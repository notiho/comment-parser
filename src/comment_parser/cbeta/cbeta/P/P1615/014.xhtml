<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大明三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu20' />
<p class='juan'>大明三藏法數卷第十四　　　　　池六</p><p class="byline">上天竺前住持沙門一如等奉　勑集註</p>四知<span class='note-inline'>(出佛說罵意經)</span><p style="margin-left:1em">【一天知】謂人一念心起若善若惡雖未形現天神<span class='corr'>已</span>自知之照臨於上矣。</p>
<p style="margin-left:1em">【二地知】謂人一念心起若善若惡雖未形現地神<span class='corr'>已</span>自知之鑒察於下矣。</p>
<p style="margin-left:1em">【三傍人知】謂人作善作惡於隱僻之處自謂無人知而不知傍人<span class='corr'>已</span>知之矣。</p>
<p style="margin-left:1em">【四自知】謂心欲作善作惡人雖未知自意<span class='corr'>已</span>先知之矣。</p>
一名四實<span class='note-inline'>(出涅槃經)</span><p style="margin-left:1em">一名謂先陀婆四實謂水鹽噐馬如是四法皆同此一名此是大王密語經云譬如大王告諸羣臣先陀婆來有智之臣善知此名若王心欲水時口索先陀婆者智臣善知王意即以水奉之索後三物亦稱先陀婆智臣即以三物隨意奉之以譬如來密語甚深難解諸大乘經亦復如是若說四無常大乘菩薩應當善知此是如來為諸眾生說無常苦空無我之相令得證於涅槃解脫之道<span class='note-inline'>(菩薩梵語具云菩提薩埵華言覺有情梵語涅槃華言滅度)</span>。</p>
<p style="margin-left:1em">【一水】經云若王欲洗時索先陀婆智臣即便奉水謂水無定性在方噐則方在圓噐則圓以譬如來為諸眾生說入涅槃大乘菩薩即知此是如來為計常者說無常相欲令眾生脩無常想也。</p>
<p style="margin-left:1em">【二鹽】經云若王欲食時索先陀婆智臣即便奉鹽謂鹽味苦以譬如來或說正法當滅大乘菩薩即知此是如來為計樂者說於苦相欲令眾生多修苦想也。</p>
<p style="margin-left:1em">【三噐】經云若王食<span class='corr'>已</span>將欲飲漿索先陀婆智臣即便奉噐謂噐中本空以譬如來或說空者是正解脫大乘菩薩即知此是如來說正解脫欲令眾生修學空想也。</p>
<p style="margin-left:1em">【四馬】經云若王欲遊索先陀婆智臣即便奉馬謂馬由人䇿不得自在以譬如來或說我今病苦大乘菩薩即知此是如來為計我者說無我相欲令眾生修無我想也。</p>
四念珠<span class='note-inline'>(出金剛頂瑜伽念珠經)</span><p style="margin-left:1em">念珠者佛令眾生欲滅煩惱當持數珠常隨其身專心繫念諸佛名號故說數珠之多少功德之勝劣而有四種之不同也金剛薩埵菩薩偈云念珠功德有四種上品最勝及中下一千八十以為上一百八珠為最勝五十四珠以為中二十七珠為下類手持念珠當心上靜慮離念心專注設安頂髻或掛身或安頸上及安臂由安頂髻淨無間由帶頸上淨四重手持臂上除眾罪能令行人悉清淨<span class='note-inline'>(淨無間者無間地獄之業得清淨也淨四重者殺生偷盜[婬-壬+(工/山)]慾妄語之業得清淨也)</span>。</p>
<p style="margin-left:1em">【一一千八十珠為上品】此珠為上品者以其數多若持此珠念佛名號則功德利益極為上品凖校量數珠功德經云此珠若以木槵為者或<span class='corr'>掐</span>一過得福千倍蓮子為者得福萬倍水晶為者得福千億倍菩提子為者得福無量也。</p>
<p style="margin-left:1em">【二一百八珠為最勝】此珠為最勝者以其數次於上品若持以念佛名號則功德利益為最勝也若以木槵蓮子水晶菩提子為者其持<span class='corr'>掐</span>所得之福亦如前也。</p>
<p style="margin-left:1em">【三五十四珠為中品】此珠為中品者以其數又次於前若持以念佛名號則功德利益為中品也若以木槵蓮子水晶菩提子為者其持<span class='corr'>掐</span>所得之福亦如前也。</p>
<p style="margin-left:1em">【四二十七珠為下品】此珠為下品者以其數又次於前若持以念佛名號則功德利益為下品也若以木槵蓮子水晶菩提子為者其持<span class='corr'>掐</span>所得之福亦如前也然此皆以珠數多寡而分四品之別若能專心持念則功德平等而無異也。</p>
懷胎死四<span class='note-inline'>(出出曜經)</span><p style="margin-left:1em">謂調達比丘染著世利於阿難所求學神通能於虛空作十八變涌沒自由時阿闍世王太子見其神變日給五百釜食隨時供養於是世尊告諸比丘汝等勿學調達貪著供養自䧟於罪亦䧟他人遂說偈喻云芭蕉以實死竹蘆實亦然駏驉坐姙死士以貪自喪<span class='note-inline'>(梵語調達華言天熱梵語阿難華言慶喜梵語阿闍世華言未生怨駏驉即騾也姙即孕也)</span>。</p>
<p style="margin-left:1em">【一芭蕉生實】謂芭蕉本是危脆之物若更開華生實不久即枯死以喻人身無常亦不堅實若更要求名譽貪著利養則自䧟於罪亦䧟他人也<span class='note-inline'>(此下三喻義同)</span>。</p>
<p style="margin-left:1em">【二蘆開華】謂蘆葦亦是危脆之物若更開華不久即枯死也。</p>
<p style="margin-left:1em">【三竹生米】謂一切竹若根力衰敗枝則生米不久即枯死也。</p>
<p style="margin-left:1em">【四駏驉姙】謂駏驉若懷姙即母子俱喪也。</p>
四葬<span class='note-inline'>(出法苑珠林)</span><p style="margin-left:1em">此四葬法皆西域殯葬之法也。</p>
<p style="margin-left:1em">【一水葬】水葬者謂棄置江河以飼魚鱉也。</p>
<p style="margin-left:1em">【二火葬】火葬者謂積薪而焚滅諸有相也。</p>
<p style="margin-left:1em">【三土葬】土葬者謂埋藏岸傍以取速朽也。</p>
<p style="margin-left:1em">【四林葬】林葬者謂露置寒林飼諸禽獸也<span class='note-inline'>(寒林即西域棄尸處僧祇律云謂多死尸凡入者可畏毛寒故名寒林)</span>。</p>
虹蜺四緣<span class='note-inline'>(出法集經)</span><p style="margin-left:1em">經中因明菩薩善根業行因緣而有勝妙果報不同故立多種譬喻此虹蜺為一也謂諸菩薩因於善根業行而有香華種種技樂音聲於虛空中自然而作以為供養然彼業行因緣雖不至於技樂音聲之中而亦因彼善業而有種種勝妙供養果報也譬如虛空雜色虹起而因地水火風四大因緣而生然四大雖不至於虹蜺之中亦因四大而有種種色相顯現故說虹蜺四緣也。</p>
<p style="margin-left:1em">【一地大生黃】謂虹蜺體具眾色其中黃色乃假地大而能映現蓋土之色性本黃虹必依地而起故云地大生黃也。</p>
<p style="margin-left:1em">【二水大生青】謂虹蜺體具眾色其中青色乃假水大照映而起蓋水之色性本青虹必因雨而有故云水大生青也。</p>
<p style="margin-left:1em">【三火大生赤】謂虹蜺體具眾色其中赤色乃因火大而能顯發蓋火之色性本赤虹必因日照而現故云火大生赤也。</p>
<p style="margin-left:1em">【四風大生輪】謂虹蜺隨處現起初無實體因假風大之力所持而體如輪暈之相蓋風之體性本能運動故云風大生輪也。</p>
四兵<span class='note-inline'>(出長阿含經)</span><p style="margin-left:1em">謂轉輪王出遊之時即集此四兵隨從而衛護也。</p>
<p style="margin-left:1em">【一象兵】謂轉輪王出遊之時其軍士皆乘象也。</p>
<p style="margin-left:1em">【二馬兵】謂轉輪王出遊之時其軍士皆乘馬也。</p>
<p style="margin-left:1em">【三車兵】謂轉輪王出遊之時其軍士皆乘車也。</p>
<p style="margin-left:1em">【四步兵】謂轉輪王出遊之時其軍士皆帶甲冑隨從步行也。</p>
四華<span class='note-inline'>(出翻譯名義)</span><p style="margin-left:1em">【一分陀利】梵語分陀利華言白蓮華。</p>
<p style="margin-left:1em">【二優鉢羅】梵語優鉢羅華言青蓮華。</p>
<p style="margin-left:1em">【三鉢特摩】梵語鉢特摩華言紅蓮華。</p>
<p style="margin-left:1em">【四拘勿投】梵語拘勿投亦云拘某陀華言黃蓮華。</p>
又四華<span class='note-inline'>(出法華文句)</span><p style="margin-left:1em">【一曼陀羅華】梵語曼陀羅華言適意又云白華。</p>
<p style="margin-left:1em">【二摩訶曼陀羅華】梵語摩訶華言大即大適意亦云大白華。</p>
<p style="margin-left:1em">【三曼殊沙華】梵語曼殊沙華言柔輭又云赤華。</p>
<p style="margin-left:1em">【四摩訶曼殊沙華】梵語摩訶曼殊沙華言大柔輭亦云大赤華。</p>

<div class='div-other'><a id='mulu21' />五種法身<span class='note-inline'>(出華嚴經隨䟽演義鈔)</span><p style="margin-left:1em">【一法性生身】謂此法性體本圓常該通萬有如來之身由此出生故名法性生身。</p>
<p style="margin-left:1em">【二功德法身】謂如來以萬行功德為因而成法身之果故名功德法身。</p>
<p style="margin-left:1em">【三變化法身】謂如來法身無感不形無機不應如千江月隨水現影影雖有殊月本是一故名變化法身。</p>
<p style="margin-left:1em">【四虛空法身】謂如來法身融通三際包括大千一性圓明諸塵不染故名虛空法身<span class='note-inline'>(三際者即過去現在未來三世也)</span>。</p>
<p style="margin-left:1em">【五實相法身】謂如來法身離諸虛妄會極真如不生不滅故名實相法身。</p>
五教佛身<span class='note-inline'>(出華嚴一乘教義分齊章)</span><p style="margin-left:1em">五教者即小始終頓圓也佛身即如來之身也如來之身徧一切處本無大小形量但為眾生根噐利鈍不同故曲垂方便演說種種法門示現種種身相即有五教佛身之異也。</p>
<p style="margin-left:1em">【一小教丈六金身】謂如來示現降生出家成道於鹿野苑說四諦生滅之法專化二乘而二乘但見丈六金身故名小教丈六金身也<span class='note-inline'>(四諦者苦諦集諦滅諦道諦也二乘者聲聞乘緣覺乘也)</span>。</p>
<p style="margin-left:1em">【二始教千百億化身】謂如來次說大乘之法廣談法相於千百億世界中示現種種色身正化菩薩兼化二乘以眾生所見各各不同故名始教千百億化身也<span class='note-inline'>(菩薩梵語具云菩提薩埵華言覺有情)</span>。</p>
<p style="margin-left:1em">【三終教丈六即真身】謂如來次說大乘終極之理會一切法咸歸實性二乘闡提悉得成佛機緣既熟所見如來丈六之身即是真常之體故名終教丈六即真身也<span class='note-inline'>(闡提梵語具云一闡提華言信不具)</span>。</p>
<p style="margin-left:1em">【四頓教丈六即法身】謂如來不從漸次唯談圓頓之理空有兩亡色心無礙大乘菩薩了一切法無非法身故名頓教丈六即法身也。</p>
<p style="margin-left:1em">【五圓教具足十身】謂如來稱性宣<span class='corr'>揚</span>圓融法界之理法法互融塵塵無礙綂諸教差別之身全法界平等之體菩提願智等身無不具足故名圓教具足十身也<span class='note-inline'>(梵語菩提華言道十身者菩提身願身化身力持身相好莊嚴身威勢身意生身福德身法身智身也)</span>。</p>
五部教主<span class='note-inline'>(出大樂金剛不空真實三昧耶經理趣釋)</span><p style="margin-left:1em">部謂部類教謂言教主即主宰此之五部乃是如來金剛不空真實三昧法門也而依五方立五部以五佛為主者各有所表也中方毘盧遮那即釋迦如來也四方四佛乃釋迦化現以表諸佛同一法身也以如來入種種三摩地說種種陀羅尼門雖各分部類各有壇法而皆與般若理趣相應也然此法門為令眾生三業清淨得金剛智三摩地而行慧施不為煩惱染汙成就無上菩提而證清淨法身也<span class='note-inline'>(梵語三昧華言正定梵語毘盧遮那華言徧一切處梵語釋迦華言能仁梵語三摩地華言等持梵語陀羅尼華言總持梵語般若華言智慧三業者身業口業意業也金剛智者如來智慧無法不知無惑不斷如金剛至堅至利故云金剛智也)</span>。</p>
<p style="margin-left:1em">【一中方灌頂部】灌頂喻也如輪王太子受儲君位輪王乃取四大海水灌太子頂加以寶冠以喻毘盧遮那<span class='corr'>已</span>得一切如來灌頂受佛職位而為三界法王以清淨法界智演說般若相應陀羅尼加持眾生身口意業悉得清淨亦受灌頂之位而證清淨法身是為灌頂部故中央以毘盧遮那為教主也<span class='note-inline'>(三界者欲界色界無色界也)</span>。</p>
<p style="margin-left:1em">【二東方金剛部】金剛部者謂如來證得佛地觀眾生藏識中煩惱習氣堅固難捨以大空金剛智三摩地而摧破之不離大圓鏡智而演說般若相應陀羅尼令諸眾生得清淨三業而悟本有不壞金剛佛性是為金剛部故東方以阿閦佛為教主也<span class='note-inline'>(煩惱習氣者煩惱餘習氣分也大空者即畢竟空也梵語阿閦華言不動)</span>。</p>
<p style="margin-left:1em">【三南方寶生部】寶生部者謂如來得三界法王位入金剛寶三摩地愍念眾生而行慧施心無悋惜三輪清淨以平等性智說諸陀羅尼令諸眾生所求一切伏藏皆得現前而證得河沙功德是為寶生部故南方以寶生如來為教主也<span class='note-inline'>(三輪清淨者謂能施之人所施之物及受施之人皆無取著也)</span>。</p>
<p style="margin-left:1em">【四西方蓮華部】蓮華部者謂如來得自性清淨法身而住<span class='corr'>雜</span>染濁惡世界不被一切煩惱染汙猶如蓮華入清淨三摩地以妙觀察智說諸陀羅尼令諸眾生證悟清淨法界如蓮華不染諸垢具足一切無漏善法是為蓮華部亦名法部謂以此法門加持極樂世界水鳥樹林皆演法音故西方以阿彌陀佛為教主也<span class='note-inline'>(無漏者不漏落三界生死也梵語阿彌陀華言無量壽)</span>。</p>
<p style="margin-left:1em">【五北方羯磨部】梵語羯磨華言作法又云辦事謂佛持一切如來智印入大悲三摩地以成所作智說諸陀羅尼加持一切眾生得無礙身語意業令藏識中殺害雜深種子悉盡無餘一切事業皆悉成就是為羯磨部故北方以不空成就如來為教主也<span class='note-inline'>(藏識即第八識也)</span>。</p>
佛觀五事降生<span class='note-inline'>(出因果經)</span><p style="margin-left:1em">佛於兜率天宮將欲降生先觀五事而後託胎也<span class='note-inline'>(梵語兜率華言知足)</span>。</p>
<p style="margin-left:1em">【一觀諸眾生熟與未熟】謂如來將欲降生先觀眾生根機熟與未熟以此土眾生根機成熟可度故現降生也。</p>
<p style="margin-left:1em">【二觀時至未至】謂如來將欲降生先觀眾生可度之時至與未至以度生時至故現降生也。</p>
<p style="margin-left:1em">【三觀諸國土何國處中】謂如來將欲降生先觀世界何國居中以迦毘羅國居大千世界之中故於此國現降生也<span class='note-inline'>(梵語迦毘羅華言黃色)</span>。</p>
<p style="margin-left:1em">【四觀諸種族何族最盛】謂如來將欲降生先觀種族貴盛以剎帝利種族極貴最盛故於此族現降生也<span class='note-inline'>(梵語剎帝利華言田主)</span>。</p>
<p style="margin-left:1em">【五觀過去因緣誰最真正應為父母】謂如來將欲降生先觀過去因緣誰可為其父母以淨飯王摩耶夫人真正無邪宿有因緣可為父母故於此王宮現降生也<span class='note-inline'>(摩耶梵語具云摩訶摩耶華言大術)</span>。</p>
佛五姓<span class='note-inline'>(出釋氏要覽)</span><p style="margin-left:1em">西域記云姓所以繫綂百世使不別也佛祖綂紀云世人皆知如來為剎帝利之主種而不知瞿曇釋迦前後立姓之由瞿曇之義有四或云純淑或云地最勝此從本德而稱也或云甘蔗或云日種此就本緣而言也釋迦之義有三據德立號則曰能仁依處稱名則曰舍夷直林然釋迦立姓之由雖因甘蔗王之四子而實出自瞿曇也瞿曇釋迦稱雖有異姓即是一或加日種甘蔗舍夷列為五姓則本末相分源流一致是知舍夷釋迦二姓出自甘蔗甘蔗出自瞿曇其實皆剎帝利王之一姓也<span class='note-inline'>(梵語剎帝利華言田主)</span>。</p>
<p style="margin-left:1em">【一瞿曇】梵語瞿曇華言純淑又云地最勝謂於人類中此族最勝故也十二游經云刦初有王名大茆草王禪位於臣徃師瞿曇仙人修道遂受其姓名小瞿曇後裔相承為姓故云瞿曇也。</p>
<p style="margin-left:1em">【二甘蔗】本行經云大茆草王<span class='note-inline'>(即小瞿曇)</span>得成王仙壽命極長老不能行時諸弟子出外乞食恐師有虎狼之患遂以草籠盛之懸於樹上獵人遙見謂彼是鳥乃射之滴血於地生二甘蔗日炙開剖一出童男一出童女大臣聞之迎歸王宮養育長成男名善生以王種故遂立為王號甘蔗後裔相承為姓故云甘蔗也。</p>
<p style="margin-left:1em">【三日種】謂甘蔗王由日炙甘蔗而生遂以日為種故云日種。</p>
<p style="margin-left:1em">【四舍夷】謂甘蔗王第四子名別成為父擯出至雪山直樹林住其後建國名舍夷遂以其處為姓故云舍夷。</p>
<p style="margin-left:1em">【五釋迦】梵語釋迦華言能仁本行經云甘蔗王第一妃善賢生子名長壽第二妃生四子一名炬靣二名金色三名象眾四名別成時善賢妃欲立長壽白王擯遣四子出國至雪山北住直樹林中其第四子別成為王自立城居以德化人即為強國父王追悔遣使徃召辭過不還父王歎曰我子釋迦遂以德為姓故云釋迦也。</p>
佛有五事<span class='note-inline'>(出增一阿含經)</span><p style="margin-left:1em">【一當轉法輪】當轉法輪者謂如來出世既成道<span class='corr'>已</span>當轉法輪度脫有情饒益一切如轉四諦法輪先度五比丘等是也<span class='note-inline'>(四諦者苦諦集諦滅諦道諦也五比丘者一阿鞞二䟦提三拘利四陳如五迦葉也)</span>。</p>
<p style="margin-left:1em">【二與父說法】與父說法者謂如來既成道<span class='corr'>已</span>惟念父恩最重當與說法令其享壽無窮正法治化及得遠離塵垢得法眼淨是故還於本國與父說法普曜經云佛出家時與父母誓若得佛道還度父母今得佛道必當還國說法度脫不違本誓也<span class='note-inline'>(法眼者謂見色心麤細因緣假名俗諦諸法也)</span>。</p>
<p style="margin-left:1em">【三與母說法】與母說法者謂如來成道<span class='corr'>已</span>惟念母恩育養情深況有誓願還度父母是故為其說法令得解脫如昇忉利天宮為母說法是也<span class='note-inline'>(梵語忉利華言三十三)</span>。</p>
<p style="margin-left:1em">【四當與凢夫立菩薩行】當與凡夫立菩薩行者謂如來出世既成道<span class='corr'>已</span>當度一切有情故說六度萬行之法與諸凢夫成立菩薩大乘之行轉度一切同成正覺也<span class='note-inline'>(六度者一布施二持戒三忍辱四<span class='corr'>精</span>進五禪定六智慧)</span>。</p>
<p style="margin-left:1em">【五當授菩薩莂】當授菩薩莂者莂即記莂佛授菩薩記分別當來成佛刦國名號也謂如來既成道已觀諸大乘機噐若行菩薩道<span class='corr'>已</span>成熟者而為說法即授其記令彼當來皆得作佛也。</p>
五不赴請<span class='note-inline'>(出根本說一切有部毘柰耶)</span><p style="margin-left:1em">根本毘柰耶云有一長者請佛及僧就家設供比丘皆去惟世尊獨留在寺令人取食不赴其請故說此五種因緣也<span class='note-inline'>(梵語比丘華言乞士)</span>。</p>
<p style="margin-left:1em">【一為宴默而居】為宴默而居者謂如來深入禪定寂然宴默故不赴請。</p>
<p style="margin-left:1em">【二為諸天說法】為諸天說法者謂如來為諸天眾宣說法要故不赴請。</p>
<p style="margin-left:1em">【三為觀察病】為觀察病者謂時有病僧如來為瞻察調理故不赴請。</p>
<p style="margin-left:1em">【四為看諸臥具】為看諸臥具者時有商人施僧妙㲲比丘得㲲制新臥具棄舊臥具狼籍於地佛欲待比丘去徃彼瞻看故不赴請。</p>
<p style="margin-left:1em">【五為制其學處】制謂制立學處即當學戒也以比丘不應制新臥具棄擲舊者佛欲制其學戒故不赴請。</p>
如來五種說法<span class='note-inline'>(出思益梵天所問經)</span><p style="margin-left:1em">【一言說】言說者以言音而說法也謂如來或說過去未來現在之法或說世間出世間法悉為化導眾生乃至恒河沙刦說無窮盡雖如是說而不壞法性亦不著法性也。</p>
<p style="margin-left:1em">【二隨宜】隨冝者隨順眾生之所冝也謂如來所說種種諸法或偏或圓或頓或漸皆是隨順眾生之機稱其根噐悉令開解也。</p>
<p style="margin-left:1em">【三方便】方即方法便即便冝猶善巧也謂如來說布施得大富說持戒得生天說忍辱得離諸瞋恚說精進得具諸功德說禪定得息諸散亂說智慧得捨諸煩惱如是種種方便開化眾生莫不為令超脫苦輪得諸法樂也。</p>
<p style="margin-left:1em">【四法門】法者如來所說之法也門以出入為義謂如來說諸妙法開解脫門普令一切有情皆得出離生死苦趣而入解脫清淨之域也。</p>
<p style="margin-left:1em">【五大悲】悲愍傷也謂如來愍眾生故興大悲心為之說法而㧞其苦也若眾生著貪愛者為說不淨著瞋恚者為說慈悲乃至染著法者說一切離染之法樂著眾苦不淨而居家者為說出離之法如來作如是種種說者莫不為令一切眾生脫離眾苦也。</p>
五種甚深<span class='note-inline'>(出法華論)</span><p style="margin-left:1em">甚深者即如來所證真如理智境界也以此五法深妙難解非聲聞緣覺之所能知故也。</p>
<p style="margin-left:1em">【一義甚深】義甚深者謂如來所證種智性義微妙不可思議也。</p>
<p style="margin-left:1em">【二實體甚深】實體甚深者謂如來所證實相理體不空不有非如非異不可思議也。</p>
<p style="margin-left:1em">【三內證甚深】內證甚深者謂如來所證所得一切智慧甚深無量其智慧門難解難入不可思議也。</p>
<p style="margin-left:1em">【四依止甚深】依止甚深者謂如來所證真如法體徧一切處無染無淨不變不遷於一切法不即不離不可思議也。</p>
<p style="margin-left:1em">【五無上甚深】無上甚深者謂如來所證阿耨多羅三藐三菩提而一切聲聞辟支佛等所不能思議也<span class='note-inline'>(梵語阿耨多羅三藐三菩提華言無上正等正覺辟支梵語具云辟支迦羅華言緣覺)</span>。</p>
五所依土<span class='note-inline'>(出圓覺經略䟽鈔)</span><p style="margin-left:1em">【一法性土】謂如來清淨法身所依之土以真如為體然此身土體無差別不變不遷離相寂滅是名法性土。</p>
<p style="margin-left:1em">【二實報土】謂如來圓滿報身所依之土以無漏五蘊為體此由徃昔修習十力四無所畏等功德成就無礙莊嚴境智融泯稱實感報之所招感是名實報土<span class='note-inline'>(無漏者不漏落生死也五蘊者色蘊受蘊想蘊行蘊識蘊也十力者知是處非處智力知過現未來業報智力知諸禪解脫三昧智力知諸根勝劣智力知種種解智力知種種界智力知一切至處道智力知天眼無礙智力知宿命無漏智力知永斷習氣智力也四無所畏者一切智無所畏漏盡無所畏說障道無所畏說盡苦道無所畏也)</span>。</p>
<p style="margin-left:1em">【三色相土】謂如來微塵相海身所依之土以自行後得智為體此由萬德成就眾寶莊嚴周圓無際是名色相土<span class='note-inline'>(自行後得智者謂如來自行滿足覺體圓明後起妙用之智也)</span>。</p>
<p style="margin-left:1em">【四他受用土】他受用者他機感見而受用也謂如來他受用身所依之土以利他後得智為體此由修德成就隨住十地菩薩所冝變現以大慈悲力而現大小勝劣種種淨土是名他受用土<span class='note-inline'>(十地者歡喜地離垢地發光地燄慧地難勝地現前地遠行地不動地善慧地法雲地也菩薩梵語具云菩提薩埵華言覺有情)</span>。</p>
<p style="margin-left:1em">【五變化土】改易不常為變無而忽有為化謂如來變化身所依之土以利他成事智為體此由徃昔修習利他之行故能隨眾生心變現淨穢種種國土是名變化土。</p>
五法<span class='note-inline'>(出楞伽經)</span><p style="margin-left:1em">【一名】名即假名也謂一切聖凢情與無情若根若塵各有自相逐體稱呼是為名也<span class='note-inline'>(根者眼耳鼻舌身意六根也塵者色聲香味觸法六塵也)</span>。</p>
<p style="margin-left:1em">【二相】相即色相也謂三界一切品類洪纖妍醜情與無情及根塵諸法各有形狀是為相也<span class='note-inline'>(三界者欲界色界無色界也)</span>。</p>
<p style="margin-left:1em">【三妄想】妄想者分別虛妄之念也謂由前名相二法起分別心認假名為自<span class='corr'>己</span>執幻相為本身則有心心數法種種攀緣是為妄想也<span class='note-inline'>(心即心王心數法即受想行等法也)</span>。</p>
<p style="margin-left:1em">【四正智】正智者如來明了正見之智也謂了前諸法如幻如化非斷非常超過一切凡夫小乘偏邪異見是為正智也。</p>
<p style="margin-left:1em">【五如如】如如者不變不異真如之理也謂由前正智觀察名相皆悉如幻非有非無名相本空即真如理理因智明智因理發以智如理以理如智是為如如也。</p>
百法五位<span class='note-inline'>(出顯<span class='corr'>揚</span>聖教論)</span><p style="margin-left:1em">百法五位者謂色法十一心法有八心所法五十一不相應行法二十四無為法六總成百法各有所屬列為五位也。</p>
<p style="margin-left:1em">【一色位】色以質礙為義色有十一種即眼耳鼻舌身色聲香味觸及法處所攝一分色以此十一種皆有質礙是名色位<span class='note-inline'>(法處是意所取之境具有四分一心所法二不相應行三無為四無表色今言法處所攝一分色正是無表色也無表色者謂意識緣於過去所見之境雖分別明了而無表對故云無表雖無所表於所緣境執著不忘故云色也)</span>。</p>
<p style="margin-left:1em">【二心法位】心法有八種謂阿頼耶識眼耳鼻舌身意識及第七識雖有八種之名而皆出於心王故名心法位也<span class='note-inline'>(梵語阿頼耶華言識識即第八含藏識也)</span>。</p>
<p style="margin-left:1em">【三心所有法位】心所有法五十一種謂徧行五法一作意<span class='note-inline'>(能警覺為性心未起能警令起心<span class='corr'>已</span>起能引趣於境也)</span>二觸<span class='note-inline'>(對境也)</span>三受<span class='note-inline'>(領納前境也)</span>四想<span class='note-inline'>(於境取像也)</span>五思<span class='note-inline'>(起心造作諸業也)</span>由此五法起則同起故徧行也別境五法一欲<span class='note-inline'>(希望樂境也)</span>二勝解<span class='note-inline'>(於理明了無礙也)</span>三念<span class='note-inline'>(明記不忘也)</span>四等持<span class='note-inline'>(離昬沉掉舉曰等令心專注不散名持)</span>五慧<span class='note-inline'>(揀擇名慧能揀擇善惡法也)</span>由此五法起時各起故名別境也善有十一法一信<span class='note-inline'>(於善法深樂不疑也)</span>二慚<span class='note-inline'>(耻<span class='corr'>己</span>無德也)</span>三愧<span class='note-inline'>(羞為惡行也)</span>四無貪<span class='note-inline'>(於五欲境心生厭離也)</span>五無瞋<span class='note-inline'>(於違情境不起怒心也)</span>六無癡<span class='note-inline'>(於事於理明解決了也)</span>七精進<span class='note-inline'>(於諸善法精勤修習也)</span>八輕安<span class='note-inline'>(遠離昬亂也)</span>九不放逸<span class='note-inline'>(於不善法心不染著也)</span>十捨<span class='note-inline'>(遠離掉舉也)</span>十一不害<span class='note-inline'>(於有情之所不加損惱也)</span>煩惱有六法一貪<span class='note-inline'>(引取無厭也)</span>二瞋<span class='note-inline'>(忿怒不息也)</span>三慢<span class='note-inline'>(自恃陵他也)</span>四無明<span class='note-inline'>(於事於理無所明了也)</span>五見<span class='note-inline'>(即邪見也)</span>六疑<span class='note-inline'>(猶豫不決也)</span>由此六者皆昬煩之法惱亂心神故名煩惱也隨煩惱有二十法一忿<span class='note-inline'>(暴怒也)</span>二恨<span class='note-inline'>(怨恨也)</span>三覆<span class='note-inline'>(令人不知<span class='corr'>己</span>過也)</span>四惱<span class='note-inline'>(外境違情不自安隱也)</span>五嫉<span class='note-inline'>(心懷妬忌也)</span>六慳<span class='note-inline'>(於一切財不能慧施也)</span>七誑<span class='note-inline'>(詭詐不實也)</span>八謟<span class='note-inline'>(媚恱人意也)</span>九害<span class='note-inline'>(損惱有情也)</span>十憍<span class='note-inline'>(矜<span class='corr'>己</span>傲他也)</span>十一無慚<span class='note-inline'>(不知羞耻也)</span>十二無愧<span class='note-inline'>(陰為不善也)</span>十三掉舉<span class='note-inline'>(內心動搖也)</span>十四昬沉<span class='note-inline'>(心神迷惑也)</span>十五不信<span class='note-inline'>(邪見多疑也)</span>十六懈怠<span class='note-inline'>(身心不勤也)</span>十七放逸<span class='note-inline'>(縱恣欲竟也)</span>十八失念<span class='note-inline'>(遺失正念也)</span>十九散亂<span class='note-inline'>(心常放逸也)</span>二十不正知<span class='note-inline'>(以妄為真也)</span>由此煩惱隨逐前煩惱六法而起故名隨煩惱也不定法有四一惡作<span class='note-inline'>(或作惡事心生追悔或不作善事心生追悔故屬不定法)</span>二睡眠<span class='note-inline'>(識神昬昧也夢中見境或善或惡或不善不惡故屬不定法)</span>三尋<span class='note-inline'>(尋即尋思心中所起之念也所起之念或善或惡或不善不惡故屬不定法)</span>四伺<span class='note-inline'>(伺即伺察心中所起之念也尋思之心麤而浮伺察之心沉而細此心亦有善惡不善不惡故屬不定法)</span>如是諸法從阿頼耶識種子所生依心而起與心俱轉相應是名心所有法位也。</p>
<p style="margin-left:1em">【四不相應行位】不相應行有二十四種一得<span class='note-inline'>(於一切法造作成就也)</span>二命根<span class='note-inline'>(第八識種子并出入息煖氣三者連持不斷人命得存也)</span>三眾同分<span class='note-inline'>(如人之類其形相似也)</span>四異生性<span class='note-inline'>(眾生妄性不同也)</span>五無想定<span class='note-inline'>(外道所修之定心想俱滅故也)</span>六滅盡定<span class='note-inline'>(得此定者受想心滅盡諸識不起也)</span>七無想報<span class='note-inline'>(外道修無想定命終果報生無想天壽命五百刦想心不行如冰夾魚也)</span>八名身<span class='note-inline'>(依事立名眾名聯合故曰名身也)</span>九句身<span class='note-inline'>(積言成句眾句聯合故曰句身也)</span>十文身<span class='note-inline'>(文即是字眾字聯合故曰文身也)</span>十一生<span class='note-inline'>(諸法始起也)</span>十二住<span class='note-inline'>(諸法未遷也)</span>十三老<span class='note-inline'>(諸法漸衰也)</span>十四無常<span class='note-inline'>(今有後無也)</span>十五流轉<span class='note-inline'>(因果不斷相續轉故也)</span>十六定異<span class='note-inline'>(善惡因果決定不同也)</span>十七相應<span class='note-inline'>(因果和合不相違背也)</span>十八勢速<span class='note-inline'>(諸法遷流不暫停住也)</span>十九次第<span class='note-inline'>(編列有敘也)</span>二十時<span class='note-inline'>(即時節也)</span>二十一方<span class='note-inline'>(即方所也)</span>二十二數<span class='note-inline'>(即數目也)</span>二十三和合<span class='note-inline'>(不相乖違也)</span>二十四不和合<span class='note-inline'>(相乖違故也)</span>由此二十四法是假施設性不與心相應不與色相應故名不相應行位也<span class='note-inline'>(假施設性者以其有名無體故不屬於心法亦不屬於色法也)</span>。</p>
<p style="margin-left:1em">【五無為位】無為位有六法一虛空無為<span class='note-inline'>(真空之理離諸障礙猶如虛空無所作為也)</span>二擇滅無為<span class='note-inline'>(擇揀擇滅斷滅以智斷惑所顯真理無有作為也)</span>三非擇滅無為<span class='note-inline'>(不假智力斷滅諸惑性本清淨無所作為也)</span>四不動無為<span class='note-inline'>(不動地即第四禪天從地立名此天所修禪定之理無所作為)</span>五想受滅無為<span class='note-inline'>(想受心滅所顯真理無所作為也)</span>六真如無為<span class='note-inline'>(不妄曰真不異曰如真如之理無所作為也)</span>由此六法體本虛融無有作為故名無為位也。</p>
五類說法<span class='note-inline'>(出華嚴經䟽)</span><p style="margin-left:1em">【一佛說】佛說者謂一切經法皆是佛說也然華嚴一經亦通菩薩聲聞等共說此言佛說者如阿僧祇品隨好品乃是如來親口宣說也<span class='note-inline'>(梵語阿僧祇華言無數)</span>。</p>
<p style="margin-left:1em">【二菩薩說】菩薩說者謂諸大菩薩互相宣說以顯主伴互融也如華嚴經中十住十行十廻向等品皆是菩薩所說也<span class='note-inline'>(十住者發心住治地住修行住生貴住方便具足住正心住不退住童真住法王子住灌頂住也十行者歡喜行饒益行無嗔恨行無盡行離癡亂行善現行無著行尊重行善法行真實行也十回向者救一切眾生離眾生相回向不壞回向等一切佛回向至一切處回向無盡功德藏回向隨順平等善根回向隨順等觀一切眾生回向真如相回向無縛解脫回向法界無量回向也)</span>。</p>
<p style="margin-left:1em">【三聲聞說】聲聞說者謂聲聞之人佛力加被亦能說法也如華嚴經中法界品初即是聲聞所說也。</p>
<p style="margin-left:1em">【四眾生說】謂眾生亦能說法者由眾生諸佛體本不二佛所說法即眾生說眾生說法即諸佛說是名眾生說也。</p>
<p style="margin-left:1em">【五噐界說】噐界者世界如噐即國土也謂噐界亦能說法者即如來不思議神力而變現也如華嚴經菩提樹等能作佛事又如極樂國土水鳥樹林雲臺寶網皆演妙音是也<span class='note-inline'>(梵語菩提華言道菩提樹等能作佛事者謂菩提樹及光明寶網皆能演說法音也)</span>。</p>
經五義<span class='note-inline'>(亦云經五名出華嚴經䟽)</span><p style="margin-left:1em">【一湧泉義】湧泉義者謂如來正教義無窮盡猶如湧泉注而無竭也。</p>
<p style="margin-left:1em">【二出生義】出生義者謂如來正教義理深長展轉出生而無盡也。</p>
<p style="margin-left:1em">【三顯示義】顯示義者謂如來正教顯示事理無有隱覆而能開悟羣迷也。</p>
<p style="margin-left:1em">【四繩墨義】繩墨義者謂如來正教如彼繩墨楷定正邪令諸眾生歸於正道也。</p>
<p style="margin-left:1em">【五結鬘義】謂結鬘因線線能貫華結以成鬘者取貫攝之義以喻如來正教貫穿諸法攝化眾生也。</p>
五人說經<span class='note-inline'>(出大智度論)</span><p style="margin-left:1em">【一佛說】謂如來出現於世為度眾生廣說種種諸經但自金口所宣者是名佛說。</p>
<p style="margin-left:1em">【二弟子說】弟子即聲聞緣覺菩薩等諸大弟子也謂佛在世時承佛加被各運神通隨機演教化度眾生是名弟子說。</p>
<p style="margin-left:1em">【三仙說】仙即佛會之中諸大仙人也謂其從佛入道誓弘佛化宣<span class='corr'>揚</span>正法饒益有情是名仙說。</p>
<p style="margin-left:1em">【四諸天說】天即梵釋等諸天也謂如帝釋每於善法堂上常為忉利諸天演說般若大經等是名諸天說<span class='note-inline'>(梵語釋提桓因華言能天主言帝釋者華梵雙舉梵語忉利華言三十三梵語般若華言智慧)</span>。</p>
<p style="margin-left:1em">【五化人說】化人即三乘聖人隨機現化者也謂如羅㬋羅化作金輪王而度城東老母先讚福果因緣後說大乘妙法是名化人說<span class='note-inline'>(三乘者聲聞乘緣覺乘菩薩乘也梵語羅㬋羅華言覆障)</span>。</p>
五種不翻<span class='note-inline'>(出翻譯名義)</span><p style="margin-left:1em">翻即翻譯謂譯彼梵音而成此華言也不翻者以此五種不可翻故也。</p>
<p style="margin-left:1em">【一秘密不翻】微妙深隱曰秘互不相知曰密謂諸陀羅尼是佛秘密之語經中悉存梵語是為秘密故不翻也<span class='note-inline'>(梵語陀羅尼華言摠持亦云呪也)</span>。</p>
<p style="margin-left:1em">【二多含不翻】謂如梵語簿伽梵具含自在熾盛端嚴名稱吉祥尊貴等六義經中但存梵語是為多含義故不翻也。</p>
<p style="margin-left:1em">【三此方無不翻】謂如梵語閻浮提華言勝金洲西域有樹名閻浮樹下有河河有金沙故名勝金今不言勝金者以此方無此樹故諸經中但存梵語是為此方無故不翻也。</p>
<p style="margin-left:1em">【四順古不翻】謂如梵語阿耨多羅三藐三菩提華言無上正等正覺雖有此翻然自漢摩騰法師<span class='corr'>已</span>來經中但存梵語是為順古故不翻也。</p>
<p style="margin-left:1em">【五尊重不翻】謂如梵語般若華言智慧大智度論云般若實相甚深尊重智慧輕薄是故但云般若而不言智慧是為尊重故不翻也。</p>
華嚴五周因果<span class='note-inline'>(出華嚴經䟽)</span><p style="margin-left:1em">【一所信因果】謂華嚴第一會菩提塲說如來依正果報法門自第一卷至第十一卷共六品前五品顯舍那依正果德後一品明佛本因令人信樂故名所信因果也<span class='note-inline'>(梵語菩提華言道謂如來成道說法之處故云菩提塲六品者世主妙嚴品如來現相品普賢三昧品世界成就品華藏世界品遮那品也)</span>。</p>
<p style="margin-left:1em">【二差別因果】謂第二會普光明殿至第七會重會普光明殿說十信十住十行十回向十地等覺差別因果之法門自十二卷至四十八卷共二十九品前二十六品辯因後三品明果亦名生解因果故名差別因果也<span class='note-inline'>(普光明殿者其殿眾寶所成光明照暎也十信者信心念心精進心慧心定心不退心護法心回向心戒心願心也十住者發心住治地住修行住生貴住方便具足住正心住不退住童真住法王子住灌頂住也十行者歡喜行饒益行無嗔恨行無盡行無癡亂行善現行無著行尊重行善法行真實行也十回向者救一切眾生離眾生相回向不壞回向等一切佛回向至一切處回向無盡功德藏回向隨順平等善根回向隨順等觀一切眾生回向真如相回向無縛解脫回向法界無量回向也十地者歡喜地離垢地發光地燄慧地難勝地現前地遠行地不動地善慧地法雲地也等覺者去後妙覺位猶有一等勝前諸位得稱覺也二十九品者如來名號品四聖諦品光明覺品菩薩問明品淨行品賢首品昇須彌山頂品須彌山頂偈讚品十住品梵行品初發心功德品明法品昇夜摩天宮品夜摩宮中偈讚品十行品十無盡藏品昇兜率天宮品兜率天宮偈讚品十回向品十地品十定品十通品十忍品阿僧祇品如來壽量品諸菩薩住處品佛不思議法品如來十身相海品如來隨好光明功德品也)</span>。</p>
<p style="margin-left:1em">【三平等因果】謂第七重會普光明殿說平等因果自第四十九卷至第五十二卷共二品前普賢行品辯因該果海後如來出現品明果徹因源因果不二故名平等因果也。</p>
<p style="margin-left:1em">【四成行因果】謂第八會重會普光明殿說成行因果離世間法自第五十三卷至第五十九卷共一品初明五位因後明八相果故名成行因果也<span class='note-inline'>(五位者十住十行十回向十地等覺也八相者降兜率托胎降生出家降魔成道說法入涅槃也)</span>。</p>
<p style="margin-left:1em">【五證入因果】謂第九會逝多林說證入法界妙門自第六十卷至第八十卷共一品初明佛果大用後顯菩薩起用修因謂因果二門俱時證入故名證入因果也<span class='note-inline'>(梵語逝多華言勝林菩薩梵語具云菩提薩埵華言覺有情)</span>。</p>
華嚴五為<span class='note-inline'>(出華嚴經䟽)</span><p style="margin-left:1em">【一正為】華嚴出現品云此經不為餘眾生說唯為不思議乘菩薩說又云非餘境界之所能知普賢行人方能得入是名正為<span class='note-inline'>(菩薩梵語具云菩提薩埵華言覺有情)</span>。</p>
<p style="margin-left:1em">【二兼為】謂此經兼為未悟入眾生聞者而能信向成種經云如人食少金剛終竟不消故地獄眾生十地頓超而大海刦火不能為障是名兼為<span class='note-inline'>(十地者歡喜地離垢地發光地燄慧地難勝地現前地遠行地不動地善慧地法雲地也)</span>。</p>
<p style="margin-left:1em">【三引為】謂權教菩薩不受圓融之法於十地中寄位顯勝借其三乘行布之名引導熏習方能信入圓融是名引為<span class='note-inline'>(寄位顯勝者謂以三乘之名安寄十地之位令權教菩薩修之漸顯圓融之法勝也三乘者聲聞乘緣覺乘菩薩乘也)</span>。</p>
<p style="margin-left:1em">【四權為】謂二乘之人既不能聞況於受持故諸菩薩權示聲聞或在法會如聾如盲彰其絕分或示在道而能啟悟知可回心是名權為<span class='note-inline'>(絕分猶言無分也在道則聞法而不為聾盲之狀也)</span>。</p>
<p style="margin-left:1em">【五遠為】謂諸凡夫外道闡提悉有佛性今雖不信尚知有法可謗因其知有法故後必當入是名遠為<span class='note-inline'>(闡提梵語具云一闡提華言信不具)</span>。</p>
五種般若<span class='note-inline'>(出金剛經纂要䟽刊定記)</span><p style="margin-left:1em">【一實相般若】實相即般若體也謂明了一切諸法皆空離一切虛妄之相故名實相般若<span class='note-inline'>(梵語般若華言智慧)</span>。</p>
<p style="margin-left:1em">【二觀照般若】觀照即般若之智用也謂因觀照明了法無相悉皆空寂以顯即體之用故名觀照般若。</p>
<p style="margin-left:1em">【三文字般若】文字是能詮之文般若是所詮之法能所合成以語言文字性本空寂故名文字般若。</p>
<p style="margin-left:1em">【四境界般若】境界即諸法之境界也謂境無自相由智顯發以根本後得二智照了一切諸法境界悉本空寂從境得名故名境界般若<span class='note-inline'>(根本智者即菩薩親證本有之智也後得智者謂證根本智後所起化他之智也)</span>。</p>
<p style="margin-left:1em">【五眷屬般若】眷屬者即煖頂忍世第一及戒定慧解脫解脫知見也謂此諸法皆是觀照慧性之屬故名眷屬般若<span class='note-inline'>(煖者如木鑽火未見火出先得煖相以喻加行位人未得智火燒煩惱薪<span class='corr'>已</span>見煖相頂者觀行轉明如登山頂皆悉明了忍者即忍可之義於苦集滅道之法忍可而樂修也世第一者於理雖未能證而於世間最勝也戒即戒律定即禪定慧即智慧解脫解縛得脫自在之謂也解脫知見者知謂智也見謂眼也智眼照了諸法皆空無有障礙得其自在也)</span>。</p>
法華五重玄義<span class='note-inline'>(出法華玄義)</span><p style="margin-left:1em">天台智者大師凡釋諸經皆立五重玄義所謂一釋名二辯體三明宗四論用五判教相故此法華一經亦有五重玄妙之義也。</p>
<p style="margin-left:1em">【一法喻為名】法即妙法喻即蓮華妙法者妙名不可思議法即十界十如權實之法良以妙法難解假喻易彰妙法則權實一體蓮華則華果同時故以法喻為名也<span class='note-inline'>(十界者佛界菩薩界緣覺界聲聞界天界人界阿脩羅界餓鬼界畜生界地獄界也十如者如是相如是因如是體如是力如是作如是因如是緣如是果如是報如是本未究竟等也權即三乘法實即一乘法也)</span>。</p>
<p style="margin-left:1em">【二實相為體】謂中道實相為此經所詮妙體故名實相為體也。</p>
<p style="margin-left:1em">【三一乘因果為宗】一乘即一實相也宗即要也謂修此實相之行為因證此實相之理為果故名一乘因果為宗也。</p>
<p style="margin-left:1em">【四斷疑生信為用】用即力用謂以大乘妙法開示圓機在迹門令斷權疑而生實信在本門令斷近疑而生遠信故名斷疑生信為用也<span class='note-inline'>(迹門者此經二十八品前十四品所談是也迹猶足迹如人住處則有行徃之迹謂如來從久遠之本以垂近成之迹也本門者後十四品所談是也本猶根本謂如來開近成之迹以顯久遠之本也)</span>。</p>
<p style="margin-left:1em">【五無上醍醐為教相】聖人垂訓之謂教分別同異之謂相此經純圓極妙異乎偏小諸教喻如醍醐上味不同乳酪生熟二酥故名無上醍醐為教相也。</p>
修大涅槃得五事<span class='note-inline'>(出大涅槃經)</span><p style="margin-left:1em">涅槃梵語具云摩訶般涅槃那華言大滅度大即法身滅即解脫度即般若此即大乘涅槃也。</p>
<p style="margin-left:1em">【一不聞得聞】謂大涅槃甚深微密之義一切眾生心中無不具足以由曠大刦來無明覆故而不得聞今者修習大涅槃法達於如來性常之理昔所不聞而能得聞是為不聞得聞也<span class='note-inline'>(刦梵語具云刦波華言分別時節)</span>。</p>
<p style="margin-left:1em">【二聞<span class='corr'>已</span>利益】謂聞是大涅槃微妙經<span class='corr'>已</span>思惟其義復能書寫讀誦為他廣說令彼開解自利利他則為一切天人之所敬仰不久得證佛果菩提是名聞<span class='corr'>已</span>利益也<span class='note-inline'>(梵語菩提華言道)</span>。</p>
<p style="margin-left:1em">【三能斷疑惑】謂聞是大涅槃甚深之法悉能斷除疑惑之心疑有二種一疑名二疑義言聽是經者疑名之心即斷能思惟者疑義之心即斷是名能斷疑惑也。</p>
<p style="margin-left:1em">【四慧心正直】正則不邪直則不曲謂聞是大涅槃甚深之法則智慧增明造理真實心無邪曲是為慧心正直也。</p>
<p style="margin-left:1em">【五能知如來密藏】謂聞是大涅槃微妙之法則知一切眾生皆有佛性乃至造極惡業謗法闡提悉得成於佛道如是等義秘密甚深今悉能了是為能知如來密藏也<span class='note-inline'>(闡提梵語具云一闡提華言信不具)</span>。</p>
天台五時<span class='note-inline'>(出天台四教儀)</span><p style="margin-left:1em">天台五時者乃天台智者大師以如來所說一代聖教判為五時也謂如來成道最初為大菩薩說華嚴經次於鹿苑為接引二乘說四阿含等經次於方等說楞伽等諸大乘經令諸二乘耻小乘而慕大法次說般若經遣除二乘執情後說法華涅槃二經開示眾生咸得作佛故為五時也<span class='note-inline'>(天台山名智者大師乃隋煬帝所賜之號諱智顗以棲身入寂於天台山遂以此處命其名也二乘者聲聞乘緣覺乘也四阿含者增一阿含中阿含長阿含雜阿含也)</span>。</p>
<p style="margin-left:1em">【一華嚴時】華嚴經名也時者謂初說此經如日照高山之時也盖如來初為大乘根熟者首談此經唯是無[書-曰+皿]法界性海圓融空有齊彰色心俱入湛森羅於海印現剎土於毫端但化大乘菩薩是名華嚴時也<span class='note-inline'>(海印者即三昧之名喻佛智也謂如來之智鑑照諸法如海能現萬像也剎梵語具云剎摩華言土田此云剎土者華梵兼舉也)</span>。</p>
<p style="margin-left:1em">【二鹿苑時】鹿苑即鹿野苑是如來說阿含經之處也時者謂次說此經如日照幽谷之時也盖如來為小乘於前大法不見不聞猶如聾瞽於是寢大化而施小化故於鹿苑之中說四諦法演四阿含等經是名鹿苑時也<span class='note-inline'>(四諦者苦諦集諦滅諦道諦也)</span>。</p>
<p style="margin-left:1em">【三方等時】眾機普被曰方四教並談曰等時者謂次說方等諸經如日照平地之時也盖由前鹿苑中說小乘法二乘之人得少為足便謂究竟故假維摩居士以呵斥之使其耻小慕大故說維摩楞伽等經是名方等時也<span class='note-inline'>(四教者藏教通教別教圓教也)</span>。</p>
<p style="margin-left:1em">【四般若時】梵語般若華言智慧經名也時者謂次說此經如日照禺中之時也盖由小乘既被彈呵回心向大然其執情未能頓泯由是廣談般若空慧之法而淘汰之是名般若時也<span class='note-inline'>(禺中時巳時也)</span>。</p>
<p style="margin-left:1em">【五法華涅槃時】法華涅槃二經名也時者謂正說此經如日輪當午之時也盖如來於前四時調機純熟故於靈山會上稱性而談令其會權歸實了妄即真演長遠之壽量顯至道之幽微上中下根咸蒙授記此法華一經所以說也猶有餘機未盡故說涅槃一經而捃拾之是名法華涅槃時也<span class='note-inline'>(捃拾者即収拾遺餘之意也)</span>。</p>
五味<span class='note-inline'>(出涅槃經)</span><p style="margin-left:1em">如來因無垢藏王菩薩稱嘆涅槃法勝乃說此五味而以醍醐比法華涅槃也隋朝天台智者大師因此約如來所說一代聖教次第立為五時以對教之相生機之利鈍譬猶五味之有濃淡焉<span class='note-inline'>(梵語涅槃華言滅度)</span>。</p>
<p style="margin-left:1em">【一乳味】乳味從牛而出以喻十二部經從佛而宣說也謂如來最初時說華嚴圓頓之教唯被大機不攝二乘盖由此經最初開演麤妙混融故譬之以乳味也<span class='note-inline'>(十二部經者一契經二重頌三諷頌四因緣五本事六本生七希有八譬喻九論議十自說十一方廣十二授記也二乘者聲聞乘緣覺乘也)</span>。</p>
<p style="margin-left:1em">【二酪味】酪味從乳而生以喻九部經從十二部經中而出也謂如來第二時於鹿苑說阿含等經接引二乘斷見思惑證真空理乃從頓施漸故譬之以酪味也<span class='note-inline'>(九部經者一契經二重頌三諷頌四因緣五本事六本生七希有八譬喻九論議也見思惑者意根對法塵起諸分別曰見五根對五塵起諸貪愛曰思頓漸者頓教漸教也)</span>。</p>
<p style="margin-left:1em">【三生酥味】生酥從酪而出以喻九部後而說大乘方等法也謂如來第三時於方等會上說楞伽楞嚴諸大乘經讚嘆大法呵責小教令諸小乘耻小慕大故譬之以生酥味也<span class='note-inline'>(梵語楞伽華言不可徃唯神通人方能到也楞嚴梵語具云首楞嚴華言徤相分別)</span>。</p>
<p style="margin-left:1em">【四熟酥味】熟酥從生酥而出以喻方等之後而說般若也謂如來第四時說諸般若空慧法門蕩除二乘疑執付之以大乘法財令其心漸通泰故譬之以熟酥味也。</p>
<p style="margin-left:1em">【五醍醐味】醍醐從熟酥而出以喻般若之後而說法華涅槃也謂如來第五時於靈山會上說法華經開前四味三乘之權歸於一乘圓妙之實令諸眾生咸得作佛復說涅槃扶戒律而談常住之理故譬之以醍醐味也<span class='note-inline'>(三乘者聲聞乘緣覺乘菩薩乘也一乘者佛乘也)</span>。</p>
五部律<span class='note-inline'>(出翻譯名義)</span><p style="margin-left:1em">五部律者即如來所說律藏也而分為五者世尊成道三十八年赴王舍城國王齋食訖令羅睺羅洗鉢因失手破為五片是日有多比丘皆白佛言鉢破五片佛言表我滅後初五百年諸惡比丘分毘尼藏為五部也後優波毱多果有五弟子各執一見遂分如來一大律藏為五部焉<span class='note-inline'>(梵語羅睺羅華言覆障梵語比丘華言乞士梵語毘尼華言善治即律藏也梵語優波毱多華言大護又云近護)</span>。</p>
<p style="margin-left:1em">【一曇無德部】<span class='note-inline'>(亦名曇摩毱多)</span>梵語曇無德華言法密密即隱覆之義又云法藏即四分律也大集經云我涅槃後有諸弟子受持如來十二部經書寫讀誦顛倒宣說以倒說故隱覆法藏是為曇無德部<span class='note-inline'>(四分律者一比丘法二比丘尼法三受戒法四滅諍法也梵語涅槃華言滅度十二部經者一契經二重頌三諷頌四因緣五本事六本生七希有八譬喻九論議十自說十一方廣十二授記也)</span>。</p>
<p style="margin-left:1em">【二薩婆多部】梵語薩婆多華言一切有即十誦律也謂此部計三世有實之法大集經云我涅槃後我諸弟子受持如來十二部經而復讀誦外典善能論議凡所問難悉能答對是為薩婆多部<span class='note-inline'>(十誦者優波離十番誦出此神故名十誦梵語優波離華言近執以佛為太子時能親近執侍故也)</span>。</p>
<p style="margin-left:1em">【三迦葉遺部】梵語迦葉遺華言重空觀即解脫律也大集經云我涅槃後我諸弟子受持如來十二部經說無有我及以受者轉諸煩惱猶如死屍是為迦葉遺部<span class='note-inline'>(轉諸煩惱猶如死屍者謂轉棄妄惑如死屍也)</span>。</p>
<p style="margin-left:1em">【四彌沙塞部】梵語彌沙塞華言不著有無觀即五分律也大集經云我涅槃後我諸弟子受持如來十二部經不作地水火風相虛空識相是為彌沙塞部<span class='note-inline'>(五分者一比丘戒二比丘尼戒三受戒法四滅諍法五僧法)</span>。</p>
<p style="margin-left:1em">【五婆蹉富羅部】梵語婆蹉富羅華言犢子謂因上古有仙染犢生子自後種姓皆名犢子其部中計我非即五蘊亦不離五蘊而有實我律本不來此土大集經云我涅槃後我諸弟子受持如來十二部經皆說有我不說空相是為婆蹉富羅部<span class='note-inline'>(五蘊者色蘊受蘊想蘊行蘊識蘊也)</span>。</p>

<p class='juan'>大明三藏法數卷第十四</p></div>
</div><!-- end of div[@id='body'] -->
</body></html>