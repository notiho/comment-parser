<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大明三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu22' />
<p class='juan'>大明三藏法數卷第十五　　　　　池七</p><p class="byline">上天竺前住持沙門一如等奉　勑集註</p>五攝論<span class='note-inline'>(出法寶標目)</span><p style="margin-left:1em">攝論者即攝大乘論也謂收攝一切大乘聖教法門要義集而辨之也此論乃無著菩薩所造天親無性二菩薩各作論釋申通其義梁真諦唐玄奘二法師翻譯不同故通名五攝論也。</p>
<p style="margin-left:1em">【一無著攝論】謂無著菩薩造大乘攝論三卷成文是為無著攝論。</p>
<p style="margin-left:1em">【二天親攝論】謂天親菩薩因無著菩薩造大乘攝論復造論釋申明論議名大乘攝論釋一十五卷成文是為天親攝論。</p>
<p style="margin-left:1em">【三無性攝論】謂無性菩薩因無著攝論亦造論釋申通其義為攝大乘論釋十卷成文是為無性攝論。</p>
<p style="margin-left:1em">【四梁攝論】謂梁朝真諦三藏法師譯天親所造之論釋流傳此土是為梁攝論。</p>
<p style="margin-left:1em">【五唐攝論】謂唐朝玄奘法師譯無著菩薩論及無性菩薩所造論釋是為唐攝論。</p>
五藏<span class='note-inline'>(出六波羅密經)</span><p style="margin-left:1em">藏即含藏之義謂經律論等皆能含藏無量法義故也。</p>
<p style="margin-left:1em">【一素呾纜藏】梵語素呾纜即修多羅華言契經謂上契諸佛之理下契眾生之機也經者法也常也十界同遵之謂法三世不易之謂常經云若彼有情樂處山林常居閑寂修靜慮者而為彼說素呾纜藏是也<span class='note-inline'>(十界者佛界菩薩界緣覺界聲聞界天界人界脩羅界餓鬼界畜生界地獄界也三世者過去現在未來也)</span>。</p>
<p style="margin-left:1em">【二毘柰耶藏】梵語毘柰耶華言律律者法也謂能斷决重輕之罪也經云若彼有情樂習威儀護持正法一味和合令得久住而為彼說毘柰耶藏是也。</p>
<p style="margin-left:1em">【三阿毘達磨藏】梵語阿毘達磨華言無比法即論藏也謂聖人智慧分別法義最勝無比經云若彼有情樂說正法分別性相循環研覈究竟甚深而為彼說阿毘達磨藏是也。</p>
<p style="margin-left:1em">【四般若波羅密多藏】梵語般若華言智慧梵語波羅密華言到彼岸即慧藏也謂諸眾生由迷般若居生死名此岸菩薩由修般若到涅槃名彼岸經云若彼有情樂習大乘真實智慧離於我法執著分別而為彼說般若波羅密多藏是也<span class='note-inline'>(梵語涅槃華言滅度)</span>。</p>
<p style="margin-left:1em">【五陀羅尼藏】梵語陀羅尼華言能持亦云呪即秘藏也謂集種種善法持令不失經云若彼有情不能受持契經調伏對治或復有情造諸惡業種種重罪使得消滅速疾解脫頓悟涅槃而為彼說諸陀羅尼藏是也。</p>
五種藏<span class='note-inline'>(出華嚴經隨䟽演義鈔)</span><p style="margin-left:1em">【一如來藏】藏即含藏也謂真如法性之體不離一切眾生色心具足圓滿染淨諸法是名如來藏。</p>
<p style="margin-left:1em">【二自性清淨藏】謂一切眾生自性清淨心從無始<span class='corr'>已</span>來三智四德具足無缺煩惱垢纏不能染污是名自性清淨藏<span class='note-inline'>(三智者一切智道種智一切種智也四德者常德樂德我德淨德也)</span>。</p>
<p style="margin-left:1em">【三法身藏】謂聖人自性清淨法身為無上菩提河沙功德之所依止是名法身藏<span class='note-inline'>(梵語菩提華言道)</span>。</p>
<p style="margin-left:1em">【四出世間十法藏】謂聖人<span class='corr'>已</span>得無量勝妙功德圓滿無上菩提顯示一切總持法門而能超過二乘及諸菩薩是名出世間上上藏<span class='note-inline'>(總持者謂持善不失持惡不生也二乘者聲聞乘緣覺乘也)</span>。</p>
<p style="margin-left:1em">【五法界藏】謂法界之理通因徹果外持一切染淨有為內含一切恒沙性德是名法界藏。</p>
五覺<span class='note-inline'>(出起信論)</span><p style="margin-left:1em">【一本覺】本即直性覺即智慧論云所言覺義者謂心體離念離念相者等虛空界無所不徧即是如來平等法身依此法身說名本覺<span class='note-inline'>(心體離念者謂本覺心源之體離於妄念也等虛空界無不徧者虛空無邊以譬本覺之性體量充廓也平等法身者諸佛悟之不為高眾生迷之不為下生佛不二也)</span>。</p>
<p style="margin-left:1em">【二始覺】始覺者謂本覺心源之體從真起妄而成不覺若能返妄歸真本覺體顯說名始覺。</p>
<p style="margin-left:1em">【三相似覺】謂十信位人以捨麤分別執著相故無明之惑將破本覺之體將顯雖未真證而似於真是名相似覺<span class='note-inline'>(十信者信心念心精進心慧心定心不退心護法心回向心戒心願心也捨麤分別執著相者謂於色聲香味觸法六塵之境不分別好惡不起貪嗔等執著之相也)</span>。</p>
<p style="margin-left:1em">【四隨分覺】謂初住菩薩乃至等覺位中各破一品無明之惑隨覺一分法性之理覺道未圓是名隨分覺。</p>
<p style="margin-left:1em">【五究竟覺】謂妙覺佛菩薩地盡滿足方便覺心初起心無初相以遠離微細念故得見心性心性即常住是名究竟覺<span class='note-inline'>(覺心初起者謂覺知第八識心初起無明之妄惑也心無初相者至此究竟位中達法性之底窮無明之源離念寂靜則心無初動之相也得見心性者妄既窮源則見本覺真心之性矣心即常住者心源既極了無起滅湛然常住也)</span>。</p>
五行<span class='note-inline'>(出涅槃經)</span><p style="margin-left:1em">【一聖行】聖即正也謂菩薩依戒定慧所修之行故名聖行<span class='note-inline'>(菩薩梵語具云菩提薩埵華言覺有情)</span>。</p>
<p style="margin-left:1em">【二梵行】梵即淨也謂菩薩無空有二邊愛著之染名之為淨以此淨心運於慈悲與眾生樂㧞眾生苦故名梵行。</p>
<p style="margin-left:1em">【三天行】天即是第一義天謂菩薩由天然之理而成妙行故名天行。</p>
<p style="margin-left:1em">【四嬰兒行】嬰兒以喻人天小乘也謂菩薩以慈悲之心示同人天聲聞緣覺小善之行故名嬰兒行。</p>
<p style="margin-left:1em">【五病行】謂菩薩以平等心運無緣大悲示同眾生同有煩惱同有病苦故名病行。</p>
五種菩提<span class='note-inline'>(出大智度論)</span><p style="margin-left:1em">【一發心菩提】梵語菩提華言道謂十信菩薩於無量生死中為阿耨多羅三藐三菩提故而發大心名為發心菩提<span class='note-inline'>(十信者信心念心精進心慧心定心不退心護法心廻向心戒心願心也菩薩梵語具云菩提薩埵華言覺有情梵語阿耨多羅三藐三菩提華言無上正等正覺)</span>。</p>
<p style="margin-left:1em">【二伏心菩提】謂十住十行十回向位菩薩折諸煩惱降伏其心行諸波羅蜜利益眾生是名伏心菩提<span class='note-inline'>(十住者發心住治地生修行住生貴住方便具足住正心住不退住童真住法王子住灌頂住也十行者歡喜行饒益行無嗔恨行無盡行離癡亂行善現行無著行尊重行善法行真實行也十回向者救護眾生離眾生相回向不壞回向等一切佛回向至一切處回向無盡功德藏回向隨順平等善根回向隨順等觀一切眾生回向真如相回向無縛解脫回向法界無量回向也梵語波羅蜜華言到彼岸)</span>。</p>
<p style="margin-left:1em">【三明心菩提】謂登地菩薩觀三世諸法本末總相別相分別籌量得諸法實相清淨明了與般若波羅蜜相應是名明心菩提<span class='note-inline'>(登地菩薩者即登初歡喜地菩薩也三世者過去現在未來也梵語般若華言智慧)</span>。</p>
<p style="margin-left:1em">【四出到菩提】謂第八不動地第九善慧地第十法雲地三位菩薩於般若波羅蜜中得方便力故亦不著般若波羅蜜滅一切煩惱見一切十方諸佛得無生法忍出離三界到薩婆若是名出到菩提<span class='note-inline'>(無生法忍者謂忍可一切諸法性相本空畢竟無生也三界者欲界色界無色界也梵語薩婆若華言一切智)</span>。</p>
<p style="margin-left:1em">【五無上菩提】謂等覺妙覺坐於道塲斷諸煩惱成阿耨多羅三藐三菩提是名無上菩提<span class='note-inline'>(等覺者去後妙覺佛位猶有一等勝前諸位得稱為覺妙覺者自覺覺他覺行圓滿也)</span>。</p>
五種性<span class='note-inline'>(出四教儀)</span><p style="margin-left:1em">種者能生之義性者不改之義性有三種不同有理性之性有性分之性有數習之性此之五種乃數習性分之性也以由菩薩修觀斷惑證理歷位從十住至於等覺次第淺深不同故有五種之性也<span class='note-inline'>(菩薩梵語具云菩提薩埵華言覺有情十住者發心住治地住修行住生貴住方便具足住正心住不退住童真住法王子住灌頂住也)</span>。</p>
<p style="margin-left:1em">【一習種性】謂十住菩薩研習空觀破見思惑是名習種性<span class='note-inline'>(見思惑者謂意根對法塵起諸分別曰見眼耳鼻舌身五根對色聲香味觸五塵起諸貪愛曰思以其迷惑不了故皆稱惑也)</span>。</p>
<p style="margin-left:1em">【二性種性】謂十行菩薩不住於空而能教化眾生分別一切法性故名性種性<span class='note-inline'>(十行者歡喜行饒益行無嗔恨行無盡行離癡亂行善現行無著行尊重行善法行真實行也)</span>。</p>
<p style="margin-left:1em">【三道種性】謂十回向菩薩因修中道妙觀通達一切佛法是名道種性<span class='note-inline'>(十回向者救一切眾生離眾生相回向不壞回向等一切佛回向至一切處回向無盡功德藏回向隨順平等善根回向隨順等觀一切眾生回向真如相回向無縛解脫回向法界無量回向也)</span>。</p>
<p style="margin-left:1em">【四聖種性】謂前之十住十行十回向皆名為賢此是十地菩薩由修中道妙觀破無明惑證入聖位故名聖種性<span class='note-inline'>(十地者歡喜地離垢地發光地燄慧地難勝地現前地遠行地不動地善慧地法雲地也)</span>。</p>
<p style="margin-left:1em">【五等覺性】謂此位菩薩望後妙覺猶有一等勝前諸位得稱為覺是名等覺性。</p>
五性成佛<span class='note-inline'>(出華嚴經䟽)</span><p style="margin-left:1em">【一不定性半成佛】不定性者根性不定也謂若近聲聞則習聲聞法若近緣覺則習緣覺法若近菩薩則習菩薩道習聲聞緣覺之法者沉滯小果不樂度生不求佛道故不成佛習菩薩利生之行者取證菩提而得成佛故名不定性半成佛。</p>
<p style="margin-left:1em">【二無種性不成佛】謂無有正信善根撥無因果不受化度甘溺生死不求解脫故名無種性不成佛。</p>
<p style="margin-left:1em">【三聲聞性不成佛】聲聞者聞佛聲教而悟道之人也謂聲聞根性惟習生滅四諦之法而證真空涅槃之果樂著空寂怖畏生死不能起行度生進求佛道故名聲聞性不成佛<span class='note-inline'>(四諦者苦諦集諦滅諦道諦也梵語涅槃華言滅度)</span>。</p>
<p style="margin-left:1em">【四緣覺性不成佛】緣覺者由觀因緣覺悟真理也謂緣覺根性唯觀十二因緣之法而證真空涅槃之果固執偏空不求佛道故名緣覺性不成佛<span class='note-inline'>(十二因緣者一無明二行三識四名色五六入六觸七受八愛九取十有十一生十二老死也)</span>。</p>
<p style="margin-left:1em">【五菩薩性全成佛】菩薩梵語具云菩提薩埵華言覺有情謂菩薩能自覺<span class='corr'>己</span>復能覺諸眾生也菩薩悲智雙運冤親等觀廣集眾因證菩提果故名菩薩性全成佛。</p>
寄位五相<span class='note-inline'>(出華嚴經隨䟽演義鈔)</span><p style="margin-left:1em">【一寄位修行相】謂善財初見文殊寄十信之位智明生信發菩提心依此而起淨行叅諸善友修遠離法見諸法空頓圓自性發足南行順智光明是名寄位修行相<span class='note-inline'>(文殊梵語具云文殊師利華言妙德十信者信心念心精進心慧心定心不退心護法心廻向心戒心願心也)</span>。</p>
<p style="margin-left:1em">【二會緣入實相】緣即一切事法也實即一真之理也謂善財見摩耶至彌勒善知識寄等覺之位現大願身等於虛空一切眾生三世諸佛而各住自法安住不動不餘本量會眾事緣歸於實理是名會緣入實相<span class='note-inline'>(摩耶梵語具云摩訶摩耶華言大術梵語彌勒華言慈氏三世者過去現在未來也不餘本量者本體之量廣大無外一切含攝而無所遺餘也)</span>。</p>
<p style="margin-left:1em">【三攝德成因相】德即果德因即修因謂善財見德雲至瞿波寄三賢十聖之位顯不可思議攝三世聖賢事行之德成一念悉具之因是名攝德成因相<span class='note-inline'>(梵語瞿波華言女三賢者即十住十行十回向諸位菩薩也十聖者即十地菩薩也)</span>。</p>
<p style="margin-left:1em">【四智照無二相】智即實智照即照了謂善財初見文殊後歷百一十城叅諸善知識信自<span class='corr'>己</span>心一切善法悉得成就復見文殊不異初心智與理冥始終不二是名智照無二相。</p>
<p style="margin-left:1em">【五顯因廣大相】謂善財見普賢菩薩在如來前於一一毛孔中現無邊光明雲即摩頂言我法海中微塵諸法一文一句未有不是捨轉輪王位而求得者善財住自位<span class='corr'>已</span>與諸佛所證同等是名顯因廣大相。</p>
五品<span class='note-inline'>(出法華文句)</span><p style="margin-left:1em">品者次序之義謂於圓教外凡位中而有淺深次序之別故分五品也<span class='note-inline'>(外凡者因未登聖位心居理外也)</span>。</p>
<p style="margin-left:1em">【一隨喜品】隨喜者隨他修善喜他得成也謂佛轉法輪眾生得益我助彼喜是名隨喜品經云若聞是經而不毀訾起隨喜心是也。</p>
<p style="margin-left:1em">【二讀誦品】看文曰讀背文曰誦謂內修圓觀更加讀誦如膏助火心觀益明是名讀誦品經云何況讀誦受持之者是也。</p>
<p style="margin-left:1em">【三說法品】<span class='note-inline'>(亦名解說品)</span>說法者宣傳聖言也謂由讀誦故內解轉勝而復外資講說導利於人化功歸<span class='corr'>己</span>心倍勝前是名說法品經云若有受持讀誦為他人說是也<span class='note-inline'>(化功歸<span class='corr'>己</span>者謂以說法廣濟於他其功則歸於<span class='corr'>己</span>矣)</span>。</p>
<p style="margin-left:1em">【四兼行六度品】六度者布施持戒忍辱精進禪定智慧也謂前觀心雖熟未遑涉事今正觀稍明旁兼利物福德力故倍增觀心是名兼行六度經云況復有人能持是經兼行布施等是也。</p>
<p style="margin-left:1em">【五正行六度品】正行六度者謂圓觀稍熟事理將融涉事不妨於理在理不隔於事自行化他事理具足觀心無礙轉勝於前是名正行六度品經云若人讀誦為他人說復能清淨持戒等是也。</p>
五停心<span class='note-inline'>(出天台四教儀)</span><p style="margin-left:1em">停者止也謂修此五法以止其五種過失之心也。</p>
<p style="margin-left:1em">【一多貪眾生不淨觀】謂多貪欲之人於男女身分互相染著須假作九想不淨之觀治之令其貪著之心不起故云多貪眾生不淨觀<span class='note-inline'>(九想者肨脹想青瘀想壞想血塗漫想膿爛想虫噉想散想骨想燒想也)</span>。</p>
<p style="margin-left:1em">【二多嗔眾生慈悲觀】謂多嗔恚之人於諸違情之境輙生忿怒當用慈悲觀治之愛念愍傷一切眾生不於彼而起嗔心故云多嗔眾生慈悲觀。</p>
<p style="margin-left:1em">【三多散眾生數息觀】謂心多散亂之人當用數息觀治之數息者以鼻中出入之息或數出息或數入息端心正念從一至十不多不少周而復始令心不散亂故云多散眾生數息觀。</p>
<p style="margin-left:1em">【四愚癡眾生因緣觀】謂愚癡不了之人當以因緣觀治之因緣觀者即觀十二因緣也以其迷倒撥無因果執著斷常二見故令觀此十二因緣三世相續不斷不常以破愚癡之心故云愚癡眾生因緣觀<span class='note-inline'>(十二因緣者一無明二行三識四名色五六入六觸七受八愛九取十有十一生十二老死也三世者過去未來現在也)</span>。</p>
<p style="margin-left:1em">【五多障眾生念佛觀】謂障重之人當用念佛觀治之障有三種一昬沉暗塞障當想念應身佛三十二相相相分明以治於昬沉也二惡念思惟障當想念報身佛十力四無所畏治之三境界逼迫障當想念法身佛空寂無為治之故云多障眾生念佛觀<span class='note-inline'>(三十二相者足安平相千輻輪相手指纖長相手足柔輭相手足縵網相足跟滿足相足趺高好相腨如鹿王相手過膝相馬陰藏相身縱廣相毛孔生青色相身毛上靡相身金色相身光面各一丈相皮膚細滑相七處平滿相兩腋滿相身如師子相身端直相肩圓滿相四十齒相齒白齊密相牙白淨相頰車如師子相咽中津液得上味相廣長舌相梵音深遠相眼色如金精相眼睫如牛王相眉間白毫相頂肉髻成相也十力者知是處非處智力知過現未來業報智力知諸禪解脫三昧智力知諸根勝劣智力知種種解智力知種種界智力知一切至處道智力知天眼無礙智力知宿命無漏智力知永斷習氣智力也四無所畏者一切智無所畏漏盡無所畏說障道無所畏說盡苦道無所畏也境界逼迫者謂火焚水溺之類也)</span>。</p>
五忍<span class='note-inline'>(出仁王護國經)</span><p style="margin-left:1em">【一伏忍】伏即隱伏忍即忍可又安忍也謂地前三賢之人未得無漏未能證果但有智故能伏煩惱而不能斷故名伏忍<span class='note-inline'>(三賢者十住十行十回向諸菩薩也無漏者不漏落生死也)</span>。</p>
<p style="margin-left:1em">【二信忍】信者隨順不疑也謂初地二地三地菩薩得無漏信故名信忍<span class='note-inline'>(初地即十地中初歡喜地二地即離垢地三地即發光地)</span>。</p>
<p style="margin-left:1em">【三順忍】順即隨順亦從也謂四地五地六地菩薩順菩提道趣向無生之果故名順忍<span class='note-inline'>(四地即燄慧地五地即難勝地六地即現行地)</span>。</p>
<p style="margin-left:1em">【四無生忍】謂七地八地九地菩薩妄惑<span class='corr'>已</span>盡了知諸法悉皆不生故名無生忍<span class='note-inline'>(七地即遠行地八地即不動地九地即善慧地)</span>。</p>
<p style="margin-left:1em">【五寂滅忍】謂第十法雲地等覺菩薩妙覺果佛諸惑斷盡清淨無為湛然寂滅故名寂滅忍<span class='note-inline'>(等覺者以去後佛位猶有一等勝前諸位得稱為覺也妙覺者智照圓明不可思議也若論四十二位則開十住十行十回向十地等覺妙覺各為一位今但論四十位則以等覺妙覺攝於法雲地也)</span>。</p>
觀身五種不淨<span class='note-inline'>(出析玄記)</span><p style="margin-left:1em">【一種子不淨】種子不淨有二一者內種謂觀此身從昔煩惱業生二者外種謂攬父母遺體而成此身以是觀之此身內外因種實為不淨大智度論云是身種不淨非餘妙寶物不從白淨生但從穢中出是也。</p>
<p style="margin-left:1em">【二住處不淨】住處不淨者謂觀此身十月在於母胎生藏之下熟藏之上臭穢中住實為不淨大智度論云是身如臭穢不從華間生不因瞻蔔有又不出寶山是也<span class='note-inline'>(梵語瞻蔔華言黃華)</span>。</p>
<p style="margin-left:1em">【三自體不淨】自體不淨者謂觀此身以四大不淨所成猶如世間飲食不可久停終成不淨設以四大海水傾洗此身終無香潔大智度論云地水火風質能變成不淨傾海洗此身不能令香潔是也<span class='note-inline'>(四大者地大水大火大風大也)</span>。</p>
<p style="margin-left:1em">【四外相不淨】外相不淨者謂觀此身現見外相皆是不淨九孔常流種種穢惡如眼出眵淚耳出結聹鼻出膿涕口出涎唾大小便道不淨常流如破皮囊滿盛不淨大智度論云種種不淨物充滿於身中常流出不止如漏囊盛物是也。</p>
<p style="margin-left:1em">【五究竟不淨】究竟不淨者謂觀此身非唯現在不淨審實思惟至於死後捐棄塚間爛壞臭穢尤極不淨大智度論云審諦觀此身必歸於死處是也。</p>
五蘊<span class='note-inline'>(出大乘廣五蘊論)</span><p style="margin-left:1em">蘊者積聚之義謂眾生由此五法積聚成身復因此身積聚有為煩惱等法能受無量生死也亦名五陰者陰即蓋覆之義謂能蓋覆真性也翻譯名義云積集有為蓋覆真性是也。</p>
<p style="margin-left:1em">【一色蘊】色即質礙之義謂眼耳鼻舌身諸根和合積聚故名色蘊。</p>
<p style="margin-left:1em">【二受蘊】受即領納之義謂六識與六塵相應而有六受和合積聚故名受蘊<span class='note-inline'>(六識六塵六受者眼識受色塵耳識受聲塵鼻識受香塵舌識受味塵身識受觸塵意識受法塵也)</span>。</p>
<p style="margin-left:1em">【三想蘊】想即思想之義謂意識與六塵相應而成六想和合積聚故名想蘊<span class='note-inline'>(六想者謂意識著色想色著聲想聲著香想香著味想味著觸想觸著法想法也)</span>。</p>
<p style="margin-left:1em">【四行蘊】行即遷流造作之義謂因意識思想諸塵造作善惡諸行和合積聚故名行蘊。</p>
<p style="margin-left:1em">【五識蘊】識即了別之義謂以眼耳鼻舌身意六種之識於諸塵境上照了分別和合積聚故名識蘊。</p>
五蘊實相<span class='note-inline'>(出大般若經)</span><p style="margin-left:1em">五蘊即色受想行識也蘊者積聚之義謂由積聚色等五法以成色身也實相者真如無妄之理也即此五蘊而是實相之理故名五蘊實相也。</p>
<p style="margin-left:1em">【一色蘊實相】色即質礙之義謂色是質礙幻色實是般若真空即幻色而明真空是名色蘊實相<span class='note-inline'>(梵語般若華言智慧)</span>。</p>
<p style="margin-left:1em">【二受蘊實相】受即領納之義謂受是六根幻受實是般若真空即幻受而明真空是名受蘊實相<span class='note-inline'>(六根者眼根耳根鼻根舌根身根意根也)</span>。</p>
<p style="margin-left:1em">【三想蘊實相】想即思想之義謂想是緣思幻想實是般若真空即幻想而明真空是名想蘊實相。</p>
<p style="margin-left:1em">【四行蘊實相】行即造作之義謂行是造作幻行實是般若真空即幻行而明真空是名行蘊實相。</p>
<p style="margin-left:1em">【五識蘊實相】識即分別之義謂識是分別幻識實是般若真空即幻識而明真空是名識蘊實相。</p>
五蘊喻<span class='note-inline'>(出大莊嚴經)</span><p style="margin-left:1em">五蘊色受想行識也蘊以積聚為義謂一切眾生皆由此五法積聚而成身也故佛為瓶沙王說世間諸法皆非堅實而以此五種為喻焉<span class='note-inline'>(梵語瓶沙亦名頻婆娑羅華言模實謂身模充實也)</span>。</p>
<p style="margin-left:1em">【一色如聚沫喻】色即眾生色身沫即水沫謂沫因風吹水成聚虛有相狀體本不實以譬眾生色身亦如聚沫虛假不實也。</p>
<p style="margin-left:1em">【二受如水泡喻】受即領受之義水泡即浮漚也謂水因風動或因物繫忽爾成泡須㬰即沒以譬眾生所受苦樂之事亦如水泡起滅無常也。</p>
<p style="margin-left:1em">【三想如陽燄喻】想即想念之義陽燄即日光也謂遠望曠野日光發燄如水溶漾而實非水渴者想為水故以譬眾生妄想亦如陽燄本無實體因念成想皆是虛妄也。</p>
<p style="margin-left:1em">【四行如芭蕉喻】行即造作之義謂芭蕉體是危脆之物無有堅實以譬眾生造作諸行亦如芭蕉之虛脆而無堅實也。</p>
<p style="margin-left:1em">【五識如幻事喻】識即分別之義幻事即幻術之事也謂如幻巾為馬幻草木為人皆幻力所成本無實體以譬眾生識心分別諸法皆隨境生滅亦無有實也。</p>
轉五蘊成五分法身<span class='note-inline'>(出請觀音經䟽)</span><p style="margin-left:1em">蘊即積聚之義五蘊即色受想行識也五分法身身赤聚集之義即戒定慧解脫解脫知見也謂眾生若能持戒修習定慧行諸淨業則能轉此五蘊色身而為五分法身也涅槃經云因滅是色獲得常色乃至受想行識亦復如是是也。</p>
<p style="margin-left:1em">【一轉色蘊成戒身】色蘊者即眼耳鼻舌身諸根積聚之名戒防止身三口四之法謂眾生若能持戒堅固得身清淨則戒體成就無持無犯此即轉色蘊而成戒身也<span class='note-inline'>(身三者殺盜[婬-壬+(工/山)]也口四者妄言綺語惡口兩舌也)</span>。</p>
<p style="margin-left:1em">【二轉受蘊成定身】受蘊者即六識領納六塵積聚之名定即正定也謂眾生若能修習無漏禪定則根塵泯淨離諸散亂此即轉受蘊而成定身也<span class='note-inline'>(六識者眼識耳識鼻識舌識身識意識也六塵者色塵聲塵香塵味塵觸塵法塵也無漏者謂不漏落三界生死也)</span>。</p>
<p style="margin-left:1em">【三轉想蘊成慧身】想蘊者即意識思想六塵積聚之名慧即智慧也謂眾生若能悟諸妄想皆是虛妄生滅則意地明淨照了無礙此即轉想蘊而成慧身也。</p>
<p style="margin-left:1em">【四轉行蘊成解脫身】行蘊者即造作種種諸業積聚之名因此業行而有累縛也解脫即自在之義謂眾生若能不作諸業則脫其累縛而得自在此即轉行蘊而成解脫身也。</p>
<p style="margin-left:1em">【五轉識蘊成解脫知見身】識蘊者即和合積聚之名解脫知見者知屬智知見屬眼見即無生智眼自在照了也謂眾生若能照了識心皆是虛妄分別則無生之智眼自在明了此即轉識蘊而成解脫知見身也。</p>
轉五蘊成三德<span class='note-inline'>(出攝大乘論)</span><p style="margin-left:1em">五蘊者色受想行識也三德者法身般若解脫也法身即真如之理般若即會真之智解脫即自在之用此之三德皆由轉五蘊而成也<span class='note-inline'>(五蘊者蘊乃積聚之義謂眾生積聚色等五法而成身也梵語般若華言智慧解脫即自在之義謂解脫業惑之縛也)</span>。</p>
<p style="margin-left:1em">【一轉色蘊成法身】色即質礙之義謂佛身相好無邊音聲無見頂相悉由轉色蘊而成故云轉色蘊成法身也。</p>
<p style="margin-left:1em">【二轉受蘊成解脫】受即領受之義謂佛無量廣大自在法樂悉由轉受蘊而成故云轉受蘊成解脫也。</p>
<p style="margin-left:1em">【三轉想蘊成解脫】想即想念之義謂如來以無礙智辯說一切諸法之相無不自在悉由轉想蘊而成故云轉想蘊成解脫也。</p>
<p style="margin-left:1em">【四轉行蘊成解脫】行以遷流生滅為義謂如來神通變現以清淨法攝化大眾生令得自在悉由轉行蘊而成故云轉行蘊成解脫也。</p>
<p style="margin-left:1em">【五轉識蘊成般若】識即了別之義梵語般若華言智慧謂如來大圓鏡智平等性智妙觀察智成所作智無不自在以由轉識蘊而成故云轉識蘊成般若也<span class='note-inline'>(大圓鏡智者如來真智猶大圓鏡也平等性智者如來性智觀法平等也妙觀察智者如來妙智善觀諸法也成所作智者如來真智成所作事也)</span>。</p>
色蘊有五種相<span class='note-inline'>(出顯<span class='corr'>揚</span>聖教論)</span><p style="margin-left:1em">【一自相】自相者即色身諸法自相謂堅是地相濕是水相煖是火相動是風相各別不同故也。</p>
<p style="margin-left:1em">【二共相】共相者即色身諸法和合之相也謂此色身皆從地水火風和合為相也。</p>
<p style="margin-left:1em">【三所依能依相】所依能依相者謂色身四大種子是所依相四大造色是能依相也<span class='note-inline'>(四大者地大水大火大風大也造色者即眼耳鼻舌身諸根也)</span>。</p>
<p style="margin-left:1em">【四受用相】受用相者謂眼等諸根有增上力故而外諸色塵境界得生即有苦樂逆順受用之相也。</p>
<p style="margin-left:1em">【五業相】業相者即業行之相謂色身能作種種業行之相故一切業行皆依色身攝受增長也。</p>
五受<span class='note-inline'>(出析玄記)</span><p style="margin-left:1em">受者領納也謂六根之識領受六塵之境也<span class='note-inline'>(六根者眼根耳根鼻根舌根身根意根也六塵者色塵聲塵香塵味塵觸塵法塵也)</span>。</p>
<p style="margin-left:1em">【一憂受】謂心於違情之境而受煎逼之憂是名憂受。</p>
<p style="margin-left:1em">【二喜受】謂心於順情之境而受忻恱之喜是名喜受。</p>
<p style="margin-left:1em">【三苦受】謂身於違情之境而受逼迫之苦是名苦受。</p>
<p style="margin-left:1em">【四樂受】謂身於順情之境而受安逸之樂是名樂受。</p>
<p style="margin-left:1em">【五捨受】謂心於不違不順之境而受無苦無樂無憎無愛之捨是名捨受。</p>
五根<span class='note-inline'>(出法界次第)</span><p style="margin-left:1em">謂修行之人修四念處觀雖善萌微發根猶未生根未生故善萌易壞今修五法使善根生故以根為名也<span class='note-inline'>(四念處者一觀處不淨二觀受是苦三觀心無常四觀法無我也)</span>。</p>
<p style="margin-left:1em">【一信根】謂信於正道及助道法則能出生一切無漏禪定解脫是名信根<span class='note-inline'>(正道者即四念處觀也助道者即五停心之觀也無漏者因修禪定不落生死也)</span>。</p>
<p style="margin-left:1em">【二精進根】謂既信四念處正觀及諸助道善法倍筞精進勤求不息是名精進根。</p>
<p style="margin-left:1em">【三念根】謂但念正道及諸助道一心觀想不令邪妄得入是名念根。</p>
<p style="margin-left:1em">【四定根】謂攝心正道及諸助道一心寂定相應不散是名定根。</p>
<p style="margin-left:1em">【五慧根】謂四念處之慧為定法所攝內性自照不從他知是名慧根。</p>
五力<span class='note-inline'>(出法界次第)</span><p style="margin-left:1em">止觀輔行問云名<span class='corr'>同</span>於根何須更立答善根雖生惡猶未破更須修習令根增長根成惡破復名為力。</p>
<p style="margin-left:1em">【一信力】謂信正道及助道法若信根增長則能遮諸煩惱不為偏小諸疑所動故名信力。</p>
<p style="margin-left:1em">【二精進力】謂行此正道及助道法時若精進根增長則能除身心懈怠成辦出世之法是為精進力。</p>
<p style="margin-left:1em">【三念力】謂念正道及助道法若念根增長則能破諸邪想則能成就一切出世功德是為念力。</p>
<p style="margin-left:1em">【四定力】謂攝心正道及助道法若定根增長則能破諸亂想發諸事理禪定是為定力<span class='note-inline'>(事理禪定者事即色界無色界禪定也理即聲聞等依理修習所發禪定是也)</span>。</p>
<p style="margin-left:1em">【五慧力】謂四念處之慧照了一切諸法若慧根增長則能除一切邪妄之執破一切偏小之慧故名慧力。</p>
五識<span class='note-inline'>(出法界次第)</span><p style="margin-left:1em">【一眼識】謂眼根由對色塵即生其識此識生時但能見色是名眼識。</p>
<p style="margin-left:1em">【二耳識】謂耳根由對聲塵即生其識此識生時但能聞聲是名耳識。</p>
<p style="margin-left:1em">【三鼻識】謂鼻根田對香塵即生其識此識生時但能嗅香是名鼻識。</p>
<p style="margin-left:1em">【四舌識】謂舌根由對味塵即生其識此識生時但能甞味是名舌識。</p>
<p style="margin-left:1em">【五身識】謂身根由對觸塵即生識此識生時但能覺觸是名身識。</p>
又五識<span class='note-inline'>(出起信論䟽)</span><p style="margin-left:1em">【一業識】業識者即根本無明之惑也謂本覺心源初無動相以不覺故動為業識論云以依不覺故心動說名為業是也。</p>
<p style="margin-left:1em">【二轉識】轉識者亦名見相謂依前業識初動之相轉成能見即此能見初動之相是名轉識論云以依動故能見不動則無見是也。</p>
<p style="margin-left:1em">【三現識】謂有能見則一切境界妄現此之境界如鏡之明能現色像是名現識論云以依能見故境界妄現是也。</p>
<p style="margin-left:1em">【四智識】謂於前現識之相不了自心所現故起分別染淨之智是名智識論云依於境界心起分別是也。</p>
<p style="margin-left:1em">【五相續識】謂依前分別境界起念相續無有間斷是名相續識論云依於智故生其苦樂覺心起念相應不斷是也。</p>
五通<span class='note-inline'>(出大智度論)</span><p style="margin-left:1em">【一天耳通】天耳通者謂於世間一切眾生苦樂憂喜種種音聲悉能聞也。</p>
<p style="margin-left:1em">【二天眼通】天眼通者謂於世間一切種種形色及諸眾生死此生彼苦樂之相悉能見也。</p>
<p style="margin-left:1em">【三宿命通】宿命通者謂於自身他身多生所行之事悉能知也。</p>
<p style="margin-left:1em">【四他心通】他心通者謂於他人心中思惟種種善惡之事悉能了知也。</p>
<p style="margin-left:1em">【五神足通】<span class='note-inline'>(亦名如意通)</span>神足通者謂隨意變現飛行自在一切所為無有障礙也。</p>
五種通<span class='note-inline'>(出宗鏡錄)</span><p style="margin-left:1em">【一道通】道即道理謂證中道之理而能起用無心應物緣化萬有猶如影像水月空華無有定體是名道通。</p>
<p style="margin-left:1em">【二神通】神即心神謂靜心照物宿命記持種種分明皆隨定力無有障礙是名神通。</p>
<p style="margin-left:1em">【三依通】依即依憑謂依憑術法任意無礙如乘符徃來藥餌靈變之類是名依通<span class='note-inline'>(乘符徃來藥餌靈變皆神仙之術也)</span>。</p>
<p style="margin-left:1em">【四報通】謂鬼神先知諸天變化中陰了生神龍隱變是名報通<span class='note-inline'>(中陰了生者謂人死之後未曾託生於中陰中即能了知託生之處也)</span>。</p>
<p style="margin-left:1em">【五妖通】謂狐狸老變木石精化附傍人神聰慧奇異是名妖通。</p>
五神通<span class='note-inline'>(出菩薩處胎經)</span><p style="margin-left:1em">神名天心通名慧性天然之心徹照無礙故名神通經云妙勝菩薩白佛言世尊菩薩修習何法得神通道佛遂為說欲界中之五通焉。</p>
<p style="margin-left:1em">【一足不履地】謂身能飛行履空如地是為足不履地。</p>
<p style="margin-left:1em">【二知人心命】謂能知他人之心行善行惡生善處惡處是為知人心命。</p>
<p style="margin-left:1em">【三回眼千里】謂於天下眾生之類若好若醜城郭屋舍山岩樹木回眼之時無有遠近皆悉能見是為回眼千里。</p>
<p style="margin-left:1em">【四呼名即至】謂於天下男女及象馬巨細等聲無不能聞若有呼其名者或遠或近隨即而至是為呼名即至。</p>
<p style="margin-left:1em">【五石壁無礙】謂於天下周旋徃來山河石壁無所障礙是為石壁無礙。</p>
五後得智<span class='note-inline'>(出攝大乘論釋)</span><p style="margin-left:1em">後得智者菩薩行滿化他之智也謂菩薩起行度生分別顯示而能覺了通達諸法憶持不失建立正教令他修行觀一切法隨緣和合隨意所欲無不滿足故有五種之別也。</p>
<p style="margin-left:1em">【一通達】通達者謂菩薩由此後得智而能於觀心中所知所見境界一切諸法皆悉無礙也。</p>
<p style="margin-left:1em">【二隨念】隨念者亦名憶持謂菩薩由後得智於前觀心中通達諸法境界之相出觀之後皆能隨念憶持不失也。</p>
<p style="margin-left:1em">【三安立】安立亦名成立謂菩薩由後得智於所通達諸法境界能立正教令他修行也。</p>
<p style="margin-left:1em">【四和合】和合亦名相<span class='corr'>雜</span>謂菩薩由後得智於先所緣一切諸法和合相<span class='corr'>雜</span>境界而能觀察照了由此觀察即得轉一切煩惱而依菩提也。</p>
<p style="margin-left:1em">【五如意】如意者謂菩薩由後得智既得轉煩惱依菩提故於一切所欲皆悉隨意如轉大地作黃金等是也<span class='note-inline'>(轉猶變也)</span>。</p>
五輪三昧<span class='note-inline'>(出釋禪波羅蜜次第法門)</span><p style="margin-left:1em">輪有運轉摧碾之義梵語三昧華言正定謂行者修習禪定三昧亦必勇猛精進摧破或業從淺至深從凡入聖亦猶輪之義也。</p>
<p style="margin-left:1em">【一地輪三昧】地有二義一住持不動二出生萬物謂行者修習禪定三昧若證未到地定頓覺身心相空泯然入定定法持心如地不動由未到地出生初禪種種功德亦猶地之能生物也是名地輪三昧<span class='note-inline'>(未到地定者謂於欲界中修禪身雖未到初禪而<span class='corr'>已</span>得初禪定也)</span>。</p>
<p style="margin-left:1em">【二水輪三昧】水有二義一潤漬生長二體性柔輭謂行者修習禪定三昧於地輪中若證水輪三昧即發諸禪種種功德定水潤心善根增長即潤漬之義由得定故身心濡輭折伏高慢隨順善法即柔輭之義是名水輪三昧。</p>
<p style="margin-left:1em">【三風輪三昧】風有三義一遊空無礙二鼓動萬物三能破壞謂行者修習禪定三昧發相似智慧無礙方便如風遊空一切無礙既得智慧無礙方便即能擊發種種出世善根功德生長如風之鼓動萬物由此之智慧無礙方便即能摧破一切諸見煩惱亦由風之破壞於物是名風輪三昧<span class='note-inline'>(相似智慧者謂於初果<span class='corr'>已</span>上所得智慧由未真證故名相似)</span>。</p>
<p style="margin-left:1em">【四金沙輪三昧】金則譬真沙喻無著謂行者修習禪定三昧若破見思惑明發真慧無染無著則得道果若是菩薩即能破一切塵沙煩惱是名金沙輪三昧<span class='note-inline'>(果即初果二果三果也)</span>。</p>
<p style="margin-left:1em">【五金剛輪三昧】金剛體堅用利能摧碎諸物謂行者修習禪定三昧不為妄惑所侵能斷一切結使成阿羅漢若在菩薩即能破無明惑證一切種智是名金剛輪三昧<span class='note-inline'>(結使即三界見思惑也梵語阿羅漢華言無學一切種智即佛智也)</span>。</p>
五因<span class='note-inline'>(出涅槃經)</span><p style="margin-left:1em">【一生因】生因者即業惑也謂諸眾生因業惑而生此身如諸草木種子依地而生也。</p>
<p style="margin-left:1em">【二和合因】和合因者如善法與善心和合不善法與不善心和合無記法與無記心和合也<span class='note-inline'>(無記法即不善不惡之法也)</span>。</p>
<p style="margin-left:1em">【三住因】住因者謂如屋有柱則不傾墮山河樹木因大地故而得住立盖謂一切眾生皆依四大煩惱而住也<span class='note-inline'>(四大者地大水大火大風大也)</span>。</p>
<p style="margin-left:1em">【四增長因】增長因者謂眾生因衣服飲食等能令身根增長如外草木種子火所不燒鳥所不食則得增長又如因父母故子得增長也。</p>
<p style="margin-left:1em">【五遠因】遠因者謂如人因呪力鬼不能傷毒不能中依憑國王無有盜賊如水鑽人為酥遠因如名色等為識遠因父母精血為眾生遠因也<span class='note-inline'>(水鑽人者謂取酥時以水和乳而人用鑽攪之三事僃具然後成酥也)</span>。</p>
五種果<span class='note-inline'>(出顯<span class='corr'>揚</span>聖教論)</span><p style="margin-left:1em">【一異熟果】謂諸眾生現世作不善業則招來世惡趣之果若作有漏善業則招來世善趣之果以其異世成熟是名異熟果<span class='note-inline'>(不善法者殺盜[婬-壬+(工/山)]妄也惡趣者修羅餓鬼畜生地獄也有漏善法者漏即三界之惑雖修人天之善未能斷惑故也善趣者人天二道也)</span>。</p>
<p style="margin-left:1em">【二等流果】等即同等流即流類謂諸眾生由修不善故樂住不善則不善之業轉多若修善法故樂住善法則善法增長果隨業轉業與果同業果相似是名等流果。</p>
<p style="margin-left:1em">【三離繫果】離繫者遠離繫縛也謂諸眾生因修八正道而遠離煩惱不受果報是名離繫果<span class='note-inline'>(八正道者正見正思惟正語正業正命正精進正念正定也)</span>。</p>
<p style="margin-left:1em">【四士用果】士用者士夫所用也謂於世間諸法隨依一種起士夫用如營農商賈書筭計數等事由依此故農者因稼而成熟商者因貨而獲利是名士用果。</p>
<p style="margin-left:1em">【五增上果】增上者謂根身有增上勝力也如眼根雖有見性若無眼識緣境則無照用之力是故根識和合而成一切事果耳鼻舌身意諸根識亦由和合照境而成諸事是故諸根各有增上勝力是名增上果。</p>
現在五果<span class='note-inline'>(出華嚴經䟽并演義鈔)</span><p style="margin-left:1em">謂以十二因緣分為三世因果無明與行二者是過去之因愛取有三者是現在之因生老死二者是未來之果識與名色六入觸受五者是現在五陰之身故名現在五果也<span class='note-inline'>(五陰者色陰受陰想陰行陰識陰也)</span>。</p>
<p style="margin-left:1em">【一識】識者謂初入胎阿頼耶現行之識種也以由過去無明業行為因而此識與父母三緣和合乃有色身增長是為胎中現在果也<span class='note-inline'>(梵語阿頼耶華言藏識)</span>。</p>
<p style="margin-left:1em">【二名色】名即識心色即羯邏藍也此之名色是胎中初七日之形位諸根未成之稱即五蘊肉團之體是為胎中現在果也<span class='note-inline'>(梵語羯邏藍華言凝滑五蘊者色蘊受蘊想蘊行蘊識蘊也)</span>。</p>
<p style="margin-left:1em">【三六入】六入者即六根也謂四七日後六根漸漸增長滿足此之六根能入諸塵故名為入是為胎中現在果也<span class='note-inline'>(六根者眼根耳根鼻根舌根身根意根也)</span>。</p>
<p style="margin-left:1em">【四觸】謂六根成就十月滿足而出於胎身根觸風而知寒熱故名為觸是為出胎現在果也。</p>
<p style="margin-left:1em">【五受】謂出胎之後諸根領納前境好惡等事故名為受是為出胎現在果也。</p>
解脫有五義<span class='note-inline'>(出華嚴經隨䟽演義鈔)</span><p style="margin-left:1em">【一生死不能縛】生死即五陰起滅輪轉之相也眾生為生死所縛菩薩不為生死所縛故云生死不能縛。</p>
<p style="margin-left:1em">【二境相不能縛】境相即一切境界之相也菩薩離凡雖見一切境界而不生著故云境相不能縛。</p>
<p style="margin-left:1em">【三現惑不能縛】現惑即現前分別之見也菩薩於所見之境不著而能見之心亦無故云現惑不能縛。</p>
<p style="margin-left:1em">【四有不能縛】有即一切有為之法皆所見之相也菩薩離凡所見皆空而無所著故云有不能縛。</p>
<p style="margin-left:1em">【五惑不能縛】惑即無明煩惱也菩薩了妄即真無明即是菩提無著無不著故云惑不能縛<span class='note-inline'>(梵語菩提華言道)</span>。</p>
賢首五教<span class='note-inline'>(出華嚴經䟽)</span><p style="margin-left:1em">賢首國師唐則天時於王宮講華嚴經感五雲凝空四華垂地因賜以賢首之號師以如來所說之法而有淺深不同乃約義立此五種之教以華嚴一經是佛稱性宣<span class='corr'>揚</span>圓融法界之性判為一乘圓教餘經律論判屬小始終頓四教故名賢首五教<span class='note-inline'>(五雲者五色之雲也四華者四色之華也)</span>。</p>
<p style="margin-left:1em">【一小教】此教以隨機故但說人空不明法空縱少說法空亦不明顯但依六識三毒建立染淨根本未盡法源唯論小乘名為小教<span class='note-inline'>(六識者眼識耳識鼻識舌識身識意識也三毒者貪毒瞋毒癡毒也)</span>。</p>
<p style="margin-left:1em">【二始教】<span class='note-inline'>(亦名分教)</span>此教未盡大乘法理名之為始不言定性聲聞無性闡提作佛故亦名分於中廣說法相少說法性决擇分明是大乘之初名為始教<span class='note-inline'>(定性聲聞者其性决定不樂大乘也闡提梵語具云一闡提華言信不具)</span>。</p>
<p style="margin-left:1em">【三終教】<span class='note-inline'>(亦名實教)</span>此教言定性聲聞無性闡提悉當成佛方盡大乘至極之說名之為終以稱實理亦名為實於中少說法相多說法性雖說法相亦會歸性是大乘之終極名為終教。</p>
<p style="margin-left:1em">【四頓教】此教明一念不生即名為佛不依地位漸次而說名之為頓於中不說法相唯明真性一切所有唯是妄想一切法界唯是絕言名為頓教。</p>
<p style="margin-left:1em">【五圓教】此教所說唯是無盡法界性海圓融緣起無礙相即相入如帝網珠重重無盡於中明一位即一切位一切位即一位故十信滿心即成正覺名為圓教<span class='note-inline'>(帝網珠者謂帝釋殿前<span class='corr'>千</span>珠寶網光相交映互攝無礙也十信者信心念心精進心慧心定心不退心護法心廻向心戒心願心也)</span>。</p>
慧觀五教<span class='note-inline'>(出華嚴經䟽并演義鈔)</span><p style="margin-left:1em">上元道塲寺僧慧觀以如來所說一代聖教約施化次第而立此五種之教是為慧觀五教也。</p>
<p style="margin-left:1em">【一有相教】謂如來於十二年前廣制眾戒皆是因果實有之法小乘於此得道是名有相教<span class='note-inline'>(十二年前者即說阿含等經之時也)</span>。</p>
<p style="margin-left:1em">【二無相教】謂如來說四阿含經後即說般若空慧法門空諸有相小乘解空得道是名無相教<span class='note-inline'>(梵語般若華言智慧)</span>。</p>
<p style="margin-left:1em">【三抑<span class='corr'>揚</span>教】謂如來說淨名思益等經抑挫小果聲聞褒<span class='corr'>揚</span>大乘菩薩是名抑<span class='corr'>揚</span>教。</p>
<p style="margin-left:1em">【四同歸教】謂如來說般若之後涅槃之前說法華經以會三歸一萬善悉向菩提是名同歸教<span class='note-inline'>(會三歸一者會合聲聞緣覺菩薩三乘而歸於一佛乘也梵語菩提華言道)</span>。</p>
<p style="margin-left:1em">【五常住教】謂如來說涅槃經明一切眾生皆有佛性一闡提軰皆得作佛廣談佛性賸演圓常是名常住教<span class='note-inline'>(闡提梵語具云一闡提華言信不具)</span>。</p>
波頗五教<span class='note-inline'>(出華嚴經䟽)</span><p style="margin-left:1em">波頗梵語具云波頗蜜多華言明支中天竺三藏沙門也唐貞觀年間於大興善寺譯星陀羅尼經等以如來所說諸經聖教約其義趣淺深不同令眾生修行有序而立五教故名波頗五教<span class='note-inline'>(中天竺即西土之國名也三藏者經藏律藏論藏也梵語沙門華言勤息)</span>。</p>
<p style="margin-left:1em">【一四諦教】謂佛於阿含經說苦集滅道四諦之法為令聲聞之人修此而悟真空涅槃之理是名四諦教<span class='note-inline'>(梵語涅槃華言滅度)</span>。</p>
<p style="margin-left:1em">【二無相教】謂佛於般若經中說諸空慧法門空諸有相為令二乘悟大乘法空是名無相教<span class='note-inline'>(二乘者聲聞乘緣覺乘也)</span>。</p>
<p style="margin-left:1em">【三觀行教】謂佛於華嚴經中說諸觀行法門行列排布種種修因證果之理為令眾生觀察修行是名觀行教。</p>
<p style="margin-left:1em">【四安樂教】謂佛於涅槃經中說常樂我淨四德常住寂滅之理為令眾生得大安樂是名安樂教。</p>
<p style="margin-left:1em">【五守護教】謂佛於大集經中說守護正法為令眾生保持不失是名守護教。</p>
劉虬五教<span class='note-inline'>(出華嚴經䟽)</span><p style="margin-left:1em">齊朝隱士劉虬以如來所說一代聖教始自成道終至涅槃亦約其漸頓淺深次第立為五教故名劉虬五教<span class='note-inline'>(梵語涅槃華言滅度)</span>。</p>
<p style="margin-left:1em">【一人天教】謂如來始初成道先為提謂長者說人天戒善乃是因緣果報實有之法是名人天教。</p>
<p style="margin-left:1em">【二有相教】謂如來說阿含經時廣制眾戒皆是因果實有之法小乘之人持之而得道果是名有相教。</p>
<p style="margin-left:1em">【三無相教】謂如來說四阿含經後談般若空慧法門空諸有相為令小乘之人解空得道是名無相教<span class='note-inline'>(四阿含者長阿含中阿含增壹阿含雜阿含也)</span>。</p>
<p style="margin-left:1em">【四同歸教】謂如來於般若之後涅槃之前說法華經以會三歸一萬善悉向菩提是名同歸教<span class='note-inline'>(會三歸一者會聲聞乘緣覺乘菩薩乘同歸佛乘也梵語菩提華言道)</span>。</p>
<p style="margin-left:1em">【五常住教】謂如來說涅槃經明一切眾生皆有佛性一闡提軰皆得作佛廣談佛性賸演圓常是名常住教<span class='note-inline'>(梵語一闡提華言信不具)</span>。</p>
不分教五意<span class='note-inline'>(出華嚴經䟽)</span><p style="margin-left:1em">不分教五意者唐清涼國師推原佛教有此五種意也。</p>
<p style="margin-left:1em">【一理本一味殊途同歸】謂佛所說諸法理本無二隨機異解故有殊途機見雖殊終歸一實故不分也。</p>
<p style="margin-left:1em">【二一音普應一雨普滋】謂佛一音說法平等普應大小機噐皆得利益如大地草木一雨普滋故不分也。</p>
<p style="margin-left:1em">【三原佛本意為一事故】謂佛本為大事因緣出現於世開示眾生咸得作佛法華經云我此九部法隨順眾生說入大乘為本佛意如斯故不分也<span class='note-inline'>(九部者一契經二重頌三諷頌四因緣五本事六本生七希有八譬喻九論議也)</span>。</p>
<p style="margin-left:1em">【四隨一一文眾解不同】謂如佛說無常法或以生滅為無常或以不生不滅為無常法本是一機解不同故不分也。</p>
<p style="margin-left:1em">【五多種說法成枝流故】謂法欲滅時有多種異說恐混純源之一味成差別之枝流故不分也。</p>

<p class='juan'>大明三藏法數卷第十五</p></div>
</div><!-- end of div[@id='body'] -->
</body></html>