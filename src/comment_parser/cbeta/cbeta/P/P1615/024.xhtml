<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大明三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'></div>
<div class='div-other'><a id='mulu33' /><a id='mulu34' />
<p class='juan'>大明三藏法數卷第二十四　　　　碣六</p><p class="byline">上天竺前住持沙門一如等奉　勑集註</p>如來八相<span class='note-inline'>(出釋迦譜)</span><p style="margin-left:1em">如來八相者法華經中明釋迦如來無量劫前<span class='corr'>已</span>成正覺因大悲願力利益眾生數數於十方國土示生示滅處處不同豈但於此南閻浮提一方出現而<span class='corr'>已</span>今論出現本末則具有八相皆所以示同人法也<span class='note-inline'>(梵語釋迦華言能仁劫梵語具云劫波華言分別時節梵語閻浮提華言勝金洲)</span>。</p>
<p style="margin-left:1em">【一降兜率相】梵語兜率華言知足以此天於五欲境知止足故謂菩薩從兜率天將降神時觀此閻浮提內迦毘羅國最為處中徃古諸佛出興皆生於此爾時菩薩即現五瑞一者放大光明二者大地震動三者諸魔宮殿隱蔽不現四者日月星辰無復光明五者天龍等眾悉皆驚怖現此瑞<span class='corr'>已</span>於是下生是名降兜率相<span class='note-inline'>(五欲者色欲聲欲香欲味欲觸欲也菩薩即釋迦如來梵語迦毘羅華言黃色)</span>。</p>
<p style="margin-left:1em">【二託胎相】謂菩薩將託胎時觀淨飯王性行仁賢摩耶夫人前五百世曾為菩薩毋應往彼託胎大機之人見乘栴檀樓閣小機之人見乘六牙白象與無量諸天作諸伎樂從右脅入身暎於外如處琉璃是名託胎相<span class='note-inline'>(梵語摩耶具云摩訶摩耶華言大術)</span>。</p>
<p style="margin-left:1em">【三降生相】謂四月八日日初出時摩耶夫人在毘嵐園手攀無憂樹枝菩薩漸漸從右脅出于時樹下生七莖蓮華大如車輪菩薩處於華上周行七步舉右手而言曰我於一切天人之中最尊最勝爾時難陀龍王䟦難陀龍王於空中雨溫凉二水灌太子身身黃金色三十二相放大光明普照三千大千世界是名降生相<span class='note-inline'>(毘嵐梵語具云嵐毘尼華言解脫處梵語難陀華言懽喜梵語䟦難陀華言善歡喜此二龍王即兄弟也三十二相者足下安平相千輻輪相手指纖長相手足柔輭相手足縵網相足跟滿足相足趺而好相腨如鹿王相手過膝相馬陰藏相身縱廣相毛孔生青色相身毛上靡相身金色相身光面各一丈相皮膚細滑相七處平滿相兩腋滿相身如師子相身端直相肩圓滿相四十齒相齒白齊密相四牙白淨相頰車如師子相咽中津液得上味相廣長舌相梵音深遠相眼色如金精相眼睫如牛王相眉間白毫相頂肉髻成相也三千者小千中千大千也言三千大千者總別兼稱也)</span>。</p>
<p style="margin-left:1em">【四出家相】謂太子年至十九時出遊四門見老病死之相厭世無常心思出家徃白父王願[聽-王]出家父王不許於二月七日身放光明照四天王宮乃至淨居天宮諸天見<span class='corr'>已</span>到太子所頭面禮足白言無量劫來所修行願今正成熟之時太子遂於後夜乘馬逾城至䟦伽仙人苦行林中剃除鬚髮是名出家相<span class='note-inline'>(四天王者東方持國天王南方增長天王西方廣目天王北方多聞天王淨居天即色界天也)</span>。</p>
<p style="margin-left:1em">【五降魔相】魔梵語具云魔羅華言能奪命謂菩薩於菩提樹下將成道時大地震動放大光明隱蔽魔宮時魔波旬即令三女亂其淨行菩薩以神力故變其魔女皆成老母魔王大怒徧勑部從上震天雷雨熱鐵丸刀輪器仗交橫空中挽弓放箭箭停空中變成蓮華不能加害羣魔憂戚悉皆迸散是名降魔相<span class='note-inline'>(梵語菩提華言道梵語波旬華言惡即魔王名也)</span>。</p>
<p style="margin-left:1em">【六成道相】謂菩薩降伏魔<span class='corr'>已</span>放大光明即便入定悉知過去所造善惡死此生彼之事於臘月八日明星出時豁然大悟得無上道成最正覺是名成道相。</p>
<p style="margin-left:1em">【七說法相】謂菩薩既成道<span class='corr'>已</span>便欲說法度諸眾生即自思惟無能信受者若我住世於事無益不如入於涅槃爾時梵天前白佛言世尊今<span class='corr'>日</span>法海<span class='corr'>已</span>滿法幢<span class='corr'>已</span>立潤濟開導今正是時云何欲捨一切眾生入於涅槃而不說法是時如來受梵王請<span class='corr'>已</span>即住鹿野苑中先為憍陳如等五人轉四諦法輪及說大小乘種種教法是名說法相<span class='note-inline'>(五人者憍陳如馬勝䟦提十力迦葉拘利太子也四諦者苦諦集諦滅諦道諦也)</span>。</p>
<p style="margin-left:1em">【八涅槃相】梵語涅槃華言滅度謂如來度人<span class='corr'>已</span>竟將入涅槃二月十五日於拘尸那城娑羅雙樹間臥七寶床其林忽然變白猶如白鶴爾時佛受純陀長者最後供<span class='corr'>已</span>與文殊師利等言諸善男子但當自修其心慎莫放逸遂於中夜而入涅槃諸天人等以千端㲲纏裹其身七寶為棺盛滿香油積諸香木以火焚之[(冰-水+〡)*ㄆ]取舍利以為<span class='corr'>八</span>分起塔供養是名涅槃相<span class='note-inline'>(梵語拘尸那華言角城其城三角故也梵語娑羅華言堅固謂冬夏不改色也梵語文殊師利華言妙德八分者拘尸城一分波肩羅婆國一分師伽那婆國一分阿勒遮國一分毘耨國一分毘離國一分遮羅迦羅國一分摩伽陀國一分也)</span>。</p>
八大自在我<span class='note-inline'>(出涅槃經)</span><p style="margin-left:1em">我即自在之義謂如來有大神力有大智慧故能隨機示現自在巧妙經中謂如來常樂我淨之我具此八義故稱我德<span class='note-inline'>(常者不遷不變也樂者無生死苦也我者即八自在也淨者惑業淨盡也)</span>。</p>
<p style="margin-left:1em">【一能示一身以為多身】一身多身者於一身中現無量身也經云如來身數猶如微塵充滿十方無量世界蓋如來所證法身之體遍一切處全此之體起於應用故能一多自在也。</p>
<p style="margin-left:1em">【二示一塵身滿大千界】一塵身滿大千界者謂如來法身體無不遍故一塵之身與法身之量同一廣大大千世界悉皆充滿自在無礙也。</p>
<p style="margin-left:1em">【三大身輕舉遠到】大身輕舉遠到者謂如來廣大之身飛行輕舉無遠不到自在無礙也經云如來能以滿大千世界之身輕舉飛空過於二十恒河沙等諸佛世界而無障礙是也。</p>
<p style="margin-left:1em">【四現無量類常居一土】現無量類常居一土者謂如來雖為眾生現眾類之身而所居常在一土自在無礙也經云如來之心安住不動而能隨諸眾生現無量形類又云如來之身常住一土而令他土一切悉見是也。</p>
<p style="margin-left:1em">【五諸根互用】諸根互用者謂如來眼等諸根互相為用自在無礙也經云如來一根亦能見色聞聲嗅香別味覺觸知法一根既然諸根亦爾是也<span class='note-inline'>(一根者即眼耳鼻舌身意六根中之一根也)</span>。</p>
<p style="margin-left:1em">【六得一切法如無法想】得一切法如無法想者謂如來知一切法本性空寂若言有法而可證得則為虛妄故雖有所證而無能證之想於法融通自在無礙也經云若是有者可名為得實無所有云何名得以自在故非得而得是也。</p>
<p style="margin-left:1em">【七說一偈義經無量劫】說一偈義經無量劫者謂如來智慧辯才演說一偈之義雖經多劫無有窮盡稱性宣<span class='corr'>揚</span>自在無礙也經云如來演一偈之義經無量劫義亦不盡是也<span class='note-inline'>(劫梵語具云劫波華言分別時節)</span>。</p>
<p style="margin-left:1em">【八身徧諸處猶如虛空】身徧諸處猶如虛空者謂如來為諸眾生處處現身說法猶如虛空了無形相可得隨緣應化自在無礙也經云虛空之性不可得見如來亦爾實不可見以自在故令一切見是也。</p>
八音<span class='note-inline'>(出法界次第)</span><p style="margin-left:1em">八音者謂如來所出音聲言辭清雅令諸眾生聞即觧悟而有此八種也。</p>
<p style="margin-left:1em">【一極好音】謂一切諸天二乘菩薩雖各有好音未足為極唯佛音聲聞者無厭得入妙道好中之最故名極好音<span class='note-inline'>(二乘者聲聞乘緣覺乘也)</span>。</p>
<p style="margin-left:1em">【二柔輭音】謂佛以慈善為心所出音聲巧順物情能令聞者喜恱皆捨剛強之心故名柔輭音。</p>
<p style="margin-left:1em">【三和適音】謂佛常居中道妙觧從容所出音聲和雅調適能令聞者心皆融釋因聲會理故名和適音。</p>
<p style="margin-left:1em">【四尊慧音】謂佛德位尊高慧心明徹所出音聲能令聞者尊重慧觧開明故名尊慧音。</p>
<p style="margin-left:1em">【五不女音】謂佛住首楞嚴定有大雄之德所出音聲能令一切聞者敬畏天魔外道莫不歸伏故名不女音<span class='note-inline'>(梵語首楞嚴華言徤相分別謂能降伏一切魔也)</span>。</p>
<p style="margin-left:1em">【六不誤音】謂佛智圓明照了無礙所出音聲諦審真實無有差謬能令聞者各獲正見故名不誤音。</p>
<p style="margin-left:1em">【七深遠音】謂佛智幽深行位高極所出音聲自近而達徹至十方令近聞非大遠聞不小皆悟甚深幽遠之理故名深遠音。</p>
<p style="margin-left:1em">【八不竭音】謂如來願行無盡住於無盡法藏所出音聲聞者尋其所義無盡無窮故名不竭音。</p>
八支語<span class='note-inline'>(出顯<span class='corr'>揚</span>聖教論)</span><p style="margin-left:1em">【一上首語】首始也謂佛凡有所說必以趣向涅槃之道而為首先故名上首語<span class='note-inline'>(梵語涅槃華言滅度)</span>。</p>
<p style="margin-left:1em">【二美妙語】謂佛所說法言辭柔輭嘉美微妙令人樂聞故名義妙語。</p>
<p style="margin-left:1em">【三顯了語】謂佛說法隨機湏暢於諸事理顯白明了故名顯了語。</p>
<p style="margin-left:1em">【四易觧語】謂佛說法善巧方便令諸眾生即得觧悟故名易觧語。</p>
<p style="margin-left:1em">【五樂聞語】謂佛說法稱適機宜語音宣暢事理該明當機之眾無不喜樂[聽-王]聞故名樂聞語。</p>
<p style="margin-left:1em">【<span class='corr'>六</span>無依語】謂佛說法隨機開導無所依著亦不希望他人信<span class='corr'>己</span>而後為說故名無依語。</p>
<p style="margin-left:1em">【七不逆語】謂佛說法知諸眾生根量隨順不違使其各得獲益故名不逆語。</p>
<p style="margin-left:1em">【八無邊語】謂佛說法具大智慧具大辯才稱性宣演無有窮極故名無邊語。</p>
八分分如來舍利<span class='note-inline'>(出涅槃註後分)</span><p style="margin-left:1em">釋迦如來於拘尸城茶毘<span class='corr'>已</span>竟諸國起兵奪取舍利時有婆羅門為息相奪諍故分作八分八國起塔供養也<span class='note-inline'>(梵語釋迦華言能仁拘尸梵語具云拘尸那華言角城謂此城三角故也梵語茶毘華言焚燒梵語舍利華言骨身梵語婆羅門華言淨行)</span>。</p>
<p style="margin-left:1em">【一拘尸城】拘尸城諸力士得一分舍利即於國中起塔供養。</p>
<p style="margin-left:1em">【二波肩羅婆國】波肩羅婆國力士得一分舍利歸國起塔供養。</p>
<p style="margin-left:1em">【三師伽那婆國】師伽那婆國拘樓羅眾得一分舍利歸國起塔供養。</p>
<p style="margin-left:1em">【四阿勒遮國】阿勒遮國諸剎帝利得一分舍利歸國起塔供養<span class='note-inline'>(梵語剎帝利華言田主)</span>。</p>
<p style="margin-left:1em">【五毘耨國】毘耨國諸婆羅門得一分舍利歸國起塔供養。</p>
<p style="margin-left:1em">【六毘離國】毘離國諸黎車得一分舍利歸國起塔供養。</p>
<p style="margin-left:1em">【七遮羅迦羅國】遮羅迦羅國諸釋子得一分舍利歸國起塔供養。</p>
<p style="margin-left:1em">【八摩伽陀國】摩伽陀國阿闍世王得一分舍利歸國起塔供養<span class='note-inline'>(梵語摩伽陀華言善勝梵語阿闍世華言未生怨)</span>。</p>
八大靈塔<span class='note-inline'>(出八大靈塔經)</span><p style="margin-left:1em">佛之靈塔有八經云若人發大信心修建塔廟承事供養得大利益獲大果報具大名稱是人命終即得生天然佛之舍利人間天上建塔甚多此經所載乃如來降生等處所建之塔也<span class='note-inline'>(梵語舍利華言骨身)</span>。</p>
<p style="margin-left:1em">【一在迦毘羅城龍彌你園】梵語迦毘羅華言黃色梵語龍彌你又云嵐毘尼華言解脫處佛之降生即此園也乃造寶塔以表靈蹟焉。</p>
<p style="margin-left:1em">【二在摩伽陀園泥連河邊】梵語摩伽陀華言善勝梵語泥連未見翻譯佛於此河邊菩提樹下而成正覺故建塔於此以供養焉<span class='note-inline'>(梵語菩提華言道)</span>。</p>
<p style="margin-left:1em">【三在波羅奈城】梵語波羅奈華言鹿苑佛於此處為聲聞緣覺說四諦法故建塔以供養焉<span class='note-inline'>(四諦者苦諦集諦滅諦道諦也)</span>。</p>
<p style="margin-left:1em">【四在舍衛國祇陀園】梵語舍衛華言豐德梵語祇陀或云祇洹華言戰勝佛於此園說法度生故建塔以供養焉。</p>
<p style="margin-left:1em">【五在曲女城】此城由往昔大樹仙人呪九十九女一時腰曲故名曲女佛從忉利天說法下降於此故建塔以供養焉<span class='note-inline'>(梵語忉利華言三十二)</span>。</p>
<p style="margin-left:1em">【六在王舍城】此城往昔由千王共居故名王舍佛於此處說法度生故建塔以供養焉。</p>
<p style="margin-left:1em">【七在廣嚴城】其城廣<span class='corr'>博</span>嚴淨故名廣嚴佛於此處思念壽量故建塔以供養焉。</p>
<p style="margin-left:1em">【八在拘尸那城】梵語拘尸那華言角城其城三角故也佛於此城娑羅雙樹間入般涅槃故建塔以供養焉<span class='note-inline'>(梵語娑羅華言堅固梵語般涅槃華言滅度)</span>。</p>
八藏<span class='note-inline'>(出華嚴經隨䟽演義鈔)</span><p style="margin-left:1em">藏即舍藏之義謂舍藏諸法文理而有經律論呪之不同經者法也常也凡聖之所軌則曰法魔外不能變壞曰常律者法也謂分判輕重持犯之罪如世之法律論議也謂論議種種諸法甚深之義也呪者願也謂祈願種種如意殊勝等事也蓋以聲聞緣覺大小乘之不同故有八藏之名焉<span class='note-inline'>(魔外者天魔外道也)</span>。</p>
<p style="margin-left:1em">【一經藏】經藏者即四阿含經是也<span class='note-inline'>(梵語阿含華言無比法謂世間之法無可比也四阿含者增一阿含長阿含中阿含雜阿含也)</span>。</p>
<p style="margin-left:1em">【二律藏】律藏者即四分十誦律等是也<span class='note-inline'>(四分者一比丘法二比丘尼法三受戒法四滅諍法也十誦者謂佛弟子優波離十番誦出也)</span>。</p>
<p style="margin-left:1em">【三論藏】論藏者即阿毘曇等論是也<span class='note-inline'>(梵<span class='corr'>語</span>阿毘曇華言無比法謂聖人分別法義不可比也)</span>。</p>
<p style="margin-left:1em">【四呪藏】呪藏者即除一切疾病陀羅尼辟除諸惡陀羅尼等是也<span class='note-inline'>(梵語陀羅尼華言呪亦云能持謂持善不失持惡不生也<span class='corr'>已</span>上經律論呪是聲聞四藏也)</span>。</p>
<p style="margin-left:1em">【五經藏】經藏者即妙法蓮華經大方廣佛華嚴等經是也。</p>
<p style="margin-left:1em">【六律藏】律藏者即菩薩善戒經梵網戒等經是也。</p>
<p style="margin-left:1em">【七論藏】論藏者即大智度論十地經等論是也。</p>
<p style="margin-left:1em">【八呪藏】呪藏者即楞嚴呪大悲等呪是也<span class='note-inline'>(<span class='corr'>已</span>上經律論呪是菩薩四藏也)</span>。</p>
八藏<span class='note-inline'>(出處胎經)</span><p style="margin-left:1em">藏即含藏之義謂佛滅度後阿難結集如來所說經法以此八藏類攝無遺也<span class='note-inline'>(梵語阿難華言度喜)</span>。</p>
<p style="margin-left:1em">【一胎化藏】胎化藏者謂佛說胎中化現等事如菩薩處胎等經是也。</p>
<p style="margin-left:1em">【二摩訶衍藏】梵語摩訶衍華言大乘摩訶衍藏者即佛所說法華涅槃華嚴等諸大乘經是也。</p>
<p style="margin-left:1em">【三中陰藏】謂此色身死後未託生前名為中陰中陰藏者如佛所說中陰等經是也。</p>
<p style="margin-left:1em">【四戒律藏】戒律藏者謂佛所制在家出家及大乘小乘諸品戒法如僧祇等律部是也。</p>
<p style="margin-left:1em">【五菩薩藏】菩薩藏者謂佛所說大乘諸經明諸菩薩修因證果之法是也。</p>
<p style="margin-left:1em">【六雜藏】雜藏者謂佛所說大小乘經共明聲聞緣覺菩薩及諸天人修因證果等法是也。</p>
<p style="margin-left:1em">【七金剛藏】金剛藏者謂佛所說等覺菩薩修因證果之法以其破惑之智最為堅利能斷極後微細無明之惑故名等覺菩薩為金剛心是也<span class='note-inline'>(等覺者去後妙覺猶有一等勝前諸位得稱為覺也)</span>。</p>
<p style="margin-left:1em">【八佛藏】佛藏者謂佛所說大乘諸經明一切諸佛所說之法及神通變現導利眾生等事是也。</p>
八部般若<span class='note-inline'>(出般若經)</span><p style="margin-left:1em">梵語般若華言智慧佛於第四時中所說之經既多法亦不一故有八部之名焉。</p>
<p style="margin-left:1em">【一大品般若】謂佛演說五蘊十二入十八界三十七道品等法皆從六波羅蜜生其般若波羅蜜最大最勝最為第一餘之五度若無般若導達則不得名為波羅蜜也以其卷帙多故是名大品般若<span class='note-inline'>(五蘊者色蘊受蘊想蘊行蘊識蘊也十二入者眼入耳入鼻入舌入身入意入色入聲入香入味入觸入法入也十八界者眼界色界眼識界耳界聲界耳識界鼻界香界鼻識界舌界味界舌識界身界觸界身識界意界法界意識界也三十七道品者觀身不淨觀受是苦觀心無常觀法無我是四念處<span class='corr'>已</span>生惡令永斷未生惡令不生<span class='corr'>已</span>生善令增長未生善令得生是四正勤欲如意足念如意足精進如意足思惟如意足是四如意足信根進根念根定根慧根是五根信力進力念力定力慧力是五力擇法覺分精進覺分喜覺分除覺分捨覺分定覺分念覺分是七覺分正見正思惟正語正業正命正精進正念正定是八正道<span class='corr'>已</span>上諸法總為三十七道品也梵語波羅蜜華言到彼岸六波羅蜜者一布施二持戒三忍辱四精進五禪定六智慧也)</span>。</p>
<p style="margin-left:1em">【二小品般若】謂與前大品所說之法大要是同因對大品以其卷帙少故是名小品般若。</p>
<p style="margin-left:1em">【三放光般若】謂世尊入于三昧從足千輻輪相放大光明上至肉髻及諸毛孔中皆放光明遍照十方國土為諸菩薩而說此經是名放光般若<span class='note-inline'>(梵語三昧華言正定)</span>。</p>
<p style="margin-left:1em">【四光讚般若】光即光明讚即講說謂佛從舌本出無數光明照三千界其光明中自然而現無數金蓮華其蓮華上各有諸佛講說此經是名光讚般若<span class='note-inline'>(三千界者小千中千大千也)</span>。</p>
<p style="margin-left:1em">【五道行般若】謂佛說法令諸眾生聞者喜樂展轉相告於中受學成就道行是名道行般若。</p>
<p style="margin-left:1em">【六金剛般若】金剛喻也般若法也以金之剛貞至堅至利能斷難斷能碎萬物譬喻般若空慧能斷諸眾生難斷之惑是名金剛般若。</p>
<p style="margin-left:1em">【七勝天王般若】勝天王問佛云菩薩摩訶薩云何修學一法通達一切法佛即荅云菩薩摩訶薩修學般若波羅蜜經則能通達檀波羅蜜乃至智波羅蜜等此經由勝天王發問而說是名勝天王般若<span class='note-inline'>(菩薩梵語具云菩提薩埵華言覺有情梵語摩訶華言大梵語檀華言施)</span>。</p>
<p style="margin-left:1em">【八文殊問般若】文殊師利白佛言我觀如來不異相不動相不作相無生相無滅相不有相不無相等佛即荅云若能如是見於如來心無所取亦無不取等甚為希有此經因文殊發問而說是名文殊問般若<span class='note-inline'>(梵語文殊師利華言妙德)</span>。</p>
八還辯見<span class='note-inline'>(出楞嚴經)</span><p style="margin-left:1em">還者復也辯者分別也見即能見之性也八還辯見者以所見八種可還之境而辯能見之性不可還也此由阿難不知塵有生滅見無動搖而妄認緣塵隨塵分別故如來以心境二法辯其真妄言心則曰今當示汝無所還地言境則曰吾今各還本所因處此顯所見之境可還而能見之性不可還也遂以八種變化之相以辯之<span class='note-inline'>(梵語阿難華言慶喜)</span>。</p>
<p style="margin-left:1em">【一明還日輪】經云此大講堂洞開東方日輪升天則有明矅而言還者謂此講堂日出則明無日則暗是則明因於日故復還於日也然明是所見之塵境非能見之性也以塵境則有生滅見性元無生滅是故所見之明則可還能見之性不可還也若能見之性亦可還者則不明時無復見其暗矣故曰明還日輪。</p>
<p style="margin-left:1em">【二暗還黑月】經云中夜黑月雲霧晦冥則復昏暗而言還者以由白月則明黑月便暗是則暗因黑月故復還於黑月也當知所見之暗則可還能見之性不可還也若能見之性亦可還者則不暗時無復見其明矣故曰暗還黑月。</p>
<p style="margin-left:1em">【三通還戶牖】經云戶牖之隙則復見通而言還者以有戶牖則見通若無戶牖則不見通是則通屬戶牖故復還於戶牖也當知所見之通則可還能見之性不可還也若能見之性亦可還則不通處無復見其壅矣故曰通還戶牖<span class='note-inline'>(隙者戶牖之空處也)</span>。</p>
<p style="margin-left:1em">【四壅還墻宇】經云墻宇之間則復觀壅而言還者以有墻宇則見壅若無墻宇則不見壅是則壅屬墻宇故復還於墻宇也乃知所見之壅則可還能見之性不可還也若能見之性亦可還者則無壅處不復見其通矣故曰壅還墻宇。</p>
<p style="margin-left:1em">【五緣還分別】經云分別之處則復見緣而言還者謂有分別所對之處則有所緣之相若無所對五塵之境則無緣相而可分別是則緣屬分別故復還於分別也當知所緣分別之相可還而能分別之性不可還也若能分別之性亦可還者則不緣境時無復知其無分別矣故曰緣還分別<span class='note-inline'>(緣者繫也謂心緣繫色聲香味觸之五塵也所對之處即五塵之境也)</span>。</p>
<p style="margin-left:1em">【六頑虛還空】頑者無知也頑虛者謂無形相頑然無有知覺也經云頑虛之中徧是空性而言還者謂無形相之礙則徧是虛空若有形相則不見其虛矣是則頑虛即空故復還於空也當知所見之虛則可還能見之性不可還也若能見之性亦可還者則不虛時無復見其形相矣故曰頑虛還空。</p>
<p style="margin-left:1em">【七欝[土*孛]還塵】欝者滯也[土*孛]者氣盛貌經云欝[土*孛]之象則紆昏塵而言還者以有塵象則見欝[土*孛]無塵則不見其昏滯是則欝[土*孛]屬於塵象故復還於塵象也當知所見欝[土*孛]之象則可還能見之性不可還也若能見之性亦可還者則無塵時不復見其清明矣故曰欝[土*孛]還塵<span class='note-inline'>(紆者縈也)</span>。</p>
<p style="margin-left:1em">【八清明還霽】經云澄霽斂氛又觀清淨而言還者以澄霽則見清淨昏暗則不能見其明淨矣是則清明屬霽故復還於霽也當知所見清明之象可還而能見之性不可還也若能見之性亦可還者則不明時無復見其昏暗矣故曰清明還霽。</p>
涅槃八味<span class='note-inline'>(出方等般泥洹經)</span><p style="margin-left:1em">涅槃梵語具云摩訶般涅槃那華言大滅度大即法身滅即解脫度即般若是乃三德秘密理藏也此之理藏在諸佛不增在眾生不減而有八種法味故泥洹經立此八味之名也<span class='note-inline'>(法味者并諸法中之義味也)</span>。</p>
<p style="margin-left:1em">【一常住】謂此涅槃之理徹三際以常存亘十方而常在故曰常住<span class='note-inline'>(三際者即過去未來現在三世也十方者四方四雄上下也)</span>。</p>
<p style="margin-left:1em">【二寂滅】謂此涅槃之理寂絕無為大患永滅故曰寂滅<span class='note-inline'>(大患者生死也)</span>。</p>
<p style="margin-left:1em">【三不老】謂此涅槃之理不遷不變無增無减故曰不老。</p>
<p style="margin-left:1em">【四不死】謂此涅槃之理從本不生今亦不滅故曰不死。</p>
<p style="margin-left:1em">【五清淨】謂此涅槃之理安住清涼諸障悉淨故曰清淨。</p>
<p style="margin-left:1em">【六虛通】謂此涅槃之理虛徹靈通圓融無礙故曰虛通。</p>
<p style="margin-left:1em">【七不動】謂此涅槃之理寂然不動妙絕無為故曰不動。</p>
<p style="margin-left:1em">【八快樂】謂此涅槃之理無生死逼迫之苦有真常寂滅之樂故曰快樂。</p>
大海八不思議喻涅槃<span class='note-inline'>(出涅槃經)</span><p style="margin-left:1em">【一漸漸轉深】謂如來所說涅槃之法隨順眾生根性利鈍大小無不令其各各獲益次第修證而至于究竟之地如經所說優婆塞戒沙彌戒比丘戒菩薩戒須陀洹果乃至菩薩果佛果之類猶如大海之流從淺而至深也<span class='note-inline'>(梵語涅槃華言滅度梵語優婆塞華言清淨士梵語沙彌華言息慈梵語比丘華言乞士梵語具云菩提薩埵華言覺有情優婆塞戒即五戒也沙彌戒即十戒也比丘戒即二百五十戒也菩薩戒即十種戒也梵語須陀洹華言入流)</span>。</p>
<p style="margin-left:1em">【二深難得底】謂如來所說涅槃之法理智圓融妙不决定一切二乘菩薩皆莫測其所至如經云或說我無我或說常無常或說淨不淨或說空不空乃至或說五陰即是佛性之類於如是等法說無窮盡猶如大海之深難得底也<span class='note-inline'>(二乘者聲聞乘緣覺乘也五陰者色陰受陰想陰行陰識陰也)</span>。</p>
<p style="margin-left:1em">【三同一鹹味】謂如來所說涅槃之法雖有四教之異莫不為令眾生同得實相之理同躋大覺之地如經所說一切眾生同有佛性同一解脫同一因果乃至一切同得常樂我淨之類猶如大海雖納百川同一鹹味也<span class='note-inline'>(四教者藏教通教別教圓教也)</span>。</p>
<p style="margin-left:1em">【四潮不過限】謂如來說涅槃之時扶律談常制諸禁戒令諸弟子如法受持不得踰越如經所說制諸比丘不得受畜八不淨物之類猶如海潮朝夕往來不過其限也<span class='note-inline'>(八不淨物者一置買田宅二種植根栽三貯聚穀粟四畜養奴婢五畜養群畜六藏積金銀財寶七藏積象牙刻鏤等物八藏積銅鐵釜鑊以自煑㸑也)</span>。</p>
<p style="margin-left:1em">【五有種種寶藏】謂如來所說涅槃之法為世珍寶可尊可貴凡眾生窘於法財者令其修習悉得免離逼迫之苦而成出世饒益之樂如經所說寶者謂四念處四正勤乃至如來功德智慧之類無所不具猶如大海種種諸寶皆悉含藏也<span class='note-inline'>(四念處者觀身不淨觀受是苦觀心無常觀法無我也四正勤者<span class='corr'>已</span>生惡令永斷未生惡令不生<span class='corr'>已</span>生善令增長未生善令生也)</span>。</p>
<p style="margin-left:1em">【六大身眾生居住】謂如來所說涅槃之法甚深無量一切佛及菩薩莫不依此而住如經所說佛菩薩有大智慧大神通乃至大慈悲之類無非聖法之所含攝猶如大海一切鯤鯨大身之類咸依之而居也。</p>
<p style="margin-left:1em">【七不宿死屍】謂如來所說涅槃之法專為扶持戒律而談常住不令眾生起斷滅見於末法中生清淨正信之心離一切邪惡之人如經所說闡提誹謗方等非法說法法說非法受畜八種不淨之物佛物僧物隨意而用或於比丘比丘尼所作非法事皆為死屍是經離如是等猶大海之不宿死屍也<span class='note-inline'>(闡提梵語具云一闡提華言信不具外道名梵語尼華言女)</span>。</p>
<p style="margin-left:1em">【八萬流大雨不增不減】謂如來所說涅槃之法廣談佛性盛演圓常平等清淨不生不滅眾生諸佛同一覺源曾無有異如經所說無邊際故無始終故常住不生不滅故一切眾生悉平等故一切佛性同一性故猶萬流大雨之歸大海而不增不減也。</p>
八背捨<span class='note-inline'>(亦名八解脫出禪波羅蜜)</span><p style="margin-left:1em">背謂違背捨即棄捨大智度論云背此淨潔五欲捨此著心故名背捨修此觀故發無漏智慧斷三界見思惑盡證羅漢果即轉名八解脫也<span class='note-inline'>(淨潔五欲者若欲界色聲香味觸即名麤弊五欲名為不淨若色界無色界色聲香味觸即名淨潔五欲也無漏智慧者謂二乘等由此智慧斷除惑業不漏落生死也三界者欲界色界無色界也見思惑者謂意根對法塵起諸分別曰見惑眼等五根對色等五塵起諸貪愛曰思惑梵語阿羅漢華言無學)</span>。</p>
<p style="margin-left:1em">【一內有色相外觀色】謂行人先觀自<span class='corr'>己</span>色身相狀壞爛不淨不丁愛樂一心靜定更想皮肉脫落但見白骨有八色光明故云內有色相又為欲界貪欲難斷雖<span class='corr'>己</span>自觀內色不淨故須復以不淨觀於他人之色令生厭惡以求斷除故又云外觀色此即初背捨位在初禪天定<span class='note-inline'>(八色光明者謂見地色如黃白淨地見水色如澗中澄清之水見火色如烟薪清淨之火見風色如無塵清風見青色如金精山見黃色如薝蔔花見赤色如春朝霞見白色如珂雪也)</span>。</p>
<p style="margin-left:1em">【二內無色相外觀色】謂行人為入二禪<span class='corr'>已</span>滅內身色相故云內無色相又為欲界貪欲難斷故猶觀外不淨之相令生厭惡以求斷除故又云外觀色此即第二背捨位在二禪天定。</p>
<p style="margin-left:1em">【三淨背捨身作證】淨即緣於淨相也謂行人於第二背捨後除棄外色不淨之相但於定中練習八色光明清淨皎潔猶如妙寶之色故云淨背捨心既明淨樂漸增長徧滿身中悉皆怡恱故又云身作證此即第三背捨位在三禪天定。</p>
<p style="margin-left:1em">【四虛空處背捨】謂行人於欲界後<span class='corr'>已</span>除棄自身不淨之色初背捨後又除棄內身白骨之色第二背捨後又除棄外身一切不淨之色尚餘八種淨色皆依心住若心捨色色即謝滅一心緣空與空相應即入無邊虛空處定故云虛空處背捨此即第四背捨位在四禪天定。</p>
<p style="margin-left:1em">【五識處背捨】謂行人若捨虛空處一心緣識入定時即觀此定依五陰等悉皆無常苦空無我虛誑不實心生厭背而不受著故云識處背捨<span class='note-inline'>(五陰者色陰受陰想陰行陰識陰也無常者謂五陰之身終歸壞滅也苦者謂身有生死逼迫等苦也空者謂身由四大假合而成本來空也無我者謂四大各離誰是我耶)</span>。</p>
<p style="margin-left:1em">【六無所有處背捨】謂行人若捨識處一心緣無所有處入定時即觀此定依五陰等悉皆無常苦空無我虛誑不實心生厭背而不受著故名無所有處背捨。</p>
<p style="margin-left:1em">【七非有想非無想處背捨】謂行人若捨無所有處一心緣非有想非無想入定時即觀此定依五陰等悉皆無常苦空無我虛誑不實心生厭背而不愛著故名非有想非無想背捨。</p>
<p style="margin-left:1em">【八滅受想背捨】受即領納想即思想即五陰中受想二心也謂行人厭患此心散亂欲入定休息故背滅受想諸心是名滅受想背捨。</p>
八勝處<span class='note-inline'>(出禪波羅蜜)</span><p style="margin-left:1em">八勝處者謂修八背捨後觀心純熟轉變自在若淨若不淨隨意能破也禪波羅蜜云初二勝處位在初禪第三第四勝處位在二禪第五至第八勝處位在四禪三禪不立勝處者以三禪天樂多心鈍故不立也。</p>
<p style="margin-left:1em">【一內有色相外觀色少若好若醜是名勝知勝見】謂行人先觀自<span class='corr'>己</span>色身相狀壞爛不淨不可愛樂一心靜定更想皮肉脫落但見白骨有八色光明故云內有色相又以觀道未增若觀多色恐難攝持故觀少色是以自觀<span class='corr'>己</span>身不淨亦觀所愛之人身亦不淨故云外觀色少若好若醜者謂觀外諸色善業果報故名好惡業果報故名醜或時繫心一處觀欲界中色能生貪欲者是淨色名為好能生瞋恚者是不淨色名為醜勝知勝見者謂觀心純熟於好色中心不貪愛於醜色中心不瞋恚也<span class='note-inline'>(八色光明者謂見地色如黃白淨地見水色如淵中澄清之水見火色如無烟薪清淨之火見風色如無塵清風見青色如金精山見黃色如薝蔔華見赤色如春朝霞見白色如珂雪也)</span>。</p>
<p style="margin-left:1em">【二內有色相外觀色多若好若醜是名勝知勝見】謂行人先觀自己色身相狀壞爛不淨不可愛樂一心靜定更想皮肉脫落但見白骨有八色光明故云內有色相觀於內身色相既熟則觀外色雖多亦無妨礙所謂諦觀一死屍至十百千萬等死屍若觀一肨脹時悉見一切肨脹乃至壞爛青瘀剝落亦復如是故云外觀色多若好若醜者謂觀外諸色善業果報故名好惡業果報故名醜或時繫心一處觀欲界中色能生貪欲者是淨色名為好能生瞋恚者是不淨色名為醜勝知勝見者謂觀心純熟於好色中心不貪愛於醜色中心不瞋恚也。</p>
<p style="margin-left:1em">【三內無色相外觀色少若好若醜是名勝知勝見】謂行人入二禪<span class='corr'>已</span>滅內心色相故云內無色相又以觀道未增若觀多色恐難攝持故觀少色是以自觀<span class='corr'>己</span>身不淨亦觀所愛之人身亦不淨故云外觀色少若好若醜者謂觀外諸色善業果報故名好惡業果報故名醜或時繫心一處觀欲界中色能生貪欲者是淨色名為好能生瞋恚者是不淨色名為醜勝知勝見者謂觀心純熟於好色中心不貪愛於醜色中心不瞋恚也。</p>
<p style="margin-left:1em">【四內無色相外觀色多若好若醜是名勝知勝見】謂行人入二禪<span class='corr'>已</span>滅內身色相故云內無色相觀內身色相既無則外觀色相雖多亦無妨礙所謂諦觀一死屍至千萬死屍若觀一肨脹悉見一切肨脹乃至壞爛剝落亦復如是若好若醜者謂觀外諸色善業果報故名好惡業果報故名醜或時繫心一處觀欲界中色能生貪欲者是淨色名為好能生瞋恚者是不淨色名為醜勝知勝見者謂觀心純熟於好色中心不貪愛於醜色中心不瞋恚也蓋行人為欲界煩惱難破故於第二禪中重修第三第四勝處除滅欲界煩惱令無遺餘亦令觀道增進牢固不失工力轉勝也。</p>
<p style="margin-left:1em">【五青勝處】謂行人觀青色照耀勝於背捨八色光明中所見青相不起法愛故名勝處。</p>
<p style="margin-left:1em">【六黃勝處】謂行人觀黃色照耀勝於背捨八色光明中所見黃相亦不起法愛故名勝處。</p>
<p style="margin-left:1em">【七赤勝處】謂行人觀赤色照耀勝於背捨八色光明中所見赤相亦不起法愛故名勝處。</p>
<p style="margin-left:1em">【八白勝處】謂行人觀白色照耀勝於背捨八色光明中所見白相亦不起法愛故名勝處。</p>
八正道<span class='note-inline'>(出法界次第)</span><p style="margin-left:1em">謂此八法不依偏邪而行故名為正復能通至涅槃故名為道<span class='note-inline'>(梵語涅槃華言滅度)</span>。</p>
<p style="margin-left:1em">【一正見】謂人修無漏道見四諦分明破外道有無等種種邪見是為正見<span class='note-inline'>(無漏道者即戒定慧修此道者能斷三界有漏生死也四諦者苦諦集諦滅諦道諦也)</span>。</p>
<p style="margin-left:1em">【二正思惟】謂人見四諦時正念思惟觀察籌量令觀增長是為正思惟。</p>
<p style="margin-left:1em">【三正語】謂人以無漏智慧常攝口業遠離一切虛妄不實之語是為正語。</p>
<p style="margin-left:1em">【四正業】謂人以無漏智慧修攝其心住於清淨正業斷除一切邪妄之行是為正業<span class='note-inline'>(清淨正業者謂戒定慧等出世之善業也)</span>。</p>
<p style="margin-left:1em">【五正命】謂出家之人當離五種邪命利養常以乞食自活其命是為正命<span class='note-inline'>(五種邪命者一詐現異相二自說功能三占相吉凶四高聲現威五說所得利以動人心也)</span>。</p>
<p style="margin-left:1em">【六正精進】不雜名精無間名進謂人勤修戒定慧之道一心專精無有間歇是名正精進。</p>
<p style="margin-left:1em">【七正念】謂人思念戒定慧正道及五停心助道之法堪能進至涅槃是名正念<span class='note-inline'>(五停心者多散眾生數息觀多貪眾生不淨觀多嗔眾生慈悲觀愚癡眾生因緣觀多障眾生念佛觀也)</span>。</p>
<p style="margin-left:1em">【八正定】謂人攝諸散亂身心寂靜正住真空之理决定不移是名正定。</p>
八智<span class='note-inline'>(出四教儀集註)</span><p style="margin-left:1em">【一苦法智】苦是欲界生死之苦法是所證真如之理智是能證之智謂觀欲界生死之苦真智發而證真如之理是名苦法智。</p>
<p style="margin-left:1em">【二苦類智】謂觀欲界苦諦之後復觀上二界苦諦真智明發是欲界苦法智之流類是名苦類智<span class='note-inline'>(上二界者謂色界無色界也)</span>。</p>
<p style="margin-left:1em">【三集法智】謂觀欲界集諦見惑真智明發而證真如之理是名集法智。</p>
<p style="margin-left:1em">【四集類智】謂觀欲界集諦之後復觀上二界集諦真智明發是欲界集法智之流類是名集類智。</p>
<p style="margin-left:1em">【五滅法智】謂觀欲界滅諦滅前苦集真智明發而證真如之理是名滅法智。</p>
<p style="margin-left:1em">【六滅類智】謂觀欲界滅諦之後復觀上二界滅諦真智明發是欲界滅法智之流類是名滅類智。</p>
<p style="margin-left:1em">【七道法智】謂觀欲界道諦修三十七道品真智明發而證真如之理是名道法智<span class='note-inline'>(三十七道品者觀身不淨觀受是苦觀心無常觀法無我是四念處<span class='corr'>已</span>生惡令永斷未生惡令不生<span class='corr'>已</span>生喜今增長未生善令得生是四正勤欲如意足念如意足精進如意足思惟如意足是四如意足信根進根念根定根慧根是五根信力進力念力定力慧力是五力擇法覺分精進覺分喜覺分除覺分捨覺分定覺分念覺分是七覺分正見正思惟正語正業正命正精進正念正定是八正道已上諸法總為三十七道品也)</span>。</p>
<p style="margin-left:1em">【八道類智】謂觀欲界道諦之後復觀上二界道諦真智明發是欲界道法智之流類是名道類智。</p>
八念<span class='note-inline'>(出大智度論)</span><p style="margin-left:1em">念者內心存憶也論云佛諸弟子於閑靜處乃至山林曠野善修不淨等觀厭患其身忽生驚怖及為惡魔作種種惡事惱亂其心憂懼轉增是故如來為說八念法若存心於此恐怖即除也。</p>
<p style="margin-left:1em">【一念佛】謂修禪觀之人若遭恐怖障難之時應念諸佛慈悲救濟眾生功德無量如是一心念念不捨怖障即除也。</p>
<p style="margin-left:1em">【二念法】謂修禪觀之人若遭恐怖障難之時應當念法法力廣大通達無礙能滅煩惱如是一心念念不捨怖障即除也。</p>
<p style="margin-left:1em">【三念僧】謂修禪觀之人若遭恐怖障難之時應當念僧僧是佛之弟子能修正道能證聖果為世福田如是一心念念不捨怖障即除也。</p>
<p style="margin-left:1em">【四念戒】謂修禪觀之人若遭恐怖障難之時應當念戒戒是無上菩提之本能遮諸惡得安隱處如是一心念念不捨怖障即除也<span class='note-inline'>(梵語菩提華言道)</span>。</p>
<p style="margin-left:1em">【五念捨】謂修禪觀之人若遭恐怖之時應當念捨捨有二種一捨施能生大功德二捨煩惱因此得大智慧如是一心念念不<span class='corr'>已</span>怖障即除也。</p>
<p style="margin-left:1em">【六念天】謂修禪觀之人若遭恐怖障難之時應當念四天王天乃至他化自在天如是等天果報清淨利安一切如是一心念念不捨怖障即除也<span class='note-inline'>(四天王者東方持國天王南方增長天王西方廣目天王北方多聞天王也他化自在天即欲界第六天也)</span>。</p>
<p style="margin-left:1em">【七念出入息】息即鼻中出入之氣念出入息者謂修禪觀之人若遭恐怖之時應當念息息是治散亂之良藥入禪定之捷徑如是念念不<span class='corr'>已</span>則心不馳散怖障即除也。</p>
<p style="margin-left:1em">【八念死】謂修禪觀之人若遭恐怖障難之時應當念死死有二種一者自死謂報盡而死二者他緣死謂遇惡緣而死此二種死從生以來常與身俱無可避處如是一心念念不<span class='corr'>已</span>怖障即除也。</p>
大人八念<span class='note-inline'>(出中阿含經)</span><p style="margin-left:1em">阿那律陀在枝提瘦水渚林中宴坐思惟心作是念道從無欲非有欲得乃至道從智慧非愚癡得於是世尊以他心智知彼心中所念而現其前為說大人八念也<span class='note-inline'>(梵語阿那律陀華言無滅佛之弟子)</span>。</p>
<p style="margin-left:1em">【一道從無欲非有欲得】謂比丘修道當於一切塵境不生希欲之心雖自得無欲而不令他知此所以能得道也是名道從無欲非有欲得。</p>
<p style="margin-left:1em">【二道從知足非無厭得】謂比丘修道衣但覆形食但支命一切所需悉當知足此所以能得道也是名道從知足非無厭得。</p>
<p style="margin-left:1em">【三道從遠離非聚會得】謂比丘修道於世間諸法及<span class='corr'>己</span>身心俱當遠離此所以能得道也是名道從遠離非聚會得。</p>
<p style="margin-left:1em">【四道從精勤非懈怠得】謂比丘修道當常行精進斷惡不善修諸善法恒自起意專一堅固不捨方便此所以能得道也是名道從精進非懈怠得。</p>
<p style="margin-left:1em">【五道從正念非邪念得】謂比丘修道當觀察身心內外諸法悉皆空寂無有邪念此所以能得道也是名道從正念非邪念得。</p>
<p style="margin-left:1em">【六道從定意非亂意得】謂比丘修道當遠離諸惡之法凝心禪定無有散亂此所以能得道也是名道從定意非亂意得。</p>
<p style="margin-left:1em">【七道從智慧非愚癡得】謂比丘修道當觀察世間興衰之法而得智慧明達分別曉了悉除惑業盡生死苦此所以能得道也是名道從智慧非愚癡得。</p>
<p style="margin-left:1em">【八道從不戲樂非戲行得】謂比丘修道當常寂靜遠離嬉戲之樂遊觀之行安住無為之理正意而解此所以能得道也是名道從不戲樂非戲行得。</p>
八覺<span class='note-inline'>(出華嚴經䟽)</span><p style="margin-left:1em">覺猶念也因此八種引起一切煩惱即惡覺也。</p>
<p style="margin-left:1em">【一欲覺】欲即貪欲謂貪欲心起常念可意之事故名欲覺。</p>
<p style="margin-left:1em">【二瞋覺】瞋即瞋恨謂瞋恚心起常念忿恨於他故名瞋覺。</p>
<p style="margin-left:1em">【三惱覺】惱即惱害謂憎嫉心起常念惱害於他故名惱覺。</p>
<p style="margin-left:1em">【四親里覺】謂常憶念親戚鄉里故名親里覺。</p>
<p style="margin-left:1em">【五國土覺】謂常念國土安危故名國土覺。</p>
<p style="margin-left:1em">【六不死覺】謂因多財資養常念不死故名不死覺。</p>
<p style="margin-left:1em">【七族姓覺】族即姓族姓即種姓謂矜誕心起常念世族種姓有高有下故名族姓覺<span class='note-inline'>(矜誕者誇大之謂也)</span>。</p>
<p style="margin-left:1em">【八輕侮覺】侮即慢也謂恃<span class='corr'>己</span>才德常念輕慢於人故名輕侮覺。</p>
八忍<span class='note-inline'>(出四教儀集註)</span><p style="margin-left:1em">【一苦法忍】苦即欲界生死之苦法即真如之理忍即忍可亦印證之義也謂於四善根位中因觀欲界生死之苦至世第一後心真如理顯生無漏法忍是名苦法忍<span class='note-inline'>(四善根者即四加行暖位頂位忍位世第一位也無漏者謂不漏落三界生死也)</span>。</p>
<p style="margin-left:1em">【二苦類忍】苦即色界無色界生死之苦類即流類謂觀欲界苦諦之後復觀上二界苦諦亦生無漏法忍是欲界苦法忍之流類是名苦類忍<span class='note-inline'>(上二界者即色界無色界也)</span>。</p>
<p style="margin-left:1em">【三集法忍】集即招集之義謂觀欲界集諦見思之惑真如理顯生無漏法忍是名集法忍<span class='note-inline'>(見惑者謂意根對法塵起諸分別眼等五根對色等五塵起諸貪愛思惑者謂曰思惑也)</span>。</p>
<p style="margin-left:1em">【四集類忍】謂觀欲界集諦之後復觀上二界集諦生無漏法忍是欲界集法忍之流類是名集類忍。</p>
<p style="margin-left:1em">【五滅法忍】滅即滅無之義謂觀欲界滅諦滅前苦集真如理顯生無漏法忍是名滅法忍。</p>
<p style="margin-left:1em">【六滅類忍】謂觀欲界滅諦之後復觀上二界滅諦生無漏法忍是欲界滅法忍之流類是名滅類忍。</p>
<p style="margin-left:1em">【七道法忍】道即三十七道品謂觀欲界道諦修此道品真如理顯生無漏法忍是名道法忍<span class='note-inline'>(三十七道品者觀身不淨觀受是苦觀心無常觀法無我是四念處<span class='corr'>已</span>生惡令永斷未生惡令不生<span class='corr'>已</span>生善令增長未生善令得生是四正勤欲如意足念如意足精進如意足思惟如意足是四如意足信根進根念根定根慧根是五根信力進力念力定力慧力是五力擇法覺分精進覺分喜覺分除覺分捨覺分定覺分念覺分是七覺分正見正思惟正語正業正命正精進正念正定是八正道<span class='corr'>已</span>上諸法總為三十七道品也)</span>。</p>
<p style="margin-left:1em">【八道類忍】謂觀欲界道諦之後復觀上二界道諦生無漏法忍是欲界道法忍之流類是名道類忍。</p>
八大人覺<span class='note-inline'>(出佛遺教經論)</span><p style="margin-left:1em">覺即覺悟謂此八法乃是菩薩緣覺聲聞大力量人之所覺悟故名八大人覺<span class='note-inline'>(菩薩梵語具云菩提薩埵華言覺有情)</span>。</p>
<p style="margin-left:1em">【一少欲覺】謂人寡欲乃得心安是則臥覺一榻之寬覆覺一衾之溫食覺一餐之飽處覺容膝之適心無過想是名少欲覺。</p>
<p style="margin-left:1em">【二知足覺】謂人雖貧乏常知止足是則雖服粗弊而有狐狢之溫雖食藜糗而有膏梁之美雖居蓬蓽而有廈屋之安是名知足覺。</p>
<p style="margin-left:1em">【三寂靜覺】謂人離眾憒閙閒居獨處厭世纏縛思滅貪欲之苦本而能斷除煩惱寂靜其心是名寂靜覺。</p>
<p style="margin-left:1em">【四正念覺】謂人思念正道一心專注無有間雜不起邪想是名正念覺。</p>
<p style="margin-left:1em">【五正定覺】謂人修習禪定攝諸亂想而得身心寂靜三昧現前是名正定覺<span class='note-inline'>(梵語三昧華言正定)</span>。</p>
<p style="margin-left:1em">【六精進覺】謂人勇猛精勤修習善法不令間斷則道業日進無有退失是名精進覺。</p>
<p style="margin-left:1em">【七正慧覺】謂人欲入道者必須從聞而思從思而修以此三者而自增益則智慧真正離諸邪見斷惑證果是名正慧覺。</p>
<p style="margin-left:1em">【八無戲論覺】以言嘲謔名為戲論謂人欲得涅槃寂靜之樂必須清淨口業捨諸戲論一循正語是名無戲論覺<span class='note-inline'>(梵語涅槃華言滅度)</span>。</p>
八識<span class='note-inline'>(出宗鏡錄)</span><p style="margin-left:1em">【一眼識】謂眼以色為緣而生眼識眼識依根而生眼根因識能見而能見者是名眼識。</p>
<p style="margin-left:1em">【二耳識】謂耳以聲為緣而生耳識耳識依根而生耳根因識能[聽-王]而能[聽-王]者是名耳識。</p>
<p style="margin-left:1em">【三鼻識】謂鼻以香為緣而生鼻識鼻識依根而生鼻根因識能齅而能齅者是名鼻識。</p>
<p style="margin-left:1em">【四舌識】謂舌以味為緣而生舌識舌識依根而生舌識因識能甞而能嘗者是名舌識。</p>
<p style="margin-left:1em">【五身識】謂身以觸為緣而生身識身識依根而生身根因識能覺而能覺者是名身識。</p>
<p style="margin-left:1em">【六意識】謂意以法為緣而生意識意識依根而生意根因識而能分別以能分別前五根所緣色等五塵境界是名意識<span class='note-inline'>(五根者眼根耳根鼻根舌根身根也五塵者色塵聲塵香塵味塵觸塵也)</span>。</p>
<p style="margin-left:1em">【七末那識】梵語末那華言意亦名相續識又名分別識此識本無定體即第八識之染分依第八識自證分而生緣第八識見分而執為我為第六識之主執轉第六識所緣善惡之境而為染淨皆由此識也前第六識名意識今此識亦名意者謂第六識依根而得名此識當體而立號第六識雖能分別五塵好惡而由此識傳送相續執取也<span class='note-inline'>(依根者根即意根也當體者即分別之體也)</span>。</p>
<p style="margin-left:1em">【八阿頼耶識】梵語阿頼耶華言藏識以其無法不含無事不攝故也此識染淨同源生滅和合而具有四分如摩尼珠體本清淨又如明鏡能含萬像若以染分言之無明依之而起結業由之而生具足煩惱塵勞變現根身世界即前七種識境皆是也若以淨體言之即本覺心源離念清淨在聖不增在凢不減也<span class='note-inline'>(四分者一相分即形相謂此識能變現根身世界及諸法名義相伏皆由第八識此分而生如鏡中所現之影像也二見分見即照了之義謂此識能照燭一切諸法及解了諸法義理如鏡中之明能照萬像也三自證分自證所具之法謂此識能持見分相分親證無礙如鏡之圓體能持其明能含眾像也四證自證分證即能證之體自證即所具之法能持前自證分見分相分皆不離此分是第八識本體如鏡之背也梵語摩尼華言離垢根身者即眼等諸根也)</span>。</p>
八識緣境廣狹<span class='note-inline'>(出宗鏡錄并瑜伽師地論)</span><p style="margin-left:1em">【一眼識緣唯實唯量境】謂眼見色時即有識生能緣青黃赤白實有之色名為性境此識對境名為現量以其但能見色未起分別是故所緣之境狹也<span class='note-inline'>(性境者謂現前所有實見之境也現量者謂見現前之色而能量度也)</span>。</p>
<p style="margin-left:1em">【二耳識緣唯實唯量境】謂耳聞聲時即有識生能聞言語等實有之聲名為性境此識對境名為現量以其但能聞聲未起分別是故所緣之境狹也。</p>
<p style="margin-left:1em">【三鼻識緣唯實唯量境】謂鼻齅香時即有識生能齅好惡實有之香名為性境此識對境名為現量以其但能齅香未起分別是故所緣之境狹也。</p>
<p style="margin-left:1em">【四舌識緣唯實唯量境】謂舌嘗味時即有識生能嘗鹹酸苦淡實有之味名為性境此識對境名為現量以其但能嘗味未起分別是故所緣之境狹也。</p>
<p style="margin-left:1em">【五身識緣唯實唯量境】謂身覺觸時即有識生能緣細滑麤強實有之觸名為性境此識所緣名為現量以其但能覺觸未起分別是故所緣之境狹也。</p>
<p style="margin-left:1em">【六意識徧緣一切通徹假實三量】謂此識心徧緣現前實有之境於實境上分別長短方圓等相名為假是則此識三境皆緣三量皆具以其徧能分別假實諸境是以所緣之境廣也<span class='note-inline'>(三境者一性境說見上二獨影境謂思量過去之境唯有影現於心三本質境謂於現身境上分別質相三量者一現量說見上二比量謂於現前物上比度而知如隔墻見烟知彼有火三非量謂追緣過去未來之事)</span>。</p>
<p style="margin-left:1em">【七第七識見分唯假唯實】謂此識無別體相依第八識為因而起復緣第八見分而為相分分別思量常執第八為我能緣之心是假所緣之境是實以其唯起我執生諸氣習不能徧緣諸境是故所緣之境最狹也<span class='note-inline'>(第八識者即藏識也見分者謂能見之識也相分者謂所見之境相也生諸氣習者謂我見等惑氣分熏習而生也)</span>。</p>
<p style="margin-left:1em">【八第八識緣根身器界唯實唯量】根身者即眼等諸根也器界者以世界如器也謂此根本之識染淨同源一切根身器界依之而生而此根界是八識相分皆為所緣是實有現前之量是故所緣之境最廣也<span class='note-inline'>(根本識即第八藏識也)</span>。</p>
八義證有本識<span class='note-inline'>(出瑜伽師地論)</span><p style="margin-left:1em">謂第八識是出生一切善惡諸法之根本故名本識今論以此八義證第八識之相也。</p>
<p style="margin-left:1em">【一依止執受】謂此識能為染淨諸法之所依止執持不失是名依止執受。</p>
<p style="margin-left:1em">【二最初生起】謂此識最初於母腹託胎之時如礠石吸鐵是名最初生起<span class='note-inline'>(礠石喻識鐵喻父精母血)</span>。</p>
<p style="margin-left:1em">【三有明了性】謂此識於一切善惡無記三性諸法皆悉明了分別無有暗昧是名有明了性<span class='note-inline'>(無記性者謂不善不惡之性也)</span>。</p>
<p style="margin-left:1em">【四有種子性】謂此識能任持世間出世間諸法種子令不散失是名有種子性。</p>
<p style="margin-left:1em">【五業用差別】謂此識隨染緣而造惡業隨淨緣而造善業差別不同是名業用差別。</p>
<p style="margin-left:1em">【六身受差別】身以積聚為義謂此能含藏一切諸法故名為身由能領受第七末那識染淨之緣所熏而於善惡諸法不相混濫是名身受差別<span class='note-inline'>(梵語末那華言意)</span>。</p>
<p style="margin-left:1em">【七處無心定】謂入無想定或滅盡定雖受想心滅出入息斷而此識不滅是名處無心定<span class='note-inline'>(無心定者即無想天定也滅盡定者謂受想心滅身證此定即阿羅漢所證之定也)</span>。</p>
<p style="margin-left:1em">【八命終時識】謂命將終時冷觸漸起唯有此識能執持身此識若捨四大分散是名命終時識<span class='note-inline'>(四大者也大水大火大風大也)</span>。</p>
八犍度<span class='note-inline'>(出八犍度論)</span><p style="margin-left:1em">梵語犍度華言法聚謂佛弟子迦旃延以諸法門各從其類分為八聚故名八犍度論<span class='note-inline'>(梵語迦旃延華言不定佛十大弟子中之一也)</span>。</p>
<p style="margin-left:1em">【一雜犍度】如經為聲聞說四善根及四聖果有餘無餘涅槃等法不一故名雜犍度<span class='note-inline'>(四善根者煖位頂位忍位世第一位即四加行也四聖果者謂初果須陀洹二果斯陀含三果阿那含四果阿羅漢也梵語涅槃華言滅度有餘涅槃者謂四果羅漢雖煩惱惑盡尚餘身智未滅也無餘涅槃者謂惑障既盡身智亦滅無有餘也)</span>。</p>
<p style="margin-left:1em">【二雜使犍度】結即纏縛使即驅役也謂三結五盖上五分下五分等惑總而言之不出百八煩惱也因此煩惱惑業纏縛驅役行人心神流轉三界故名結使犍度<span class='note-inline'>(三結者身見結成取結疑結也五盖者貪盖瞋盖睡眠盖掉悔盖疑盖也上五分者色界無色界之惑也一色愛二無色愛三掉四慢五無明也下五分者欲界之惑也一貪二嗔三身見四戒取五疑也百八煩惱者謂眼等六根對色等六塵於六塵中名分好惡平三種則成十八此好惡平三種於六根中各生三受復成十八是則六根六塵共成三十六更約過去現在未來三世各有上之三十六種總成一百八煩惱也)</span>。</p>
<p style="margin-left:1em">【三智犍度】智即智慧謂初果二果三果四果之人因修戒定慧道品斷除惑障所發無漏之智慧也<span class='note-inline'>(初果梵語須陀洹華言預流二果梵語斯陀含華言一來三果梵語阿那含華言不來四果梵語阿羅漢華言無學無漏者不漏落三界生死也)</span>。</p>
<p style="margin-left:1em">【四行犍度】行即身口意三業所起善惡諸行也善行者身不殺盜[婬-壬+(工/山)]口不妄語綺語兩舌惡口意不貪嗔癡惡行者身行殺盜[婬-壬+(工/山)]口起妄語綺語兩舌惡口意起貪嗔癡故名行犍度。</p>
<p style="margin-left:1em">【五四大犍度】四大即地水火風也以其無處不有稱之為大約過去未來現在三世論四大所造善色惡色故名四大犍度。</p>
<p style="margin-left:1em">【六根犍度】根即六根五根等法約四果及三世而說故名根犍度<span class='note-inline'>(六根者眼根耳根鼻根舌根身根意根也五根者信根進根念根定根慧根即聲聞之人所修之法也)</span>。</p>
<p style="margin-left:1em">【七定犍度】定即欲界天定色界天定無色界天定及聲聞緣覺所修之定種種不同故名定犍度。</p>
<p style="margin-left:1em">【八見犍度】見即凡夫外道斷常二見及六十二見等種種不同故名見犍度<span class='note-inline'>(斷見者外道妄計此身滅已更不再生也常見者妄計此身雖滅後報復生也六十二見者外道於色受想行識五陰法中每一陰起四種邪見五陰各四則成二十見約三世論之則成六十見此六十見以斷常二見為根本總成六十二也)</span>。</p>
立頌八意<span class='note-inline'>(出華嚴經䟽)</span><p style="margin-left:1em">【一少字攝多義】謂於一字中包攝多義也如圓覺經長行文中佛為普眼菩薩說四大和合各離之相文義甚長至於重頌則以四句收攝多義偈云身相屬四大心性歸六塵四大體各離誰為和合者等是也<span class='note-inline'>(長行者經之散文重頌者經之偈文也四大者地大水大火大風大也六塵者色塵聲塵香塵味塵觸塵法塵也)</span>。</p>
<p style="margin-left:1em">【二讚歎多以偈頌】謂諸經中凡菩薩等稱讚歎美佛之功德多以偈頌也。</p>
<p style="margin-left:1em">【三為鈍根重說】謂佛為弟子說長行經竟有根鈍不能解悟更為重說偈頌也。</p>
<p style="margin-left:1em">【四為後來之徒】謂佛為弟子說長行經竟或有新來之眾未聞前說佛則更為重說偈頌也。</p>
<p style="margin-left:1em">【五為隨喜樂】謂佛隨眾機有喜樂偈頌者即為演說偈頌也。</p>
<p style="margin-left:1em">【六為易受持】謂佛因長行文句繁多恐難受持故說偈頌令人記憶如為槃特說偈云守口攝意身莫犯如是行者得度世等是也<span class='note-inline'>(槃特梵語具云槃陀伽華言繼道)</span>。</p>
<p style="margin-left:1em">【七增明前說】謂初於長行文中說義未盡後於重頌廣明其義也。</p>
<p style="margin-left:1em">【八長行未說】謂不說長行而直說偈頌如金光明經空品是也。</p>

<p class='juan'>大明三藏法數卷第二十四</p></div>
</div><!-- end of div[@id='body'] -->
</body></html>