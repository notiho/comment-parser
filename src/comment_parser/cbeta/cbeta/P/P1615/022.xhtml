<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大明三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu31' />
<p class='juan'>大明三藏法數卷第二十二　　　　碣四</p><p class="byline">上天竺前住持沙門一如等奉　勑集註</p>七處徵心<span class='note-inline'>(出楞嚴經)</span><p style="margin-left:1em">七處徵心者佛於楞嚴會上徵詰阿難心目所在之處也此由阿難遭摩登伽之幻術佛勑文殊將呪徃護提獎阿難歸來佛所佛問其發心出家之始阿難以見佛勝相而答佛遂徵其心目所在阿難答以目在外而心在內及佛徵其心不在內又計之在外如是展轉窮逐徵詰至於無所著處使其妄心無所依止蓋由阿難不知妙淨明心徧一切處無在無不在而妄認緣塵分別影事以為心相佛欲破其妄想緣心顯其妙淨明體故有七處徵心之說也<span class='note-inline'>(梵語阿難華言慶喜梵語摩登伽華言本性文殊梵語具云文殊師利華言妙德)</span>。</p>
<p style="margin-left:1em">【一在內】在內者謂阿難因佛徵問心目所在阿難答云心居身內目在於外佛遂問云汝心若在身內則應先見身中心肝脾胃等物然後能見外境若不先見身中之物汝心豈在身內故云汝言覺了能知之心住在身內無有是處。</p>
<p style="margin-left:1em">【二在外】在外者謂阿難被佛徵心非內則又計之於外故以燈光譬之謂眾生心在身外不見身中如燈光在室外不能照於室內也佛又問云汝心若在身外則身心兩異各不相知若相知者云何在外故云汝言覺了能知之心住在身外無有是處。</p>
<p style="margin-left:1em">【三潛根】潛根者謂阿難被佛徵心非外則又計為潛伏根裏<span class='note-inline'>(根謂[月*艮]根)</span>故以瑠璃籠眼為喻謂眼合於心如瑠璃籠於眼上若眼見物時心即隨能分別無有障礙如瑠璃合眼不礙於見物也佛乃責其法喻不齊汝若以瑠璃喻眼則眼亦可見眼若可見即同於境矣眼若同境則心境各異豈可云心潛伏根內隨即分別耶故云汝言覺了能知之心潛伏根裏無有是處。</p>
<p style="margin-left:1em">【四在暗內】在暗內者謂阿難被佛徵詰心不在根裏則又計云諸眾生身腑藏在中竅宂居外如我今者開眼見明為見外閉眼見暗為見內佛乃問其汝當閉眼見暗之時此暗境界與眼對否若與眼對暗在眼前云何成內若不對者云何成見故云汝言見暗名見內者無有是處。</p>
<p style="margin-left:1em">【五隨所合處】隨所合處者謂阿難被佛徵詰不在暗內則又計之隨所合處心則隨有佛乃問云汝言隨所合處心隨有者是心無體則無所合心若有體則汝以手自挃其身汝心必能知覺此知覺心為復內出為從外來若於內出則見身中若從外來先合見面既非內外則無出入出入既無體性何有若無有體誰為隨合故云隨所合處心隨有者無有是處。</p>
<p style="margin-left:1em">【六在中間】在中間者謂阿難被佛徵詰心非隨所合處而有則又計心在於根塵中間佛又問云汝心若在根塵之中此之心體為復兼於根塵為不兼於根塵若兼於根塵則根有知而塵無知成敵兩立云何為中若不兼者不屬根塵即無體性中何有相故云當在中間無有是處<span class='note-inline'>(成敵兩立者謂根與塵而成敵對有知與無知而成兩立也)</span>。</p>
<p style="margin-left:1em">【七無著】無著者謂阿難被佛徵詰心不在中間則又計之一切無著名之為心佛又問云汝言不著名為心者如世間虛空水陸飛行一切物像汝心不著此等物像為有為無若言無者則同龜毛兔角云何更有不著之物而言不著若言有者物在則心亦在云何無著故云一切無著名覺知心無有是處。</p>
大乘七種大義<span class='note-inline'>(出大乘莊嚴經論)</span><p style="margin-left:1em">【一緣大】謂菩薩修行大乘之法由無量修多羅廣大法義而以為緣故名緣大<span class='note-inline'>(菩薩梵語具云菩提薩埵華言覺有情梵語修多羅華言契經)</span>。</p>
<p style="margin-left:1em">【二行大】謂菩薩修行大乘既能自利復能利他自利利他妙行具足故名行大。</p>
<p style="margin-left:1em">【三智大】謂菩薩修行大乘常以智慧觀察了知人法無我於一切境善能分別故名智大。</p>
<p style="margin-left:1em">【四勤大】謂菩薩修行大乘由曠大劫來發廣大心精修無間期登聖果成就菩提故名勤大<span class='note-inline'>(劫梵語具云劫波華言分別時節梵語菩提華言道)</span>。</p>
<p style="margin-left:1em">【五巧大】謂菩薩修行大乘由善巧方便化導於他不捨生死垂形諸趣於生死中去住自在故名巧大。</p>
<p style="margin-left:1em">【六畏大】畏即無所畏也謂菩薩修行大乘智力內充明了决定於大眾中廣說一切法義既决定無失則無所恐懼故名畏大。</p>
<p style="margin-left:1em">【七事大】謂菩薩修行大乘為令一切眾生了其大事因緣故數數示現世間演大妙法入大涅槃故名事大<span class='note-inline'>(梵語涅槃華言滅度)</span>。</p>
大乘七善<span class='note-inline'>(出法華文句)</span><p style="margin-left:1em">夫七善之法乃通大小今依法華所明是圓頓大乘之七善也。</p>
<p style="margin-left:1em">【一時節善】謂法華一經具乎序正流通三分即初善中善後善也蓋如來演說圓頓一乘之法雖該序正流通皆是當機得益之時是名時節善。</p>
<p style="margin-left:1em">【二義善】謂法華一經所說之法其義深遠即是頓教了義之理非聲聞緣覺所能測其邊底是名義善。</p>
<p style="margin-left:1em">【三語善】謂法華一經所說之法其語巧妙乃如來金口梵音會理直說菩薩之心無不歡喜即圓頓一乘妙教之文是名語善。</p>
<p style="margin-left:1em">【四獨一善】謂法華一經所說之法純一無雜獨為菩薩不共二乘即圓頓一乘妙教是名獨一善<span class='note-inline'>(二乘者聲聞乘緣覺乘也)</span>。</p>
<p style="margin-left:1em">【五圓滿善】謂法華一經所說之法具明世間出世間滿足之理即圓頓一乘妙教是名圓滿善。</p>
<p style="margin-left:1em">【六調柔善】謂法華一經所說之法清淨潔白唯談中道之理而無空假二邊瑕穢之相即圓頓一乘妙教調和柔順是名調柔善。</p>
<p style="margin-left:1em">【七無緣慈善】謂法華一經所說之法備有梵行之相即無緣慈也言無緣者心不攀緣一切眾生而於一切眾生自然現益是名無緣慈。</p>
七種性自性<span class='note-inline'>(出入楞伽經)</span><p style="margin-left:1em">性即不遷變之義此不遷變性是如來之自性故云性自性<span class='note-inline'>(雖有七種之名不出如來第一義心也)</span>。</p>
<p style="margin-left:1em">【一集性自性】集即聚也其性自性乃是萬善聚集之因也此約聖而論故經云即三世如來性自性第一義心也。</p>
<p style="margin-left:1em">【二性自性】謂由前第一義心所集萬善之因各有自性存於內故是名性自性。</p>
<p style="margin-left:1em">【三相性自性】覽而可別曰相謂由前第一義心所集萬善之因各有自相形於外故是名相性自性。</p>
<p style="margin-left:1em">【四大種性自性】大種即地水火風四大之種子也無處不有故名為大言大種性自性者謂四大種各有自性也大種本通凡聖今約聖報而言即此大種性自性是法性五陰之果是名大種性自性<span class='note-inline'>(五陰者色陰受陰想陰行陰識陰也言法性五陰者謂如來轉生死五陰而成法性五陰蓋即色是真常之色乃至即識是真常之識是也)</span>。</p>
<p style="margin-left:1em">【五因性自性】因即能生為因謂前所證大種之果必有所起之因即是第一義因心也是名因性自性。</p>
<p style="margin-left:1em">【六緣性自性】緣即緣助謂證第一義自性果德雖由因心須假眾緣助顯而成是名緣性自性<span class='note-inline'>(因心者即因中智慧之心也眾緣者即萬行也)</span>。</p>
<p style="margin-left:1em">【七成性自性】成即成就謂因緣合而成果也蓋成就如來第一義果德之性是名成性自性。</p>
七空<span class='note-inline'>(出人楞伽經)</span><p style="margin-left:1em">由凡夫執著妄想自性故如來為說空法以破之諸經所說空義不一今言七種者乃赴一時之機如應病與藥也。</p>
<p style="margin-left:1em">【一相空】謂一切諸法之性自他共離之相皆空是為相空<span class='note-inline'>(一切性者即自他共離之四性也謂如計一念心從根生即自性從塵生即他性根塵合生即共性離根塵生即離性於此四性之相皆不執著是名皆空)</span>。</p>
<p style="margin-left:1em">【二性自性空】謂於當念觀一切所生之法悉由因緣和合而成本無自生之性是為性自性空。</p>
<p style="margin-left:1em">【三行空】謂五陰之身本無有我亦無我所眾生不了執陰成我從我起行若能順性推求則五陰之法了不可得是為行空<span class='note-inline'>(五陰者色陰受陰想陰行陰識陰也我者謂於五陰中強立主宰執之為我也我所者即五陰之身是也)</span>。</p>
<p style="margin-left:1em">【四無行空】謂不離前所作行而能了達諸陰展轉緣起無有自性可得亦無所作之行是為無行空。</p>
<p style="margin-left:1em">【五一切法離言說空】謂一切法皆是妄想而成本無自性離諸言說是為一切法離言說空。</p>
<p style="margin-left:1em">【六第一義聖智大空】謂佛自覺聖智能空一切見過習氣所空既空能空亦空是為第一義聖智大空<span class='note-inline'>(自覺聖智者佛所證第一義心也見過者一切見惑之過失也習氣者即見過餘習之氣分也)</span>。</p>
<p style="margin-left:1em">【七彼彼空】謂彼外道所計之空但能空於彼而不能空於此是為彼彼空<span class='note-inline'>(空於彼而不能空於此者謂能空於境而不能空於心也)</span>。</p>
七種第一義境界<span class='note-inline'>(出入楞伽經)</span><p style="margin-left:1em">七種境界者即諸佛菩薩所證所得之境界也而皆云第一義者乃約究竟極處而言然此七種有通別之異前六種通於佛及菩薩後一種乃如來自到境界也。</p>
<p style="margin-left:1em">【一心境界】謂中道之理無二無別即諸佛菩薩心之所造至極之處是名心境界。</p>
<p style="margin-left:1em">【二慧境界】謂至極之理心既能造即發通明慧性以此慧性分明照了是名慧境界。</p>
<p style="margin-left:1em">【三智境界】謂既發慧明則成智用智力現前於一切法無所不知是名智境界。</p>
<p style="margin-left:1em">【四見境界】謂智用既成則發正見正見現前則無諸邪妄是名見境界。</p>
<p style="margin-left:1em">【五超二見境界】謂正見現前則能超過斷常二見是名超二見境界<span class='note-inline'>(斷常二見者謂外道妄計此身滅<span class='corr'>已</span>再不更生是名斷見復計此身滅<span class='corr'>已</span>後當更生是名常見也)</span>。</p>
<p style="margin-left:1em">【六超子地境界】子地即登地菩薩等視眾生猶如一子謂諸佛菩薩能以第一義心發明智慧正見現前則超於十地而成正覺是名超子地境界<span class='note-inline'>(十地者歡喜地離垢地發光地熖慧地難勝地現前地遠行地不動地善慧地法雲地菩薩得證此地能發生佛法故言地也)</span>。</p>
<p style="margin-left:1em">【七如來自到境界】謂諸如來以性自性第一義心成就世間出世間上上之法是名如來自到境界<span class='note-inline'>(如來性自性者性即不遷不變之義謂如來以此之性而為自性也成就世間出世間者世間即示同人法而化他也出世間即同聲聞緣覺菩薩之三乘也上上法者唯佛與佛能究竟自到也)</span>。</p>
七真如<span class='note-inline'>(出瑜伽師地論)</span><p style="margin-left:1em">【一流轉真如】流轉即運動之義真如者真名不偽如名不異也謂諸眾生造作一切行業流轉生死而真如之體本無動搖然亦不妨隨緣轉變論云一切行無先後性是也<span class='note-inline'>(無先後性者謂於一切行業不離真如之理性故也)</span>。</p>
<p style="margin-left:1em">【二實相真如】無虛妄相故名實相謂一切法中無人法二執也人執者於諸法中計著假名執以為我法執者於五陰身執為實法計我所有若能了此二執皆空即是實相真如之理也論云一切法補特伽羅無我性及法無我性是也<span class='note-inline'>(五陰者色陰受陰想陰行陰識陰也梵語補特伽羅華言人又云數取趣)</span>。</p>
<p style="margin-left:1em">【三唯識真如】識即心也謂一切行業皆由識心而起而此識心全由真如之理變現是名唯識真如論云了別一切行唯是識性是也。</p>
<p style="margin-left:1em">【四安立真如】安立即建立之義謂如來所說一切眾生色身業行有為之法迷真逐妄受生死苦皆依真如之體建立是名安立真如論云我所說諸苦聖諦是也<span class='note-inline'>(苦聖諦者聖正也諦即審實不虛之義謂諦了生死實是苦也)</span>。</p>
<p style="margin-left:1em">【五邪行真如】謂如來所說一切煩惱妄惑邪行之法雖是邪妄不離真如之體是名邪行真如論云我所說諸集聖諦是也<span class='note-inline'>(集聖諦者集即招集之義謂惑業招集生死之苦也)</span>。</p>
<p style="margin-left:1em">【六清淨真如】清淨者不垢不染之義謂如來所說涅槃清淨寂滅之理本無染污是名清淨真如論云我所說諸滅聖諦是也<span class='note-inline'>(梵語涅槃華言滅度滅聖諦者謂滅生死之苦而證涅槃寂滅之樂也)</span>。</p>
<p style="margin-left:1em">【七正行真如】謂如來所說一切道品正行之法皆依真如理體而立是名正行真如論云我所說諸道聖諦是也<span class='note-inline'>(道品者即三十七道品總而言之不出戒定慧也道聖諦者道即能通之義謂修道品而能通至涅槃也)</span>。</p>
七常住果<span class='note-inline'>(出楞嚴經)</span><p style="margin-left:1em">常住者無滅無生不遷不變之謂也果者在修曰因在證曰果謂此七種即諸佛所證法身之果德也以其清淨圓滿體性堅凝皆名常住果也。</p>
<p style="margin-left:1em">【一菩提】梵語菩提華言道即諸佛所得清淨究竟之理也以其無滅無生不變不遷是為常住果。</p>
<p style="margin-left:1em">【二涅槃】梵語涅槃華言滅度即如來所證究竟法身之果以其無滅無生不遷不變是為常住果。</p>
<p style="margin-left:1em">【三真如】離妄曰真不異曰如即諸佛所證真實無妄之德以其無滅無生不遷不變是為常住果。</p>
<p style="margin-left:1em">【四佛性】佛性者覺性也即諸佛所證真覺湛明之性無染無淨離過絕非以其無滅無生不遷不變是為常住果。</p>
<p style="margin-left:1em">【五菴摩羅識】梵語菴摩羅華言清淨又云白淨無垢此識即諸佛清淨本源心體湛若太虛纖塵不立非生死之所拘非涅槃之能寂以其無滅無生不遷不變是為常住果。</p>
<p style="margin-left:1em">【六空如來藏】空如來藏者含攝萬法而無所積聚也即諸佛所證清淨法身之體煩惱湯盡應用無窮以其無滅無生不遷不變是為常住果。</p>
<p style="margin-left:1em">【七大圓鏡智】大圓鏡智者洞照萬法無所不知即諸佛所得本有圓明覺照之智應物無迹體不動搖以其無滅無生不遷不變是為常住果。</p>
七辯<span class='note-inline'>(出華嚴經䟽)</span><p style="margin-left:1em">【一捷辯】謂菩薩智慧通達諸法名字分別無滯捷如影響故名捷辯<span class='note-inline'>(菩薩梵語具云菩提薩埵華言覺有情)</span>。</p>
<p style="margin-left:1em">【二迅辯】謂菩薩明於事理心無疑暗善赴機緣隨問即答語言迅疾猶若懸河故名迅辯。</p>
<p style="margin-left:1em">【三應辯】謂菩薩以一切文字名義莊嚴種種法語應時應機無有差異隨其所問應答無窮故名應辯。</p>
<p style="margin-left:1em">【四無踈謬辯】謂菩薩隨一切眾生根性所樂聞法而為說之皆契真理無有差失故名無踈謬辯。</p>
<p style="margin-left:1em">【五無斷盡辯】謂菩薩於一字中能說一切字一語中能說一切語一法中能說一切法相續連環不斷故名無斷盡辯。</p>
<p style="margin-left:1em">【六多豐義味辯】謂菩薩能知名數事理其義無礙其味無窮答問辯說皆無有量故名多豐義味辯。</p>
<p style="margin-left:1em">【七最上妙辯】謂菩薩所說諸法分別明了清徹遠聞聲如頻伽眾生樂聽最勝無比故名最上妙辯<span class='note-inline'>(頻伽梵語具云迦陵頻伽華言妙聲鳥)</span>。</p>
七種定名<span class='note-inline'>(出翻譯名義)</span><p style="margin-left:1em">定即禪定也禪有二種一者世間禪二者出世間禪而定名不出此七種也<span class='note-inline'>(世間禪者即色界四禪無色界四無色定等也出世間禪者即七背捨八勝處等也)</span>。</p>
<p style="margin-left:1em">【一三摩呬多】梵語三摩呬多華言等引遠離沉掉曰等發生功德曰引謂能修此定則離諸煩惱而引發勝妙功德也<span class='note-inline'>(沉即昏沉掉即掉舉謂動也)</span>。</p>
<p style="margin-left:1em">【二三摩地】梵語三摩地華言等持又云正心行處謂眾生心行從無始來常曲不直能修此定心則端直安住一境而不動也。</p>
<p style="margin-left:1em">【三三摩鉢底】梵語三摩鉢底華言等至謂能修此定正受現前大發光明慶快殊勝處染不染無有退轉也。</p>
<p style="margin-left:1em">【四䭾那演那】梵語䭾那演那華言靜慮謂澄神息慮專思寂想也。</p>
<p style="margin-left:1em">【五質多翳迦阿羯羅多】梵語質多翳迦阿羯羅多華言心一境性謂攝心一境策勵正勤而修習也。</p>
<p style="margin-left:1em">【六奢摩他】梵語奢摩他華言止謂止息諸根惡不善法能滅一切散亂煩惱故也。</p>
<p style="margin-left:1em">【七現法樂住】現法樂住者謂修習禪定離一切妄想身心寂滅現受法喜之樂而安住不動也<span class='note-inline'>(法喜者謂因聞法而得歡喜也)</span>。</p>
七方便<span class='note-inline'>(亦名七賢出天台四教儀集註)</span><p style="margin-left:1em">方謂方法便謂便宜猶善巧也謂一切眾生欲出三界斷除煩惱惑業而證真空涅槃之理必先以此七種法門而為方便也<span class='note-inline'>(三界者欲界色界無色界也梵語涅槃華言滅度)</span>。</p>
<p style="margin-left:1em">【一五停心】停止也住也心即慮知心也謂眾生多貪者以不淨觀治之多嗔者以慈悲觀治之多散者以數息觀治之愚癡者以因緣觀治之多障者以念佛觀治之修此五法能止住五種妄心故名五停心<span class='note-inline'>(因緣觀者謂觀十二因緣也)</span>。</p>
<p style="margin-left:1em">【二別相念】別謂各別相謂行相念即觀也謂四念處觀身不淨觀受是苦觀心無常觀法無我四種行相各別不同故名別相念。</p>
<p style="margin-left:1em">【三總相念】總相者以身受心法四種一念俱觀如觀身不淨則知受心法皆不淨乃至觀法無我則知身受心亦無我故名總相念。</p>
<p style="margin-left:1em">【四煖位】煖者從喻立名以前別相總相念處觀於四諦之境能發相似之解伏煩惱惑得佛法氣分猶如鑽木求火火雖未現先得煖氣故名煖位<span class='note-inline'>(四諦者苦諦集諦滅諦道諦也相似解者謂於真空之理雖未真證<span class='corr'>已</span>有相似之解也)</span>。</p>
<p style="margin-left:1em">【五頂位】頂者謂修四諦法所得相似之解轉復增勝定觀分明在於煖位之上如登山頂觀望四方悉皆明了故名頂位。</p>
<p style="margin-left:1em">【六忍位】忍者忍可也謂由前所得相似之解增進善根於四諦境堪忍樂欲故名忍位。</p>
<p style="margin-left:1em">【七世第一位】世即世間也謂修四諦行至此漸見法性將入初果雖未得於聖道而於世間稱為第一故名世第一位<span class='note-inline'>(初果即須陀洹果也)</span>。</p>
七覺分<span class='note-inline'>(出法界次第)</span><p style="margin-left:1em">覺即覺了謂覺了所修之法是真是偽也分即支分謂此七種法各有支[泳-永+(瓜-、)]分齊不相雜亂故名七覺分亦名七覺支擇進喜三覺分屬慧除捨定三覺分屬定念覺分兼屬定慧故摩訶止觀云修此七覺即得入道是也。</p>
<p style="margin-left:1em">【一擇法覺分】擇即揀擇謂用智慧觀察諸法之時善能簡別真偽而不謬取虛偽之法故名擇法覺分。</p>
<p style="margin-left:1em">【二精進覺分】不雜名精無間名進謂修諸道法之時善能覺了不行無益苦行而於真正法中常能用心專一無有間歇故名精進覺分。</p>
<p style="margin-left:1em">【三喜覺分】喜即懽喜謂心契悟真法得懽喜時善能覺了此喜不從顛倒法生住真法喜故名喜覺分。</p>
<p style="margin-left:1em">【四除覺分】除即斷除謂斷除諸見煩惱之時善能覺了除去虛偽之法增長真正善根故名除覺分。</p>
<p style="margin-left:1em">【五捨覺分】捨即捨離謂捨離所見念著之境善能覺了虛偽不實永不追憶故名捨覺分。</p>
<p style="margin-left:1em">【六定覺分】定即禪定謂發禪定之時善能覺了諸禪不生煩惱妄想是名定覺分。</p>
<p style="margin-left:1em">【七念覺分】念即思念謂修諸道法之時善能覺了常使定慧均平若心昬沉之時當念用擇法精進喜三覺分觀察諸法令不昬沉若心浮動之時當念用除覺分除身口之過非用捨覺分捨於觀智用定覺分入正禪定攝其散心令不浮動是名念覺分。</p>
七知<span class='note-inline'>(亦名大乘七丈夫出涅槃經)</span><p style="margin-left:1em">七知者謂佛於涅槃會上告諸菩薩住於大乘知七善法名具足梵行是也<span class='note-inline'>(梵語涅槃華言滅度菩薩梵語具云菩提薩埵華言覺有情)</span>。</p>
<p style="margin-left:1em">【一知法】知法者謂知十二部經能詮之法也<span class='note-inline'>(十二部經者一契經二重頌三諷頌四因緣五本事六本生七希有八譬喻九論議十自說十一方廣十二授記也)</span>。</p>
<p style="margin-left:1em">【二知義】知義者謂知十二部經中一切文字語言所詮之義理也。</p>
<p style="margin-left:1em">【三知時】知時者謂善知如是時中任修寂靜如是時中任修精進如是時中任修捨定如是時中任供養佛如是時中任供養師如是時中任修布施忍辱乃至般若等也<span class='note-inline'>(任者堪也當也)</span>。</p>
<p style="margin-left:1em">【四知足】知足者謂於飲食衣藥行住坐臥睡窹語默之類常知止足也。</p>
<p style="margin-left:1em">【五知自】知自者謂自知我有如是信如是戒如是多聞如是捨如是慧如是正念如是善行皆悉明了也。</p>
<p style="margin-left:1em">【六知眾】知眾者謂知如是等是剎利眾婆羅門眾居士眾沙門眾應知是眾如是行來如是坐起如是說法如是問答皆悉明了也<span class='note-inline'>(剎利梵語具云剎帝利華言田主王種也梵語婆羅門華言淨行梵語沙門華言勤息)</span>。</p>
<p style="margin-left:1em">【七知人尊卑】知人尊卑者人有二種一者信二者不信信者為善人知其為尊不信者為惡人知其為卑又如二乘之人但能自度不能度人知其為卑若菩薩之人不願自度但求度他而能以慈悲之心利益安樂一切眾生則知其為尊也<span class='note-inline'>(二乘者聲聞乘緣覺乘也)</span>。</p>
七淨華<span class='note-inline'>(出翻譯名義)</span><p style="margin-left:1em">不染曰淨華乃對果而言即因中所修之行也謂二乘修習無漏之業以七種淨行為華而證道果故言七淨華也維摩經云定水湛然滿布以七淨華是也<span class='note-inline'>(二乘者聲聞乘緣覺乘也無漏業者謂修戒定慧之業不漏落三界生死也)</span>。</p>
<p style="margin-left:1em">【一戒淨華】戒淨華者謂攝律儀等戒即正語正業正命也謂二乘持守戒法攝身口意業若戒行清淨則道果自成也<span class='note-inline'>(攝律儀者謂一切戒法無不聚攝也正語正業正命者即身口意三業也正即不邪也若三業不邪則戒體清淨矣)</span>。</p>
<p style="margin-left:1em">【二心淨華】心淨華者即精進正念正定也謂二乘修習禪定當精勤正念若內心清淨則道果自成也。</p>
<p style="margin-left:1em">【三見淨華】見淨華者即正見正思惟也謂二乘修無漏行常正思惟則正見現前若所見清淨則道果自成也。</p>
<p style="margin-left:1em">【四斷疑淨華】斷疑淨華者即見道也謂初果須陀洹修無漏行觀斷除疑惑見道分明則內心清淨道果自成也<span class='note-inline'>(梵語須陀洹華言預流疑惑即見惑謂意根對法塵起諸分別也)</span>。</p>
<p style="margin-left:1em">【五分別淨華】分別淨華者謂二果斯陀含三果阿那今修無漏行斷除思惑於真空理善能分別則內慧清淨道果自成也<span class='note-inline'>(梵語斯陀含華言一來梵語阿那含華言不來思惑者謂眼耳鼻舌身五根對色聲香味觸五塵起諸貪愛也)</span>。</p>
<p style="margin-left:1em">【六行淨華】行淨華者謂二果三果修無漏行斷除思惑則智見分明慧行清淨道果自成也。</p>
<p style="margin-left:1em">【七涅槃淨華】梵語涅槃華言滅度涅槃淨華者即無學道也謂四果阿羅漢既斷見思二惑無法可學知見清淨則涅槃之果自成也。</p>
七財<span class='note-inline'>(出十誦律并未曾有因緣經)</span><p style="margin-left:1em">財者信等七種出世間之法財也一切眾生行此七法資成道果故謂之財。</p>
<p style="margin-left:1em">【一信財】信即信心謂信能決定受持正法以為成佛之資故名信財。</p>
<p style="margin-left:1em">【二進財】進即精進謂未能見具諦理而一心精進求出離道以為成佛之資故名進財。</p>
<p style="margin-left:1em">【三戒財】戒即戒律謂戒為解脫之本能防身<span class='corr'>口</span>意之非止身口意之惡以為成佛之資故名戒財。</p>
<p style="margin-left:1em">【四慚愧財】慚者慚天愧者愧人謂既能慚愧則不造諸惡業以為成佛之資故名慚愧財。</p>
<p style="margin-left:1em">【五聞財】聞為三慧之首聞必能思思必能修謂若能聞佛聲教則開發妙解如說而行以為成佛之資故名聞財<span class='note-inline'>(三慧者聞慧思慧修慧也)</span>。</p>
<p style="margin-left:1em">【六捨財】捨即捨施謂若能運平等心無憎無愛身命資財隨求給施無所悋惜以為成佛之資故名捨財。</p>
<p style="margin-left:1em">【七定慧財】定慧即止觀也定則攝心不散止諸妄念慧則照了諸法破諸邪見以為成佛之資故名定慧財。</p>
藏教七階<span class='note-inline'>(出天台四教儀集註)</span><p style="margin-left:1em">藏教者即小乘經律論三藏教也階者階級次第也謂藏教菩薩修行之次第也<span class='note-inline'>(菩薩梵語具云菩提薩埵華言覺有情)</span>。</p>
<p style="margin-left:1em">【一四弘誓願】弘者大也誓者要制其心也願者志求滿足也謂菩薩從初發心觀四諦境發四弘誓一未度者令度即眾生無邊誓願度此觀苦諦境二未解者令解即煩惱無數誓願斷此觀集諦境三未安者令安即法門無量誓願學此觀道諦境四未得涅槃者令得涅槃即佛道無上誓願成此觀滅諦境也<span class='note-inline'>(梵語涅槃華言滅度)</span>。</p>
<p style="margin-left:1em">【二三祇修六度】三祇者三阿僧祇劫也六度者布施持戒忍辱精進禪定智慧也度越也越生死流到涅槃岸也謂菩薩既發心<span class='corr'>已</span>必須行六度行填滿本願是為三祇修六度<span class='note-inline'>(梵語阿僧祇劫華言無數時)</span>。</p>
<p style="margin-left:1em">【三百劫種相好】劫梵語具云劫波華言分別時節百劫種相好者一增一減為一小劫凡歷二十番增減為一中劫八十番增減為一大劫謂菩薩於百劫中種諸相好用百福德成一相好如是至三十二相具足而身清淨也<span class='note-inline'>(人壽從十嵗增至八萬四千嵗名增劫從八萬四千嵗減至十嵗名減劫如是一增一減名一小劫一十二相者足下安平相千輻輪相手指纖長相手足柔輭相手足縵網相足跟滿足相足趺高好相腨如鹿王相手過膝相馬陰藏相身縱廣相毛孔生青色相身毛上靡相身金色相身光面各一丈相皮膚細滑相七處平滿相兩腋滿相身如師子相身端直相肩圓滿相四十齒相齒白齊密相四牙白淨相頰車如師子相咽中津液得上味相廣長舌相梵音深遠相眼色如金精相眼睫如牛王相眉間白毫相頂肉髻成相也)</span>。</p>
<p style="margin-left:1em">【四六度相滿】六度相滿者謂菩薩修行六度之相圓滿也如尸毘王代鴿即檀度滿也普明王捨國即戒度滿也羼提仙人被歌利王割截身體慈忍不動血變為乳即忍度滿也大施太子抒海即精進度滿也尚闍黎鵲巢頂上即禪度滿也劬嬪大臣分閻浮提為七分城邑山川均等故能息諍即智度滿也如上六人皆釋迦往昔所修之行是為六度相滿<span class='note-inline'>(梵語尸毘華言與代鴿者遍割身肉與鷹以代鴿命身肉俱[書-曰+皿]不惱不死自誓真實感身平復也梵語羼提華言忍辱梵語歌利華言惡世無道大施太子求如意珠濟貧得珠墮海抒海取之言欲酌海乾而取之也筋骨斷壞終不懈廢諸天見而問之答曰吾生生不休諸天愍之助其抒海海水減半龍恐海乾令夜义送珠還之尚闍黎者螺髻仙人名此人得四禪定出入息斷鳥謂為木於髻生卵定起欲行恐鳥母不來即更入定待鳥飛去方始出定梵語閻浮提華言勝金洲梵語釋迦華言能仁)</span>。</p>
<p style="margin-left:1em">【五兜率降生】梵語兜率華言知足降生者謂菩薩將補佛處出世度生即從兜率天降生人間以補其處是為兜率降生<span class='note-inline'>(菩薩即釋迦佛也補佛處者前佛既滅而此菩薩即補其處也)</span>。</p>
<p style="margin-left:1em">【六降神出家】謂菩薩既降神出胎厭生老病死之苦而欲脫離故求出家入山修道是為降神出家。</p>
<p style="margin-left:1em">【七菩提樹下成道】梵語菩提華言道謂菩薩自知成道時至於菩提樹下破諸魔眾魔王敗績鬼兵退散菩薩安坐不動即成佛道是為菩提樹下成道<span class='note-inline'>(菩提樹者謂佛於此樹下成道故名菩提樹也)</span>。</p>
菩薩七相憐愍<span class='note-inline'>(出瑜伽師地論)</span><p style="margin-left:1em">【一無畏憐愍】謂菩薩於諸有情以無畏力起憐愍心隨順眾生身語意業利益安樂是名無畏憐愍<span class='note-inline'>(菩薩梵語具云菩提薩埵華言覺有情)</span>。</p>
<p style="margin-left:1em">【二如理憐愍】理即法也謂菩薩於諸有情如法憐愍利益一切而終不以非法非律非賢善行勸化有情乖違於理是名如理憐愍。</p>
<p style="margin-left:1em">【三無倦憐愍】謂菩薩於諸有情慇懃憐愍隨其所宜發起一切饒益事業曾無厭倦是名無倦憐愍。</p>
<p style="margin-left:1em">【四無求憐愍】謂菩薩於諸有情不待求請自起憐愍為作利益是名無求憐愍。</p>
<p style="margin-left:1em">【五無染憐愍】謂菩薩於諸有情無愛染心而起憐愍廣饒益他不祈恩報亦不希望當來之果是名無染憐愍。</p>
<p style="margin-left:1em">【六廣大憐愍】謂菩薩於諸有情起憐愍心至廣至大雖遭一切不饒益事寧自身受苦終不棄捨令其安樂是名廣大憐愍。</p>
<p style="margin-left:1em">【七平等憐愍】謂菩薩以如上種種憐愍眾生功德相狀普於一切平等饒益無有分限是名平等憐愍。</p>
菩薩有七種大<span class='note-inline'>(出菩薩地持經)</span><p style="margin-left:1em">【一法大】法即諸佛所說之法也謂菩薩能受持十二部經之法最上最大故名法大<span class='note-inline'>(菩薩梵語具云菩提薩埵華言覺有情十二部經者一契經二重頌三諷頌四因緣五本事六本生七希有八譬喻九論議十自說十一方廣十二授記也)</span>。</p>
<p style="margin-left:1em">【二心大】心即諸佛廣大之心也謂菩薩能發阿耨多羅三藐三菩提心故名心大<span class='note-inline'>(梵語阿耨多羅三藐三菩提華言無上正等正覺也)</span>。</p>
<p style="margin-left:1em">【三解大】解謂解了謂菩薩由解十二部經了知諸法義理悉無疑礙故名解大。</p>
<p style="margin-left:1em">【四淨心大】謂菩薩既能解了十二部經依而行之則能離諸惑染超過一切解行心得清淨故名淨心大。</p>
<p style="margin-left:1em">【五眾具大】謂菩薩所修福德智慧皆是成佛之具畢竟證得無上菩提故名眾具大<span class='note-inline'>(梵語菩提華言道)</span>。</p>
<p style="margin-left:1em">【六時大】時即時數謂菩薩歷三阿僧祇劫修行六度畢竟當得無上菩提故名時大<span class='note-inline'>(三阿僧祇劫者梵語阿僧祇劫華言無數時初阿僧祇劫從古釋迦佛至尸棄佛二阿僧祇劫從尸棄佛至然燈佛三阿僧祇劫從然燈佛至毘婆尸佛六度者一布施二持戒三忍辱四精進五禪定六智慧也)</span>。</p>
<p style="margin-left:1em">【七得大】謂菩薩由前六種功德為因證得無上菩提之果故名得大。</p>
善友七事<span class='note-inline'>(出華嚴經䟽)</span><p style="margin-left:1em">謂菩薩常為利樂一切眾生示現世間而作善友勸導誘掖開示教他也<span class='note-inline'>(菩薩梵語具云菩提薩埵華言覺有情)</span>。</p>
<p style="margin-left:1em">【一遭苦不捨】謂菩薩運大悲心憐憫六道眾生受諸苦惱故隨類現形種種開示令得出離雖代受其苦心無棄捨是為遭苦不捨<span class='note-inline'>(六道者天道人道修羅道餓鬼道畜生道地獄道也)</span>。</p>
<p style="margin-left:1em">【二貧賤不輕】謂菩薩運平等心見一切眾生雖乏功德法財以自莊嚴而知其本有法身無德不備是以心常愛念不生輕慢是為貧賤不輕。</p>
<p style="margin-left:1em">【三密事相告】謂菩薩見諸眾生本性圓明眾德元具無始以來為一切客塵煩惱之所隱覆不能顯現故委曲相告令其斷除開發本性是為密事相告<span class='note-inline'>(客塵者謂無明之惑暫自外至名之為客以能染汙真性名之為塵也)</span>。</p>
<p style="margin-left:1em">【四遞相覆藏】謂菩薩見諸眾生善根未熟未能深信實道故覆實理而以權法示之及其善根既熟堪任實化故覆其權法而以實理示之是為遞相覆藏。</p>
<p style="margin-left:1em">【五難作能作】謂菩薩但為誘掖眾生人所難為者悉能為之故雖著嫳垢衣不以為貧執除糞器不以為賤是為難作能作。</p>
<p style="margin-left:1em">【六難與能與】謂菩薩以自<span class='corr'>己</span>所悟真實之理方便教化亦令一切眾生皆得本有真實之性猶解髻中明珠而以與人心無悋惜是為難與能與。</p>
<p style="margin-left:1em">【七難忍能忍】謂菩薩見諸眾生違佛教化作不善業生諸惡道即起哀憫之心方便度脫雖經多劫心無退轉是為難忍能忍<span class='note-inline'>(劫梵語具云劫波華言分別時節)</span>。</p>
小乘七種聖<span class='note-inline'>(又名七士夫趣亦名七丈夫出天台四教儀集註十)</span><p style="margin-left:1em">聖正也捨凡性入正性故名為聖賢首宗立為七士夫趣亦名七丈夫名異義同也。</p>
<p style="margin-left:1em">【一隨信行】行即進趣之義謂鈍根之人憑他生解依信而行進趣於道故名隨信行。</p>
<p style="margin-left:1em">【二隨法行】謂利根之人自以智力依法而行進趣於道故名隨法行。</p>
<p style="margin-left:1em">【三信解】謂前信行之人轉入修道以鈍根故依憑信力起發真解故名信解<span class='note-inline'>(修道者謂二果斯陀含三果阿那含也)</span>。</p>
<p style="margin-left:1em">【四見得】謂前法行之人轉入修道以利根故見法得理故名見得。</p>
<p style="margin-left:1em">【五身證】謂受想心滅現身即證涅槃寂靜之定故名身證<span class='note-inline'>(現身即現生之身梵語涅槃華言滅度)</span>。</p>
<p style="margin-left:1em">【六時觧脫】謂前信行鈍根之人欲待時節及以緣具方堪入道故名時解脫<span class='note-inline'>(緣具有六謂衣食床具處所說法人同學人也)</span>。</p>
<p style="margin-left:1em">【七不時解脫】謂前法行利根之人能於一切時中進修善業不待時節及以緣具而入於道故名不時解脫。</p>
七流<span class='note-inline'>(出華嚴孔目)</span><p style="margin-left:1em">流者即見思二惑也此惑能漂流眾生入生死海故也謂四果之人因修四諦之法能斷見思之惑而不流轉三界故有七流之義焉<span class='note-inline'>(見思惑者謂意根對法塵起諸分別曰見惑眼耳鼻舌身五根對色聲香味觸五塵起諸貪愛曰思惑也四果者須陀洹果斯陀含果阿那含果阿羅漢果也四諦者苦諦集諦滅諦道諦也三界者欲界色界無色界也)</span>。</p>
<p style="margin-left:1em">【一見諦所滅流】謂初果之人見真諦理能斷欲界見惑因滅此惑不流轉欲界故云見諦所滅流<span class='note-inline'>(初果即須陀洹果也)</span>。</p>
<p style="margin-left:1em">【二修道所滅流】謂第二果第三果之人因修四諦之觀能斷欲界思惑因滅此惑不為欲界漂流故云修道所滅流<span class='note-inline'>(二果即斯陀含果三果即阿那含果也)</span>。</p>
<p style="margin-left:1em">【三遠離所滅流】謂第四果之人因修四諦之觀而於見思之惑斷盡無餘則能遠離三界不復流轉故云遠離所滅流<span class='note-inline'>(四果即阿羅漢果也)</span>。</p>
<p style="margin-left:1em">【四數事所滅流】數事即五蘊十二入十八界等法也謂第四果之人能觀五蘊等法皆悉空寂而見思之惑俱盡不復流轉三界故云數事所滅流<span class='note-inline'>(五蘊者色蘊受蘊想蘊行蘊識蘊也十二入者眼入耳入鼻入舌入身入意入色入聲入香入味入觸入法入也十八界者眼界色界眼識界耳界聲界耳識界鼻界香界鼻識界舌界味界舌識界身界觸界身識界意界法界意識界也)</span>。</p>
<p style="margin-left:1em">【五捨所滅流】謂第四果之人<span class='corr'>已</span>空五蘊等法所空之法既無能空之心亦捨能所兩亡無憎無愛一味平等證於無學不復流轉三界故云捨所滅流<span class='note-inline'>(無學者謂阿羅漢見思惑盡無法可學也)</span>。</p>
<p style="margin-left:1em">【六護所滅流】謂第四果之人見思惑盡而證無學於<span class='corr'>己</span>所證恐有退失善加守護令見思習氣更不再起不復流轉三界故云護所滅流<span class='note-inline'>(見思習氣謂見思惑之餘習氣分也)</span>。</p>
<p style="margin-left:1em">【七制伏所滅流】謂第四果之人見思惑縛<span class='corr'>已</span>斷色身果縛猶在應須制伏令見思習氣永不復起三界流轉即得止息故云制伏所滅流<span class='note-inline'>(縛猶束繫也謂由色身所繫不得自在也)</span>。</p>
華嚴宗七祖<span class='note-inline'>(出佛祖統紀)</span><p style="margin-left:1em">【一馬鳴尊者】馬鳴乃西土十一祖也東天笁國人說法時能感羣馬得解悲鳴故曰馬鳴依百本大乘經造起信論是為初祖。</p>
<p style="margin-left:1em">【二龍樹尊者】龍樹乃西土十三祖也南天竺國梵志之裔始生之日在於樹下因入龍宮而得成道故號龍樹申明起信論義是為一祖<span class='note-inline'>(梵語梵志華言淨裔)</span>。</p>
<p style="margin-left:1em">【三帝心法師】帝心號也姓杜諱法順世間聾啞者遇之必能聞能語唐太宗詔謂之曰朕苦勞熱師之神力何以蠲除師曰聖德御宇微恙何憂但頒大赦聖躬自安上從之疾遂瘳因錫號曰帝心作法界觀門專弘華嚴是為三祖。</p>
<p style="margin-left:1em">【四雲華法師】雲華寺名也師居是寺因以名之姓趙諱智儼得帝心之親傳以授賢首其教大行是為四祖。</p>
<p style="margin-left:1em">【五賢首法師】賢首<span class='corr'>諡</span>號也諱法藏其先康居國人唐則天詔於太原寺開華嚴宗旨感白光自口而出須㬰成蓋萬眾懽呼召對長生殿指殿隅金獅子以喻法界體用而為說法則天領解遂著其說為金獅子章是為五祖。</p>
<p style="margin-left:1em">【六清凉法師】清凉號也姓夏侯氏諱澄觀會稽人造華嚴大䟽唐德宗誕節召對內殿能以妙法清凉帝心遂賜號清凉憲宗問華嚴宗旨豁然有得加號大統清凉國師文宗開成三年示寂凡歷九朝為七帝門師是為六祖<span class='note-inline'>(九朝者唐玄宗肅宗代宗德宗順宗憲宗穆宗敬宗文宗也七帝者即代宗以下七帝也)</span>。</p>
<p style="margin-left:1em">【七圭峯法師】圭峯終南山之別名也師居是山因得是名姓何諱宗密果州人清凉嘗謂之曰毘盧華藏能隨我遊者其汝乎遂著圓覺華嚴等䟽鈔唐文宗詔問佛法大意賜號大德是為七祖<span class='note-inline'>(毘盧梵語具云毘盧遮那華言遍一切處華藏即華藏世界也)</span>。</p>
七識住<span class='note-inline'>(出阿毘曇論)</span><p style="margin-left:1em">識即心識住者謂此識隨所感報而安住也論中不及四禪天非想非非想天者偈曰善處在欲界及色界三地無色界亦然是說為識住<span class='note-inline'>(色界三地者初禪二禪三禪也無色界亦然者謂亦有三地空處識處無所有處也)</span>。</p>
<p style="margin-left:1em">【一欲界人天識住】謂欲界中人若初受生此識即托母胎遂依母息出入及出胎後依身而住又若因修戒善感報而生欲天此識即依化生之身而住是為欲界人天識住<span class='note-inline'>(戒善者五戒十善也)</span>。</p>
<p style="margin-left:1em">【二初禪天識住】謂於欲界修習禪定之時忽覺身心凝然運運而動如雲如影感報而生色界初禪天此識即依化生之身而住是為初禪天識住。</p>
<p style="margin-left:1em">【三二禪天識住】謂厭初禪覺觀動散因攝在定澹然澄靜覺觀即滅乃發勝定之喜感報而生色界二禪天此識即依化生之身而住是為二禪天識住<span class='note-inline'>(覺觀者初心在緣曰覺細心分別曰觀也)</span>。</p>
<p style="margin-left:1em">【四三禪天識住】謂厭二禪喜心湧動定不堅固因攝心諦觀喜心即謝泯然入定綿綿之樂從內心發感報而生色界三禪天此識即依化生之身而住是為三禪天識住。</p>
<p style="margin-left:1em">【五空處天識住】謂既得三禪天定猶厭身色繫縛乃轉加功力觀察色身猶如羅縠內外通徹一心念空無諸色相感報而生無色界空處天此識即依空處而住是為空處天識住。</p>
<p style="margin-left:1em">【六識處天識住】謂既得空處天定識緣虛空定心復散亂即捨虛空轉心緣識心定不動感報而生無色界識處天此識即依識處而住是為識處天識住。</p>
<p style="margin-left:1em">【七無所有處天識住】謂既得識處天定此心緣識無量無邊能壞於定惟有無心識處心無依倚乃為安隱感報而生無色界無所有處天此識即依無所有處而住是為無所有處天識住。</p>
七眾<span class='note-inline'>(出仁王護國經并翻譯名義)</span><p style="margin-left:1em">七眾者謂出家五眾比丘比丘尼沙彌沙彌尼式又摩那在家二眾優婆塞優婆夷也。</p>
<p style="margin-left:1em">【一比丘】梵語比丘華言乞士謂上乞法以資慧命下乞食以資色身也亦名苾芻蓋苾芻雪山香草名草有五義以喻比丘五德<span class='note-inline'>(五義五德者一體性柔輭義喻比丘折伏身語麤獷之德二引蔓旁布義喻比丘度人不絕之德三馨香遠聞義喻比丘戒香芬馥之德四能療疼痛義喻比丘能斷煩惱之德五不背日光義喻比丘常向佛日之德也)</span>。</p>
<p style="margin-left:1em">【二比丘尼】<span class='note-inline'>(亦名苾芻尼)</span>梵語尼華言女大智度論云尼得無量律儀故應次於比丘又佛以儀法不便故在比丘之後。</p>
<p style="margin-left:1em">【三沙彌】梵語沙彌又云室利摩理洛迦華言息慈謂止息世染之情慈濟羣生也以初入佛法之時多存俗情故須息惡行慈是名沙彌。</p>
<p style="margin-left:1em">【四沙彌尼】梵語沙彌尼又云室利摩理迦華言勤筞女謂精勤筞進佛法功行故也。</p>
<p style="margin-left:1em">【五式义摩那】梵語式义摩那華言學法女行事鈔云式义尼具學三法一學根本二學六法三學行法是名學法女<span class='note-inline'>(根本者謂不殺不盜不[婬-壬+(工/山)]不妄語也六法者不染心相觸不盜人四錢不斷畜生命不小妄語不非時食不飲酒也行法者謂大尼之戒行也)</span>。</p>
<p style="margin-left:1em">【六優婆塞】梵語優婆塞華言清淨士梵語舊云鄔波索迦華言近事男謂其自行清淨親近承事佛法也。</p>
<p style="margin-left:1em">【七優婆夷】梵語優婆夷華言清淨女梵語舊云鄔波斯迦華言近事女謂其自行清淨親近承事佛法也。</p>
七種人<span class='note-inline'>(出涅槃經)</span><p style="margin-left:1em">師子吼菩薩問佛言若一切眾生既有佛性何須更習八聖道耶佛言性雖本具要須修習聖道方見佛性譬如恒河邊有七種人或為洗浴或畏賊寇或為採花則入河中河喻生死大河浴喻出家受戒清淨賊喻煩惱採花喻七淨花以為其因而求涅槃之果也<span class='note-inline'>(八聖道又云八正道即正見正思惟正語正業正命正精進正念正定也恒河之恒梵語又云殑伽華言天堂來謂此河從高流下也入河者既言出家合云出河而言入者要於生死之中而求涅槃故也七淨花者戒淨花心淨花見淨花斷疑淨花分別淨花行淨花涅槃淨花以此七淨花為因中之行也梵語涅槃華言滅度)</span>。</p>
<p style="margin-left:1em">【第一人入水則沒】此一種羸無勢力不習浮故以喻一闡提也闡提之人親近惡友[聽-王]受邪法以惡業重故又無信力沒生死河不能得出故云入水則沒<span class='note-inline'>(梵語一闡提華言信不具由過去無宿善因故譬羸劣無力現在無信心故譬不習浮無善無信則不能出於生死大河矣)</span>。</p>
<p style="margin-left:1em">【第二人雖沒還出出<span class='corr'>已</span>還沒】此一種以喻人天將進而退者也為斷善根沒生死河故云沒復能親近善友能生信心雖沒而出故云還出既得出<span class='corr'>已</span>又遇惡友聽受邪法仍沒生死大河故云出<span class='corr'>已</span>還沒。</p>
<p style="margin-left:1em">【第三人沒<span class='corr'>已</span>即出出更不沒】此一種以喻內凡之人發意欲度生死大河由昔斷善根沒生死河故云沒今因親近善友能生信心雖沒而出故云沒<span class='corr'>已</span>即出復能堅持淨戒讀誦書寫解說經典後證道果故云出更不沒<span class='note-inline'>(內凡者<span class='corr'>已</span>入佛法名內未登聖位名凡也)</span>。</p>
<p style="margin-left:1em">【第四人入<span class='corr'>已</span>便沒沒<span class='corr'>已</span>還出出<span class='corr'>已</span>即住徧觀四方】此一種以喻四果之人昔斷善根故云沒親近善友而得信心故云出由信心故受持書寫解說經典修習智慧以利根故心不退轉故云住證得四果故云遍觀四方<span class='note-inline'>(四果者須陀洹斯陀含阿那含阿羅漢也)</span>。</p>
<p style="margin-left:1em">【第五人入<span class='corr'>已</span>即沒沒<span class='corr'>已</span>還出出<span class='corr'>已</span>即住住<span class='corr'>已</span>觀方觀<span class='corr'>已</span>即去】此一種以喻緣覺之人沒出住等義與前第四人問言即去者以其根利過於四果心求前進得證緣覺無有退轉但能自度不能度人怖畏生死故云即去也。</p>
<p style="margin-left:1em">【第六人入<span class='corr'>已</span>即去淺處則住】此一種以喻菩薩由利根故堅住信心而斷諸煩惱也言入已即去者謂菩薩為度他故雖入生死而不住於生死淺處則住者謂雖入生死而又不為生死所溺也。</p>
<p style="margin-left:1em">【第七人既至彼岸登上大山離諸冤賊受大快樂】此一種以喻佛也由利根故堅住信心無有退轉即便前進既前進<span class='corr'>已</span>得度生死大河到於彼岸而登涅槃大山離諸煩惱冤賊得大快樂也。</p>
世間七丈夫<span class='note-inline'>(出華嚴經䟽)</span><p style="margin-left:1em">謂能制心離欲身無過惡心懷道德修諸梵行具此七法名為世間丈夫也<span class='note-inline'>(梵行即淨行也)</span>。</p>
<p style="margin-left:1em">【一長壽】長壽者謂壽命延長久住世間能修梵行故名丈夫。</p>
<p style="margin-left:1em">【二妙色】妙色者謂形儀英偉色相端嚴能修梵行故名丈夫。</p>
<p style="margin-left:1em">【三無病】無病者謂宿福深厚無病少惱能修梵行故名丈夫。</p>
<p style="margin-left:1em">【四非半擇迦】梵語半擇迦華言變謂有能變男女之形即五種不男之一也今言非者非是不男非僕非女能修梵行故名丈夫。</p>
<p style="margin-left:1em">【五智慧】智慧者謂有智慧信受正法身心猛利能修梵行故名丈夫。</p>
<p style="margin-left:1em">【六威肅】威肅者謂威容整肅發言人所信服能修梵行故名丈夫。</p>
<p style="margin-left:1em">【七大宗葉】大宗葉者謂其家世貴盛宗支奕葉流芳水久能修梵行故名丈夫。</p>
七法不可避<span class='note-inline'>(出法苑珠林)</span><p style="margin-left:1em">【一生不可避】謂人受生皆由前世善惡之業若前世作善今生善處前世作惡今生惡處若欲避惡報而求生善處欲辭善處而從惡報者皆不可得故云生不可避。</p>
<p style="margin-left:1em">【二老不可避】謂人年幼顏色鮮澤髮黑齒白氣力堅強一旦老耄頭白齒落氣短呻吟形神昏昧欲使不老終不可得故云老不可避。</p>
<p style="margin-left:1em">【三病不可避】謂人強健之時行步輕捷飲食自恣若四大不調或業緣所感疾病卒至眠伏床枕不能起離欲使常安無病終不可得故云病不可避<span class='note-inline'>(四大者地大水大火大風大也)</span>。</p>
<p style="margin-left:1em">【四死不可避】謂人生於世一期果報或夭或壽皆由前定毫髮無差業盡報終豈容逃免故云死不可避<span class='note-inline'>(一期者自生至死也)</span>。</p>
<p style="margin-left:1em">【五罪不可避】謂人愚癡邪見不信三寶不忠不孝多造惡業生遭刑法死墮惡道如影隨形欲求脫免了不可得故云罪不可避<span class='note-inline'>(三寶者佛寶法寶僧寶也)</span>。</p>
<p style="margin-left:1em">【六福不可避】謂人先世敬重三寶持戒修善常行惠施忠孝君親於後世時生人天中安樂富貴隨意受用如此福報似響應聲毫髮無失故云福不可避。</p>
<p style="margin-left:1em">【七因緣不可避】能生為因助成為緣由前生依如是因則今世遇如是緣所謂父母兄弟妻子田宅產業等或得如意或不如意皆由前生作善惡業因今世則招貧富苦樂業緣之報故云因緣不可避。</p>
七種不淨<span class='note-inline'>(出天台四教儀集註)</span><p style="margin-left:1em">謂修行之人恐於自他身分而起貪著妨於正道故令假作此不淨之想破其著心故有七種也。</p>
<p style="margin-left:1em">【一種子不淨】種子有二一內種謂人之身從昔煩惱業因而生二外種謂此身受父母遺體而生故名種子不淨。</p>
<p style="margin-left:1em">【二受生不淨】謂人之生父母交遘赤白和合以成其身故名受生不淨。</p>
<p style="margin-left:1em">【三住處不淨】謂女人之體是不淨聚處胎十月居生熟二臟之間故名住處不淨<span class='note-inline'>(生熟二臟者謂初受飲食為生飲食變壞為熟也)</span>。</p>
<p style="margin-left:1em">【四食噉不淨】謂處於胎中唯食母血以資其身故名食噉不淨。</p>
<p style="margin-left:1em">【五初生不淨】謂十月滿足頭向產門流血淋漓腥穢狼籍故名初生不淨。</p>
<p style="margin-left:1em">【六舉體不淨】謂此身<span class='corr'>外</span>皮所覆從頭至足純是穢物故名舉體不淨。</p>
<p style="margin-left:1em">【七究竟不淨】謂業盡報終捐棄塚間如朽敗木大小不淨流溢於外肨脹爛壞骨肉縱橫故名究竟不淨<span class='note-inline'>(大小者如以身為大四肢為小之類也)</span>。</p>

<p class='juan'>大明三藏法數卷第二十二</p></div>
</div><!-- end of div[@id='body'] -->
</body></html>