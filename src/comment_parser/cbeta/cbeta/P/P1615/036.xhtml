<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大明三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu57' /><a id='mulu58' />
<p class='juan'>大明三藏法數卷第三十六　　　　石八</p><p class="byline">上天竺前住持沙門一如等奉　勑集註</p>二十五圓通<span class='note-inline'>(出楞嚴經)</span><p style="margin-left:1em">性體周徧曰圓妙用無礙曰通乃一切眾生本有之心源諸佛菩薩所證之聖境也而有二十五種者謂諸菩薩及大羅漢於六塵六根六識七大各各悟入不同故也此由阿難於楞嚴會上雖聞根塵同源縛脫無二之旨而未達圓通本根請佛開示如來於是問諸弟子最初發心方便令其各各自陳證悟之由使阿難曉了圓通法門所入之處也然論圓通本無優劣如來令文殊選擇而唯取觀音耳根者盖為此方之人耳根聦利聞法易解當以音聞而為教體故特取觀音耳根為入道之門也然不取陳那音聲者以聲本屬塵根有聞性故揀陳那居初觀音極後以見取捨之明亦根塵首尾相貫之意也<span class='note-inline'>(六塵者色塵聲塵香塵味塵觸塵法塵也六根者眼根耳根鼻根舌根身根意根也六識者眼識耳識鼻識舌識身識意識也七大者地大火大水大風大空大見大識大也梵語阿難華言慶喜文殊梵語具云文殊師利華言妙德)</span>。</p>
<p style="margin-left:1em">【一音聲】音聲即聲塵也謂憍陳那等在鹿苑中聞佛說四諦之法密悟圓理了達一切聲塵本然清淨無動無靜皆是常住圓妙之音於是得入圓通故云如我所證音聲為上<span class='note-inline'>(梵語憍陳那華言<span class='corr'>已</span>知四諦者苦諦集諦滅諦道諦也)</span>。</p>
<p style="margin-left:1em">【二色因】色因即色塵也謂優波尼沙陀因多貪欲佛令作不淨觀於是觀色身不淨之相生大厭離悟諸色性歸於虛空空色兩忘本然清淨於是得入圓通故云如我所證色因為上<span class='note-inline'>(梵語優波尼沙陀華言塵性)</span>。</p>
<p style="margin-left:1em">【三香因】香因即香塵也謂香嚴童子聞如來教於清淨室修習禪定見諸比丘燒沉水香遂觀此香氣非木非空非烟非火即是本然清淨妙香於是開悟得入圓通故云如我所證香因為上<span class='note-inline'>(梵語比丘華言乞士)</span>。</p>
<p style="margin-left:1em">【四味因】味因即味塵也謂藥王藥上二法王子等於無始刼為世良醫一切草木金石之味悉能徧知承事如來了知味性非空非有非即身心非離身心皆是本然清淨妙味從是開悟得入圓通故云如我所證味因為上<span class='note-inline'>(刼梵語具云刼波華言分別時節)</span>。</p>
<p style="margin-left:1em">【五觸因】觸因即觸塵也謂䟦陀婆羅先於威音王佛所聞法出家於浴僧時隨例入室忽悟水因既不洗塵亦不洗體中間安然得無所有妙觸清淨本來無染於是得入圓通故云如我所證觸因為上<span class='note-inline'>(梵語䟦陀婆羅華言賢守)</span>。</p>
<p style="margin-left:1em">【六法因】法因即法塵也謂摩訶迦葉等因觀世間六塵變壞悟法性空遂修滅盡定以滅意根受想不起妙法開明消滅諸漏得無生滅遂入圓通故云如我所證法因為上<span class='note-inline'>(梵語摩訶迦葉華言大飲光滅盡定者謂受想心滅出入息盡而證此定也諸漏者謂由一切煩惱漏落生死也從憍陳那至迦葉是於六塵悟入圓通)</span>。</p>
<p style="margin-left:1em">【七見元】見元即眼根也謂阿那律陀初出家時常樂睡眠被如來訶責因是七日不眠失其雙目世尊示以金剛三昧遂得清淨天眼是故不因眼根能觀三千世界猶如掌果於是悟入圓通故云如我所證旋見循元斯為第一<span class='note-inline'>(梵語阿那律華言無貧梵語三昧華言正受亦云正定三千者大千中千小千也旋見循元者旋大千之見循真性之元也)</span>。</p>
<p style="margin-left:1em">【八息空】息空即鼻根也謂周利槃特迦於過去世為大法師祕吝佛法不肯教人後感愚鈍亦以宿有善因遇佛出家以根鈍故憶持如來一句伽陀經一百日終不能誦佛令安居數息攝心因是觀息出入剎那生滅之相豁然無礙得入圓通故云如我所證反息循空斯為第一<span class='note-inline'>(梵語周利槃特迦華言繼道梵語伽陀華言諷頌數息者息即鼻中氣息謂從一至十漸漸而數也梵語剎那華言一念反息循空者反背妄根循依真空也)</span>。</p>
<p style="margin-left:1em">【九味知】味知即舌根也謂憍梵鉢提於過去世輕弄沙門有牛呞<span class='note-inline'>(音詩)</span>病佛為遮謗賜之數珠令常念佛清淨心地又觀舌根知味之性非體非物應念得超世間諸漏悟入圓通故云還味旋知斯為第一<span class='note-inline'>(梵語憍梵鉢提華言牛呞以其宿世曾作牛王餘習未除故食後常虛噍也梵語沙門華言勤息還味旋知者謂不著塵味不隨妄知也)</span>。</p>
<p style="margin-left:1em">【十身覺】身覺即身根也謂畢陵伽婆蹉聞佛說諸世間不可樂事因行乞食被<span class='corr'>刺</span>傷足舉身疼痛即反觀覺痛之心無有痛覺本自清淨如是思惟攝念未久身心忽空諸漏虛盡得入圓通故云如我所證純覺遺身斯為第一<span class='note-inline'>(梵語畢陵伽婆蹉華言餘習純覺遺身者謂覺心純淨而遺失妄身也)</span>。</p>
<p style="margin-left:1em">【十一法空】法空即意根也謂須菩提於曠刼來心得無礙蒙佛開示性覺真空於是頓入如來寶明空海圓通境界故云如我所證諸相入非非所非盡旋法歸無斯為第一<span class='note-inline'>(梵語須菩提華言空生寶明空海者即如來所證明妙之理無礙深廣也非所非盡旋法歸無者謂能非之心所非之相悉盡無餘而轉諸法塵皆歸寂滅也從阿那律至須菩提是於五根悟入圓通)</span>。</p>
<p style="margin-left:1em">【十二心見】心見即眼識也謂舍利弗於曠刼來心見清淨後於路中逢迦葉波宣說因緣從佛出家於一切法照了無礙悟入圓通故云如我所證心見發光光極知見斯為第一<span class='note-inline'>(梵語舍利弗華言身子心見發光光極知見者由心見發明而圓照萬法也)</span>。</p>
<p style="margin-left:1em">【十三心聞】心聞即耳識也謂菩薩<span class='corr'>已</span>曾與恒沙如來為法王子常用心聞分別眾生所有知見若有眾生修普賢行分身百千皆至其處摩頂擁護令其成就心聞圓通普賢境界故云我說本因心聞發明分別自在斯為第一。</p>
<p style="margin-left:1em">【十四鼻息】鼻息即鼻識也謂孫陀羅難陀從佛出家雖具戒律心多散動世尊教其觀鼻端白遂觀鼻中之氣出入如烟身心內明圓洞虛淨烟相漸消鼻息成白心開漏盡諸出入息化為光明照十方界即得圓通故云我以消息息久發明明圓滅漏斯為第一<span class='note-inline'>(梵語孫陀羅難陀華言好愛歡喜漏盡者生死之漏斷滅也明圓滅漏者真性明了圓融滅諸有漏也)</span>。</p>
<p style="margin-left:1em">【十五法音】法音即舌識也謂富樓那弥多羅尼子從曠劫來辯才無礙世尊知其有大辯才以音聲輪教其發揚於是助佛轉輪成師子吼悟入圓通故云我以法音降伏魔怨消滅諸漏斯為第一<span class='note-inline'>(梵語富樓那弥多羅尼華言滿慈是其父母名因以稱之)</span>。</p>
<p style="margin-left:1em">【十六身戒】身戒即身識也謂優波離最初隨佛踰城出家親觀如來六年勤苦承佛教戒乃至三千威儀八萬微細行業悉皆清淨身心寂滅悟入圓通故云我以執身身得自在次第執心心得通達然後身心一切通利斯為第一<span class='note-inline'>(梵語優波離華言上首)</span>。</p>
<p style="margin-left:1em">【十七心達】心達即意識也謂目乾連聞迦葉波宣說如來因緣深義即頓發心得大通達如來惠其袈裟著身鬚髮自落游於十方無所罣礙由是神通自在圓明清淨故云我以旋湛心光發宣如澄濁流久成清瑩斯為第一<span class='note-inline'>(梵語目乾連華言綵菽氏旋湛謂旋復澄湛之性也從人利弗至目乾連是於六識悟入圓通)</span>。</p>
<p style="margin-left:1em">【十八火性】火性即火大也謂烏芻瑟摩久遠刼前性多貪欲有佛出世名曰空王說多[婬-壬+(工/山)]人成猛火聚教其徧觀百骸四支諸泠煖氣由是諦觀神光內凝化多[婬-壬+(工/山)]心成智慧火因此火光三昧力故得入圓通故云我以諦觀身心煖觸無礙流通諸漏既消生火寶熖證無上覺斯為第一<span class='note-inline'>(梵語烏芻瑟摩華言火頭)</span>。</p>
<p style="margin-left:1em">【十九地性】地性即地大也謂持地菩薩於徃昔時普光如來出現於世曾為比丘平填道路造作橋梁行諸苦行後世復值毘舍浮佛出現國王延佛設齋爾時平地待佛毘舍如來摩頂告言當平心地則世界地一切皆平因是即得心開見身微塵及與世界一切微塵等無差別即得悟入圓通故云我以諦觀身界二塵等無差別本如來藏虛妄發塵塵銷智圓成無上道斯為第一<span class='note-inline'>(梵語毘舍浮華言遍一切自在如來藏者即一切眾生本具真如之理藏也)</span>。</p>
<p style="margin-left:1em">【二十水性】水性即水大也謂月光童子徃昔刼中於水天佛所修習水觀觀於身中涕涶津液大小便利與世界外諸香水海水性一同是時初成此觀但見其水未得無身經無量佛方得無身與諸香水海性合真空無二無別悟入圓通故云我以水性一味流通得無生忍圓滿菩提斯為第一<span class='note-inline'>(無生忍者謂一切諸法本來不生於此法中能忍可印證也梵語菩提華言道)</span>。</p>
<p style="margin-left:1em">【二十一風性】風性即風大也謂瑠璃光法王子徃昔刼中於無量聲佛所蒙佛開示妙明心體及說世界眾生皆是妄緣風力所轉即於爾時觀此世界及與身心各有所動遂即覺了此群動性來無所從去無所至身心發光洞徹無礙而入圓通故云我以觀察風力無依悟菩提心入三摩地斯為第一<span class='note-inline'>(梵語三摩地華言等持)</span>。</p>
<p style="margin-left:1em">【二十二空性】空性即空大也謂虛空藏菩薩於定光佛所得無邊身爾時手執四大寶珠照明十方微塵佛剎化成虛空身同<span class='note-inline'>(虛空)</span>不相妨礙能善入微塵國土廣行佛事由是諦觀四大無依虛空佛國同一虛妄於同發明得入圓通故云我以觀察虛空無邊入三摩地斯為第一。</p>
<p style="margin-left:1em">【二十三識性】識性即識大也謂彌勒菩薩徃昔刼中於日月燈明佛所而得出家修習唯心識定至然燈佛出世方乃得成無上妙圓識心三昧了一切如來國土淨穢有無皆是我心變化所現而悟入圓通故云我以諦觀十方唯識識心圓明得無生忍斯為第一<span class='note-inline'>(梵語彌勒華言慈氏)</span>。</p>
<p style="margin-left:1em">【二十四淨念】淨念即根大也謂大勢至菩薩等徃昔刼中於超日月光佛所修念佛三昧收攝六根定心念佛由是不假方便自得心開悟入圓通故云我無選擇都攝六根淨念相繼得三摩地斯為第一<span class='note-inline'>(從烏芻瑟摩至勢至是於七大悟入圓通)</span>。</p>
<p style="margin-left:1em">【二十五耳根】耳根者謂觀世音菩薩徃昔刼中於觀世音佛所發菩提心彼佛教其從聞思修入三摩提於是菩薩即於聞中入流亡所所入既寂動靜二相了然不生一念頓空聞性而入圓通矣經中所謂生滅既滅寂滅現前者即圓通之體也上合諸佛妙心下同眾生悲仰而現乎三十二應施以十四無畏等者乃圓通之用也故云我從耳門圓照三昧緣心自在成就菩提斯為第一<span class='note-inline'>(聞思修即三慧也梵語三摩提即三摩地也入流亡所者不隨聲塵頓入法流而亡其所入也三十二應者佛應獨覺應緣覺應聲聞應梵王應帝釋應自在天應大自在天應天大將軍應天王應四天王太子應人王應長者應居士應宰官應婆羅門應比丘應比丘尼應優婆塞應優婆夷應女主應童男應童女應諸天應龍應藥叉應乾闥婆應阿修羅應緊那羅應摩呼羅伽應人應非人應也十四無畏者一不自觀音以觀觀者二知見施復三觀聽旋復四斷滅妄想心無殺害五熏聞成聞六根消復同於聲聽六聞熏精明明徧法界七音性圓消觀聽返入八滅音圓聞徧生慈力九熏聞離塵色不能刼十純音無塵根境圓融十一消塵旋明十二融形復聞十三六根圓通明照無二十四我一名與六十二恒河沙名等無有異也)</span>。</p>
<span class='corr'>二</span>十五護戒神<span class='note-inline'>(出法苑珠林)</span><p style="margin-left:1em">護戒神者謂五戒之中各有五神為作衛護也灌頂經云若持五戒者有二十五善神衛護其身在人左右守於宮宅門戶之上使萬事吉祥也。</p>
<p style="margin-left:1em">【一護不殺戒五神】一茶蒭毘愈陀尼護持戒人身辟除邪鬼二輸多利輸陀尼護持戒人六情悉令完具三毘樓遮那世波護持戒人腹內使五藏平調四阿陀龍摩坻護持戒人血脉悉令通暢五婆羅桓尼和婆護持戒人爪指無所毀傷<span class='note-inline'>(六情即眼耳鼻舌身意六根也五藏者心肝脾肺腎也)</span>。</p>
<p style="margin-left:1em">【二護不盜戒五神】一坻摩阿毘婆䭾護持戒人出入徃來使得安寧二阿修輸婆羅陀護持戒人所噉飲食悉使甘香三婆羅摩亶雄雌護持戒人睡夢平安覺窹歡恱四婆羅門地鞞哆護持戒人不為蠱毒所中五邪摩呼哆耶舍護持戒人不為霧露之毒所害。</p>
<p style="margin-left:1em">【三護不邪滛戒五神】一佛䭾仙陀樓哆護持戒人口舌闘諍不行二鞞闍耶藪多婆護持戒人不為瘟瘧鬼所持三涅坭醯䭾多耶護持戒人不為縣官所得四阿邏多賴都耶護持戒人舍宅四方驅逐凶殃五波羅那佛曇護持戒人平定舍宅。</p>
<p style="margin-left:1em">【四護不妄語戒五神】一阿提梵者珊耶護持戒人不為塜墓鬼所嬈二因臺羅因臺羅護持戒人門戶辟除邪惡三阿伽風施婆多護持戒人不為外氣鬼神所害四佛曇彌摩多哆護持戒人不為灾火所延五多頼叉三密陀護持戒人不為偷盜所侵。</p>
<p style="margin-left:1em">【五護不飲酒戒五神】一阿摩羅斯兜嘻護持戒人若入山林不為虛狼所害二那羅門闍兜帝護持戒人不為傷亡所嬈三鞞尼乹那波護持戒人除惡鳥鳴狐鳴四茶鞞闘毘舍羅護持戒人除犬鼠變恠五伽摩毘那闍尼佉護持戒人不為凶注所牽<span class='note-inline'>(凶注者謂陰司注寫凶惡之事也)</span>。</p>
二十五有<span class='note-inline'>(出天台四教儀)</span><p style="margin-left:1em">二十五有不出六道有生有死因果不亡之謂也然梵王天無想天及五那含天總在四禪天中而別出其名者以外道計梵王天為生萬物之主計無想天以無心為涅槃計五那含天為真解脫所以經教特立此三天為三有以對破外道之計也<span class='note-inline'>(六道者即天道人道修羅道餓鬼道畜生道地獄道也)</span>。</p>
<p style="margin-left:1em">【一四洲為四有】謂東弗于逮西瞿耶尼南閻浮提北欝單越也<span class='note-inline'>(梵語弗于逮華言勝梵語瞿耶尼華言牛貨梵語閻浮提華言勝金洲梵語欝單越華言勝處)</span>。</p>
<p style="margin-left:1em">【二四惡趣為四有】謂六道中修羅餓鬼畜生地獄四者皆由愚癡貪欲造諸惡業故感斯趣也。</p>
<p style="margin-left:1em">【三六欲天為六有】謂欲界六天也一四天王天二忉利天三夜摩天四兜率天五化樂天六他化自在天<span class='note-inline'>(梵語忉利華言三十三梵語夜摩亦云須燄摩華言善時分梵語兜率華言知足)</span>。</p>
<p style="margin-left:1em">【四梵天為一有】謂初禪中大梵王天乃三千世界之主也<span class='note-inline'>(三千者小千中千大千也)</span>。</p>
<p style="margin-left:1em">【五無想天為一有】謂四禪中之無想天此天以無心想為果故也。</p>
<p style="margin-left:1em">【六五那含天為一有】那含梵語具云阿那含華言不還謂四禪中無煩天無熱天善見天善現天色究竟天亦名五淨居天此之五天名位雖別皆第三果聖人所居故通為一有也<span class='note-inline'>(第三果即聲聞阿那含果也)</span>。</p>
<p style="margin-left:1em">【七四禪天為四有】謂色界初禪天二禪天三禪天四禪天也。</p>
<p style="margin-left:1em">【八四空處天為四有】謂無色界空處天識處天無所有處天非想非非想處天也。</p>
二十五三昧破二十五有<span class='note-inline'>(出法華玄義)</span><p style="margin-left:1em">梵語三昧華言正定二十五三昧破前二十五有者約理對治隨義以立名也盖欲色無色三界雖苦樂不同然實有生死執著故以此無垢等三昧之法一一破之令諸眾生出於諸有也。</p>
<p style="margin-left:1em">【一無垢三昧破地獄有】謂菩薩由淨諸業惑證於無垢三昧愍彼眾生受於地獄之苦故以此三昧令其修行出離重垢所報之處也<span class='note-inline'>(重垢即惡業報處即地獄也)</span>。</p>
<p style="margin-left:1em">【二不退三昧破畜生有】謂菩薩修於持戒禪定破諸惡業自獲不退證於不退三昧愍彼眾生受畜生苦故以此三昧令其遠捨諸惡永不退失善道也。</p>
<p style="margin-left:1em">【三心樂三昧破餓鬼有】謂菩薩修戒定慧破諸惡業證於心樂三昧愍彼眾生受餓鬼苦故以此三昧令其遠離諸惡而生喜樂也。</p>
<p style="margin-left:1em">【四歡喜三昧破阿脩羅有】梵語阿脩羅華言無端正謂菩薩脩戒定慧破於惡業等怖證於歡喜三昧愍彼眾生受阿修羅苦故以此三昧令其離諸猜疑怖畏也。</p>
<p style="margin-left:1em">【五日光三昧破弗婆提有】梵語弗婆提華言勝即東洲也謂菩薩修戒定慧獲一切智光破諸惡業無明等闇證於日光三昧愍彼東洲眾生受諸生死故以此三昧令其破諸惡業等闇而得出離也。</p>
<p style="margin-left:1em">【六月光三昧破瞿耶尼有】梵語瞿耶尼華言牛貨即西洲也謂菩薩修戒定慧獲一切智光破諸惡業無明等闇證於月光三昧愍彼西洲眾生受諸生死故以此三昧令其破諸惡業等闇也。</p>
<p style="margin-left:1em">【七熱熖三昧破欝單越有】梵語欝單越華言勝處即北洲也謂菩薩修戒定慧破諸我執證於熱熖三昧愍彼北洲眾生計著於我氷執難化故以此三昧令其遠離妄我計執不生而得出離也。</p>
<p style="margin-left:1em">【八如幻三昧破閻浮提有】梵語閻浮提華言勝金洲即南洲也謂菩薩修戒定慧破諸虛幻惑業證於如幻三昧愍此南洲眾生果報雜雜壽命不定猶如幻化故以此三昧令其破於諸幻而得出離也。</p>
<p style="margin-left:1em">【九不動三昧破四天王有】四天王者東方持國天王南方增長天王西方廣目天王北方多聞天王也謂菩薩修戒定慧破諸煩惱散乱證於不動三昧以此天游行世間則有果報惑業等動故以此三昧令其悉破諸動惑業亦得證此也。</p>
<p style="margin-left:1em">【十難伏三昧破三十三天有】三十三天即忉利天也謂菩薩修戒定慧破一切惑業證於難伏三昧以此天是地居之頂果報惑業難以折伏故以此三昧令其破諸難伏亦得證此也<span class='note-inline'>(梵語忉利華言三十三)</span>。</p>
<p style="margin-left:1em">【十一恱意三昧破熖摩天有】熖摩梵語具云須熖摩華言善時分謂菩薩修戒定慧破諸煩惱證於恱意三昧以此天處空為恱而未有上界不動等恱故以此三昧令其捨離空處之恱而證不動等恱也。</p>
<p style="margin-left:1em">【十二青色三昧破兜率陀天有】梵語兜率陀華言知足謂菩薩修戒定慧破諸煩惱證於青色三昧以此天果報宮殿服玩一切皆青故以此三昧令其捨離一切煩惱亦得證此也。</p>
<p style="margin-left:1em">【十三黃色三昧破化樂天有】謂菩薩修戒定慧破諸煩惱證於黃色三昧以此天果報宮殿服玩一切皆黃故以此三昧令其捨離一切煩惱亦得證此也。</p>
<p style="margin-left:1em">【十四赤色三昧破他化自在天有】謂菩薩修戒定慧破諸煩惱證於赤色三昧以此天果報宮殿服玩一切皆赤故以此三昧令其捨離一切煩惱亦得證此也。</p>
<p style="margin-left:1em">【十五白色三昧破初禪有】初禪即色界天也謂菩薩修戒定慧證於白色三昧以此天果報一切皆白故以此三昧令其捨離一切煩惱亦得證此也。</p>
<p style="margin-left:1em">【十六種種三昧破梵王有】梵王亦色界初禪天也謂菩薩修戒定慧證於種種三昧以此天主領大千世界種類既多果報不等故以此三昧令其捨離種種果報亦得證此也。</p>
<p style="margin-left:1em">【十七雙三昧破二禪有】二禪亦色界天也謂菩薩修戒定慧證雙三昧以此天獨有內淨支喜支二種定相即果報雙而未見雙空雙假雙中之理故以此三昧令其捨離淨喜而證雙空等也<span class='note-inline'>(雙空者謂見思二惑俱空也雙假者謂見假思假即見思惑以此惑體虛假不實故也雙中者謂破見思惑同入中道也)</span>。</p>
<p style="margin-left:1em">【十八雷音三昧破三禪有】三禪亦色界天也謂菩薩修戒定慧證於雷音三昧以此天禪樂最深如冰魚蟄虫著於果報之樂故以此三昧而驚駭之令其捨離諸樂亦證於此也。</p>
<p style="margin-left:1em">【十九注雨三昧破四禪有】四禪亦色界天也謂菩薩修戒定慧證於注雨三昧以此天如大地具諸種子若不得雨善芽不生故以此三昧之雨令其發生三諦之種亦得證此也<span class='note-inline'>(三諦者真諦俗諦中諦也)</span>。</p>
<p style="margin-left:1em">【二十如虛空三昧破無想天有】無想亦色界天也謂菩薩修戒定慧證於如虛空三昧以此天一期心想不行妄計果報非空而為涅槃故以此三昧破彼非空令其起修空淨之行亦得證此也<span class='note-inline'>(梵語涅槃華言滅度一期者從生至死也)</span>。</p>
<p style="margin-left:1em">【二十一照鏡三昧破阿那含天有】梵語阿那含華言不還即第三果生於色界之天也謂菩薩修戒定慧證於照鏡三昧以此天雖得無漏淨色但是果報之淨未獲究盡色空故以此三昧令其破彼報淨之色究竟真空之理亦得證此也。</p>
<p style="margin-left:1em">【二十二無礙三昧破空處有】空處即無色界天也謂菩薩修戒定慧證於無礙三昧以此天得出色籠果報無礙未是空假中無礙故以此三昧令其捨離果報亦得證此也<span class='note-inline'>(色籠者謂色界色質籠罩也空假中即三觀也離性離相之謂空無法不備之謂假非空非假之謂中也)</span>。</p>
<p style="margin-left:1em">【二十三常三昧破識處有】識處亦無色界天也謂菩薩修戒定慧證常三昧以此天以識相續不斷為常此乃定報即非無為等常故以此三昧令其捨離定報之常亦得證此也。</p>
<p style="margin-left:1em">【二十四樂三昧破不用處有】不用處又名無所有處亦無界天也謂菩薩修戒定慧證樂三昧以此天厭識處無邊入無所有處以此處如癡癡故是苦故以此三昧令其捨離於癡亦得證此也。</p>
<p style="margin-left:1em">【二十五我三昧破非想非非想處有】非想非非想處亦無色界天也謂菩薩修戒定慧證我三昧以此天居無色界頂謂是涅槃果報猶有細煩惱等惑而不自在故以此三昧令其捨離煩惱亦得證此也。</p>
二十五種外道冥諦<span class='note-inline'>(出華嚴經隨䟽演義鈔)</span><p style="margin-left:1em">二十五種冥諦者乃是迦毘羅外道之所計也盖此外道亦修禪定有神通力知八萬刼中事八萬刼前冥然不知謂之冥諦從冥初自性生智大乃至神我開成二十五諦合為九位也<span class='note-inline'>(梵語迦毘羅華言黃色刼梵語具云刼波華言分別時節)</span>。</p>
<p style="margin-left:1em">【一冥初自性】謂此外道以八萬刼前之事冥然不知之處昧為自性故云冥初自性。</p>
<p style="margin-left:1em">【二智大】智大亦名覺大即增長之義謂冥初之際覺知增長故云從冥初生智大。</p>
<p style="margin-left:1em">【三我心】我心亦名我慢即我執也謂由覺知生我慢心故云從智大生我心。</p>
<p style="margin-left:1em">【四五唯】唯即微也五唯亦名五微即色聲香味觸也以色等五種由我執之心方現故云從我心生五唯。</p>
<p style="margin-left:1em">【五五大】五大即地水火風空也此五種性徧一切處故名為大由極微而生故云從五唯生五大。</p>
<p style="margin-left:1em">【六五知根】五根即眼耳鼻舌身謂之知者以此五種皆有知覺故也因五大而成故云從五大生五知根。</p>
<p style="margin-left:1em">【七五作業根】五根即口與手足小便大便謂之作業者以此五種能作業用故也亦因五大而成故云從五大生五作業根。</p>
<p style="margin-left:1em">【八心平等根】心乃肉團心即意根也謂之平等者以此根能徧一切根境而生分別也此亦五大所成故云從五大生平等根并前五知五作業共為十一根也。</p>
<p style="margin-left:1em">【九神我】神我即第八識也外道執神我能生諸法常住不壞計為涅槃是二一一諦之主也<span class='note-inline'>(第八識即藏識也梵語涅槃華言滅度)</span>。</p>
</div>
<div class='div-other'><a id='mulu59' />二十八天<span class='note-inline'>(出天台四教儀)</span><p style="margin-left:1em">【一欲界六天】一四天王天東方持國天王南方增長天王西方廣目天王北方多聞天王二忉利天梵語忉利華言三十三徃世三十三人同修勝業同生此天三須夜摩天梵語須夜摩華言善時分謂此天時時唱快樂故又云受五欲境知時分故四兜率陀天梵語兜率陀華言知足謂此天於五欲境知止足故五化樂天謂此天自化五塵而娛樂故六他化自在天謂此天假他所化樂事以成<span class='corr'>己</span>樂即欲界天主<span class='note-inline'>(五欲者色欲聲欲香欲味欲觸欲也五塵者色塵聲塵香塵味塵觸塵也)</span>。</p>
<p style="margin-left:1em">【二色界十八天】初禪三天一梵眾天梵淨也以無染欲故眾猶民也謂此天是初禪天主之民眾也二梵輔天輔佐也謂此天是初禪天主之輔佐臣僚也三大梵天謂此天是初禪天之主也名尸棄刼初先生刼盡後滅主領三千大千世界也<span class='note-inline'>(梵語尸棄華言火三千者大千中千小千也言三千大千者摠別雙舉也)</span>二禪三天一少光天謂此天光明少故二無量光天謂此天光明增勝無限量故三光音天謂此天以光明為語音故三禪三天一少淨天謂此天意識樂受清淨故二無量淨天謂此天淨勝於前不可量故三遍淨天謂此天樂受最勝淨周遍故四禪九天一無雲天以前諸天空居依雲而住此天在雲之上居無雲之首故號無雲二福生天謂此天修勝福力而生其中從因得名故三廣果天謂此天果報廣大無能勝故四無想天謂此天一期果報心想不行故<span class='note-inline'>(一期者謂從生至死也)</span>五無煩天謂此天離欲界苦及色界樂苦樂兩滅無煩惱故六無熱天謂此天研究心境無依無處清凉自在無熱惱故七善見天謂此天妙見十方世界圓澄無塵垢故八善現天謂此天空無障礙精見現前故九色究竟天謂此天於諸塵幾微之處研窮究竟故。</p>
<p style="margin-left:1em">【三無色界四天】一空處天謂此天厭於色身繫縛不得自在心緣虛空與無色相應住空處定故二識處天謂此天厭虛空無邊於是即捨虛空轉心緣識以識為處故三無所有處天謂此天厭於識處無邊於是捨識入無所有處亦名不用處謂不用前空處識處故四非想非非想處天謂此天居無色界之極頂非無所有處之無想非識處之有想故。</p>
二十八宿<span class='note-inline'>(出法苑珠林)</span><p style="margin-left:1em">大集經云佛告娑婆世界主大梵天王等言過去天仙云何布置諸宿曜辰攝護國土養育眾生大梵天王等白佛言過去天仙分布安置諸宿曜辰於四方中各有所主如云角宿主於眾鳥亢宿主於出家求聖道等爾時佛告梵王等言我亦使諸曜星辰攝護國土養育眾生汝等宣告令彼得知如我所分國土眾生各各隨分攝護養育故說二十八宿所屬不同各有威靈護衛也<span class='note-inline'>(梵語娑婆華言能忍)</span>。</p>
<p style="margin-left:1em">【一東方七宿】角宿主於眾鳥亢宿主出家求聖道者氐宿主水主眾生房宿主行車求利心宿主於女人尾宿主洲渚眾箕宿主於陶師。</p>
<p style="margin-left:1em">【二南方七宿】井宿主於金師鬼宿主一切國王大臣柳宿主雪山龍星宿主巨富者張宿主於盜賊翼宿主於貴人軫宿主須羅吒國。</p>
<p style="margin-left:1em">【三西方七宿】奎宿主行船人婁宿主於<span class='corr'>商</span>人胃宿主婆樓迦國昴宿主於水牛畢宿主一切眾生觜宿主鞞提訶國參宿主於剎利<span class='note-inline'>(剎利梵語具云剎帝利華言田主即王種也)</span>。</p>
<p style="margin-left:1em">【四北方七宿】斗宿主澆部沙國牛宿主於剎利及安多鉢竭那國女宿主鴦伽摩伽陀國虛宿主那遮羅國危宿主著華冠室宿主乾陀羅國輸盧那國及諸龍蛇蝮行之類壁宿主乾闥婆善樂<span class='note-inline'>(梵語乾闥婆華言香陰即帝釋樂神也)</span>。</p>
</div>
<div class='div-other'><a id='mulu60' />三十一色<span class='note-inline'>(出翻譯名義)</span><p style="margin-left:1em">三十一色者謂青黃赤白光影明暗烟雲塵霧空此十三種名為顯色以其顯現為色故也長短方圓麤細高下正與不正此十種名為形色以其形量為色故也取捨屈伸行住坐臥此八種名為表色以其表彰為色故也。</p>
</div>
<div class='div-other'><a id='mulu61' />如來三十二相<span class='note-inline'>(出法界次第)</span><p style="margin-left:1em">謂如來應化之身具此三十二相以表法身眾德圓極人天中尊眾聖之王也。</p>
<p style="margin-left:1em">【一足安平相】謂足下安立皆悉平滿猶如奩底也<span class='note-inline'>(奩力塩切奩底者即盒底也)</span>。</p>
<p style="margin-left:1em">【二千輻輪相】輻即車輪中之輻謂足下轂網輪紋眾相圓滿有如千輻輪也。</p>
<p style="margin-left:1em">【三手指纖長相】謂手指纖細圓長端直傭好指節參差光潤可愛勝餘人也。</p>
<p style="margin-left:1em">【四手足柔軟相】謂手足極妙柔軟勝餘身分也。</p>
<p style="margin-left:1em">【五手足縵網相】謂手指中間縵網交合文同綺畫猶如鵞王之足也。</p>
<p style="margin-left:1em">【六足跟滿足相】跟足踵也謂足之踵圓滿具足也。</p>
<p style="margin-left:1em">【七足趺高好相】謂足之趺高起如真金之色趺上之毛青瑠璃色種種莊飾妙好圓滿也<span class='note-inline'>(梵語瑠璃華言青色寶)</span>。</p>
<p style="margin-left:1em">【八腨如鹿王相】<span class='note-inline'>(腨時兖切)</span>腨股肉也腨如鹿王相者謂足腨漸次纖圓如彼鹿王之腨纖好第一也。</p>
<p style="margin-left:1em">【九手過膝相】謂雙臂修直不俯不仰平立過膝也。</p>
<p style="margin-left:1em">【十馬陰藏相】謂陰相藏密猶如馬陰不可見也。</p>
<p style="margin-left:1em">【十一身縱廣相】謂身儀端正竪縱橫廣無不相稱也。</p>
<p style="margin-left:1em">【十二毛孔生青色相】謂身諸毛孔一孔一毛生相不亂右旋上向青色柔軟也。</p>
<p style="margin-left:1em">【十三身毛上靡相】謂身諸毫毛皆右旋向上而偃伏也。</p>
<p style="margin-left:1em">【十四身金色相】謂身皆金色光明晃曜如紫金聚眾相莊嚴微妙第一也。</p>
<p style="margin-left:1em">【十五身光面各一丈相】謂身放光明四面各一丈也。</p>
<p style="margin-left:1em">【十六皮膚細滑相】謂皮膚細膩滑澤不受塵水不停蚊蚋。</p>
<p style="margin-left:1em">【十七七處平滿相】謂兩足下兩手兩肩項中七處皆平滿端正也。</p>
<p style="margin-left:1em">【十八兩腋滿相】謂左右兩腋平滿而不窊也<span class='note-inline'>(窊烏[瓜-、]切不滿皃)</span>。</p>
<p style="margin-left:1em">【十九身如師子相】謂身體平正威儀嚴肅如師子王也。</p>
<p style="margin-left:1em">【二十身端直相】謂身形端正平直不傴曲也<span class='note-inline'>(傴委羽切不伸也)</span>。</p>
<p style="margin-left:1em">【二十一肩圓滿相】謂兩肩圓滿而豐腴也。</p>
<p style="margin-left:1em">【二十二四十齒相】謂常人但有三十六齒唯佛具足四十齒也。</p>
<p style="margin-left:1em">【二十三齒白齊密相】謂四十齒皆白淨齊密根復深固也。</p>
<p style="margin-left:1em">【二十四四牙白淨相】謂四牙最白而大瑩潔鮮淨也。</p>
<p style="margin-left:1em">【二十五頰車如師子相】謂兩頰車隆滿如師子王也。</p>
<p style="margin-left:1em">【二十六咽中津液得上味相】謂咽喉中常有津液上妙美味如甘露流注也。</p>
<p style="margin-left:1em">【二十七廣長舌相】謂舌廣而長柔軟紅薄能覆面而至于髮際也。</p>
<p style="margin-left:1em">【二十八梵音深遠相】謂音聲和雅近遠皆到無處不聞也。</p>
<p style="margin-left:1em">【二十九眼色如金精相】謂眼目清淨明瑩如金色精也。</p>
<p style="margin-left:1em">【三十眼睫如牛王相】睫目旁毛也謂眼睫殊勝如牛王也。</p>
<p style="margin-left:1em">【三十一眉間白毫相】謂兩眉之間有白玉毫清淨柔軟如兜羅綿右旋宛轉常放光明也<span class='note-inline'>(梵語兜羅綿華言細香)</span>。</p>
<p style="margin-left:1em">【三十二頂肉髻成相】謂頂上有肉高起如髻亦名無見頂相謂一切人天二乘菩薩皆不能見故也<span class='note-inline'>(二乘者聲聞乘緣覺乘也)</span>。</p>
三十二應<span class='note-inline'>(出楞嚴經)</span><p style="margin-left:1em">謂觀世音菩薩於徃昔無數恒河沙刼有佛名觀世音蒙彼如來授以如幻聞熏聞修金剛三昧同佛慈悲㧞苦與樂身成三十二應入諸國土化一切眾生也<span class='note-inline'>(刼梵語具云刼波華言分別時節聲教熏習故曰聞熏聞而復修故曰聞修金剛有堅利之能以喻三昧之力也梵語三昧華言正定)</span>。</p>
<p style="margin-left:1em">【一佛身應】佛梵語具云佛陀華言覺謂若諸菩薩入三摩地進修無漏勝觧現圓觀世音菩薩即應現佛身而為說法令其觧脫也<span class='note-inline'>(梵語三摩地華言等持進修無漏勝觧現圓謂修無為之法即趣入三摩地得無漏勝觧究竟圓成也)</span>。</p>
<p style="margin-left:1em">【二獨覺應】出無佛世無師自悟故名獨覺謂若諸有學寂靜妙明勝妙現圓菩薩即於彼前應現獨覺身而為說法令其觧脫也<span class='note-inline'>(有學者有所學也謂第三阿那含果<span class='corr'>已</span>前俱属有學勝妙現圓者能妙萬物以明自性究竟圓成也)</span>。</p>
<p style="margin-left:1em">【三緣覺應】因觀十二因緣覺真諦理故名緣覺謂若諸有學斷十二因緣緣斷勝性勝妙現圓菩薩即於彼前應現緣覺身而為說法令其觧脫也<span class='note-inline'>(十二因緣者一無明二行三識四名色五六入六觸七受八愛九取十有十一生十二老死也緣斷勝性者謂觀因緣得斷煩惱而證勝妙之性也)</span>。</p>
<p style="margin-left:1em">【四聲聞應】聞佛聲教故曰聲聞謂若諸有學得四諦空修道入滅勝性現圓菩薩即於彼前應現聲聞身而為說法令其解脫也<span class='note-inline'>(得四諦空者謂觀苦集滅道四諦證真空理也修道入滅勝性現圓者謂從三果入滅將登第四無學果位勝妙之性現前圓成也)</span>。</p>
<p style="margin-left:1em">【五梵王應】梵王者即色界初禪天主也謂若諸眾生欲心明悟不犯欲塵欲身清淨菩薩即於彼前應現梵王身而為說法令其解脫也。</p>
<p style="margin-left:1em">【六帝釋應】帝釋即忉利天主梵語釋提桓因華言能天主言帝釋者華梵雙舉也謂若諸眾生欲為天主統領諸天菩薩即於彼前應現帝釋身而為說法令其成就也<span class='note-inline'>(梵語忉利華言三十三)</span>。</p>
<p style="margin-left:1em">【七自在天應】自在天者即欲界第五天也謂若諸眾生欲身自在遊行十方菩薩即於彼前應現自在天身而為說法令其成就也。</p>
<p style="margin-left:1em">【八大自在天應】大自在天者即欲界第六天主也謂若諸眾生欲身自在飛行虛空菩薩即於彼前應現大自在天身而為說法令其成就也。</p>
<p style="margin-left:1em">【九天大將軍應】天大將軍即帝釋天主之大將軍也謂若諸眾生愛統鬼神救護國土菩薩即於彼前現大將軍身而為說法令其成就也。</p>
<p style="margin-left:1em">【十四天王應】四天王東方持國天王南方增長天王西方廣目天王北方多聞天王也謂若諸眾生愛統世界保護眾生菩薩即於彼前應現四天王身而為說法令其成就也。</p>
<p style="margin-left:1em">【十一四天王太子應】謂若諸眾生愛生天宮驅使鬼神菩薩即於彼前應現四天王太子身而說法令其成就也。</p>
<p style="margin-left:1em">【十二人王應】謂若諸眾生樂為人王菩薩即於彼前應現人王身而為說法令其成就也。</p>
<p style="margin-left:1em">【十三長者應】謂若諸眾生愛主族姓世間推讓菩薩即於彼前應現長者身而為說法令其成就也。</p>
<p style="margin-left:1em">【十四居士應】謂若諸眾生愛談名言清淨自居菩薩即於彼前應現居士身而為說法令其成就也<span class='note-inline'>(名言者名教典雅之言也)</span>。</p>
<p style="margin-left:1em">【十五宰官應】謂若諸眾生愛治國土剖斷邦邑菩薩即於彼前應現宰官身而為說法令其成就也。</p>
<p style="margin-left:1em">【十六婆羅門應】梵語婆羅門華言淨行謂若諸眾生愛諸數術攝衛自居菩薩即於彼前應現婆羅門身而為說法令其成就也<span class='note-inline'>(數術者呪禁筭藝調養方法之類是也攝衛者收攝其心衛護身口也)</span>。</p>
<p style="margin-left:1em">【十七比丘應】梵語比丘華言乞士謂若有男子好學出家持諸戒律菩薩即於彼前應現比丘身而為說法令其成就也。</p>
<p style="margin-left:1em">【十八比丘尼應】梵語尼華言女謂若有女人好學出家持諸禁戒菩薩即於彼前應現比丘尼身而為說法令其成就也。</p>
<p style="margin-left:1em">【十九優婆塞應】梵語優婆塞華言清淨士謂若有男子樂持五戒菩薩即於彼前應現優婆塞身而為說法令其成就也<span class='note-inline'>(五戒不殺不盜不邪滛不妄語不飲酒也)</span>。</p>
<p style="margin-left:1em">【二十優婆夷應】梵語優婆夷華言清淨女謂若有女子五戒自居菩薩即於彼前應現優婆夷身而為說法令其成就也。</p>
<p style="margin-left:1em">【二十一女主應】女主天子之后也謂若有女人內政立身以修家國菩薩即於彼前應現女主身及國夫人命婦大家而為說法令其成就也。</p>
<p style="margin-left:1em">【二十二童男應】謂若有眾生不壞男根菩薩即於彼前應現童男身而為說法令其成就也。</p>
<p style="margin-left:1em">【二十三童女應】謂若有處女愛樂處身不求侵暴菩薩即於彼前應現童女身而為說法令其成就也。</p>
<p style="margin-left:1em">【二十四天應】謂若有諸天樂出天倫菩薩即應現天身而為說法令其成就也<span class='note-inline'>(倫類也)</span>。</p>
<p style="margin-left:1em">【二十五龍應】謂若有諸龍樂出龍倫菩薩即應現龍身而為說法令其成就也。</p>
<p style="margin-left:1em">【二十六藥义應】梵語藥义亦云夜义華言勇徤謂若有藥义樂度本倫菩薩即於彼前應現藥义身而為說法令其成就也。</p>
<p style="margin-left:1em">【二十七乹闥婆應】梵語乹闥婆華言香陰即帝釋樂神也謂若乹闥婆樂脫其倫菩薩即於彼前應現乹闥婆身而為說法令其成就也。</p>
<p style="margin-left:1em">【二十八阿修羅應】梵語阿修羅華言無端正以形貌醜陋故也謂若阿修羅樂脫其倫菩薩即於彼前應現阿修羅身而為說法令其成就也。</p>
<p style="margin-left:1em">【二十九緊那羅應】梵語緊那羅華言疑神又云人非人以頭上有角似人而非人也謂若緊那羅樂脫其倫菩薩即於彼前應現緊那羅身而為說法令其成就也。</p>
<p style="margin-left:1em">【三十摩呼羅伽應】梵語摩呼羅伽華言大蝮行即大蟒蛇也謂若摩呼羅伽樂脫其倫菩薩即於彼前應現摩呼羅伽身而為說法令其成就也。</p>
<p style="margin-left:1em">【三十一人應】謂若諸眾生樂人修人菩薩即於彼前應現人身而為說法令其成就也<span class='note-inline'>(樂人修人者謂愛樂人身而修人之行也)</span>。</p>
<p style="margin-left:1em">【三十二非人應】非人即鬼畜之類也謂若諸非人有形無形有想無想樂度其倫菩薩即於彼前皆現其身而為說法令其成就也。</p>
</div>
<div class='div-other'><a id='mulu62' />三十四心斷結<span class='note-inline'>(出天台四教儀集註)</span><p style="margin-left:1em">謂三藏教菩薩扶惑潤生歷刼具修六度梵行饒益有情最後至於菩提樹下一念相應慧發真無漏之時以八忍八智十六心九無礙九解脫十八心頓斷見思習氣而成正覺故云三十四心斷結也<span class='note-inline'>(三藏教者即經律論三藏也扶惑潤生者謂此教菩薩雖<span class='corr'>已</span>離見思之惑為欲化度眾生故伏惑不斷而示同三思生死也六度者一布施二持戒三忍辱四精進五禪定六智慧也梵語菩提華言道菩提樹者以佛於樹下成道故也見思者謂意根對法塵起諸分別曰見眼等五根對色等五塵起諸貪愛曰忍習氣者謂見思惑之餘習氣分也)</span>。</p>
<p style="margin-left:1em">【一八忍】忍即忍可印證之義一苦法忍謂觀欲界苦諦之法而能忍可也二苦類忍謂以色界無色界苦諦之法比類欲界苦諦觀之而能忍可也三集法忍謂觀欲界集諦煩惱之法而能忍可也四集類忍謂以色界無色界集諦煩惱之法比類欲界集諦觀之而能忍可也五滅法忍謂觀欲界滅諦之法而能忍可也六滅類忍謂以色界無色界滅諦之法比類欲界滅諦觀之而能忍可也七道法忍謂觀欲界道諦之法而能忍可也八道類忍謂以色界無色界道諦之法比類欲界道諦觀之而能忍可也。</p>
<p style="margin-left:1em">【二八智】智即明了之義一苦法智謂因觀欲界苦諦而斷見惑之智明發也二苦類智謂以色界無色界苦諦比類欲界苦諦觀之而斷上二界見惑之智明發也三集法智謂因觀欲界集諦而斷見惑之智明發也四集類智謂以色界無色界集諦比類欲界集諦觀之而斷上二界見惑之智明發也五滅法智謂因觀欲界滅諦而斷見惑之智明發也六滅類智謂以色界無色界滅諦比類欲界滅諦觀之而斷上二界見惑之智明發也七道法智謂因觀欲界道諦而其斷惑之智明發也八道類智謂以色界無色界道諦比類欲界道諦觀之而斷上二界見惑之智明發也。</p>
<p style="margin-left:1em">【三九無礙道】無礙者謂念念修觀斷惑不為惑所礙也盖欲界為一地色界初禪二禪三禪四禪為四地無色界空處識處無所有處非想非非想處為四地則三界共為九地每地各有九品思惑於一一地修此無礙道以斷之也<span class='note-inline'>(思惑言九品者謂因此惑難斷遂分上中下之三品於三品中又各分三品共九品也)</span>。</p>
<p style="margin-left:1em">【四九觧脫道】觧脫即自在之義謂惑業斷離無所繫縛而得自在盖欲界一地色界四地無色界四地共為九地每地各有九品思惑此惑既斷即證觧脫道也。</p>
</div>
<div class='div-other'><a id='mulu63' />三十六物<span class='note-inline'>(出華嚴經隨䟽演義鈔)</span><p style="margin-left:1em">【一外相十二】謂髮毛[瓜-、]齒眵<span class='note-inline'>(尺支切)</span>淚涎唾屎尿垢汗也。</p>
<p style="margin-left:1em">【二身噐十二】謂皮膚血肉筋脉骨髓肪<span class='note-inline'>(音方)</span>膏腦膜也。</p>
<p style="margin-left:1em">【三內含十二】含即含藏謂肝膽膓胃脾腎心肺生藏熟藏赤痰白痰也。</p>

<p class='juan'>大明三藏法數卷第三十六</p></div>
</div><!-- end of div[@id='body'] -->
</body></html>