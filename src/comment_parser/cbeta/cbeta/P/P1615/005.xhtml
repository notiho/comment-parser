<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大明三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'></div>
<div class='div-other'><a id='mulu9' /><a id='mulu10' />
<p class='juan'>大明三藏法數卷第五　　　　　　昆七</p><p class="byline">上天竺前住持沙門一如等奉　勑集註</p>三佛身<span class='note-inline'>(出宗鏡錄)</span><p style="margin-left:1em">【一自性身】謂諸如來具無邊際真常功德是一切法平等實性即此自性亦名法身是名自性身。</p>
<p style="margin-left:1em">【二受用身】受用身有二種一者自受用身謂諸如來脩習無量福慧所起無邊真實功德恒自受用廣大法樂也二者他受用身謂諸如來由平等智示現微妙淨功德身居純淨土為住十地諸菩薩眾現大神通轉正法輪令彼受用大乘法樂也<span class='note-inline'>(十地者歡喜地離垢地發光地熖慧地難勝地現前地遠行地不動地善慧地法雲地也)</span>。</p>
<p style="margin-left:1em">【三變化身】謂諸如來以不思議神力變現無量隨類化身居淨穢土為未登地諸菩薩眾及二乘等稱其機宜現通說法令其各得諸利樂事是名變化身<span class='note-inline'>(二乘者聲聞乘緣覺乘也)</span>。</p>
三身<span class='note-inline'>(出金光明經玄義)</span><p style="margin-left:1em">身即聚集之義謂聚集諸法而成身也所謂理法聚名法身智法聚名報身功德法聚名應身<span class='note-inline'>(理法聚名法身者謂聚集法性之法而成此身也智法聚名報身者智即能契法性之智智與法性相合而成此身也功德法聚名應身者由智契理聚集一切功德之法起用化他隨機應現而成此身也)</span>。</p>
<p style="margin-left:1em">【一法身】謂始從初住顯出法性之理乃至妙覺極果理聚方圓是名法身<span class='note-inline'>(初住者即十住位中初之一住也妙覺者自覺覺他覺行圓滿不可思議故名妙覺理聚方圓者妙覺所證法性之理方始圓滿也)</span>。</p>
<p style="margin-left:1em">【二報身】謂始從初住終至妙覺極果智聚方圓由智契理報得此身故云報身。</p>
<p style="margin-left:1em">【三應身】謂始從初住終至妙覺極果功德法聚方圓故能隨機應現說種種法度諸眾生故名應身。</p>
三身徧相<span class='note-inline'>(出華嚴經隨䟽演義鈔)</span><p style="margin-left:1em">【一法身如虛空徧】謂法性之身本體周徧如太虛空無有障礙諸佛眾生平等具足故名法身如虛空徧。</p>
<p style="margin-left:1em">【二智身如日光徧】智身即自報之身也謂究竟始覺之智能徧破無明之暗顯發本有真身譬如日光無幽不燭故名智身如日光徧。</p>
<p style="margin-left:1em">【三色身如日影徧】色身即應身也謂究竟始覺之智契於本覺法身之理則能從體起用徧應眾機譬如日光之影不擇高下隨處映現故名色身如日影徧。</p>
三身華梵<span class='note-inline'>(亦名三如來出法華文句)</span><p style="margin-left:1em">【一法身毘盧遮那如來】法名可軌諸佛軌之而得成佛以法為身故名法身梵語毘盧遮那華言徧一切處以真如平等性相常然身土無礙故也如來者金剛經云無所從來亦無所去故名如來是也。</p>
<p style="margin-left:1em">【二報身盧舍那如來】脩因感報名之為報然有自報他報之別自報即理智如如他報即相好無盡是名報身梵語盧舍那華言淨滿謂諸惑淨盡眾德悉圓又云光明徧照謂內以智光照真法界<span class='note-inline'>(即自報身也)</span>外以身光照應大機<span class='note-inline'>(即他報身也)</span>如來者轉法輪論云第一義諦名如正覺名來是也<span class='note-inline'>(第一義諦者謂中道之理無二無別也)</span>。</p>
<p style="margin-left:1em">【三應身釋迦牟尼如來】智與體冥能起大用隨機普現說法利生故名應身梵語釋迦牟尼華言能仁寂默寂默故不住生死能仁故不住涅槃如來者成實論云乘如實道來成正覺是也<span class='note-inline'>(智與體冥者謂自報之智與法身之體冥合也梵語涅槃華言滅度)</span>。</p>
三身壽量<span class='note-inline'>(出法華經文句)</span><p style="margin-left:1em">【一法身壽量】法身者師軌法性還以法性為身此身非色質亦非心智強指法性為法身耳言壽量者此非報得命根亦非連持之壽強指不遷不變名之為壽此壽非長量亦非短量經云亦無在世及滅度者非實非虛非如非異等是也。</p>
<p style="margin-left:1em">【二報身壽量】報身者以如如智契如如境以境發智以智照境境智冥合即是報身言壽量者境既無量無邊常住不滅智亦如是即此智慧名為壽命經云我智力如是久脩業所得慧光照無量壽命無數刼是也<span class='note-inline'>(如如者境如即如智智如即如境盖言境智不二也)</span>。</p>
<p style="margin-left:1em">【三應身壽量】應身者應同萬物為身也言壽量者應同連持為壽應同長短為量也智與體冥能起大用經云隨所應度處處自說名字不同年紀大小等是也。</p>
佛化身三<span class='note-inline'>(出觀佛三昧海經)</span><p style="margin-left:1em">【一大化身千丈】大化身千丈者謂如來為應十地<span class='corr'>已</span>前等諸菩薩演說妙法令其進脩向於佛果故化現千丈之身也<span class='note-inline'>(十地者歡喜地離垢地發光地熖慧地難勝地現前地遠行地不動地善慧地法雲地也)</span>。</p>
<p style="margin-left:1em">【二小化身丈六】小化身丈六者謂如來為應二乘凡夫之人說於四諦等法令其捨妄歸真而得開悟故化現丈六之身也<span class='note-inline'>(二乘者聲聞乘緣覺乘也四諦者苦諦集諦滅諦道諦也)</span>。</p>
<p style="margin-left:1em">【三隨類不定】隨類不定者謂如來誓願弘深慈悲普覆隨諸種類有感即應或現大身滿虛空中或現小身丈六八尺等也。</p>
三覺<span class='note-inline'>(出翻譯名義)</span><p style="margin-left:1em">覺有三義謂自覺覺他覺行圓滿也唯妙覺果佛具足三覺故華嚴經云奇㢤大導師自覺能覺他是也。</p>
<p style="margin-left:1em">【一自覺】謂覺知過去未來現在三世一切諸法常無常等悟性真空了惑虛妄功成妙智道證圓覺故名自覺。</p>
<p style="margin-left:1em">【二覺他】謂運無緣慈度諸眾生皆令離生死苦得涅槃樂故名覺他<span class='note-inline'>(梵語涅槃華言滅度)</span>。</p>
<p style="margin-left:1em">【三覺行圓滿】謂三惑淨盡眾德悉備位登妙覺行滿果圓故名覺行圓滿<span class='note-inline'>(三惑者見思惑塵沙惑無明惑也)</span>。</p>
三種常<span class='note-inline'>(出佛地論)</span><p style="margin-left:1em">【一本性常】本性常者即法身也謂法身本性常住無生無滅也。</p>
<p style="margin-left:1em">【二不斷常】不斷常者即報身也謂報身常依法身無間斷也。</p>
<p style="margin-left:1em">【三相續常】相續常者即應身也亦名變化身謂應身於十方世界沒<span class='corr'>已</span>復現化無窮盡也。</p>
三種神變<span class='note-inline'>(出大寶積經)</span><p style="margin-left:1em">神即神通變即變化也。</p>
<p style="margin-left:1em">【一說法神變】謂如來無礙大智知諸眾生善惡業因及善惡果報或以聲聞緣覺之法及以大乘之法而得解脫如是知<span class='corr'>已</span>則現一切神變而為說法是名說法神變。</p>
<p style="margin-left:1em">【二教誡神變】教即教誨誡即警誡謂如來教諸弟子是應作是不應作是應信是不應信是應親近是不應親近是法雜染是法清淨行如是道得聲聞乘行如是道得緣覺乘行如是道成就大乘現諸神變而為教誡是名教誡神變。</p>
<p style="margin-left:1em">【三神通神變】謂如來為調伏憍慢眾生故或現一身而作多身或現多身而作一身山崖石壁出入無礙身上出火身下出水身下出火身上出水入地如水履水如地等現諸神變調伏眾生是名神通神變。</p>
三佛土<span class='note-inline'>(出華嚴經䟽)</span><p style="margin-left:1em">【一法性土】法性土者即法身如來所依之土乃理土也謂以本識如來藏身為所依持恒頓變現外諸器界則法性土通為諸土之體也<span class='note-inline'>(器界者世界如器故也)</span>。</p>
<p style="margin-left:1em">【二受用土】受用土者即報身如來受用之土也受用有二一者若以相應淨識所脩自利行滿從初成佛盡未來際相續變為純淨佛土周圓無際眾寶莊嚴是名自受用土二者若以大慈悲力所脩化他行滿隨十地菩薩所宜變成淨土或大或小或勝或劣等是也<span class='note-inline'>(十地者歡喜地離垢地發光地熖慧地難勝地現前地遠行地不動地善慧地法雲地也)</span>。</p>
<p style="margin-left:1em">【三變化土】變化土者即應身如來變化之土也謂佛以不思議神力隨諸眾生善惡之業變現淨穢之土方便設化是也。</p>
佛行離地三意<span class='note-inline'>(出華嚴經隨䟽演義鈔并佛說處處經)</span><p style="margin-left:1em">【一地有䖝】謂一切地上皆有諸䖝或伏或走佛以護生之心恐傷其命故行時足不至地鈔云世尊履地去地四指是也。</p>
<p style="margin-left:1em">【二地有生草】謂一切地上有草依之生長佛欲全其生意故行時足不至地也。</p>
<p style="margin-left:1em">【三現神通力】謂佛現神通之力飛行自在履空如地故行時足不至地也。</p>
如來乞食三意<span class='note-inline'>(出法集經)</span><p style="margin-left:1em">【一不貪珎味美惡均等】謂如來乞食入諸聚落隨施所得不貪珎味若美若惡而無分別是名不貪珎味美惡均等。</p>
<p style="margin-left:1em">【二為破我慢貴賤同遊】謂如來乞食為破我慢自高於富貴貧賤等家皆無揀擇是名破我慢貴賤同遊。</p>
<p style="margin-left:1em">【三慈悲平等大作利益】謂如來無有飢渴羸損瘦乏等苦為眾生故以平等慈悲現行乞食廣作利益是名慈悲平等大作利益。</p>
佛三事入城<span class='note-inline'>(出金剛經䟽)</span><p style="margin-left:1em">【一為女人入城】謂一切女人女子皆為父母及夫主所拘不得輙自出入思仰如來無由得見是故如來入城令彼女人皆得瞻敬觀佛三昧海經云若能暫見如來相好光明除六十刦生死之罪獲無量福未來生處必見彌勒<span class='note-inline'>(梵語彌勒華言慈氏)</span>。</p>
<p style="margin-left:1em">【二為病人入城】謂如來於病人所常興救濟之心令其離苦得樂是故入城乞食之時凡有病苦者因得瞻視令其病差發菩提心。</p>
<p style="margin-left:1em">【三欲令人見相好入城】謂如來福慧莊嚴具足三十二相八十種好微妙難思人得瞻仰則罪滅福生是故入城令人普見<span class='note-inline'>(三十二相者足安平相千輻輪相手指纖長相手足柔軟相手足綬網相足跟滿足相足趺高好相腨如鹿王相手過膝相馬陰藏相身縱廣相毛孔生青色相身毛上靡相身金色相身光面各一丈相皮膚細滑相七處平滿相兩腋滿相身如師子相身端直相肩圓滿相四十齒相齒白齊密相四牙白淨相頰車如師子相咽中津液得上味相廣長舌相梵音深遠相眼色如金精相眼睫如牛王相眉間白毫相頂肉髻成相也八十種好一指爪狹長二手足指圓三手足各等無差四手足圓滿五筋脉盤結六兩踝深隱七行步正直八行步威容齊整九行步安平十行步有儀十一回身[(厂@((既-旡)-日+口))*頁]視十二支節殊勝十三骨節交結十四膝輪圓滿十五隱處妙好十六身支潤滑十七身容敦肅十八身支堅固十九身支安定二十身相端嚴二十一身有圓光二十二腹形方正二十三臍深右旋二十四臍厚妙相二十五肌膚勻淨二十六手掌充滿二十七手文深長二十八唇色紅潤二十九面門圓滿三十舌相長廣三十一發聲威震三十二音韻美妙三十三鼻高修直三十四諸齒方整三十五諸牙明潔三十六目廣清淨三十七眼相脩廣三十八眼睫齊整三十九雙眉脩長四十雙眉綺靡四十一雙眉高朗四十二耳厚脩長四十三兩耳相好四十四容儀端麗四十五額廣圓滿四十六身分殊勝四十七首髮脩長四十八首髮香潔四十九首髮齊整五十首髮堅固五十一首髮光滑五十二身分堅實五十三身體莊嚴五十四諸竅清淨五十五身力充羙五十六身相嚴好五十七面輪脩廣五十八顏貌舒泰五十九面顏光澤六十身支嚴淨六十一毛孔出香六十二面門出香六十三首相妙好六十四身毛纖柔六十五法音圓辯六十六頂相高妙六十七指網分明六十八行不履地六十九神力自持七十威德遠震七十一音聲和雅七十二觀機說法七十三一音演說七十四次第說法七十五等觀有情七十六先觀後作七十七相好具足七十八頂骨堅實七十九顏容奇妙八十胷臆妙好)</span>。</p>
佛三不能<span class='note-inline'>(出景德傳燈錄)</span><p style="margin-left:1em">【一不能免定業】不能免定業者謂佛能空一切相斷一切眾生之惡而不能自免定業也<span class='note-inline'>(定業者决定之業即木槍馬麥等報是也)</span>。</p>
<p style="margin-left:1em">【二不能度無緣】不能度無緣者謂佛能化導一切眾生而不能度無緣之人也。</p>
<p style="margin-left:1em">【三不能盡生界】不能盡生界者謂佛能度世間一切眾生而不能令眾生界盡也。</p>
三種奇特事<span class='note-inline'>(出過去現在因果經)</span><p style="margin-left:1em">【一神通奇特】謂佛世尊妙應群機現大神變不可思議使一切眾生及諸邪魔外道咸歸正化是為神通奇特。</p>
<p style="margin-left:1em">【二慧心奇特】謂佛之智慧心光湛寂照了一切諸法成就一切種智是為慧心奇特。</p>
<p style="margin-left:1em">【三攝受奇特】謂佛善知眾生諸根利鈍隨機攝受開導教化令彼咸聞法要進脩妙行出離生死是為攝受奇特。</p>
佛三語<span class='note-inline'>(出華嚴經隨䟽演義鈔)</span><p style="margin-left:1em">【一隨自意語】謂佛隨順自意說自所證一實等法故名隨自意語。</p>
<p style="margin-left:1em">【二隨他意語】謂佛一向隨順他機之意說於方便之法導引眾生故名隨他意語。</p>
<p style="margin-left:1em">【三隨自他意語】謂佛為眾生說法半隨自證之意半隨他機之意名隨自他意語。</p>
三處不轉法輪<p style="margin-left:1em">【一我慢高山】謂外道之人多起邪見我慢貢高如山峻聳雖聞正法非惟不信復有謗法之過招其惡報是故不為轉法輪也。</p>
<p style="margin-left:1em">【二五欲淤泥】謂諸凡夫貪著色聲香味觸五欲之境沉溺污穢如在淤泥自非身心清淨則不能受法是故不為轉法輪也。</p>
<p style="margin-left:1em">【三邪見稠林】謂外道凡夫執種種見有如稠林茂密而於正法不能信受是故不為轉法輪也。</p>
三輪<span class='note-inline'>(出金光明經文句)</span><p style="margin-left:1em">輪即車輪有摧碾之用以譬如來身業現通口業說法意業鑑機而能摧碾眾生煩惱惑業是故名為三輪也。</p>
<p style="margin-left:1em">【一身輪】身輪亦名神通輪謂佛說法必先現神通警動眾生機情令生正信也。</p>
<p style="margin-left:1em">【二口輪】口輪亦名正教輪謂佛所說之法無不為令眾生翻邪歸正依教脩行也。</p>
<p style="margin-left:1em">【三意輪】意輪亦名記心輪謂佛說法先以意輪鑑知眾生根器利鈍隨宜演說無有差謬也。</p>
佛三密<span class='note-inline'>(出大智度論)</span><p style="margin-left:1em">密即祕密謂如來身口意三業或現通或說法或思惟皆非諸菩薩等之所思議故名三密。</p>
<p style="margin-left:1em">【一身密】謂如來處大會中眾見佛身或黃金色或白銀色或雜寶色或長丈六或長一里十里乃至現大神變皆不可思議故名身密。</p>
<p style="margin-left:1em">【二語密】語密即口密也謂佛說法之時或一里外聞佛音聲或十里或百千萬里外聞佛音聲又一會中或聞說布施或聞說持戒等各各隨心所聞皆不可思議故名語密。</p>
<p style="margin-left:1em">【三意密】謂佛常處寂定凡所思惟觀察皆不可思議故名意密。</p>
住持三寶<span class='note-inline'>(出華嚴經隨䟽演義鈔并三寶章)</span><p style="margin-left:1em">【一泥龕塑像為佛寶】泥龕塑像者佛滅度後以泥木雕塑為像住世不絕是為佛寶也。</p>
<p style="margin-left:1em">【二黃卷赤軸為法寶】黃卷赤軸者即今大藏經卷是也以其住世不滅是為法寶也。</p>
<p style="margin-left:1em">【三剃髮染衣為僧寶】剃髮染衣者謂剃除鬚髮著染色衣即世間之僧以能流通佛法是為僧寶也。</p>
同體三寶<span class='note-inline'>(出華嚴經隨䟽演義鈔并三寶章)</span><p style="margin-left:1em">謂佛法僧名雖有三體性是一故名同體三寶。</p>
<p style="margin-left:1em">【一佛寶】佛梵語具云佛陀華言覺謂性體靈覺照了諸法非空非有是名佛寶。</p>
<p style="margin-left:1em">【二法寶】法即軌持之義謂法性寂滅而恒沙性德皆可軌持是名法寶。</p>
<p style="margin-left:1em">【三僧寶】僧梵語具云僧伽華言和合眾謂恒沙妙德性相不二理事和合是名僧寶。</p>
別相三寶<span class='note-inline'>(亦名別體三寶出釋氏要覽)</span><p style="margin-left:1em">謂佛法僧各各相別不同故名別相三寶。</p>
<p style="margin-left:1em">【一佛寶】謂佛初於菩提樹下成道但示丈六之身及說華嚴經時現為盧舍那尊特之身是為佛寶<span class='note-inline'>(梵語菩提華言道梵語盧舍那華言淨滿)</span>。</p>
<p style="margin-left:1em">【二法寶】謂五時所說大乘小乘經律論藏是為法寶<span class='note-inline'>(五時者華嚴時鹿苑時方等時般若時法華涅槃時也)</span>。</p>
<p style="margin-left:1em">【三僧寶】謂稟佛教法脩因得果即聲聞緣覺菩薩是為僧寶<span class='note-inline'>(聲聞因聞佛聲教而得悟道緣覺因觀十二因緣而得覺悟菩薩梵語菩提薩埵華言覺有情)</span>。</p>
別相三寶<span class='note-inline'>(出華嚴隨䟽演義鈔并三寶章)</span><p style="margin-left:1em">別相者謂三寶中名相各各不同故云別相三寶也。</p>
<p style="margin-left:1em">【一佛寶】謂佛具十身名相差別不同故名佛別相也<span class='note-inline'>(十身者菩提身願身化身力持身相好莊嚴身威勢身意生身福德身法身智身也)</span>。</p>
<p style="margin-left:1em">【二法寶】謂佛說一大藏典具教法理法行法果法名相不同故名法別相也<span class='note-inline'>(教即經教理即性理行即行業果即果位也)</span>。</p>
<p style="margin-left:1em">【三僧寶】謂文殊普賢諸大菩薩乃至三賢十聖各各脩證地位不同故名僧別相也<span class='note-inline'>(三賢者十住十行十回向諸位菩薩也十聖者十地菩薩也)</span>。</p>
大乘三寶<span class='note-inline'>(出華嚴經䟽鈔并三寶章)</span><p style="margin-left:1em">三寶者謂佛法僧可尊可貴名之為寶。</p>
<p style="margin-left:1em">【一大乘佛寶】佛梵語具云佛陀華言覺謂自覺覺他覺行圓滿具足三身十身能現無邊相好是名大乘佛寶<span class='note-inline'>(三身者法身報身應身也十身者菩提身願身化身力持身相好莊嚴身威勢身意生身福德身法身智身也)</span>。</p>
<p style="margin-left:1em">【二大乘法寶】法即軌則之義謂如來所說中道實相及人法二空之理乃至無量勝妙法門能令眾生軌則此法而成正覺是名大乘法寶。</p>
<p style="margin-left:1em">【三大乘僧寶】梵語僧伽華言和合眾謂十住十行十回向十地等菩薩不著有無二邊而與中道之理和合是名大乘僧寶<span class='note-inline'>(十住者發心住治地住脩行住生貴住方便具足住正心住不退住童真住法王子住灌頂住也十行者歡喜行饒益行無嗔恨行無盡行離癡亂行善現行無著行尊重行善法行真實行也十回向者救一切眾生離眾生相回向不壞回向等一切佛回向至一切處回向無盡功德藏回向隨順平等善根回向隨順等觀一切眾生回向真如相回向無縛觧脫回向法界無量回向也十地者歡喜地離垢地發光地熖慧地難勝地現前地遠行地不動地善慧地法雲地也)</span>。</p>
小乘三寶<span class='note-inline'>(出華嚴三寶章)</span><p style="margin-left:1em">【一小乘佛寶】謂如來隱其無量功德莊嚴之身示現丈六紫金之相以應聲聞緣覺人天等機是名小乘佛寶。</p>
<p style="margin-left:1em">【二小乘法寶】謂阿含等經為聲聞說四諦教為緣覺說十二因緣教令其依之而脩超凢入聖是名小乘法寶<span class='note-inline'>(梵語阿含華言無比法四諦者苦諦集諦滅諦道諦也十二因緣者一無明二行三識四名色五六入六觸七受八愛九取十有十一生十二老死也)</span>。</p>
<p style="margin-left:1em">【三小乘僧寶】謂依四諦十二因緣而脩斷見思惑證真空理而成聲聞四果四向及緣覺之僧是名小乘僧寶<span class='note-inline'>(見思惑者意根對法塵而起分別曰見惑眼耳鼻舌身貪愛色聲香味觸曰思惑四果者一湏陁洹華言入流二斯陀含華言一來三阿那含華言不來四阿羅漢華言無生四向者一湏陀洹向二斯陀含向三阿那含向四阿羅漢向向者謂未入此果而將向入也)</span>。</p>
華嚴三聖<span class='note-inline'>(出翻譯名義)</span><p style="margin-left:1em">【一毘盧遮那佛】梵語毘盧遮那華言遍一切處謂煩惱體淨眾德悉備身土相稱遍一切處能為色相所作依止具無邊際真實功德是一切法平等實性即此自性亦名法身佛梵語具云佛陀華言覺謂理性之體本來覺了也。</p>
<p style="margin-left:1em">【二普賢菩薩】普賢者謂其居伏道之頂體性周遍曰普斷道之後隣於極聖曰賢菩薩者梵語具云菩提薩埵華言覺有情謂覺悟一切有情眾生也<span class='note-inline'>(伏道者伏即潛伏之義謂普賢能伏初起微細無明居等覺位在眾菩薩之首故云伏道之頂斷道者謂斷初起微細無明惑也隣者近也極聖者佛也)</span>。</p>
<p style="margin-left:1em">【三文殊師利】梵語文殊師利華言妙德謂明見佛性具足法身般若解脫三德不可思議故名妙德也。</p>
三種大師<span class='note-inline'>(出本事經)</span><p style="margin-left:1em">【一如來】謂諸如來出現世間闡<span class='corr'>揚</span>大法化諸眾生出離生死令得無量義利安樂是為眾生之師範也。</p>
<p style="margin-left:1em">【二阿羅漢】梵語阿羅漢華言無學謂阿羅漢諸漏已盡梵行具足出現世間開示四諦令諸眾生脫離生死皆得無量義利安樂是為眾生之師範也<span class='note-inline'>(四諦者苦諦集諦滅諦道諦也)</span>。</p>
<p style="margin-left:1em">【三有學弟子】有學者煩惱未盡有法可學也謂初果湏陁洹二果斯陁含三果阿那含精脩梵行具足多聞於諸經典善知法義出現世間開示四諦令諸眾生出離生死皆得無量義利安樂是為眾生之師範也<span class='note-inline'>(梵語湏陁洹華言入流梵語斯陁含華言一來梵語阿那含華言不來)</span>。</p>
三藏<span class='note-inline'>(出翻譯名義)</span><p style="margin-left:1em">三藏者謂經律論各各含藏一切文理故皆名藏。</p>
<p style="margin-left:1em">【一脩多羅藏】梵語脩多羅華言契經契合也謂上契諸佛之理下契眾生之機故名契經也。</p>
<p style="margin-left:1em">【二毘柰耶藏】梵語毘柰耶華言律又云善治謂能治眾生之惡如世法律則能斷决重輕之罪故名律也。</p>
<p style="margin-left:1em">【三阿毘達磨藏】梵語阿毘達磨亦名阿毘曇華言論論者論議也瑜伽論云問荅决擇諸法性相故名論也<span class='note-inline'>(梵語瑜伽華言相應)</span>。</p>
大乘三藏<span class='note-inline'>(出華嚴經䟽演義鈔)</span><p style="margin-left:1em">藏即含藏之義也謂經律論三各含文理故名三藏。</p>
<p style="margin-left:1em">【一大乘經藏】經法也常也謂華嚴等諸大乘經唯談法界中道之理詮示大乘菩薩脩行證果之法是名大乘經藏。</p>
<p style="margin-left:1em">【二大乘律藏】律即法也謂梵網等經唯制大乘菩薩所持之戒是名大乘律藏。</p>
<p style="margin-left:1em">【三大乘論藏】論即論議謂起信等論唯决擇詮辯大乘菩薩脩證之法是名大乘論藏。</p>
小乘三藏<span class='note-inline'>(出天台四教儀集註)</span><p style="margin-left:1em">【一小乘經藏】謂阿含等經唯談真空寂滅之理詮示聲聞緣覺脩行證果之法是名小乘經藏<span class='note-inline'>(梵語阿含華言無比法)</span>。</p>
<p style="margin-left:1em">【二小乘律藏】謂四分等律唯制小乘之人即聲聞緣覺所持之戒是名小乘律藏<span class='note-inline'>(四分者一比丘法二比丘尼法三受戒法四滅諍法也)</span>。</p>
<p style="margin-left:1em">【三小乘論藏】謂俱舍等論唯决擇詮辯小乘聲聞緣覺脩證之法是名小乘論藏<span class='note-inline'>(梵語俱舍華言藏謂有包含攝持之義也)</span>。</p>
三如來藏<span class='note-inline'>(出圓覺經畧䟽)</span><p style="margin-left:1em">如來者即理性如來也因中說果故名如來藏者含藏之義謂含藏一切善惡法也的指其體即第八識名如來藏也<span class='note-inline'>(第八識者藏識也)</span>。</p>
<p style="margin-left:1em">【一隱覆藏】謂諸眾生本有真如法身之理在第八識中為無明煩惱之所隱覆而不能見故名隱覆藏。</p>
<p style="margin-left:1em">【二含攝藏】謂第八識為染淨之所依止以能含藏一切善惡種子故名含攝藏。</p>
<p style="margin-left:1em">【三出生藏】謂第八識為染淨之本遇緣熏習則能出生世間出世間有情無情等法故名出生藏。</p>
三藏詮三學<span class='note-inline'>(出四教義)</span><p style="margin-left:1em">三藏經律論也三學戒定慧也三藏詮三學者詮具也謂三藏具說三學之事理也。</p>
<p style="margin-left:1em">【一經詮定學】謂阿含等經所明皆是安心之法依此攝心即不散亂又佛凡說經必先入定故云經詮定學<span class='note-inline'>(梵語阿含華言無比法)</span>。</p>
<p style="margin-left:1em">【二律詮戒學】謂毘尼律藏因事制戒專用防止身口惡法又戒是所詮之行律是能詮之教故云律詮戒學<span class='note-inline'>(梵語毘尼華言善治又言滅)</span>。</p>
<p style="margin-left:1em">【三論詮慧學】謂阿毘曇等論决擇辯論一切法義皆以智慧分別故云論詮慧學<span class='note-inline'>(梵語阿毘曇華言無比法)</span>。</p>
三經通別<span class='note-inline'>(出法華玄義)</span><p style="margin-left:1em">如來一代所說諸經之內無不具此教行理三無不以別而契於通以通而應於別通則通於諸經別則別有所以故教有通別依教明行行有通別從行顯理理有通別也。</p>
<p style="margin-left:1em">【一教經通別】教即聖人對機所說一切言教也夫教本應機機宜不同部部別異故名教別諸部雖異通是佛說故名教通所謂從緣故教別從說故教通也<span class='note-inline'>(部部者經教部類也)</span>。</p>
<p style="margin-left:1em">【二行經通別】行即依教修行亦進趣之義也泥洹真法寶眾生以種種門入教既為門不同行則所入亦異所入之門雖異所契之理則同所謂從能契故行別從所契故行通也<span class='note-inline'>(梵語泥洹亦云涅槃華言滅度)</span>。</p>
<p style="margin-left:1em">【三理經通別】理即一切言教所詮之義理也理則不二名字非一故智論云般若是一法佛說種種名如或言實相或言法界等名異故別理一故通所謂理從名故別名從理故通也。</p>
法華三周<span class='note-inline'>(出法華經玄義)</span><p style="margin-left:1em">法華三周者謂佛說法華經因聲聞之人根有利鈍悟有前後故有三周不同焉周者周足之義也。</p>
<p style="margin-left:1em">【一法說周】法說周者佛為上根之人作三乘一乘說開三乘之權顯一乘之實即方便品中所談是也<span class='note-inline'>(三乘者聲聞乘緣覺乘菩薩乘也)</span>。</p>
<p style="margin-left:1em">【二譬喻周】譬喻周者佛為中根之人於上法說周中不悟更作三車一車說初許三車是施權後等賜大車是顯實即譬喻品中所談是也<span class='note-inline'>(三車者羊車鹿車牛車也)</span>。</p>
<p style="margin-left:1em">【三宿世因緣周】宿世因緣周者佛為下根之人於上法譬二周之中不能觧了遂說宿世曾於大通智勝佛時同下一乘之種令其得悟即化城喻品中所談是也。</p>
蓮華三喻<span class='note-inline'>(出法華玄義)</span><p style="margin-left:1em">蓮華三喻者良以妙法難觧假喻易彰蓮華則華果同時妙法則權實一體故取蓮華以喻權實之法也。</p>
<p style="margin-left:1em">【一為蓮故花】為蓮故花有二喻一喻為實施權謂蓮以喻實花以喻權盖譬如來為一乘之實而施三乘之權故經云雖示種種道其實為佛乘是也二喻從本垂迹謂蓮以喻本花以喻迹盖譬如來從久成佛之本而施今日設化之迹故經云我實成佛以來久遠若斯但教化眾生作如是說我少出家得三菩提是也<span class='note-inline'>(三乘者菩薩乘緣覺乘聲聞乘也梵語三菩提華言正道)</span>。</p>
<p style="margin-left:1em">【二花開蓮現】花開蓮現亦有二喻一喻開權顯實謂華開喻開權蓮現喻顯實盖譬如來開三乘之權而顯一乘之實故經云開方便門示真實相是也二喻開迹顯本謂花開喻開迹蓮現喻顯本盖譬如來開今日近成之迹而顯久遠成佛之本故經云一切世間皆謂我今始得道我實成佛以來無量無邊那由他刦是也<span class='note-inline'>(梵語那由他華言萬億)</span>。</p>
<p style="margin-left:1em">【三花落蓮成】花落蓮成亦有二喻一喻廢權立實謂華落喻廢權蓮成喻立實盖譬如來廢棄三乘之權而建立一乘之實故經云正直捨方便但說無上道是也二喻廢迹立本謂華落喻廢迹蓮成喻立本盖譬如來廢今日近成之迹而立久遠成佛之本故經云諸佛如來法皆如是為度眾生皆實不虛是也。</p>
三分科經<span class='note-inline'>(出法華經文句)</span><p style="margin-left:1em">三分者分即分限謂諸經中皆有序分正宗分流通分也始自晉道安法師判節諸經皆具三分尓後親光論自西天傳至此土果有三分之說是故諸經皆以三分而科節也<span class='note-inline'>(親光論者謂親光菩薩所造之論也)</span>。</p>
<p style="margin-left:1em">【一序分】序即序述亦次序也有通序別序通序者謂如是我聞一時佛在某處與某大眾俱此是通序以一切經初同有此序故名通也別序者盖佛說經必有由致如楞嚴經由阿難遭摩登伽幻術之緣佛因提獎阿難及摩登伽歸來佛所故說是經是名別序而言別者以諸經所說各有緣起不同故名別也雖分通別総名序分。</p>
<p style="margin-left:1em">【二正宗分】宗即主也亦要也盖佛說經必以正說為主又正明一經要義故也如楞嚴經第一卷從阿難見佛頂禮悲泣下徵心辨見分別真妄會萬法歸如來藏乃至說呪立壇遠離魔事令阿難大眾除惑證道至第十卷重研五陰知有涅槃不戀三界等此是一經正說故名正宗分<span class='note-inline'>(五陰者色陰受陰想陰行陰識陰也三界者欲界色界無色界也)</span>。</p>
<p style="margin-left:1em">【三流通分】流則不滯通則不壅謂正說既陳務傳後世利益眾生用使正法之源流通而不壅也如楞嚴經自阿難若復有人徧滿十方所有虛空盈滿七寶持以奉上微塵諸佛至作禮而去此乃較量持經福勝勸讚讀誦流傳無盡故名流通分<span class='note-inline'>(七寶者金銀瑠璃玻璃硨磲碼碯赤真珠也)</span>。</p>
親光三分科經<span class='note-inline'>(出佛地論)</span><p style="margin-left:1em">謂親光菩薩造論釋佛地經科分三分也。</p>
<p style="margin-left:1em">【一教起因緣分】謂如來說教必有發起因緣此佛地經佛告妙生菩薩有五種法攝大覺地而說是經即教起因緣分<span class='note-inline'>(五種法者一清淨法界智二大圓鏡智三平等性智四妙觀察智五成所作智也)</span>。</p>
<p style="margin-left:1em">【二聖教所說分】謂因緣分後正顯聖教所說法門此佛地經從妙生當知下至令入聖教成熟觧脫即聖教所說分。</p>
<p style="margin-left:1em">【三依教奉行分】謂聞聖教所說時眾信受奉行此佛地經從薄伽梵說是經<span class='corr'>已</span>至經盡文即依教奉行分。</p>
三善<span class='note-inline'>(出法華文句)</span><p style="margin-left:1em">法華經云初中後善盖言圓頓教中序正流通三分理致圓備故皆稱善<span class='note-inline'>(三分者一序分謂序述一經之由二正宗分謂正說一經之旨三流通分謂流傳此經使後世通行也)</span>。</p>
<p style="margin-left:1em">【一初善】初善者序分居初故名初善如經序品為序分是也。</p>
<p style="margin-left:1em">【二中善】中善者正說分居中故名中善如經方便品至分別功德品十九行偈為正說分是也。</p>
<p style="margin-left:1em">【三後善】後善者流通分居後故名後善如經分別功德品十九行偈後至經盡為流通分是也。</p>
三軌弘經<span class='note-inline'>(出法華經并法華文句)</span><p style="margin-left:1em">三軌弘經者弘傳經教必湏具此三軌軌即軌範亦軌則也盖言弘經者當以慈悲忍辱法空三法為之範則故法華文句云利物以慈悲為首涉有以忍辱為基說法以亡我為本能行三法庶可自利而利他也。</p>
<p style="margin-left:1em">【一慈悲室】謂弘經之人當湏具大慈悲覆護一切眾生以大慈故則能與眾生之樂以大悲故則能㧞眾生之苦慈悲覆物喻之如室故經云大慈悲為室也。</p>
<p style="margin-left:1em">【二忍辱衣】謂弘經之人當行忍辱之行遮蔽一切眾生惡障及煩惱等醜喻之如衣故經云柔和忍辱衣也。</p>
<p style="margin-left:1em">【三法空座】謂弘經之人當了一切法空亦無我為能說若安心於空方能安他安他安<span class='corr'>已</span>喻之如座故經云諸法空為座也。</p>
三涅槃<span class='note-inline'>(出金光明經玄義)</span><p style="margin-left:1em">梵語涅槃華言滅度又云不生不滅。</p>
<p style="margin-left:1em">【一性淨涅槃】謂諸法實相之理不可染不可淨不染即不生不淨即不滅不生不滅名性淨涅槃<span class='note-inline'>(諸法實相者十界因果之法本來離虛妄相相相皆實故名實相不可染不可淨者謂實相之理惑不能染智不能淨不染即不生者既無惑染豈有法生不淨即不滅者既非智淨豈有法滅是故名為不生不滅)</span>。</p>
<p style="margin-left:1em">【二圓淨涅槃】智極故名圓惑盡故名淨㨿性而言雖無染淨約脩而說惑智宛然智若契理惑畢竟不生智畢竟不滅不生不滅名圓淨涅槃<span class='note-inline'>(惑智宛然者惑即所斷之煩惱智即能斷煩惱之智慧也)</span>。</p>
<p style="margin-left:1em">【三方便淨涅槃】方便猶善巧也謂智能契理即照羣機照必垂應機感即生此生非生機緣既盡應身即滅此滅非滅不生不滅名方便淨涅槃<span class='note-inline'>(此生非生者謂機感即生心常寂滅也此滅非滅者謂緣盡即滅應用常興也)</span>。</p>
三般若<span class='note-inline'>(出金光明經玄義)</span><p style="margin-left:1em">梵語般若華言智慧此三般若體是圓常大覺也即此一覺有三種德故名三般若。</p>
<p style="margin-left:1em">【一實相般若】謂本覺之體非寂非照離虛妄相名為實相即一切種智也<span class='note-inline'>(非寂非照者寂謂寂靜照謂照明寂照皆言非者用遮二邊以顯中道實相之德也一切種智者謂知一切諸佛之道知一切眾生之因種也)</span>。</p>
<p style="margin-left:1em">【二觀照般若】謂觀照之德非照而照了法無相名為觀照即一切智也<span class='note-inline'>(非照而照者照謂照明謂理本非照因觀而照以顯觀照之德也一切智者謂能知一切內法內名一切外法外名也)</span>。</p>
<p style="margin-left:1em">【三方便般若】方便猶善巧也謂方便之德非寂而寂善巧分別諸法名為方便即道種智也<span class='note-inline'>(非寂而寂者寂謂寂靜以寂靜故了一切法皆從因緣而生性本空寂以顯方便之德也道種智者謂能用諸佛一切道法發起一切眾生善種故也)</span>。</p>
三大乘<span class='note-inline'>(出金光明經玄義)</span><p style="margin-left:1em">【一理乘】謂理性虛通自然荷運諸法故名理乘<span class='note-inline'>(荷負也運動也無法不具故名荷能至極果故名運)</span>。</p>
<p style="margin-left:1em">【二隨乘】謂智隨理境如盖隨函隨理荷運故名隨乘。</p>
<p style="margin-left:1em">【三得乘】得者得果得機也謂得果故自解脫得機故令他解脫故名得乘<span class='note-inline'>(得果者得妙覺極果得機者得所化之機眾也)</span>。</p>
二菩提<span class='note-inline'>(出金光明經玄義)</span><p style="margin-left:1em">梵語菩提華言道。</p>
<p style="margin-left:1em">【一真性菩提】真名不偽性名不改不偽不改名為真性以此真性為道故名真性菩提。</p>
<p style="margin-left:1em">【二實智菩提】謂能照真性之智稱理不虛名為實智以此實智為道故名實智菩提。</p>
<p style="margin-left:1em">【三方便菩提】謂善巧隨機化用自在名為方便以此方便為道故名方便菩提。</p>
三菩提<span class='note-inline'>(出出生菩提經)</span><p style="margin-left:1em">梵語菩提華言道經云婆羅門白佛言若<span class='corr'>已</span>發菩提心有退失否佛言發菩提心<span class='corr'>已</span>則無退失當知有三種菩提<span class='note-inline'>(梵語婆羅門華言淨行)</span>。</p>
<p style="margin-left:1em">【一聲聞菩提】謂聲聞之人發菩提心也經云若人在於聲聞行中雖<span class='corr'>已</span>自發菩提之心而不勸化眾生發菩提心亦不習學大乘經義以是行故獨得解脫是名聲聞菩提。</p>
<p style="margin-left:1em">【二緣覺菩提】謂緣覺之人發菩提心也經云若人在於緣覺行中雖<span class='corr'>已</span>自發菩提之心而不勸化眾生發菩提心亦不習學大乘經義以是行故獨得解脫是名緣覺菩提。</p>
<p style="margin-left:1em">【三諸佛菩提】謂諸佛於因中發菩提心也經云若人自發菩提心<span class='corr'>已</span>復能勸諸眾生發菩提心習學大乘法義自既解脫亦令眾生解脫是名諸佛菩提。</p>
三轉法輪<span class='note-inline'>(出法華文句)</span><p style="margin-left:1em">三轉法輪者以苦集滅道四諦之法三番而說名為三轉世間車輪則有摧碾之用佛之說法則能摧碾眾生一切惑業故名轉法輪也。</p>
<p style="margin-left:1em">【一示轉】示即指示如云此是苦此是集此是滅此是道是名示轉<span class='note-inline'>(苦者生死逼迫之苦也集者積集煩惱惑業也道者戒定慧之道也滅者涅槃寂滅之樂也)</span>。</p>
<p style="margin-left:1em">【二勸轉】勸即勸勉也如云此是苦汝應知此是集汝應斷此是滅汝應證此是道汝應修是名勸轉。</p>
<p style="margin-left:1em">【三證轉】證驗也謂引己所證以驗之也如云此是苦我<span class='corr'>己</span>知不復更知此是集我<span class='corr'>已</span>斷不復更斷此是滅我<span class='corr'>已</span>證不復更證此是道我<span class='corr'>已</span>修不復更修是名證轉。</p>
三法印<span class='note-inline'>(出法華玄義)</span><p style="margin-left:1em">釋論云諸小乘經若有無常無我涅槃三印印定其說即是佛說若無此三法印印之即是魔說如世公文得印可信故名三法印<span class='note-inline'>(梵語涅槃華言滅度)</span>。</p>
<p style="margin-left:1em">【一無常印】謂世間生死及一切法皆是無常眾生不了於無常法中執為常想是故佛說無常破其執常之倒是名無常印。</p>
<p style="margin-left:1em">【二無我印】謂世間生死及一切法皆是因緣和合而有虛假不實本無有我眾生不了於一切法強立主宰執之為我是故佛說無我破其著我之倒是名無我印。</p>
<p style="margin-left:1em">【三涅槃印】梵語涅槃華言滅度謂一切眾生不知生死是苦而更起惑造業流轉三界是故佛說涅槃之法令其出離生死之苦而得寂滅之樂是名涅槃印<span class='note-inline'>(三界者欲界色界無色界也)</span>。</p>
三陀羅尼<span class='note-inline'>(出大智度論)</span><p style="margin-left:1em">梵語陀羅尼華言能持謂於一切善法能持令不散不失也又翻總持謂持善不失持惡不生也。</p>
<p style="margin-left:1em">【一聞持陀羅尼】謂得此陀羅尼者於一切語言諸法耳之所聞皆不忘失是名聞持陀羅尼。</p>
<p style="margin-left:1em">【二分別陀羅尼】謂得此陀羅尼者於一切眾生一切諸法分別不錯是名分別陀羅尼。</p>
<p style="margin-left:1em">【三入音聲陀羅尼】謂得此陀羅尼者聞一切眾生惡言罵詈心不憎恨聞一切眾生善言讚歎心不搖動是名入音聲陀羅尼。</p>
三無礙<span class='note-inline'>(出大寶積經)</span><p style="margin-left:1em">【一總持無礙】謂菩薩獲大總持於種種善法持令不失種種惡法持令不生故一切言語諸法分別悉知皆不忘失無所罣礙是為總持無礙。</p>
<p style="margin-left:1em">【二辯才無礙】謂菩薩獲大辯才於大小乘種種諸法隨眾生機縱辯宣<span class='corr'>揚</span>悉使通達皆無疑礙是為辯才無礙。</p>
<p style="margin-left:1em">【三道法無礙】謂菩薩獲大智慧於大小乘一切道法及世間種種語言文字悉能通達照了無礙是為道法無礙。</p>
三德<span class='note-inline'>(出華嚴經䟽)</span><p style="margin-left:1em">【一恩德】謂如來乘大願力救護眾生猶如赤子是為恩德。</p>
<p style="margin-left:1em">【二斷德】斷德亦名解脫謂如來斷除一切煩惱惑業淨盡無餘是為斷德。</p>
<p style="margin-left:1em">【三智德】智即智慧謂如來以平等智慧照了一切諸法圓融無礙是為智德。</p>
三德<span class='note-inline'>(出金光明經玄義)</span><p style="margin-left:1em">法身般若解脫是為三常樂我淨是為德<span class='note-inline'>(常即不遷不變樂即安隱寂滅我即自在無礙淨即離垢無染佛以此四者為德也)</span>。</p>
<p style="margin-left:1em">【一法身德】法即軌法謂諸佛由軌法而得成佛故名法身此之法身在諸佛不增在眾生不減眾生迷之而成顛倒諸佛悟之而得自在迷悟雖殊體性恒一具足常樂我淨是名法身德。</p>
<p style="margin-left:1em">【二般若德】梵語般若華言智慧謂佛究竟始覺之智而能覺了諸法不生不滅清淨無相平等無二不增不減具足常樂我淨是名般若德。</p>
<p style="margin-left:1em">【三解脫德】不繫名解自在名脫謂佛永離一切業累之縛得大自在具足常樂我淨是名解脫德。</p>
翻三染成三德<span class='note-inline'>(出華嚴經隨䟽演義鈔)</span><p style="margin-left:1em">翻即翻轉之義三染者謂苦惑業也以其皆能染汙本性不得清淨故也三德者謂法身般若解脫皆具常樂我淨之德名為三德<span class='note-inline'>(梵語般若華言智慧常樂我淨者不遷不變常也離生死苦樂也自在謂之我也惑盡謂之淨也)</span>。</p>
<p style="margin-left:1em">【一翻苦身成法身德】謂於生滅無常之身若能觀察五蘊本空不生不滅即成法身故名翻苦身成法身德<span class='note-inline'>(五蘊者色蘊受蘊想蘊行蘊識蘊也)</span>。</p>
<p style="margin-left:1em">【二翻煩惱成般若德】梵語般若華言智慧謂於意根所起諸惑若能觀察惑體本空自性不實於一切法無不了達即成智慧故名翻煩惱成般若德。</p>
<p style="margin-left:1em">【三翻結業成解脫德】觧脫即自在之義謂於身口所作諸業若能觀察其性本空則無繫縛之相於一切法無不自在即成觧脫故名翻結業成觧脫德。</p>
三解脫門<span class='note-inline'>(出法界次第)</span><p style="margin-left:1em">解脫即自在之義也門即能通之義謂由此三解脫門則能通至涅槃故名三解脫門<span class='note-inline'>(梵語涅槃華言滅度)</span>。</p>
<p style="margin-left:1em">【一空解脫門】謂觀一切法皆從因緣和合而生自性本空無我我所若能如是通達則於諸法而得自在故名空解脫門<span class='note-inline'>(我者眾生於五陰身中強立主宰名之為我我所者眾生妄執五陰之身及男女資生等物皆名我所五陰者色陰受陰想陰行陰識陰也)</span>。</p>
<p style="margin-left:1em">【二無相解脫門】謂既知一切法空故觀男女一異等相實不可得若能如是通達諸法無相即得自在故名無相解脫門。</p>
<p style="margin-left:1em">【三無作解脫門】無作又云無願謂若知一切法無相則於三界無所願求若無願求則不造作生死之業若無生死之業即無果報之苦而得自在故名無作解脫門<span class='note-inline'>(三界者欲界色界無色界也)</span>。</p>
三無為<span class='note-inline'>(出俱舍論)</span><p style="margin-left:1em">無為者謂真空寂滅之理本無造作故名無為。</p>
<p style="margin-left:1em">【一虛空無為】虛空即無礙之義謂真空之理不為惑染之所障礙故名虛空無為。</p>
<p style="margin-left:1em">【二擇滅無為】擇即揀擇滅即寂滅謂聲聞之人用智揀擇遠離見思繫縛即證寂滅真空之理是名擇滅無為。</p>
<p style="margin-left:1em">【三非擇滅無為】謂聲聞之人證果之後諸惑不復續起自然契悟寂滅真空之理不假揀擇故名非擇滅無為。</p>
律有三名<span class='note-inline'>(出大藏一覽并華嚴經䟽)</span><p style="margin-left:1em">【一毗尼】梵語毗尼華言善治謂能治貪瞋癡等惡也又言調伏謂能調練三業制伏過非也<span class='note-inline'>(三業者身業口業意業也)</span>。</p>
<p style="margin-left:1em">【二尸羅】梵語尸羅華言止得謂能止惡得善也又名戒戒以防止為義以能防止身口意諸不善業故也。</p>
<p style="margin-left:1em">【三波羅提木义】梵語波羅提木义華言解脫謂能遠離惑業繫縛而得自在也。</p>
三論<span class='note-inline'>(各出本論)</span><p style="margin-left:1em">【一百論】僧肇法師云佛入滅後八百餘年外道紛然異端競起邪辯逼真殆亂正道有提婆菩薩乃作斯論所以防正閑邪大明於宗極者矣論有百偈故名百論<span class='note-inline'>(梵語提婆華言天龍樹弟子也)</span>。</p>
<p style="margin-left:1em">【二中論】中論即觀論也僧叡法師云論有五百偈龍樹菩薩之所造也以中為名者照其實也以論為稱者盡其言也實非名不悟故寄中以宣之言非釋不盡故假論以明之也盖因修行之人內心滯惑或生於倒見或執於偏悟故作此論折之以中道之理令二邊之相即真俗之不二故名中論<span class='note-inline'>(二邊者即空有二邊也真俗者即真諦俗諦也)</span>。</p>
<p style="margin-left:1em">【三十二門論】十二門論亦龍樹菩薩所造也而言十二者總眾枝之大數也門者開通無滯之稱也論者欲以窮其源盡其理也故始自觀因緣門終至觀門總有十二其中所明則有無兼暢事無不盡理無不備故名十二門論<span class='note-inline'>(十二門因緣門有無果門緣門相門有無相門異門有無門性門因果門作門三時門生門也)</span>。</p>
三學<span class='note-inline'>(出翻譯名義)</span><p style="margin-left:1em">如來立教其法有三一曰戒律二曰禪定三曰智慧然非戒無以生定非定無以生慧三法相資一不可缺而皆稱為學者學猶飾也器不飾則無以成羙觀人不學則無以成聖德故依此而修者必證聖果也。</p>
<p style="margin-left:1em">【一戒學】戒者禁戒也謂能防止身口意所作之惡業故名戒學。</p>
<p style="margin-left:1em">【二定學】定者禪定也謂能攝散澄神見性悟道故名定學。</p>
<p style="margin-left:1em">【三慧學】慧者智慧也謂能斷除煩惱顯發本性故名慧學。</p>
三歸依<span class='note-inline'>(出法界次第)</span><p style="margin-left:1em">謂如來初成正覺因為提謂長者開受三歸之戒翻邪歸正以為入道根本是故三乘行者修因證果皆以此為道也華嚴經䟽云三寶吉祥最勝良緣有歸依者能辦大事生諸善根離生死苦得涅槃樂是名三歸依<span class='note-inline'>(三乘者菩薩乘緣覺乘聲聞乘也)</span>。</p>
<p style="margin-left:1em">【一歸依佛】梵語佛陀華言覺自覺覺他故名佛也歸者反還之義謂反邪師還事正師也依者憑也憑佛大覺得出三途及三界生死故經云歸依於佛終不更歸依其餘外道天神也<span class='note-inline'>(三途者刀途血途火途也三界者欲界色界無色界也)</span>。</p>
<p style="margin-left:1em">【二歸依法】法即軌則之義謂佛所說若教若理可為眾生修行軌則故言法也歸者反邪法還修正法也依者憑佛所說教法得出三塗及三界生死故經云歸依於法者永離於殺害也。</p>
<p style="margin-left:1em">【三歸依僧】梵語僧伽華言和合眾謂出家三乘之人其心與佛所說事理之法和合故名僧也歸者反外道邪行之侶歸心出家三乘正行之伴也依者憑信出家正行之伴得出三塗及三界生死故經云歸依於僧者永不復更歸依其餘外道也。</p>
三三昧<span class='note-inline'>(出法界次第)</span><p style="margin-left:1em">梵語三昧華言正定亦云正心行處謂眾生之心從無始<span class='corr'>已</span>來常不正直得是三昧心行正直故名三昧。</p>
<p style="margin-left:1em">【一有覺有觀三昧】謂初心在禪曰覺細心分別禪味曰觀以空無相無作相應心入於初禪則一切覺觀皆悉正直故名有覺有觀三昧<span class='note-inline'>(空無相無作即三解脫門也)</span>。</p>
<p style="margin-left:1em">【二無覺有觀三昧】謂以空無相無作相應心將入二禪之時覺知之心<span class='corr'>已</span>亡分別禪味之念猶在一切定觀皆悉正直故名無覺有觀三昧。</p>
<p style="margin-left:1em">【三無覺無觀三昧】謂以空無相無作相應心入於二禪乃至滅受想定時覺知之心分別禪味之念俱亡故名無覺無觀三昧。</p>
三三昧<span class='note-inline'>(出成實論)</span><p style="margin-left:1em">【一分修三昧】謂定慧二分隨修一分也或修定不修慧或修慧不修定是名分修三昧<span class='note-inline'>(梵語三昧華言調直定亦名正定正受)</span>。</p>
<p style="margin-left:1em">【二共修三昧】謂修定亦兼修慧修慧亦兼修定是名共修三昧。</p>
<p style="margin-left:1em">【三聖正三昧】自初果湏陀洹<span class='corr'>已</span>去聖位所修名為聖正謂以定修心因慧能破煩惱以慧修心因定能破煩惱定慧一時具足故名聖正三昧<span class='note-inline'>(梵語湏陀洹華言預流)</span>。</p>
三止<span class='note-inline'>(出止觀)</span><p style="margin-left:1em">【一體真止】謂體達無明顛倒之妄即是實相之真是名體真止。</p>
<p style="margin-left:1em">【二方便隨緣止】方便猶善巧也謂隨緣歷境安心不動是名方便隨緣止。</p>
<p style="margin-left:1em">【三離二邊分別止】謂不分別生死涅槃有無等二邊之相是名離二邊分別止<span class='note-inline'>(梵語涅槃華言滅度)</span>。</p>
為三事故修奢摩他<span class='note-inline'>(出涅槃經)</span><p style="margin-left:1em">梵語奢摩他華言止即禪定也。</p>
<p style="margin-left:1em">【一不放逸】謂修禪定而能止諸散亂調伏諸根惡不善法故心不放逸也。</p>
<p style="margin-left:1em">【二莊嚴大智】謂修禪定既得離諸散亂則本性寂靜之慧自然照朗內外洞澈於諸佛法無不通達此之智慧非定不發是為莊嚴大智也。</p>
<p style="margin-left:1em">【三得自在】謂修禪定能滅一切煩惱散亂即得身心寂靜安隱快樂而無罣礙是為得自在也。</p>
覺觀三種發相<span class='note-inline'>(出釋禪波羅蜜次第法門)</span><p style="margin-left:1em">初心在緣曰覺細心分別曰觀。</p>
<p style="margin-left:1em">【一明利心中覺觀發相】謂修禪之人宿無善根現修定時善法不起但覺觀攀緣念念不住三毒之中或緣貪或緣瞋或緣癡如是經年累月而不得定此為明利心中覺觀發相。</p>
<p style="margin-left:1em">【二半明半昏覺觀發相】謂修禪之人於攝念時雖了覺觀煩惱念念不住但隨所緣或明或昏明則覺觀攀緣起諸思想昏則無記瞪矒無所覺知是為半明半昏覺觀發相。</p>
<p style="margin-left:1em">【三一向沉昏覺觀發相】謂修禪之人於修禪定時心雖一向昏闇猶如睡眠然於昏昏之中切切攀緣覺觀不住是名沉昏覺觀發相。</p>

<p class='juan'>大明三藏法數卷第五</p></div>
</div><!-- end of div[@id='body'] -->
</body></html>