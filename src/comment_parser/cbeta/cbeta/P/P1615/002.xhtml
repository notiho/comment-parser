<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大明三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu6' />
<p class='juan'>大明三藏法數卷第二　　　　　　昆四</p><p class="byline">上天竺前住持沙門一如等奉　勑集註</p>迹本二門<span class='note-inline'>(出法華玄義釋籤)</span><p style="margin-left:1em">門即能通之義謂由此門皆能通至實相也然此二門惟法華一經明之盖非本無以垂迹非迹無以顯本本迹雖殊皆不思議故稱為妙諸經但論釋迦近得成佛之迹而不言久遠<span class='corr'>已</span>成之本則顯法華<span class='corr'>已</span>今當說㝡為第一故得為經中王也<span class='note-inline'>(實相者離虛妄相名為實相即中道真實之妙理也<span class='corr'>已</span>今當說者般若之前皆為<span class='corr'>已</span>說無量義經為今說涅槃經為當說)</span>。</p>
<p style="margin-left:1em">【一迹門】法華經中前十四品名為迹門迹猶足迹譬如人之所居則有行往之迹也盖論釋迦㝡初成道<span class='corr'>已</span>來及中間施化節節唱生唱滅以至于今成佛度生皆是從本垂迹故名迹門也。</p>
<p style="margin-left:1em">【二本門】法華經中後十四品名為本門本為根本如樹木之有根也盖論釋迦塵點刦前<span class='corr'>已</span>得成佛故經云一切世間天人阿脩羅皆謂今釋迦牟尼佛出釋氏宮去伽耶城不遠坐於道塲得成正覺然我實成佛以來無量無邊百千萬億那由他刦從是以來我常在此娑婆世界說法教化此是開迹顯本故名本門也<span class='note-inline'>(梵語伽耶華言山城梵語那由他華言萬億梵語娑婆華言能忍)</span>。</p>
二種一乘<span class='note-inline'>(出華嚴經䟽)</span><p style="margin-left:1em">一乘者謂華嚴一乘圓教也於此一乘有同有別故云二種一乘也。</p>
<p style="margin-left:1em">【一同教一乘】同者即同於終頓二教也然終教但詮一性一相理事無礙頓教但詮無二無三言思斯絕今此同教具詮一性一相理事無礙無二無三言思斯絕同彼二教俱顯一乘故名同教一乘也<span class='note-inline'>(無二者無聲聞緣覺也無三者兼無菩薩也)</span>。</p>
<p style="margin-left:1em">【二別教一乘】別者即別異小始終頓之四教也然此別教唯辨圓融具德事事無礙隨舉一法即攝一切無盡法門一一法門逈異餘教故名別教一乘也。</p>
二種莊嚴<span class='note-inline'>(出涅槃經)</span><p style="margin-left:1em">莊即端莊嚴即嚴飾謂智慧福德二種皆能莊嚴法身也。</p>
<p style="margin-left:1em">【一智慧莊嚴】謂諸菩薩從初發心乃至究竟無明淨盡佛性現前所有智慧能顯法身是名智慧莊嚴。</p>
<p style="margin-left:1em">【二福德莊嚴】謂諸菩薩修行六度萬行具足所有福德能顯法身是名福德莊嚴<span class='note-inline'>(六度者一布施二持戒三忍辱四精進五禪定六智慧也)</span>。</p>
二種莊嚴<span class='note-inline'>(出金剛經纂要䟽)</span><p style="margin-left:1em">金剛經云莊嚴佛土者即非莊嚴是名莊嚴非莊嚴者即形相莊嚴也是名莊嚴者即第一義莊嚴也。</p>
<p style="margin-left:1em">【一形相莊嚴】謂人若分別佛土是有為形相而言我能成就者彼且住著色聲等境非真莊嚴是名形相莊嚴。</p>
<p style="margin-left:1em">【二第一義莊嚴】謂以無所住著清淨之心依真實智慧通達自性之土唯心顯現此是正智成就佛土是名第一義莊嚴。</p>
二如來藏<span class='note-inline'>(出大乘止觀法門)</span><p style="margin-left:1em">如來者即理性如來也藏以含攝為義謂一切眾生煩惱心中具足無量無邊不可思議無漏清淨之業如石中有金木中有火故云垢藏之中佛性滿足是名如來藏也。</p>
<p style="margin-left:1em">【一空如來藏】謂此心性雖隨染淨之緣建立生死涅槃等法然心體平等離性離相非唯所起染淨等法皆空而能起之心亦不可得是名空如來藏。</p>
<p style="margin-left:1em">【二不空如來藏】謂此心性具足無漏清淨功德及諸有漏業惑染法包藏含攝無德不備無法不現故名不空如來藏。</p>
二經體<span class='note-inline'>(出華嚴經䟽)</span><p style="margin-left:1em">【一文是所依體】文是所依體者文即文字為一切義理所依復為能詮契經之體也。</p>
<p style="margin-left:1em">【二義是能依體】義是能依體者謂一切義理皆依文字而顯故義是能依而與文字同為能詮契經之體也。</p>
二涅槃<span class='note-inline'>(出金光明經玄義)</span><p style="margin-left:1em">梵語涅槃華言滅度。</p>
<p style="margin-left:1em">【一性淨涅槃】謂諸法實相之理不可染不可淨不染即不生不淨即不滅不生不滅名性淨涅槃<span class='note-inline'>(諸法實相者十界因果之法本來離虛妄相相相皆實故名實相不可染不可淨者謂實相之理惑不能染智不能淨不染即不生者既無惑染豈有法生不淨即不滅者既非智淨豈有法滅是故名為不生不滅)</span>。</p>
<p style="margin-left:1em">【二方便淨涅槃】方便猶善巧也智既契理即照羣機照必垂應機感即生此生非生機緣既盡應身即滅此滅非滅不生不滅名方便淨涅槃<span class='note-inline'>(此生非生者謂機感即生心常寂滅也此滅非滅者謂緣盡即滅應用常興也)</span>。</p>
二涅槃<span class='note-inline'>(出大智度論)</span><p style="margin-left:1em">【一有餘涅槃】謂見思煩惱<span class='corr'>已</span>斷尚餘現受色身未滅是名有餘涅槃<span class='note-inline'>(見思煩惱即見思二惑意識起諸分別曰見惑於塵境起諸貪愛曰思惑)</span>。</p>
<p style="margin-left:1em">【二無餘涅槃】謂見思二惑與所受五眾之身俱得滅盡無有遺餘是名無餘涅槃<span class='note-inline'>(五眾即五陰謂色受想行識也)</span>。</p>
二法相違<span class='note-inline'>(出瑜伽師地論)</span><p style="margin-left:1em">【一煩惱】昬煩之法惱亂心神即無明貪愛之惑也謂諸眾生隨順煩惱流轉生死故違涅槃之道也。</p>
<p style="margin-left:1em">【二涅槃】梵語涅槃華言滅度謂諸眾生厭生死苦脩習梵行斷諸煩惱證大涅槃故違煩惱之惑也。</p>
二智<span class='note-inline'>(出華嚴經隨䟽演義鈔)</span><p style="margin-left:1em">【一如理智】謂諸佛菩薩以如實之智徹見實際之理妙極寂靜無增無减是名如理智。</p>
<p style="margin-left:1em">【二如量智】謂諸佛菩薩究竟通達一切境界若見眾生乖於理智則成生死若見眾生稱於理智則得涅槃是名如量智。</p>
二智<span class='note-inline'>(出攝大乘論)</span><p style="margin-left:1em">【一根本智】根本智亦名無分別智謂此智不依於心不緣外境了一切法皆即真如境智無異如人閉目外無分別由此無分別智能生種種分別是名根本智。</p>
<p style="margin-left:1em">【二後得智】謂依止於心緣於外境種種分別境智有異如人開目眾色顯現以其於根本智後而得此智是名後得智。</p>
二智<span class='note-inline'>(出大集經)</span><p style="margin-left:1em">【一盡智】謂阿羅漢斷三界見思惑竟即知我生<span class='corr'>已</span>盡梵行清淨是名盡智<span class='note-inline'>(梵語阿羅漢華言無生亦云無學)</span>。</p>
<p style="margin-left:1em">【二無生智】謂阿羅漢斷三界見思煩惱已盡知諸縛觧更不三界受生是名無生智<span class='note-inline'>(三界者欲界色界無色界也)</span>。</p>
二智<span class='note-inline'>(出觀音玄義)</span><p style="margin-left:1em">【一一切智】謂於一切內法內名能知能觧一切外法外名亦能知能解是名一切智即聲聞緣覺之智也<span class='note-inline'>(內法內名者謂理內所詮法相及能詮名字盖佛教依理而說故名理內也外法外名者即理外所詮法相及能詮名字盖外道等違理橫計故名理外也)</span>。</p>
<p style="margin-left:1em">【二道種智】道種智者謂能用諸佛一切道法發起眾生一切善種是名道種智即菩薩之智也。</p>
二智<span class='note-inline'>(出華嚴經隨䟽演義鈔)</span><p style="margin-left:1em">【一觀察智】謂以智慧照了人法二空所顯真如之理了知能證所證二俱不可得是名觀察智<span class='note-inline'>(能證者謂能證之智所證者謂所證之理)</span>。</p>
<p style="margin-left:1em">【二取相智】謂善取法界之相若事若理以智慧照了悉使法法圓融事理無礙是名取相智也。</p>
二真如<span class='note-inline'>(出華嚴經隨䟽演義鈔)</span><p style="margin-left:1em">【一安立真如】體非偽妄曰真性無改異曰如即一實相之體也謂真如之體能生世間出世間一切諸法而得安住故名安立真如。</p>
<p style="margin-left:1em">【二非安立真如】謂真如之法從本<span class='corr'>已</span>來性自清淨離一切相寂滅無為故名非安立真如。</p>
二真如<span class='note-inline'>(出起信論䟽)</span><p style="margin-left:1em">【一離言真如】謂真如之體離名字相離心緣相離言說相故名離言真如。</p>
<p style="margin-left:1em">【二依言真如】謂真如之體性本虛融不礙言說以依言說能顯真如故名依言真如。</p>
二真如<span class='note-inline'>(出起信論䟽)</span><p style="margin-left:1em">【一不變真如】謂真如之體從本<span class='corr'>已</span>來畢竟平等無有變易不可破壞體恒寂靜無一異相故名不變真如。</p>
<p style="margin-left:1em">【二隨緣真如】謂真如之性本無生滅然因無明熏動起一切相如水因風妄波忽動若風止息動相元無故名隨緣真如。</p>
二種如如<span class='note-inline'>(出佛性論)</span><p style="margin-left:1em">【一如如智】謂真如妙智本來清淨無明不能覆煩惱不能染照了諸法平等不二以其智如如境故名如如智。</p>
<p style="margin-left:1em">【二如如境】謂真如妙境常住一相量等虛空不遷不變無滅無生以其境如如智故名如如境。</p>
二心<span class='note-inline'>(出蓮宗寶鑑)</span><p style="margin-left:1em">【一真心】謂自性清淨之心真淨明妙虛徹靈通離虛妄想故曰真心。</p>
<p style="margin-left:1em">【二妄心】謂全真成妄隨境生滅念念不實故曰妄心<span class='note-inline'>(隨境者隨順色聲香味觸法六塵之境也)</span>。</p>
二心<span class='note-inline'>(出唯識論)</span><p style="margin-left:1em">【一相應心】應即當也謂一念妄心虛妄分別而與煩惱諸惑相應是名相應心。</p>
<p style="margin-left:1em">【二不相應心】謂常住真心古今一相自性清淨而與煩惱諸惑永不相應是名不相應心。</p>
二種心相<span class='note-inline'>(出占察經)</span><p style="margin-left:1em">【一心內相】謂心體本相如如不異清淨圓滿無障無礙微密難見遍一切處是名心內相。</p>
<p style="margin-left:1em">【二心外相】謂心隨有所念種種境界皆悉現前是名心外相。</p>
二種性<span class='note-inline'>(出楞伽經)</span><p style="margin-left:1em">種即能生之種性即數習之性非理性之性也。</p>
<p style="margin-left:1em">【一聖種性】謂聲聞觀五陰苦空厭惡生死忻求涅槃則成聲聞種性緣覺觀五陰緣起脩遠離行則成圓覺種性佛即覺了五陰等法本來空寂無生無滅三惑俱遣眾德悉備則成佛種性經中不言菩薩種性者菩薩所脩之行即成佛之種性故不言也<span class='note-inline'>(三惑者見思惑塵沙惑無明惑也五陰者色陰受陰想陰行陰識陰也)</span>。</p>
<p style="margin-left:1em">【二愚夫種性】謂愚癡凡夫於五陰諸法及世間事種種妄想分別非有為有無常計常隨事執著則成愚夫種性也。</p>
二種性<span class='note-inline'>(出大智度論)</span><p style="margin-left:1em">【一総性】謂一切諸法性本空寂無生無滅無來無去無入無出故名総性。</p>
<p style="margin-left:1em">【二別性】謂人喜作惡則以惡為性好集善事則以善為性如火以熱為性水以濕為性故名別性。</p>
二種性<span class='note-inline'>(出地持經)</span><p style="margin-left:1em">種即種子有發生之義性即性分乃自分不改之義以由菩薩根性不定故有二種之分也。</p>
<p style="margin-left:1em">【一性種性】性種性者即本性為性也謂菩薩六入殊勝分別一切諸法悉皆明了也<span class='note-inline'>(六入者謂眼入色耳入聲鼻入香舌入味身入觸意入法也殊勝者菩薩根有勝力故所見色等一一殊勝也)</span>。</p>
<p style="margin-left:1em">【二習種性】習種性者即數習為性也謂菩薩從初發心脩習眾善所得之性也。</p>
二種性<span class='note-inline'>(出地持經)</span><p style="margin-left:1em">【一有性】謂四大五陰六根六塵乃至涅槃等皆是世間假名施設有自性法是名有性<span class='note-inline'>(四大者地大水大火大風大也五陰者色陰受陰想陰行識陰也六根者眼根耳根鼻根舌根身根意根也六塵者色塵聲塵香塵味塵觸塵法塵也梵語涅槃華言滅度)</span>。</p>
<p style="margin-left:1em">【二無性】謂四大乃至涅槃等假名畢竟空中一切悉無是名無性。</p>
二相<span class='note-inline'>(出起信論)</span><p style="margin-left:1em">【一智淨相】謂依真如內熏之力及教法外熏之力如實脩行滿足方便破識心生滅之相成純淨圓常之智是名智淨相。</p>
<p style="margin-left:1em">【二不思議業相】謂依智淨相能作一切勝妙境界無量功德之相常無斷絕隨眾生根種種示現令得利益是名不思議業相。</p>
二相<span class='note-inline'>(出起信論)</span><p style="margin-left:1em">【一同相】謂染淨二法皆同真如性相譬如種種瓦器皆同微塵性相故名同相。</p>
<p style="margin-left:1em">【二異相】謂真如平等之理隨染淨緣顯現一切差別之相故名異相。</p>
二相<span class='note-inline'>(出大智度論)</span><p style="margin-left:1em">【一総相】謂說世間一切有為之法皆是無常故名総相。</p>
<p style="margin-left:1em">【二別相】謂諸法雖皆無常而各有別相如地有堅相水有濕相火有熱相風有動相各各不同故名別相。</p>
二相<span class='note-inline'>(舊名二識出宗鏡錄)</span><p style="margin-left:1em">【一所緣境相】謂心所緣色聲香味觸法六塵之境其相顯現于外是名所緣境相。</p>
<p style="margin-left:1em">【二能緣識相】謂眼識乃至意識能緣六塵之境其相顯現于內是名能緣識相<span class='note-inline'>(眼識乃至意識者謂眼識耳識鼻識舌識身識意識也六塵者色塵聲塵香塵味塵觸塵法塵也)</span>。</p>
二相別<span class='note-inline'>(出析玄記)</span><p style="margin-left:1em">【一自相別】相即相狀謂如身是身自相於此身中有能造所造根塵各別故如受是受自相於此受中有苦受樂受不苦不樂受等各別故如心是心自相於此心中有眼等六識各別故如法是法自相於此法中有五陰十二入十八界不同故又如觀身以不淨為自相觀受以苦為自相觀心以無常為自相觀法以無我為自相故名自相別<span class='note-inline'>(身受心法即四念處身謂<span class='corr'>己</span>身受謂領納諸事心謂第六識法謂善惡等法六識者眼識耳識鼻識舌識身識意識也五陰者色陰受陰想陰行陰識陰也十二入者眼入耳入鼻入舌入身入意入色入聲入香入味入觸入法入也十八界者眼界色界眼識界耳界聲界耳識界鼻界香界鼻識界舌界味界舌識界身界觸界身識界意界法界意識界也)</span>。</p>
<p style="margin-left:1em">【二共相別】謂但約苦空無常無我四種行相於身受心法上共有名為共相而言別者如觀身為苦時不能觀空無常無我乃至觀身為無我時不能觀苦空無常觀身既尓觀受心法行相亦然故名共相別。</p>
二根<span class='note-inline'>(出楞嚴經義海)</span><p style="margin-left:1em">【一浮塵根】浮塵根者根即眼耳鼻舌身意也以其虛假不實故名浮無見聞覺知之用故名塵經云眼如蒲萄朵耳如新卷葉鼻如雙垂[瓜-、]舌如初偃月身如腰鼓䫙意如幽室見是也。</p>
<p style="margin-left:1em">【二勝義根】勝義根者謂眼等六根有增上勝力能照境發識以成根用故名勝義如眼能見色耳能聞聲鼻能嗅香舌能甞味身能覺觸意能知法是也。</p>
二種根本<span class='note-inline'>(出楞嚴經)</span><p style="margin-left:1em">【一無始生死根本】謂眾生經無窮刦流轉生死求其初始實不可得但迷失本性即隨生死故名無始生死根本者即是攀緣之心經云用攀緣心為自性者是也。</p>
<p style="margin-left:1em">【二無始菩提涅槃元清淨體】梵語菩提華言道梵語涅槃華言滅度謂性淨理體虛融寂滅不遷不變無始無終故名無始菩提涅槃不染煩惱不涉生死故號元清淨體即菩提涅槃清淨之根本也。</p>
二種識<span class='note-inline'>(出顯識論)</span><p style="margin-left:1em">【一顯識】顯識即第八識謂此識含藏一切善惡種子而能顯現一切境界故名顯識<span class='note-inline'>(第八識即藏識也)</span>。</p>
<p style="margin-left:1em">【二分別識】分別識即第六意識謂於顯識中分別五塵好惡等相故名分別識<span class='note-inline'>(五塵者色塵聲塵香塵味塵觸塵也)</span>。</p>
識二分<span class='note-inline'>(出攝大乘論釋)</span><p style="margin-left:1em">論云於六識中一分成相一分成見故名識二分。</p>
<p style="margin-left:1em">【一相分】謂於眼等六識各各變異成色等種種諸相是名相分<span class='note-inline'>(六識者眼識耳識鼻識舌識身識意識也)</span>。</p>
<p style="margin-left:1em">【二見分】謂眼等六識各能了別諸塵境界是名見分。</p>
阿頼耶二義<span class='note-inline'>(出宗鏡錄)</span><p style="margin-left:1em">梵語阿頼耶華言藏謂第八識能含藏諸法種故。</p>
<p style="margin-left:1em">【一能攝一切法】攝謂攝持即含藏之義盖此識攝持一切善惡之法猶如庫藏含藏寶貝而不遺失也。</p>
<p style="margin-left:1em">【二能生一切法】生即發生也謂此識既含藏善惡種子則一切善惡諸法從此出生猶如大地能發生草木萬物也。</p>
二德<span class='note-inline'>(出觀音玄義)</span><p style="margin-left:1em">二德者在眾生因心所具則名緣了二因在諸佛果上所顯則成智斷二德盖了因顯則成智德緣因顯則成斷德故也。</p>
<p style="margin-left:1em">【一智德】智即智慧謂照了一切諸法通達無礙隨眾生機器大小各各為其演說無有差謬是名智德。</p>
<p style="margin-left:1em">【二斷德】斷即斷除謂斷惑業淨盡隨所調伏眾生之處惡不能染縱任自在無有累縛是名斷德。</p>
二行<span class='note-inline'>(出華嚴經䟽)</span><p style="margin-left:1em">【一頓成諸行】頓成諸行者即依圓融法門而脩行也謂諸菩薩若斷一惑則一切惑俱斷若行一行則一切行具足故普賢行品云一斷一切斷等是也。</p>
<p style="margin-left:1em">【二徧成諸行】遍成諸行者即依行布法門而脩行也謂諸菩薩始自發菩提心終至等覺位中次第歷諸法門遍脩諸行是名遍成諸行<span class='note-inline'>(行布法門者謂諸法門行列排布也)</span>。</p>
二行<span class='note-inline'>(出華嚴經䟽)</span><p style="margin-left:1em">【一差別行】謂遍依諸位各別而修是名差別行<span class='note-inline'>(諸位者謂十住十住十行回向十地等諸位也)</span>。</p>
<p style="margin-left:1em">【普賢行】謂依圓融法門隨修一行即具一切諸行是名普賢行<span class='note-inline'>(一行者即於四十二位之中隨修一行即攝一切餘行也)</span>。</p>
二觀行<span class='note-inline'>(亦名唯識觀出宗鏡錄)</span><p style="margin-left:1em">【一尋伺】謂推尋伺察根塵相對所起一念之心即以三觀觀之是名尋伺<span class='note-inline'>(麤心在緣曰尋細心分別曰伺三觀者空觀假觀中觀也)</span>。</p>
<p style="margin-left:1em">【二真如】真名不偽如名不異謂常以妙觀觀於心性本具真如之理速令顯發是名真如。</p>
二道<span class='note-inline'>(出婆娑論并淨土十疑論)</span><p style="margin-left:1em">【一難行道】論云於五濁惡世無量佛所求阿鞞䟦致甚難可得盖言娑婆世界塵境麤強五欲障蔽難入於道故名難行道<span class='note-inline'>(五濁者刦濁見濁煩惱濁眾生濁命濁也梵語阿鞞䟦致華言不退轉梵語娑婆華言能忍謂於此世界能忍受諸惡也五欲者色欲聲欲香欲味欲觸欲也)</span>。</p>
<p style="margin-left:1em">【二易行道】謂憑信佛語修行念佛三昧求生淨土復乘阿彌陀佛願力攝持決定往生故名易行道<span class='note-inline'>(梵語阿彌陀華言無量壽)</span>。</p>
二道<span class='note-inline'>(出止觀輔行記)</span><p style="margin-left:1em">【一教道】教道有二一謂別教菩薩於十住十行十回向位中依憑佛教方便修行是名約行教道二謂如來與住行向諸位菩薩說登十地之法是名約說教道<span class='note-inline'>(十住者發心住治地住修行住生貴住方便具足住正心住不退住童真住法王子住灌頂住也十行者歡喜行饒益行無嗔恨行無盡行離癡亂行善現行無著行尊重行善法行真實行也十回向者救一切眾生離眾生相回向不壞回向等一切佛回向至一切處回向無盡功德藏回向隨順平等善根回向隨順等觀一切眾生回向真如相回向無縛觧脫回向法界無量回向也十地者歡喜地離垢地發光地熖慧地難勝地現前地遠行地不動地善慧地法雲地也)</span>。</p>
<p style="margin-left:1em">【二證道】證道亦有二一謂別教菩薩於初地位中破無明微細之惑證中道真實之理是名約行證道二謂如來自說此十地法我<span class='corr'>已</span>親證是名約說證道。</p>
二道<span class='note-inline'>(出析玄記)</span><p style="margin-left:1em">【一無間道】謂聲聞初果之人依於八忍能斷八諦下迷理之惑此八忍不被見惑之所間隔是名無間道<span class='note-inline'>(八忍者苦法忍苦類忍集法忍集類忍滅法忍滅類忍道法忍道類忍也八諦者欲界四諦色界無色界四諦也四諦者苦諦集諦滅諦道諦也)</span>。</p>
<p style="margin-left:1em">【二解脫道】謂聲聞初果之人依於八智能證八諦下無為之理此八智<span class='corr'>已</span>離惑縛是名解脫道<span class='note-inline'>(八智者苦法智苦類智集法智集類智滅法智滅類智道法智道類智也)</span>。</p>
二道<span class='note-inline'>(出文殊師利菩薩問菩提經論)</span><p style="margin-left:1em">【一有漏道】謂布施持戒忍辱精進禪定五波羅蜜能成就世間有漏生死之果是名有漏道<span class='note-inline'>(梵語波羅蜜華言到彼岸)</span>。</p>
<p style="margin-left:1em">【二無漏道】謂般若波羅蜜能成就出世間無漏涅槃之果是名無漏道<span class='note-inline'>(梵語般若華言智慧梵語涅槃華言滅度)</span>。</p>
二諦<span class='note-inline'>(出翻譯名義)</span><p style="margin-left:1em">【一真諦】真諦者彰一性本實之理也所謂實際理地不受一塵是非雙泯能所俱亡指萬象為真如會三乘歸實際也<span class='note-inline'>(三乘者聲聞乘緣覺乘菩薩乘也)</span>。</p>
<p style="margin-left:1em">【二俗諦】俗諦者顯一性緣起之事也所謂佛事門中不捨一法勸臣以忠勸子以孝勸國以治勸家以和弘善示天堂之樂懲惡顯地獄之苦也。</p>
二門<span class='note-inline'>(出華嚴經䟽)</span><p style="margin-left:1em">二門者盖言華嚴一經而具顯行布圓融二門皆能通入法界也。</p>
<p style="margin-left:1em">【一行布門】謂經中廣明十住十行十回向十地等覺妙覺四十二位法門行列分布令諸菩薩脩行證入從淺至深次第不同故名行布門也<span class='note-inline'>(十住者發心住治地住修行住生貴住方便具足住正心住不退住童真住法王子住灌頂住也十行著歡喜行饒益行無嗔恨行無盡行離癡亂行善現行無者行尊重行善法行真實行也十回向者救一切眾生離眾生相回向不壞回向等一切佛回向至一切處回向無盡功德藏回向隨順平等善根回向隨順等觀一切眾生回向真如相回向無縛觧脫回向法界無量回向也十地者歡喜地離垢地發光地熖慧地難勝地現前地遠行地不動地善慧地法雲地也菩薩梵語具云菩提薩埵華言覺有情)</span>。</p>
<p style="margin-left:1em">【二圓融門】謂經中廣顯法界之理圓融無礙令諸菩薩於前四十二位之中了知隨舉一位即攝諸位功德無障無礙故名圓融門也。</p>
二門<span class='note-inline'>(出大智度論)</span><p style="margin-left:1em">【一福德門】福德門者謂布施持戒忍辱等是為福德門入福德門則一切罪業皆除所願皆得也。</p>
<p style="margin-left:1em">【二智慧門】智慧門者謂了知一切諸法即是實相是為智慧門入智慧門則不厭生死不樂涅槃也<span class='note-inline'>(梵語涅槃華言滅度)</span>。</p>
起信二門<span class='note-inline'>(出起信論)</span><p style="margin-left:1em">論云依一心法有二種門皆各総攝一切諸法盖真如門是染淨通相通相之外無別染淨故得総攝一切諸法生滅門是染淨別相別相之中無所不該故亦総攝一切諸法此二門所以分也。</p>
<p style="margin-left:1em">【一心真如門】謂心性不生不滅非染非淨畢竟平等無有變異惟是一心故名心真如門。</p>
<p style="margin-left:1em">【二心生滅門】謂不生不滅真如之性因無明熏動故有生滅之心此即覺成不覺也覺與不覺復更互相熏以不覺熏本覺故則生諸染法流轉生死以本覺熏不覺故則生諸淨法反流出纏成於本覺故名心生滅門<span class='note-inline'>(熏即熏發擊動之義反流出纏者謂旋反無明之流而出離惑業之纏縛也)</span>。</p>
二種神力<span class='note-inline'>(出楞伽經)</span><p style="margin-left:1em">楞伽經云如來以二種神力建立菩薩聽受問義<span class='note-inline'>(建立猶加被也)</span>。</p>
<p style="margin-left:1em">【一現身面言說神力】經云初菩薩地住佛神力入於大乘照明三昧入是三昧<span class='corr'>已</span>十方世界一切諸佛以神通力為現一切身面言說是也<span class='note-inline'>(初菩薩地者即十地中初懽喜地菩薩也住佛神力等者由佛神力加被故能入住大乘照明三昧即光明定也梵語三昧華言正定由此定故得見十方諸佛現身說法也)</span>。</p>
<p style="margin-left:1em">【二以手灌頂神力】經云初菩薩地得三昧神力於百千刦積集善根之所成就次第入於諸地乃至第十法雲地住大蓮華微妙宮殿坐大蓮華寶師子座眾寶瓔珞莊嚴其身如黃金薝蔔日月光明諸最勝子從十方來就大蓮華宮殿座上而灌其頂是也<span class='note-inline'>(梵語薝蔔華言黃花)</span>。</p>
二力<span class='note-inline'>(出華嚴經䟽)</span><p style="margin-left:1em">【一思擇力】思即思惟擇即决擇謂能思惟决擇一切正行對治諸障不令再起故名思擇力。</p>
<p style="margin-left:1em">【二脩習力】脩即修治習即數習謂因修習之力能令一切善行堅固决定成就故名修習力。</p>
二種師子奮迅三昧<span class='note-inline'>(出法界次第)</span><p style="margin-left:1em">師子奮迅者借譬以顯法如世師子奮迅為二事故一為奮除塵土二能前走却走捷疾異於諸獸此三昧亦如是一則奮除障定之惑二能出入諸禪捷疾無間異於餘之三昧而具出入二義焉。</p>
<p style="margin-left:1em">【一入禪奮迅】入禪奮迅者謂離欲界不善法有覺有觀而入初禪如是次第入於二禪三禪四禪空處識處無所有處非有想非無想處滅受想定是為奮迅入也<span class='note-inline'>(有覺有觀者初心在禪曰覺細心分別禪味曰觀初禪二禪三禪四禪皆色界天也空處識處無所有處非有想非無想處即無色界天也滅受想定者滅除受想之心而得定也)</span>。</p>
<p style="margin-left:1em">【二出禪奮迅】出禪奮迅者從滅受想定起還入非有想非無想定從非有想非無想定起還入無所有處定如是識處空處四禪三禪二禪初禪乃至出散心中是為奮迅出也。</p>
二種超越三昧<span class='note-inline'>(出法界次第)</span><p style="margin-left:1em">超越者謂能超過諸地自在入出而具二義焉。</p>
<p style="margin-left:1em">【一超入三昧】超入三昧者謂離欲界不善法有覺有觀入色界初禪從初禪起超入無色界非有非無想處非有想非無想處起入滅受想定滅受想定起還入初禪從初禪起入滅受想定滅受想定起入二禪二禪起入滅受想定滅受想定起入三禪三禪起入滅受想定滅受想定起入四禪四禪起入滅受想定滅受想定起入空處空處起入滅受想定滅受想定起入識處識處起入滅受想定滅受想定起入不用處不用處起入滅受想定滅受想定起入非有想非無想非有想非無想處起入滅受想定是為諸佛菩薩超入三昧之相若聲聞之人但能超入一定而不能超入二定况能如上所明自在超入也<span class='note-inline'>(不用處即無所有處也)</span>。</p>
<p style="margin-left:1em">【二超出三昧】超出三昧者謂從滅受想定起入散心中散心中起入滅受想定滅受想定起還入散心中散心中起入非有想非無想處非有想非無想處起住散心中散心中起入無所有處無所有處起住散心中散心中起入識處識處起住散心中散心中起入空處空處起住散心中散心中起入四禪四禪起住散心中散心中起入三禪三禪起住散心中散心中起入二禪二禪起住散心中散心中起入初禪初禪起住散心中是為諸佛菩薩超出三昧之相若聲聞之人但能超出一定而不能超出二定何况如上所明自在超出也。</p>
精進二種相<span class='note-inline'>(出地藏十輪經)</span><p style="margin-left:1em">【一世間精進】謂諸菩薩精進勇猛勤修布施持戒等諸福業如是精進依諸果報依諸福業有漏有取是名世間精進。</p>
<p style="margin-left:1em">【二出世間精進】謂諸菩薩勇猛精進於諸眾生其心平等除滅一切煩惱業苦如是精進無漏無取無所依止是名出世間精進。</p>
二忍<span class='note-inline'>(出大智度論)</span><p style="margin-left:1em">【一眾生忍】忍即忍耐亦安忍也謂菩薩於一切眾生不瞋不惱如慈母愛子又若一切眾生以種種惡而加於我心不瞋恚以種種恭敬供養於我心亦不喜是名眾生忍。</p>
<p style="margin-left:1em">【二無生法忍】理本不生不滅今但言不生故名無生謂菩薩於無生之法忍可忍樂不動不退是名無生法忍。</p>
二忍<span class='note-inline'>(出地持經)</span><p style="margin-left:1em">【一安受苦忍】謂疾病水火刀杖等眾苦所逼即能安心忍受恬然不動是名安受苦忍。</p>
<p style="margin-left:1em">【二觀察法忍】謂觀察諸法體性虛幻本無生滅信解真實心無妄動安然忍可是名觀察法忍。</p>
忍有二種相<span class='note-inline'>(出地藏十輪經)</span><p style="margin-left:1em">謂菩薩能安忍世間有情無情種種苦惱之事然心有廣狹根有勝劣行有淺深故分世間出世間二種之別也<span class='note-inline'>(有情惱謂蚉䖟蚤虱等無情惱謂風寒雨濕等)</span>。</p>
<p style="margin-left:1em">【一世間忍】謂菩薩以有漏心依諸福業安忍世間種種苦惱違逆等事是為世間忍也。</p>
<p style="margin-left:1em">【二出世間忍】謂菩薩但為利益一切有情起平等大悲之心安忍種種苦樂逆順之境而不見諸法生滅之相是為出世間忍。</p>
二方便<span class='note-inline'>(出無着論)</span><p style="margin-left:1em">【一細作方便】方便猶善巧也謂欲破眾生執着色身之相故佛假喻微細分析善巧而說如金剛經云三千大千世界所有微塵寧為多不等意謂由微塵而成世界世界本來不實因四大而成色身色身本來是假是名細作方便<span class='note-inline'>(三千大千世界者一須彌山一日月一四天下一帝釋名為一世界一千箇世界名小千世界一千箇小千世界名中千世界一千箇中千世界名大千世界三千大千世界即釋迦佛所化之境也四大者地大水大火大風大也)</span>。</p>
<p style="margin-left:1em">【二不念方便】謂欲破眾生執着色身之相<span class='corr'>已</span>為假喻微細分析而說又令眾生於諸微塵不生念想故經云是諸微塵如來說非微塵等是名不念方便。</p>
方便二種相<span class='note-inline'>(出地藏十輪經)</span><p style="margin-left:1em">【一世間方便】謂諸菩薩或為自利或為利他示現種種善巧方便此之方便依有所得有所執着是名世間方便。</p>
<p style="margin-left:1em">【二出世間方便】謂諸菩薩但為利他不為自利示現種種善巧方便此之方便依無所得無所執著是名出世間方便。</p>
二無我<span class='note-inline'>(出楞伽經)</span><p style="margin-left:1em">無即空也人法之中本無有我但凡夫不了於無我中計我極盛所謂我身我名我衣物我田宅我行我住坐臥語言不離於我乃至我能布施持戒等因此顛倒備起一切煩惱生死行業聲聞之人脩四真諦即了人法本空我亦無有故名二無我<span class='note-inline'>(四真諦者即苦集滅道也)</span>。</p>
<p style="margin-left:1em">【一人無我】謂由攬五陰實法而成假名之人凡夫不了復於假名之中妄執為我若了五陰之法本空假名之人豈得定有假名既不定有則所執之我亦不可得故金光明經云何處有人及以眾生是名人無我<span class='note-inline'>(攬者撮持也五陰者色陰受陰想陰行陰識陰也五陰之身實有故名實法名字本來虛假故名假名)</span>。</p>
<p style="margin-left:1em">【二法無我】謂由攬父母之遺體四大假合而成五陰之身若一一分別推求皆悉空無所有凢夫不了妄執此身為我餘身非我若了四大本空五陰非有則所執之我亦不可得故金光明經云五陰舍宅觀悉空寂是名法無我<span class='note-inline'>(四大者地大水大火大風大也)</span>。</p>
二種我見<span class='note-inline'>(出起信論)</span><p style="margin-left:1em">【一人我見】謂凡夫之人於五陰身強立主宰計我為人作此妄見故名人我見<span class='note-inline'>(五陰者色陰受陰想陰行陰識陰也)</span>。</p>
<p style="margin-left:1em">【二法我見】謂二乘之人計一切法各有體性雖得人無我智猶自怖畏生死妄取涅槃之法於法起見故名法我見<span class='note-inline'>(二乘者聲聞乘緣覺乘也梵語涅槃華言滅度)</span>。</p>
二空<span class='note-inline'>(出法藏般若心經略䟽)</span><p style="margin-left:1em">【一人空】人空即我空也亦曰生空謂凡夫妄計五蘊是我強立主宰引生煩惱造種種業佛為破此計故說五蘊無我二乘悟之入無我理是名人空<span class='note-inline'>(五蘊者色蘊受蘊想蘊行蘊識蘊也二乘者聲聞乘緣覺乘也)</span>。</p>
<p style="margin-left:1em">【二法空】謂二乘之人未達法空之理猶計五蘊之法實有佛為破此執故說般若深慧徹見五蘊自性皆空菩薩悟之入法空理是名法空。</p>
二空<span class='note-inline'>(出止觀)</span><p style="margin-left:1em">【一但空】謂二乘之人觀一切法皆悉虛幻但見於空不見不空故名但空。</p>
<p style="margin-left:1em">【二不但空】謂諸菩薩非但見空兼見不空不空即中道故名不但空。</p>
空有各具二義<span class='note-inline'>(出華嚴經䟽)</span><p style="margin-left:1em">【一真空二義】一謂真空能滅幻有若幻有不滅即非真空二謂真空能成幻有幻有若礙亦非真空是名真空二義<span class='note-inline'>(幻有者以迷真空之理而成幻有之事虛假不實故名幻有)</span>。</p>
<p style="margin-left:1em">【二幻有二義】一謂幻有必覆真空幻有若現真空則隱二謂幻有不礙真空真空若顯幻有自滅是名幻有二義。</p>
二執<span class='note-inline'>(出金光明經文句記)</span><p style="margin-left:1em">【一人執】謂眾生於五陰等法中強立主宰計我為人妄生執著是名人執<span class='note-inline'>(五陰者色陰受陰想陰行陰識陰也)</span>。</p>
<p style="margin-left:1em">【二法執】謂眾生不了五陰等法從因緣生如幻如化計為我身妄生執著是名法執。</p>
二法執<span class='note-inline'>(出宗鏡錄)</span><p style="margin-left:1em">【一俱生法執】謂無始時來虛妄熏習於一切法妄生執著恒與身俱故名俱生法執。</p>
<p style="margin-left:1em">【二分別法執】謂於邪教及邪師所說之法分別計度執為實法故名分別法執。</p>
二我執<span class='note-inline'>(出宗鏡錄)</span><p style="margin-left:1em">【一俱生我執】謂於五陰等法中強立主宰妄執為我與身俱生是名俱生我執<span class='note-inline'>(五陰者色陰受陰想陰行陰識陰也)</span>。</p>
<p style="margin-left:1em">【二分別我執】謂於計我法中分別我能行善行惡等事而起執著是名分別我執。</p>
空有二執<span class='note-inline'>(出宗鏡錄)</span><p style="margin-left:1em">【一情有理無】情有理無者即空觀對遣有執也謂觀遍計所執於情則有於理則無唯虛妄起都無體用正應除遣也。</p>
<p style="margin-left:1em">【二理有情無】理有情無者即有觀對遣空執也謂觀依他圓成之法於理則有於情則無理本是實有體有用正應存留也。</p>
二種常<span class='note-inline'>(出大智度論)</span><p style="margin-left:1em">【一百嵗至刦滅名常】百嵗至刦滅名常者謂諸菩薩若住百嵗千萬億嵗若一刦乃至八萬刦後方始入滅是名為常此乃久遠住世為常非不遷不變之常也。</p>
<p style="margin-left:1em">【二常住不壞名常】常住不壞名常者謂諸菩薩煩惱之惑<span class='corr'>已</span>滅則真常之理方顯真常之理不生不滅不壞不變是名為常也。</p>
二無常<span class='note-inline'>(出大智度論)</span><p style="margin-left:1em">【一念念無常】謂一切有為之法念念生滅而不停住故名念念無常。</p>
<p style="margin-left:1em">【二相續無常】謂相續法壞名為無常如人欲死漸漸命盡如火燒草木漸漸燒盡故名相續無常。</p>
二無常<span class='note-inline'>(出析玄記)</span><p style="margin-left:1em">【一剎那無常】梵語剎那華言一念而言無常者謂此一念之心生住異滅四相遷流不停是名剎那無常。</p>
<p style="margin-left:1em">【二一期無常】謂眾生受身雖壽命長短不等皆名一期而言無常者謂諸眾生一期受報之身亦為生住異滅四相遷流終歸滅盡是名一期無常。</p>
二假<span class='note-inline'>(出宗鏡錄)</span><p style="margin-left:1em">宗鏡錄問云不了唯識之徒妄執我法聖教之內云何復言有我法等荅云對機設假非同情執假有二種故名二假。</p>
<p style="margin-left:1em">【一無體隨情假】謂執我之法本自無體但因隨順機情虛假施設亦名我法故名無體隨情假。</p>
<p style="margin-left:1em">【二有體施設假】謂聖教所說雖有法體而非我法體本無名隨緣施設假名我法故名有體施設假。</p>
二因<span class='note-inline'>(出涅槃經)</span><p style="margin-left:1em">【一生因】生即發生謂本具法性之理則能發生一切善法如穀麥等種能生芽孽是名生因。</p>
<p style="margin-left:1em">【二了因】了即照了謂以智慧照了法性之理如燈照物了了可見是名了因。</p>
二因<span class='note-inline'>(出宗鏡錄)</span><p style="margin-left:1em">【一能生因】謂第八識能生起眼等諸識又為一切善惡種子之因譬如穀麥等種為發生芽孽之因是名能生因<span class='note-inline'>(第八識者即藏識也)</span>。</p>
<p style="margin-left:1em">【二方便因】謂眼等諸識能為方便引發第八識善惡之種譬如水土以為發生穀麥等芽孽之方便是名方便因。</p>
二因<span class='note-inline'>(出天台四教儀集註)</span><p style="margin-left:1em">【一習因】習即數習之義謂如習貪欲則貪欲增長是名習因。</p>
<p style="margin-left:1em">【二報因】報即果報謂行善惡之因即得善惡之報是名報因。</p>
二因<span class='note-inline'>(出大智度論)</span><p style="margin-left:1em">論問曰諸煩惱是惡法云何能生善業荅曰有二種因。</p>
<p style="margin-left:1em">【一近因】謂人為求後世富樂故修布施等善是為近因。</p>
<p style="margin-left:1em">【二遠因】謂人欲離欲界衰惱不淨之身故修禪定之善是為遠因。</p>
二因<span class='note-inline'>(出大涅槃經)</span><p style="margin-left:1em">【一正因】正謂中正中必雙照三諦具足故名正因<span class='note-inline'>(中正者離於邊邪也雙照者照空照假也空謂蕩一切相即是真諦假謂立一切法即是俗諦非空非假即是中諦故云三諦具足)</span>。</p>
<p style="margin-left:1em">【二緣因】緣即緣助謂一切功德善根資助了因開發正因之性故名緣因<span class='note-inline'>(了因者了即照了謂以智慧照了正因也)</span>。</p>
二因<span class='note-inline'>(出瑜伽師地論)</span><p style="margin-left:1em">【一牽引因】謂由無明之惑於先世時造作善惡一切業行由此業行為因則能招引現生果報如是展轉牽連不斷故名牽引因。</p>
<p style="margin-left:1em">【二生起因】謂由無明之惑於現世時造作善惡一切業行由此業行為因則能感得後世果報如是展轉相生不絕故名生起因。</p>
二果<span class='note-inline'>(出宗鏡錄)</span><p style="margin-left:1em">【一增上果】謂眼耳鼻舌身五根皆為識所依根即增勝名增上果又第六意識能引生眼等五識亦名增上果又第七識前念為後念所依亦名增上果又第八識為第七識之所依故亦名增上果<span class='note-inline'>(第七識者即分別識也第八識者即藏識也)</span>。</p>
<p style="margin-left:1em">【二異熟果】異熟果者謂果報異時成熟即第八識也以此識能含藏一切諸法種子而成熟諸根識之果也如眼等諸根由昔作善惡之因今報得苦樂之果若今作善惡之因亦感當來苦樂之果是名異熟果<span class='note-inline'>(諸根者即眼耳鼻舌身意六根也)</span>。</p>
二果<span class='note-inline'>(出阿毘曇論)</span><p style="margin-left:1em">【一習氣果】<span class='note-inline'>(亦名所依果)</span>謂數習宿世善惡氣分感於果報也如往世修善勝故則今世為善心重修惡勝故則為惡心重是名習氣果。</p>
<p style="margin-left:1em">【二報果】謂由宿世善惡為因感報今世之果也如往世作諸善業之因則感今世富樂之果作諸惡業之因則感貧苦之果是名報果。</p>
二種無漏因果<span class='note-inline'>(出大涅槃經)</span><p style="margin-left:1em">【一無漏因】謂二乘之人由修戒定慧之因能斷三界生死之苦果則戒定慧名無漏因即道諦也<span class='note-inline'>(二乘者聲聞乘緣覺乘也三界者欲界色界無色界也)</span>。</p>
<p style="margin-left:1em">【二無漏果】謂二乘之人既斷三界生死逼迫之苦證真空涅槃寂滅之樂是真空涅槃名無漏果即滅諦也<span class='note-inline'>(梵語涅槃華言滅度)</span>。</p>
二加<span class='note-inline'>(出華嚴經䟽)</span><p style="margin-left:1em">加即加被佛於華嚴會上以三業神力或冥或顯加被法慧等諸菩薩各各說法故有此二加也<span class='note-inline'>(三業者身業口業意業也)</span>。</p>
<p style="margin-left:1em">【一顯加】顯加者謂佛以平等大慈常鑑眾生若有宿世善根成熟者即以神力加被菩薩為其說法如身業摩頂以增其威口業勸說以益其辯顯然可見故曰顯加<span class='note-inline'>(身業摩頂者本以手摩手属於身故也)</span>。</p>
<p style="margin-left:1em">【二冥加】冥加者謂佛以意業神力加被菩薩增其智慧於大眾中為人演說令無所畏隱密難見故曰冥加。</p>
二種顯示<span class='note-inline'>(出華嚴經䟽)</span><p style="margin-left:1em">顯即顯露示即曉示謂一切眾生本性具有因果理事等法但相變體殊情生智隔不能顯發故談華嚴大經令其知心合體智顯情亡故有二種顯示也。</p>
<p style="margin-left:1em">【一言顯示】謂佛以言說顯示令諸眾生悉皆知有如來智慧德相經云破一微塵出大經卷等是名言顯示。</p>
<p style="margin-left:1em">【二使修行顯示】謂眾生既知性具如來之法令其修行悟入顯現如法華經云為令眾生開示悟入佛之知見等是名使修行顯示。</p>
二種廣利<span class='note-inline'>(出華嚴經䟽)</span><p style="margin-left:1em">【一利今】謂佛在世當機之眾聞法悟道獲大利益是名利今。</p>
<p style="margin-left:1em">【二利後】謂佛滅後一切眾生亦得聞經受法修行悟道獲大利益是名利後。</p>
二種說法<span class='note-inline'>(出寶性論)</span><p style="margin-left:1em">【一細】謂如來為諸菩薩演說甚深微妙之法以依第一義諦而說故名為細<span class='note-inline'>(第一義諦者如來所證出世間之妙理也)</span>。</p>
<p style="margin-left:1em">【二麤】謂如來或時為諸眾生演說諸法名字章句種種差別以依世諦而說故名為麤<span class='note-inline'>(世諦者謂世間一切諸法也)</span>。</p>
二種通相<span class='note-inline'>(出楞伽經)</span><p style="margin-left:1em">【一宗通相】宗即心宗亦要也通即融通無礙相即自心所得勝進之相謂依教思修得意忘言趣入自覺之地覺智圓明融通無礙是名宗通相。</p>
<p style="margin-left:1em">【二說通相】說即說法通即辯說無礙相即起用化他之相謂以方便隨順眾生根器淺深為其演說無有障礙是名說通相。</p>

<p class='juan'>大明三藏法數卷第二</p></div>
</div><!-- end of div[@id='body'] -->
</body></html>