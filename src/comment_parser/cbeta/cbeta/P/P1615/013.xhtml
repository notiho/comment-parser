<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大明三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu19' />
<p class='juan'>大明三藏法數卷第十三　　　　　池五</p><p class="byline">上天竺前住持沙門一如等奉　勑集註</p>四種法離菩薩行<span class='note-inline'>(出大寶積正法經)</span><p style="margin-left:1em">【一疑惑佛法】謂人宿無善種於佛法中心生疑惑而不愛樂是以離於菩薩行也<span class='note-inline'>(梵語菩薩華言覺有情)</span>。</p>
<p style="margin-left:1em">【二我見貢高】謂人妄執我見心懷貢高嗔恚一切眾生是以離於菩薩行也。</p>
<p style="margin-left:1em">【三嫉他利養】謂人見他所得利養妄起貪愛而復憎嫉是以離於菩薩行也。</p>
<p style="margin-left:1em">【四不敬信】謂人心著邪見於佛菩薩不生敬信亦不稱讚而復毀謗是以離於菩薩行也。</p>
四人有障<span class='note-inline'>(出究竟一乘寶性論)</span><p style="margin-left:1em">障者覆障也謂一闡提等四人各有所障不能生正信入理沉滯空寂故言四人有障<span class='note-inline'>(梵語一闡提華言信不具)</span>。</p>
<p style="margin-left:1em">【一一闡提不信障】謂此人不信有因有果毀謗大乘是名一闡提不信障。</p>
<p style="margin-left:1em">【二外道執我障】謂其所執神我之見多在理外名為外道我者即於五陰身中強立主宰名之為我此外道謂罪福苦樂自有定因要當必受執著我見不信佛法是名外道執我障<span class='note-inline'>(五陰者色陰受陰想陰行陰識陰也)</span>。</p>
<p style="margin-left:1em">【三聲聞畏苦障】聞佛聲教故曰聲聞謂聲聞之人怖畏世間生死之苦樂著真空是名聲聞畏苦障。</p>
<p style="margin-left:1em">【<span class='corr'>四</span>獨覺捨悲障】謂其出無佛世獨宿孤峯觀物變易自覺真空故名獨覺此獨覺之人但能自度而不能起大悲心利益一切眾生是名獨覺捨悲障。</p>
說法四謗<span class='note-inline'>(出華嚴經隨䟽演義鈔)</span><p style="margin-left:1em">【一定有是增益謗】定有者謂不知真如之理離相寂滅性本不有而言真如決定是有者則成增益謗也。</p>
<p style="margin-left:1em">【二定無是損減謗】定無者謂不知真如之理不可變壞性本不空而言真如決定是無者則成損減謗也。</p>
<p style="margin-left:1em">【三亦有亦無是相違謗】亦有亦無者謂不知真如之理是即有之空即空之有而言真如亦有是不知即空又言真如亦無是不知即有二邊共執則成有無相違謗也。</p>
<p style="margin-left:1em">【四非有非無是戲論謗】非有非無者謂不知真如之理具有無之德而言真如非有又言真如非無二邊不定則成戲論謗也。</p>
四識住<span class='note-inline'>(出寶積經)</span><p style="margin-left:1em">【一色識住】色即眼根所對之色謂內意識緣於外色之時識於色中生喜住著故名色識住。</p>
<p style="margin-left:1em">【二受識住】受即領納之義謂意識領納六塵之時識於受中生喜住著故名受識住<span class='note-inline'>(六塵者色塵聲塵香塵味塵觸塵法塵以其能染故名塵也)</span>。</p>
<p style="margin-left:1em">【三想識住】想即思想謂意識想起六塵相貌之時識於想中生喜住著故名想識住。</p>
<p style="margin-left:1em">【四行識住】造作之心名為行謂意識起諸行時識於行中生喜住若故名行識住。</p>
有漏四種過失<span class='note-inline'>(出瑜伽師地論)</span><p style="margin-left:1em">有漏者謂漏落三界生死也<span class='note-inline'>(三界者欲界色界無色界也)</span>。</p>
<p style="margin-left:1em">【一不寂靜過失】謂諸眾生隨逐根塵起諸妄想顛倒散亂而無禪定之功不能斷惑證果是為不寂靜過失。</p>
<p style="margin-left:1em">【二內外變異過失】謂諸眾生由內心亂想外境遷流心境相應更互變異所謂心隨境起境逐心生煩惱纏綿不能解脫是為內外變異過失。</p>
<p style="margin-left:1em">【三發起惡行過失】謂諸眾生由煩惱妄惑造諸殺盜[婬-壬+(工/山)]妄種種惡業輪轉生死無有出期是為發起惡行過失。</p>
<p style="margin-left:1em">【四攝受因過失】謂諸眾生由造種種惡業之因攝取未來苦果展轉輪廻不能解脫是為攝受因過失。</p>
四無明<span class='note-inline'>(出宗鏡錄)</span><p style="margin-left:1em">無明者於第一義無所明了故曰無明即惑是也。</p>
<p style="margin-left:1em">【一纏無明】纏即纏縛謂由此無明之惑纏縛不能出離生死故曰纏無明。</p>
<p style="margin-left:1em">【二隨眠無明】謂無明煩惱長時隨逐眠伏第八藏識之中故曰隨眠無明。</p>
<p style="margin-left:1em">【三相應無明】謂意識緣於六塵之境識與境相應而起無明煩惱故曰相應無明<span class='note-inline'>(六塵者色塵聲塵香塵味塵觸塵法塵也)</span>。</p>
<p style="margin-left:1em">【四獨頭無明亦名不共無明】謂未有六塵之境相對而意識獨緣想諸塵之境識與境不相應故曰獨頭無明。</p>
四種貪<span class='note-inline'>(出瑜伽師地論)</span><p style="margin-left:1em">【一顯色貪】謂於他人身分及青黃赤白等顯現之色而起貪著也修行之人觀色作青瘀肨脹等想而生厭離令心清淨。</p>
<p style="margin-left:1em">【二形色貪】謂於長短嬌媚等形相之色而起貪著也修行之人觀此形相作爛壞想而生厭離令心清淨。</p>
<p style="margin-left:1em">【三妙觸貪】觸即觸著謂於自他身分細輭光滑等觸而起貪著也修行之人觀此身分作蟲蛆想而生厭離令心清淨。</p>
<p style="margin-left:1em">【四承事貪】謂於他人趍承服事折旋俯仰等而起貪著也修行之人觀彼趍承服事自作死想猶如枯木而生厭離令心清淨。</p>
四欲<span class='note-inline'>(出法苑珠林)</span><p style="margin-left:1em">【一情欲】謂欲界眾生多於男女情愛之境而起貪欲故名情欲。</p>
<p style="margin-left:1em">【二色欲】謂欲界眾生多於男女嬌媚等色而起貪欲故名色欲。</p>
<p style="margin-left:1em">【三食欲】謂欲界眾生多於美味飲食而起貪欲故名食欲。</p>
<p style="margin-left:1em">【四[婬-壬+(工/山)]欲】謂欲界眾生多於男女互相染著行於欲事故名[婬-壬+(工/山)]欲。</p>
四縛<span class='note-inline'>(亦名四結出鞞婆沙論)</span><p style="margin-left:1em">縛者束縛也又連續也謂眾生由欲愛等業束縛流轉生死連續不斷故名四縛。</p>
<p style="margin-left:1em">【一欲愛身縛】謂欲界眾生於五欲順情等境心生貪愛起諸惑業束縛於身不得解脫故名欲愛身縛<span class='note-inline'>(五欲者色欲聲欲香欲味欲觸欲也)</span>。</p>
<p style="margin-left:1em">【二瞋恚身縛】謂欲界眾生於五欲違情等境心生瞋恚起諸惑業束縛於身不得解脫故名瞋恚身縛。</p>
<p style="margin-left:1em">【三戒盜身縛】戒盜亦名戒取本非是戒強以為戒名為戒盜又取以進行復名戒取如外道諸戒是也由此邪戒增長惑業束縛於身不得解脫故名戒盜身縛。</p>
<p style="margin-left:1em">【四我見身縛】我見即見取也謂於非涅槃法中妄自分別以為涅槃生心取著名為見取由此我見增長惑業束縛於身不得解脫故名我見身縛<span class='note-inline'>(梵語涅槃華言滅度)</span>。</p>
四流<span class='note-inline'>(出成實論)</span><p style="margin-left:1em">流而不返謂之流謂眾生由三惑之所流轉漂泊三界而不能返於涅槃彼岸也又名四暴河者以其惑業暴湧成河漂沒眾生也亦名四軛者謂眾生為惑業所纏若牛之縛軛以駕車而不能脫離也<span class='note-inline'>(梵語涅槃華言滅度)</span>。</p>
<p style="margin-left:1em">【一見流】見即三界見惑也謂意根對於法塵起分別見因此見惑流轉三界不能出離故名見流<span class='note-inline'>(三界者欲界色界無色界也)</span>。</p>
<p style="margin-left:1em">【二欲流】欲者即欲界思惑也謂五根貪愛五塵故名為思惑即貪瞋慢也因此思惑流轉欲界不能出離故名欲流<span class='note-inline'>(五根者眼根耳根鼻根舌根身根也五塵者色塵聲塵香塵味塵觸塵也)</span>。</p>
<p style="margin-left:1em">【三有流】有即因果不亡為有謂色界無色界思惑即貪慢也因此思惑流轉色無色界不能出離故名有流。</p>
<p style="margin-left:1em">【四無明流】無所明了故曰無明即三界思惑中癡惑也由此無明流轉生死不能出離故名無明流。</p>
四取<span class='note-inline'>(出佛性論)</span><p style="margin-left:1em">【一欲取】欲即貪欲取即取著謂於彼欲界色聲香味觸五塵之境貪欲取著故名欲取。</p>
<p style="margin-left:1em">【二見取】邪心分別名之為見所謂身見邊見等因見取著故名見取<span class='note-inline'>(身見者於五陰等法妄計為身也邊見者於斷常二見中隨執一邊也)</span>。</p>
<p style="margin-left:1em">【三戒取】謂於非戒中謬以為戒取著成行故名戒取如外道雞狗等戒是也<span class='note-inline'>(雞狗戒者外道妄計我身前世從雞中來故今學寒雞獨立為行若妄計從狗中來即噉糞穢等是也)</span>。</p>
<p style="margin-left:1em">【四我語取】華嚴鈔云我見我慢名為我語云何此二獨名我語由此二種說有我故又云隨假言說起於我執隨執取著故名我語取<span class='note-inline'>(我見者於五陰等法中不了虛假妄計有我也我慢者謂以我為勝而輕僈於他也)</span>。</p>
四障<span class='note-inline'>(出海意菩薩所問淨印法門經)</span><p style="margin-left:1em">【一惑障】謂諸眾生由貪欲瞋恚愚癡等惑根性昏鈍障蔽正道是名惑障。</p>
<p style="margin-left:1em">【二業障】謂諸眾生由貪瞋癡等惑於諸善法不能勤行而隨身口意造作惡業障蔽正道是名業障。</p>
<p style="margin-left:1em">【三報障】報即果報謂諸眾生由煩惱惑業為因而感地獄畜生餓鬼諸趣之報不聞正道是名報障。</p>
<p style="margin-left:1em">【四見障】謂諸眾生由不聞正法起諸邪見隨逐魔事失菩提心是名見障<span class='note-inline'>(梵語菩提華言道)</span>。</p>
四刦<span class='note-inline'>(出佛祖統紀)</span><p style="margin-left:1em">刦梵語具云刦波華言分別時節謂人壽八萬四千歲時歷過百年則壽減一歲如是減至人壽十歲則止復過百年則增一歲如是增至八萬四千歲此一增一減名為一小刦如是二十增減名為一中刦摠成住壞空四中刦名為一大刦。</p>
<p style="margin-left:1em">【一成刦】成刦者謂世界初成立也有二十小刦第一小刦因過去刦壞空之後第二禪光音天空中布金色雲注大洪雨積風輪上結為水輪有大風起吹水生沫而成須彌等山時一切有情皆集光音天中天眾既多居處迫窄其福減者下生世間最初有一天子從光音天沒來生大梵天中是為梵王其壽六十小刦第二小刦光音諸天來生初禪梵世天中為梵輔天其壽四十小刦第三小刦光音諸天復有來生梵世天中為梵眾天其壽二十小刦如是漸漸下生欲界天中時光音諸天有福盡者化生為人飛行自在無有男女之相地涌甘泉味如酥蜜因試甞之遂生味著失其神通及以身光世間大暗黑風吹海漂出日月置須彌山腹照四天下乃有晝夜彼時眾生由躭地味顏色粗悴復食自然稉稻殘穢在身為欲蠲除便生二道成男女根宿習力故便生淫欲夫妻共住光音諸天後來生者入母胎中遂有胎生時自然稉稻朝刈暮熟刈復隨生米長四寸後因人多貪取漸生糠[禾*會]刈<span class='corr'>已</span>不生第四小刦乃至第二十小刦皆悉一增一減名為成刦<span class='note-inline'>(梵語須彌華言妙高)</span>。</p>
<p style="margin-left:1em">【二住刦】住刦者謂世界安住也有二十小刦第九小刦人壽減至五萬歲時第一拘留孫佛出世減至四萬歲時第二拘那含牟尼佛出世減至二萬歲時第三迦葉佛出世減至一百歲時第四釋迦牟尼佛出世第十小刦人壽減至八萬歲時第五彌勒佛出世第十五小刦於減刦中第六師子佛乃至欲樂佛凡九百九十四佛相繼出興說法度人第二十小刦於增刦中樓至佛出世滿足一千也<span class='corr'>已</span>上二十小刦皆悉一增一減名為住刦<span class='note-inline'>(梵語拘留孫華言所應斷梵語拘那含牟尼華言金色仙梵語迦葉華言飲光梵語釋迦牟尼華言能仁寂默梵語彌勒華言慈氏梵語樓至華言愛樂)</span>。</p>
<p style="margin-left:1em">【三壞刦】壞刦者謂世界壞減也有二十小刦如火灾起時壞至初禪天始從地獄終至梵天有情眾生經十九增減刦次第壞盡唯器世間空曠而住乃至一切有情都盡最後一增減刦方壞器世間有七日從海底出大海盡竭須彌崩壞風吹猛燄燒上梵天悉成灰燼乃至三千世界一時燒盡名為壞刦<span class='note-inline'>(噐世間者世界如噐故也梵天即初禪天也三千世界者小千中千大千也)</span>。</p>
<p style="margin-left:1em">【四空刦】空刦者謂世界空虛也有二十小刦壞刦之後自初禪梵世<span class='corr'>已</span>下世界空虛猶如墨宂無晝夜日月唯大黑暗名為空刦。</p>
四土<span class='note-inline'>(出觀無量壽佛經妙宗鈔)</span><p style="margin-left:1em">【一同居土】同居土者有穢有淨謂如此土娑婆世界沙礫充滿即同居穢土也西方安養世界金寶莊嚴無四惡趣即同居淨土也雖淨穢有異皆是凡聖共住故名同居也<span class='note-inline'>(梵語娑婆華言能忍四惡趣者脩羅趣餓鬼趣畜生趣地獄趣也)</span>。</p>
<p style="margin-left:1em">【二有餘土】有餘土者謂二乘等<span class='corr'>已</span>斷三界見思惑盡出生彼土尚餘無明之惑未盡故名有餘也<span class='note-inline'>(二乘者聲聞乘緣覺乘也三界者欲界色界無色界也)</span>。</p>
<p style="margin-left:1em">【三果報土】果報土者亦名實報土即別教十地圓教十住十行十回向乃至等覺諸菩薩所居之土也觀無量壽佛經䟽云行真實法感得勝報是也<span class='note-inline'>(十地者歡喜地離垢地發光地燄慧地難勝地現前地遠行地不動地善慧地法雲地也十住者發心住治地住修行住生貴住方便具足住正心住不退住童真住法王子住灌頂住也十行者歡喜行饒益行無嗔恨行無盡行離癡亂行善現行無著行尊重行善法行真實行也十回向者救一切眾生離眾生相回向不壞回向等一切佛回向至一切處回向無盡功德藏回向隨順平等善根回向隨順等觀一切眾生回向真如相回向無縛解脫回向法界無量回向也)</span>。</p>
<p style="margin-left:1em">【四常寂光土】常寂光土者即理性土也常即法身寂即解脫光即般若此以不迁不變名常離有離無名寂照俗照真名光即妙覺究竟果佛所居之土也淨名䟽云修於圓教願行之因因極果滿道成妙覺居常寂光是也。</p>
又四土<span class='note-inline'>(出華嚴經䟽)</span><p style="margin-left:1em">【一自性身依法性土】自性身者以真如自性為身即法身也法性土者即理土也謂此身土體無差別俱非色相所攝譬如虛空遍一切處是名自性身依法性土。</p>
<p style="margin-left:1em">【二自受用身依自受用土】自受用身者謂自受用法喜之樂名自受用身即自報身也自受用土者即實報土也謂佛以相應淨識所修成就從初成佛盡未來際相續變為純淨佛土周圓無際眾寶莊嚴自受用身常依而住是名自受用身依自受用土<span class='note-inline'>(法喜之樂者聞法歡喜而快樂也)</span>。</p>
<p style="margin-left:1em">【三他受用身依他受用土】他受用身者謂因他機感扣而現此身即勝應身也他受用土者亦即實報土也謂佛以大慈悲力隨十地菩薩所冝變為淨土或小或大或劣或勝他受用身依之而住是名他受用身依他受用土<span class='note-inline'>(十地者歡喜地離垢地發光地燄慧地難勝地現前地遠行地不動地善慧地法雲地也)</span>。</p>
<p style="margin-left:1em">【四變化身依變化土】變化身者改轉不定名之為變無而忽有名之為化即劣應身也變化土者謂佛以大慈悲力隨諸有緣眾生所冝化為佛土或大或小或淨或穢佛變化身依之而住是名變化身依變化土。</p>
世界四持<span class='note-inline'>(出華嚴經䟽)</span><p style="margin-left:1em">經云彼須彌山微塵數風輪最在上者名殊勝威光能持普光摩尼莊嚴香水海有大蓮華名種種光明蘂香幢莊嚴世界海住在其中<span class='note-inline'>(梵語須彌華言妙高)</span>。</p>
<p style="margin-left:1em">【一能持風輪】謂此風輪能持香水海而使安住故曰能持風輪。</p>
<p style="margin-left:1em">【二所持香海】謂此香水海因為風輪所持而得安住故曰所持香海。</p>
<p style="margin-left:1em">【三海出蓮華】謂此香水海中出生大蓮華為世界種十方剎土皆為大蓮華之所含攝故曰海出蓮華。</p>
<p style="margin-left:1em">【四華持剎海】謂此大蓮華能持世界剎海安住其中四方均平清淨堅固故曰華持剎海<span class='note-inline'>(剎梵語具云剎摩華言土田)</span>。</p>
四輪持世界<span class='note-inline'>(出佛祖統紀)</span><p style="margin-left:1em">輪取持載之義華嚴經云三千大千世界依於水輪風輪空輪不言金輪者文略也<span class='note-inline'>(三千者小千中千大千也今言三千大千者總別兼稱也)</span>。</p>
<p style="margin-left:1em">【一金輪】大地之下有金輪起世因本經云水上有風吹轉此水於上成金如熟酥生膏是名金輪。</p>
<p style="margin-left:1em">【二水輪】金輪之下有水輪菩薩藏經云最上風輪為水輪之所依止其水量高六十八百千由旬<span class='note-inline'>(梵語由旬華言限量)</span>。</p>
<p style="margin-left:1em">【三風輪】水輪之下有風輪菩薩藏經云風輪量高六萬八千俱胝<span class='note-inline'>(梵語俱胝華言百億)</span>。</p>
<p style="margin-left:1em">【四空輪】風輪之下有空輪華嚴經云空無所依雖無所依然由眾生業感世界次第安住。</p>
四風輪<span class='note-inline'>(出華嚴經)</span><p style="margin-left:1em">經云此四風輪能持水輪水輪能持大地令不散壞以譬如來出現依無礙慧光明而起四種大智風輪能持一切眾生義根也。</p>
<p style="margin-left:1em">【一安住】謂三千大千世界依此風輪而得安住以譬如來大智風輪普攝眾生皆令懽喜安住也<span class='note-inline'>(三千者小千中千大千也言三千大千者總別兼稱也)</span>。</p>
<p style="margin-left:1em">【二常住】謂三一大千世界依此風輪而得常住以譬如來大智風輪建立正法常住世間令諸眾生皆生愛樂也。</p>
<p style="margin-left:1em">【三究竟】謂三千大千世界依此風輪而為究竟極際以譬如來大智風輪具一切方便通達無漏究竟之道也<span class='note-inline'>(無漏者不漏落生死也)</span>。</p>
<p style="margin-left:1em">【四堅固】謂三千大千世界依此風輪而得堅固以譬如來大智風輪守護一切眾生善根令不斷壞也。</p>
四大部洲<span class='note-inline'>(亦名四洲形量出長阿含經)</span><p style="margin-left:1em">【一東弗于逮】梵語弗于逮亦云弗婆提華言勝身以其身勝南洲故也又翻為初謂日初從此出也在須彌山東其土東狹西廣形如半月縱廣九千由旬人靣亦如半月之形人身長八肘人壽二百五十歲<span class='note-inline'>(梵語須彌華言妙高梵語由旬亦云踰繕那華言限量大論云由旬有三大者八十里中者六十里下者四十里肘以一尺八寸為一肘)</span>。</p>
<p style="margin-left:1em">【二南閻浮提】梵語閻浮提華言勝金洲閻浮是樹提是洲名因樹立稱故名閻浮提在須彌山南其土南狹北廣形如車箱縱廣七千由旬人靣亦像地形人身多長三肘半於中有長四肘者人壽百歲中夭者多。</p>
<p style="margin-left:1em">【三西瞿耶尼】梵語瞿耶尼華言牛貨為彼多牛以牛為貨故名牛貨在須彌山西其土形如滿月縱廣八千由旬人靣亦如滿月人身長十六肘人壽五百歲。</p>
<p style="margin-left:1em">【四北欝單越】梵語欝單越華言勝處以其土勝三洲故也在須彌山北其土正方猶如池沼縱廣一萬由旬人靣亦像地形人身長三十二肘人壽一千歲命無中夭。</p>
日照四洲<span class='note-inline'>(出法苑珠林)</span><p style="margin-left:1em">起世經云刼初世間黑暗爾時忽然出生日月及諸星宿便有晝夜年歲時節日從東方出繞須彌山半腹而行照于四洲遂有晝夜不同<span class='note-inline'>(梵語須彌華言妙高)</span>。</p>
<p style="margin-left:1em">【一南閻浮提日正中時】謂南閻浮提日正中時東弗婆提日則始沒西瞿耶尼日則初出北欝單越正當半夜<span class='note-inline'>(梵語閻浮提華言勝金洲梵語弗婆提華言勝身梵語瞿耶尼華言牛貨梵語欝單越華言勝處)</span>。</p>
<p style="margin-left:1em">【二西瞿耶尼日正中時】謂西瞿耶尼日正中時南閻浮提日則始沒北欝單越日則始出東弗婆提正當半夜。</p>
<p style="margin-left:1em">【三東弗婆提日正中時】謂東弗婆提日正中時北欝單越日則始沒南閻浮提日則初出西瞿耶尼正當半夜。</p>
<p style="margin-left:1em">【四北欝單越日正中時】謂北欝單越日正中時西瞿耶尼日則始沒東弗婆提日則初出南閻浮提正當半夜。</p>
世間四義<span class='note-inline'>(出㭊玄記)</span><p style="margin-left:1em">世間者即三藏教四加行中最後世第一位也以其是有漏法故名世間於中最勝故名第一有四義焉<span class='note-inline'>(四加行者謂一煖二頂三忍四世第一也以其加功進行故也)</span>。</p>
<p style="margin-left:1em">【一可破壞】謂世間有漏煩惱等法體本虛妄自性不實皆是無常故名可破壞也。</p>
<p style="margin-left:1em">【二有生滅】謂世間一切諸法皆從因緣和合而生皆從因緣別離而滅故名有生滅也。</p>
<p style="margin-left:1em">【三隱真理】謂世間有漏煩惱等法障覆真空之理不能顯發故名隱真理也。</p>
<p style="margin-left:1em">【四性有漏】謂世間煩惱等法其性實能招集有漏生死之果故名性有漏也。</p>
依正四句<span class='note-inline'>(出華嚴經隨䟽演義鈔)</span><p style="margin-left:1em">依正者依即所依國土正即能依之身也。</p>
<p style="margin-left:1em">【一依內現依】依內現依者謂於國土中又現一切國土也如成就品云一一塵中難思剎隨眾生心普現前一切剎海靡不周如是方便無差別是也。</p>
<p style="margin-left:1em">【二正內現正】正內現正者謂於一身中復現一切身也如現相品云如來一一毛孔中一切剎塵諸佛坐菩薩眾會共圍繞演說普賢之勝行是也<span class='note-inline'>(菩薩梵語具云菩提薩埵華言覺有情)</span>。</p>
<p style="margin-left:1em">【三正內現依】正內現依者謂於身中現一切國土也如現相品云如來安坐菩提座一毛示現多剎海一一毛現悉亦然於是普周於法界是也。</p>
<p style="margin-left:1em">【四依內現正】依內現正者謂於國土現一切身也如現相品云一切剎土微塵數常現身雲悉充滿普為眾生放大光各雨法雨稱其心是也。</p>
舍衛四德<span class='note-inline'>(出翻譯名義)</span><p style="margin-left:1em">梵語舍衛華言聞物亦云豐德以其具四德故也。</p>
<p style="margin-left:1em">【一具財寶德】謂舍衛國中多出一切珎寶勝於餘國是名具財寶德。</p>
<p style="margin-left:1em">【二妙五欲德】謂舍衛國中五欲勝妙非餘國所及是名妙五欲德<span class='note-inline'>(五欲者色欲聲欲香欲味欲觸欲也)</span>。</p>
<p style="margin-left:1em">【三饒多聞德】饒益也謂舍衛國中財寶具足五欲勝妙聞於四方是名饒多聞德。</p>
<p style="margin-left:1em">【四豐解脫德】豐盛也謂舍衛國中之人多修道行而得解脫是名豐解脫德。</p>
淨穢四句<span class='note-inline'>(出華嚴經䟽)</span><p style="margin-left:1em">淨穢者謂佛說華嚴經或在清淨之土或在穢惡之土也。</p>
<p style="margin-left:1em">【一唯染】染即穢染謂佛於娑婆世界摩竭提國等處而說是經隱覆淨相故名唯染<span class='note-inline'>(梵語娑婆華言能忍梵語摩竭提華言善勝)</span>。</p>
<p style="margin-left:1em">【二唯淨】淨即清淨謂佛於華藏世界而說是經其地金剛無有染相故名唯淨。</p>
<p style="margin-left:1em">【三染淨俱】謂佛隨於一處而說是經隨其機噐大小所見有異或見是染或見是淨故名染淨俱。</p>
<p style="margin-left:1em">【四非染淨】謂佛隨於一處而說是經大乘之機不見染淨之相同一法界故名非染淨。</p>
海底四寶<span class='note-inline'>(出華嚴經)</span><p style="margin-left:1em">經云譬如大海有四熾然光明大寶布在其底性極猛熱常能飲縮百川所注無量大水是故大海無有增減以譬如來大智慧海亦有四種大智慧寶具足無量威德光明能令眾生竭愛欲流破愚癡暗故以此四寶喻之。</p>
<p style="margin-left:1em">【一日藏光明大寶】日藏光明大寶者譬如來有滅一切散善波浪大智慧寶由此光明觸彼菩薩令捨一切散善波浪持心一境住於三昧也<span class='note-inline'>(梵語三昧華言正定)</span>。</p>
<p style="margin-left:1em">【二離潤光明大寶】離潤光明大寶者譬如來有除一切法愛大智慧寶由此光明觸彼菩薩令捨離三昧味著起廣大神通也。</p>
<p style="margin-left:1em">【三火熖光光明大寶】火燄光光明大寶者譬如來有慧光普照大智慧寶由此光明觸彼菩薩令捨所起廣大神通住大明功用行也。</p>
<p style="margin-left:1em">【四盡無餘光明大寶】盡無餘光明大寶者譬如來有平等無邊功用大智慧寶由此光明觸彼菩薩令捨大功用行及息一切功用令無有餘也。</p>
四河<span class='note-inline'>(出長阿含經)</span><p style="margin-left:1em">【一殑伽河】梵語殑伽華言天堂來以見其從高處而來也又名恒河此河從阿耨達池東靣銀牛口流出繞池一帀入東南海<span class='note-inline'>(梵語阿耨達華言無熱惱在香山之南大雪山之北周圍八百里金銀琉璃玻琍銅鐵等以飾其岸也)</span>。</p>
<p style="margin-left:1em">【二信度河】梵語信度華言驗河此河從阿耨達池南靣金象口流出繞池一帀入西南海又名辛頭河。</p>
<p style="margin-left:1em">【三縛芻河】梵語縛芻華言青河此河從阿耨達池西靣瑠璃馬口流出繞池一帀入西北海<span class='note-inline'>(梵語瑠璃華言青色寶)</span>。</p>
<p style="margin-left:1em">【四徙多河】梵語徙多華言冷河此河從阿耨達池北靣頗胝迦師子口流出繞池一帀入東北海或曰潛流地下出積石山為中國之河源也<span class='note-inline'>(梵語頗胝迦華言水精即玻瓈也)</span>。</p>
一境四心<span class='note-inline'>(出攝大乘論釋)</span><p style="margin-left:1em">譬如一水本無有異盖因天人餓鬼畜生果報不同故於一水而見有四相分別之異也。</p>
<p style="margin-left:1em">【一天見是寶嚴地】謂諸天福德勝故其所見水悉成瑠璃眾寶莊嚴之地也<span class='note-inline'>(梵語瑠璃華言青色寶)</span>。</p>
<p style="margin-left:1em">【二人見是水】謂世間之人所見之水清濁雖異皆是水也。</p>
<p style="margin-left:1em">【三餓鬼見是膿血】謂由宿世慳貪罪障深重墮餓鬼中長刦不聞漿水之名既因飢渴所逼望見河水意欲飲之速趍岸傍皆是膿血也。</p>
<p style="margin-left:1em">【<span class='corr'>四</span>魚見是住處】住處即窟宅也謂魚以水而為住處潛躍游泳不見水相也。</p>
通局四句<span class='note-inline'>(出華嚴經䟽)</span><p style="margin-left:1em">【一或局】謂佛說華嚴經或局在娑婆世界內摩竭提國故也<span class='note-inline'>(梵語娑婆華言能忍梵語摩竭提華言善勝)</span>。</p>
<p style="margin-left:1em">【二或通】謂佛說華嚴經或通十方世界故也。</p>
<p style="margin-left:1em">【三或俱】謂佛說華嚴經或在摩竭提國及十方世界故也。</p>
<p style="margin-left:1em">【四或泯】謂佛說華嚴經處染淨二相皆盡同一法界故也。</p>
四光喻智<span class='note-inline'>(出法華文句并華嚴經隨䟽演義鈔)</span><p style="margin-left:1em">【一日光喻佛智】謂日光照世無幽不燭以喻佛之智慧無事不了無理不照故云日光喻佛智。</p>
<p style="margin-left:1em">【二月光喻菩薩智】謂月之光明有虧有盈以喻菩薩雖具智慧而惑業尚未盡斷則其智慧或虧或明故云月光喻菩薩智。</p>
<p style="margin-left:1em">【三星光喻緣覺智】謂星雖有光其照不遠以喻緣覺之人雖觀十二因緣悟真空理而於中道深遠之義不能明了故云星光喻緣覺智<span class='note-inline'>(十二因緣者一無明二行三識四名色五六入六觸七受八愛九取十有十一生十二老死也)</span>。</p>
<p style="margin-left:1em">【四螢光喻聲聞智】謂螢火之光只能自照不能照物以喻聲聞之人雖觀四諦悟真空理只能自度不能度人故云螢光喻聲聞智<span class='note-inline'>(四諦者苦諦集諦滅諦道諦也)</span>。</p>
四事不可思議<span class='note-inline'>(出增一阿含經)</span><p style="margin-left:1em">【一眾生不可思議】謂世間眾生為從何來復從何起從此命終當從何生皆不可思議故云眾生不可思議。</p>
<p style="margin-left:1em">【二世界不可思議】謂一切世界皆由眾生業力而成成而復壞壞而復成始終相續無有斷絕故云世界不可思議。</p>
<p style="margin-left:1em">【三龍境界不可思議】謂龍降雨非從口出亦不從眼耳鼻出但龍有大神力意之所念若善若惡皆能作雨故云龍境界不可思議。</p>
<p style="margin-left:1em">【四佛境界不可思議】謂如來之身清淨無染不可模則不可言長不可言短與夫梵音深遠智慧辯才現通說法一切人天二乘等眾皆莫能測故云佛境界不可思議<span class='note-inline'>(二乘者聲聞乘緣覺乘也)</span>。</p>
四種心<span class='note-inline'>(出翻譯名義)</span><p style="margin-left:1em">【一肉團心】肉團心者即父母所生血肉之團狀似蓮華開合乃意識所依之處也。</p>
<p style="margin-left:1em">【二緣慮心】緣慮心者即緣持思慮之心此通第八識而言謂眼緣色乃至第八緣根身種子噐世間故也<span class='note-inline'>(通第八識者此緣慮心以第八藏識為體故也根身者根即眼等諸根身即色身也種子者即善惡種子也噐世間者以世界如噐故也)</span>。</p>
<p style="margin-left:1em">【三積聚精要心】積聚精要心者謂諸經中積集一切要義名為文心如般若心經為大品六百卷中之精要是也<span class='note-inline'>(梵語般若華言智慧)</span>。</p>
<p style="margin-left:1em">【四堅實心】堅實心者謂堅固真實乃眾生本有之性諸佛所證之理即第一義心也。</p>
四威儀<span class='note-inline'>(出菩薩善戒經)</span><p style="margin-left:1em">謂修道之人心不放逸若行若坐常在調攝其心成就道業雖久於行坐亦當忍其勞苦非時不住非時不臥設或住臥之時常存佛法正念如理而住於此四法動合規矩不失律儀是為四威儀也。</p>
<p style="margin-left:1em">【一行】謂修道之人舉止動步心不外馳無有輕躁常在正念以成三昧如法而行也<span class='note-inline'>(梵語三昧華言正定)</span>。</p>
<p style="margin-left:1em">【二住】謂修道之人非時不住若或住時隨所住處常念供養三寶讚嘆經法廣為人說思惟經義如法而住也<span class='note-inline'>(三寶者佛寶法寶僧寶也)</span>。</p>
<p style="margin-left:1em">【三坐】謂修道之人加趺宴坐諦觀實相永絕緣慮澄湛虛寂端肅威儀如法而坐也。</p>
<p style="margin-left:1em">【四臥】謂修道之人非時不臥為調攝身心或時暫臥則右脇宴安不忘正念心無昬亂如法而臥也。</p>
息有四種相<span class='note-inline'>(出修習止觀坐禪法要)</span><p style="margin-left:1em">息即鼻中出入之氣也謂坐禪之人若欲攝心入定必先行數息之法息有四種不同故須揀其麤而守其細也。</p>
<p style="margin-left:1em">【一風】謂鼻中之氣出入有聲為風坐禪之人若依之而數則心散難調故須揀而不用也。</p>
<p style="margin-left:1em">【二喘】謂鼻中之氣雖無聲相而結滯不通者為喘坐禪之人若依之而數則心結難定故須揀而不用也。</p>
<p style="margin-left:1em">【三氣】謂鼻中之氣雖無風喘之相而出入不細者為氣坐禪之人若依之而數則心勞難定故須揀而不用也。</p>
<p style="margin-left:1em">【四息】謂鼻中之氣無前三種麤相而出入綿綿若存若亡者為息坐禪之人依之而數則資神安隱情抱恱豫其心易定故須守而不捨也。</p>
四夢<p style="margin-left:1em">【一無明習氣夢】謂由無明煩惱積習氣分覆蔽真如之性無所明了以致心神顛倒形於夢想也。</p>
<p style="margin-left:1em">【二善惡先徵夢】謂人凡有善惡吉凶之事必先形於夢寐以為徵驗也。</p>
<p style="margin-left:1em">【三四大徧增夢】謂人由地水火風四大而成於身若地大增身則沉重水大增身則浮腫火大增身則狀熱風大增身則急脹四大不調則身心不安心不安則形於夢寐也。</p>
<p style="margin-left:1em">【四巡遊舊識夢】謂人平昔遊歷之處或有所見所聞若美若惡繫念不捨而形於夢也。</p>
四夢<span class='note-inline'>(出善見毘婆沙律)</span><p style="margin-left:1em">【一四大不和夢】謂或夢山崩或夢自身飛騰虛空或夢見虎狼及賊追逐此因地水火風四大不調心神散逸故有此夢是名四大不和夢。</p>
<p style="margin-left:1em">【二先見夢】謂日間先見男女苦樂等境夜則隨夢猶如日間所見是名先見夢。</p>
<p style="margin-left:1em">【三天人夢】謂若人修善乃感天人為現善夢令其善根增長若人作惡亦感天人為現惡夢令其怖惡生善是名天人夢。</p>
<p style="margin-left:1em">【四想夢】謂若人前世或有福德或有罪障有福德者多思想善事則現善夢有罪障者多思想惡事則現惡夢是名想夢。</p>
四食<span class='note-inline'>(出華嚴經隨䟽演義鈔)</span><p style="margin-left:1em">【一段食】段即分段食有資益之義謂以香味觸三塵為體入腹變壞資益諸根故言段食古譯經律皆為摶食以手團曰摶後譯復言漿飲等不可摶遂譯為段食。</p>
<p style="margin-left:1em">【二觸食】觸即對也謂六識所對色等諸塵柔輭細滑冷煖等觸而生喜樂俱能資益諸根故名觸食<span class='note-inline'>(六識者眼識耳識鼻識舌識身識意識也按翻譯名義註釋云見色愛著名食豈非觸食義耶設非觸食何以觀戲劇等終日不食而不飢也)</span>。</p>
<p style="margin-left:1em">【三思食】思即意思謂第六識思於可愛之境生希望意而能潤益諸根如人飢渴至飲食處望得飲食而身不死故名思食<span class='note-inline'>(第六識即意識也)</span>。</p>
<p style="margin-left:1em">【四識食】識以執持為義即第八識也由前三食勢分所資能令此識增勝執持諸根故名識食<span class='note-inline'>(第八識即藏識也按翻譯名義註釋云識食地獄眾生及無色界中無邊識處天等皆用識持以為其食)</span>。</p>
四利須食<span class='note-inline'>(出釋氏要覽)</span><p style="margin-left:1em">【一資身為道】謂修行之人若無飲食則身疲力倦命且不支豈能進道若得飲食資益於身則心安體徤乃可進道故須食也。</p>
<p style="margin-left:1em">【二養身中蟲】謂人身中多有諸蟲若缺飲食則蟲鑽<span class='corr'>刺</span>身亦不安必當及時進食而調養之故須食也。</p>
<p style="margin-left:1em">【三生施者福】謂修行之人持戒清淨專心修道則能福利人天若有檀越施以飲食使其成就道業能令施者亦獲福報故須食也<span class='note-inline'>(梵語檀華言施稱檀越者謂人行施能越貧窮苦也)</span>。</p>
<p style="margin-left:1em">【四破餓外道】謂外道自以吞饑忍餓為解脫法即自饑餓而不知徒受困苦安能解脫故修行之人日中受食資其進道兼破外道不應饑餓故須食也。</p>
乞食四分<span class='note-inline'>(出寶雲經)</span><p style="margin-left:1em">乞食之法一日止以七家為限為無多貪故也出家之人常行乞食復分作四分故名乞食四分。</p>
<p style="margin-left:1em">【一分奉同梵行者】同梵行者謂同修淨行之人也凡乞食時必有同修之人看守房舍或有老病不便行履者得食歸時則以一分奉之令其飽滿亦得安心修道也。</p>
<p style="margin-left:1em">【一分與窮乞人】與窮乞人者謂乞得食時遇有窮苦求乞之人當起憐憫心作自饑想亦以一分施之令其飽滿勸他修善也。</p>
<p style="margin-left:1em">【一分與諸鬼神】與諸鬼神者謂乞得食時即以淨噐盛貯一分待日晡時則然香諷呪加持普施一切鬼神令其飽滿出離苦趣悉得解脫也。</p>
<p style="margin-left:1em">【一分自食】自食者謂乞得食時除前三分之外唯留一分或多或少則自食之食<span class='corr'>已</span>安心行道庶不虛受信施也。</p>
四邪命食<span class='note-inline'>(出大智度論)</span><p style="margin-left:1em">謂諸比丘當以乞食清淨自活不應以下口仰口方口維口四種邪命之食以自活命也。</p>
<p style="margin-left:1em">【一下口食】謂種植田園合和湯藥以求衣食而自活命是名下口食也。</p>
<p style="margin-left:1em">【二仰口食】謂仰觀星宿日月風雨雷電霹靂術數之學以求衣食而自活命是名仰口食也。</p>
<p style="margin-left:1em">【三方口食】謂曲媚豪勢通使四方巧言多求以自活命是名方口食也。</p>
<p style="margin-left:1em">【四維口食】維即四維也謂學種種呪術卜筭吉凶以求衣食而自活命是名維口食也。</p>
四食時<span class='note-inline'>(出法苑珠林)</span><p style="margin-left:1em">【一天食時】天食時者謂清旦時即諸天所食之時也。</p>
<p style="margin-left:1em">【二法食時】法食時者謂三世諸佛皆以千時為法食時過此即非時也<span class='note-inline'>(三世者過去未來現在也)</span>。</p>
<p style="margin-left:1em">【三畜生食時】畜生食時者謂日暮時即是畜生所食之時也。</p>
<p style="margin-left:1em">【四鬼神食時】鬼神食時者謂昬夜時即是鬼神所食之時也。</p>
行四依<span class='note-inline'>(出四分律藏)</span><p style="margin-left:1em">謂出家之人依此四法而修則能成就聖道也。</p>
<p style="margin-left:1em">【一著糞掃衣】著糞掃衣者謂視同糞土掃除不用即世人所棄弊垢之衣也修道之人當収拾淨洗補湊穿著如此則心無所戀能成道業矣。</p>
<p style="margin-left:1em">【二常行乞食】乞食者謂出家之人常以乞食自活其命也。</p>
<p style="margin-left:1em">【三樹下坐】樹下坐者謂出家之人不冝營治舍宅當於樹下或石窟中隨便而居修習禪定也。</p>
<p style="margin-left:1em">【四用陳腐藥】用陳腐藥者謂出家之人若患病時當用陳年朽腐之藥而調治之病瘥即止不得貪樂新好藥物而預積蓄也。</p>
四機<span class='note-inline'>(出法華文句)</span><p style="margin-left:1em">四機者機即機噐又機緣也有可發之義故名為機。</p>
<p style="margin-left:1em">【一人天機】謂諸惡莫作諸善奉行是名人天機。</p>
<p style="margin-left:1em">【二二乘機】謂厭畏生死忻尚涅槃是名二乘機<span class='note-inline'>(梵語涅槃華言滅度二乘者聲聞乘緣覺乘也)</span>。</p>
<p style="margin-left:1em">【三菩薩機】謂先人後<span class='corr'>己</span>慈悲仁讓是名菩薩機<span class='note-inline'>(菩薩梵語具云菩提薩埵華言覺有情)</span>。</p>
<p style="margin-left:1em">【四佛機】謂一切諸法中悉以等觀入一切無礙人一道出生死是名佛機<span class='note-inline'>(等觀者即非空非假平等中道觀也一道出生死者以中道觀頓斷諸惑頓出生死也)</span>。</p>
四種我<span class='note-inline'>(出圓覺經畧䟽)</span><p style="margin-left:1em">【一凡夫妄計我】謂世間凡夫之人不了五陰等法皆空於中妄計我身強立主宰造作諸業流轉生死無有休息是為凡夫妄計我<span class='note-inline'>(五陰者色陰受陰想陰行陰識陰也)</span>。</p>
<p style="margin-left:1em">【二外道神我】謂外道之人於五陰中妄計識神如麻荳等或計遍身起於我見墜墮邊邪輪廻生死是為外道神我。</p>
<p style="margin-left:1em">【三三乘假我】謂三乘之人了知一切五陰等法虛假不實悉無有我是為三乘假我<span class='note-inline'>(三乘者聲聞乘緣覺乘菩薩乘也)</span>。</p>
<p style="margin-left:1em">【四法身真我】謂如來法身量等虛空無所不遍故於無我法中明八自在我是為法身真我<span class='note-inline'>(八自在我者一能示一身以為多身二示一塵身滿大千界三大身輕舉遠到四現無量類常居一土五諸根互用六得下切法如無法想七說一偈義經無量刦八身遍諸處猶如虛空也)</span>。</p>
四大<span class='note-inline'>(出圓覺經)</span><p style="margin-left:1em">四大者謂人之身攬外地水火風四大而成內身四大因對色香味觸四微故稱為四大也。</p>
<p style="margin-left:1em">【一地大】地以堅礙為性謂眼耳鼻舌身等名為地大若不假水則不和合經云髮毛爪齒皮肉筋骨等皆歸於地是也。</p>
<p style="margin-left:1em">【二水大】水以潤濕為性謂唾涕津液等名為水大若不假地即便流散經云唾涕膿血津液涎沫痰淚精氣大小便利皆歸於水是也。</p>
<p style="margin-left:1em">【三火大】火以燥熱為性謂身中煖氣名為火大若不假風則不增長經云煖氣歸火是也。</p>
<p style="margin-left:1em">【四風大】風以動轉為性謂出入息及身動轉名為風大此身動作皆由風轉經云動轉歸風是也<span class='note-inline'>(動轉歸風者凡身動轉皆屬風也)</span>。</p>
四微<span class='note-inline'>(出金光明經文句記)</span><p style="margin-left:1em">四微者謂色香味觸也因對四大稱為四微又復四大皆由四微所成故大智度論云地有色香味觸重故自無所作水少香故動作勝地火少香味故勢勝於水風少色香味故動作勝火。</p>
<p style="margin-left:1em">【一色微】色者謂眼所見種種諸色也以其微細故名色微。</p>
<p style="margin-left:1em">【二香微】香者謂鼻所嗅種種諸香也以其微細故名香微。</p>
<p style="margin-left:1em">【三味微】味者謂舌所嘗種種諸味也以其微細故名味微。</p>
<p style="margin-left:1em">【四觸微】觸者謂身分所覺種種諸觸也以其微細故名觸微。</p>
四求<span class='note-inline'>(出法集經)</span><p style="margin-left:1em">【一欲愛】謂於欲界五塵而起貪愛也因貪愛故推求不<span class='corr'>已</span>是名欲愛<span class='note-inline'>(五塵者色塵聲塵香塵味塵觸塵也)</span>。</p>
<p style="margin-left:1em">【二色愛】謂於色界禪定而起貪愛也因貪愛故推求不<span class='corr'>已</span>是名色愛。</p>
<p style="margin-left:1em">【三無色愛】謂於無色界禪定而起貪愛也因貪愛故推求不<span class='corr'>已</span>是名無色愛。</p>
<p style="margin-left:1em">【四無有愛】無有即空也謂於涅槃真空之法而起貪愛也因貪愛故推求不<span class='corr'>已</span>是名無有愛<span class='note-inline'>(梵語涅槃華言滅度)</span>。</p>
四求不得<span class='note-inline'>(出大乘莊嚴經論)</span><p style="margin-left:1em">求者推求也論云菩薩以四種求諸法皆不可得不可得即是空也故名求不得。</p>
<p style="margin-left:1em">【一名求不得】名即假名謂若有是物則有是名以此推之物則為主名則為客名既為客則是假名推求實義了不可得故論云推名於物是客故云名求不得。</p>
<p style="margin-left:1em">【二物求不得】物即事物謂雖有其物若無其名物不自顯以此推之名亦是主物亦是客物既是客亦成虛假故論云推物於名是客故云物求不得。</p>
<p style="margin-left:1em">【三自性求不得】謂名之與物各有自體之性若推名之自性及物之自性但有虛假之名皆無真實之義故論云推名自性及物自性知俱是假故云自性求不得。</p>
<p style="margin-left:1em">【四差別求不得】謂於名於物各有差別之相一一分別推求悉歸於空皆不可得故論云推名差別及物差別知俱空故悉不可得故云差別求不得。</p>
四不寄附<span class='note-inline'>(出優婆塞戒經)</span><p style="margin-left:1em">經云佛言善男子受優婆塞戒者先學世事既學通達如法求財若得財物應供父母妻子眷屬其餘藏積俟用不應寄附四處也<span class='note-inline'>(梵語優婆塞華言清淨土)</span>。</p>
<p style="margin-left:1em">【一老人】謂年老之人死日漸近故所有財物不應寄附於彼也。</p>
<p style="margin-left:1em">【二遠處】謂道路隔遠之處緩急要用取討難及故所有財物不應寄附於彼也。</p>
<p style="margin-left:1em">【三惡人】謂不善之人稟性凶惡若見財物恐生貪奪之心故不應寄附於彼也。</p>
<p style="margin-left:1em">【四大力】謂豪強之人倚恃勢力若見財物恐生貪奪之心故不應寄附於彼也。</p>
四不見<span class='note-inline'>(出圓覺經鈔)</span><p style="margin-left:1em">【一魚不見水】謂魚以水為窟宅游泳水中悉無所障故云魚不見水。</p>
<p style="margin-left:1em">【二人不見風】謂風發於萬竅但有聲響可聞而無形相可見故云人不見風。</p>
<p style="margin-left:1em">【三迷不見惟】謂靈明覺知之性人人本具但為煩惱無明覆障迷而不了故云迷不見性。</p>
<p style="margin-left:1em">【四悟不見空】謂修行之人既能覺了靈知之性本來空寂而此空性亦不可得故云悟不見空。</p>
四不成<span class='note-inline'>(出因明入正理論)</span><p style="margin-left:1em">【一兩俱不成】謂聲是無常非眼所見若言聲是眼見而聲與眼俱不能成是名兩俱不成。</p>
<p style="margin-left:1em">【二隨一不成】謂聲是所作性故以聲顯論聲是實法若不將名句文等共相為用則不成其論矣是名隨一不成。</p>
<p style="margin-left:1em">【三猶豫不成】謂如見雲霧等即起疑惑以為是火非火疑心不決是名猶豫不成。</p>
<p style="margin-left:1em">【四所依不成】謂虛空實有為萬物所依若言虛空定無則萬物無所依是名所依不成。</p>
四種無<span class='note-inline'>(出涅槃經)</span><p style="margin-left:1em">【一未有名無】謂梵志妄計涅槃之法在眾生煩惱心中不可說有譬如瓶未出泥名為無瓶盖外道不知眾生煩惱心中實具涅槃之德故佛答言如是涅槃非是先無同泥無瓶<span class='note-inline'>(梵語梵志華言淨裔梵語涅槃華言滅度)</span>。</p>
<p style="margin-left:1em">【二滅<span class='corr'>已</span>名無】謂梵志妄計滅煩惱<span class='corr'>已</span>名為涅槃涅槃即無譬如瓶既壞<span class='corr'>已</span>名為無瓶蓋外道不知煩惱既滅涅槃即顯故佛答言亦非滅無同瓶壞<span class='corr'>已</span>。</p>
<p style="margin-left:1em">【三異相名無】謂梵志妄計煩惱涅槃其相即異謂煩惱中無涅槃涅槃中無煩惱譬如牛中無馬馬中無牛蓋外道不知轉煩惱即是涅槃轉涅槃即是煩惱故佛答言雖牛中無馬不可說言牛亦是無雖馬中無牛不可說言馬亦是無如此則不可言煩惱中無涅槃涅槃中無煩惱也。</p>
<p style="margin-left:1em">【四畢竟名無】謂梵志妄計涅槃之法畢竟無有名之為無譬如龜毛兔角實不可得蓋外道不知涅槃之德其性常住不可毀壞故佛答言亦非畢竟無如龜毛兔角。</p>

<p class='juan'>大明三藏法數卷第十三</p></div>
</div><!-- end of div[@id='body'] -->
</body></html>