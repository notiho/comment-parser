<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大明三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu28' />
<p class='juan'>大明三藏法數卷第二十　　　　　碣二</p><p class="byline">上天竺前住持沙門一如等奉　勑集註</p>六輪對位<span class='note-inline'>(出菩薩瓔珞本業經)</span><p style="margin-left:1em">輪有二義一運轉二摧碾謂佛菩薩轉於法輪則能摧碾眾生惑業故以六輪對諸位次也。</p>
<p style="margin-left:1em">【一銅寶輪對十住位】銅似金色不具金用雖無鐵之麤垢而猶有查滓若鍊磨攻治則能成諸噐皿濟用於世謂十住菩薩<span class='corr'>已</span>斷見思之惑如離麤垢於四十一品無明之惑未能盡斷如銅之猶有查滓惑既分斷德亦分顯故能從體起用隨類現形化諸眾生如噐成濟世故以銅寶輪對十住位也<span class='note-inline'>(十住者發心住治地住修行住生貴住方便具足住正心住不退住童真住法王子住灌頂住也四十一品者謂十住十行十回向十地等覺各一品也)</span>。</p>
<p style="margin-left:1em">【二銀寶輪對十行位】銀體瑩潔不受塵垢雖經鎔鍊性恒不變謂十行菩薩不加功力任運分斷無明之惑顯發本然清淨之性如銀之瑩潔鎔鍊不變故以銀寶輪對十行位也<span class='note-inline'>(十行者歡喜行饒益行無嗔恨行無盡行離癡亂行善現行無着行尊重行善法行真實行也)</span>。</p>
<p style="margin-left:1em">【三金寶輪對十回向位】金體貴重濟用極大土埋火煆其色不變謂十回向菩薩功行加深教化亦廣雖混眾塵而不為塵垢所染雖居五欲而不為欲火所燒故以金寶輪對十回向位也<span class='note-inline'>(十回向者救一切眾生離眾生相回向不壞回向等一切佛回向至一切處回向無盡功德藏回向隨順平等善根回向隨順等觀一切眾生回向真如相回向無縛解脫回向法界無量回向也五欲者色欲聲欲香欲味欲觸欲也)</span>。</p>
<p style="margin-left:1em">【四瑠璃寶輪對十地位】梵語瑠璃華言青色寶出須彌山一切眾寶皆不能壞謂十地菩薩所證真實不為外魔之所動壞故以瑠璃寶輪對十地位也<span class='note-inline'>(梵語須彌華言妙高十地者歡喜地離垢地發光地燄慧地難勝地現前地遠行地不動地善慧地法雲地也)</span>。</p>
<p style="margin-left:1em">【五摩尼寶輪對等覺位】梵語摩尼又云末尼華言離垢此寶光淨不為塵垢所染若以青物褁之投水水色即青紅黃赤白亦復如是謂等覺菩薩無明之惑將盡位居十地之上其隨類現形化用自在故以摩尼寶輪對等覺位也<span class='note-inline'>(等覺者望後妙覺猶有一等勝前諸位得稱為覺也)</span>。</p>
<p style="margin-left:1em">【六水精寶輪對妙覺位】水精內外暎徹無物不現謂妙覺果佛諸惑淨盡萬德圓明常住湛然有感則應故以水精寶輪對妙覺位也<span class='note-inline'>(妙覺者自覺覺他覺行圓滿不可思議也)</span>。</p>
六種住<span class='note-inline'>(出菩薩地持經)</span><p style="margin-left:1em">六種住者約別教位次而論也以此六人所證之位皆不退失故名為住。</p>
<p style="margin-left:1em">【一種性住】種即能生之義性即自分不改之義謂別教菩薩於十住十行位中道種成就無有退失數數增進故名種性住<span class='note-inline'>(十住者發心住治地住修行住生貴住方便具足住正心住不退住童真住法王子住灌頂住也十行者歡喜行饒益行無嗔恨行無盡行離癡亂行善現行無着行尊重行善法行真實行也)</span>。</p>
<p style="margin-left:1em">【二解行住】解即解了行即修行謂別教菩薩於十回向位中修習中觀為入初地之方便故名解行住<span class='note-inline'>(十回向者救一切眾生離眾生相回向不壞回向等一切佛回向至一切處回向無盡功德藏回向隨順平等善根回向隨順等觀一切眾生回向真如相回向無縛解脫回向法界無量回向也)</span>。</p>
<p style="margin-left:1em">【三淨心住】謂別教菩薩於初地斷根本見惑得出世間心離凡夫我相障故名淨心住<span class='note-inline'>(初地即歡喜地也根本見惑者即三界外見惑以界內諸惑由之而生也凡夫我相者謂凡夫之人於五陰身執為我也)</span>。</p>
<p style="margin-left:1em">【四行道迹住】迹猶足迹謂別教菩薩從二地至七地修習中觀皆斷根本思惑而有證入之迹故名行道迹住<span class='note-inline'>(二地至七地者離垢地發光地燄慧地難勝地現前地遠行地也)</span>。</p>
<p style="margin-left:1em">【五决定住】謂別教菩薩從八地九地已得真實之行不還不退故名决定住<span class='note-inline'>(八地九地者不動地善慧地也)</span>。</p>
<p style="margin-left:1em">【六究竟住】謂此非圓教妙覺果佛之究竟乃是別教第十地菩薩學行滿足究竟不退故名究竟住<span class='note-inline'>(第十地者法雲地也)</span>。</p>
六種决定<span class='note-inline'>(出大乘莊嚴經論)</span><p style="margin-left:1em">論云菩薩由六度增上得六種决定。</p>
<p style="margin-left:1em">【一財成决定】謂菩薩由布施力必定常得大財成就是名財成决定。</p>
<p style="margin-left:1em">【二生勝决定】謂菩薩由持戒力必定常得貴勝之家隨意受生是名生勝决定。</p>
<p style="margin-left:1em">【三不退决定】謂菩薩由忍辱力所修善法必定常不退失是名不退决定。</p>
<p style="margin-left:1em">【四修習决定】謂菩薩由精進力常時修習善法必定無有間息是名修習决定。</p>
<p style="margin-left:1em">【五定業决定】謂菩薩由禪定力成就眾生正定之業必定永不退失是名定業决定。</p>
<p style="margin-left:1em">【六無功用决定】謂菩薩由智慧力不加功行必定自然住理是名無功用决定。</p>
六種攝<span class='note-inline'>(出菩薩地持經)</span><p style="margin-left:1em">攝即攝取亦攝受也謂菩薩以此六種攝諸眾生過去<span class='corr'>已</span>攝現在今攝未來當攝乃至歷塵數劫無有疲厭故名六種攝<span class='note-inline'>(劫梵語具云劫波華言分別時節)</span>。</p>
<p style="margin-left:1em">【一頓攝】頓遽也謂菩薩從初發心於一切眾生作父母想隨力所能直以一切樂事饒益而攝取之是名頓攝<span class='note-inline'>(菩薩梵語具云菩提薩埵華言覺有情)</span>。</p>
<p style="margin-left:1em">【二增上攝】增上猶增勝也謂菩薩既<span class='corr'>已</span>發心若於父母起尊重心種種方便勸修善法隨時供養知恩報恩若於妻子眷屬教修善法令其勝進或菩薩為王即攝受人民如法正化不加非罰以財以法而為饒益隨其力能教諸眾生令修善法是名增上攝。</p>
<p style="margin-left:1em">【三取攝】謂菩薩常以二種攝取眾生一者常以捨心以財饒益一切眾生令其離於貧窮二者常以慈悲心以法饒益一切眾生㧞惡邪見教修正法是名取攝。</p>
<p style="margin-left:1em">【四久攝】謂菩薩攝取眾生多歷時數久久教化乃得成熟是名久攝。</p>
<p style="margin-left:1em">【五不久攝】謂菩薩攝取眾生教化不久即得成熟是名不久攝。</p>
<p style="margin-left:1em">【六後攝】謂菩薩於前五攝之後攝取眾生於此生內即能成熟是名後攝。</p>
六種阿羅漢<span class='note-inline'>(出法華玄義)</span><p style="margin-left:1em">梵語阿羅漢華言無生又云無學謂三界生死<span class='corr'>已</span>盡故名無生無法可學故名無學<span class='note-inline'>(三界者欲界色界無色界也)</span>。</p>
<p style="margin-left:1em">【一退法阿羅漢】謂因遇違緣退失所得道法即第四果退至初果故名退法<span class='note-inline'>(違緣者涅槃經明五緣一樂多事二樂說世事三樂睡眠四樂近在家五樂多遊行皆名違緣也第四果即阿羅漢初果即須陀洹也)</span>。</p>
<p style="margin-left:1em">【二思法阿羅漢】謂常自思惟所得之法恐有退失故名思法。</p>
<p style="margin-left:1em">【三護法阿羅漢】謂於所證之法心生愛樂善加守護故名護法。</p>
<p style="margin-left:1em">【四住法阿羅漢】謂住於所證之法不退不進故名住法。</p>
<p style="margin-left:1em">【五進法阿羅漢】謂能加功進行至不動法故名進法。</p>
<p style="margin-left:1em">【六不動法阿羅漢】謂不被煩惱之所動亂故名不動法。</p>
六法師<span class='note-inline'>(出大智度論)</span><p style="margin-left:1em">法華文句云法者軌則也師者訓匠也謂師於妙法自行成就又能以妙法訓導於他故稱法師。</p>
<p style="margin-left:1em">【一信力故受】信信向也受領納也謂以信向之力[聽-王]聞正法乃至一句一偈領納在心故名信力故受。</p>
<p style="margin-left:1em">【二念力故持】念憶念也持執持也謂所聞之法由憶念之力執持不失故名念力故持。</p>
<p style="margin-left:1em">【三看文為讀】謂目視經卷之文以口習宣演故名看文為讀。</p>
<p style="margin-left:1em">【四不忘為誦】謂習讀既熟不假看文自然成誦無有忘失故名不忘為誦。</p>
<p style="margin-left:1em">【五宣傳為說】宣<span class='corr'>揚</span>也傳轉也謂自<span class='corr'>己</span>所得之法展轉為他人說故名宣傳為說。</p>
<p style="margin-left:1em">【六難曉須釋】謂佛所說經教義趣深遠卒難曉了必須解釋方能解悟故名難曉須釋。</p>
六和敬<span class='note-inline'>(出法界次第)</span><p style="margin-left:1em">和敬者和同愛敬也此六者通名和敬蓋外同他善謂之和內自謙卑謂之敬今稱僧為六和蓋出於此。</p>
<p style="margin-left:1em">【一同戒和敬】謂比丘通達實相正理知罪不可得為欲安立眾生於實相正理以方便善巧同持戒品無有乖諍亦知眾生同此戒善未來必得菩提大果是以敬之如佛故名同戒和敬也<span class='note-inline'>(梵語比丘華言乞士梵語菩提華言道)</span>。</p>
<p style="margin-left:1em">【二同見和敬】謂比丘通達實相正理而能了知諸法本無所得亦無所知見為欲安立眾生於實相正見以方便善巧同一切知見無有乖諍亦知眾生因此知見必得種智圓明是以敬之如佛故名同見和敬也<span class='note-inline'>(種智者即一切種智也)</span>。</p>
<p style="margin-left:1em">【三同行和敬】謂比丘通達實相正行而能了知無作無行為欲安立眾生於實相正行以方便善巧同修諸行無有乖諍亦知眾生同此諸行漸積功德當成佛道是以敬之如佛故名同行和敬也。</p>
<p style="margin-left:1em">【四身慈和敬】謂比丘住平等大慈以修其身常與眾生一切樂事無有乖諍亦知眾生悉有佛性未來必得金剛之身是以敬之如佛故名身慈和敬也<span class='note-inline'>(金剛者言法性之身不可壞也)</span>。</p>
<p style="margin-left:1em">【五口慈和敬】謂比丘住平等大慈以修其口常與眾生說一切法令其得樂無有乖諍亦知眾生悉有佛性未來必得上上清淨口業是以敬之如佛故名口慈和敬也<span class='note-inline'>(上上謂佛也)</span>。</p>
<p style="margin-left:1em">【六意慈和敬】謂比丘住平等大慈以修其意常知眾生諸根性欲與眾生樂無有乖諍亦知眾生悉有佛性未來必得心如佛心是以敬之如佛故名意慈和敬也。</p>
六羣比丘<span class='note-inline'>(出十住毘婆沙論)</span><p style="margin-left:1em">梵語比丘華言乞士謂此等比丘於佛世時聚集成眾作諸非威儀事羣出隊入故名六羣比丘。</p>
<p style="margin-left:1em">【一闡陀】又云闡那即車匿。</p>
<p style="margin-left:1em">【二迦留陀夷】車匿又云闡釋迦<span class='note-inline'>(無翻)</span>是釋種也梵語迦留陀夷華言麤黑以其顏貌麤黑故也是婆羅門種此二人性多貪癡不受人語住迦尸黑山聚落作諸非威儀事時黑山聚落諸優婆塞來白佛言六羣比丘於彼聚落作諸非法佛令阿難同六十比丘往彼作驅出羯磨二人知之便出一由旬外迎請阿難即求懺悔言我所作非善從今<span class='corr'>已</span>去不敢復作即同阿難還至佛所後迦留陀夷因入婆羅門家說法被賊打殺<span class='note-inline'>(梵語婆羅門華言淨行梵語優婆塞華言清淨土梵語阿難華言慶喜梵語羯磨華言作法)</span>。</p>
<p style="margin-left:1em">【三三文陀達多】又云難陀。</p>
<p style="margin-left:1em">【四摩醯沙達多】又云䟦難陀梵語三文陀達多摩醯沙達多<span class='note-inline'>(無翻)</span>此二人是釋種性多愚癡不受人語住黑山聚落作諸非威儀事聞佛令阿難來作驅出羯磨二人便走到於王道聚落後三文陀達多以猪祠廟生天。</p>
<p style="margin-left:1em">【五馬師】又云馬宿。</p>
<p style="margin-left:1em">【六滿宿】馬師性多愚癡滿宿性多嗔恚此二人本是田夫亦釋種也共議我等作田辛苦可共出家於佛法中衣食自然復更籌量就誰出家即到舍利弗目犍連所求欲出家既出家<span class='corr'>已</span>住雞咤山聚落不受人語作諸非威儀事於六羣比丘中最為上首後二人因多愚癡嗔恚墮生龍中<span class='note-inline'>(梵語舍利弗華言身子梵語目犍連華言采菽氏皆佛之弟子也)</span>。</p>
三寶有六義<span class='note-inline'>(出諸經要集)</span><p style="margin-left:1em">三寶者佛法僧也乃四生之導首六趣之舟航為世所貴故名為寶<span class='note-inline'>(四生者胎生卵生濕生化生也六趣者天趣人趣阿修羅趣餓鬼趣畜生趣地獄趣也)</span>。</p>
<p style="margin-left:1em">【一希有義】謂如世珍寶貧窮之人所不能得三寶亦爾薄福眾生百千萬世不能值遇故名希有。</p>
<p style="margin-left:1em">【二離垢義】謂如世珍寶內外瑩徹體無瑕穢三寶亦爾諸漏淨盡無有垢染故名離垢<span class='note-inline'>(諸漏淨盡者謂一切惑業斷盡無遺不漏落生死也)</span>。</p>
<p style="margin-left:1em">【三勢力義】謂如世珍寶除貧去毒有大勢力三寶亦爾具六神通㧞濟眾生出離苦趣故名勢力<span class='note-inline'>(六神通者天耳通天眼通宿命通他心通神足通漏盡通也)</span>。</p>
<p style="margin-left:1em">【四莊嚴義】謂如世珍寶嚴飾身首令人姝好三寶亦爾能以正法嚴飾行人令得身心清淨故名莊嚴。</p>
<p style="margin-left:1em">【五最勝義】謂如世珎寶諸物中勝三寶亦爾一切世間最為殊勝故名最勝。</p>
<p style="margin-left:1em">【六不改義】謂如世真金燒打磨鍊不能變改三寶亦爾不為世間八法之所變易故名不改<span class='note-inline'>(八法者一利二衰三毀四譽五稱六譏七苦八樂也)</span>。</p>
六欲天<span class='note-inline'>(出楞嚴經)</span><p style="margin-left:1em">欲即色欲四天王以形交為欲忉利以風為欲夜摩以抱持為欲兜率以執手為欲化樂以視笑為欲他化但以視為欲也謂之天者天然自然樂勝身勝亦名最勝亦名光明以其所欲不同故名六欲天。</p>
<p style="margin-left:1em">【一四天王天】東方持國天王謂能護持國土故居須彌山黃金埵南方增長天王謂能令他善根增長故居須彌山瑠璃埵西方廣目天王謂能以淨天眼常觀擁護此閻浮提故居須彌山白銀埵北方多聞天王謂福德之名聞四方故居須彌山水晶埵<span class='note-inline'>(梵語須彌華言妙高梵語閻浮提華言勝金洲)</span>。</p>
<p style="margin-left:1em">【二忉利天】梵語忉利華言三十三大智度論云昔有婆羅門姓憍尸迦與知友三十二人共修福德命終皆生須彌山頂憍尸迦為天主名帝釋天三十二人為輔臣周圍列居而帝釋獨處其中又淨名䟽云昔迦葉佛滅後有一女人發心修塔報為天主有三十二人助修報為輔臣君臣合之為三十三也<span class='note-inline'>(梵語婆羅門華言淨行梵語憍尸迦又云釋提桓因華言能天主言帝釋者華梵双舉也三十二人名字經論不載據正法念處經所載三十三天各有住處謂善法堂天山峯天山頂天善見城天鉢私他天俱吒天雜殿天懽喜園天光明天波利耶多天離險岸天谷崖岸天摩尼藏天旋行大金殿天鬘影天柔軟天雜莊嚴天如意天微細行天歌音喜樂天威德輪天月行天閻摩那娑羅天速行天影照天智慧行天眾分天曼陀羅天上行天威德顏天威德燄輪光天清淨天也)</span>。</p>
<p style="margin-left:1em">【三夜摩天】梵語夜摩華言善時亦名時分謂其時時唱快樂故以蓮華開合分其晝夜此天依空而居。</p>
<p style="margin-left:1em">【四兜率天】梵語兜率華言知足謂其於五欲境知止足故此王依空而居<span class='note-inline'>(五欲者色欲聲欲香欲味欲觸欲也)</span>。</p>
<p style="margin-left:1em">【五化樂天】化樂天者謂自化五塵之欲而娛樂故此天依空而居<span class='note-inline'>(五塵者色塵聲塵香塵味塵觸塵也)</span>。</p>
<p style="margin-left:1em">【六他化自在天】他化自在天者謂假他所化以成己樂故此天依空而居即魔王天也。</p>
六界聚<span class='note-inline'>(出中阿含經)</span><p style="margin-left:1em">界即界分聚即聚集謂人之身聚集六法各有分齊故名六界聚。</p>
<p style="margin-left:1em">【一地界聚】地以堅礙為性謂人之身有內地界而受於生即髮毛爪齒麤細皮膚骨肉筋腎心肝脾肺之類是名地界聚。</p>
<p style="margin-left:1em">【二水界聚】水以潤濕為性謂人之身有內水界而受於生即腦髓眼淚汗涕唾膿肪血涎痰之類是名水界聚。</p>
<p style="margin-left:1em">【三火界聚】火以燥熱為性謂人之身有內火界而受於生即熱身煖身煩悶身溫壯身及能消飲食之類是名火界聚。</p>
<p style="margin-left:1em">【四風界聚】風以動轉為性謂人之身有內風界而受於生即出息入息及掣縮等風之類是名風界聚<span class='note-inline'>(掣縮風者凡身動轉皆屬於風故也)</span>。</p>
<p style="margin-left:1em">【五空界聚】空以無礙為性謂人之身有內空界而受於生即眼空耳空鼻空口空咽喉動搖食消下過之類是名空界聚。</p>
<p style="margin-left:1em">【六識界聚】識以分別為性即心識也所謂樂識苦識喜識憂識是名識界聚。</p>
六難<span class='note-inline'>(出涅槃經)</span><p style="margin-left:1em">【一佛世難遇】謂諸佛不常出世眾生懸遠難遇而况眾生不修勝因不行眾善雖佛出世亦不得遇故云佛世難遇。</p>
<p style="margin-left:1em">【二正法難聞】謂雖值佛出世或緣有違逆身有障難根有愚鈍不能[聽-王]受又若佛滅後或有說正法處身為他人制伏不能往[聽-王]或生邪見雖[聽-王]不能信受故云正法難聞。</p>
<p style="margin-left:1em">【三善心難生】謂人生世間宿習垢重惡緣易染而况邪惑蔽心生諸貪着若不遇善知識勸教則終不能發心修習善行故云善心難生。</p>
<p style="margin-left:1em">【四中國難生】謂中華之國聖人出生其中仁義昭明佛法流布實為文物之地若非持戒修福不得生此故云中國難生。</p>
<p style="margin-left:1em">【五人身難得】謂因行五常五戒出離四趣方得人身經云得人身者如爪上土失人身者如大地土以其得少失多故云人身難得<span class='note-inline'>(五常者仁義禮智信也五戒者不殺不盜不邪[婬-壬+(工/山)]不妄語不飲酒也四趣者阿修羅趣餓鬼趣畜生趣地獄趣也)</span>。</p>
<p style="margin-left:1em">【六諸根難具】謂雖得人身或有盲聾瘖瘂則為殘癈六根完具是亦難得故云諸根難具<span class='note-inline'>(六根者眼根耳根鼻根舌根身根意根也)</span>。</p>
父六親<span class='note-inline'>(出善見毘婆沙律)</span><p style="margin-left:1em">謂佛令比丘避於譏嫌不得於非親之女及比丘尼洗浣故衣若父母之親可使洗浣故說父六親及母六親也<span class='note-inline'>(梵語比丘華言乞士梵語尼華言女)</span>。</p>
<p style="margin-left:1em">【一伯】伯者即父之伯於<span class='corr'>己</span>為伯祖也。</p>
<p style="margin-left:1em">【二叔】叔者即父之叔於<span class='corr'>己</span>為叔祖也。</p>
<p style="margin-left:1em">【三兄】兄者即父之兄於己為伯也。</p>
<p style="margin-left:1em">【四弟】弟者即父之弟於<span class='corr'>己</span>為叔也。</p>
<p style="margin-left:1em">【五兒】兒者即父之子於<span class='corr'>己</span>為兄弟也。</p>
<p style="margin-left:1em">【六孫】孫者即父之孫乃兄弟之子於<span class='corr'>己</span>為姪男也。</p>
母六親<span class='note-inline'>(出善見毘婆沙律)</span><p style="margin-left:1em">【一舅】舅者即母之舅乃外祖母之兄弟於<span class='corr'>己</span>為舅公也。</p>
<p style="margin-left:1em">【二姨】姨者即母之姨乃外祖母之姊妹於己為姨婆也。</p>
<p style="margin-left:1em">【三兄】兄者即母之兄於<span class='corr'>己</span>為舅也。</p>
<p style="margin-left:1em">【四弟】弟者即母之弟於<span class='corr'>己</span>亦為舅也。</p>
<p style="margin-left:1em">【五兒】兒者即母之女於<span class='corr'>己</span>為姊妹也。</p>
<p style="margin-left:1em">【六孫】孫者即母之孫乃兄弟之子於<span class='corr'>己</span>為姪女也。</p>
人死六驗<span class='note-inline'>(出諸經要集)</span><p style="margin-left:1em">謂人生世間作善作惡罪福昭然纖毫無隱及臨終時將感來生善惡果報先有六驗。</p>
<p style="margin-left:1em">【一驗生人中】謂若作善之人將死之時先從足冷至臍臍上猶溫然後氣盡者即生人中。</p>
<p style="margin-left:1em">【二驗生天上】謂若作善之人將死之時頭頂皆溫然後氣盡者即生天上。</p>
<p style="margin-left:1em">【三驗生餓鬼中】謂若作惡之人從頂冷至腰腰下猶溫然後氣盡者即生餓鬼中。</p>
<p style="margin-left:1em">【四驗生旁生中】旁生即畜生也謂若作惡之人從頂冷至膝膝下猶溫然後氣盡者即生旁生中。</p>
<p style="margin-left:1em">【五驗生地獄中】謂若作極惡之人從頂冷至足足底猶溫然後氣盡者即生地獄中。</p>
<p style="margin-left:1em">【六驗入涅槃】謂若羅漢聖人入於涅槃或心及頂數日皆溫者是也<span class='note-inline'>(梵語羅漢華言無生梵語涅槃華言滅度)</span>。</p>
廣六度行<span class='note-inline'>(出成具光明定意經亦名六德行)</span><p style="margin-left:1em">【一廣施】曠大曰廣捨財曰施謂行施者既懷廣大之心應當知身非常四大不淨會歸敗壞知身既不我有財物亦是虛幻乃至世間萬物皆悉無常由是觀身非身觀物非物縱心恣施了無罣礙復能廣弘法施開化愚蒙故曰廣施<span class='note-inline'>(四大者地大水大火大風大也)</span>。</p>
<p style="margin-left:1em">【二廣戒】戒律也戒品雖多不出身口意之三業謂或見眾寶珍琦凡諸可意之物身雖貧乏不妄貪取或見細妙之色內觀朽爛生厭離心乃至不殺不盜不[婬-壬+(工/山)]等皆身戒也或以惡言加<span class='corr'>己</span>乃以善言和語至誠而荅乃至不妄言不綺語不兩舌皆口戒也復能思惟生死常懷解脫又能修習道品之要深入無為之理乃至不貪不嗔不癡等皆意戒也修行之人於此三業之戒自既堅持不犯復能展轉化他廣弘戒法故曰廣戒。</p>
<p style="margin-left:1em">【三廣忍】忍者耐也謂菩薩修行之時若人罵詈知其從聲而出於此觀了言語性空意亦如是視諸慙辱空無所有如此則瞋恚不生忍行可進身既能爾復能展轉化他令行忍耐故曰廣忍<span class='note-inline'>(菩薩梵語具云菩提薩埵華言覺有情)</span>。</p>
<p style="margin-left:1em">【四廣精進】謂菩薩修行道品當勤精進節其飲食除於睡臥晨夜惺惺莫令怠墯乃至為人廣說法要不以為煩開教愚頑不辤勞倦自既能爾復能展轉化他令其精進故曰廣精進。</p>
<p style="margin-left:1em">【五廣一心】一心者心不雜亂也謂菩薩修行禪定之時一心寂靜離諸散亂於孝事父母尊敬師友斷愛遠俗空閑寂寞皆當專一其心乃至多欲多諍多作多惱或譽或毀或利或失於是等處並當專一其心不撓不動自既能爾復能展轉化他於一切時處皆一其心故曰廣一心。</p>
<p style="margin-left:1em">【六廣智慧】智慧者照了萬法通達無礙也謂菩薩修行之時若墮見聞則有一切塵境所蔽當以智慧一一照了觀其所起察其所滅處愛欲中心在道品之藏寄濁惡界心遊清淨之鄉入險隘路心思方便之道故能絕三界之妄想證涅槃之真空自既能爾復能展轉化他令修智慧故曰廣智慧<span class='note-inline'>(三界者欲界色界無色界也梵語涅槃華言滅度)</span>。</p>
六種戒<span class='note-inline'>(出瑜伽師地論)</span><p style="margin-left:1em">【一廻向戒】廻向戒者謂菩薩利他心大則以持戒善利普皆廻向一切眾生同成佛果也<span class='note-inline'>(菩薩梵語具云菩提薩埵華言覺有情)</span>。</p>
<p style="margin-left:1em">【二廣愽戒】廣愽戒者謂菩薩運心廣大普愽雖持一戒而能廣攝一切所學諸戒也。</p>
<p style="margin-left:1em">【三無罪歡喜戒】無罪歡喜戒者謂菩薩遠離五欲而於諸戒無所毀犯故得歡喜之樂也<span class='note-inline'>(五欲者色欲聲欲香欲味欲觸欲也)</span>。</p>
<p style="margin-left:1em">【四恒常戒】恒常戒者謂菩薩於所學諸戒雖盡形壽亦不棄捨也。</p>
<p style="margin-left:1em">【五堅固戒】堅固戒者謂菩薩持戒時一切利養恭敬及諸貪瞋煩惱悉皆不能惑動而毀壞也。</p>
<p style="margin-left:1em">【六尸羅莊嚴具相應戒】梵語尸羅華言清凉以能除破戒熱惱故也謂菩薩持戒則能莊嚴一切所修善法而具足一切諸相應戒也<span class='note-inline'>(相應戒者謂與戒法相應也)</span>。</p>
六齋日<span class='note-inline'>(出四天王經并增一阿含經)</span><p style="margin-left:1em">六齋日者據毘婆沙論所說凡遇持齋之日則過中不食。</p>
<p style="margin-left:1em">【一每月初八日】帝釋勑四天王各治一方至此日四王遣輔臣觀察世間人民善惡<span class='note-inline'>(帝釋梵語釋提桓因華言能天主言帝釋者華梵双舉也四天王者東方持國天王南方增長天王西方廣目天王北方多聞天王也)</span>。</p>
<p style="margin-left:1em">【二每月十四日】此日四天王遣太子按行天下伺察人民善惡。</p>
<p style="margin-left:1em">【三每月十五日】此日四天王親自按行天下有慈孝父母恭敬三寶及尊長者并修六度持八戒齋者諸天相慶則降善福注祿增筭如不修善持齋唯造惡業諸天憂慼降以不祥減祿除筭<span class='note-inline'>(六度者一布施二持戒三忍辱四精進五禪定六智慧也八戒者不殺生不偷盜不邪[婬-壬+(工/山)]不妄語不飲酒不坐高廣大牀不着華鬘瓔珞不習歌舞戲樂也齋者過午不食也)</span>。</p>
<p style="margin-left:1em">【四每月二十三日】此日四天王遣輔臣觀察與初八日同。</p>
<p style="margin-left:1em">【五每月二十九日】此日四天王遣太子觀察與十四日同。</p>
<p style="margin-left:1em">【六每月三十日】此日四天王躬自按行觀察與十五日同。</p>
六種巧方便<span class='note-inline'>(出菩薩地持經)</span><p style="margin-left:1em">【一隨順巧方便】謂菩薩欲為眾生說法先以善巧方便隨順教誡令生信樂之心然後以如來甚深法義分別解說令其易解易入獲大利益是名隨順巧方便<span class='note-inline'>(菩薩梵語具云菩提薩埵華言覺有情)</span>。</p>
<p style="margin-left:1em">【二立要巧方便】要即誓約也謂若有眾生來從菩薩求索田宅飲食錢財種種資生之具菩薩即與立要誓之言汝能供養父母沙門婆羅門及受持禁戒我當施與如其不能則不施與彼諸眾生既聞如是要誓即能如說修行滿所願欲是名立要巧方便<span class='note-inline'>(梵語沙門華言勤息梵語婆羅門華言淨行)</span>。</p>
<p style="margin-left:1em">【三異相巧方便】謂菩薩既教眾生供養父母沙門婆羅門及受持禁戒者或有不順其教菩薩則現乖異瞋責之相令彼有所畏懼捨惡從善是名異相巧方便。</p>
<p style="margin-left:1em">【四逼迫巧方便】謂菩薩於自眷屬作是教言若我眷屬有不供養父母乃至犯諸禁戒者我當斷其供給或加謫罰或至擯斥彼諸眷屬畏其謫罰即修眾善斷諸惡法彼雖不樂逼令修習是名逼迫巧方便。</p>
<p style="margin-left:1em">【五報恩巧方便】謂菩薩先有恩德及於眾生或施以財物或脫諸苦難及免諸恐怖救療眾病令得安樂而眾生知恩欲酬報者菩薩則不欲其世間財利但勸其供養父母乃至受持禁戒是名報恩巧方便。</p>
<p style="margin-left:1em">【六清淨巧方便】謂菩薩住究竟地生兜率天從兜率天來生世間或生王宮捨上妙樂出家學道令諸眾生捨離高慢及成無上菩提又令眾生堅固信樂同求佛道所有惑染悉皆清淨是名清淨巧方便<span class='note-inline'>(究竟地即佛地梵語兜率華言知足)</span>。</p>
思修六意<span class='note-inline'>(出攝大乘論)</span><p style="margin-left:1em">【一廣大意】謂菩薩修行發廣大心歷無數劫而得菩提於此時劫常捨身命及以恒河沙數世界滿中七寶供施如來從初至終其心猶不滿足是名菩薩廣大意<span class='note-inline'>(菩薩梵語具云菩提薩埵華言覺有情梵語菩提華言道七寶者金銀琉璃玻瓈硨磲碼碯赤真珠也)</span>。</p>
<p style="margin-left:1em">【二長時意】謂菩薩修行從初發心乃至成佛心不放捨常行布施持戒歷無數劫無有厭足是名菩薩長時意。</p>
<p style="margin-left:1em">【三歡喜意】謂菩薩修行常行六度之行利益一切眾生而於自他皆生無等歡喜是名菩薩歡喜意<span class='note-inline'>(六度者一布施二持戒三忍辱四精進五禪定六智慧也)</span>。</p>
<p style="margin-left:1em">【四有恩德意】謂菩薩修行常行六度之行利益一切眾生雖見彼於我有大恩德而不見自身於彼有恩是名菩薩有恩德意。</p>
<p style="margin-left:1em">【五大志意】謂菩薩修行常行六度之行其所生功德善根以無着心回施一切眾生令彼皆得可愛果報是名菩薩大志意。</p>
<p style="margin-left:1em">【六善好意】謂菩薩修行常行六度之行所生功德善根令一切眾生平等皆得仍復為彼迴向無上菩提是名菩薩善好意。</p>
六種意樂<span class='note-inline'>(出攝大乘論)</span><p style="margin-left:1em">謂菩薩修習一切法門皆須作意欣樂也<span class='note-inline'>(菩薩梵語具云菩提薩埵華言覺有情)</span>。</p>
<p style="margin-left:1em">【一廣大意樂】謂菩薩以滿恒河沙等世界七寶奉施如來復能持戒忍辱精進禪定智慧乃至現世得證佛果猶無厭足是名廣大意樂<span class='note-inline'>(七寶者金銀琉璃玻瓈硨磲碼碯赤真珠也)</span>。</p>
<p style="margin-left:1em">【二長時意樂】謂菩薩行於六度乃至現世得證佛果心常好樂無有間息是名長時意樂<span class='note-inline'>(六度者一布施二持戒三忍辱四精進五禪定六智慧也)</span>。</p>
<p style="margin-left:1em">【三歡喜意樂】謂菩薩能以六度饒益有情由此所作心生歡喜是名歡喜意樂。</p>
<p style="margin-left:1em">【四荷恩意樂】荷負也謂菩薩以此六度饒益有情不見自身於彼有恩是名荷恩意樂。</p>
<p style="margin-left:1em">【五大志意樂】謂菩薩即以如是六度所集善根功德迴施一切眾生令其同得勝果是名大志意樂。</p>
<p style="margin-left:1em">【六純善意樂】謂菩薩復以如是六度所集善根功德共諸眾生迴求佛果心無間雜是名純善意樂。</p>
起塔有六意<span class='note-inline'>(出華嚴經䟽)</span><p style="margin-left:1em">【一為表人勝】謂如來三界至尊最勝無比故建塔以表之令人瞻禮而歸敬也<span class='note-inline'>(三界者欲界色界無色界也)</span>。</p>
<p style="margin-left:1em">【二令生淨信】謂建造佛塔蓋令一切眾生瞻仰頂禮而生崇重正信之心也。</p>
<p style="margin-left:1em">【三令標心有在】謂建造佛塔蓋令一切眾生心有所向而敬慕歸依也。</p>
<p style="margin-left:1em">【四令供養生福】謂建造佛塔蓋令一切眾生至心恭敬供養則能生諸福利也。</p>
<p style="margin-left:1em">【五為報恩行畢】謂建造佛塔非惟利益於<span class='corr'>己</span>身蓋將荅報四恩而畢無邊之行願也<span class='note-inline'>(四恩者國王父母師友檀越也)</span>。</p>
<p style="margin-left:1em">【六生福滅罪】謂建造佛塔非惟生自<span class='corr'>己</span>之福滅自<span class='corr'>己</span>之罪蓋令一切眾生凡瞻覩頂禮者無不生一切福滅一切罪也。</p>
六法令他歡喜<span class='note-inline'>(出根本說一切有部毘奈耶雜事)</span><p style="margin-left:1em">【一身業行慈】謂於諸賢聖及同修梵行人處起慈善心以為禮敬燒香散華種種供養若見其病苦隨時供給令他歡喜是名身業行慈<span class='note-inline'>(梵行即淨行也)</span>。</p>
<p style="margin-left:1em">【二語業行慈】謂於諸賢聖及同修梵行人處起慈善心以語讚歎彰其實德他不聞者令他得聞復讀誦經典晝夜精勤令他歡喜是名語業行慈。</p>
<p style="margin-left:1em">【三意業行慈】謂於諸賢聖及同修梵行人處起慈善心不生妬害慳嫉之想於諸眾生起悲愍心起利益心令他歡喜是名意業行慈。</p>
<p style="margin-left:1em">【四如法利養】謂凡所有資生之物乃至得少飲食於同修梵行之人情無彼此悉皆共他受用令他歡喜是名如法利養。</p>
<p style="margin-left:1em">【五受持戒法】謂於所受戒法始終堅持不毀不犯而於同修梵行之人不生輕鄙令他歡喜是名受持戒法。</p>
<p style="margin-left:1em">【六能生正見】謂於一切道法發起正見無有疑惑而與同修梵行之人共同此見令他歡喜是名能生正見。</p>
外道六師<span class='note-inline'>(出陀羅尼集經并翻譯名義)</span><p style="margin-left:1em">邪心見理發於邪智不稟正教故名外道輔行云六師元祖是迦毘羅支流分異遂為六宗<span class='note-inline'>(梵語迦毘羅華言黃色)</span>。</p>
<p style="margin-left:1em">【一富蘭那迦葉】梵語富蘭那字也<span class='note-inline'>(無翻)</span>迦葉因母之姓而為姓也其人起邪見謂一切法斷滅無君臣父子忠孝之道名為色空外道以色破欲界有以空破色界有謂空為至極故也。</p>
<p style="margin-left:1em">【二末伽黎拘[賒-示+未]黎】梵語末伽黎華言不見道字也梵語拘賖黎<span class='note-inline'>(無翻)</span>因母之名而為名也其人起邪見謂眾生苦樂不由自行而得皆是自然而有此計自然者即是無因亦邪見也。</p>
<p style="margin-left:1em">【三刪闍夜毘羅胝】梵語刪闍夜華言正勝字也梵語毘羅胝華言不作因母之名而為名也其人起邪見謂道不須求經生死劫數苦盡自然而得又云八萬劫滿自然得道也<span class='note-inline'>(劫梵語具云劫波華言分別時節)</span>。</p>
<p style="margin-left:1em">【四阿耆多趐舍欽婆羅】梵語阿耆多趐舍字也梵語欽婆羅麤衣名因以為名也<span class='note-inline'>(無翻)</span>其人起邪見非因計因着麤弊衣自㧞其髮以烟熏鼻及五熱炙身修諸苦行為道自謂今身併受諸苦則後身常得樂也<span class='note-inline'>(非因計因者本非得樂之因而妄計此因能得樂也五熱者四面火聚更加頭上有日故云五熱炙身)</span>。</p>
<p style="margin-left:1em">【五迦羅鳩䭾迦旃延】梵語迦羅鳩[馬*丈]華言牛領字也梵語迦旃延華言剪髮姓也其人謂諸法亦有相亦無相即邪見也<span class='note-inline'>(有相即常見無相即斷見)</span>。</p>
<p style="margin-left:1em">【六尼犍陀若提子】梵語尼犍陀華言離繫此外道出家之總名梵語若提<span class='note-inline'>(無翻)</span>因母之名而為名也其人謂罪福苦樂本有定因要當必受非行道所能斷如此計者即邪見也。</p>
六苦行外道<span class='note-inline'>(出大涅槃經)</span><p style="margin-left:1em">【一自餓外道】謂外道修行不<span class='corr'>羨</span>飲食長忍飢虛執此苦行以為得果之因是名自餓外道。</p>
<p style="margin-left:1em">【二投淵外道】謂外道修行寒入深淵忍受凍苦執此苦行以為得果之因是名投淵外道。</p>
<p style="margin-left:1em">【三赴火外道】謂外道修行常熱炙身及熏鼻等甘受熱惱執此苦行以為得果之因是名赴火外道。</p>
<p style="margin-left:1em">【四自坐外道】謂外道修行常自躶形不拘寒暑露地而坐執此苦行以為得果之因是名自坐外道。</p>
<p style="margin-left:1em">【五寂默外道】謂外道修行於屍林塚間以為住處寂默不語執此苦行以為得果之因是名寂默外道。</p>
<p style="margin-left:1em">【六牛狗外道】謂外道修行自謂前世從牛狗中來即持牛狗戒齕草噉污唯望生天執此苦行以為得果之因是名牛狗外道。</p>
六道<span class='note-inline'>(出法華文句)</span><p style="margin-left:1em">道即能通之義謂六道生死展轉相通故名六道。</p>
<p style="margin-left:1em">【一天道】天即天然自然樂勝身勝是名天道。</p>
<p style="margin-left:1em">【二人道】人者忍也於世苦樂之境而能安忍是名人道。</p>
<p style="margin-left:1em">【三阿修羅道】梵語阿修羅華言無酒又言無端正又言無天此道或居海岸海底或居半須彌山巖窟宮殿嚴飾懷猜忌心常好闘戰是名阿修羅道<span class='note-inline'>(無酒者法華䟽云修羅於四天下採華醞海為酒魚龍業力其味不變於是嗔妬誓願斷酒故云無酒無端正者修羅種類男醜女端故云無端正無天者淨名䟽云此神果報最勝隣次諸天而非天又無天德故云無天)</span>。</p>
<p style="margin-left:1em">【四餓鬼道】謂此道或居海底或在人間山林中或似人形或似獸形不得飲食業重者飢火炎炎不聞漿水之名次者伺求人間蕩滌膿血糞穢輕者時薄一飽是名餓鬼道。</p>
<p style="margin-left:1em">【五畜生道】畜生亦云旁生謂此道徧在諸處披毛戴角鱗甲羽毛其類非一互相吞噉受苦無窮是名畜生道<span class='note-inline'>(旁生者婆沙論云形旁行旁形旁者謂身形橫生不正也行旁者謂其宿世所行之行偏邪不正也)</span>。</p>
<p style="margin-left:1em">【六地獄道】謂此獄在地之下而有鑊湯劒樹等苦是名地獄道。</p>
六蔽心<span class='note-inline'>(出大智度論)</span><p style="margin-left:1em">【一慳心】謂眾生由此慳悋蔽覆於心不能行於布施縱行布施亦不能以好物與人是名慳心。</p>
<p style="margin-left:1em">【二破戒心】謂眾生由貪瞋癡等煩惱蔽覆於心行於惡行不能堅持禁戒是名破戒心。</p>
<p style="margin-left:1em">【三瞋恚心】謂眾生由瞋恨忿恚蔽覆於心歷事對境常懷惱害于他而無忍辱之行是名瞋恚心。</p>
<p style="margin-left:1em">【四懈怠心】謂眾生由懈怠蔽覆於心不能精進勤修聖道之行是名懈怠心。</p>
<p style="margin-left:1em">【五亂心】謂眾生由散亂蔽覆於心妨於禪定如風中燈雖有光明不能照物是名亂心。</p>
<p style="margin-left:1em">【六癡心】謂眾生由愚癡蔽覆於心而無智慧於一切事皆不能知受着邪法不起正見是名癡心。</p>
六染心<span class='note-inline'>(出起信論)</span><p style="margin-left:1em">六染心者謂心體本淨離諸妄染以依不覺忽起無明由無明熏習力故遂有六種染心之相。</p>
<p style="margin-left:1em">【一執相應染】謂於苦樂等境不了虛無妄起執着與心相應見思煩惱之惑污其淨心故名執相應染即是六麤中第三執取相第四計名字相也<span class='note-inline'>(見思者見即分別也謂意根對法塵起諸邪見故名見惑思即思惟也又貪染曰思謂眼耳鼻舌身五根貪愛色聲香味觸五塵而起想著故名思惑六麤者智相相續相執取相計名字相起業相業繫苦相也)</span>。</p>
<p style="margin-left:1em">【二不斷相應染】不斷即相續也謂於苦樂等境與心相應數數起念相續不斷故名不斷相應染即是六麤中第二相續相也。</p>
<p style="margin-left:1em">【三分別智相應染】謂能分別世間出世間諸法染淨故云智也此智分別亦是法執與心相應故名分別智相應染即是六麤中第一智相也。</p>
<p style="margin-left:1em">【四現色不相應染】現色者謂依根本無明熏動淨心令現境界之相雖現境界之相而根本無明最極微細不與心王心所相應故名不相應染即是三細中第三現相也<span class='note-inline'>(根本無明者謂其能生見思等惑也心王者即第八識也心所者受想行也三細者業相轉相現相也)</span>。</p>
<p style="margin-left:1em">【五能見心不相應染】能見心者謂根本無明動故能令心有所見雖令心有所見而不與心王心所相應故名不相應染即是三細中第二轉相也。</p>
<p style="margin-left:1em">【六根本業不相應染】根本業者即根本無明也謂以無明力故不覺心動動即成業雖動成業而不與心王心所相應故名不相應染即是三細中第一業相也。</p>
六着心<span class='note-inline'>(出華嚴孔目并演義鈔)</span><p style="margin-left:1em">【一貪着心】引取之心為貪謂於六塵等順情之境引取無厭戀着不捨故名貪着心<span class='note-inline'>(六塵者色塵聲塵香塵味塵觸塵法塵也)</span>。</p>
<p style="margin-left:1em">【二愛着心】貪取之心為愛謂於六塵等順情之境而生愛欲戀着不捨故名愛着心。</p>
<p style="margin-left:1em">【三瞋着心】忿怒之心為瞋謂於一切違情之境即起忿怒不能捨去故名瞋着心。</p>
<p style="margin-left:1em">【四癡着心】迷惑之心為癡謂於一切事理諸法無所明了妄生邪見執着不捨故名癡着心。</p>
<p style="margin-left:1em">【五欲着心】樂取之心為欲謂於可愛之境而起樂欲戀着不捨故名欲着心。</p>
<p style="margin-left:1em">【六慢着心】自恃輕他之心為慢謂自恃種姓高貴有多才能輕蔑於他不能捨去故名慢着心。</p>
六相應想<span class='note-inline'>(出大集法門經)</span><p style="margin-left:1em">【一眼相應想】謂眼根對色時與識相應而起想念是名眼相應想。</p>
<p style="margin-left:1em">【二耳相應想】謂耳根聞聲時與識相應而起想念是名耳相應想。</p>
<p style="margin-left:1em">【三鼻相應想】謂鼻根聞香時與識相應而起想念是名鼻相應想。</p>
<p style="margin-left:1em">【四舌相應想】謂舌根甞味時與識相應而起想念是名舌相應想。</p>
<p style="margin-left:1em">【五身相應想】謂身根覺觸時與識相應而起想念是名身相應想。</p>
<p style="margin-left:1em">【六意相應想】謂意根分別諸法之時與識相應而起想念是名意相應想。</p>
六種散亂<span class='note-inline'>(出阿毘達磨雜集論)</span><p style="margin-left:1em">【一自性散亂】謂五識自性馳逐外緣乖於靜定故名自性散亂<span class='note-inline'>(五識者眼識耳識鼻識舌識身識也)</span>。</p>
<p style="margin-left:1em">【二外散亂】謂正修善時於五欲境上其心馳散不能寂靜故名外散亂<span class='note-inline'>(五欲者色欲聲欲香欲味欲觸欲也)</span>。</p>
<p style="margin-left:1em">【三內散亂】謂修定時發起沉掉及於諸塵而生味着退失靜定故名內散亂<span class='note-inline'>(沉掉者沉即昏沉掉即掉舉謂動散也)</span>。</p>
<p style="margin-left:1em">【四相散亂】謂欲令他人信<span class='corr'>己</span>有德詐見修善之相由此因緣所修善法漸更退失故名相散亂。</p>
<p style="margin-left:1em">【五麤重散亂】謂修善法時起我我所執及我慢等邪見由此邪執麤重力故所修善法永不清淨是名麤重散亂<span class='note-inline'>(我者於色受想行識五陰中計有我也我所者即色身及財宅眷屬也)</span>。</p>
<p style="margin-left:1em">【六作意散亂】謂或依餘乘或依餘定作意修習不能證悟發起散亂是名作意散亂<span class='note-inline'>(餘乘者謂人天乘也餘定者謂世間禪定也)</span>。</p>
六麤相<span class='note-inline'>(出起信論)</span><p style="margin-left:1em">六麤謂由業轉現三細而生故名六麤<span class='note-inline'>(業轉現即第八藏識中初起之三相以其微細故名三細也)</span>。</p>
<p style="margin-left:1em">【一智相】謂依三細中第三境界相不了自心所現妄起分別染淨之相於淨境則愛於染境則不愛是名智相<span class='note-inline'>(境界相即二細中之現相也)</span>。</p>
<p style="margin-left:1em">【二相續相】謂依前智相分別於愛境則生樂於不愛境則生苦覺心起念相應不斷是名相續相。</p>
<p style="margin-left:1em">【三執取相】謂依前相續緣念苦樂等境心起着故是名執取相。</p>
<p style="margin-left:1em">【四計名字相】謂依前妄執分別假名言說之相是名計名字相<span class='note-inline'>(假名者虛假之名謂依前執取相上更立假名也已上四相皆論起惑)</span>。</p>
<p style="margin-left:1em">【五起業相】謂依前名字執取生着迼種種業是名起業相。</p>
<p style="margin-left:1em">【六業繫苦相】苦即生死之苦也謂業繫縛則有生死逼迫之苦不得自在是名業繫苦相。</p>
六種俱生惑<span class='note-inline'>(出大乘百法明門論)</span><p style="margin-left:1em">惑即昏迷不了之義謂貪瞋等惑與身俱生故名俱生惑。</p>
<p style="margin-left:1em">【一貪惑】謂於五塵順情境上引取無厭昏迷不了是名貪惑<span class='note-inline'>(五塵者色塵聲塵香塵味塵觸塵也)</span>。</p>
<p style="margin-left:1em">【二嗔惑】謂於五塵違情境上忿怒暴起昏迷不了是名嗔惑。</p>
<p style="margin-left:1em">【三癡惑】謂於一切事理之法無所分別顛倒妄執起諸邪見昏迷不了是名癡惑。</p>
<p style="margin-left:1em">【四慢惑】謂我能他不能我解他不解因此起輕慢心凌傲於人昏迷不了是名慢惑。</p>
<p style="margin-left:1em">【五疑惑】謂無正信之心於正法中猶豫無决昏迷不了是名疑惑。</p>
<p style="margin-left:1em">【六覺惑】謂無正知正見而於五塵之境常起惡覺染愛生着昏迷不了是名覺惑。</p>
六欲<span class='note-inline'>(出釋禪波羅蜜次第法門)</span><p style="margin-left:1em">【一色欲】謂若見青黃赤白及男女等色無智愚人不知其患心生貪着是名色欲。</p>
<p style="margin-left:1em">【二形貌欲】謂若見端容羙貌無智愚人不知其患心生貪着是名形貌欲。</p>
<p style="margin-left:1em">【三威儀姿態欲】謂若見行步輕徐舉止詳緩<span class='corr'>揚</span>眉頓臉含笑嬌盈無智愚人不知其患便生愛染是名威儀姿態欲。</p>
<p style="margin-left:1em">【四言語音聲欲】謂若聞巧言美語稱情適意音聲清雅歌詠讚歎無智愚人不知其患便生愛着是名言語音聲欲。</p>
<p style="margin-left:1em">【五細滑欲】謂男女身分軟細滑澤等無智愚人不知其患躭染沒溺是名細滑欲。</p>
<p style="margin-left:1em">【六人相欲】謂若男若女必得所愛之人互相貪染是名人相欲。</p>
六煩惱<span class='note-inline'>(出瑜伽師地論)</span><p style="margin-left:1em">謂貪瞋等昏煩之法惱亂心神名為煩惱。</p>
<p style="margin-left:1em">【一貪煩惱】貪即貪愛謂於五欲順情等境求而未獲愛而不捨以不捨故便起煩惱故名貪煩惱<span class='note-inline'>(五欲者色欲聲欲香欲味欲觸欲也)</span>。</p>
<p style="margin-left:1em">【二瞋煩惱】謂於五欲違情等境即起瞋恚忿恨纏結記憶在心而生煩惱故名瞋煩惱。</p>
<p style="margin-left:1em">【三慢煩惱】慢即輕慢謂自任其能輕凌於他起不敬心傲慢結縛而生煩惱故名慢煩惱。</p>
<p style="margin-left:1em">【四無明煩惱】謂於一切諸法無所明了故曰無明以不了故起貪瞋癡等煩惱故名無明煩惱。</p>
<p style="margin-left:1em">【五疑煩惱】猶豫不决為疑謂因前無明不了即起疑惑以亂真心或是或非或善或惡展轉纏結而生煩惱故名疑煩惱。</p>
<p style="margin-left:1em">【六不正見煩惱】謂因前疑心不了所見不正以不正故遂起邪見含藏結縛而生煩惱故名不正見煩惱。</p>

<p class='juan'>大明三藏法數卷第二十</p></div>
</div><!-- end of div[@id='body'] -->
</body></html>