<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大明三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu35' />
<p class='juan'>大明三藏法數卷第二十五　　　　碣七</p><p class="byline">上天竺前住持沙門一如等奉　敕集注</p>八成立因<span class='note-inline'>(出阿毗達磨雜集論)</span><p style="margin-left:1em">（一立宗）宗猶主也要也以所立之法為宗要也謂如五蘊等法皆假因緣而生實無自性於中求我決不可得故說諸法無我以破執我立論者是名立宗<span class='note-inline'>(五蘊者色蘊受蘊想蘊行蘊識蘊也因緣者謂眼等六根為因色等六塵為緣也執我立論者謂執五蘊之身為我而自立論議也)</span>（二立因）因即因由亦所依之義立因所以破執有我者之論也謂若於五蘊等法施設實有我者此之五蘊既從眾緣而生皆是生滅之法蘊既生滅我不成就若離五蘊而於餘處施設有我者我無所因我亦無用是知皆無有我是名立因。</p>
<p style="margin-left:1em">【三立喻】喻即譬喻以別法喻所立之法也謂如現在相中施設實有過去相者蓋此現在相<span class='corr'>已</span>生未滅不應於現在未滅法中施設過去<span class='corr'>已</span>滅之相若離現在而於餘處施設過去相者然過去世之相既<span class='corr'>已</span>滅壞不應施設有相此言過去之相不可得以喻諸法中求我决不可得是名立喻。</p>
<p style="margin-left:1em">【四合】合即相合之義引餘義合此正說之理也謂如五蘊法中本無有我而人顛倒妄執有我既遮破<span class='corr'>已</span>即知無我既知無我則知常等亦無是名合。</p>
<p style="margin-left:1em">【五結】謂結前無我究竟之理决定無異是知五蘊皆是無我乃至無常是名結。</p>
<p style="margin-left:1em">【六現量】現即顯現量即量度揩定之義也謂眼識乃至身識對於顯現五塵之境離妄分別無籌度之心而能於境度量揩定諸法自性之相而不錯謬是名現量<span class='note-inline'>(五塵者色塵聲塵香塵味塵觸塵也)</span>。</p>
<p style="margin-left:1em">【七比量】比即比類謂以第六意識比類量度知有諸境如遠見烟知彼有火是名比量。</p>
<p style="margin-left:1em">【八聖教量】謂聖人所說現量比量之言教皆不相違定可信受是名聖教量。</p>
八法<span class='note-inline'>(出首楞嚴經義海)</span><p style="margin-left:1em">八法者地水火風名為四大以其四種無處不有故也色香味觸名為四微以其四種體性微細故也謂人之身因四大假合而有此之四大亦由四微所成故總稱為八法也。</p>
<p style="margin-left:1em">【一地大】地以堅礙為性謂眼耳鼻舌身等名為地大圓覺經云髮毛爪齒皮肉筋骨等皆歸於地是也。</p>
<p style="margin-left:1em">【二水大】水以潤濕為性謂唾涕津液等名為水大圓覺經云唾涕膿血津液涎沫<span class='corr'>痰</span>淚精氣大小便利皆歸於水是也。</p>
<p style="margin-left:1em">【三火大】火以燥熱為性謂身中暖氣名為火大圓覺經云暖氣歸火是也。</p>
<p style="margin-left:1em">【四風大】風以動轉為性謂出入息及身動轉名為風大圓覺經云動轉歸風是也。</p>
<p style="margin-left:1em">【五色微】謂眼所見種種諸色以其微細故名色微。</p>
<p style="margin-left:1em">【六香微】謂鼻所齅種種諸香以其微細故名香微。</p>
<p style="margin-left:1em">【七味微】謂舌所嘗種種諸味以其微細故名味微。</p>
<p style="margin-left:1em">【八觸微】謂身分所覺種種諸觸以其微細故名觸微。</p>
八種喻<span class='note-inline'>(出涅槃經)</span><p style="margin-left:1em">【一順喻】謂佛說法隨順世諦次第從小向大而為喻也如經云天降大雨溝瀆皆滿溝瀆滿故小坑滿小坑滿故大坑滿如是漸次乃至大海滿如來法雨亦復如是眾生戒滿乃至解脫滿解脫滿故涅槃滿是名順喻<span class='note-inline'>(梵語涅槃華言滅度)</span>。</p>
<p style="margin-left:1em">【二逆喻】謂佛說法逆於世諦次第從大向小而為喻也如經云大海有本所謂大河大河有本所謂小河小河有本所謂大池如是乃至溝澮有本所謂大雨如來亦復如是涅槃有本所謂解脫乃至持戒有本所謂法雨是名逆喻。</p>
<p style="margin-left:1em">【二現喻】謂如來說法為令眾生易解即以現前之事而為喻也如經云眾生心性猶如獼猴獼猴之性捨一取一眾生之性亦復如是取着色聲香味觸法無暫住時是名現喻。</p>
<p style="margin-left:1em">【四非喻】謂如來說法假設其辭為喻而非實有其事如經中佛告波斯匿王云有親信人從四方至各作是言有大山從四方來欲害人民王若聞者當設何計王言世尊設有此來無逃避處佛復告言四山即是眾生生老病死常來逼人云何大王不修戒施之類是名非喻<span class='note-inline'>(梵語波斯匿華言勝軍)</span>。</p>
<p style="margin-left:1em">【五光喻】謂如來開示眾生先設譬喻而後以法合也如經云譬如有人貪着妙花採取之時為水所漂眾生亦爾貪愛五欲為生死水之所漂沒是名先喻<span class='note-inline'>(五欲者色欲聲欲香欲味欲觸欲也)</span>。</p>
<p style="margin-left:1em">【六後喻】謂如來開示眾生先說法而後設喻以顯之也如經所說莫輕小罪以為無殃水滴雖微漸盈大噐是名後喻。</p>
<p style="margin-left:1em">【七先後喻】謂如來開示眾生先後所說皆是譬喻之意如經云譬如芭蕉生果則死愚人得養亦復如是如騾懷妊命不久全是名先後喻<span class='note-inline'>(得養者謂得其利養也)</span>。</p>
<p style="margin-left:1em">【八徧喻】謂如來說法始末皆假喻以顯之也如經云三十三天有波利質多羅樹其根入地深五由延枝葉四布葉熟則黃黃必墮落落必變色變必生皰皰必生觜觜必開剖開剖之時香氣周遍光明普照諸天隨見即生歡喜夏三月時在下受樂皆譬喻佛之弟子也葉黃喻欲出家葉落者喻剃除鬚髮乃至夏三月者喻三三昧三十三天受快樂者喻諸佛住大涅槃得常樂我淨也是名徧喻<span class='note-inline'>(三十三即忉利天也梵語波利質多羅華言圓生即天樹王也梵語由延又曰由旬華言限量梵語三昧華言正定三三昧者空三昧無相三昧無願三昧也梵語涅槃華言滅度)</span>。</p>
八種異熟因果<span class='note-inline'>(出華嚴經)</span><p style="margin-left:1em">謂現生所作之因而於異世成熟其果也蓋業通三世如前世所作之因皆善則現世受其福報所作之因不善則現世受其惡報又如今世所作善惡之因不同後世成熟善惡果報亦異故此異熟因果凡有八種焉。</p>
<p style="margin-left:1em">【一壽量圓滿】謂菩薩修行於諸眾生起大慈憫無殺害心以此為因異生感果即得壽命長遠無諸損减修習善法利<span class='corr'>己</span>利人是名壽量圓滿<span class='note-inline'>(菩薩梵語具云菩提薩埵華言覺有情)</span>。</p>
<p style="margin-left:1em">【二色相圓滿】謂菩薩修行於諸如來菩薩形像之前及諸黑闇之處施以燈燭令其光明以此為因異生感果即得色相具足識見高明眾人愛敬而不生輕慢是名色相圓滿。</p>
<p style="margin-left:1em">【三種族圓滿】謂菩薩修行於諸同類忍辱柔和心常謙下以此為因異生感果即得生於豪貴之家為世宗重令諸眾生隨順言教是名種族圓滿。</p>
<p style="margin-left:1em">【四自在圓滿】謂菩薩修行於貧乏之人隨其所欲而行給施以此為因異生感果得大財位及大眷屬所作隨心無不自在是名自在圓滿。</p>
<p style="margin-left:1em">【五信言圓滿】謂菩薩修行常以真實和輭之語教化眾生以此為因異生感果即得出言誠諦凡所决疑人必信受是名信言圓滿。</p>
<p style="margin-left:1em">【六大勢圓滿】謂菩薩修行於佛法僧父母師長之前常生卑下之心敬事孝養以此為因異生感果即得豪貴自在有大勢力令諸眾生咸從正化是名大勢圓滿。</p>
<p style="margin-left:1em">【七丈夫相圓滿】謂菩薩修行於諸佛菩薩心生敬樂於女人身心常厭棄以此為因異生感果即得男子之身諸根完具無有殘缺是丈夫相圓滿。</p>
<p style="margin-left:1em">【八勇力圓滿】謂菩薩修行恒以自<span class='corr'>己</span>身力供事一切眾生及施以飲食之物令其色力增盛以此為因異生感果即得勇猛道力修集一切善法復能教化一切眾生勇猛精進求無上道是名勇力圓滿。</p>
菩薩八種因果<span class='note-inline'>(出地持經)</span><p style="margin-left:1em">【一壽因壽果】壽即壽命謂不殺物命無傷害心是名壽因由不殺故長壽住世是名壽果。</p>
<p style="margin-left:1em">【二色因色果】色即色身謂施燈明供佛及以淨物施人是名色因由施燈明及淨物故則得顏容光澤身形端正是名色果。</p>
<p style="margin-left:1em">【三種姓因種姓果】種即種類姓即族姓謂捨離憍慢之心是名種姓因由離憍慢故則得生於上族是名種姓果。</p>
<p style="margin-left:1em">【四自在因自在果】謂能以床敷臥具飲食湯藥及種種所須之物惠施於人令他自在是名自在因由惠施故即得大富大財大眾大眷屬凡所作為無不遂意得大自在是名自在果。</p>
<p style="margin-left:1em">【五信言因信言果】謂口不妄言綺語兩舌惡口是名信言因由離口過凡所出言人皆信聽是名信言果。</p>
<p style="margin-left:1em">【六大力因大力果】力即力用謂作大功德立大誓願㳟敬三寶孝養父母是名大力因由㳟敬三寶等故即得大名稱大福德大智慧有大勢力為一切人之所敬重是名大力果<span class='note-inline'>(三寶者佛寶法寶僧寶也)</span>。</p>
<p style="margin-left:1em">【七丈夫因丈夫果】謂樂丈夫法厭女人法復能說丈夫法饒益他人是名丈夫因由成就丈夫法故來世即得男子之身堪為一切功德法噐是名丈夫果。</p>
<p style="margin-left:1em">【八力因力果】謂於他人有如法之事隨其力能悉徃營助是名力因由成就力因故即得少病少惱有力堪任修諸善法是名力果。</p>
八種變化<span class='note-inline'>(出法界次第)</span><p style="margin-left:1em">【一能作小】謂菩薩以變化力能化自他之身而作小身或化世界內所有小物皆如微塵是名能作小<span class='note-inline'>(菩薩梵語具云菩提薩埵華言覺有情)</span>。</p>
<p style="margin-left:1em">【二能作大】謂菩薩以變化力能化自他之身而作大身或化世界內所有大物乃至滿虛空中是名能作大。</p>
<p style="margin-left:1em">【三能作輕】謂菩薩以變化力能令自<span class='corr'>己</span>身輕亦能令人身輕或使世界及所有物悉令輕如鴻毛是名能作輕。</p>
<p style="margin-left:1em">【四能作自在】謂菩薩以變化力能以大為小以小為大以長為短以短為長如是等相種種自在無礙是名能作自在。</p>
<p style="margin-left:1em">【五能有主】主即主宰也謂菩薩以變化力能化為大人而作主宰降伏攝受一切眾生而得自在是名能有主。</p>
<p style="margin-left:1em">【六能遠到】謂菩薩以變化力而能遠到凡有四種一飛行遠到二此沒彼出三移遠令近不徃而到四一念徧到十方是名能遠到。</p>
<p style="margin-left:1em">【七能動地】謂菩薩以變化力能令大地六種震動是名能動地<span class='note-inline'>(六種震動者一動二起三涌四震五吼六擊也)</span>。</p>
<p style="margin-left:1em">【八隨意所欲[書-曰+皿]能得】謂菩薩以變化力能令一身作多身多身作一身通岩透石履水蹈空地作水水作地火作風風作火金作石石作金是名隨意所欲盡能得。</p>
八種言<span class='note-inline'>(出瑜伽師地論)</span><p style="margin-left:1em">言即言音瑜伽師地論云為法師者處眾宣說當具八種言也。</p>
<p style="margin-left:1em">【一可喜樂言】謂法師說法須有經文證據其未解者更為譬喻而說文句清雅言詞顯了人若聽者無不欣喜好樂故名可喜樂言。</p>
<p style="margin-left:1em">【二開發言】謂法師說法開發深隱之義令其顯了復開發麤淺之義令解深妙使大小之機獲益故名開發言。</p>
<p style="margin-left:1em">【三善釋難言】釋即解釋難即疑難謂法師說法人若有疑難諮問須善解釋令義理分明易得開解故名善釋難言。</p>
<p style="margin-left:1em">【四善分析言】謂法師說法辯才無礙能以善巧言詞於一法中分析無量義理故名善分析言。</p>
<p style="margin-left:1em">【五善順入言】謂法師說法須隨順佛經顯了解釋令其聞者咸皆信順入於正道終不引餘外道邪論以惑於人故名善順入言。</p>
<p style="margin-left:1em">【六引錢證言】謂法師說法義或未能通暢當引餘經之言證<span class='corr'>己</span>所說令人信受故名引餘證言。</p>
<p style="margin-left:1em">【七勝辯才言】謂法師說法以勝妙辯才分別一切義理皆無疑難故名勝辯才言。</p>
<p style="margin-left:1em">【八隨宗趣言】宗即宗要趣即理趣謂法師說法須隨順所宗義趣如理解釋令諸眾生悟明法要故名隨宗趣言。</p>
阿難八不思議<span class='note-inline'>(出涅槃經)</span><p style="margin-left:1em">梵語阿難華言慶喜經云佛語文殊師利言阿難事我二十餘年具足八種不可思議是故我稱阿難比丘為多聞藏<span class='note-inline'>(梵語文殊師利華言妙德梵語比丘華言乞士)</span>。</p>
<p style="margin-left:1em">【一不受別請】謂阿難事佛二十餘年雖多聞第一出諸弟子之上動必隨眾未嘗受別施主之請背眾而食也。</p>
<p style="margin-left:1em">【二不受故衣】謂阿難事佛雖如來陳故衣服亦不敢受也。</p>
<p style="margin-left:1em">【三見不非時】謂阿難為佛侍者見必以時如佛對機說法之時或代眾發問之類則至佛所非此之時則不徃見也。</p>
<p style="margin-left:1em">【四見女人不生欲心】謂阿難事佛遠離貪愛無諸欲想隨侍應供出入見諸女人及天龍女不生染着之心也。</p>
<p style="margin-left:1em">【五法不再問】謂阿難事佛聞所說十二部經一經於耳即能解悟不假再問如瀉各瓶之水置之一瓶皆能受持也<span class='note-inline'>(十二部經者一契經二重頌三諷頌四因緣五本事六本生七希有八譬喻九論議十自說十一方廣十二授記也)</span>。</p>
<p style="margin-left:1em">【六知佛所入定】謂阿難事佛雖未獲得知他心智常知如來所入諸定鑒何等機而說何等法要也。</p>
<p style="margin-left:1em">【七知眾會得益】謂阿難事佛凡一切眾生到於佛所聞說法要有現在能得聖果者及有後時得者有得人身天身者隨其獲益所證不同之相悉能知之也。</p>
<p style="margin-left:1em">【八悉知佛所說法】謂阿難事佛聞如來所說之法雖根噐有大小不同教法有偏圓之異而秘密之意悉能了知也。</p>
阿難具八法<span class='note-inline'>(出涅槃經)</span><p style="margin-left:1em">梵語阿難華言慶喜經云佛語文殊師利言阿難具足八法能持十二部經是故阿難為多聞藏<span class='note-inline'>(梵語文殊師利華言妙德十二部經一契經二重頌三諷頌四因緣五本事六本生七希有八譬喻九論議十自說十一方便十二授記)</span>。</p>
<p style="margin-left:1em">【一信根堅固】信即信順根即能生之義謂阿難聞如來所說十二部經信受堅固由信心故則能生長一切善法功德華嚴經云信是道源功德母長養一切諸善法是也。</p>
<p style="margin-left:1em">【二其心質直】質即質朴之義謂阿難聞如來所說十二部經其心質直常依正法而住永離虛妄邪曲之見故名其心質直。</p>
<p style="margin-left:1em">【三身無病苦】謂若世間人能以藥物施人者所感果報尚得一生少病何况阿難累劫熏修其利他之行莫可測知豈得現身有於病苦故名身無病苦<span class='note-inline'>(劫梵語且云劫波華言分別時節)</span>。</p>
<p style="margin-left:1em">【四常勤精進】不雜名精無間名進謂阿難聞如來所說十二部經一心受持如法修習無有懈怠故名常勤精進。</p>
<p style="margin-left:1em">【五具足念心】謂阿難聞如來所說十二部經心常憶念思惟不令忘失故名具足念心。</p>
<p style="margin-left:1em">【六心無憍慢】謂阿難聞如來所說十二部經皆能憶持而心不放逸亦不敢憍慢於眾故名心無憍慢。</p>
<p style="margin-left:1em">【七成就定意】謂阿難既聞如來所說十二部經能依此法修攝其心得發禪定故名成就定意。</p>
<p style="margin-left:1em">【八從聞生智】謂阿難聞如來所說十二部經義趣無量則智慧增明無不了達故名從聞生智。</p>
尼八敬戒<span class='note-inline'>(出翻譯名義引會正記)</span><p style="margin-left:1em">中本起經云佛成道後姨母大愛道求出家學道佛不許阿難白佛願聽出家佛言止止無使女人入我法中為沙門也譬如族姓之家多女少男即知其家衰弱不得強盛阿難再請佛乃說八敬法若能依此聽許出家大愛道頂戴信受遂度為尼<span class='note-inline'>(梵語阿難華言慶喜梵語沙門華言勤習梵語尼華言女)</span>。</p>
<p style="margin-left:1em">【一尼百嵗禮初夏比丘足】梵語比丘華言乞士謂比丘尼壽雖百嵗若見初受戒比丘纔經一夏者即當禮拜於足下也。</p>
<p style="margin-left:1em">【二不得罵謗比丘】謂比丘尼當㳟敬比丘不得妄加罵詈謗毀也。</p>
<p style="margin-left:1em">【三不得舉比丘過】謂比丘有過比丘尼不得舉比丘尼若有過聽比丘舉當自省察也。</p>
<p style="margin-left:1em">【四從僧受具戒】謂比丘尼奉持具足禁戒應從大德比丘處求受也。</p>
<p style="margin-left:1em">【五有過從僧懺】謂比丘尼有過失應在比丘眾中懺悔自首以除憍慢之心也。</p>
<p style="margin-left:1em">【六半月從僧教誡】謂比丘尼每月當二次於大德比丘處求教誡法以自䇿進道業也。</p>
<p style="margin-left:1em">【七依僧三月安居】謂比丘尼結夏三月禁足安居當與比丘同處朝夕[言*恣]問法義增益見聞以自修習也。</p>
<p style="margin-left:1em">【八夏訖從僧自恣】自即自陳<span class='corr'>己</span>過恣即恣他舉罪謂從四月十五日安居至七月十五日夏竟應從比丘眾中行自恣法有過則對眾懺悔也。</p>
尼八棄戒<span class='note-inline'>(出楞嚴義海)</span><p style="margin-left:1em">梵語尼華言女棄却也謂尼犯此八罪棄却於佛法之外也。</p>
<p style="margin-left:1em">【一殺】殺即損傷物命也謂一切有情皆惜身命尼若不能憫彼反更傷殘是故為眾所棄也。</p>
<p style="margin-left:1em">【二盜】盜即竊取他物也謂尼於他人所有財物生貪樂心不與而取是故為眾所棄也。</p>
<p style="margin-left:1em">【三[婬-壬+(工/山)]】[婬-壬+(工/山)]即染欲也謂尼不能以禮自防以戒自守貪着色欲汙犯淨行是故為眾所棄也。</p>
<p style="margin-left:1em">【四妄】妄乃虛妄不實也謂尼隱覆實事虛言誑他是故為眾所棄也。</p>
<p style="margin-left:1em">【五觸】觸即觸着謂尼若與男身相觸起染欲心是故為眾所棄也。</p>
<p style="margin-left:1em">【六八】八者八事也謂尼與染心男子兩手相捉或捉其衣或同入屏處或屏處共坐或共語或共行或相倚或與相期犯此八事是故為眾所棄也<span class='note-inline'>(屏處者僻靜處也)</span>。</p>
<p style="margin-left:1em">【七覆】覆即遮覆也謂尼與大眾說戒作法之時遮覆他罪不肯對眾陳露是故為眾所棄也。</p>
<p style="margin-left:1em">【八隨】隨即依也謂尼於大僧眾中未與作共住法而隨彼共住是故為眾所棄也。</p>
八定<span class='note-inline'>(出禪波羅蜜)</span><p style="margin-left:1em">定即攝散歸靜之義色界無色界各有四定故云八定也。</p>
<p style="margin-left:1em">【一初禪天定】謂人於欲界中修習禪定之時忽覺身心凝然運運而動如雲如影又覺徧身毛孔氣息悉皆出入入無積聚出無分散是名初禪天定。</p>
<p style="margin-left:1em">【二二禪天定】謂既得初禪天定已心厭初禪覺觀動散因攝心在定澹然澄靜覺觀即滅乃發勝定之喜如人從暗室中出見日月光明朗然洞徹是名二禪天定<span class='note-inline'>(覺觀者初心在緣曰覺細心分別禪味曰觀)</span>。</p>
<p style="margin-left:1em">【三三禪天定】謂既得二禪天定<span class='corr'>已</span>而又厭二禪喜心湧動定不堅固因攝心諦觀喜心即謝於是泯然入定綿綿之樂從內心發樂法增長徧滿身中於世間樂最為第一是名三禪天定。</p>
<p style="margin-left:1em">【四四禪天定】謂既得三禪天定已又覺三禪樂法擾心令不清淨一心厭離加功不止即得安隱出入息斷空明寂靜如明鏡離垢淨水無波湛然而照萬像皆現絕諸妄想正念堅固是名四禪天定。</p>
<p style="margin-left:1em">【五空處天定】空即虛空也謂既得四禪天定<span class='corr'>已</span>猶厭身色繫縛不得自在乃轉加功力觀察<span class='corr'>己</span>身猶如羅縠內外通徹一心念空惟見虛空無諸色相其心明淨無礙自在如鳥出籠飛騰自若是名空處天定。</p>
<p style="margin-left:1em">【六識處天定】識即心也謂既得空處天定已即以識心徧緣虛空而虛空無邊以無邊故定心復散於是即捨虛空轉心緣識與識相應心定不動現在過去未來之識悉現定中與定相應心不分散此定安隱清淨寂靜是名識處天定。</p>
<p style="margin-left:1em">【七無所有處天定】謂離上空處識處故名無所有處得識處天定<span class='corr'>已</span>以心緣現在過去未來之識無量無邊能壞於定惟有無心識處心無依倚乃為安隱於是即捨識處專繫心於無所有處精勤不懈一心內淨怡然寂靜諸想不起是名無所有處天定。</p>
<p style="margin-left:1em">【八非想非非想處天定】謂前識處是有想無所有處是無想至此則捨前有想名非想捨前無想名非非想盖此天既得無所有處天定<span class='corr'>已</span>又知此處如癡如醉如眠如暗以無明覆蔽無所覺了無可愛樂於是一心專精即於非有非無常念不捨則無所有處定便自謝滅加功不<span class='corr'>已</span>忽然真實定發不見有無相貌泯然寂絕清淨無為三界定相無有過者是名非想非非想處天定<span class='note-inline'>(三界者欲界色界無色界也)</span>。</p>
凡小八倒<span class='note-inline'>(出涅槃經)</span><p style="margin-left:1em">凡即凡夫小即小乘倒即顛倒謂凡夫着有妄於無常法中計常苦中計樂無我計我不淨計淨及小乘之人但着於空常計無常樂計非樂我計無我淨計不淨故有凡小八倒之名焉<span class='note-inline'>(小乘即聲聞乘緣覺乘也)</span>。</p>
<p style="margin-left:1em">【一非常計常】非常計常者謂世間一切有為之事皆悉無常虛幻不實豈能長久凡夫妄計是常即成常顛倒。</p>
<p style="margin-left:1em">【二非樂計樂】非樂計樂者謂世間五欲之樂皆是招苦之因凡夫不了妄計為樂即成樂顛倒<span class='note-inline'>(五欲者色欲聲欲香欲味欲觸欲也)</span>。</p>
<p style="margin-left:1em">【三非我計我】非我計我者謂此身皆因四大假合而成本無有我若一大是我三大應非我若四大俱是我應有多我畢竟是誰為我故知我即不可得凡夫不了於自身中強生主宰妄計為我成我顛倒<span class='note-inline'>(四大者地大水大火大風大也)</span>。</p>
<p style="margin-left:1em">【四不淨計淨】不淨計淨者謂<span class='corr'>己</span>身他身具有五種不淨凡夫不了妄生貪着執以為淨即成淨顛倒<span class='note-inline'>(<span class='corr'>已</span>上四計是凡夫四倒五種不淨者種子不淨住處不淨自體不淨外相不淨究竟不淨也)</span>。</p>
<p style="margin-left:1em">【五常計無常】常即法身常住之義無常即變異之義謂聲聞緣覺為無明所覆於如來常住法身妄計有生滅變異之相是名無常顛倒<span class='note-inline'>(無明者無所明了也)</span>。</p>
<p style="margin-left:1em">【六樂計非樂】樂即涅槃清淨之樂非樂即苦也謂二乘為無明所覆於如來清淨涅槃妄計是苦是名非樂顛倒<span class='note-inline'>(梵語涅槃華言滅度二乘者聲聞乘緣覺乘也)</span>。</p>
<p style="margin-left:1em">【七我計無我】我即佛性真實之我無我即佛性中無有我也謂二乘為無明所覆不了無我法中而有真我故於佛性真我之中妄計無我是名無我顛倒。</p>
<p style="margin-left:1em">【八淨計不淨】淨即如來常住之身非雜食身非煩惱身非血肉身非是筋骨纏褁之身二乘為無明所覆但觀世間一切諸色皆為不淨不了如來常住法身之淨是名不淨顛倒<span class='note-inline'>(<span class='corr'>已</span>上四計是小乘四倒)</span>。</p>
八位胎臟<span class='note-inline'>(出法苑珠林)</span><p style="margin-left:1em">【一羯羅籃】梵語羯羅籃華言凝滑謂初受胎七日父母二氣凝聚狀如凝酥故名羯羅籃。</p>
<p style="margin-left:1em">【二遏部曇】梵語遏部曇華言疱謂受胎二七日狀如瘡疱故名遏部曇。</p>
<p style="margin-left:1em">【三閉<span class='corr'>尸</span>】梵語閉尸華言凝結謂受胎三七日狀如就血或云聚血或云輭肉故名閉尸。</p>
<p style="margin-left:1em">【四徤南】梵語徤南華言凝厚謂受胎四七日漸<span class='corr'>已</span>堅厚雖有身意二根眼耳鼻舌四根未具故名徤南。</p>
<p style="margin-left:1em">【五鉢羅奢佉】梵語鉢羅奢佉華言形位謂受胎五七日肉團增長四支身分之相初現故名鉢羅奢佉。</p>
<p style="margin-left:1em">【六毛髮[瓜-、]齒位】謂受胎六七日毛髮[瓜-、]齒初具故名毛髮[瓜-、]齒位。</p>
<p style="margin-left:1em">【七根位】謂受胎七七日眼耳鼻舌諸根圓滿故名根位。</p>
<p style="margin-left:1em">【八形位】謂受胎八七日已後在胎藏中形相具足故名形位。</p>
聞經八種功德<span class='note-inline'>(出大莊嚴經)</span><p style="margin-left:1em">【一端正好色】端正好色者謂人以正信之心嚴潔其身[聽-王]聞佛經以是功德報得色身端正而無醜惡之相也。</p>
<p style="margin-left:1em">【二力勢強盛】力勢強盛者謂人以精進勇猛之力[聽-王]聞佛經以是功德報得福力威勢降伏一切而不怯弱也。</p>
<p style="margin-left:1em">【三心悟通達】心悟通達者謂人[聽-王]聞佛經解知義趣深遠理與心會無不通達以是功德故能徹悟一切法相了無罣礙也。</p>
<p style="margin-left:1em">【四得妙辯才】得妙辯才者謂人[聽-王]聞佛經深達一切法相以是功德得妙辯才能以一句之義演說無窮也。</p>
<p style="margin-left:1em">【五獲諸禪定】獲諸禪定者謂人聽聞佛經思惟甚深妙義以是功德即能攝心斂念妄想不生寂然入定也。</p>
<p style="margin-left:1em">【六智慧明了】智慧明了者謂人聽聞佛經廣解其義以是功德開發本有智慧照徹無礙也。</p>
<p style="margin-left:1em">【七出家殊勝】出家殊勝者謂人聽聞佛經厭惡塵俗以是功德即出家學道復能以所聞之法傳化於人為世導師也。</p>
<p style="margin-left:1em">【八眷屬強盛】得法之人稱為眷屬謂人聽聞佛經復能依經為人演說以是功德生他法身即成眷屬展轉流布日強日盛也。</p>
八關齋戒<span class='note-inline'>(出毘婆沙論并雜阿含經)</span><p style="margin-left:1em">關者禁也謂禁閉殺盜[婬-壬+(工/山)]等八罪使之不犯故也論云夫齋者過中不食也以八戒助成齋法共相支持故又名八支齋法每月初八日十四日十五日二十三日二十九日三十日是為六齋日於此六日能修行此八齋戒者諸天相慶即為註福祿增壽筭也。</p>
<p style="margin-left:1em">【一不殺生】不殺生者謂不斷一切眾生之命也自不殺生亦不教人殺生。</p>
<p style="margin-left:1em">【二不偷盜】不偷盜者謂不竊取他人財物也自不偷盜亦不教人偷盜。</p>
<p style="margin-left:1em">【三不邪[婬-壬+(工/山)]】不邪[婬-壬+(工/山)]者謂於非己妻妾不行[婬-壬+(工/山)]欲之事也。</p>
<p style="margin-left:1em">【四不妄語】不妄語者謂自不妄言亦不可以虛妄之言而誑於他也。</p>
<p style="margin-left:1em">【五不飲酒】不飲酒者謂酒是亂性之本起過之門故不可酣飲也。</p>
<p style="margin-left:1em">【六不坐高廣大床】高廣大床者阿含經云床高一尺六寸非高也[澗-日+活]四尺非廣也長八尺非大也但過此量者名高廣大床不宜坐也。</p>
<p style="margin-left:1em">【七不著花鬘瓔珞】不著花鬘瓔珞者謂不以花為鬘珠璣為瓔珞而作身首之飾也。</p>
<p style="margin-left:1em">【八不習歌舞戲樂】不歌舞戲樂者謂自不習歌舞戲樂及不得輙往他處觀聽亦不教人歌舞戲樂也。</p>
春秋八王日<span class='note-inline'>(出法苑珠林引提謂經)</span><p style="margin-left:1em">春秋八王日者是天地陰陽交代之日也此之八日帝釋輔臣案行天下比校善惡定生注死增减罪福樂善者若能避禁持齋致生善處也。</p>
<p style="margin-left:1em">【一立春】立春則三陽交泰天氣下降地氣上升萬物萌生是日持齋修道即能致福也。</p>
<p style="margin-left:1em">【二春分】春分則天地和煦萬物長茂是日持齋修道即能致福也。</p>
<p style="margin-left:1em">【三立夏】立夏則草木盛長百物懷孕是日持齋修道即能致福也。</p>
<p style="margin-left:1em">【四夏至】夏至則日長之極生物繁盛是日持齋修道即能致福也。</p>
<p style="margin-left:1em">【五立秋】立秋則秋令之始生物捋遂是日持齋修道即能致福也。</p>
<p style="margin-left:1em">【六秋分】秋分則秋律平分萬物成遂是日持齋修道即能致福也。</p>
<p style="margin-left:1em">【七立冬】立冬則天氣始肅萬物斂藏是日持齋修道即能致福也。</p>
<p style="margin-left:1em">【八冬至】冬至則一陽初生履長之始是日持齋修道即能致福也。</p>
八種人起塔<span class='note-inline'>(出翻譯名義)</span><p style="margin-left:1em">【一如來塔】如來有三義若云無所從來亦無所去此法身義也第一義諦名如正覺名來此報身義也乘如實道來成正覺此應身義也謂如來萬德悉備三覺俱圓天上人間所共尊仰是故滅後應當起塔供養<span class='note-inline'>(第一義諦者謂實相中道之理無二無別也萬德者萬行功德圓滿也三覺者自覺覺他覺行圓滿也)</span>。</p>
<p style="margin-left:1em">【二菩薩塔】菩薩梵語具云菩提薩埵華言覺眾生又云覺有情謂菩薩上求佛道下化眾生憫物情重隨類現身度脫無量是故滅後應當起塔供養。</p>
<p style="margin-left:1em">【三緣覺塔】謂觀十二因緣覺真諦理故名緣覺以其三界生死<span class='corr'>已</span>盡能為人天而作福田應當起塔供養<span class='note-inline'>(十二因緣者一無明二行三識四名色五六入六觸七受八愛九取十有十一生十二老死也三界者欲界色界無色界也)</span>。</p>
<p style="margin-left:1em">【四阿羅漢塔】梵語阿羅漢華言無生又云無學又云應供謂三界生死<span class='corr'>已</span>斷故名無生以其煩惱<span class='corr'>已</span>盡無法可學故名無學以其應受人天供養為世福田故名應供是故滅後應當起塔供養。</p>
<p style="margin-left:1em">【五阿那含塔】梵語阿那含華言不來謂斷欲界惑盡不來欲界受生故名不來以其應受人天供養為世福田是故滅後應當起塔供養。</p>
<p style="margin-left:1em">【六斯陀含塔】梵語斯陀含華言一來謂欲界有九品思惑前之六品<span class='corr'>已</span>斷後之三品尚在更須欲界一番受生故名一來以其應受人天供養為世福田是故滅後應當起塔供養<span class='note-inline'>(思惑者謂眼等五根對色等五塵而起貪愛也)</span>。</p>
<p style="margin-left:1em">【七須陀洹塔】梵語須陀洹華言預流謂斷三界見惑<span class='corr'>已</span>盡預入聖道法流故名預流以其應受人天供養為世福田是故滅後應當起塔供養<span class='note-inline'>(見惑者謂意根對法塵而起分別也)</span>。</p>
<p style="margin-left:1em">【八轉輪王塔】謂轉輪聖王雖未斷惑未出三界然以福德之力治四天下又以十善化育群生為世之所尊敬是故滅後應當起塔供養<span class='note-inline'>(四天下者東弗子逮南閻浮提西瞿耶尼北欝單越也十善者不殺生不偷盜不邪[婬-壬+(工/山)]不妄語不兩舌不惡口不綺語不貪不瞋不邪見也)</span>。</p>
八福田<span class='note-inline'>(出梵網經并菩薩戒義䟽)</span><p style="margin-left:1em">八福田者謂佛聖人僧三種名敬田和尚阿闍黎生我法身者父母生我肉身者此四名恩田救濟病人名病田亦名悲田此八種皆堪種福故名田也若人能盡力從事此八種者亦猶農之力田則獲秋成之利也。</p>
<p style="margin-left:1em">【一佛田】佛梵語具云佛陀華言覺謂覺道俱圓位登極果世出世間最勝無比人能恭敬供養豈但獲一切福亦能滅一切罪故名佛田<span class='note-inline'>(世出世間者世謂人天出世間即菩薩緣覺聲聞也)</span>。</p>
<p style="margin-left:1em">【二聖人田】謂菩薩緣覺聲聞出離三界證悟聖道具足無量功德智慧人能恭敬供養即獲勝福故名聖人田<span class='note-inline'>(三界者欲界色界無色界也)</span>。</p>
<p style="margin-left:1em">【三僧田】僧梵語具云僧伽華言和合眾謂處眾和同敬順無諍是佛弟子人能恭敬供養即獲福利故名僧田。</p>
<p style="margin-left:1em">【四和尚田】和尚梵語鄔波遮迦于闐國譯云和尚華言力生即教授師也謂出家者因師教誨之力生長法身其恩實重人能供養恭敬即獲福利故名和尚田。</p>
<p style="margin-left:1em">【五闍黎田】闍黎梵語具云阿闍黎華言正行以能紏正弟子之行即教授得戒等師也因依此戒得生禪定智慧其恩實重人能供養恭敬即獲福利故名闍黎田<span class='note-inline'>(紏督<span class='corr'>責</span>也)</span>。</p>
<p style="margin-left:1em">【六父田】父為資形之始有生成之德自孩提以至於長教誡育養其恩罔極為人子者固當竭力奉養豈有求福之念設若心之至孝之純則亦自然獲福故名父田。</p>
<p style="margin-left:1em">【七母田】謂母始自懷孕分㝃以至乳哺鞠育護持長養愍念劬勞其恩罔極為人子者固當竭力奉養豈有求福之念設若心之至孝之純則亦自然獲福故名母田。</p>
<p style="margin-left:1em">【八病田】謂見人有病即當念其苦楚用心救療給與湯藥則能獲福故名病田。</p>
又八福田<p style="margin-left:1em">此八福田蓋言救人之危濟人之乏㳟敬三寶孝事父母與夫普度幽靈脫離苦趣亦皆種福之事也。</p>
<p style="margin-left:1em">【一曠路義井】謂於曠遠道路穿鑿義井以濟往來渴乏之人是為福田。</p>
<p style="margin-left:1em">【二建造橋梁】謂於通津斷港之處修造橋梁用濟徃來之人以免病涉之苦是為福田。</p>
<p style="margin-left:1em">【三平治險隘】謂道路巇嶮之處則平坦之窄隘之處則開闢之以免往來顛墜之患是為福田。</p>
<p style="margin-left:1em">【四孝養父母】謂父母為形生之本教養鞠育愛念切至子當竭力奉養順適親意以報劬勞之恩是為福田。</p>
<p style="margin-left:1em">【五㳟敬三寶】三寶者佛法僧也可尊可貴稱之為寶以其具大功德普濟群生超登覺岸故當歸依恭敬是為福田。</p>
<p style="margin-left:1em">【六給事病人】謂病患之人眾苦集身實可悲憫當給施湯藥及所須之物使其四大調和身得安樂是為福田<span class='note-inline'>(四大者地大水大火大風大也)</span>。</p>
<p style="margin-left:1em">【七救濟貧窮】謂貧窮之人所須缺乏飢餒逼切無所哀告當起慈憫之心隨其所須皆周給之是為福田。</p>
<p style="margin-left:1em">【八設無遮會】無遮即周徧之義謂修設普度大會使一切沉魂滯魄悉仗三寶慈力皆得脫離苦趣而獲超升善道是為福田。</p>
八福生處<span class='note-inline'>(出瑜伽師地論)</span><p style="margin-left:1em">謂修五戒十善兼行布施福業優劣不等故感報所生之處則亦高下不同故名八福生處<span class='note-inline'>(五戒者不殺不盜不邪[婬-壬+(工/山)]不妄語不飲酒也十善者不殺不盜不邪[婬-壬+(工/山)]不妄言不綺語不兩舌不惡口不貪不瞋不邪見也)</span>。</p>
<p style="margin-left:1em">【一人中富貴】人中富貴者謂天地所生惟人為貴既得為人而又富貴則其所修福業必勝餘人故於今生得此報也。</p>
<p style="margin-left:1em">【二四天王天】四天王天者東方持國天王南方增長天王西方廣目天王北方多聞天王此四天王居須彌山腹由修施戒二種最勝福業是以感報得生其中也<span class='note-inline'>(梵語須彌華言妙高)</span>。</p>
<p style="margin-left:1em">【三忉利天】梵語忉利華言三十三昔有三十三人同修勝業同生此天居須彌山頂四角各有八宮中有帝釋殿帝釋即天主此天由修施戒二種福業勝四天王天是以感報得生其中也<span class='note-inline'>(三十三人其一即帝釋也餘三十二人之名經論不載帝釋梵語釋提桓因華言能天主言帝釋者華梵雙舉也)</span>。</p>
<p style="margin-left:1em">【四夜摩天】梵語夜摩華言善時謂時時唱快樂故也此天由修施戒二種福業勝忉利天是以感報得生其中也。</p>
<p style="margin-left:1em">【五兜率天】梵語兜率華言知足謂於上妙五欲知止足故也此天由修施戒二種福業勝夜摩天是以感報得生其中也<span class='note-inline'>(五欲者色欲聲欲香欲味欲觸欲也謂之上妙者以勝欲界麤弊五欲故也)</span>。</p>
<p style="margin-left:1em">【六化樂天】化樂天者謂欲得五欲樂時皆自變化以相娛樂故也此天由修施戒二種福業勝兜率天是以感報得生其中也。</p>
<p style="margin-left:1em">【七他化天】他化天者謂欲得樂境之時他天為其變化假他所成以為己樂故也此天即欲界天主由修施戒二種福業勝化樂天是以感報得生其中也。</p>
<p style="margin-left:1em">【八梵天】梵淨也謂離欲界垢染上升色界故名為淨若大梵天即娑婆世界主由修施戒二種福業勝他化天又兼修禪定是以感報得生其中也<span class='note-inline'>(梵語娑婆華言能忍)</span>。</p>
八部鬼眾<span class='note-inline'>(出翻譯名義)</span><p style="margin-left:1em">【一乾闥婆】梵語乾闥婆華言香陰謂不噉酒肉唯香資陰是帝釋天樂神也<span class='note-inline'>(陰即身也帝釋梵語釋提桓因華言能天主言帝釋者華梵雙舉也)</span>。</p>
<p style="margin-left:1em">【二毘舍闍】梵語毘舍闍華言噉精氣謂其噉人精氣及五穀之精氣也<span class='note-inline'>(五穀者禾米黍菽麥也)</span>。</p>
<p style="margin-left:1em">【三鳩槃茶】梵語鳩槃茶華言甕形以其陰似甕故即厭魅鬼也。</p>
<p style="margin-left:1em">【四薜荔多】梵語薜荔多華言餓鬼以其長劫不聞漿水之名故也<span class='note-inline'>(刦梵語具云劫波華言分別時節)</span>。</p>
<p style="margin-left:1em">【五諸龍眾】諸龍眾者謂龍有四種一守天宮殿持令不落二興雲致雨利益人間三地龍决江開瀆四伏藏龍守轉輪王大福人寶藏也。</p>
<p style="margin-left:1em">【六富單那】梵語富單那華言臭餓鬼是主熱病鬼也。</p>
<p style="margin-left:1em">【七夜义】梵語夜义華言勇徤有三種一地夜义二虛空夜义三天夜义也。</p>
<p style="margin-left:1em">【八羅剎】梵語羅剎華言速疾鬼又云可畏以其暴惡可畏故也。</p>
八熱地獄<span class='note-inline'>(出顯宗論)</span><p style="margin-left:1em">在地之下故名地獄婆沙論云南贍部洲下過五百踰繕那乃有其獄然此地獄有大有小大則八寒八熱小則一一大獄四門各有四小獄共為十六小獄名為遊增獄謂受罪眾生遊彼獄時其苦轉增故也<span class='note-inline'>(梵語贍部洲又云閻浮提華言勝金洲梵語踰繕那又云由旬華言限量)</span>。</p>
<p style="margin-left:1em">【一想地獄】此獄俱舍論中亦名等活地獄顯宗論云其中眾生手生鐵[瓜-、]其[瓜-、]長利互相嗔忿懷毒害想以[瓜-、]相攫肉即墮落或被斫<span class='corr'>刺</span>磨擣想為<span class='corr'>已</span>死冷風吹之皮肉還生尋復活起故名想地獄。</p>
<p style="margin-left:1em">【二黑繩地獄】謂此獄中獄卒以熱鐵繩絣牽罪人然後斬鋸復有惡風吹熱鐵繩籠絡其身燒皮徹肉焦骨沸髄苦毒萬端故名黑繩地獄。</p>
<p style="margin-left:1em">【三堆壓地獄】此獄亦名眾合地獄獄中有大石山罪人入至其中山自然合堆壓其身骨肉糜碎故名堆壓地獄。</p>
<p style="margin-left:1em">【四呌喚地獄】謂受罪眾生既至此獄獄卒以其罪人擲大鑊中沸湯烹煑受諸痛苦號咷呌喚故名呌喚地獄。</p>
<p style="margin-left:1em">【五大呌喚地獄】謂獄卒既將罪人沸湯烹煑<span class='corr'>已</span>業風吹活又捉向熱鐵鏊中煎熬痛苦極切發聲大呌故名大呌喚地獄。</p>
<p style="margin-left:1em">【六燒炙地獄】謂此獄以鐵為城烈火猛燄內外燒炙皮肉糜爛痛苦萬端故名燒炙地獄。</p>
<p style="margin-left:1em">【七大燒炙地獄】謂獄卒將彼罪人置鐵城中烈火燒城內外俱赤燒炙罪人又有火坑火燄熾盛其坑兩岸復有火山捉彼罪人貫鐵叉上著於火中皮肉糜爛痛苦萬端故名大燒炙地獄。</p>
<p style="margin-left:1em">【八無間地獄】謂有罪眾生至彼受苦無有間歇故名無間此於八熱中又為最重之獄也成實論明五種無間一者趣果無間謂有極重罪者即向彼獄受其果報無有間歇二者受苦無間謂至彼獄受諸痛苦無有間歇三者時無間謂至彼獄受苦時節無有間歇四者命無間謂彼地獄壽命一中刦無有間歇五者形無間謂彼地獄受罪眾生生而復死死<span class='corr'>已</span>還生身形無有間歇也<span class='note-inline'>(一中劫者二十小劫為一中劫也)</span>。</p>
八寒地獄<span class='note-inline'>(出翻譯名義)</span><p style="margin-left:1em">【一頞浮陀地獄】梵語頞浮陀或云頞部陀華言皰謂受罪眾生因寒苦所逼皮肉皰起也。</p>
<p style="margin-left:1em">【二泥頼浮陀地獄】梵語泥頼浮陀或云泥剌部陀華言皰裂謂受罪眾生因寒苦所逼皰即拆裂也。</p>
<p style="margin-left:1em">【三阿吒吒地獄】梵語阿吒吒或云嚯嚯<span class='note-inline'>(皆無翻)</span>謂受罪眾生由寒苦增極唇不能動唯於舌中作此聲也。</p>
<p style="margin-left:1em">【四阿波波地獄】梵語阿波波或云唬唬婆<span class='note-inline'>(無翻)</span>謂受罪眾生寒苦增極舌不能動唯於唇間作此聲也。</p>
<p style="margin-left:1em">【五嘔喉地獄】嘔喉地獄者謂受罪眾生由寒苦增極唇舌俱不能動但於咽喉內振氣而作此聲也。</p>
<p style="margin-left:1em">【六欝波羅地獄】梵語欝波羅或云嗢鉢羅華言青蓮華謂受罪眾生由寒苦增極皮肉開拆似此華也。</p>
<p style="margin-left:1em">【七波頭摩地獄】梵語波頭摩或云泍持摩華言紅蓮華謂受罪眾生由寒苦增極肉色大拆似此華也。</p>
<p style="margin-left:1em">【八芬陀利地獄】梵語芬陀利華言白蓮華謂受罪眾生由寒苦增極皮肉脫落其骨之色似此華故或云摩訶鉢特摩地獄梵語摩訶鉢特摩華言大紅蓮華皮肉凍拆似此華也。</p>
八憍配八鳥<span class='note-inline'>(出法華文句)</span><p style="margin-left:1em">憍即矜也謂人矜誇自<span class='corr'>己</span>有勝於他如鳥有凌高下視之過故文句引文殊問經八憍配八種鳥也。</p>
<p style="margin-left:1em">【一盛壯憍如䲭】謂人恃<span class='corr'>己</span>強盛壯大淩他劣弱如䲭鷂之鳥恃強凌弱故名盛壯憍如䲭。</p>
<p style="margin-left:1em">【二姓憍如梟】謂人恃<span class='corr'>己</span>種姓強大凌慢於他如梟不孝之種而食其母故名姓憍如梟。</p>
<p style="margin-left:1em">【三富憍如鵰】謂人恃<span class='corr'>己</span>富有財物凌慢於他如鵰有勢力執伏眾禽故名富憍如鵰。</p>
<p style="margin-left:1em">【四自在憍如鷲】謂人恃<span class='corr'>己</span>長大稱意所作而得自在凌慢於他如鷲食宿山林去住自由故名自在憍如鷲<span class='note-inline'>(鷲鳥名其鳥黑色多子西域多有此鳥)</span>。</p>
<p style="margin-left:1em">【五壽命憍如烏】謂人恃<span class='corr'>己</span>壽高凌慢於他如烏是反哺之鳥命長不死故名壽命憍如烏。</p>
<p style="margin-left:1em">【六聰明憍如鵲】謂人恃<span class='corr'>己</span>聰利明達凌慢於他如鵲性至聰能報人吉凶故名聰明憍如鵲。</p>
<p style="margin-left:1em">【七行善憍如鳩】謂人恃<span class='corr'>己</span>能行少善便即凌慢有德之人如鳩性雖純不知自拙故名行善憍如鳩。</p>
<p style="margin-left:1em">【八色憍如鴿】謂人恃<span class='corr'>己</span>顏容美妙凌慢於他如鴿類多種以色取勝况復多[婬-壬+(工/山)]故名色憍如鴿。</p>
八難<span class='note-inline'>(出維摩所說經)</span><p style="margin-left:1em">八難者八處障難也此之八處雖感報苦樂有異而皆不得見佛不聞正法故總稱為難也。</p>
<p style="margin-left:1em">【一在地獄難】謂南贍部洲之下過五百由旬有八寒八熱等獄皆名地獄眾生因惡業所感墮於彼處長夜冥冥受苦無間障於見佛聞法故名地獄難<span class='note-inline'>(梵語贍部洲即閻浮提華言勝金洲八寒獄者頞浮陀獄泥頼浮陀獄阿吒吒獄阿波波獄嘔喉獄欝波羅獄波頭摩獄芬陀利獄也八熱獄者想獄黑繩獄堆壓獄呌喚獄大呌喚獄燒炙獄大燒炙獄無間獄也)</span>。</p>
<p style="margin-left:1em">【二在畜生難】謂畜生種類不一亦各隨因受報或為人畜養或居山海等處常受鞭打殺害又或互相吞噉受苦無窮障於見佛聞法故名畜生難。</p>
<p style="margin-left:1em">【三在餓鬼難】謂餓鬼有三種一其業最重者長劫不聞漿水之名二其業次重者唯在人間伺求蕩滌膿血糞穢三其業輕者時或一飽加以刀杖駈逼填河塞海受苦無量障於見佛聞法故名餓鬼難<span class='note-inline'>(劫梵語具云劫波華言分別時節)</span>。</p>
<p style="margin-left:1em">【四在長壽天難】謂此天以五百劫為壽即色界第四禪中無想天也言無想者以其心想不行如氷魚蟄虫外道修行多生其處障於見佛聞法故名長壽天難。</p>
<p style="margin-left:1em">【五在北欝單越難】梵語欝單越華言勝處謂此處感報勝東西南三洲也其人壽一千嵗命無中夭為著樂故不受教化是以聖人不出其中不得見佛聞法故名北欝單越難<span class='note-inline'>(東西南三洲者東弗于逮西瞿耶尼南閻浮提也)</span>。</p>
<p style="margin-left:1em">【六盲聾瘖瘂難】謂此等人雖生中國而業障深重盲聾瘖瘂諸根不具值佛出世而不能見佛雖說法亦不能聞故名盲聾瘖瘂難。</p>
<p style="margin-left:1em">【七世智辯聰難】謂世間之人邪智聰利者唯務躭習外道經書不信出世正法故名世智辯聰難。</p>
<p style="margin-left:1em">【八生在佛前佛後難】謂佛出現於世為大導師令諸眾生離生死苦得涅槃樂人有緣者乃得值遇其生在佛前佛後者由業重緣薄既不見佛亦不聞法故名生在佛前佛後難<span class='note-inline'>(梵語涅槃華言滅度)</span>。</p>
八苦<span class='note-inline'>(出涅槃經)</span><p style="margin-left:1em">【一生苦】生苦有五種一者受胎謂識託母胎之時在母腹中窄隘不淨二者種子謂識託父母遺體其識種子隨母氣息出入不得自在三者增長謂在母腹中經十月日內熱煎煑身形漸成住在生臟之下熟臟之上間夾如獄四者出胎謂初生下有冷風熱風吹身及衣服等物觸體肌膚柔嫰如被物<span class='corr'>刺</span>五者種類謂人品有貴富貧賤相貌有殘缺妍醜是名生苦。</p>
<p style="margin-left:1em">【二老苦】老苦有二種一者增長謂從少至壯從壯至衰氣力羸少動止不寧二者滅壞謂盛去衰來精神耗減其命日促漸至<span class='corr'>朽</span>壞是名老苦。</p>
<p style="margin-left:1em">【三病苦】病苦有二種一者身病謂四大不調眾病交攻若地大不調舉身沉重水大不調舉身肨腫火大不調舉身蒸熱風大不調舉身倔強二者心病謂心懷苦惱憂切悲哀是名病苦。</p>
<p style="margin-left:1em">【四死苦】死苦有二種一者病死謂因疾病壽盡而死二者外緣謂或遇惡緣或遭水火等難而死是名死苦。</p>
<p style="margin-left:1em">【五愛別離苦】謂常所親愛之人乖違離散不得共處是名愛別離苦。</p>
<p style="margin-left:1em">【六怨憎會苦】謂常所怨讎憎惡之人本求遠離而反集聚是名怨憎會苦。</p>
<p style="margin-left:1em">【七求不得苦】謂世間一切事物心所愛樂者求之而不能得是名求不得苦。</p>
<p style="margin-left:1em">【八五陰盛苦】五陰者色受想行識也陰即盖覆之義謂能盖覆真性不令顯發也盛即盛大之義謂前生老病死等眾苦聚集故名五陰盛苦。</p>
八不正見<span class='note-inline'>(出大集經)</span><p style="margin-left:1em">【一我見】謂眾生於五陰法中妄計有我我所執之為實強立主宰是名我見<span class='note-inline'>(五陰者色陰受陰想陰行陰識陰也我我所者我即眾生假名我所即五陰之身也)</span>。</p>
<p style="margin-left:1em">【二眾生見】謂眾生妄計五陰眾共和合而生是名眾生見。</p>
<p style="margin-left:1em">【三壽命見】謂眾生於五陰法中妄計我受一期果報壽命有長有短是名壽命見<span class='note-inline'>(一期者謂人從生至死也)</span>。</p>
<p style="margin-left:1em">【四士夫見】謂眾生妄計我有士夫之用而能<span class='corr'>商</span>賈書筭營農等事是名士夫見。</p>
<p style="margin-left:1em">【五常見】謂眾生於五陰之身妄計今世雖滅後世復生相續不斷是名常見。</p>
<p style="margin-left:1em">【六斷見】謂眾生於五陰之身妄計今世滅<span class='corr'>已</span>更不再生則成斷滅是名斷見。</p>
<p style="margin-left:1em">【七有見】謂眾生妄計一切諸法實從因緣和合而生執之為有是名有見<span class='note-inline'>(因緣者眼等六根為因色等六塵為緣也)</span>。</p>
<p style="margin-left:1em">【八無見】謂眾生於一切諸法妄計皆無自性執之為無是名無見。</p>
八妄想<span class='note-inline'>(出宗鏡錄)</span><p style="margin-left:1em">【一自性妄想】謂妄執根塵等法各有體性不相混濫是名自性妄想。</p>
<p style="margin-left:1em">【二差別妄想】謂妄計色等有可見可對之色有不可見可對之色有不可見無對之色是名差別妄想<span class='note-inline'>(可見可對色者即青黃等色眼可見亦可對也不可見可對色者即聲香味觸四者雖不可見而有對於耳鼻舌身也不可見無對色者即意識緣過去所見之境皆不可見亦無表對也)</span>。</p>
<p style="margin-left:1em">【三攝受積聚妄想】謂妄計色受想行識五蘊之法攝持聚集而成一切眾生是名攝受積聚妄想。</p>
<p style="margin-left:1em">【四我見妄想】謂於色受想行識五蘊法中妄計有我是名我見妄想。</p>
<p style="margin-left:1em">【五我所妄想】謂於色受想行識五蘊法中妄執我身及所受用之物皆為我所是名我所妄想。</p>
<p style="margin-left:1em">【六念妄想】謂妄分別可愛淨境緣念不斷是名念妄想。</p>
<p style="margin-left:1em">【七不念妄想】謂妄分別可憎之境不起緣念是名不念妄想。</p>
<p style="margin-left:1em">【八念不念俱相違妄想】謂於念不念愛憎之境違理分別是名念不念俱相違妄想。</p>
八部<span class='note-inline'>(出翻譯名義)</span><p style="margin-left:1em">夫佛之垂化也道濟百靈法之傳世也慈育萬有三乘賢聖既肅爾以歸依八部鬼神亦森然而翊衛故諸經中多列八部之眾也<span class='note-inline'>(三乘者聲聞乘緣覺乘菩薩乘也)</span>。</p>
<p style="margin-left:1em">【一天】天者天然自然樂勝身勝清淨光明尊勝無比故名為天列位雖多必以大梵帝釋為首蓋大梵是大千世界之主帝釋是三十三天之主故也<span class='note-inline'>(大梵即色界天也帝釋梵語釋提桓因華言能天主三十三天主者謂帝釋與三十二人同修戒善生忉利天而帝釋為天主也)</span>。</p>
<p style="margin-left:1em">【二龍】龍者神靈之物孔雀經及大雲等經各列諸龍幵龍王名字不一皆言其能護持佛法也。</p>
<p style="margin-left:1em">【三夜义】梵語夜义華言勇徤亦名暴惡有三種一者在地二者在虛空三者在天地夜义不能飛騰虛空與天二夜义皆能飛行也。</p>
<p style="margin-left:1em">【四乾闥婆】梵語乾闥婆華言香陰陰即身也不噉酒肉惟香資陰故名香陰是帝釋天主樂神在須彌山南金剛窟住天主欲作樂時即上天也<span class='note-inline'>(梵語須彌華言妙高)</span>。</p>
<p style="margin-left:1em">【五阿修羅】梵語阿修羅華言無端正以男多醜而女端正故又云非天謂此神果報最勝鄰次諸天而行非天也其所居宮殿城郭噐用降于池居天一等亦有婚姻男女法式略如人間<span class='note-inline'>(地居天者即三十三天及四天王天也)</span>。</p>
<p style="margin-left:1em">【六迦樓羅】梵語迦樓羅華言金翅即金翅鳥神其翮金色故也兩翅相去三百三十六萬里頸有如意珠以龍為食。</p>
<p style="margin-left:1em">【七緊那羅】梵語緊那羅華言疑神似人而頭有角亦帝釋天主樂神也。</p>
<p style="margin-left:1em">【八摩睺羅伽】梵語摩睺羅伽華言大腹行羅什法師云是地龍而腹行又云是大蟒神而腹行也。</p>
地動八緣<span class='note-inline'>(出增一阿含經)</span><p style="margin-left:1em">【一因水火風動故地動】經云此閻浮提地南北[澗-日+活]二萬一千由旬東西[澗-日+活]七千由旬厚六萬八千由旬地下有水厚八萬四千由旬水下有火厚八萬四千由旬火下有風厚六萬八千由旬風下有金剛輪過去諸佛舍利咸在其中或有時大風忽動火亦隨動火既動<span class='corr'>已</span>水復隨動水既動<span class='corr'>已</span>地即隨動故云因水火風動故地動<span class='note-inline'>(梵語閻浮提華言勝金洲梵語由旬華言限量或四十里或六十八十里也)</span>。</p>
<p style="margin-left:1em">【二菩薩處母胎故地動】經云菩薩從兜率天降神來處母胎是時地亦大動<span class='note-inline'>(梵語兜率華言知足佛在兜率天時稱為菩薩)</span>。</p>
<p style="margin-left:1em">【三菩薩出母胎故地動】經云菩薩出母胎時是時地亦大動。</p>
<p style="margin-left:1em">【四菩薩成道故地動】經云菩薩出家學道成無上正覺即名為佛是時地亦大動。</p>
<p style="margin-left:1em">【五佛入涅槃故地動】梵語涅槃華言滅度是時地亦大動。</p>
<p style="margin-left:1em">【六比丘欲現神通故地動】梵語比丘華言乞士經云有大神通比丘欲現多種變化或分一身為千百身還復為一飛行虛空山石無礙涌沒自由是時地亦大動。</p>
<p style="margin-left:1em">【七諸天捨本形位得作天主故地動】經云諸天有大神通神德無量從彼命終還生彼處由佛德力捨本天形得作帝釋或作梵主是時地亦大動<span class='note-inline'>(帝釋梵語釋提桓因華言能天主梵主即梵天主也)</span>。</p>
<p style="margin-left:1em">【八飢饉刀兵將起故地動】經云若眾生命終福[書-曰+皿]或互相攻伐或值飢饉或遇刀兵是時地亦大動。</p>
珠寶八功德<span class='note-inline'>(出正法念處經)</span><p style="margin-left:1em">此珠即轉輪聖王七寶中之神珠寶也以其具八種功德故分別之<span class='note-inline'>(輪王七寶者金輪寶白象寶紺為寶神珠寶玉女寶典財寶主兵寶也)</span>。</p>
<p style="margin-left:1em">【一能作光明】謂此珠於夜闇中能作光明遍照百由旬如秋月行空遠離雲翳又能晝日熱時放冷光明除諸熱惱而得清凉也。</p>
<p style="margin-left:1em">【二能濟渴乏】謂此珠於曠野無水之處人眾渴乏能令發清淨水解一切渴也。</p>
<p style="margin-left:1em">【三隨順王意】謂此珠若轉輪王憶念水時即能隨順王意流清淨水以濟世之乏少也。</p>
<p style="margin-left:1em">【四體具眾色】謂此珠八楞具足而一一楞放種種色青黃赤白等靡不鮮明也<span class='note-inline'>(楞角也)</span>。</p>
<p style="margin-left:1em">【五能離病苦】謂此珠能令百由旬內人皆離病心行正直一切所欲無不隨願也。</p>
<p style="margin-left:1em">【六能降甘雨】謂此珠勢力能令惡龍不降惡雨若其降者必清凉甘雨也。</p>
<p style="margin-left:1em">【七能生諸物】謂此珠於無水處及無草木處能令花木繁茂池水流湧無不隨願也。</p>
<p style="margin-left:1em">【八在處利益】謂此珠所在之處人無夭閼不相殺害離諸瞋恚常自和恱也。</p>

<p class='juan'>大明三藏法數卷第二十五</p></div>
</div><!-- end of div[@id='body'] -->
</body></html>