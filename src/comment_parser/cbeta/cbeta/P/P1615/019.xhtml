<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大明三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'></div>
<div class='div-other'><a id='mulu26' /><a id='mulu27' />
<p class='juan'>大明三藏法數卷第十九　　　　　碣一</p><p class="byline">上天竺前住持沙門一如等奉　勑集註</p>薄伽梵六義<span class='note-inline'>(出華嚴經隨䟽演義鈔)</span><p style="margin-left:1em">梵語薄伽梵亦云婆伽婆名具六義佛地論云自在熾盛與端嚴名稱吉祥及尊貴如是六德義圓滿是故彰名薄伽梵唐玄奘法師明五種不翻中第二多含不翻即薄伽梵是也<span class='note-inline'>(五種不翻者秘密不翻多含不翻此方無不翻順古不翻尊重不翻也)</span>。</p>
<p style="margin-left:1em">【一自在義】謂如來永不屬諸煩惱之所繫縛故曰自在。</p>
<p style="margin-left:1em">【二熾盛義】謂如來猛燄智火洞達無際故曰熾盛。</p>
<p style="margin-left:1em">【三端嚴義】謂如來三十二相莊嚴妙好故曰端嚴<span class='note-inline'>(三十二相者足安平相千輻輪相手指纖長相手足柔軟相手足縵網相足眼滿足相足趺高好相腨如鹿王相手過膝相馬陰藏相身縱廣相毛孔生青色相身毛上靡相身金色相身光面各一丈相皮膚細滑相七處平滿相兩腋滿相身如師子相身端直相肩圓滿相四十齒相齒白齊密相四牙白淨相頰車如師子相咽中津液得上味相廣長舌相梵音深遠相眼色金精相眼睫如牛王相眉間白毫相頂肉髻成相也)</span>。</p>
<p style="margin-left:1em">【四名稱義】謂如來圓滿一切殊勝功德十方世界無不聞知故曰名稱。</p>
<p style="margin-left:1em">【五吉祥義】謂如來既具勝妙之德故一切世間讚歎供養者亦獲吉祥故曰吉祥。</p>
<p style="margin-left:1em">【六尊貴義】謂如來始從兜率天中降生王宮及出家<span class='corr'>已</span>而登極果之位方便利益一切眾生故曰尊貴<span class='note-inline'>(梵語兜率華言知足)</span>。</p>
如來勝德六義<span class='note-inline'>(出阿毘達磨雜集論)</span><p style="margin-left:1em">【一自性義】謂諸佛法身皆依真如理體而為自性是名自性義。</p>
<p style="margin-left:1em">【二因義】謂諸佛於無量無數劫中修習勝果之因是名因義<span class='note-inline'>(劫梵語具云劫波華言分別時節)</span>。</p>
<p style="margin-left:1em">【三果義】謂諸佛永斷一切煩惱等障證得無上菩提之果是名果義<span class='note-inline'>(梵語菩提華言道)</span>。</p>
<p style="margin-left:1em">【四業義】謂諸佛以清淨身業現大神通清淨口業演大法義清淨意業種種調伏方便導引可化眾生令其出離生死證大菩提是名業義。</p>
<p style="margin-left:1em">【五相應義】應當也謂諸佛因中能行種種難行苦行所生十力四無所畏等功德而與法性之理相應故名相應義<span class='note-inline'>(十力者知是處非處智力知過現未來業報智力知諸禪觧脫三昧智力知諸根勝劣智力知種種觧智力知種種界智力知一切至處道智力知天眼無礙智力知宿命無漏智力知永斷習氣智力也四無所畏者一切智無所畏漏盡無所畏說障道無所畏說盡苦道無所畏也)</span>。</p>
<p style="margin-left:1em">【六差別義】謂諸佛說法度諸眾生則現法報應三身差別之相故名差別義。</p>
如來功德六種相<span class='note-inline'>(出瑜伽師地論)</span><p style="margin-left:1em">功德者如來萬行之因法身之果德也為令眾生如佛修行皆得成就無上道果故說六種相也。</p>
<p style="margin-left:1em">【一圓滿】謂諸如來萬行具足種智圓明於世間出世間一切功德皆悉成就超過聲聞緣覺菩薩之上故曰圓滿<span class='note-inline'>(菩薩梵語具云菩提薩埵華言覺有情)</span>。</p>
<p style="margin-left:1em">【二無垢】謂諸如來由證常樂我淨之德而無一切煩惱汙染故曰無垢。</p>
<p style="margin-left:1em">【三不動】謂諸如來由證大寂滅定所有功德一切外道魔軍盜賊親屬乃至火水風等皆不能撓亂變壞故曰不動。</p>
<p style="margin-left:1em">【四無等】謂諸如來所有種種功德廣大尊勝威力自在一切有情乃至菩薩無與比者故曰無等。</p>
<p style="margin-left:1em">【五能作有情利益】謂諸如來成就無上功德方便示現利他之行度脫有情令成聖道故曰能作有情利益。</p>
<p style="margin-left:1em">【六功能】謂諸如來於所作利益有情之事無所作願無所取捨而自然圓就故曰功能。</p>
六即佛<span class='note-inline'>(出觀無量壽佛經䟽妙宗鈔)</span><p style="margin-left:1em">六即佛者約事故明六約理故明即即者其體不二名之為即然明此六即者或顯法門高深或明修行次第若論六者位次高下有序則修行之人不生上慢若論即者理體初後皆是則修行之人不生退屈以理言之即處常六六處常即蓋由事理不二故也。</p>
<p style="margin-left:1em">【一理即佛】謂眾生本具佛性之理與諸如來無二無別故涅槃經云一切眾生即是佛是為理即佛。</p>
<p style="margin-left:1em">【二名字即佛】謂或從知識處聞或從經卷中見知此理性即佛之名於名字中通達解了一切諸法皆是佛法是為名字即佛。</p>
<p style="margin-left:1em">【三觀行即佛】謂既知一切法皆是佛法必須心觀明了理慧相應所行如所言所言如所行是為觀行即佛此五品位也<span class='note-inline'>(理慧相應者理即所觀之理境慧即能觀之智慧應者當也謂境智相當則言行一致也五品者隨喜品讀誦品說法品兼行六度品正行六度品也)</span>。</p>
<p style="margin-left:1em">【四相似即佛】謂於觀行即中愈觀愈明愈止愈寂雖未能真證其理而於理彷<span class='corr'>彿</span>有如真證是為相似即佛此十信位也<span class='note-inline'>(愈觀愈止者觀即觀照以觀觀昏也止即止息以止止散也十信者信心念心精進心慧心定心不退心護法心回向心戒心順心也)</span>。</p>
<p style="margin-left:1em">【五分證即佛】謂無明之惑有四十一品至此破一品無明證一分中道是為分證即佛此十住十行十回向十地等覺位也<span class='note-inline'>(十住者發心住治地住修行住生貴住方便具足住正心住不退住童真住法王子住灌頂住也十行者歡喜行饒益行無嗔恨行無盡行離癡亂行善現行無着行尊重行善法行真實行也十回向者救一切眾生離眾生相回向不壞回向等一切佛回向至一切處回向無盡功德藏回向隨順平等善根回向隨順等觀一切眾生回向真如相回向無礙觧脫回向法界無量回向也十地者歡喜地離垢地發光地熖慧地難勝地現前地遠行地不動地善慧地法雲地也等覺者去後妙覺佛位猶有一等勝前諸位得稱覺也)</span>。</p>
<p style="margin-left:1em">【六究竟即佛】謂道窮妙覺種智俱圓是為究竟即佛此極果妙覺佛也<span class='note-inline'>(種智者即一切種智也妙覺者覺體圓明不可思議也)</span>。</p>
六念法<span class='note-inline'>(出別譯集雜阿含經)</span><p style="margin-left:1em">【一念佛】謂念佛具足十號大慈大悲智慧光明神通無量能㧞眾苦我以清淨質直之心得親近佛心生歡喜以歡喜故身得快樂以快樂故其心得定以得定故其心平等修念佛觀必趣涅槃是名念佛<span class='note-inline'>(十號者一如來二應供三正徧知四明行足五善逝六世間觧無上士七調御丈夫八天人師九佛十世尊也梵語涅槃華言滅度)</span>。</p>
<p style="margin-left:1em">【二念法】謂法是如來所有功德即十力四無所畏等我以清淨質直之心得親近法心生歡喜以歡喜故身得快樂得快樂故其心得定以得定故其心平等修念法觀必趣涅槃是名念法<span class='note-inline'>(十力者知是處非處智力知過現未來業報智力知諸禪觧脫三昧智力知諸根勝劣智力知種種觧智力知種種界智力知一切至處道智力知天眼無礙智力知宿命無漏智力知永斷習氣智力也四無所畏者一切智無所畏漏盡無所畏說障道無所畏說盡苦道無所畏也)</span>。</p>
<p style="margin-left:1em">【三念僧】謂僧是如來弟子得無漏法具戒定慧能為世間眾生作良福田應當恭敬我以清淨質直之心得親近僧心生歡喜以歡喜故身得快樂得快樂故其心得定以得定故其心平等修念僧觀必趣涅槃是名念僧<span class='note-inline'>(無漏法者謂修戒定慧之法則不漏落生死也)</span>。</p>
<p style="margin-left:1em">【四念戒】謂念諸禁戒能遮諸惡煩惱我以清淨質直之心得親近戒心生歡喜以歡喜故身得快樂以快樂故其心得定以得定故其心平等修念戒想必趣涅槃是名念戒。</p>
<p style="margin-left:1em">【五念施】謂念<span class='corr'>己</span>所施獲得善利一切世間為慳嫉所覆我於今者得離如是慳貪之垢住捨心中於一切物心無恡惜持用布施既布施<span class='corr'>已</span>我心應喜以喜心故身得快樂以快樂故其心得定以得定故其心平等修念施想必趣涅槃是名念施。</p>
<p style="margin-left:1em">【六念天】謂念欲界天等悉因往昔戒施善根得生彼處受天快樂我亦見有如是戒施功德捨命之時必生彼天以念天故離於惡法心生歡喜心歡喜故身得快樂得快樂故其心得定以得定故其心平等修念天想必趣天道是名念天。</p>
六慧法<span class='note-inline'>(出菩薩瓔珞本業經)</span><p style="margin-left:1em">【一聞慧】謂別教菩薩於十住位中因聞中道之理知一切法離二邊相故名聞慧<span class='note-inline'>(十住者發心住治地住修行住生貴住方便具足住正心住不退住童真住法王子住灌頂住也二邊相者空有二邊之相也)</span>。</p>
<p style="margin-left:1em">【二思慧】謂別教菩薩於十行位中思惟中道之理發生一切智慧故名思慧<span class='note-inline'>(十行者歡喜行饒益行無嗔恨行無盡行離癡亂行善現行無着行尊重行善法行真實行也)</span>。</p>
<p style="margin-left:1em">【三修慧】謂別教菩薩於十回向位中修習中道之理發生一切智慧故名修慧<span class='note-inline'>(十回向者救一切眾生離眾生相回向不壞回向等一切佛回向至一切處回向無盡功德藏回向隨順平等善根回向隨順等觀一切眾生回向真如相回向無縛觧脫回向法界無量回向也)</span>。</p>
<p style="margin-left:1em">【四無相慧】謂別教菩薩於十地位中證知中道之理空無性相發生一切智慧故名無相慧<span class='note-inline'>(十地者歡喜地離垢地發光地熖慧地難勝地現前地遠行地不動地善慧地法雲地也)</span>。</p>
<p style="margin-left:1em">【五照寂慧】照即中道之用寂即中道之體謂別教等覺菩薩以中道之觀慧照中道之理體故名照寂慧<span class='note-inline'>(等覺者謂去後妙覺佛位猶有一等勝前諸位得稱為覺也)</span>。</p>
<p style="margin-left:1em">【六寂照慧】謂別教妙覺果佛之智慧能於中道之理即寂而照即照而寂寂照不二定慧平等故名寂照慧<span class='note-inline'>(妙覺者謂佛自覺覺他覺行圓滿不可思議也)</span>。</p>
六堅法<span class='note-inline'>(出菩薩瓔珞本業經)</span><p style="margin-left:1em">【一信堅】謂別教菩薩於十住位中修習空觀信一切法皆即真諦無能毀壞故名信堅<span class='note-inline'>(十住者發心住治地住修行住生貴住方便具足住正心住不退住童真住法王子住灌頂住也空觀者謂觀一切法性相皆空也)</span>。</p>
<p style="margin-left:1em">【二法堅】謂別教菩薩於十行位中修習假觀知一切法皆即俗諦無能毀壞故名法堅<span class='note-inline'>(十行者歡喜行饒益行無嗔恨行無盡行離癡亂行善現行無着行尊重行善法行真實行也假觀者謂觀一切法無不具足也)</span>。</p>
<p style="margin-left:1em">【三修堅】謂別教菩薩於十回向位中修習中觀了一切法皆即中諦無能毀壞故名修堅<span class='note-inline'>(十回向者救一切眾生離眾生相回向不壞回向等一切佛回向至一切處回向無盡功德藏回向隨順平等善根回向隨順等觀一切眾生回向真如相回向無縛解脫回向法界無量回向也中觀者謂觀一切法非空非假即中道也)</span>。</p>
<p style="margin-left:1em">【四德堅】謂別教菩薩於十地位中因修中觀破一分無明顯一分三德無能毀壞故名德堅<span class='note-inline'>(十地者歡喜地離垢地發光地熖慧地難勝地現前地遠行地不動地善慧地法雲地也三德者法身德般若德解脫德也)</span>。</p>
<p style="margin-left:1em">【五頂堅】謂別教等覺菩薩居十地頂惑破德顯無能毀壞故名頂堅<span class='note-inline'>(等覺者去後妙覺佛位猶有一等勝前諸位得稱為覺也)</span>。</p>
<p style="margin-left:1em">【六覺堅】謂別教妙覺果佛覺了一切法皆即中道無能毀壞故名覺堅<span class='note-inline'>(妙覺佛者謂自覺覺他覺行圓滿不可思議也)</span>。</p>
六忍法<span class='note-inline'>(出菩薩瓔珞本業經)</span><p style="margin-left:1em">【一信忍】謂別教菩薩於十住位中修習空觀信一切法皆悉空寂能於空法忍可忍證故名信忍<span class='note-inline'>(十住者發心住治地住修行住生貴住方便具足住正心住不退住童真住法王子住灌頂住也空觀者謂觀一切法性相皆空也)</span>。</p>
<p style="margin-left:1em">【二法忍】謂別教菩薩於十行位中修習假觀雖知一切法空無所有而能假立一切法化諸眾生於假法中忍可忍證故名法忍<span class='note-inline'>(十行者歡喜行饒益行無嗔恨行無盡行離癡亂行善現行無着行尊重行善法行真實行也假觀者謂觀一切法無不具足也)</span>。</p>
<p style="margin-left:1em">【三修忍】謂別教菩薩於十回向位中修習中觀知一切法事理和融於中道中忍可忍證故名修忍<span class='note-inline'>(十回向者救一切眾生離眾生相回向不壞回向等一切佛回向至一切處回向無盡功德藏回向隨順平等善根回向隨順等觀一切眾生回向真如相回向無縛觧脫回向法界無量回向也中觀者謂觀一切法非空非假即中道也)</span>。</p>
<p style="margin-left:1em">【四正忍】謂別教菩薩於十地位中正破無明之惑而於中道之理忍可忍證故名正忍<span class='note-inline'>(十地者歡喜地離垢地發光地熖慧地難勝地現前地遠行地不動地善慧地法雲地也)</span>。</p>
<p style="margin-left:1em">【五無垢忍】謂別教菩薩於等覺位中斷除無明惑染而於自性清淨心體忍可忍證故名無垢忍<span class='note-inline'>(等覺者去後妙覺佛位猶有一等勝前諸位得稱為覺也)</span>。</p>
<p style="margin-left:1em">【六一切智忍】智者知也謂別教妙覺果佛斷一十二品無明惑盡徧知一切中道之法而於此法忍可忍證故名一切智忍<span class='note-inline'>(妙覺者謂自覺覺他覺行圓滿不可思議也十二品者十地等覺妙覺所斷之惑各一品也)</span>。</p>
六受法<span class='note-inline'>(出大集法門經)</span><p style="margin-left:1em">【一眼觸受】觸即觸着亦對也受領納也謂眼與好惡之色相觸對時即生苦樂之受是名眼觸受。</p>
<p style="margin-left:1em">【二耳觸受】謂耳與好惡之聲相觸對時即生苦樂之受是名耳觸受。</p>
<p style="margin-left:1em">【三鼻觸受】謂鼻與香臭之物相觸對時即生苦樂之受是名鼻觸受。</p>
<p style="margin-left:1em">【四舌觸受】謂舌與美惡之味相觸對時即生苦樂之受是名舌觸受。</p>
<p style="margin-left:1em">【五身觸受】謂身與美妙麤惡之境相觸對時即生苦樂之受是名身觸受。</p>
<p style="margin-left:1em">【六意觸受】謂意分別五塵好惡妍醜之境即生苦樂之受是名意觸受<span class='note-inline'>(五塵者色塵聲塵香塵味塵觸塵也)</span>。</p>
六觀法<span class='note-inline'>(出菩薩瓔珞本業經)</span><p style="margin-left:1em">【一住觀】心會於理為住謂別教菩薩於十住位中修習空觀故名住觀<span class='note-inline'>(十住者發心住治地住修行住生貴住方便具足住正心住不退住童真住法王子住灌頂住也空觀者謂觀一切法性相皆空也)</span>。</p>
<p style="margin-left:1em">【二行觀】行即進趣之義謂別教菩薩於十行位中修習假觀故名行觀<span class='note-inline'>(十行者歡喜行饒益行無嗔恨行無盡行離癡亂行善現行無着行尊重行善法行真實行也假觀者謂觀一切法無不具足也)</span>。</p>
<p style="margin-left:1em">【三向觀】向即回因向果之義謂別教菩薩於十回向位中修習中觀故名向觀<span class='note-inline'>(十回向者救一切眾生離眾生相回向不壞回向等一切佛回向至一切處回向無盡功德藏回向隨順平等善根回向隨順等觀一切眾生回向真如相回向無縛觧脫回向法界無量回向也中觀者謂觀一切法非空非假即中道也)</span>。</p>
<p style="margin-left:1em">【四地觀】地即能生佛智住持不動之義謂別教菩薩於十地位中修習中觀能生佛智故名地觀<span class='note-inline'>(十地者歡喜地離垢地發光地熖慧地難勝地現前地遠行地不動地善慧地法雲地也)</span>。</p>
<p style="margin-left:1em">【五無相觀】謂別教菩薩於等覺位中修習中觀了知惑染性相本空故名無相觀<span class='note-inline'>(等覺者謂去後妙覺佛位猶有一等勝前諸位得稱為覺也)</span>。</p>
<p style="margin-left:1em">【六一切種智觀】種即能生之義謂別教妙覺果佛中道觀成能知一切道種差別故名一切種智觀<span class='note-inline'>(妙覺佛者謂自覺覺他覺行圓滿不可思議也)</span>。</p>
六行觀<span class='note-inline'>(出禪波羅蜜次第法門)</span><p style="margin-left:1em">謂厭下苦麤障欣上勝妙利各有因果依此六法修行是名六行觀。</p>
<p style="margin-left:1em">【一厭苦觀】謂思惟身中所起心數緣於貪欲不能出離是為因苦復思欲界報身饑渴寒熱病痛刀杖等種種所逼是為果苦苦因苦果皆須厭惡也<span class='note-inline'>(心數者受想行也)</span>。</p>
<p style="margin-left:1em">【二厭麤觀】謂思惟欲界五塵能起眾惡是為因麤復思此身為三十六物屎尿臭穢之所成就是為果麤麤因麤果皆須厭惡也<span class='note-inline'>(五塵者色塵聲塵香塵味塵觸塵也三十六物者外相十二謂髮毛爪齒眵淚涎唾屎尿垢汗也身器十二謂皮膚血肉筋脉骨髓肪膏腦膜也內含十二謂肛膽膓胃脾腎心肺生藏熟藏赤痰白痰也)</span>。</p>
<p style="margin-left:1em">【三厭障觀】謂思惟煩惱障覆真性不能顯發是為因障復思此身質礙不得自在是為果障因障果障皆須厭惡也。</p>
<p style="margin-left:1em">【四忻勝觀】謂既厭欲界下劣貪欲之苦即忻初禪上勝禪定之樂是為因勝復厭欲界饑渴等苦即忻初禪禪味之樂是為果勝得樂勝苦皆須忻喜也。</p>
<p style="margin-left:1em">【五忻妙觀】謂既厭欲界貪欲五塵之樂心亂馳動為麤即忻初禪禪定之樂心定不動是為因妙復厭欲界臭穢之身為麤即忻受得初禪之身如鏡中像雖有形色無有質礙是為果妙得妙勝麤皆須忻喜也。</p>
<p style="margin-left:1em">【六忻出觀】謂既厭欲界煩惱蓋障即忻初禪心得出離是為因出復厭欲界之身質礙不得自在即忻初禪獲得五通之身自在無礙是為果出得出勝障皆須忻喜也<span class='note-inline'>(五通者天眼通天耳通他心通宿命通神足通也)</span>。</p>
法華六瑞<span class='note-inline'>(出法華經文句)</span><p style="margin-left:1em">謂法華一經妙理玄微人難信受故先以瑞相警變常情常情既變而生渴仰則聞法染心妙道易階密有所表故具明六瑞焉。</p>
<p style="margin-left:1em">【一說法瑞】謂佛將說法華先說無量義經而為法華作序從一法說無量義會無量義歸於一法故無量義經為法華會多歸一之序經云說大乘經名無量義是也且說法乃佛之常儀何得為瑞蓋佛說無量義經雖竟時眾不散待於後聞此事奇特與常說異故名說法瑞。</p>
<p style="margin-left:1em">【二入定瑞】謂佛將說法華而欲會多歸一故先入此無量義處定經云入於無量義處三昧是也且入定亦佛之常儀何得為瑞盖佛雖入開定意在合定與常入定有異故名入定瑞<span class='note-inline'>(梵語三昧華言正定開定者即無量義處定也合定者即法華會多歸一之定也)</span>。</p>
<p style="margin-left:1em">【三雨華瑞】謂佛將說法華故天雨四華以表十住十行十回向十地諸菩薩當獲成佛之因故名雨華瑞經云天雨曼陀羅等四華是也<span class='note-inline'>(十住者發心住治地住修行住生貴住方便具足住正心住不退住童真住法王子住灌頂住也十行者歡喜行饒益行無嗔恨行無盡行離癡亂行善現行無着行尊重行善法行真實行也十回向者救一切眾生離眾生相回向不壞回向等一切佛回向至一切處回向無盡功德藏回向隨順平等善根回向隨順等觀一切眾生回向真如相回向無縛觧脫回向法界無量回向也十地者歡喜地離垢地發光地熖慧地難勝地現前地遠行地不動地善慧地法雲地也梵語曼陁羅華言適意又云白華四華者曼陀羅華摩訶曼陀羅華曼殊沙華摩訶曼殊沙華也)</span>。</p>
<p style="margin-left:1em">【四地動瑞】謂佛將說法華故地六種震動以表圓教十住十行十十向十地等覺妙覺六番破無明惑也為無明盤礴未曾侵毀方將破壞故先動地以表之故名地動瑞經云普佛世界六種震動也<span class='note-inline'>(六種震動者一動二起三涌四震五吼六擊也等覺者去後妙覺佛位猶有一等勝前諸位得稱為覺也妙覺者謂自覺覺他覺行圓滿不可思議也)</span>。</p>
<p style="margin-left:1em">【五眾喜瑞】謂大眾既見雨華動地知佛世尊必說大法欣躍內充以表大機當發經云大眾得未曾有歡喜合掌一心觀佛是也且喜怒人之常情何得為瑞蓋天華恱眼地動震心是外瑞心喜是內瑞非常之喜昔雖曾有而不為喜所動今為喜動而能一心觀佛故名眾喜瑞。</p>
<p style="margin-left:1em">【六放光瑞】謂佛將說法華先放毫光照於此土以至他土與常放光有異故名放光瑞經云佛放眉間白毫相光徧照東方萬八千世界是也。</p>
妄盡還源觀六門<span class='note-inline'>(出華嚴還源觀)</span><p style="margin-left:1em">此觀門者乃唐賢首國師以華嚴大經之義富博宏深覽之者詎究其源尋之者罕窮其際由是統[(冰-水+〡)*ㄆ]玄奧囊括大宗述此六門令諸後學修習觀法斷除諸妄復歸真源也。</p>
<p style="margin-left:1em">【一體一顯】一體即自性清淨圓明之體也蓋此體性從本以來圓明湛寂在塵勞而不垢處涅槃而非淨在聖不增居凡不減煩惱覆之則隱智慧了之則顯故云顯一體也。</p>
<p style="margin-left:1em">【二起二用】二用者謂依前淨體起於二用也一者海印森羅常住用謂入海印三昧照真如性妄盡心澄眾德並現猶如大海風息水澄萬象齊鑒森然交羅常住不動也二者法界圓明自在用謂入華嚴三昧照法界體眾德具足萬行莊嚴光明照徹圓融無礙也<span class='note-inline'>(梵語三昧華言正定)</span>。</p>
<p style="margin-left:1em">【三示三徧】三徧者即依前二用一一普周法界也一者一塵普周法界徧謂塵無自性攬真理而成立真既無邊塵亦隨爾故一一塵中皆見法界二者一塵出生無盡徧謂塵無自體起必依真真如既具恒沙眾德依真起用萬法繁興無有窮盡三者一塵含容空有徧謂塵無自性即空也幻相宛然即有也真空不空妙有不有事理該羅容納無礙也。</p>
<p style="margin-left:1em">【四行四德】四德者即依前一塵能徧之境而修行四德也一者隨緣妙用無方德謂隨順機緣起諸妙用萬別千差神變不測也二者威儀住持有則德謂行住坐臥整肅威儀闡<span class='corr'>揚</span>教法拯物導迷堪忍住持可軌可範也三者柔和質直攝生德謂慈悲平等調柔和順言行相符質直無偽唯以正法攝化眾生也四者普代眾生受苦德謂諸眾生受苦無量常懷悲憫拯㧞救濟亦復出生入死為其說法咸令得樂也。</p>
<p style="margin-left:1em">【五入五止】五止者即依前能行四德之心而修五止也一者照法清淨離緣止謂觀照真俗二諦之法空有不二清淨虛廓能緣之智既寂而所緣之境亦亡也二者觀人寂泊絕欲止謂觀五蘊之身諸法本空寂然淡泊諸欲皆盡無願無求也三者性起繁興法爾止謂依體起用名為性起應用萬差故曰繁興任運常然名法爾也四者定光顯現無念止謂入此止三昧中光明炳現內外洞徹無思無慮也五者理事玄通非相止謂真性之理幻相之事隱顯俱融性相雙泯也<span class='note-inline'>(五蘊者色蘊受蘊想蘊行蘊識蘊也)</span>。</p>
<p style="margin-left:1em">【六起六觀】六觀者即依前五止而修即止之六觀也一者攝境歸心真空觀謂觀世間一切諸法唯一心造心外更無一法可得境本空寂無有實體也二者從心現境妙有觀謂依體起用具修萬行莊嚴佛土成就報身也三者心境秘密圓融觀所言心者謂無礙心諸佛證之以成法身也境者謂無礙境諸佛證之以成淨土也然如來報身及所依淨土圓融無礙或身中現土土中現身心境雙融了無迫隘也四者智身影現眾緣觀謂智體唯一能鑑眾緣猶如日輪照現逈處虛空有目之流無不親見也五者多身入一鏡像觀謂以大止妙觀法力加持故得一身作多身多身入一身如鏡現像無有障礙也六者主伴互現帝網觀謂毘盧遮那自身為主十方諸佛菩薩為伴或以一身為主多身為伴主伴互現重重無盡如帝網珠光光交映無有窮盡也<span class='note-inline'>(帝網者帝釋殿前千珠寶網也梵語毘盧遮那華言遍一切處)</span>。</p>
六事明經意<span class='note-inline'>(出五苦章句經)</span><p style="margin-left:1em">經云佛有三達之智來今徃古靡不通焉佛經眾多以虛空為量佛智弘深以無造為原經中所演不可思議或有反覆難了難明粗以六事可知其意<span class='note-inline'>(三達即三明宿命明天眼明漏盡明也)</span>。</p>
<p style="margin-left:1em">【一正道】謂佛所說之經旨意深奧無作無為無行無得自然合道是為正道。</p>
<p style="margin-left:1em">【二善權】謂佛說經善權變化無有方所或出或處皆順機冝隨類開演令人悟觧悉得證入是為善權。</p>
<p style="margin-left:1em">【三至教】謂如來說經為諸眾生指示罪福令知作如是因得如是果未有作善得罪作惡得福其事明白至為易曉是為至教。</p>
<p style="margin-left:1em">【四誘導】謂如來說經蓋為蒙昧愚癡之人難便開化故以現世可獲福報因緣等勸誘引導令其歡喜順從而生正信是為誘導。</p>
<p style="margin-left:1em">【五福德】謂佛說經為令眾生修習布施持戒忍辱精進禪定智慧等行調伏諸根無所放逸則得天人果報長樂無窮是為福德。</p>
<p style="margin-left:1em">【六禁戒】謂佛說經制諸禁戒令一切眾生攝持身口意業清淨不犯即能超脫三惡趣苦是為禁戒<span class='note-inline'>(三惡趣者餓鬼趣畜生趣地獄趣也)</span>。</p>
六離合釋<span class='note-inline'>(出華嚴經隨䟽演義鈔)</span><p style="margin-left:1em">謂一名之中有能所等互相混濫故須明此六種之釋復以依主等皆有離合之意故云六離合釋<span class='note-inline'>(離合意者如依主釋中<span class='corr'>以</span>眼與識分說為離眼識通說為合持業<span class='corr'>中</span>藏與識有財中金剛與人相違中眼<span class='corr'>與</span>耳帶數中五與蘊隣近中念<span class='corr'>與</span>慧其意皆與此同)</span>。</p>
<p style="margin-left:1em">【一依主釋】謂所依為主如言眼識眼是所依為勝識是能依為劣將劣依勝故名眼之識如臣依主能所相彰是為依主釋<span class='note-inline'>(眼之識若云眼即識即屬持業釋也)</span>。</p>
<p style="margin-left:1em">【二持業釋】持謂任持業謂業用如說第八藏識識是本體藏是業用攝用歸體體能持用藏即是識故名藏識體持業用是為持業釋。</p>
<p style="margin-left:1em">【三有財釋】謂從他所有以得其名如言金剛金剛本是護法之神因執金剛寶杵得金剛名又如梵語俱舍華言藏藏有含藏之義以其含藏文義猶如世之庫藏能積聚財物故名藏將他名以顯己是為有財釋。</p>
<p style="margin-left:1em">【四相違釋】謂如說眼及耳等體性各別皆自為主猶如水火不相隨順兩別雙舉故名相違釋。</p>
<p style="margin-left:1em">【五帶數釋】謂法上度量以數顯義也如說五蘊因數有五帶起本數即名五蘊乃至二諦等法無不皆然體帶數量故名帶數釋<span class='note-inline'>(五蘊者色蘊受蘊想蘊行蘊識蘊也二諦者真諦俗諦也)</span>。</p>
<p style="margin-left:1em">【六隣近釋】謂從隣近為名如說四念住本是以慧觀察身受心法今云念者慧即揀擇照了念即明記不忘以念與慧其義隣近故隱慧之名而言四念所謂隱<span class='corr'>己</span>從他也又如意與識之類皆然故名隣近釋<span class='note-inline'>(四念住即四念處一觀身不淨二觀受是苦三觀心無常四觀法無我也)</span>。</p>
六種本迹<span class='note-inline'>(出宗鏡錄)</span><p style="margin-left:1em">本謂根本如樹之有根也迹猶足跡如人依處則有行迹故名本迹。</p>
<p style="margin-left:1em">【一理事本迹】謂從實相真諦之理為本出生一切諸法俗諦之事為迹此迹雖名為事乃理中所具之事亦屬於理故名理事本迹<span class='note-inline'>(真諦者謂泯絕一切法也俗諦者謂建立一切法也)</span>。</p>
<p style="margin-left:1em">【二理教本迹】謂如上理之與事俱不可說皆名為本本即理也說理說事皆名為迹迹謂教也故名理教本迹。</p>
<p style="margin-left:1em">【三教行本迹】謂如上理事之教皆名為本稟教修行名之為迹故名教行本迹。</p>
<p style="margin-left:1em">【四體用本迹】謂如上稟教修行契理證於法身之體為本即法身之體起應身之用為迹故名體用本迹。</p>
<p style="margin-left:1em">【五權實本迹】謂最初實得法應二身皆名為本中間化度眾生數數唱生唱滅種種權施法應二身皆名為迹故名權實本迹<span class='note-inline'>(最初者得法應二身謂佛於過去無數劫前最初破無明惑證法性身而起應用也中間者謂過去世初成佛時乃至于今菩提樹下示成正覺之中間也)</span>。</p>
<p style="margin-left:1em">【六今<span class='corr'>已</span>本迹】今即是本謂法華經從地涌出品<span class='corr'>已</span>後所說久遠理事乃至權實皆名為本<span class='corr'>已</span>即是迹謂法華經從安樂行品<span class='corr'>已</span>前及華嚴鹿苑方等般若<span class='corr'>己</span>說事理權實等法皆名為迹故名今<span class='corr'>己</span>本迹。</p>
六成就<span class='note-inline'>(出華嚴經䟽)</span><p style="margin-left:1em">六成就者即如是我聞等六事乃諸經之通序也佛將入滅阿難問云世尊滅後諸經之首當安何語佛荅言當安如是我聞一時佛在某處為某眾等盖言佛所說法以此六事和合方能成就故名六成就<span class='note-inline'>(梵語阿難華言慶喜)</span>。</p>
<p style="margin-left:1em">【一信成就】信即如是也言如是者乃諸經之法體也大智度論云佛法大海唯信能入信者言是事如是不信者言是事不如是謂如是之法是佛所說信受不疑故名信成就。</p>
<p style="margin-left:1em">【二聞成就】聞即我聞也言我聞者謂如是之法阿難自言我曾親從佛聞故名聞成就。</p>
<p style="margin-left:1em">【三時成就】時即一時也言一時者法王啟運嘉會之時也謂眾生有緣能感佛即現身垂應感應道交不失其時故名時成就。</p>
<p style="margin-left:1em">【四主成就】主即佛也佛梵語具云佛陀華言覺即自覺覺他覺行圓滿也謂佛為世間出世間說法化導之主故名主成就。</p>
<p style="margin-left:1em">【五處成就】處即佛說法之處也謂或在天上或在人間或摩竭提國或舍衛國等即是其處故名處成就<span class='note-inline'>(梵語摩竭提華言不害以其國法無刑戮故梵語舍衛華言聞物以其名聞勝於諸國又寶物多出此故)</span>。</p>
<p style="margin-left:1em">【六眾成就】眾即菩薩二乘天仙等諸大眾也謂佛說法必有菩薩等大眾雲集同聽故名眾成就<span class='note-inline'>(菩薩梵語具云菩提薩埵華言覺有情二乘者聲聞乘緣覺乘也)</span>。</p>
又六事成就<span class='note-inline'>(出莊嚴論)</span><p style="margin-left:1em">論云菩薩為成就六度故决定應行六事也<span class='note-inline'>(菩薩梵語具云菩提薩埵華言覺有情六度者一布施二持戒三忍辱四精進五禪定六智慧也)</span>。</p>
<p style="margin-left:1em">【一供養】供養者謂因成就檀度故興供養若不長時供養三寶則檀度不得圓滿也<span class='note-inline'>(梵語檀華言施三寶者佛寶法寶僧寶也)</span>。</p>
<p style="margin-left:1em">【二學戒】學戒者謂因成就戒度故學習持戒若不長時學戒則戒度不得圓滿也。</p>
<p style="margin-left:1em">【三修悲】修悲者謂因成就忍度故修習大悲心饒益眾生若不長時忍受及不饒益眾生則忍度不得圓滿也。</p>
<p style="margin-left:1em">【四勤善】勤善者謂因成就進度故勤修眾善若心放逸不修諸善則進度不得圓滿也。</p>
<p style="margin-left:1em">【五離諠】離諠者謂因成就禪定故離諠閙若在聚落闘諍雜亂則禪定不得圓滿也。</p>
<p style="margin-left:1em">【六樂法】樂法者謂因成就智度故愛樂佛法若不遍歷十方承事諸佛[聽-王]法無厭如海納流無時盈溢則智度不得圓滿也。</p>
六度<span class='note-inline'>(出六度集經)</span><p style="margin-left:1em">【一檀那】梵語檀那華言布施施有二種一者財施謂以飲食衣服田宅珎寶及一切資身之具悉能施之二者法施謂從諸佛及善知識聞說世間出世間善法以清淨心轉為他說也。</p>
<p style="margin-left:1em">【二尸羅】梵語尸羅華言性善謂好行善道不自放逸此據義而譯也正翻止得謂止惡得善也又翻為戒謂戒能防止身口所作之惡也。</p>
<p style="margin-left:1em">【三羼提】梵語羼提華言忍辱忍辱有二種一者生忍謂於恭敬供養中不生憍逸於嗔罵打害中不生怨恨也二者法忍謂於寒熱風雨飢渴等法惱害之時能安能忍不生嗔恚憂愁也。</p>
<p style="margin-left:1em">【四毘梨耶】梵語毘梨耶華言精進精進有二種一者身精進謂若勤修善法行道禮誦與夫講說不自放逸也二者心精進謂若勤行善道心心相續不自放逸也。</p>
<p style="margin-left:1em">【五禪那】梵語禪那華言靜慮專心斂念守一不散之謂也禪有二種一者世間禪謂色界無色界凢夫所修禪也二者出世間禪謂聲聞緣覺菩薩所修禪也。</p>
<p style="margin-left:1em">【六般若】梵語般若華言智慧謂照了一切諸法皆不可得而能通達一切無礙為諸眾生種種演說也。</p>
六妙門<span class='note-inline'>(出法界次第)</span><p style="margin-left:1em">妙名涅槃門名能通修此六法則能通至涅槃故名六妙門前三是定後三是慧定愛慧䇿能發真明出離生死<span class='note-inline'>(梵語涅槃華言滅度定愛慧䇿者愛謂愛樂於禪䇿謂䇿進真行也真明者真性之明也)</span>。</p>
<p style="margin-left:1em">【一數息門】數息者修行之人調和氣息不澁不滑安詳徐數從一至十攝心在數不令馳散盖欲界眾生心多馳動麤散難攝故須數息制其散亂是為入定之要故以數息為初門也。</p>
<p style="margin-left:1em">【二隨息門】隨息者細心依隨息之出入住而不散也謂修行之人雖因前數息心暫得住而禪定未發若猶存數則有起念之失故須捨數修隨心隨於息入時知入出時知出心安明淨禪定自發故以隨為門也。</p>
<p style="margin-left:1em">【三止門】止者攝心靜慮也謂修行之人雖因前隨息心安明靜而定猶未發若心依隨則微有起想之亂苟欲澄渟安隱莫若於止故次捨隨修止凝心寂慮禪定自發故以止為門也。</p>
<p style="margin-left:1em">【四觀門】觀者分別觀察之心也謂修行之人雖因前止證諸禪定而觧慧未發若心住定則有味着之失是故不着於止起觀分別則無漏方便因此開發故以觀為門也<span class='note-inline'>(無漏方便者漏謂因見思惑漏落生死也將斷此惑而證無生故名無漏方便)</span>。</p>
<p style="margin-left:1em">【五還門】還者轉心反照也謂修行之人雖修前觀分別觀察而真明未發即當捨觀修還反照能觀之心念念皆不可得不加功力任運返本還源故以還為門也。</p>
<p style="margin-left:1em">【六淨門】淨者心無所依不起妄想分別之垢也謂修行之人雖修前還而真明猶未能發即當捨還修淨淨心成就即發三乘聖道故以淨為門也<span class='note-inline'>(三乘者聲聞乘緣覺乘菩薩乘也)</span>。</p>
六神通<span class='note-inline'>(出法界次第)</span><p style="margin-left:1em">瓔珞經云神名天心通名慧性天然之慧徹照無礙故名神通。</p>
<p style="margin-left:1em">【一天眼通】謂能見六道眾生死此生彼苦樂之相及見一切世間種種形色無有障礙是名天眼通<span class='note-inline'>(六道者天道人道阿修羅道餓鬼道畜生道地獄道也)</span>。</p>
<p style="margin-left:1em">【二天耳通】謂能聞六道眾生苦樂憂喜語言及世間種種音聲是名天耳通。</p>
<p style="margin-left:1em">【三知他心通】謂能知六道眾生心中所念之事是名知他心通。</p>
<p style="margin-left:1em">【四宿命通】謂能知自身一世二世三世乃至百千萬世宿命及所作之事亦能知六道眾生各各宿命及所作之事是名宿命通。</p>
<p style="margin-left:1em">【五身如意通】謂身能飛行山海無礙於此界沒從彼界出於彼界沒從此界出大能作小小能作大隨意變現是名身如意通。</p>
<p style="margin-left:1em">【六漏盡通】漏盡通者漏即三界見思惑也謂羅漢斷見思惑盡不受三界生死而得神通是名漏盡通<span class='note-inline'>(三界者欲界色界無色界也見思惑者謂意根對法塵起諸分別曰見惑眼耳鼻舌身五根對色聲香味觸五塵起諸貪愛曰思惑梵語阿羅漢華言無學)</span>。</p>
六聚戒名義<span class='note-inline'>(出翻譯名義)</span><p style="margin-left:1em">聚者集也由眾生罪有重輕故佛制諸戒結罪不一因隨其重輕集分六類故云六聚也。</p>
<p style="margin-left:1em">【一波羅夷】梵語波羅夷華言棄謂犯此罪者永棄於佛法之外也又云極惡釋義有三一者由犯此戒道果無分二者不與僧中共住三者捨此身<span class='corr'>已</span>當墮地獄故名極惡。</p>
<p style="margin-left:1em">【二僧伽婆尸沙】梵語僧伽婆尸沙華言僧殘謂犯此罪者如人被他斫殘命雖未盡形<span class='corr'>已</span>殘癈小有可救之理僧為作法除此之罪故名僧殘。</p>
<p style="margin-left:1em">【三偷蘭遮】梵語偷蘭善見律云偷蘭名大遮是華言謂遮障善道此華梵兼舉也謂犯此罪者大障善道墮於惡趣也<span class='note-inline'>(善道者人天也惡趣者餓鬼畜生地獄也)</span>。</p>
<p style="margin-left:1em">【四波逸提】梵語波逸提華言墮謂犯此罪者當墮八寒八熱地獄也<span class='note-inline'>(八寒者頞浮陀獄泥頼浮陀獄阿吒吒獄阿波波獄嘔喉獄欝波羅獄波頭摩獄芬陀利獄八熱者想獄黑繩獄堆壓獄呌喚獄大呌喚獄燒炙獄大燒炙獄無間獄也)</span>。</p>
<p style="margin-left:1em">【五波羅提提舍尼】梵語波羅提提舍尼華言向彼悔僧祇律云此罪應對眾發露懺悔是也。</p>
<p style="margin-left:1em">【六突吉羅】善見律云梵語名突吉羅華言惡作謂身口所作之惡也四分律本云梵語名式义迦羅尼華言應當學謂此戒難持易犯常湏念學故不列罪名但云應當學。</p>
六種性<span class='note-inline'>(出瓔珞本業經)</span><p style="margin-left:1em">種性者種別性分也種即種子有發生之義性即性分乃自分不改之義瓔珞經對別教十住十行十回向十地等覺妙覺而論故有六種性然性通六位種局在因故前之四位名種等覺雖在因然勝前得稱為覺故不言種也<span class='note-inline'>(局在因者謂十住十行十回向十地皆属於因位故也)</span>。</p>
<p style="margin-left:1em">【一習種性】謂十住菩薩研習空觀破見思惑故名習種性<span class='note-inline'>(十住者發心住治地住修行住生貴住方便具足住正心住不退住童真住法王子住灌頂住也)</span>。</p>
<p style="margin-left:1em">【二性種性】謂十行菩薩雖證本性真空之理不住於空而能分別一切諸法化諸眾生故名性種性<span class='note-inline'>(十行者歡喜行饒益行無嗔恨行無盡行離癡亂行善現行無着行尊重行善法行真實行也)</span>。</p>
<p style="margin-left:1em">【三道種性】謂十回向菩薩因修中道妙觀通達一切佛法故名道種性<span class='note-inline'>(十回向者救一切眾生離眾生相回向不壞回向等一切佛回向至一切處回向無盡功德藏回向隨順平等善根回向隨順等觀一切眾生回向真如相回向無縛觧脫回向法界無量回向也)</span>。</p>
<p style="margin-left:1em">【四聖種性】謂前諸位皆名賢位十地菩薩由修中道妙觀破無明惑證入聖地故名聖種性<span class='note-inline'>(十地者歡喜地離垢地發光地熖慧地難勝地現前地遠行地不動地善慧地法雲地也)</span>。</p>
<p style="margin-left:1em">【五等覺性】謂望後妙覺猶有一等勝前諸位得稱為覺是名等覺性。</p>
<p style="margin-left:1em">【六妙覺性】謂自覺覺他覺行圓滿不可思議故名妙覺性<span class='note-inline'>(自覺覺他者謂既能覺悟自己而又覺悟他人也)</span>。</p>
六相<span class='note-inline'>(出華嚴一乘教義分齊章)</span><p style="margin-left:1em">六相者謂一真法界之體而有六種名義之相也然法界體同本無異相由法入於義遂有六名名雖有六不離一體交徹融通一多無礙故也。</p>
<p style="margin-left:1em">【一緫相】一即具多為緫謂一法界之體能具多種之義也如人之身能具眼耳等諸根而為一體故云緫相。</p>
<p style="margin-left:1em">【二別相】多即非一為別謂理體雖一而有種種差別之義也如身體雖一而眼耳鼻舌諸根各各不同故云別相。</p>
<p style="margin-left:1em">【三同相】義不相違名同謂義雖有種種差別而同一法界緣起故也如眼耳等諸根雖各不同而共一身不相違背故曰同相。</p>
<p style="margin-left:1em">【四異相】多義相望為異謂種種差別之義雖同一體而各適其宜不相混濫也如眼耳等諸根各得其用而不雜亂故云異相。</p>
<p style="margin-left:1em">【五成相】一多緣起和合為成謂種種緣起之義共成法界緫相之體也如眼耳等諸根共成一身之用故云成相。</p>
<p style="margin-left:1em">【六壞相】諸法各住本位為壞謂諸法之義各各自住本位則緫相不成也如眼耳等諸根各住自位一體不成故云壞相。</p>
六因<span class='note-inline'>(出大智度論)</span><p style="margin-left:1em">【一相應因】應當也謂心王與心所共相應故如親友知識和合成事故名相應因<span class='note-inline'>(心王即第八識也心所即受想行也)</span>。</p>
<p style="margin-left:1em">【二俱有因】俱有因亦名共因謂心與心所更相佐助如兄弟同生互相成濟故名俱有因。</p>
<p style="margin-left:1em">【三同類因】同類因亦名自種因謂過去善法與現在善法為因現在善法與未來善法為因故名同類因惡無記法亦復如是<span class='note-inline'>(惡無記法者惡即惡法無記即不善不惡之法也)</span>。</p>
<p style="margin-left:1em">【四遍行因】謂苦集二諦下惑也此惑徧於二諦故名遍行因<span class='note-inline'>(苦諦下惑十使具足即身見邊見見取戒取邪見貪嗔癡慢疑也集諦下惑但有七使除身見邊見戒取也)</span>。</p>
<p style="margin-left:1em">【五異熟因】謂行善惡因得善惡報異世而熟故名異熟因。</p>
<p style="margin-left:1em">【六能作因】謂眼與色為緣能生眼識乃至意與法為緣能生意識等皆名能作因。</p>
六種因<span class='note-inline'>(出楞伽經)</span><p style="margin-left:1em">【一當有因】謂現在六根對於六塵所作之法為因此因能招未來當有之果故名當有因<span class='note-inline'>(六根者眼根耳根鼻根舌根身根意根也六塵者色塵聲塵香塵味塵觸塵法塵也)</span>。</p>
<p style="margin-left:1em">【二相續因】謂因一念之心攀緣根塵以成善惡之業而招未來之果於未來果復起善惡之業展轉無有斷絕故名相續因。</p>
<p style="margin-left:1em">【三相因】謂以所作善惡業相為因由因感果無有斷絕故名相因。</p>
<p style="margin-left:1em">【四作因】謂作勝因已獲勝報於勝報上更作勝因故名作因。</p>
<p style="margin-left:1em">【五顯示因】謂一念妄想若生必有所作善惡業相如燈照物顯然可見故名顯示因。</p>
<p style="margin-left:1em">【六待因】待即對也謂妄想滅時還作作時還滅若相續念斷則妄想不生以妄對不妄故名待因。</p>
六種調伏<span class='note-inline'>(出菩薩善戒經)</span><p style="margin-left:1em">【一性調伏】謂菩薩宿有善根種性故能修習善法調伏身心諸煩惱障由是得證菩提是名性調伏<span class='note-inline'>(菩薩梵語具云菩提薩埵華言覺有情梵語菩提華言道)</span>。</p>
<p style="margin-left:1em">【二眾生調伏】謂菩薩善能調伏一切眾生若有聲聞性者令得聲聞道有緣覺性者令得緣覺道乃至有人天性者令其得人天樂是名眾生調伏<span class='note-inline'>(聲聞道即四諦也緣覺道即十二因緣也)</span>。</p>
<p style="margin-left:1em">【三行調伏】謂菩薩以萬行調伏諸煩惱故而能具足佛道復為眾生故修習苦行心無悔恨是名行調伏。</p>
<p style="margin-left:1em">【四方便調伏】謂菩薩以種種方便調伏眾生如初發心者教持禁戒脫離生死<span class='corr'>已</span>發心者教令親近善友受持經法是名方便調伏。</p>
<p style="margin-left:1em">【五熟調伏】謂菩薩為諸眾生無善根者說人天樂令其發菩提心有善根者說出世法令其增長成熟善果是名熟調伏。</p>
<p style="margin-left:1em">【六熟調伏印】印即法印以法自印其心也印有三種一謂菩薩專念菩提其心柔輭未能清淨名下熟調伏印二謂菩薩雖得清淨未能具足最大寂靜名中熟調伏印三謂菩薩修行多劫具足清淨獲大寂靜道品圓滿名上熟調伏印也<span class='note-inline'>(劫梵語具云劫波華言分別時節)</span>。</p>
種子識六義<span class='note-inline'>(出成唯識論)</span><p style="margin-left:1em">種即能生之義也謂於八識之中隨一識起時能生一切善惡之法故名種子識<span class='note-inline'>(八識者眼識耳識鼻識舌識身識意識末那識阿頼耶識也)</span>。</p>
<p style="margin-left:1em">【一剎那滅義】梵語剎那華言一念謂眼等諸識種子一念纔生生則隨滅念念不停剎那變異耳鼻舌身意等諸識種子各各亦復如是是為剎那滅義。</p>
<p style="margin-left:1em">【二果俱有義】果即識與根也謂識與根同時俱起以成力用也如眼根照色境時眼識隨即同緣耳根照聲境時耳識隨即同緣於諸實境分明顯了鼻舌身意亦復如是是為果俱有義。</p>
<p style="margin-left:1em">【三恒隨轉義】謂諸識起時種子隨轉如眼根照境時眼識種子隨即相續無有間隔耳鼻舌身意等諸識各各起時亦復如是恒隨相續是為恒隨轉義。</p>
<p style="margin-left:1em">【四性决定義】謂諸識各各所緣善惡無記三性無有間雜也如眼識緣惡境則成惡法不能成善法如緣善境則成善法不能成惡法若緣無記則不能成善惡二法諸識起時亦復如是是為性决定義<span class='note-inline'>(無記性不善不惡之性也)</span>。</p>
<p style="margin-left:1em">【五待眾緣義】謂識非一因而生必假眾緣而後成就如眼識種子須得空明根境等緣方得顯發耳鼻舌身意等諸識種子亦待眾緣而得成就是為待眾緣義<span class='note-inline'>(空即無壅明即光明)</span>。</p>
<p style="margin-left:1em">【六引自果義】謂諸識各引自體果用非是色心交互而成也如眼根照時眼識即緣所對實境而不混於聲香之別體耳鼻舌身意等諸識亦復如是是為引自果義。</p>

<p class='juan'>大明三藏法數卷第十九</p></div>
</div><!-- end of div[@id='body'] -->
</body></html>