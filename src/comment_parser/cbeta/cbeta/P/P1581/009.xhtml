<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>首楞嚴經義海</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu17' />
<p class='juan'>首楞嚴經義海卷第九<span class='note-inline'>(經三之二)</span>翦九</p>
<div class='div-other'><p style="margin-left:2em"><span class='note-inline'>(凡遇圓相即是標辭與䟽同其上文)</span>。</p>

<div class='div-orig'><p>復次阿難云何十八界本如來藏妙真如性。</p>
</div>
<div class='div-commentary'><p><span class='note-inline'>(䟽梵云䭾都此云界界是因義根境識三互為因故又種族義根境識三各一種族又眼等六種族別故○解此十八界雖相對推破而正在六識其根與境前<span class='corr'>已</span>破故)</span>。</p>
</div>
<div class='div-orig'><p>阿難如汝所明眼色為緣生於眼識此識為復因眼所生以眼為界因色所生以色為界。</p>
</div>
<div class='div-commentary'><p><span class='note-inline'>(䟽佛於小乘方便教說諸因緣法今明第一義諦因緣自然俱為戲論故此牒而徵之○解私謂如汝所明者小乘所解因緣生法皆是實有不了即空今據彼諸之用破其執也他皆倣此)</span>。</p>
</div>
<div class='div-orig'><p>阿難若因眼生既無色空無可分別縱有汝識欲將何用汝見又非青黃赤白無所表示從何立界。</p>
</div>
<div class='div-commentary'><p><span class='note-inline'>(䟽破根生也初句牒既無下四句無境有識何用破也既從根生即不須境若無其境何所分別所緣<span class='corr'>已</span>無能緣何用汝見下四句即能生識根無體破也若謂根生根非眚等是不可見復無表示根尚不立識從何有下破境生○解真際曰汝見指根也以是不可見有對色故既不可見即無表示)</span>。</p>
</div>
<div class='div-orig'><p>若因色生空無色時汝識應滅云何識知是虛空性若色變時汝亦識其色相遷變汝識不遷界從何立。</p>
</div>
<div class='div-commentary'><p><span class='note-inline'>(䟽此色空相傾無識破也初一句牒空無下四句立理正破既從色生空現色亡識應隨滅誰了虛空若色下五句據理質破色若遷變汝能了變識元不遷既無色相從何立界)</span>。</p>
</div>
<div class='div-orig'><p>從變則變界相自無不變則恒既從色生應不識知虛空所在。</p>
</div>
<div class='div-commentary'><p><span class='note-inline'>(此隨變不變非界破初二句隨變無識破色若變時識亦隨變名誰為識不變下四句不變無知破若不隨變識則常在元從色生不合知空○解孤山曰破有三意一識隨色滅二界義不立若色滅識不滅則一遷一不遷兩類不同何名種族故云汝識不遷界從何立若隨色滅兩法<span class='corr'>已</span>滅界相何存故云從變則變界相自無三常不知空性既不變既從色生秖合識色不應識空)</span>。</p>
</div>
<div class='div-orig'><p>若兼二種眼色共生合則中離離則兩合體性雜亂云何成界。</p>
</div>
<div class='div-commentary'><p><span class='note-inline'>(䟽破共生也若根境合生中界者此識中界知不知別故云中離若成別者此識中界一半合根一半合境故云兩合兩合若成有雜亂過知與不知同一界故界義應非或離者開義或猶無也○解合則中離中謂識也既識從合生則屬根境離則兩合釋上句也一半合根一半合境根境兩屬體性雜亂亦乖種族界義不成)</span>。</p>
</div>
<div class='div-orig'><p>是故當知眼色為緣生眼識界三處都無則眼與色及色界三本非因緣非自然性。</p>
<p>阿難又汝所明耳聲為緣生於耳識此識為復因耳所生以耳為界因聲所生以聲為界。</p>
</div>
<div class='div-commentary'><p><span class='note-inline'>(標雙微根境為緣生耳識也)</span>。</p>
</div>
<div class='div-orig'><p>阿難若因耳生動靜二相既不現前根不成知必無所知知尚無成識何形貌。</p>
</div>
<div class='div-commentary'><p><span class='note-inline'>(䟽先破根生此勝義也初一句牒動靜下三句正破能生若無前境根自不成由塵發知故必無下況破所生若實無知根尚不立更有何識)</span>。</p>
</div>
<div class='div-orig'><p>若取耳聞無動靜故聞無所成云何耳形雜色觸塵名為識界則耳識界復從誰立。</p>
</div>
<div class='div-commentary'><p><span class='note-inline'>(破浮塵也初三句縱破設取浮塵之耳容有聞者若無動靜亦不成聞云何下三句正責破也如何將此可見浮塵雜色觸法為識之界則耳下二句雙質二根從何為界生耳識耶)</span>。</p>
</div>
<div class='div-orig'><p>若生於聲識因聲有則不關聞無聞則亡聲相所在。</p>
</div>
<div class='div-commentary'><p><span class='note-inline'>(<span class='corr'>已</span>下破境生初句牒識因下根境俱亡破聲能生識何假於聞此亡根也若無於根聲亦不有此亡境也根境俱亡識從誰生)</span>。</p>
</div>
<div class='div-orig'><p>識從聲生許聲因聞而有聲相聞應聞識。</p>
</div>
<div class='div-commentary'><p><span class='note-inline'>(聞聲同識破初三句雙牒汝謂識因聲生又許因根有相今聞聲時即是聞識)</span>。</p>
</div>
<div class='div-orig'><p>不聞非界聞則同聲。</p>
</div>
<div class='div-commentary'><p><span class='note-inline'>(初句不聞無界破若不聞識亦不聞聲能聞所聞俱無界義後一句聞識同聲破可知)</span>。</p>
</div>
<div class='div-orig'><p>識<span class='corr'>已</span>被聞誰知聞識。</p>
</div>
<div class='div-commentary'><p><span class='note-inline'>(成所無能破也能了之識<span class='corr'>已</span>作所聞之境誰為能知知此聞識)</span>。</p>
</div>
<div class='div-orig'><p>若無知者終如草木。</p>
</div>
<div class='div-commentary'><p><span class='note-inline'>(無知草木破也了別既無草木何異)</span>。</p>
</div>
<div class='div-orig'><p>不應聲聞雜成中界界無中位則內外相復從何成。</p>
</div>
<div class='div-commentary'><p><span class='note-inline'>(破共生也初二句正破中界根境各生尚非共生豈有此理後三句顯無根塵對邊立中中既不成邊亦不立也○解孤山曰識若雜成則一半屬聲一半屬聞故云界無中位既無中識則內根外境義皆不成)</span>。</p>
</div>
<div class='div-orig'><p>是故當知耳聲為緣生耳識界三處都無則耳與聲及聲界三本非因緣非自然性。</p>
<p>阿難又汝所明鼻香為緣生於鼻識此識為復因鼻所生以鼻為界因香所生以香為界。</p>
</div>
<div class='div-commentary'><p><span class='note-inline'>(標鼻香根境不能生識)</span>。</p>
</div>
<div class='div-orig'><p>阿難若因鼻生則汝心中以何為鼻為取肉形雙爪之相為取齅知動搖之性。</p>
</div>
<div class='div-commentary'><p><span class='note-inline'>(䟽先破根生此以浮塵勝義二根雙問二俱有過○解肉形即浮塵嗅知即勝義)</span>。</p>
</div>
<div class='div-orig'><p>若取肉形肉質乃身身知即觸名身非鼻名觸即塵鼻尚無名云何立界。</p>
</div>
<div class='div-commentary'><p><span class='note-inline'>(䟽破浮塵也初句牒次二句破若取雙爪此乃身攝非屬鼻根設有所知但名知觸不名知香名身下二句結非香鼻鼻尚下指無界義此下破勝義根○解私謂若名為觸即是身根所覺之塵故曰名觸即塵)</span>。</p>
</div>
<div class='div-orig'><p>若取齅知又汝心中以何為知以肉為知則肉之知元觸非鼻。</p>
</div>
<div class='div-commentary'><p><span class='note-inline'>(䟽初三句牒計緫問以肉下破浮塵是知身自知觸非是鼻根也)</span>。</p>
</div>
<div class='div-orig'><p>以空為知空則自知肉應非覺如是則應虛空是汝汝身非知今日阿難應無所在。</p>
</div>
<div class='div-commentary'><p><span class='note-inline'>(破空是知初三句根無知覺破如是下二句空即是身破汝身下三句結無本體○解孤山曰言空是汝則不見形言身是汝則不能知兩求不得是無所在)</span>。</p>
</div>
<div class='div-orig'><p>以香為知知自屬香何預於汝。</p>
</div>
<div class='div-commentary'><p><span class='note-inline'>(破香是知此正破也香自有知何關汝鼻)</span>。</p>
</div>
<div class='div-orig'><p>若香齅氣必生汝鼻則彼香臭二種流氣不生伊蘭及栴檀木。</p>
</div>
<div class='div-commentary'><p><span class='note-inline'>(䟽破轉計也初二句牒計設汝若言非不相干由有我鼻香臭方立猶如鼻根由香故有則彼下破今四句資不生香破也○解伊蘭是臭樹也)</span>。</p>
</div>
<div class='div-orig'><p>二物不來汝自齅鼻為香為臭。</p>
</div>
<div class='div-commentary'><p><span class='note-inline'>(䟽齅根何氣破)</span>。</p>
</div>
<div class='div-orig'><p>臭則非香香應非臭。</p>
</div>
<div class='div-commentary'><p><span class='note-inline'>(香臭相傾破也非無也無不聞也)</span>。</p>
</div>
<div class='div-orig'><p>若香臭二俱能聞者則汝一人應有兩鼻對我問道有二阿難誰為汝體。</p>
</div>
<div class='div-commentary'><p><span class='note-inline'>(俱聞兩體破鼻若生香必不聞臭若必生臭應不聞香今既俱聞鼻須有二二鼻若立兩體還成正為何體○解私謂從二物不來下以根從境破境既有二根應成兩先定云為香為臭次責云臭則非香香應非臭意在俱聞墮兩鼻之失也)</span>。</p>
</div>
<div class='div-orig'><p>若鼻是一香臭無二臭既為香香復成臭二性不有界從誰立。</p>
</div>
<div class='div-commentary'><p><span class='note-inline'>(䟽互即雙亡破若汝不許鼻有二者則香臭混然都無有別以從一鼻之所流故若無香臭說何為知名生識界○解此復以境從根破根既唯一境云何二二性不立識界奚存<span class='corr'>已</span>上皆破根生也問上文云以香為知知自屬香豈非破境耶答斯蓋對根而說正破勝義下文不對根辨方破境生也)</span>。</p>
</div>
<div class='div-orig'><p>若因香生識因香有如眼有見不能觀眼因香有故應不知香。</p>
</div>
<div class='div-commentary'><p><span class='note-inline'>(䟽此下破境生也初句牒識因下五句舉例奪破眼能有見見不觀眼香能生識識不知香)</span>。</p>
</div>
<div class='div-orig'><p>知即非生不知非識香非知有香界不成識不知香因界則非從香建立。</p>
</div>
<div class='div-commentary'><p><span class='note-inline'>(反覆縱破也縱許汝識能知香者此則不合言從香生故云知則非生設若不能知此香臭又何名識稱了別耶故云不知非識香不因根無有香界故云香非知有香界不成識不了香非可說言因香有識)</span>。</p>
</div>
<div class='div-orig'><p>既無中間不成內外彼諸聞性畢竟虛妄。</p>
</div>
<div class='div-commentary'><p><span class='note-inline'>(緫結破也識既無生根境不立設有聞性皆虛妄耳○解孤山曰中間識也內外根境也)</span>。</p>
</div>
<div class='div-orig'><p>是故當知鼻香為緣生鼻識界三處都無則鼻與香及香界三本非因緣非自然性。</p>
<p>阿難又汝所明舌味為緣生於舌識此識為復因舌所生以舌為界因味所生以味為界。</p>
</div>
<div class='div-commentary'><p><span class='note-inline'>(標如前徵問根境生識)</span>。</p>
</div>
<div class='div-orig'><p>阿難若因舌生則諸世間甘蔗烏梅黃連石鹽細辛薑桂都無有味汝自嘗舌為甜為苦。</p>
</div>
<div class='div-commentary'><p><span class='note-inline'>(䟽破根生也初句牒則諸下舉無五味以問舌根即無味自甞問也)</span>。</p>
</div>
<div class='div-orig'><p>若舌性苦誰來嘗舌舌不自嘗孰為知覺舌性非苦味自不生云何立界。</p>
</div>
<div class='div-commentary'><p><span class='note-inline'>(有無隨計破也舌若有味根<span class='corr'>已</span>成境孰知根者無味之時味必境生獨有汝根焉能生識下破境生)</span>。</p>
</div>
<div class='div-orig'><p>若因味生識自為味同於舌根應不自嘗云何識知是味非味。</p>
</div>
<div class='div-commentary'><p><span class='note-inline'>(引例無知破也從味所生豈合名識故云識自為味設許名識亦不自嘗引例可見)</span>。</p>
</div>
<div class='div-orig'><p>又一切味非一物生味既多生識應多體。</p>
</div>
<div class='div-commentary'><p><span class='note-inline'>(如前五味各生一物識必境生亦應多體即識從於味識即成多也)</span>。</p>
</div>
<div class='div-orig'><p>識體若一體必味生鹹淡甘辛和合俱生諸變異相同為一味應無分別分別既無則不名識云何復名舌味識界。</p>
</div>
<div class='div-commentary'><p><span class='note-inline'>(若一體識必從境生能生之境亦應一體何分五別分別下縱破五味不分何名了別說為識耶此則味從於識味應無別云何下二句緫責識體從二得名根生境生二俱失故○解私謂鹹淡甘辛略舉四味詳則有六更加苦酢言和合者眾味共成也俱生者本性不易也變異者燒煑異本也斯等種相若謂能生一識體者所生之識既一能生之味豈殊是則一切味塵混而無別苟無別識界義不成)</span>。</p>
</div>
<div class='div-orig'><p>不應虛空生汝心識。</p>
</div>
<div class='div-commentary'><p><span class='note-inline'>(䟽破空生也)</span>。</p>
</div>
<div class='div-orig'><p>舌味和合即於是中元無自性云何界生。</p>
</div>
<div class='div-commentary'><p><span class='note-inline'>(破共生也既從合生自性屬誰而名界耶○解孤山曰初因舌是破自生二因味是破他生三虛空是破無因生四舌味和合是破共生前後諸文皆爾此中最顯)</span>。</p>
</div>
<div class='div-orig'><p>是故當知舌味為緣生舌識界三處都無則舌與味及舌界三本非因緣非自然性。</p>
<p>阿難又汝所明身觸為緣生於身識此識為復因身所生以身為界因觸所生以觸為界。</p>
</div>
<div class='div-commentary'><p><span class='note-inline'>(標如前徵問根境生識)</span>。</p>
</div>
<div class='div-orig'><p>阿難若因身生必無合離二覺觀緣身何所識。</p>
</div>
<div class='div-commentary'><p><span class='note-inline'>(䟽破根生也觀對待也無二所覺為相待緣獨此身根無生識理下破境生○解麤尋曰覺細伺曰觀觸塵合離是身覺觀之緣既無觸緣則無覺觀也)</span>。</p>
</div>
<div class='div-orig'><p>若因觸生必無汝身誰有非身知合離者。</p>
</div>
<div class='div-commentary'><p><span class='note-inline'>(䟽無身非覺破也有身無觸尚不成知有觸無身故非能覺非身無身也下根境互亡破也)</span>。</p>
</div>
<div class='div-orig'><p>阿難物不觸知身知有觸。</p>
</div>
<div class='div-commentary'><p><span class='note-inline'>(此指現道理也物無覺觸之知身則能覺於觸斯理昭然明白可見○解物不觸知秖是物不知觸耳)</span>。</p>
</div>
<div class='div-orig'><p>知身即觸知觸即身。</p>
</div>
<div class='div-commentary'><p><span class='note-inline'>(䟽此下依理推破此二句根境相即也今汝若許觸能生識觸則有知與身何異應可身亦名觸觸亦名身俱有知故應立量云汝之身根定觸所攝以有知故如所執觸汝所執觸定身根攝以有知故如汝身根斯則觸既生識遂令相即也○解既身知有觸則知是身時即受觸知受觸時即是身也)</span>。</p>
</div>
<div class='div-orig'><p>即觸非身即身非觸身觸二相元無處所。</p>
</div>
<div class='div-commentary'><p><span class='note-inline'>(䟽身觸俱非也以相即故遂今俱非則觸不成觸身不成身也應立量云汝之身根定非身根以有知故如所執觸汝所執觸定非是觸以有知故如汝身根將汝一因成我四量令汝相即亦令俱亡身觸下二句結無二位下破離合解若即唯是觸則無身相若即唯是身即無觸相私謂從阿難下乃是委破上文身觸各生之義先簡物不觸知次顯身知有觸既了身知有觸則曉身觸同時若許同時故知身觸各生兩無所以)</span>。</p>
</div>
<div class='div-orig'><p>合身即為身自體性離身即是虛空等相。</p>
</div>
<div class='div-commentary'><p><span class='note-inline'>(䟽初二句合即唯身破觸既合身合應無二唯一身根更無觸位後二句離應無觸破觸若離身復何成觸如虛空相亦無觸位○解推合與離此破中間識界下文內外不成結破根境也中云何立結破中間也)</span>。</p>
</div>
<div class='div-orig'><p>內外不成中云何立。</p>
</div>
<div class='div-commentary'><p><span class='note-inline'>(䟽例破識體也觸立則根立內無則外無根境不存何為識相)</span>。</p>
</div>
<div class='div-orig'><p>中不復立內外性空則汝識生從誰立界。</p>
</div>
<div class='div-commentary'><p><span class='note-inline'>(雙牒反質也三位俱空識從何立)</span>。</p>
</div>
<div class='div-orig'><p>是故當知身觸為緣生身識界三處都無則身與觸及身界三本非因緣非自然性。</p>
<p>阿難又汝所明意法為緣生於意識此識為復因意所生以意為界因法所生以法為界。</p>
</div>
<div class='div-commentary'><p><span class='note-inline'>(標如前徵問根境生識)</span>。</p>
</div>
<div class='div-orig'><p>阿難若因意生於汝意中必有所思發明汝意若無前法意無所生離緣無形識將何用。</p>
</div>
<div class='div-commentary'><p><span class='note-inline'>(䟽先破根生此離塵無體破也初一句牒於汝下五句正破能生由法生故種種心生若無法塵意根不起離緣下二句例破所生離前法緣尚無根之形貌況所生識將何起用)</span>。</p>
</div>
<div class='div-orig'><p>又汝識心與諸思量兼了別性為同為異。</p>
</div>
<div class='div-commentary'><p><span class='note-inline'>(此下同異俱非破也此緫問同異識心第八也思量第七也了別第六也七八二識俱第六根亦同名意故此雙問二俱有過○解俱舍論云集起名心籌量名意了別名識此云識心同彼第一即意根也思量兼了別性同彼第二第三即意根所生之識也然彼第二亦云意者蓋識之異名耳故婆沙○門心意識三無有差別如火名熖亦名為熾亦名燒薪是知意識名同但約先後以分二義)</span>。</p>
</div>
<div class='div-orig'><p>同意即意云何所生。</p>
</div>
<div class='div-commentary'><p><span class='note-inline'>(䟽破同也若識與意其體同者識即是意云何更分能生所生此下破異)</span>。</p>
</div>
<div class='div-orig'><p>異意不同應無所識。</p>
</div>
<div class='div-commentary'><p><span class='note-inline'>(解若識同意云何復有能生所生若識異意則應所生同於無情)</span>。</p>
</div>
<div class='div-orig'><p>若無所識云何意生。</p>
</div>
<div class='div-commentary'><p><span class='note-inline'>(䟽無識非生破初句半牒半定應無下破既識與意異應一有所識一無了知苟無了知何會意生以意有知故○解又縱計云所生無識則與能生體性非類)</span>。</p>
</div>
<div class='div-orig'><p>若有所識云何識意。</p>
</div>
<div class='div-commentary'><p><span class='note-inline'>(䟽設使此識有了別者如何辯異識之與意此有識無異破也○解又若救云所生有識此識既無前法可緣必須反識其意意若為境根義不成)</span>。</p>
</div>
<div class='div-orig'><p>唯同與異二性無成界云何立。</p>
</div>
<div class='div-commentary'><p><span class='note-inline'>(䟽雙結不成也同義無憑異又非理二性不立云何識生從汝根出下破境生○解上破根生下破境生)</span>。</p>
</div>
<div class='div-orig'><p>若因法生世間諸法不離五塵汝觀色法及諸聲法香法味法及與觸法相狀分明以對五根非意所攝。</p>
</div>
<div class='div-commentary'><p><span class='note-inline'>(䟽此明五塵不即意攝也以各有所對故)</span>。</p>
</div>
<div class='div-orig'><p>汝識决定依於法生今汝諦觀法法何狀。</p>
</div>
<div class='div-commentary'><p><span class='note-inline'>(緫問法塵也法塵之法故云法法以別揀通也○解資中曰以五塵之法各配五根離五塵外意無別法)</span>。</p>
</div>
<div class='div-orig'><p>若離色空動靜通塞合離生滅越此諸相終無所得生則色空諸法等生滅則色空諸法等滅。</p>
</div>
<div class='div-commentary'><p><span class='note-inline'>(䟽前五句正顯無體法塵即前五塵影故離五無體生則下四句牒破轉救也設汝救言色及餘法雖非意境生滅二種正是法塵者若爾生滅無體全是色等若起若止無別生滅在色等外○解檇李曰色空動靜通塞即色聲香三塵也合離即味觸兩塵生滅即法塵然生滅但是五塵通相離五無體故云生則諸法生滅則諸法滅也)</span>。</p>
</div>
<div class='div-orig'><p>所因既無因生有識作何形相相狀不有界云何生。</p>
</div>
<div class='div-commentary'><p><span class='note-inline'>(䟽正破識界無體也所因即法塵尚不可得豈生汝識能所俱無云何立界○標指之辭大乘與䟽相類故不重錄)</span>。</p>
</div>
<div class='div-orig'><p>是故當知意法為緣生意識界三處都無則意與法及意界三本非因緣及自然性。</p>
</div>
<div class='div-commentary'><p><span class='note-inline'>(○䟽二重約七大會相然大之為名本乎世諦小乘法相說諸色法四大和合之所成就復分內外說此名為諸法自相寂而不圓猶為諸法共相所揀麤而且淺是佛如來隨他意語世間安立有名無實雖名為大大義不成勝義諦中所說不爾謂周徧含攝體無不在物無不是非因待小當體受稱故名為大今此經中所說七義俱名大者七義之中攝一切法謂空有根塵色心性相塵塵法法無不周徧無不含容破彼權見令知實義如下文云均名七大性真圓融皆如來藏世間無知惑為因緣及自然性皆是識心分別計度但有言說都無實義斯則會相即性性徧相徧方稱勝義至極之大豈同權教說名自相文三)</span>。</p>
</div>
<div class='div-orig'><p>阿難白佛言世尊如來常說和合因緣一切世間種種變化皆因四大和合發明。</p>
</div>
<div class='div-commentary'><p><span class='note-inline'>(敘昔聞也)</span>。</p>
</div>
<div class='div-orig'><p>云何如來因緣自然二俱排擯我今不知斯義所屬。</p>
</div>
<div class='div-commentary'><p><span class='note-inline'>(難今說也排推擯棄也○標阿難伸難者示相懷疑以安立方便世俗諦疑勝諦第一義故有是難)</span>。</p>
</div>
<div class='div-orig'><p>惟垂哀愍開示眾生中道了義無戲論法。</p>
</div>
<div class='div-commentary'><p><span class='note-inline'>(䟽求開示也方便安立說有四大因緣和合成諸變化第一義中諸法不生今則無滅生滅去來本如來藏今以世諦疑第一義故有斯難○解孤山曰將恐眾生聞昔和合則滯於有聞今排擯則溺於空不達中道動成戲論故請開示)</span>。</p>
</div>
<div class='div-orig'><p>爾時世尊告阿難言汝先猒離聲聞緣覺諸小乘法發心勤求無上菩提。</p>
</div>
<div class='div-commentary'><p><span class='note-inline'>(解問阿難何處猒小求大答即經初云恨無始來一向多聞是猒小也殷勤啟請十方如來得成菩提妙奢摩他等是求大也亦可指法華中)</span>。</p>
</div>
<div class='div-orig'><p>故我今時為汝開示第一義諦。</p>
</div>
<div class='div-commentary'><p><span class='note-inline'>(䟽因緣和合四大發明皆小乘法諸法不生唯如來藏即第一義○標第一義諦即如來藏性不逐緣生境有)</span>。</p>
</div>
<div class='div-orig'><p>如何復將世間戲論妄想因緣而自纏繞汝雖多聞如說藥人真藥現前不能分別如來說為真可憐愍。</p>
</div>
<div class='div-commentary'><p><span class='note-inline'>(䟽纏繞疑惑也諸佛祕密靡不皆知故云說樂今聞諸法皆如來藏名真藥現前舉昔方便疑今真實名不能分別○標雖有多聞憶持如來十二部經未全道力故佛舉疑呵責)</span>。</p>
</div>
<div class='div-orig'><p>汝今諦聽吾當為汝分別開示亦今當來修大乘者通達實相阿難默然承佛聖旨。</p>
</div>
<div class='div-commentary'><p><span class='note-inline'>(䟽勑聽許宣現未俱益○標通達實相者不認緣生境有是非之相)</span>。</p>
</div>
<div class='div-orig'><p>阿難如汝所言四大和合發明世間種種變化阿難若彼大性體非和合則不能與諸大雜和猶如虛空不和諸色。</p>
</div>
<div class='div-commentary'><p><span class='note-inline'>(解此明大性本真則非和合故引虛空喻之即同下文性色真空性空真色也私謂此破阿難不和合疑非顯大性不和合義所云汝言四大和合等者牒彼所執也若彼大性體非和合者正舉其疑也既執和合疑非和合故今破之意云若謂四大之性不和四大之相斯則性居相外二不相雜故曰猶如虛空不和諸色此約真如隨緣不同頑空之性也)</span>。</p>
</div>
<div class='div-orig'><p>若和合者同於變化始終相成生滅相續生死死生生生死死如旋火輪未有休息阿難如水成冰冰還成水。</p>
</div>
<div class='div-commentary'><p><span class='note-inline'>(䟽初四句牒所計次六句略破非和若四大性自體非和則不和諸大如空與色礙無礙異若和下破和合若大性體自是和合即成生滅始終即生滅也生死下釋初句釋相成次句釋相續謂生能成死等生能綸生等謂現在生續過去生也如旋下二喻初喻相續次喻相成如文○標謂循環生滅無窮也○解此破和合名同昔說體異前執前所執者體唯世諦今所執者體兼真俗既破非和恐計於合故復破之此約真如不變不同變化等相也孤山曰生而復死死<span class='corr'>已</span>還生故曰生死死生即始終相成也今生後生今死後死故曰生生死死即生滅相續也次舉二喻以相續如火輪相成如冰水)</span>。</p>
</div>
<div class='div-orig'><p>汝觀地性麤為大地細為微塵至隣虛塵析彼極微色邊際相七分所成更析隣虛即實空性。</p>
</div>
<div class='div-commentary'><p><span class='note-inline'>(䟽隣虛無方分微也即是極微色邊際相微塵有方分微也今經旨有方分微名色邊際相隨經所出不須和會○標此標事顯小乘析色明空四大和合俱無實義昔跋陀禪師問生法師何以明會色空生曰眾微聚而為色眾微散而為空跋陀曰此生滅世俗之論吾即不然一微空故眾微空眾微空故一微空一微空中無眾微眾微空中無一微也○解三藏二乘析法觀空故約彼解以破其執)</span>。</p>
</div>
<div class='div-orig'><p>阿難若此隣虛析成虛空當知虛空出生色相。</p>
</div>
<div class='div-commentary'><p><span class='note-inline'>(䟽依標立理也既能析色成空亦可合空成色方曰相成相續耳)</span>。</p>
</div>
<div class='div-orig'><p>汝今問言由和合故出生世間諸變化相。</p>
</div>
<div class='div-commentary'><p><span class='note-inline'>(牒起所疑也欲破先牒)</span>。</p>
</div>
<div class='div-orig'><p>汝且觀此一隣虛塵用幾虛空和合而有不應隣虛合成隣虛。</p>
</div>
<div class='div-commentary'><p><span class='note-inline'>(此下依理廣破此合空成色非理也汝許析色為空應許合空成色隣虛極小成用幾空若合隣虛自成方分不成隣虛)</span>。</p>
</div>
<div class='div-orig'><p>又隣虛塵析入空者用幾色相合成虛空。</p>
</div>
<div class='div-commentary'><p><span class='note-inline'>(合色為空義乖也虛空至大隣虛至小析小成大為用幾塵)</span>。</p>
</div>
<div class='div-orig'><p>若色合時合色非空若空合時合空非色。</p>
</div>
<div class='div-commentary'><p><span class='note-inline'>(雙非色空互成也色合成色空合成空以類自合非互相作也)</span>。</p>
</div>
<div class='div-orig'><p>色猶可析空云何合。</p>
</div>
<div class='div-commentary'><p><span class='note-inline'>(重責合空我失也析色明空教觀俱有合空成色內外無憑前文云猶如虛空不和諸色若言和合相成相續皆為虛妄○解資中曰若空不可合色從何生故知此色本無自性)</span>。</p>
</div>
<div class='div-orig'><p>汝元不知如來藏中性色真空性空真色清淨本然周徧法界隨眾生心應所知量循業發現。</p>
</div>
<div class='div-commentary'><p><span class='note-inline'>(䟽此明真色初一句指本迷如來下三句顯法體如來藏即一法界心中道第一義諦也性色真空即俗之真性空真色即真之俗皆言性者顯即中之真俗也斯則舉一即具三言三體即一非縱橫並別名祕密藏此真地大也清淨下二句敘德量無妄相應具無漏法故名清淨非是有為故云本然無所不在故云周徧此則種性體德體量悉具足耳若識此法成三妙觀方知一塵具一切佛法一切心法一切眾生法靡不皆在一微塵中即見毗盧舍那即見自<span class='corr'>己</span>即見一切法如一微塵一切法亦爾下皆凖此隨眾生下顯隨緣也眾生十界漏無漏異業亦不同所感色法淨穢殊等也○解真際曰性色真空離一切相也性空真色即一切相也體用相即色空一如前文云離一切相即一切法斯之謂矣清淨本然周徧法界釋上性色真空也隨眾生心應所知量釋上性空真色也孤山曰如來藏即心性中道也即俗而真故云性色真空即真而俗故云性空真色以真俗即中故並云性三諦圓融不一不異非縱非橫名如來藏俗則十界備矣真則生佛寂然此言理具非關事造然理必融事事豈殊理理事雙泯故曰清淨本然心佛眾生三無差別彼彼互攝一一相融故曰周徧法界隨眾生下即如來藏隨染淨緣順差別業變造十界依正之事也私謂節公銷文一期為美雖曰體用眉目未全洎圓師委解如來藏義包富博濟無所不在後來說者徒欲好異翔夫體要矣)</span>。</p>
</div>
<div class='div-orig'><p>世間無知惑為因緣及自然性皆是識心分別計度但有言說都無實義。</p>
</div>
<div class='div-commentary'><p><span class='note-inline'>(䟽凡外小乘稟權教者皆名無知不了實義故名為惑執成名相故稱曰為皆是下緫斥虛妄識心虛妄顛倒從生因迷積迷何實之有○解世間通指九界因緣義含自他共三性自然即無因性餘皆倣此)</span>。</p>
</div>
<div class='div-orig'><p>阿難火性無我寄於諸緣。</p>
</div>
<div class='div-commentary'><p><span class='note-inline'>(䟽緣生之火本無主宰無主即無性也因緣和合虛妄有耳)</span>。</p>
</div>
<div class='div-orig'><p>汝觀城中未食之家欲炊㸑時手執陽燧日前求火。</p>
</div>
<div class='div-commentary'><p><span class='note-inline'>(舉事也陽燧出火鏡也○標緣生之火非性火也○解檇李曰陽燧者崔豹古今注云以銅為之形如鏡照物則影倒向日則火生以艾炷之也又淮南子云陽燧火方諸也論衡曰於五月丙午日午時銷鍊五方石圓如鏡中央窪天晴向日出火也)</span>。</p>
</div>
<div class='div-orig'><p>阿難名和合者如我與汝一千二百五十比丘今為一眾眾雖為一詰其根本各各有身皆有所生氏族名字如舍利弗婆羅門種優盧頻螺迦葉波種乃至阿難瞿曇種姓。</p>
</div>
<div class='div-commentary'><p><span class='note-inline'>(䟽引例也舉眾以明和合也因別成緫緫必有別故引三人顯其異也瞿曇此云地最勝亦云日種優樓頻螺此云木苽林○標舍利弗輔相種○解和合但是假名離彼實人無別體性孤山曰迦葉波云龜氏瞿曇星名從星立姓至于後代改姓釋迦)</span>。</p>
</div>
<div class='div-orig'><p>阿難若此火性因和合有彼手執鏡於日求火此火為從鏡中而出為從艾出為於日來。</p>
</div>
<div class='div-commentary'><p><span class='note-inline'>(䟽牒徵可知)</span>。</p>
</div>
<div class='div-orig'><p>阿難若日來者自能燒汝手中之艾來處林木皆應受焚。</p>
</div>
<div class='div-commentary'><p><span class='note-inline'>(破日生也從日至手四萬由旬凡所照處何不遭爇而獨燒汝手中艾耶)</span>。</p>
</div>
<div class='div-orig'><p>若鏡中出自能於鏡出然于艾鏡何不鎔紆汝手執尚無熱相云何融泮。</p>
</div>
<div class='div-commentary'><p><span class='note-inline'>(破鏡生也前四句正破後三句縱破火能克金遇必融泮外能燒艾內合融鏡今汝不然應非鏡出)</span>。</p>
</div>
<div class='div-orig'><p>若生於艾何藉日鏡光明相接然後火生。</p>
</div>
<div class='div-commentary'><p><span class='note-inline'>(破艾生也艾若出火日鏡不合何無火出若必待合然後火生顯非艾出○解紆屈也)</span>。</p>
</div>
<div class='div-orig'><p>汝又諦觀鏡因手執日從天來艾本地生火從何方遊歷於此。</p>
</div>
<div class='div-commentary'><p><span class='note-inline'>(䟽緫結無從也三處不出火從何生應知必無)</span>。</p>
</div>
<div class='div-orig'><p>日鏡相遠非和非合不應火光無從自有。</p>
</div>
<div class='div-commentary'><p><span class='note-inline'>(破和合無因也日鏡非近無和合義緣中既無非緣有火必無此理)</span>。</p>
</div>
<div class='div-orig'><p>汝猶不知如來藏中性火真空性空真火清淨本然周徧法界。</p>
</div>
<div class='div-commentary'><p><span class='note-inline'>(明真火也初句指本迷如來下三句顯法體清淨下二句明德量並如前解)</span>。</p>
</div>
<div class='div-orig'><p>隨眾生心應所知量阿難當知世人一處執鏡一處火生徧法界執滿世間起起徧世間寧有方所循業發現。</p>
</div>
<div class='div-commentary'><p><span class='note-inline'>(顯隨緣亦如前解)</span>。</p>
</div>
<div class='div-orig'><p>世間無知惑為因緣及自然性皆是識心分別計度但有言說都無實義。</p>
</div>
<div class='div-commentary'><p><span class='note-inline'>(如文可知)</span>。</p>
</div></div>
<p class='juan'>首楞嚴經義海卷第九</p>
<div class='div-w'>
<p class='h1'>音釋</p>
<div class='div-note'>炊㸑<p style="margin-left:1em"><span class='note-inline'>(炊樞為切㸑取亂切氣上謂之炊進火謂之㸑)</span>。</p>
陽燧<p style="margin-left:1em"><span class='note-inline'>(燧徐醉切)</span>。</p>
窪<p style="margin-left:1em"><span class='note-inline'>(烏瓜切不滿貌)</span>。</p>
苽<p style="margin-left:1em"><span class='note-inline'>(姑華切)</span>。</p>
</div></div>
</div><!-- end of div[@id='body'] -->
</body></html>