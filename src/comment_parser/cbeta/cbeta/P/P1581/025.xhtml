<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>首楞嚴經義海</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu33' />
<p class='juan'>首楞嚴經義海卷第二十五<span class='note-inline'>(經九之一)</span></p>
<div class='div-other'><p style="margin-left:2em"><span class='note-inline'>(凡遇圓相即是標辭與䟽同其上文)</span>。</p>

<div class='div-commentary'><p><span class='note-inline'>(䟽二色界者以此界中依正二報色法殊勝從勝為名也通名梵世者梵是淨義離欲染故禪所生故異散動故此界緫有一十八天若俱舍云三靜慮各三第四靜慮入即除無想也依大眾部與今經同即加無想)</span>。</p>
</div>
<div class='div-orig'><p>阿難世間一切所修心人不假禪那無有智慧。</p>
</div>
<div class='div-commentary'><p><span class='note-inline'>(此緫明修心之人須假禪定然後發慧定慧均平方稱靜慮若不爾者不得名禪意顯此四位中皆因禪慧然於其中所伏惑習差降有異故分諸天下自辨釋或可此文約世間人不修無漏禪定不發無漏正慧遂感四禪果報不能出離凡夫雖曰修禪但是有漏六行事觀不離虛妄不名禪那○如下文云此三勝流雖非正修真三摩地又云但能執身不行淫欲等又下結云此皆不了妙覺明心積妄發生妄有三界等)</span>。</p>
</div>
<div class='div-orig'><p>但能執身不行淫欲若行若坐想念俱無愛染不生無留欲界是人應念身為梵侶如是一類名梵眾天。</p>
</div>
<div class='div-commentary'><p><span class='note-inline'>(專意在此故云但能執身等想念俱無者由行六行猒下欲界是苦麤障忻上色界是淨妙離故得欲界惑伏名愛染不生由是命終即生色界故云無留欲界此即麤苦不起淨相現前即是淨定味此而生名為梵眾即凡夫所修六行伏惑之所感也○解檇李曰言不假者但約不修無漏定慧為言餘同六行)</span>。</p>
</div>
<div class='div-orig'><p>欲習既除離欲心現於諸律儀愛樂隨順是人應時能行梵德如是一類名梵輔天。</p>
</div>
<div class='div-commentary'><p><span class='note-inline'>(䟽<span class='corr'>已</span>伏欲惑故云欲習既除得上初禪定心顯現故云離欲心現此結上也於諸下正明此天於定共戒愛樂隨順梵行成就防非不失此則兼護律儀淨戒成德匡弼梵主故名梵輔○解孤山曰內定外戒倍勝於前故能行梵德為王輔弼)</span>。</p>
</div>
<div class='div-orig'><p>身心妙圓威儀不缺清淨禁戒加以明悟是人應時能綂梵眾名大梵王如是一類名大梵天。</p>
</div>
<div class='div-commentary'><p><span class='note-inline'>(䟽禪觀轉勝受生細妙故云身心妙圓復具戒德故云威儀不缺此結前也清淨下正明此天於定戒中發慧明悟斯則慧解過人能為梵主繞攝梵眾凖俱舍說威德光明獨一而住無尋唯伺定力所感下二天具有尋伺又劫末後去劫成先來外道不測便執為常又因起念見有天生便執能生世間為一因主○標帶外計也○解上二天不顯言修禪唯言禁戒者蓋此經扶律以勵未來故資中曰俱舍論明大梵天義同䟽解)</span>。</p>
</div>
<div class='div-orig'><p>阿難此三勝流一切苦惱所不能逼雖非正修真三摩地清淨心中諸漏不動名為初禪。</p>
</div>
<div class='div-commentary'><p><span class='note-inline'>(䟽<span class='corr'>已</span>離欲界八苦故云所不能逼但是六行伏惑故云非真三昧凡真修禪者不於三界現身意縱得勝妙定相現前了了自知而無取著今此雖得清淨似三摩地以不了故味著受生然此離欲散心麤動故云諸漏不動是故結云此三勝流緫名初禪俱舍云離生喜樂地離欲界雜惡生得輕安樂然此初禪所得功德有五支林一覺二觀三喜四樂五一心支行相如天台法界次第中○解孤山曰禪有四類一有漏禪即今四禪也二無漏禪謂九想八背等三亦有漏亦無漏禪謂六妙通明等四非有漏非無漏禪即此經首楞嚴王中道理定今云雖非正修真三摩地此以第一簡非第四清淨心中正指初禪也諸漏不動<span class='corr'>已</span>伏次惑也私謂初禪修五法離五蓋成五支具有八觸十功德相若發此禪則色界清淨四大自然現於欲界身中今經正明凡夫隨禪受生故不備說修證之相若欲委知四禪乃至四無色定請尋天台次第禪門)</span>。</p>
</div>
<div class='div-orig'><p>阿難其次梵天統攝梵人圓滿梵行澄心不動寂湛生光如是一類名少光天。</p>
</div>
<div class='div-commentary'><p><span class='note-inline'>(䟽王為梵主故云綂攝戒定慧具故云圓滿梵行此結前也澄心下正明此天定心轉勝故云澄心不動定光明發故云寂湛生光二禪<span class='corr'>已</span>上離覺觀故無有語言但以定心發光以光勝劣分其位次此天喜相初生慧光尚劣名少光天○解其次下牒前大梵澄心下正明少光)</span>。</p>
</div>
<div class='div-orig'><p>光光相然照耀無盡映十方界徧成瑠璃如是一類名無量光天。</p>
</div>
<div class='div-commentary'><p><span class='note-inline'>(䟽從前少光更發多光光相轉增名光光相然光相圓明映十方界境隨光淨徧成瑠璃由定漸增定光發照必無涯際名無量光○解真際曰映十方界者約其定光隨所受用東西等言之非徧十方世界也)</span>。</p>
</div>
<div class='div-orig'><p>吸持圓光成就教體發化清淨應用無盡如是一類名光音天。</p>
</div>
<div class='div-commentary'><p><span class='note-inline'>(䟽吸取任持無量淨光以表言詮名為教體此光表詮離諸麤重故云發化清淨隨機開示無不明了故云應用無盡以二禪界地無前五識但用光明以為表詮以光為音名光音天○解教體即言詮也以光為音表了無盡故云發化清淨等)</span>。</p>
</div>
<div class='div-orig'><p>阿難此三勝流一切憂懸所不能逼雖非正修真三摩地清淨心中麤漏<span class='corr'>已</span>伏名為二禪。</p>
</div>
<div class='div-commentary'><p><span class='note-inline'>(䟽二禪三天又勝下位故名勝流以得極喜故云一切憂懸所不能逼初禪雖得喜支極喜未生在身麤故但得離苦猶有憂喜相對今此二禪定水潤心慧光明泰喜支調適憂愁不生名為定生喜樂地也麤漏<span class='corr'>已</span>伏者忻上厭下但名為伏以不斷故不名無漏然此一地具四支林一內淨二喜三樂四一心行相如常○解私謂地持論目第二禪為喜俱禪此定生時與喜俱發故今說云一切憂懸所不能逼問初禪五支<span class='corr'>已</span>具於喜何以二禪方名喜俱答初禪有覺有觀猶帶憂懸今覺觀既盡故別受斯稱懸或作愁字之悞也)</span>。</p>
</div>
<div class='div-orig'><p>阿難如是天人圓光成音披音露妙發成精行通寂滅樂如是一類名少淨天。</p>
</div>
<div class='div-commentary'><p><span class='note-inline'>(䟽初二句躡上披音下正明此天謂披能詮之教體現所詮之妙理成所行之妙行由是三慧既發妙樂攸通定慧過前支林轉勝也言寂滅樂者滅前喜相而生淨樂以喜相麤動此異熟樂恬怕寂靜故名寂滅定相猶劣故名為通始得此樂未廣周徧名為少淨淨亦靜也有處亦名少靜天○解圓光成音指前教體也披音露妙即發化清淨也進修三禪故發成精行證得少淨故通寂滅樂)</span>。</p>
</div>
<div class='div-orig'><p>淨空現前引發無際身心輕安成寂滅樂如是一類名無量淨天。</p>
</div>
<div class='div-commentary'><p><span class='note-inline'>(䟽淨空即靜樂也定心轉勝引發此樂令其無涯樂既無涯方是成就淨樂之義此則名為徹意地樂徧身輕安名無量淨○解既得少淨空相現前復以定力引發少相令無邊際望上未徧望下則多故名無量)</span>。</p>
</div>
<div class='div-orig'><p>世界身心一切圓淨淨德成就勝託現前歸寂滅樂如是一類名徧淨天。</p>
</div>
<div class='div-commentary'><p><span class='note-inline'>(䟽前雖徹意地樂止在身心未名為遍今則徧於依正樂淨圓融世界身心無處不徧殊勝妙樂以成淨德言勝託者即此淨樂是彼行者所依勝處證此樂故名之為歸○解上身心輕安且言其內今世界等者緫攝於外勝定所託一切淨相既現在前還歸內心寂滅之樂)</span>。</p>
</div>
<div class='div-orig'><p>阿難此三勝流具大隨順身心安隱得無量樂雖非正得真三摩地安隱心中歡喜畢具名為三禪。</p>
</div>
<div class='div-commentary'><p><span class='note-inline'>(䟽具大隨順者一是隨順勝定二是離於憂喜憂喜望樂俱為忻猒但是違境故非隨順今此妙樂世間第一更無過者方是隨順具足之義安隱心中歡喜畢具者意地異熟隨順自在樂極於此純一無雜名為畢具以此三禪名離喜妙樂地故此地禪支具有五種一捨二念三慧四樂五一心支○解地持論目第三禪為樂俱禪此定功德與遍身樂俱發故前二禪雖有樂支為喜支所障今滅喜純樂故得其名而云歡喜畢具者名同體別不以文害意○䟽四四禪者然此一地緫報業但有三品感下三天其無想天但是廣果天中別報也夫境界上極於此五不還者自是聖人雜修靜慮資廣果天故業今五品殊勝只於廣果緫報之身生彼五天與凡夫不同由是向下別為五段)</span>。</p>
</div>
<div class='div-orig'><p>阿難復次天人不逼身心苦因<span class='corr'>已</span>盡樂非常住久必壞生苦樂二心俱時頓捨麤重相滅淨福性生如是一類名福生天。</p>
</div>
<div class='div-commentary'><p><span class='note-inline'>(初五句結前生後俱舍論說第四禪離八災患謂尋伺苦樂憂喜及出入息又不為三災所動名不動地今云不逼即離下位苦也苦因下釋不逼所以尋伺憂喜等是苦之因今既離之故無逼迫樂非常住者別明樂支以對前苦三禪雖得徹意地樂然不常住必須有壞壞即成苦此名壞苦苦樂下正明此天今第四禪苦樂俱捨以一一地皆厭下苦麤障忻上淨妙離棄下苦樂名麤重相滅得上地定名淨福性生以此禪定唯一捨受是福之體既離下染故名淨福○解復次下結三禪之德樂非下顯三禪之過苦樂下正示福生也三禪無下界苦因雖名為樂樂久必壞壞亦成苦今既捨樂苦則不生地持名此為捨俱禪其義同矣)</span>。</p>
</div>
<div class='div-orig'><p>捨心圓融勝解清淨福無遮中得妙隨順窮未來際如是一類名福愛天。</p>
</div>
<div class='div-commentary'><p><span class='note-inline'>(䟽唯一捨受與定心圓融捨諸一切苦樂等法於捨心中仍生勝解於此決定忍可印持不為異緣之所引轉故名勝解清淨由勝解力於此圓融勝定之中愛樂隨順今此勝定得無留礙任心自在受用無窮故云得妙隨順窮未來際等問此有漏禪壽命有限何得窮未來際耶答此約得定報壽長遠動經劫數云窮未來非約報後所論也又此善定雖是有漏而能隨順修行者依第四禪引發此定熏無漏禪修願智無諍邊際定也下五那含亦依此定起有漏無漏雜修靜慮若凡夫得更不進修即許壽命有限若聖人修即得盡未來際通此兩向凡聖同修也○解得妙隨順即隨順下文二岐路也由此淨福體性無遮愛樂修習勝妙之法是則福資二路非止當天故云窮未來際)</span>。</p>
</div>
<div class='div-orig'><p>阿難從是天中有二岐路若於先心無量淨光福德圓明修證而住如是一類名廣果天。</p>
</div>
<div class='div-commentary'><p><span class='note-inline'>(䟽於福愛中分二所向一直徃道即至廣果二迂僻道即至無想此標也若於下釋若從發心<span class='corr'>已</span>來不帶異計直修根本四禪四無量善熏禪福德離下地染備歷四位至此福愛更增勝定廣福所感得生勝處名廣果天○解資中曰於福愛中分出二天一廣果二無想此廣果天以四無量心熏禪福德離下地染廣福所感名廣果天)</span>。</p>
</div>
<div class='div-orig'><p>若於先心雙猒苦樂精研捨心相續不斷圓窮捨道身心俱滅心慮灰凝經五百劫。</p>
</div>
<div class='div-commentary'><p><span class='note-inline'>(䟽此正明也若帶異計六行伏想漸猒漸捨至福愛天得捨圓融捨心相續徧窮捨道捨心亦亡不計身心故名俱滅此計無想為涅槃也以此捨心為方便入無想定也初捨麤心入於微心復捨微心入微微心從微微心常修不息便入無想此皆修因也心慮下即無想報命終果報生無想天壽命五百大劫想心不行故名灰凝)</span>。</p>
</div>
<div class='div-orig'><p>是人既以生滅為因不能發明不生滅性初半劫滅後半劫生如是一類名無想天。</p>
</div>
<div class='div-commentary'><p><span class='note-inline'>(此判成虛妄也不了妄想體空乃執生滅勞累猒此生滅求不生滅故云以生滅為因捨於生趣不生未是真不生見第六識暫爾不行如冰夾魚不知微細生滅妄謂涅槃非真涅槃也故云不能發明無生滅性初半劫下却釋彼報行相准俱舍引婆沙釋彼生死位中多時有想初生彼天經於半劫始入無想異熟名初半劫滅欲無常時從異熟出經半劫有心後始方死名後半劫生生滅中間一向無想名無想天)</span>。</p>
</div>
<div class='div-orig'><p>阿難此四勝流一切世間諸苦樂境所不能動雖非無為真不動地有所得心功用純熟名為四禪。</p>
</div>
<div class='div-commentary'><p><span class='note-inline'>(此第四禪離八災患勝下地故名不動地然有劫數壽盡須捨故云非真不動俱舍云然彼器非常情俱生滅故凡夫修定味著受生名有所得定慧均平能捨苦樂勝下諸天名功用純熟)</span>。</p>
</div>
<div class='div-orig'><p>阿難此中復有五不還天於下界中九品習氣俱時滅盡苦樂雙亡下無卜居故於捨心眾同分中安立居處。</p>
</div>
<div class='div-commentary'><p><span class='note-inline'>(九品習氣者即欲界初禪二禪三禪各九品也種現俱無名為滅盡此是聖人斷故名滅非同凡夫暫伏名滅習氣既無苦樂雙泯離下界繫故無卜居然未進斷第四禪惑故於捨心眾同分中別立居處以修禪時漏無漏雜故此別居俱舍論說雜修靜慮五品不同生五汙居五品別者謂下品中品上品上勝品上極品行相如別)</span>。</p>
</div>
<div class='div-orig'><p>阿難苦樂兩滅闘心不交如是一類名無煩天。</p>
</div>
<div class='div-commentary'><p><span class='note-inline'>(苦樂心滅敵對則亡形待既無故云不交不交則無煩也初滅苦樂二形待心雜修初品稍離定障名為無煩煩即障也然下天亦離苦樂不名無煩者以凡夫人忻猒暫伏非是永斷今約畢竟不生故得此名也○解私謂若有苦樂勢必相傾是猶闘戰交於內心也又心受苦境則與苦苦交闘心受樂境則興壞苦交闘今既兩滅故名無煩)</span>。</p>
</div>
<div class='div-orig'><p>機括獨行研交無地如是一類名無熱天。</p>
</div>
<div class='div-commentary'><p><span class='note-inline'>(䟽機弩牙也括筈也箭受弦處也皆喻唯一捨心縱任自在遊諸等至故云獨行不與違順二境相應故云研交無地此天以中品雜修靜慮慧用清虛皆離定障漸得清涼名無熱也○解孤山曰以捨受獨行譬若機括所發必中是以苦樂相磨交闘之心永無其處也)</span>。</p>
</div>
<div class='div-orig'><p>十方世界妙見圓澄更無塵象一切沉垢如是一類名善見天。</p>
</div>
<div class='div-commentary'><p><span class='note-inline'>(䟽十方世界唯一捨心照了微妙圓徧澄寂故云妙見圓澄塵象慧障也沉垢定障也雜修上品功著定慧障亡故能妙見圓澄十方世界名善見也)</span>。</p>
</div>
<div class='div-orig'><p>精見現前陶鑄無礙如是一類名善現天。</p>
</div>
<div class='div-commentary'><p><span class='note-inline'>(陶鑄鎔鍊也範土曰陶鎔金曰鑄圓澄之見既彰定慧之功更著故能鎔鍊自在顯現無盡故云善現)</span>。</p>
</div>
<div class='div-orig'><p>究竟羣幾窮色性性入無邊際如是一類名色究竟天。</p>
</div>
<div class='div-commentary'><p><span class='note-inline'>(究竟鞠窮也羣幾者羣有之幾微也即去無入有有理未形之謂也今此一天窮到色理未形之際故云究竟羣幾窮色性性者性體也推至色性之元體也二句一意前多此例或前句窮緣色等識後句窮所依大種劑此一天即入空處故云入無邊際以空又是大種之所依故名色究竟如馬勝問佛四大性當於何位滅盡無餘佛云空處近分正在頂天也○解私謂究竟研窮之義也幾者動之微也研窮多念至於一念故曰究竟羣幾以雜修五品初用多念無漏熏多念有漏乃至最後用一念無漏熏一念有漏名上極品故俱舍云成由一念雜是也窮色性性者窮亦究竟變其文耳心既熏多至少色亦窮麤至微麤細不同故曰性性入無邊際即色界與無色界二邊之交際也俱舍云從此向上無復所居此處最高名色究竟)</span>。</p>
</div>
<div class='div-orig'><p>阿難此不還天彼諸四禪四位天王獨有欽聞不能知見如今世間曠野深山聖道塲地皆阿羅漢所住持故世間麤人所不能見。</p>
</div>
<div class='div-commentary'><p><span class='note-inline'>(䟽梵云阿那含此云不還此天是彼聖所居故亦名淨居非同凡夫有漏住故以定力殊勝依報亦勝同在世間境界各異舉例可知)</span>。</p>
</div>
<div class='div-orig'><p>阿難是十八天獨行無交未盡形累自此<span class='corr'>已</span>還名為色界。</p>
</div>
<div class='div-commentary'><p><span class='note-inline'>(純是禪定善想所感無有情欲所對故云獨行無交尚有色礙故云未盡形累○䟽三無色界者此四無色無業果色定多慧少猒下色礙想無邊空次猒空處乃至猒無所有以非想非非想為究竟涅槃有此四無色其無色雖無業果色然有定果色為識所依此大乘說實有處所若俱舍說無色界無處由生有四種依同分及命令心等相續餘經說有無色有情佛邊聽法淚下如雨者此約大乘有定果說前文亦說無色界天發願護持也)</span>。</p>
</div>
<div class='div-orig'><p>復次阿難從是有頂色邊際中其間復有二種岐路。</p>
</div>
<div class='div-commentary'><p><span class='note-inline'>(此標也有即是色頂即究竟色於此住名色邊際二岐路者一出三界路即回心人所履二入無色路即定性人所履若凡夫外道既不入此五天即從廣果無想二天而入不在此二所履之限如下自知)</span>。</p>
</div>
<div class='div-orig'><p>若於捨心發明智慧慧光圓通便出塵界成阿羅漢入菩薩乘如是一類名為回心大阿羅漢。</p>
</div>
<div class='div-commentary'><p><span class='note-inline'>(此正明回心也若於有頂禪中故云捨心發無漏智頓斷上界四地三十六品俱生煩惱便證無學仍又回心向大乘道更不入於空識等處以無上地惑故然回心入大有深有淺但隨破惑有深淺耳此類仍是樂慧那含故得慧光圓通便出塵界○解私謂色究竟天是第三果人根有利鈍故分二路其利根者發無漏智斷盡修惑即出三界其鈍根者復由定心欣上猒下生無色界應知慧光圓通且約盡無生智圓滿而言入菩薩乘正約出三界後勝進而說斯亦今經破定性之明文也名為回心者圓師指同涅槃五人發心之義今謂不爾彼是界外發心即入初住此是界內回心方成四果安與五人為同年耶)</span>。</p>
</div>
<div class='div-orig'><p>若在捨心捨猒成就覺身為礙銷礙入空如是一類名為空處。</p>
</div>
<div class='div-commentary'><p><span class='note-inline'>(䟽初二句躡前也捨心有二一有頂二無想若於有頂用無漏道斷有頂惑銷礙入空此是樂定那含即定性聲聞也若於廣果無想用有漏道伏惑入空亦名捨心即凡夫外道也○以此二天俱在捨心共一地故覺身下正明此天銷礙之言亦通前二然行人猒患色法如牢獄心欲出離即修觀智破於色法過於一切色相滅有對相不念種種相入無邊空處心與虛空相應名為空處定)</span>。</p>
</div>
<div class='div-orig'><p>諸礙既銷無礙無滅其中唯留阿頼耶識全於末那半分微細如是一類名為識處。</p>
</div>
<div class='div-commentary'><p><span class='note-inline'>(初句結前空處次句破空入識銷礙之無亦亡故云無礙無滅此即唯觀於識以破於空也其中下正釋唯留頼耶全末那者此七八二識更互相依定性愚法全不知有冥然自留也半分微細者即第六識今留一半緣識心分不留緣色空分故云半分以此第六色心俱緣故留半也行人入此定時猒患虛空無邊緣多則散能礙於定即捨虛空轉心緣識心與識法相應故名為識處定○解真際曰諸礙既銷猒色歸空也無礙無滅猒空入識無礙之無亦復滅也唯留阿頼耶識全於末那者以七八二識互相依故愚法聲聞則不知有不愚法者信有於彼入滅故半分微細者即第六猒空之識<span class='corr'>已</span>離色想故言半分也)</span>。</p>
</div>
<div class='div-orig'><p>空色既亡識心都滅十方寂然逈無攸徃如是一類名無所有處。</p>
</div>
<div class='div-commentary'><p><span class='note-inline'>(䟽空處無色而存空識處亡空而存識皆名所有今此空識俱亡故云空色既亡識心都滅此二句先明三法也十方下正明行相十方者諸法也所緣色空識心等法一無所存故云寂然所緣既寂能緣不行故云逈無攸徃以行人猒患於識三世之識無邊緣多則散能破於定故捨緣識轉心依無所有法心與無所有法相應名無所有處定然今修大乘者多濫此定但一切無著心無所寄都無一物即是大乘如頑空無異而不知善能了達諸禪境界斷伏歷然道品次第如大圓鏡鑒於萬象不差不錯方是大乘真修禪也)</span>。</p>
</div>
<div class='div-orig'><p>識性不動以滅窮研於無盡中發宣盡性如存不存若盡非盡如是一類名為非想非非想處。</p>
</div>
<div class='div-commentary'><p><span class='note-inline'>(䟽初二句指所依體初句雙標識性者標有細想也不動者標無麤想也次句轉釋不動義前無所有處猶用心窮研令不緣識心與無所有法相應今此一天研窮識性伏令不動故云以滅窮研於無下正釋行相是依此識不動之處故云於無盡中辨為非想故云發宣盡性雖見盡而識在故云若盡非盡雖見在而不起故云如存不存由此義故名非想非非想也此即第六識麤想不起仍有細分及頼耶流注不息○故約此義以立其名凖俱舍云前三無色從加行得名此有頂地約當體立稱也行人入此定時猒患無所有處想如癡有想處如㿈如瘡即捨無所有處緣念非有想非無想之法心與此法相應故云非有想非無想也○解私謂無所有處雖云滅識而體性不動但滅微細窮研之分耳今於無盡性中發宣盡性即是從盡復立無盡故天台禪門出古師解云此定中不是一切相貌故言非想若一向無想如木石無異云何能知無想故言非非想如存不存即非想也若盡非盡即非非想也)</span>。</p>
</div>
<div class='div-orig'><p>此等窮空不盡空理。</p>
</div>
<div class='div-commentary'><p><span class='note-inline'>(䟽滅色取空非真空性妄謂為盡故云不盡以不能灰滅心智故言此等者緫指四天也)</span>。</p>
</div>
<div class='div-orig'><p>從不還天聖道窮者如是一類名不回心鈍阿羅漢。</p>
</div>
<div class='div-commentary'><p><span class='note-inline'>(即從色究竟天捨猒成就覺身為礙銷礙入空者既不能發明智慧頓斷上惑成無學果回心向大即以無漏聖道漸次猒捨隨定感果生此四天受劫數報方斷有頂地惑成阿羅漢故名為鈍言不回心者且對前利根者說非畢竟不回<span class='corr'>已</span>如前說)</span>。</p>
</div>
<div class='div-orig'><p>若從無想諸外道天窮空不歸迷漏無聞便入輪轉。</p>
</div>
<div class='div-commentary'><p><span class='note-inline'>(若從無想用有漏道忻上猒下漸至非想認此有漏作無為解便謂涅槃至此不進以不廣聞聖教不辨諸禪漏與無漏修證行相壽終隨業必入諸趣也言從無想來者應是廣果天來與無想同地對五位天名為外道是外道類故云從無想來若實入無想必定退墮更不進修准經論釋無想外道業盡必墮無上生義故○解此等窮空通指凡聖欣猒未盡故云不盡空理縱是聖人修八聖種觀亦有四陰細惑未亡以未得滅受想定故從不還天下明聖人有生此處者是鈍根那含耳言羅漢者約後為名也若從無想下明外道有不生此處者謂窮空不歸也外道窮空凡有二種一窮至四禪以無想為極二窮至無色以非想為極今既入無想則迷於有漏無聞四空故五百劫滿自當輪轉舊解此文作外道從無想天來者非也請觀不歸二字歸猶來也豈非無想窮空不來乎)</span>。</p>
</div>
<div class='div-orig'><p>阿難是諸天上各各天人則是凡夫業果酬答答盡入輪彼之天王即是菩薩遊三摩提漸次增進回向聖倫所修行路。</p>
</div>
<div class='div-commentary'><p><span class='note-inline'>(䟽四空天人容是業報彼四天王即是權化以入大乘首楞嚴定為欲遊戲四禪四空諸禪三昧成佛事故問前四禪王亦是權化通凡夫耶答四禪天王必兼凡聖如前文說五不還天四禪天王獨有欽聞不能知見此約一分凡夫所說故知兼二也○標十地菩薩蓽報為十王初地閻浮王二地四天王三地忉利王四地夜摩王五地知足王六地化樂王七地他化王八地二禪王九地三禪王十地四禪王菩薩進修不為初禪王者帶異計故○解孤山曰遊三摩提者以菩薩善入出住百千三昧故住此定而為天王)</span>。</p>
</div>
<div class='div-orig'><p>阿難是四空天身心滅盡定性現前無業果色從此逮終名無色界。</p>
</div>
<div class='div-commentary'><p><span class='note-inline'>(䟽身心滅盡者色身必盡其心若盡非盡妄謂為盡定性現前者有定果色若無此色四心何依故知有也○標壽六萬八萬大劫者名之為長壽天也○解無業果色者顯有定果色也)</span>。</p>
</div>
<div class='div-orig'><p>此皆不了妙覺明心積妄發生妄有三界中間妄隨七趣沉溺補特伽羅各從其類。</p>
</div>
<div class='div-commentary'><p><span class='note-inline'>(䟽由不如實知真如法一妄認所明分別既生從妄積妄故云不了等當知修禪觀人不達此門或空處或無所有處或非非想處動經六萬八萬大劫身心寂滅報盡還墮緫名長壽天難佛口親宣那不明信補特伽羅此云數取趣○解孤山曰即有情隨諸趣受生也)</span>。</p>
</div>
<div class='div-orig'><p>復次阿難是三界中復有四種阿脩羅類若於鬼道以護法力成通入空此阿脩羅從卵而生鬼趣所攝若於天中降德貶墜其所卜居隣於日月此阿脩羅從胎而出人趣所攝有脩羅王執持世界力洞無畏能與梵王及天帝釋四天爭權此阿脩羅因變化有天趣所攝阿難別有一分下劣脩羅生大海心沉水穴口且遊虛空暮歸水宿此阿脩羅因濕氣有畜生趣攝。</p>
</div>
<div class='div-commentary'><p><span class='note-inline'>(䟽法華瑜伽亦說有四脩羅大同於此諸說脩羅或天或鬼皆不明了此經分明可為標凖○解私謂俱舍四生頌但云鬼通胎化二今卵生脩羅鬼趣所攝則世親之言似未詳矣問法華所列四種脩羅與今四種為同為異答資中云同今謂彼四祇可攝在此四之中不可次第分屬其類荊溪師云法華四種皆與帝釋闘戰一徃觀之但同今經第三類耳問此四脩羅既為四趣所攝應無別報同分之處耶答雖屬四處非無別報今云十居隣於日月等即同分之處也又長阿含云南洲有金剛山中有脩羅宮所治六千由旬欄楯行樹等然一日一夜三時受苦苦具自來入其宮中是知此趣且取一分善報謂之人天若論受苦實在人趣之下故正法念經唯以鬼畜二種收之良由於此)</span>。</p>
</div>
<div class='div-orig'><p>阿難如是地獄餓鬼畜生人及神仙天洎脩羅。</p>
</div>
<div class='div-commentary'><p><span class='note-inline'>(䟽結指諸趣)</span>。</p>
</div>
<div class='div-orig'><p>精研七趣皆是昏沉諸有為相妄想受生妄想隨業於妙圓明無作本心皆如空華元無所有但一虛妄更無根緒。</p>
</div>
<div class='div-commentary'><p><span class='note-inline'>(結成虛妄也精研猶細尋也妄想受生七趣果也妄想隨滅七趣因也此妄因果皆是無明有為虛相無實可得若望圓明如虛空華本無所有何根緒而可得耶)</span>。</p>
</div>
<div class='div-orig'><p>阿難此等眾生不識本心受此輪回經無量劫不得真淨。</p>
</div>
<div class='div-commentary'><p><span class='note-inline'>(此示妄想受生也)</span>。</p>
</div>
<div class='div-orig'><p>皆由隨順殺盜淫故反此三種又則出生無殺盜淫。</p>
</div>
<div class='div-commentary'><p><span class='note-inline'>(此示妄想隨業也)</span>。</p>
</div>
<div class='div-orig'><p>有名鬼倫無名天趣有無相傾起輪回性。</p>
</div>
<div class='div-commentary'><p><span class='note-inline'>(結輪轉也鬼倫天趣略舉四惡三善之二也有無相待互成傾奪升而復墜有輪無初)</span>。</p>
</div>
<div class='div-orig'><p>若得妙發三摩提者則妙常寂有無二無無二亦滅尚無不殺不偷不淫云何更隨殺盜淫事。</p>
</div>
<div class='div-commentary'><p><span class='note-inline'>(若發三昧唯見一體三德祕藏妙般若也常法身也寂解脫也有無二無非生死也無二亦滅非涅槃也唯一中道實相之理離實相外更無別法故云云何更隨殺盜淫事○標三摩提者即首楞嚴定也得此定時覺幻之智尚無豈況更隨殺盜淫之事也○解孤山曰有無二無無生死之俗也無二亦滅滅涅槃之真也尚無於善況隨於惡亦應云尚無無二云何隨二中道無著其旨惟明)</span>。</p>
</div>
<div class='div-orig'><p>阿難不斷三業各各有私因各各私眾私同分非無定處自妄發生生妄無因無可尋究。</p>
</div>
<div class='div-commentary'><p><span class='note-inline'>(䟽殺盜淫三隨人別造名各各私所造業同故云同分業苦相對必無參差故云定處即所感處也既稱為妄云何有因故無尋究此即結答前文為有定處為復自然彼彼發業各各私受之問也)</span>。</p>
</div>
<div class='div-orig'><p>汝勗修行欲得菩提要除三惑不盡三惑縱得神通皆是世間有為功用習氣不滅落於魔道雖欲除妄倍加虛偽如來說為可哀憐者汝妄自造非菩提咎作是說者名為正說若他說者即魔王說。</p>
</div>
<div class='div-commentary'><p><span class='note-inline'>(要除三惑者此正勸也前文三緣斷故三因不生狂性自歇歇即菩提等不盡下明不斷之失修禪不持戒是即魔羅業以妄修於妄真實可憐愍汝妄下重指結答以示正邪也前問云此道為復本來自有為是眾生妄習生起今結答云汝妄自造非菩提咎即以前句答後問後句答前問也○解私謂<span class='corr'>已</span>上說正宗分訖此下入流通分慤節二師從文殊問名下判入流通諸家並以辨魔之文猶屬正說至第十卷末阿難若復有人下方曰流通今觀下文大節有二一分別魔事流通行門二校量功德流通教門經旨顯矣)</span>。</p>
</div></div>
<p class='juan'>首楞嚴經義海卷第二十五　牧五</p>
<div class='div-w'>
<p class='h1'>音釋</p>
<div class='div-note'>括<p style="margin-left:1em"><span class='note-inline'>(古活切與筈同)</span>。</p>
劑<p style="margin-left:1em"><span class='note-inline'>(在詣切齊也)</span>。</p>
躡<p style="margin-left:1em"><span class='note-inline'>(眤輙切蹈也)</span>。</p>
癕<p style="margin-left:1em"><span class='note-inline'>(於容切腫也)</span>。</p>
貶<p style="margin-left:1em"><span class='note-inline'>(悲撿切謫也)</span>。</p>
楯<p style="margin-left:1em"><span class='note-inline'>(乳尹切闌檻也)</span>。</p>
勗<p style="margin-left:1em"><span class='note-inline'>(許玉切勉也)</span>。</p>
</div></div>
</div><!-- end of div[@id='body'] -->
</body></html>