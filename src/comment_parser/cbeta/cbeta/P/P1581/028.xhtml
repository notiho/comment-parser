<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>首楞嚴經義海</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu36' />
<p class='juan'>首楞嚴經義海卷第二十八<span class='note-inline'>(經十之一)</span></p>
<div class='div-other'><p style="margin-left:2em"><span class='note-inline'>(凡遇圓相即是標辭與䟽同其上文)</span>。</p>

<div class='div-orig'><p>阿難彼善男子修三摩提想陰盡者是人平常夢想銷滅寤寐恒一。</p>
</div>
<div class='div-commentary'><p><span class='note-inline'>(䟽想陰若存寤即想像寐即成夢今想陰盡即無有夢以想陰是夢之元故寤寐一者雖有寤寐以無想故寤亦如寐寐亦如寤故云恒一)</span>。</p>
</div>
<div class='div-orig'><p>覺明虛靜猶如晴空無復麤重前塵影事。</p>
</div>
<div class='div-commentary'><p><span class='note-inline'>(圓明心體名為覺明離想浮動故名虛靜空喻覺明睛喻離想麤重即煩惱也以想陰是煩惱濁故前塵影事即所想境能想既亡所想不立故云無復○解私謂準智論明阿羅漢有眠無夢驗今想盡即六想淨也以圓觀所破通別二惑猶如治鐵麤垢先除故云無復麤重等)</span>。</p>
</div>
<div class='div-orig'><p>觀諸世間大地山河如鏡鑒明來無所黏過無蹤迹虛受照應。</p>
</div>
<div class='div-commentary'><p><span class='note-inline'>(䟽觀緣也雖有根識緣諸境界而不想像繫念在意故如其鏡照物無迹但虛受虛照虛應而<span class='corr'>已</span>亦可如鏡照於光明雖鑒無影故云虛受○標喻鏡有四種妙用虛者能含萬象受者物來不拒照者隨物大小顯形應者妍醜無於取捨具此四德故)</span>。</p>
</div>
<div class='div-orig'><p>了罔陳習唯一精真。</p>
</div>
<div class='div-commentary'><p><span class='note-inline'>(䟽了畢也罔無也陳舊也習妄想也畢竟無有無始妄習唯有一靈真如性也又了謂了別即諸識也罔謂罔象陳習謂無始種子也唯一精真者唯一識陰也如下文云則湛了內罔象虛無微細精想以對行陰故云精真也顯此行人得想陰盡唯識陰及行陰在今此行陰又現披露故名識陰為精真也○解虛受照應即受想二陰也受以虛明為本想以取像為義下文云種種取像心生形取等名為融通妄想今覺明中觀諸世間如鏡照物即想陰也了罔陳習謂受之與想<span class='corr'>已</span>無陳故習氣也)</span>。</p>
</div>
<div class='div-orig'><p>生滅根元從此披露見諸十方十二眾生畢殫其類雖未通其各命由緒見同生基猶如野馬熠熠清擾為浮根塵究竟樞穴此則名為行陰區宇。</p>
</div>
<div class='div-commentary'><p><span class='note-inline'>(䟽行陰是生滅元以遷流造作故想盡行現故云披露畢殫其類者殫盡也盡此十二類生皆從行出以行是業體故未通各命者雖<span class='corr'>已</span>了知十二類生總從行出而未知眾生別種在識陰中此即本識業苦種子是眾生各別性命因由端緒也見同生基即行陰也十二品類同以行陰為其基本猶野馬者塵合陽氣鼓而為之熠熠即光起閃爍喻生滅也清擾者即此行陰擾動生滅微細不停以無想陰塵垢故名清也為浮根塵究竟樞穴者門簨曰樞門曰曰穴此皆動轉之要處也根塵生滅皆以行陰為機紐處了知此者正在行陰故云區宇○解孤山曰下文云唯滅與生是行邊際十二類生皆從行出以行是業能招報故雖未能別相見彼眾生修因趣果因由端緒<span class='corr'>已</span>能總相見彼生類俱由行起名此行陰為同生基清擾即下文幽清擾動也)</span>。</p>
</div>
<div class='div-orig'><p>若此清擾熠熠元性性入元澄一澄元習如波瀾滅化為澄木名行陰盡是人則能超眾生濁觀其所由幽隱妄想以為其本。</p>
</div>
<div class='div-commentary'><p><span class='note-inline'>(䟽性入元澄者行陰若盡遷流性澄歸一藏識名入元澄經云藏識海常住也以觀行增勝能純生滅根元習氣令其不動歸一識陰如澄水也以行是眾生遷流業性故此若盡即超眾生濁也行陰生滅微細難覺故名幽隱○標名行陰盡湛入合湛也○解私謂性入元澄者性即生滅之性以旋復為入也元即樞穴之元以精真為澄也習謂習氣即通惑耳如波瀾滅喻意可知超眾生濁者行陰為生滅根元眾生覽此生滅為體其元既盡斯濁亦超)</span>。</p>
</div>
<div class='div-orig'><p>阿難當知是得正知奢摩他中諸善男子凝明正心十類天魔不得其便方得精研窮生類本於本類中生元露者觀彼幽清圓擾動元於圓元中起計度者是人墜入二無因論。</p>
</div>
<div class='div-commentary'><p><span class='note-inline'>(䟽止觀增勝想念不起故云凝明正心欲界愛染不生故云魔不得便於此推窮生類之本唯一行陰幽隱清虛以為一切生滅之元今既披露此外更無眾生之本便執世間無因而起以不知善惡因由差別種子在識陰故即外道論因此而有皆修行至此邪慧忽生名為見發非是本來別有外道○解私謂想陰既伏煩濁且澄故曰觀彼幽清殫見類生遷流陰穴故曰圓擾動元)</span>。</p>
</div>
<div class='div-orig'><p>一者是人見本無因何以故是人既得生機全破乘于眼根八百功德見八萬劫所有眾生業流灣環死此生彼秖見眾生輪迴其處八萬劫外冥無所觀便作是解此等世間十方眾生八萬劫來無因自有。</p>
</div>
<div class='div-commentary'><p><span class='note-inline'>(䟽生機全破行陰現也八百功德謂由定力發其眼根本分功德百倍增勝乘此通力見八萬劫眾生死此生彼過此不知亦是行陰勢力盡處不知識陰生因種子無明所熏感果差別以不知故便執本來無因而有如見飛鳥遠不及處便謂為無以眼根取塵本唯八百世間通力不越於此若出世通過此無礙○解生機全破者機喻擾動即行陰也不為想陰所覆故云全破眼根八百功德既約三世四方論之今見本無因即乘過去功德下見未無因即乘未來功德斯由定中發宿命通乃令眼根彰此力用業流灣環行陰流轉也[宴-女+六]無所觀外道[宴-女+六]諦也夫善惡業緣唯識變造是人八萬劫外尚不見行何況於識故從此來起無因計)</span>。</p>
</div>
<div class='div-orig'><p>由此計度亡正徧知墮落外道惑菩提性。</p>
</div>
<div class='div-commentary'><p><span class='note-inline'>(䟽如文)</span>。</p>
</div>
<div class='div-orig'><p>二者是人見末無因何以故是人於生既見其根知人生人悟鳥生鳥烏從來黑鵠從來白人天本竪畜生本橫白非洗成黑非染造從八萬劫無復改移今盡此形亦復如是而我本來不見菩提云何更有成菩提事當知今日一切物象皆本無因。</p>
</div>
<div class='div-commentary'><p><span class='note-inline'>(初二句標何以下出所以今盡下正顯末無因義以本無因故末亦無因八萬劫前不見菩提八萬劫後亦復如是以見本無末亦無也知人生人等者人只生人無因生鳥鳥只生鳥無因生人此皆不知新造異業感異類生故成此執○解無復改移者此見一分人畜之類有經長時業果未轉故起期計如智論明舍利弗觀鴿子身前後皆八萬劫不改其報今行陰中既見此相乃執一切自然而然此即不知十二類生各命由緒也今盡此形等明未來無因亦應見八萬劫以外道通同聲聞故)</span>。</p>
</div>
<div class='div-orig'><p>由此計度亡正徧知墮落外道惑菩提性是則名為第一外道立無因論。</p>
</div>
<div class='div-commentary'><p><span class='note-inline'>(肇師云外道末伽棃謂眾生苦樂不因行得皆自然耳前經云末伽棃等都言此身死後全滅今計無因雖不云死滅必至劫滿亦同其倫當知諸見不出四句謂斷常雙亦雙非也上二無因即斷見下四徧常及一分無常一分常乃至死後俱非即後三句餘之所計皆源流於此)</span>。</p>
</div>
<div class='div-orig'><p>阿難是三摩中諸善男子凝明正心魔不得便窮生類本觀彼幽清常擾動元於圓常中起計度者是人墜入四徧常論。</p>
</div>
<div class='div-commentary'><p><span class='note-inline'>(䟽常者行陰生滅相續不失故名常由計四種徧一切法故名圓也　標結前想陰<span class='corr'>已</span>破唯一行陰以為生死之元四種者一心境二四大三八識四行陰殊不知善惡好醜種子含藏在第八識修行至此邪慧忽生也)</span>。</p>
</div>
<div class='div-orig'><p>一者是人窮心境性二處無因修習能知二萬劫中十方眾生所有生滅咸皆循環不曾散失計以為常。</p>
</div>
<div class='div-commentary'><p><span class='note-inline'>(䟽於勝定中以心境二法為所窮處由是觀成知二萬劫十方眾生生滅循環不曾散失如水為冰冰還成水雖循環而體不失故名為常○解真際曰心境二處雖則無因二萬劫來生滅不斷故計為常)</span>。</p>
</div>
<div class='div-orig'><p>二者是人窮四大元四性常住修習能知四萬劫中十方眾生所有生滅咸皆體恒不曾散失計以為常。</p>
</div>
<div class='div-commentary'><p><span class='note-inline'>(䟽此人觀中以四大為所觀處觀成能知四萬劫中眾生生滅咸皆體常以眾生皆以四大為體四大既常眾生亦常故無散失○解孤山曰人之生滅不離四大大性不失於是計常)</span>。</p>
</div>
<div class='div-orig'><p>三者是人窮盡六根末那執受心意識中本元由處性常恒故修習能知八萬劫中一切眾生循環不失本來常住窮不失性計以為常。</p>
</div>
<div class='div-commentary'><p><span class='note-inline'>(䟽梵云訖利瑟吒耶末那此云染汙意執受者即第八識窮此八識性元是常由是能知八萬劫中眾生生滅不斷不散以眾生無不具有八種識故八識既生滅不失眾生亦然故名常也○解資中曰此於六根及第七識并執受心本元由處性恒不失計以為常真際曰言六根者舉所依根顯能依識既云心意識中故知觀八識也私謂按楞伽云阿棃耶識除佛及八地菩薩諸餘二乘外道修行者皆不能知由是觀之今行陰未盡豈能於此計以為常應知言心意識者通舉八識也本元由處者別指行陰也良以首楞嚴定頓窮八識圓伏五住而於想陰盡處不了行陰微細生滅妄認為常非謂定中<span class='corr'>已</span>見第八慤師云若了八識何得異計斯言善焉)</span>。</p>
</div>
<div class='div-orig'><p>四者是人既盡想元生理更無流止運轉生滅想心今<span class='corr'>已</span>永滅理中自然成不生滅因心所度計以為常。</p>
</div>
<div class='div-commentary'><p><span class='note-inline'>(䟽生理即行陰以見想盡想能運動今<span class='corr'>已</span>息故運動既無不生滅理自然是行此於生滅計不生滅故執為常○解私謂前指本元為常即於生滅計不生滅如見細流謂之止水也今取理中為常乃於生滅計不生滅如見虛空謂之常住也斯亦妄認行陰為理耳)</span>。</p>
</div>
<div class='div-orig'><p>由此計常亡正徧知墮落外道惑菩提性是則名為第二外道立圓常論。</p>
</div>
<div class='div-commentary'><p><span class='note-inline'>(䟽正徧知即菩提性邪倒分別故失正唯局二四八萬劫中餘不能知故失徧正知徧知既亡故成外道邪論○標所執上四種徧一切名圓行陰相續名常○解此四徧常所窮之境從廣至狹而成次第初通五陰二局色陰二唯行陰四但是行陰不生滅理若言第三計八識第四復計行陰其義既失所次亦非)</span>。</p>
</div>
<div class='div-orig'><p>又三摩中諸善男子堅凝正心魔不得便窮生類本觀彼幽清常擾動元於自他中起計度者是人墜入四顛倒見一分無常一分常論。</p>
</div>
<div class='div-commentary'><p><span class='note-inline'>(䟽或執我能生他我常他無常或執我從他生他常我無常皆計一分無常一分常論)</span>。</p>
</div>
<div class='div-orig'><p>一者是人觀妙明心徧十方界湛然以為究竟神我從是則計我徧十方凝明不動一切眾生於我心中自生自死則我心性名之為常彼生滅者真無常性。</p>
</div>
<div class='div-commentary'><p><span class='note-inline'>(此人修定既未證真有漏觀中觀妙明心徧十方界假想而見不知無明妄識變影似真執此妄心徧十方界以為真我凝明不動定力持故見諸眾生於我心中自生自死即是無常我不動者即是常故○標此皆識心計度都無實義○解觀妙下重舉觀行湛然下正明起計亦由不了行陰生滅妄謂此處心性湛然以為神我言神我者外道名主諦謂一切法皆是我所悉以此神而為其主)</span>。</p>
</div>
<div class='div-orig'><p>二者是人不觀其心徧觀十方恒沙國土見劫壞處名為究竟無常種性劫不壞處名究竟常。</p>
</div>
<div class='div-commentary'><p><span class='note-inline'>(䟽此人定中乘通見十方界於中見界未壞便執為常見<span class='corr'>已</span>壞處執無常性此雖觀器必帶正報○標此相以通也○解三禪<span class='corr'>已</span>下終為三災所壞名無常種性四禪以上災不能壞名究竟常)</span>。</p>
</div>
<div class='div-orig'><p>三者是人別觀我心精細微密猶如微塵流轉十方性無移改能令此身即生即滅其不壞性名我性常一切死生從我流出名無常性。</p>
</div>
<div class='div-commentary'><p><span class='note-inline'>(䟽我心如微塵者以心性微密難見故如微塵非謂其小也此執微細心性以之為我我者自在主宰為義故能流轉性無移改却能令此麤蘊色身有生有滅以此麤蘊皆從我心所流出故所流出者名為無常能流出者名為常性○解我既微細生滅亦然故云即生即滅而此生滅從細至麤相續無間故云一切死生等)</span>。</p>
</div>
<div class='div-orig'><p>四者是人知想陰盡見行陰流行陰常流計為常性色受想等今<span class='corr'>已</span>滅盡名為無常。</p>
</div>
<div class='div-commentary'><p><span class='note-inline'>(䟽行陰披露現見遷流故執為常想等觀中暫伏不起故執無常是故此身一分無常一分常也○解前觀我心雖流轉十方性無移改不知我是行陰其體常流今雖見流仍未見識陰之相故對色受想等為常無常也此四顛倒初觀神我及一切眾生即正報也次觀國土與劫即依報也此二對他明常無常三觀我心及身四計陰等此二約自色心明常無常亦從廣至狹也)</span>。</p>
</div>
<div class='div-orig'><p>由此計度一分無常一分常故墮落外道惑菩提性是則名為第三外道一分常論。</p>
<p>又三摩中諸善男子堅凝正心魔不得便窮生類本觀彼幽清常擾動元於分位中生計度者是人墜入四有邊論。</p>
</div>
<div class='div-commentary'><p><span class='note-inline'>(䟽想陰盡處有四分位計此以為有邊無邊○標行人到此邪見有無)</span>。</p>
</div>
<div class='div-orig'><p>一者是人心計生元流用不息計過未者名為有邊計相續心名為無邊。</p>
</div>
<div class='div-commentary'><p><span class='note-inline'>(䟽此人心計行陰現今流注不息名為無邊遍未不見名為有邊此約流用生滅不息無有邊際說無邊耳○解孤山曰生元即行陰也過未不見故名有邊現在相續故為無邊)</span>。</p>
</div>
<div class='div-orig'><p>二者是人觀八萬劫則見眾生八萬劫前寂無聞見無聞見處名為無邊有眾生處名為有邊。</p>
</div>
<div class='div-commentary'><p><span class='note-inline'>(䟽雖八萬劫見於眾生然有分劑故曰有邊此外寂然不見有生別無分劑故執無邊○解私謂後八萬劫亦合如前今恐存略)</span>。</p>
</div>
<div class='div-orig'><p>三者是人計我徧知得無邊性彼一切人現我知中我曾不知彼之知性名彼不得無邊之心但有邊性。</p>
</div>
<div class='div-commentary'><p><span class='note-inline'>(䟽我能徧知一切眾生一切眾生現為我知故我即得無邊心也我曾不知下彼一切人雖有於知此知且不現我知中以不現故即是有邊○解孤山曰我曾下謂但見彼人現我知中而不能知彼人性徧故計彼性以為有邊)</span>。</p>
</div>
<div class='div-orig'><p>四者是人窮行陰空以其所見心路籌度一切眾生一身之中計其咸皆半生半滅明其世界一切所有一半有邊一半無邊。</p>
</div>
<div class='div-commentary'><p><span class='note-inline'>(䟽窮行陰空者想盡行露今於觀中研令取空也以研窮心計度行陰一切眾生一身之內即生即滅世界亦爾生處有邊滅處無邊生現見故滅不見故○解資中曰此計行陰滅處為空空故無邊以心籌度復見有生生故有邊世界所有義亦如是私謂此四有邊初唯約自二單約他三具自他四重計他一切依正斯則前狹後廣以成其次)</span>。</p>
</div>
<div class='div-orig'><p>由是計度有邊無邊墮落外道惑菩提性是則名為第四外道立有邊論。</p>
</div>
<div class='div-commentary'><p><span class='note-inline'>(標外道所計不出有無)</span>。</p>
</div>
<div class='div-orig'><p>又三摩中諸善男子堅凝正心魔不得便窮生類本觀彼幽清常擾動元於知見中生計度者是人墜入四種顛倒不死矯亂徧計虛論。</p>
</div>
<div class='div-commentary'><p><span class='note-inline'>(䟽此人於知見中不能決擇有人問者皆矯智亂答言不死者唯婆沙說外道計天常住名為不死計不亂答得生彼天若實不知而輙答者恐成矯亂故有問時答言祕密不應皆說或不定答佛法呵云此真矯亂)</span>。</p>
</div>
<div class='div-orig'><p>一者是人觀變化元見遷流處名之為變見相續處名之為恒見所見處名之為生不見見處名之為滅相續之因性不斷處名之為增正相續中中所離處名之為減各各生處名之為有互互亡處名之為無以理都觀用心別見。</p>
</div>
<div class='div-commentary'><p><span class='note-inline'>(別義觀行也於一生滅行陰分為八義別見謂常變生滅增減有無也不見見者見不見也滅處不可見故餘如文)</span>。</p>
</div>
<div class='div-orig'><p>有求法人來問其義答言我今亦生亦滅亦有亦無亦增亦減於一切時皆亂其語令彼前人遺失章句。</p>
</div>
<div class='div-commentary'><p><span class='note-inline'>(約義答問略舉六義以不能定其道理但兩楹答故云亦生亦滅等令彼前人於章句中不得義理故云遺失章句)</span>。</p>
</div>
<div class='div-orig'><p>二者是人諦觀其心互互無處因無得證有人來問唯答一字但言其無除無之餘無所言說。</p>
</div>
<div class='div-commentary'><p><span class='note-inline'>(念念滅處名互互無以心纔生即滅無體可得行既如是諸法亦然故云因無得證故有問者但答無耳)</span>。</p>
</div>
<div class='div-orig'><p>三者是人諦觀其心各各有處因有得證有人來問唯答一字但言其是除是之餘無所言說。</p>
</div>
<div class='div-commentary'><p><span class='note-inline'>(念念生處名各各有因是得證一切皆有有人來問但答是者雖見其心念念有生意許皆有又見其滅不敢答有故但答是擬防其失○標此人落於常見外道)</span>。</p>
</div>
<div class='div-orig'><p>四者是人有無俱見其境枝故其心亦亂有人來問答言亦有即是亦無亦無之中不是亦有一切矯亂無容窮詰。</p>
</div>
<div class='div-commentary'><p><span class='note-inline'>(此有無俱計也其境枝故其心不亂者以不定是一義故成亂也以前二論但偏證有無今此一論即有無俱計也亦有即是亦無者意許所有之中即有於無得成有無計也亦無之中不是亦有者雖於有中說無二相各別故云不是亦有無容窮詰者若詰有即是無又云無中不是亦有若詰無不是有又云亦有即是亦無互相遮防故難窮詰○解私謂從二至四於前八中有無分出也二三單計第四兩亦有即是無如冰是水也無不是有如水非冰也四句之中但涉三句未見雙非其計猶麤)</span>。</p>
</div>
<div class='div-orig'><p>由此計度矯亂虛無墮落外道惑菩提性是則名為第五外道四顛倒性不死矯亂徧計虛論。</p>
</div>
<div class='div-commentary'><p><span class='note-inline'>(䟽如是四論長阿含云一者若沙門婆羅門等作如是見云不知善惡有報耶若如是問我我不能答有愧有畏我當答云此事異此事不異此事非異非不異是為初見二以他世有無問亦作此答三以何者為善惡問亦作此答第四愚冥暗鈍若他有問俱隨言印可但云如是如有問云蘊有幾種彼反問云汝意謂幾他即答言我意謂五彼云如是或云此事異等)</span>。</p>
</div>
<div class='div-orig'><p>又三摩中諸善男子堅凝正心魔不得便窮生類本觀彼幽清常擾動元於無盡流生計度者是人墜入死後有相發心顛倒。</p>
</div>
<div class='div-commentary'><p><span class='note-inline'>(無盡流行陰也今見行遷却執於我死後有相者以行是我所有故行既遷流不息故我死後有相也○解資中曰由見無盡故言死後有相)</span>。</p>
</div>
<div class='div-orig'><p>或自固身云色是我或見我圓含徧國土云我有色或彼前緣隨我迴復云色屬我或復我依行中相續云我在色皆計度言死後有相如是循環有十六相。</p>
</div>
<div class='div-commentary'><p><span class='note-inline'>(䟽初約色蘊具出四句皆云死後有相如是循環例作後三陰十二句也固身者固堅也堅執現今形色是我本體色陰既爾受想行等例此而作成十六句問前三陰盡唯行識二陰何得更執前三又不言識答前之三陰觀中雖破但約觀法增勝不被陰迷善巧安忍不生過患豈可都無謂之破耶今觀行陰依止前三遷流相續故執三也不言識者行陰覆故由是通前而不言識也○標謂色有四相受想行亦有四相一色是我二我有色三色屬我四我在色受想行亦同色之四執○解真際曰初計色四句謂色是我我有色色屬我我在色如是下例餘三陰各計四句故成十六檇李曰不言識陰者所計之我即是識陰也私謂不爾外道六法我與識異今行陰未破識未當情故不言耳問前三陰既破何故與我復計四句耶答但破其計不破其法色等生滅念念不停即無盡流也然此行陰與常塗所辯麤細不同如百論家以識陰為初想陰居次受陰第三三皆無計未能成業至於行陰方起煩惱造作諸業是則四陰之中行陰最麤此據平常未破時說也今觀行中<span class='corr'>已</span>破受想須知行陰麤相亦盡唯細相在故通前三陰俱見遷流幽隱之元其實難曉)</span>。</p>
</div>
<div class='div-orig'><p>從此或計畢竟煩惱畢竟菩提兩性並驅各不相觸。</p>
</div>
<div class='div-commentary'><p><span class='note-inline'>(䟽既十六相皆死後有煩惱亦爾以是生死根故菩提亦爾以是覺元明故真妄兩驅畢竟無改二皆有相也○標此皆妄分別有佛有世界○解上四陰與我既死後有相或復妄計煩惱菩提理亦如是以煩惱由陰而生菩提由我而證言畢竟者即兩性並驅入未來際也)</span>。</p>
</div>
<div class='div-orig'><p>由此計度死後有故墮落外道惑菩提性是則名為第六外道立五陰中死後有相心顛倒論。</p>
</div>
<div class='div-commentary'><p><span class='note-inline'>(標法華會上叱此外計云若有若無等依止此諸見具足六十二深著虛妄法○解通結五陰正在前四又雖在前四義唯行陰耳)</span>。</p>
</div>
<div class='div-orig'><p>又三摩中諸善男子堅凝正心魔不得便窮生類本觀彼幽清常擾動元於先除滅色受想中生度計者是人墜入死後無相發心顛倒。</p>
</div>
<div class='div-commentary'><p><span class='note-inline'>(䟽見前三陰<span class='corr'>已</span>滅當知行陰亦應還滅即計死後斷滅總名無相)</span>。</p>
</div>
<div class='div-orig'><p>見其色滅形無所因觀其想滅心無所繫知其受滅無復連綴陰性銷散縱有生理而無受想與草木同此質現前猶不可得死後云何更有諸相因之勘校死後相無如是循環有八無相。</p>
</div>
<div class='div-commentary'><p><span class='note-inline'>(此約四陰現在因亡未來果滅都成於八○解見其下明色受想三陰<span class='corr'>已</span>滅由見先來三陰滅故乃計現未四陰俱無名八無相從陰性下明現前色陰盡也此質下以現前況死後也色陰既爾受想行亦然是故例云如是循環等)</span>。</p>
</div>
<div class='div-orig'><p>從此或計涅槃因果一切皆空徒有名字究竟斷滅。</p>
</div>
<div class='div-commentary'><p><span class='note-inline'>(䟽陰既因果皆無涅槃因果亦皆斷滅斯則有為無為染淨諸法因果俱無故云一切皆空○解涅槃因果依現陰而修後陰而證陰既叵得修證何有耶)</span>。</p>
</div>
<div class='div-orig'><p>由此計度死後無故墮落外道惑菩提性是則名為第七外道立五陰中死後無相心顛倒論。</p>
</div>
<div class='div-commentary'><p><span class='note-inline'>(標此毗羅外道執死後斷滅)</span>。</p>
</div>
<div class='div-orig'><p>又三摩中諸善男子堅凝正心魔不得便窮生類本觀彼幽清常擾動元於行存中兼受想滅雙計有無自體相破是人墜入死後俱非起顛倒論。</p>
</div>
<div class='div-commentary'><p><span class='note-inline'>(䟽此先將<span class='corr'>已</span>滅三陰例現存行陰得四箇非有偏句又將行存一陰例前<span class='corr'>已</span>滅二陰得四箇非無偏句前後相望每陰皆得非有非無成四俱非現在既爾死後亦然現在未來共成八也故云死後俱非也○解雙計有無至死後俱非者此有二義一亦有亦無二非有非無下文先計雙亦次計雙非)</span>。</p>
</div>
<div class='div-orig'><p>色受想中見有非有行遷流內觀無不無如是循環窮盡陰界八俱非相隨得一緣皆言死後有相無相。</p>
</div>
<div class='div-commentary'><p><span class='note-inline'>(䟽色等三陰先雖是有而今破盡故云非有例行亦爾此四非有也行遷流內觀無不無者若將行陰例前為無現且念念遷流不斷此又非無行既非無前三亦爾此四非無也如是循環窮盡陰界者現將四陰循歷相例一一皆見非有非無故云循環推至死後故云窮盡陰界隨得一緣者即此四陰隨舉一陰皆悉死後非有非無今言有無者有即非無無即非有也○解此計雙亦也見有非有謂色受想無也觀無不無謂行陰有也如是循環等例立雙亦也謂三陰無亦如行陰之有行陰有亦如三陰之無四陰各二故名八俱非相言俱非者對前偏計有無得名文意且在雙計有無耳故緫結云有相無相)</span>。</p>
</div>
<div class='div-orig'><p>又計諸行性遷訛故心發通悟有無俱非虛實失措。</p>
</div>
<div class='div-commentary'><p><span class='note-inline'>(䟽此但現見行陰遷變生中有滅故非有滅中有生故非無由是通悟一切皆是非有非無何啻於八虛實即有無也有不定有實何曾實無不定無虛何曾虛舉著皆非故云失措○標此執陰界非非有非非無故云失措○解此計雙非也色受想等皆名諸行悉有遷訛下文云甲長髮生氣銷容皺乃至念念不停即其相也於前四陰雙計有無亦有八俱非義此見既細所以的就行陰言之)</span>。</p>
</div>
<div class='div-orig'><p>由此計度死後俱非後際昏瞢無可道故墮落外道惑菩提性是則名為第八外道立五陰中死後俱非心顛倒論。</p>
</div>
<div class='div-commentary'><p><span class='note-inline'>(䟽後際下釋死後非義無可道者言有不有言無不無有無二途俱道不得也現在尚爾豈況死後不覺不知而言有無耶故云昏瞢)</span>。</p>
</div>
<div class='div-orig'><p>又三摩中諸善男子堅凝正心魔不得便窮生類本觀彼幽清常擾動元於後後無生計度者是人墜入七斷滅論。</p>
</div>
<div class='div-commentary'><p><span class='note-inline'>(是人見行陰念念滅處名後後無設生七處後皆斷滅故成此論○解孤山曰七斷滅者欲開人天色開四禪無色合一計此七處已不生之也)</span>。</p>
</div>
<div class='div-orig'><p>或計身滅或欲盡滅或苦盡滅或極樂滅或極捨滅如是循環窮盡七際現前銷滅滅<span class='corr'>已</span>無復。</p>
</div>
<div class='div-commentary'><p><span class='note-inline'>(䟽或計身滅即欲界人天也同界地故欲盡即初禪苦盡即二禪極樂即三禪極捨即四禪及無色界也現前銷滅者三陰<span class='corr'>已</span>滅行陰亦爾也七處皆現斷滅死後不復生也○解身滅者欲界人天也欲盡滅初禪欲染<span class='corr'>已</span>盡故苦盡滅二禪極喜無憂苦故極樂滅三禪之樂極故極捨滅四禪捨覺觀喜樂故無色捨色礙故然則極捨之言含其二也)</span>。</p>
</div>
<div class='div-orig'><p>由此計度死後斷滅墮落外道惑菩提性是則名為第九外道立五陰中死後斷滅心顛倒論。</p>
</div>
<div class='div-commentary'><p><span class='note-inline'>(解私謂此計應從第七外道流出但前約橫論今約竪論若攝橫歸竪則前無相屬今身滅)</span>。</p>
</div>
<div class='div-orig'><p>又三摩中諸善男子堅凝正心魔不得便窮生類本觀彼幽清常擾動元於後後有生計度者是人墜入五涅槃論。</p>
</div>
<div class='div-commentary'><p><span class='note-inline'>(䟽行陰滅而復生故云後有也)</span>。</p>
</div>
<div class='div-orig'><p>或以欲界為正轉依觀見圓明生愛慕故或以初禪性無憂故或以二禪心無苦故或以三禪極恱隨故或以四禪苦樂二亡不受輪迴生滅性故。</p>
</div>
<div class='div-commentary'><p><span class='note-inline'>(以欲界為正轉依者因修觀行發欲界未至定於觀心中見圓明相不捨欲界即是涅槃為正轉依或以初禪性無憂者已離欲染無復憂心得輕安樂故或以二禪心無苦者即是極喜也或以三禪極恱隨者即極樂也或以四禪苦樂二亡即捨受也)</span>。</p>
</div>
<div class='div-orig'><p>迷有漏天作無為解五處安隱為勝淨依如是循環五處究竟。</p>
</div>
<div class='div-commentary'><p><span class='note-inline'>(不識教相得此四禪及欲界定少分安樂便計涅槃執有漏天作無為解者因修正定忽發此禪得少輕安非是究竟便妄計執以為涅槃○標見取未亡以邪為正)</span>。</p>
</div>
<div class='div-orig'><p>由此計度五現涅槃墮落外道惑菩提性是則名為第十外道立五陰中五現涅槃心顛倒論。</p>
</div>
<div class='div-commentary'><p><span class='note-inline'>(解私謂前標後結今結五現者影互其文也此計應從第六外道流出橫竪攝屬亦如七九之類)</span>。</p>
</div>
<div class='div-orig'><p>阿難如是十種禪那狂解皆是行陰用心交互故現斯悟眾生頑迷不自忖量逢此現前以迷為解自言登聖大妄語成墮無間獄。</p>
</div>
<div class='div-commentary'><p><span class='note-inline'>(䟽此十種境乃是邪見因修正定而忽發生故云狂解由三陰滅覺至行陰用心差異故云交互苟能深入禪定以慧照察惟心境界不取不著自然銷歇若以為證即墮邪見成地獄因)</span>。</p>
</div>
<div class='div-orig'><p>汝等必須將如來語於我滅後傳示末法徧令眾生覺了斯義無令心魔自起深㜸保持覆護消息邪見教其身心開覺真義於無上道不遭枝岐勿令心祈得少為足作大覺王清淨標指。</p>
</div>
<div class='div-commentary'><p><span class='note-inline'>(㜸災也想陰未盡猶引外魔今想陰盡行陰明露但於所覺境界別生異見執此為是故云心魔故令覺察善能消息不失正見能至無上故深付囑傳而示之俾修行者無入邪網失正覺路枝岐邪道也○解前色受想末皆云無令天魔得其方便今行陰後云心魔下識陰後云見魔心見不出見愛二惑即煩惱魔也於受陰中第五生無盡憂心不欲活猶死魔也並所觀五陰即陰魔四魔具矣)</span>。</p>
</div></div>
<p class='juan'>首楞嚴經義海卷第二十八　牧八</p>
<div class='div-w'>
<p class='h1'>音釋</p>
<div class='div-note'>寤<p style="margin-left:1em"><span class='note-inline'>(五故切覺也)</span>。</p>
殫<p style="margin-left:1em"><span class='note-inline'>(都寒切盡也)</span>。</p>
熠<p style="margin-left:1em"><span class='note-inline'>(羊入切熠熠閃鑠貌)</span>。</p>
擾<p style="margin-left:1em"><span class='note-inline'>(而沼切攪動也)</span>。</p>
爍<p style="margin-left:1em"><span class='note-inline'>(書藥切灼爍也)</span>。</p>
灣環<p style="margin-left:1em"><span class='note-inline'>(灣烏關切環胡關切灣環猶流轉也)</span>。</p>
鵠<p style="margin-left:1em"><span class='note-inline'>(胡沃切鳥名)</span>。</p>
慤<p style="margin-left:1em"><span class='note-inline'>(苦角切)</span>。</p>
詰<p style="margin-left:1em"><span class='note-inline'>(苦吉切問也)</span>。</p>
綴<p style="margin-left:1em"><span class='note-inline'>(知衛切聮綴也)</span>。</p>
皺<p style="margin-left:1em"><span class='note-inline'>(側救切皵也)</span>。</p>
</div></div>
</div><!-- end of div[@id='body'] -->
</body></html>