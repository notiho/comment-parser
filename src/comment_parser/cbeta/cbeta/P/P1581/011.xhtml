<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>首楞嚴經義海</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu19' />
<p class='juan'>首楞嚴經義海卷第十一<span class='note-inline'>(經四之一)</span>頗一</p>
<div class='div-other'><p style="margin-left:2em"><span class='note-inline'>(凡遇圓相即是標辭與䟽同其上文)</span>。</p>

<div class='div-orig'><p>爾時富樓那彌多羅尼子在大眾中即從座起偏袒右肩右膝著地合掌恭敬而白佛言大威德世尊善為眾生敷演如來第一義諦。</p>
</div>
<div class='div-commentary'><p><span class='note-inline'>(䟽如來說法大眾咸坐欲有所問先起展敬展敬之儀不離三業胡跪合掌身也恭敬意也白言下口也如來藏心不空不有即性即相名第一義是佛所證決定無妄審實名諦○標富樓那從父母彰名<span class='corr'>已</span>見前文十大弟子中說法第一○解真際曰如來藏心於諸說中更無有上名第一義)</span>。</p>
</div>
<div class='div-orig'><p>世尊常推說法人中我為第一今聞如來微妙法音猶如聾人逾百步外聆於蚊蚋本所不見何況得聞。</p>
</div>
<div class='div-commentary'><p><span class='note-inline'>(解私謂譬小乘根性遠第一義諦雖承如來微妙法音本不似見何況真聞)</span>。</p>
</div>
<div class='div-orig'><p>佛雖宣明令我除惑今猶未詳斯義究竟無疑惑地。</p>
</div>
<div class='div-commentary'><p><span class='note-inline'>(地謂智之所踐○䟽滿慈子善說法要眾推無上今聞佛說未盡領解猶壞耳者對微細聲遠逾百步詎能明辨第一義諦微妙寂滅微細聲也聞而不解與不聞等猶聾人也言語道斷心行處滅逾百步也說斯等法令我除惑猶拘疑網未盡悔結故引比也○標未達藏性本所不見何況得聞五目不覩其容二聽不聞其響)</span>。</p>
</div>
<div class='div-orig'><p>世尊如阿難輩雖則開悟習漏未除。</p>
</div>
<div class='div-commentary'><p><span class='note-inline'>(解孤山曰初果已破見惑思惑全在阿難向悟常心實登圓位欲汲引小機令歸大道故舉其初果以為請端也)</span>。</p>
</div>
<div class='div-orig'><p>我等會中登無漏者雖盡諸漏今聞如來所說法音尚紆疑悔。</p>
</div>
<div class='div-commentary'><p><span class='note-inline'>(䟽開悟者如前獲妙本心常住不滅也小乘有學方斷分別俱生全在名習漏未除滿慈無學斷盡俱生此約小乘煩惱障說問何故無學尚紆疑悔初果之輩解悟不疑耶答煩惱所知二障差別人執法執輕重不同故正理論云或有於境智不及愚所論凡夫善通三藏羅漢不識赤鹽以所知障障法界理羅漢雖得無漏煩惱輕故尚紆疑悔所知重故阿難雖得開悟所知輕也習漏未除煩惱重也○標羅漢不識赤鹽者藏中說舍衛城中法預婆羅門常請僧食問其義能答者自與美食不能者不同會食由是比丘皆不徃因至佛所近佛不遠有羅漢法預乃問云何名赤鹽鹽有幾種羅漢曰我知汝是法預輕慢比丘今復惱我鹽止是鹽法預聞說心懷罔然來至佛所佛言此羅漢未從師學故不能答鹽也有比丘名弗絺盧佛令徃答鹽義比丘云鹽有二義一種味如大海水同一鹹味二性味者有黑鹽有赤鹽辛頭鹽拔遮鹽毗藍鹽迦遮鹽私多鹽毗迦鹽略語二種若生若煑是名鹽義法預聞之歡喜而退○解資中曰羅漢雖斷煩惱障而所知障在)</span>。</p>
</div>
<div class='div-orig'><p>世尊若復世間一切根塵陰處界等皆如來藏清淨本然云何忽生山河大地諸有為相次第遷流終而復始。</p>
</div>
<div class='div-commentary'><p><span class='note-inline'>(䟽前五句引所聞即同圓覺剛藏云若諸眾生本來成佛也云何下五句敘疑難即同彼云何故復有一切無明彼反難云若諸無明眾生本有何因緣故如來復說本來成佛今經無此難者意<span class='corr'>已</span>舍故復有牒而縱之責無窮過即同下文別答違妨也然剛藏所問反覆成難文聚一處鈎鏁相連如來答釋亦緫示云世界始終念念相續一切對待皆由分別生死垢心輪迴妄見未離妄見而辨覺性遂令覺性成諸輪轉乃至結云如是分別非為正問今經問既前後答亦隨問二經答意廣略雖別大旨攸同如彼經云種種取捨皆是輪迴未出輪迴而辨圓覺彼圓覺性即同流轉若免輪迴無有是處等此即責剛藏不了圓覺自性絕諸對待生死涅槃猶如作夢遂引無明生死有為反覆成疑以難眾生本來成佛故佛舉此正是生死垢心分別妄見遂合圓覺成輪轉也由是舉喻雲駛月運舟行岸移等今經即以常說本性覺體妙明明妙反而責之以辨滿慈解惑之心解則<span class='corr'>已</span>知覺體本妙無明本空山河大地如空華相夫何致疑惑則能所妄分強覺俄起三細寫本四輪成界遂有世界眾生業果相續斯皆未出輪迴而辨圓覺彼圓覺性即同流轉故二經之意問答並同也然此是法空門下疑難大節最障修證滿慈迹雖小聖今經圓通述悟無非大途故所陳難剛藏無異學者至此諸細觀之○標復云法華所謂內祕菩薩行外現示聲聞也○解前破人法二執顯空如來藏今顯不空如來藏故生此疑)</span>。</p>
</div>
<div class='div-orig'><p>又如來說地水火風本性圓融周遍法界湛然常住世尊若地性遍云何容水水性周遍火則不生復云何明水火二性俱遍虛空不相凌滅世尊地性障礙空性虛通云何二俱周遍法界。</p>
</div>
<div class='div-commentary'><p><span class='note-inline'>(䟽此約世諦水火性異難第一義性相俱融下文答云觀相元妄無可指陳○觀性元真唯妙覺明妙覺明心先非水火云何復問相凌滅義)</span>。</p>
</div>
<div class='div-orig'><p>而我不知是義攸徃唯願如來宣流大慈開我迷雲及諸大眾作是語<span class='corr'>已</span>五體投地欽渴如來無上慈誨。</p>
</div>
<div class='div-commentary'><p><span class='note-inline'>(攸所也據說則本然清淨互遍互融據今則宛爾山河碩乖水火莫知所徃○孰是孰非願垂慈誨冀無所惑)</span>。</p>
</div>
<div class='div-orig'><p>爾時世尊告富樓那及諸會中漏盡無學諸阿羅漢如來今日普為此會宣勝義中真勝義性。</p>
</div>
<div class='div-commentary'><p><span class='note-inline'>(如來常依二諦說法謂世俗諦勝義諦今所說者異乎常說謂勝義勝義諦也一真法界中道實相無法不[(冰-水+〡)*ㄆ]無法不遍上聖下凡情與非情皆成佛道斯為極唱最後垂範也)</span>。</p>
</div>
<div class='div-orig'><p>令汝會中定性聲聞及諸一切未得二空迴向上乘阿羅漢等皆獲一乘寂滅場地真阿練若正修行處。</p>
</div>
<div class='div-commentary'><p><span class='note-inline'>(方便教說定性二乘無性闡提不得成佛如焦芽敗種等今此會通咸歸一乘究竟涅槃涅槃經云我於餘經說有聲聞不得作佛非於此經作如是說涅槃佛性即如來藏亦名一乘亦名首楞嚴二經同味不亦宜乎斯則會五性融三乘了義極談莫斯為最阿練若云無喧雜首楞嚴王即諸佛之大寂定名真無喧雜正修行處也○標無喧雜處即首楞嚴大寂定是行人安心之地也○解孤山曰未得二空者未得大乘人法二空亦是未得大乘性相二空也此文明指定性皆獲一乘遂知五性之宗乃方便之說明矣寂滅場地者無中邊相故名寂威地有二義能持能生既持諸法復生妙智也阿練若此云閑靜處或言阿蘭若此云無事處謂中道二地離二邊喧動無二邊諍事也即以此處為正修行處私謂寂場指得果之地練若指修因之處因果所依皆是實相故曰寂曰真也)</span>。</p>
</div>
<div class='div-orig'><p>汝今諦聽當為汝說。</p>
</div>
<div class='div-commentary'><p><span class='note-inline'>(標諦審離緣)</span>。</p>
</div>
<div class='div-orig'><p>富樓那等<span class='corr'>欽</span>佛法音默然承聽。</p>
<p>佛言富樓那如汝所言清淨本然云何忽生山河大地。</p>
</div>
<div class='div-commentary'><p><span class='note-inline'>(此略牒前語)</span>。</p>
</div>
<div class='div-orig'><p>汝常不聞如來宣說性覺妙明本覺明妙富樓那言唯然世尊我常聞佛宣說斯義。</p>
</div>
<div class='div-commentary'><p><span class='note-inline'>(䟽一真如心是佛常說或名法界或名實相或如來藏性或妙淨明心一經之內尚有多名況諸經耶名雖有異一體無別皆顯法界一相本來平等三科七大虛妄有生虛妄名滅生滅去來本如來藏不動周圓妙真如性性真常中求於去來迷悟生死了無所得若了斯旨何山河之忽起有為之遷流耶何致問於如來耶故茲責問<span class='corr'>已</span>釋疑盡此就真如門約體絕相以答也性覺本覺指體也妙明明妙顯用也顯不由他故云性覺性自覺故性自明故豈由於他顯非有始故名本覺本來覺故本來明故豈因始有又體無改易故名性覺相非生起故名本覺體相寂滅心言不能及故名妙靈鑒不昧昬惑不能暗故名明妙明明妙左右言耳或可寂而常照故稱妙明照而常寂故曰明妙此顯法界一相真覺無二圓覺亦云一切覺故圓覺普照寂滅無二古人所解各隨其意云云在彼不能具敘○解真際曰興福以性覺為妄本覺為真資中以在纏為性出纏為本斯皆並去實存華背源尋[泳-永+(瓜-、)]者矣今言性覺妙明者性謂自性其體靈鑒性即覺故此覺圓明絕諸名相故云妙明也本覺明妙重釋上句也本覺者謂本性自覺非有所覺故明妙者覺體自明非因所明故又解體即用故性覺妙明用即體故本覺明妙孤山曰本亦性也變其文耳以本元自性既能所雙絕而寂照互融即寂而照故曰妙明即照而寂故曰明妙寂則三諦俱寂照則三諦俱照秖是本性之覺妙明互融故作兩句說耳私謂孤山所釋文婉理順反觀諸家無以逮此節公摧萬抑[泳-永+(瓜-、)]自謂得其源實洎陳兩解未異枝流重釋之語且煩體用之義仍局是故應云性覺本覺中道之體也妙明明妙空假之用也體用不二空假相即如來藏性髣髴在茲又若複踈顯妙當如圓師云三諦俱寂三諦俱照亦應更云三諦俱非寂非照蓋是文略然此句義與前性色真空性空真色辭異意同上云忽生山河大地下云無同異中熾然成異即循業發現之謂也由當機未悟故滿慈發起如來重示又前文正明破妄顯真此下多說從真起妄故資中以空不空二藏[(冰-水+〡)*ㄆ]之頗得其旨○䟽二起諸妄法即約生滅門隨緣成事以釋文三)</span>。</p>
</div>
<div class='div-orig'><p>佛言汝稱覺明為復性明稱名為覺為覺不明稱為明覺。</p>
</div>
<div class='div-commentary'><p><span class='note-inline'>(此之一問定其解惑也解則不合致疑惑則此非正問意云汝問我說性覺妙明為作何解為此覺體本性自明名為覺明為復覺自不明由覺他明明與覺異名為明覺覺明之號由誰而立故云汝稱等此之二意一正一邪定滿慈答為得何意得正則無疑認邪則生妄故此一問定其解惑也○解孤山曰此問真妄二覺也初問為復性體本明絕能絕所稱名為覺次問為是覺體不明虛妄分別稱為明覺私謂二家所解初問則同次問則別今研次義復有異乎二師之說原佛所舉二覺之義皆真覺也今牒前為問良恐滿慈繆解此覺性雖本爾而現是無明必須藉智起修照了此性方名為覺故佛二問乃是約性約修而設也初問可見次問云為覺不明稱為明覺者不明猶云無明也為是覺了無明顯於性明方稱明覺耶慤沇節等所解並殊避煩不錄諸師既辨問意稍踈至於下文銷釋俱滯今皆私述覽者恕之)</span>。</p>
</div>
<div class='div-orig'><p>富樓那言若此不明名為覺者則無所明。</p>
</div>
<div class='div-commentary'><p><span class='note-inline'>(䟽據斯答意覺體自不能明必須別假他明為其所覺若無所覺之明但可獨名為覺不得兼稱覺明若欲兼稱覺明必有明為所覺斯則但認於邪以為妄法生起之本佛之本意覺性元明必不因他而稱明覺覺妙明妙覺圓明圓明覺一相無二無別此唯真覺更無別法除一實相餘皆魔事滿慈起教示自不知妄認所明遂成迷倒○解答意正順次問之義方稱為覺也若謂無明即名覺者是則覺體無所照明姑蘇曰性覺妙明者清淨本覺也龍樹釋起信論云清淨本覺本有法身從無始來具足圓滿過恒沙德常明淨故本覺明妙者染淨本覺也釋論云染淨本覺自性淨心受無明熏流轉生死無斷絕故然滿慈示權變金作土故於染淨本覺能所妄生無同異中熾然成異山河大地萬象森然若能觀相元妄無可指陳觀性元真唯妙覺明乃知萬法皆如來藏妙真如性法界洞然平等顯觀也)</span>。</p>
</div>
<div class='div-orig'><p>佛言若無所明則無明覺。</p>
</div>
<div class='div-commentary'><p><span class='note-inline'>(解牒前答意)</span>。</p>
</div>
<div class='div-orig'><p>有所非覺。</p>
</div>
<div class='div-commentary'><p><span class='note-inline'>(䟽初二句緫牒所計若汝執言必有所明方稱明覺若無所明無明覺者佛即破云有所非覺也意云若有能所焉稱真覺夫真覺者離能所相見道偈云若時於所緣智都無所得爾時住唯識離二取相故○經云不了心及緣則生二妄想了心及境界妄想則不生上文云覺所覺眚覺非眚中故知有所非真覺也)</span>。</p>
</div>
<div class='div-orig'><p>無所非明。</p>
</div>
<div class='div-commentary'><p><span class='note-inline'>(解滿慈所謂覺者必假能覺之智方顯所覺之性故今示曰有所非覺蓋言若有所覺則非真覺又恐疑云若無所覺應無能明耶故復示曰無所非明蓋言無所覺中亦復非有能明之智也此以性斥修顯修為妄由無明尚混能所未亡究竟覺明始同本性故前文云見所緣眚覺見即眚本覺明心覺緣非眚者也)</span>。</p>
</div>
<div class='div-orig'><p>無明又非覺湛明性。</p>
</div>
<div class='div-commentary'><p><span class='note-inline'>(䟽初一句別牒所明若如汝言必有所明方稱覺明若無所明但可名覺者次二句破云如來常說覺湛明性豈得無明若實無明不合名為覺湛明性○解釋上無所非明也無明即非明變其文耳意云上謂非明但是無於妄明非謂無於覺湛明性)</span>。</p>
</div>
<div class='div-orig'><p>性覺必明妄為明覺。</p>
</div>
<div class='div-commentary'><p><span class='note-inline'>(䟽上句結真下句結妄性覺必有真明故云性覺妙明本覺明妙妄謂明異於斍是故汝言若無所明則無明斍以有所明方稱覺明故解惑之見於焉可辨○解本性之覺必具湛明之性以不了故妄為能明之明所覺之覺)</span>。</p>
</div>
<div class='div-orig'><p>覺非所明因明立所。</p>
</div>
<div class='div-commentary'><p><span class='note-inline'>(䟽真覺之體本有妙明不逐緣生非由境起本來寂照法界一相故云覺非所明因此真明無明不了妄執為所由是一念纔起四惑俱生本識初相莫不是此起信云由不如實知真如法一故不覺心動而有於念又云不生不滅與生滅和合非一非異名為阿棃耶識是此真明為執所認而立所明也此即真如不守自性為妄所見便為所相如前燈光為眚所見便為圓影此名無始住地無明○瓔珞經云四住地前更無法起故最極微細即此所相也○解性覺之體本非所明但因妄明對能立所然有二義一者因智立所觀之理二者因惑立所見之相今意在次義也以下文即說迷真立法故)</span>。</p>
</div>
<div class='div-orig'><p>所既妄立生汝妄能。</p>
</div>
<div class='div-commentary'><p><span class='note-inline'>(所見之相既立能見之相即生能所同時前後異說耳問滿慈初疑藏性清淨云何忽生山河大地至佛問覺義滿慈乃謂由覺不明稱為明覺據斯答意佛應但示覺理之智為妄何故復說迷理之惑為妄廣明立法之相乎答秖緣前問山河後答明覺涉於立法立修二義是故如來作此兼顯先據答意破能覺之非真次順問情示所生之是妄微言奧旨固不徒然)</span>。</p>
</div>
<div class='div-orig'><p>無同異中熾然成異。</p>
</div>
<div class='div-commentary'><p><span class='note-inline'>(䟽起信名為業相故論云以依不覺故心動說名為業覺則不動動即有苦果不離因故此經名為異相者異有二義一相望論異謂不覺則動覺則不動動異不動故二當體論異謂此業相具能所故有生滅故今前文云所既妄立生汝妄能者即當體論異也真覺妙明本非所相無明不覺妄認為所妄所成故妄能隨生能所二心不相離也無同異中熾然成異者即相望論異也一真之體離言說相離心緣相故無同異能所妄分二相俄起顯然成立相異無相也亦名動相異靜心故)</span>。</p>
</div>
<div class='div-orig'><p>異彼所異因異立同。</p>
</div>
<div class='div-commentary'><p><span class='note-inline'>(起信名為轉相故論云以依動故能見不動則無見轉者起也轉前動心起成能見故今言異彼所異者能異即同相所異即異相欲異異相須立同名前異於真今異於異待異立同○又麤顯故亦名靜相靜異動故此靜待動非絕待靜故云因異立同)</span>。</p>
</div>
<div class='div-orig'><p>同異發明因此復立無同無異。</p>
</div>
<div class='div-commentary'><p><span class='note-inline'>(起信名為現相故論云以依能見故境界妄現離見則無境界此則阿棃耶三境現也今云同異發明者由前同異二相相形顯發故遂令心相轉麤能成外境形對前二而立此名非前靜相故名無同非前動相名為無異此則待同異之無同異非絕待之無同異也故云同異發明也此之三相本識分齊流注生滅念念不息非凡夫二乘之所能覺由彼一念無明所起起信名為不相應染唯佛究盡○故文云依無明熏習所起識者非凡夫能知亦非二乘智慧所覺謂依菩薩從初正信發心觀察若謂法身得少分知乃至菩薩究竟地者不能盡知唯佛窮了○解此明所立境界下文云虛空為同世界為異彼無同異真有為法即顯示其相也資中以起信論業轉現三細配今三義乃至長水亦復承用洎乎孤山別以惑性具九法界執有執空及取中道三相釋之余斫此文竊所不韙若論三細應在因明立所所既妄立生汝妄能此三句中已有三相明即業相能即轉相所即現相斯由不生不滅與生滅和合非一非異而分三相微而未著故曰三細今文既云熾然成異又云同異發明合是六麤境界耳若將三細配屬同異等其義甚迂不煩敘引又若以惑性所具亦應須在性覺必明及覺非所明二句中攝其猶木具火性未有燒相今熾然發明豈是性具耶良由諸師見下文云如是擾亂相待成勞乃至引起塵勞煩惱等便謂此中未涉麤事抑為細惑今謂不爾蓋此經所說迷真起妄多是先說無情世界次說有情因果如前文晦昧為空空晦暗中結暗為色色雜妄想想相為身聚緣內搖趣外奔逸等又下文明三種相續先世界次眾生後業果耳如是若將起信麤細次第對之則並成顛倒矣諸有學者試為甄明苟失大塗請從良導)</span>。</p>
</div>
<div class='div-orig'><p>如是擾亂相待生勞勞久發塵自相渾濁。</p>
</div>
<div class='div-commentary'><p><span class='note-inline'>(䟽如是三相互相擾惱互相雜亂形待不息遂成勞倦如勞目睛則有狂華三相虛妄染汙真性故名為塵汩清淨體令失明潔故名為濁濁之麤細名相五重如下廣辨皆由此三而為根本也)</span>。</p>
</div>
<div class='div-orig'><p>由是引起塵勞煩惱。</p>
</div>
<div class='div-commentary'><p><span class='note-inline'>(由前三細引起四麤謂智相相續執取計名也此四正是二障之體○以妄想內熏境界外熏因緣具足由是方生故云引起染汙勞累造業受報輪轉無窮皆由於此即煩惱道也下業果眾生即後二義起信云以有境界緣故復生六種相此即六麤也○解指前因明立所動雜真性故曰擾亂所既妄立生汝妄能即相待生勞無同異中熾然成異等即勞久發塵自相渾濁也上言勞者且屬無明下云塵勞正謂見思煩惱)</span>。</p>
</div>
<div class='div-orig'><p>起為世界靜成虛空虛空為同世界為異彼無同異真有為法。</p>
</div>
<div class='div-commentary'><p><span class='note-inline'>(䟽起即是動動即異相異名差別為世界體世為遷流界為方位前後改轉隔別不同故名世界皆由內有異相為本故云起為世界靜即同相同名不異形前差別動亂故名為靜○即虛空之體也虛空無差別動轉由內有同相對動之靜為此因故故云靜成虛空虛空下二句結由二相也彼無下指現相亦名現識此就棃耶三相具足成就位說名真有為法以能成就八識六塵及根身種子等前之二相雖亦有為三相未具能事未辦故成就位方說有為又此一相名無同異濫前所說真如覺體亦無同異故此特指是有為法即知非是真無同異無同異言真妄俱有由此揀故無相濫失然此三相說雖次第起即同時所感外器虛空及有情根一念頓現亦非前後不可以說之次第而責現之後先耳○解由煩惱故變起依正空界屬依有為屬正界是器界色相差別故云起云異也空是頑空不動常一故云淨云同也彼指上之辭真猶實也上云無同無異名濫於理今指其體實有為法耳何者眾生正報兼乎色心造作善惡靡不由此以有心性故非如世界之異以有色相故非如虛空之同相待立之故云無同異也然有為之法實通依正既以世界為異則知別就眾生得名如滿慈所問云何忽生山河大地諸有為相豈獨問依而不問正故華嚴云何等名有為法所謂三界眾生況下文云精研七趣皆是昬沉諸有為相豈非顯以正報名有為耶又如文殊云迷妄有虛空依空立世界想澄成國土知覺乃眾生此與今文三義符合但空界有先後之異耳適時之說理在不疑)</span>。</p>
</div>
<div class='div-orig'><p>覺明空昧相待成搖故有風輪執持世界。</p>
</div>
<div class='div-commentary'><p><span class='note-inline'>(䟽由前所既妄立生汝妄能所即影明能即妄覺此云覺明全是無明無明昏鈍遍迷法界即成空昧故下文云汝見虛空遍十方界空見不分等見即妄覺也一明一昧一動一靜剎那生滅相待不息於內生滅即名為搖於外即成風輪初起是故世界之初風輪為始虛空即為世界所依故不文云迷妄有虛空依空三世界也○解孤山曰四輪持世其實土輪金輪水輪風輪也此不言土者土與金同是堅性俱屬地大故此但言四大則<span class='corr'>已</span>攝四輪矣私謂覺明空昧者真覺起於妄明妄明見於虛空晦昧之相也亦可覺明二字皆屬於妄以下文云明覺立堅故相待成搖者夫風以動為性元由心動之所感也是以空昧形于外覺明搖于內從微至著故有風輪矣俱舍論云謂諸有情業增上力先於最下依止虛空有風輪生)</span>。</p>
</div>
<div class='div-orig'><p>因空生搖堅明立礙彼金寶者明覺立堅故有金輪保持國土。</p>
</div>
<div class='div-commentary'><p><span class='note-inline'>(䟽無明生滅形待不息故云因空成搖執認所明堅持不捨故云堅明立礙於內即是覺明於外即成金輪次起故云彼金寶者明覺立堅故知寶性因覺明有是故眾寶皆體堅而用明也○解因空生搖牒上文也竪明立礙謂堅礙妄明成立質礙也夫金以堅為性亦由情堅之所感也是以空既妄立搖於妄明明執堅礙故有金輪矣桉俱舍論風輪之上次有水輪水輪之上方有金輪謂於有情業增上力起大雲兩澍風輪上滴如車軸積水成輪復有別風摶擊此水上結成金此與彼異者彼約安立世界自下升上以成其次此約生起世界由內感外以成其次然大小義別不須會通)</span>。</p>
</div>
<div class='div-orig'><p>堅覺寶成搖明風出風金相摩故有火光為變化性。</p>
</div>
<div class='div-commentary'><p><span class='note-inline'>(䟽前二句指前二性為生火之由於內則生滅不停堅執不捨於外則動搖不息堅剛難壞互相摩觸而有火生如取火法鑽燧與木一堅一動火能鎔散成熟萬物○故云為變化性○解上二句牒前二文風金下正明火大孤山曰變化性者火能變生為熟化有成無也)</span>。</p>
</div>
<div class='div-orig'><p>寶明生潤火光上蒸故有水輪含十方界。</p>
</div>
<div class='div-commentary'><p><span class='note-inline'>(䟽於內則愛明堅執懆心熾盛於外則寶潤火蒸遂成流水也如世蒸物必有汗流故一切業種非愛不生一切草木非水不長由是四性互相假藉體不相離同一妄心所變起故如虛空華不離翳故愚人不了心外執境顛倒見故然小乘宗水輪在前金輪在後與此不同者而不知風輪持水即是堅變約相在後舉性在初故風輪後即說金輪又彼但知增上業感而不知是何因種以教非了義麤相說也○解既風金起火而火復蒸金故金潤下流遂成水大然此四大風金則由妄心而起火水復由風金而起下文結云遞相為種義見此矣或曰愛心外感於水者則違經文)</span>。</p>
</div>
<div class='div-orig'><p>火騰水降交發立堅溼為巨海乾為洲潬。</p>
</div>
<div class='div-commentary'><p><span class='note-inline'>(水交於火火交於水其勢相敵而立於物故曰交發立堅涇為巨海水降之所立也乾為洲潬火騰之所立也)</span>。</p>
</div>
<div class='div-orig'><p>以是義故彼大海中火光常起彼洲潬中江河常注。</p>
</div>
<div class='div-commentary'><p><span class='note-inline'>(䟽火炎上而就燥水降注而流溼交互擊發立成堅礙火雖炎上而相擊發終為水克故大海廣而洲潬狹也皆由妄性不常前後變異愛心多故成巨海我心盛故成洲潬瞋性生慢執性生瞋於色起愛潬中流水違愛生瞋海中火起水中可居曰洲水中沙聚曰潬（出爾雅）○解觀海中火起則知火交於水也視洲中河注則知水交於火也郭璞云水中沙堆為潬)</span>。</p>
</div>
<div class='div-orig'><p>水勢劣火結為高山是故山石擊則成燄融則成水。</p>
</div>
<div class='div-commentary'><p><span class='note-inline'>(疏外則水勢劣火內則瞋增愛微瞋復加慢結為高山)</span>。</p>
</div>
<div class='div-orig'><p>土勢劣水抽為草木是故林藪遇燒成土因絞成水。</p>
</div>
<div class='div-commentary'><p><span class='note-inline'>(外則土勢劣水內則愛增慢輕愛能生水水能生長故抽草木瞋愛慢三互相滋蔓異類成形草木山川千差萬別○解水勢劣火謂水大少火大多以此相合結為高山是故下舉融擊以驗其二大所成也土勢劣水比說可知)</span>。</p>
</div>
<div class='div-orig'><p>交妄發生遞相為種。</p>
</div>
<div class='div-commentary'><p><span class='note-inline'>(交妄發生謂兩妄交合而生諸事也始則明昧相待成風輪終則水土相合成草木中間諸事盡由兩大而起也遞相為種者如覺明空昧相待成搖為風輪種因搖立礙為金輪種風金相摩為火大種金火復為水大種水火又為海洲種水土復為草木種應了此諸妄法於一真性如空中華華處空處本無有異故觀妄具唯見真具具無具相彼此誰名世界相續既然下二相續其旨亦爾)</span>。</p>
</div>
<div class='div-orig'><p>以是因緣世界相續。</p>
</div>
<div class='div-commentary'><p><span class='note-inline'>(䟽先從明昧搖動有風輪風搖明立有金寶金風相摩生火性火蒸金潤有水生水火相交勢有勝劣水勝火劣為海洲火勝水劣為山石土劣水勝為草木等外相雖爾皆由內心內心無變外豈差別經且約外故云遞相為種)</span>。</p>
</div>
<div class='div-orig'><p>復次富樓那明妄非他覺明為咎。</p>
</div>
<div class='div-commentary'><p><span class='note-inline'>(解私謂明妄即妄明也非他者言此妄明之體更非他法所成全是真覺起於妄明而為過咎)</span>。</p>
</div>
<div class='div-orig'><p>所妄既立明理不踰。</p>
</div>
<div class='div-commentary'><p><span class='note-inline'>(䟽明謂顯發妄之顯發別非他緣但由自<span class='corr'>己</span>一念不了能所妄分以為過咎覺明即能所也所明既<span class='corr'>已</span>成立引生能覺之心念念相續莫能離念故真明妙理為念所礙隱而且廢不能踰越而顯現也○解上覺明為咎<span class='corr'>己</span>是妄能故今但言所妄既立即前文云因明立所由妄明之性非局而局故曰明理不踰)</span>。</p>
</div>
<div class='div-orig'><p>以是因緣聽不出聲見不超色色香味觸六妄成就由是分開見覺聞知。</p>
</div>
<div class='div-commentary'><p><span class='note-inline'>(䟽無明為因所明為緣展轉相形至無同異於此一相分出根塵根塵既偶識生其中根境識三為業之性各自取吸他行他緣故云不超等即於所明分出六塵於前妄覺開成聞見等由是前云覺明為咎也○標以是因緣者根境識三為業之性蓋為眾生迷本圓明是生虛妄妄性無體非有所依將欲復真欲真已非真真如性非真求復宛成非相非生非住非心非法展轉發生生力發明熏以成業同業相感相滅相生由是故有眾生顛倒是故世界因動有聲因聲有色因色有香因香有觸因觸有味因味知法六亂妄想成業性故十二區分由此輪轉矣○解示不踰之相也下文云元依一精明分為六和合)</span>。</p>
</div>
<div class='div-orig'><p>同業相纏合離成化。</p>
</div>
<div class='div-commentary'><p><span class='note-inline'>(䟽胎卵有情要因父母同業相感故云同業相纏溼化有情但因自<span class='corr'>己</span>情想合離合處溼生離處化生不由父母同業相感故云合離成化化即四生之緫名也皆名變化故○解檇李曰下又云情想合離更相變易是也)</span>。</p>
</div>
<div class='div-orig'><p>見明色發明見想成異見成憎同想成愛。</p>
</div>
<div class='div-commentary'><p><span class='note-inline'>(䟽見謂妄見明即所明因見有明明能發色因明起見見能生想境與想異異即違也乃成於憎色同於心同則順也遂生於愛異則但想無愛同則想愛俱行由是受胎須資想愛○解孤山曰妄心見妄境故云見明色發即於中陰見其父母也明見想成者依妄境起妄惑也異見謂父是所憎境同想謂母是所愛境女子託胎反此)</span>。</p>
</div>
<div class='div-orig'><p>流愛為種納想為胎交遘發生吸引同業故有因緣生羯羅藍遏蒱曇等。</p>
</div>
<div class='div-commentary'><p><span class='note-inline'>(䟽種謂已受愛取所潤即異本之種也故云流愛為種胎即正約現行一念識心生起之時然種即想愛俱為種胎即想愛俱為胎經文存略故各舉一也父母與子三處情想互為交合互相遘遇引發吸取界趣同業令歸一處結成胎藏故云交遘發生吸引同業自業為因三處情想為緣羯羅藍云凝滑過蒱曇云疱胎中前二七也若至三七胎卵即分故約前二未分位說○解流注也注愛於母識託其中故涅槃明十二因緣無明有二一潤業無明謂過去煩惱也二潤生無明即託胎時於父母起憎愛也納想為胎者有福之人想其母胎如華林殿堂薄福之者惟棘樹圊廁交遘發生謂男女會合染心成就吸引同業謂吸引過去同業而入胎也俱舍明胎中凡有五位一七名羯剌藍此云疑滑二七名頞部曇此云皰狀如瘡疱三七名閉尸此云輭肉四七名徤南此云堅肉五七名鉢羅奢佉此云形位今略舉前二等取餘三)</span>。</p>
</div>
<div class='div-orig'><p>胎卵溼化隨其所應卵唯想生胎因情有溼以合感化以離應。</p>
</div>
<div class='div-commentary'><p><span class='note-inline'>(䟽略即四生廣即十二如下廣辨四生起時業與情想相應之處即便受生故云隨其所應情想合離四生皆具今各舉一據多分說下經自有情想多少等又卵殼中生多分是想如飛鳥魚龍皆迅疾故故云想生胎藏中生者情多想少以情多重墜不能輕舉也故云情有溼氣中生不由父母但自情想與溼氣合即便受生故云合感化亦自想懸想勝處情愛彼境即便化生故云離應○標四生後列八生者金剛論中謂依止攝四生依止是身即欲界色界身也若有色障類若無色上四空身無形故惑類非有色偽類非無色性類後有四生境界攝就想明境也若有想謂無所有處已下除無想天餘皆有麤想此影類也若無想謂無想天中想心不行癡類也若非有想謂有頂天一地無麤想罔類也若非無想有細想故此殺類也○解資中曰想多情少即受卵生以想輕利故飛鳥魚龍皆迅疾也情多想少即受胎生以情多重故不能輕舉也溼化染香處不因父母同業相感但以情潤即受溼生故云合感但隨想處不假情潤即受化生故云業應私謂沇師以第八卷情想多少釋今卵胎二生者誤也彼明眾生內外二分情為內分謂因諸愛染發起妄情情積不休能生愛水等想為外分謂因諸渴仰發明虛想想積不休能生勝氣等當知下文據善惡二業別開二分此中約愛取之心通名情想若將此二望彼二分茲屬內分耳又內外中其義甚寬今之情想唯說受生之時愛染為情分別為想故上文云異見成憎同想成愛又曰流愛為種納想為胎由是觀之此中情想與彼大異所云想多情少即受卵生情多想少即受胎生者且胎生之龍不亦迅疾乎卵生之人豈便舉乎又豈可胎生之類俱屬內分卵生之類悉屬外分耶節敏璿師皆用沇義蓋未之思也)</span>。</p>
</div>
<div class='div-orig'><p>情想合離更相變易所有受業逐其飛沉以是因緣眾生相續。</p>
</div>
<div class='div-commentary'><p><span class='note-inline'>(䟽情想不常剎那變易或先胎而後卵先溼而後化所有受報隨業善惡故云逐其飛沉捨身受身無能斷絕故云眾生相續○標蓋由不如實知真如法一故遂乃情生智隔相變體殊隨其善惡業緣受報好醜○解資中曰離合無定故云更相變易如下十二類生中一一皆有八萬四千飛沉亂想唯佛與佛乃能知之故俱舍云於一孔雀倫一切種因相非餘智境界唯一切智知)</span>。</p>
</div>
<div class='div-orig'><p>富樓那想愛同結愛不能離則諸世間父母子孫相生不斷是等則以欲貪為本。</p>
</div>
<div class='div-commentary'><p><span class='note-inline'>(䟽愛欲情深互相纏縛結滯難捨故云不離父母生子子復生孫子子孫孫續生不斷皆欲為本也○解私謂欲貪通乎四生今正約胎生言之又胎生復通今多就人倫辨之以其易見故也)</span>。</p>
</div>
<div class='div-orig'><p>貪愛同滋貪不能止則諸世間卵化溼胎隨力強弱遞相吞食是等則以殺貪為本。</p>
</div>
<div class='div-commentary'><p><span class='note-inline'>(䟽為貪故殺用滋我命以強制弱殺害不止故為殺本○標奪他性命資養<span class='corr'>己</span>身○解以強殺弱因食成貪不滋口腹則屬瞋恚)</span>。</p>
</div>
<div class='div-orig'><p>以人食羊羊死為人人死為羊如是乃至十生之類死死生生互來相噉惡業俱生窮未來際是等則以盜貪為本。</p>
</div>
<div class='div-commentary'><p><span class='note-inline'>(䟽不與而取故名為盜今非理食他即奪其命也以惡業故同處一世令怨對相值更互酬債盡未來際相奪不止皆盜為本○標復云故下經云造十習因受六交報地獄罪畢受諸鬼形鬼業既盡方於世間與元負人怨對相直身為畜主還酬宿債如是乃至經微塵劫相食相誅猶如轉輪互為高下無有休息除奢摩他及佛出世此業不可停寢也○解問此與殺貪何異答殺貪未論酬償先債今約過去於身命財非理而取故互來相噉以責其盜也如下文云從是畜生酬償先債若彼酬者分越所酬此等眾生還復為人反徵其剩乃至若用錢物或役其力償足自停如於中間殺彼身命或食其肉如是乃至經微塵劫相食相誅猶如轉輪互為高下此文若無後義顯之於理難見)</span>。</p>
</div>
<div class='div-orig'><p>汝負我命我還汝債以是因緣經百千劫常在生死。</p>
</div>
<div class='div-commentary'><p><span class='note-inline'>(䟽釋殺盜也○解此示盜貪業果相續兼於殺貪)</span>。</p>
</div>
<div class='div-orig'><p>汝愛我心我憐汝色以是因緣經百千劫常在纏縛。</p>
</div>
<div class='div-commentary'><p><span class='note-inline'>(䟽釋欲貪也○解此示欲貪業果相續)</span>。</p>
</div>
<div class='div-orig'><p>唯殺盜婬三為根本以是因緣業果相續。</p>
</div>
<div class='div-commentary'><p><span class='note-inline'>(䟽殺盜婬三種惡業道皆由貪愛以之為緣故此三種皆云貪也業因苦果相生不斷故云相續○標下經云汝但不隨世間業果眾生三緣斷故三因不生即汝心中狂性自歇歇即菩提勝淨明心不從人得)</span>。</p>
</div>
<div class='div-orig'><p>富樓那如是三種顛倒相續皆是覺明明了知性因了發相從妄見生山河大地諸有為相次第遷流因此虛妄終而復始。</p>
</div>
<div class='div-commentary'><p><span class='note-inline'>(䟽覺明妙體本有明了知性即性覺妙明也因本明了迷成所相即因明立所也故云因了發相此之所相由妄分別故云從妄見生此即緫結前來三種相續皆由迷本真明立成所相所必生能展轉麤著遂成世界眾生業果次第遷流皆不離一念無明妄覺也○解孤山曰三種顛倒秖是依正而此依正悉從理變明了知性即性覺妙明寂而常照也餘義並同䟽)</span>。</p>
</div></div>
<p class='juan'>首楞嚴經義海卷第十一　頗一</p>
<div class='div-w'>
<p class='h1'>音釋</p>
<div class='div-note'>聆<p style="margin-left:1em"><span class='note-inline'>(郎丁切聽也)</span>。</p>
紆<p style="margin-left:1em"><span class='note-inline'>(邕俱切紫也)</span>。</p>
鏁<p style="margin-left:1em"><span class='note-inline'>(蘇果切連瑣也)</span>。</p>
範<p style="margin-left:1em"><span class='note-inline'>(音犯法也)</span>。</p>
慤<p style="margin-left:1em"><span class='note-inline'>(克角切)</span>。</p>
沇<p style="margin-left:1em"><span class='note-inline'>(以轉切)</span>。</p>
眚<p style="margin-left:1em"><span class='note-inline'>(所景切目病也)</span>。</p>
洎<p style="margin-left:1em"><span class='note-inline'>(巨至切及也)</span>。</p>
韙<p style="margin-left:1em"><span class='note-inline'>(千鬼切是也)</span>。</p>
濫<p style="margin-left:1em"><span class='note-inline'>(郎紺切㲹濫也)</span>。</p>
澍<p style="margin-left:1em"><span class='note-inline'>(朱戌切霖霔也)</span>。</p>
鑽燧<p style="margin-left:1em"><span class='note-inline'>(鑽祖官切燧徐醉切鑽燧穿木取火也)</span>。</p>
蒸<p style="margin-left:1em"><span class='note-inline'>(煑陵切薰蒸也)</span>。</p>
懆<p style="margin-left:1em"><span class='note-inline'>(蘇到切不安靜也)</span>。</p>
溼<p style="margin-left:1em"><span class='note-inline'>(失人切不乾也)</span>。</p>
潬<p style="margin-left:1em"><span class='note-inline'>(徒旱切水中沙陼也)</span>。</p>
遞<p style="margin-left:1em"><span class='note-inline'>(持計切更互也)</span>。</p>
[雋-隹+椎]李<p style="margin-left:1em"><span class='note-inline'>([雋-隹+椎]將遂切[雋-隹+椎]李地名)</span>。</p>
交遘<p style="margin-left:1em"><span class='note-inline'>(古候切猶結構也)</span>。</p>
羯<p style="margin-left:1em"><span class='note-inline'>(居竭切)</span>。</p>
疱<p style="margin-left:1em"><span class='note-inline'>(匹㒵切瘡疱也)</span>。</p>
殻<p style="margin-left:1em"><span class='note-inline'>(苦角切卵孚也)</span>。</p>
</div></div>
</div><!-- end of div[@id='body'] -->
</body></html>