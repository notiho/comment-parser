<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>首楞嚴經義海</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu26' />
<p class='juan'>首楞嚴經義海卷第十八<span class='note-inline'>(經六之二)</span>頗八</p>
<div class='div-other'><p style="margin-left:2em"><span class='note-inline'>(凡遇圓相即是標辭與䟽同其上文)</span>。</p>

<div class='div-orig'><p>爾時世尊於師子座從其五體同放寶光遠灌十方微塵如來及法王子諸菩薩頂彼諸如來亦於五體同放寶光從微塵方來灌佛頂并灌會中諸大菩薩及阿羅漢林木池沼皆演法音交光相羅如寶[糸*系]網。</p>
</div>
<div class='div-commentary'><p><span class='note-inline'>(䟽耳根圓通五根緫攝稱可諸佛說證皆同及大菩薩阿羅漢者即前二十五聖說圓通人即說皆是無非圓通故放寶光流灌其頂林木池沼演法音者既號圓通彼我同暢智周萬物何法不宣交光如網圓張大教也○標光灌眾頂者表觀照般若因果無二最初方便同一道故林木池沼等皆演法音情與非情同一體處皆明真法界色心不二也)</span>。</p>
</div>
<div class='div-orig'><p>是諸大眾得未曾有一切普獲金剛三昧。</p>
</div>
<div class='div-commentary'><p><span class='note-inline'>(䟽耳聞圓觀頂觸智光觀音三昧一時同獲此則二十四聖同會觀音一門皆得名為金剛三昧也○解孤山曰寶光交照表自他之理互融林木演音顯依正之性不二印前所證盡契佛心初住以上能破竪惑皆號金剛三昧)</span>。</p>
</div>
<div class='div-orig'><p>即時天雨百寶蓮華青黃赤白間錯紛糅十方虛空成七寶色。</p>
</div>
<div class='div-commentary'><p><span class='note-inline'>(䟽法身體素天龍之所忽劣今將顯現如空寶嚴萬行集成故華間錯)</span>。</p>
</div>
<div class='div-orig'><p>此娑婆界大地山河俱時不現唯見十方微塵國土合成一界梵唄詠歌自然敷奏。</p>
</div>
<div class='div-commentary'><p><span class='note-inline'>(根塵消復法界圓成故山河不現合成一界也梵摩云淨具云俱匿正云婆師此翻讚歎○標即歌詠也○解私謂此表大眾於第一義天以四十位真因之華而嚴果德也又表發真歸元空界殞裂唯一常寂光土是事希有故詠歌之)</span>。</p>
</div>
<div class='div-orig'><p>於是如來告文殊師利法王子汝今觀此二十五無學諸大菩薩及阿羅漢各說最初成道方便皆言修習真實圓通彼等修行實無優劣前後差別。</p>
</div>
<div class='div-commentary'><p><span class='note-inline'>(䟽修行之要入實為期今皆獲證故無優劣然有日劫相倍故成前後差別或可就彼各各得所亦無前後之差別耳○標二十五聖最初方便真證圓通皆從根境識七大性得大妙用更無差別其如化利娑婆世界須假應機從聞思修得三摩地也○解夫如來藏性元無異乘以根有利鈍故分大小約三諦言之則小教所詮者真也大教所詮者中也而此真中遍在一切俗諦之上即前所悟十八界及七大也當知三諦具足名如來藏俗諦不空真中俱空故二十五聖中凡聲聞所證或析俗見真或體俗見真皆分入空藏也菩薩所證或離俗顯中或即俗顯中皆全入空藏也今以藏性融會全分無差即同法華開方便門示真實相決了聲聞法是諸經之王)</span>。</p>
</div>
<div class='div-orig'><p>我今欲令阿難開悟二十五行誰當其根兼我滅後此界眾生入菩薩乘求無上道何方便門得易成就。</p>
</div>
<div class='div-commentary'><p><span class='note-inline'>(䟽若以三科七大專門獨善隨根各入此皆方便若於此界現在未來設教通方上中下機咸得悟入永為眾生成道方便者於二十五何門為勝由先所請十方如來得成菩提妙三摩提最初方便故今令選通途法門使其成就○標阿難古佛豈假修證蓋曲為末劫眾生故示相祈佛料揀也○解上從證性會同圓通今為逗根令簡方便性如華屋根如入門若得其門方受其賜世人以解為證請思最初入道方便與二十五聖孰為其倫乎)</span>。</p>
</div>
<div class='div-orig'><p>文殊師利法王子奉佛慈旨即從坐起頂禮佛足承佛威神說偈對佛。</p>
</div>
<div class='div-commentary'><p><span class='note-inline'>(䟽文殊智德之主言用莫測斷割無疑與奪眾心誰不緘默故承佛旨敬而說偈○標文殊根本智德無有一法過者允契眾情○解此下欲簡圓通先明覺性次辨迷妄後示歸元於歸元中選耳根為易文殊既與觀音同證故奉佛慈旨有自來矣○䟽二正說偈辭將揀行門先明真妄者若無迷悟豈有修行蓋迷一真遂成諸妄物無終否故有悟期悟逐根門遂分遲速悟所極處名大涅槃故下文云妙性圓明離諸名相本來無有世界眾生由妄有生因生有滅生滅名妄滅妄名真是稱如來菩提涅槃二轉依號故先明也文三)</span>。</p>
</div>
<div class='div-orig'><p>覺海性澄圓圓澄覺元妙。</p>
</div>
<div class='div-commentary'><p><span class='note-inline'>(此顯一真性海離名絕相非真非妄不悟不迷唯一圓常餘無所得即下妙性圓明離諸名相本來無有世界眾生也覺性周遍甚深湛然故如海也下句重歎不可思議絕諸對待故曰妙也○標謂此覺性絕待口欲談而辭喪心行處滅也○解覺見之性譬如大海澄湛圓融皆喻寂而常照也復牒圓澄所喻之覺示其本來照而常寂故曰元妙此類前文性覺妙明本覺明妙但法喻相叅耳)</span>。</p>
</div>
<div class='div-orig'><p>元明照生所所立照性亡。</p>
</div>
<div class='div-commentary'><p><span class='note-inline'>(䟽圓澄覺體本來明照妄覺不了認為所相所既妄立生汝妄能從畢竟無成畢竟有故名生所非謂從真而生也暗相既現明性即隱隱故曰亡○標元明照者所謂般若無知無所不知蓋眾生不了寂而常照照而常寂於絕待本覺上立所明強覺向外馳求所既妄立觀照慧用即隱也從此內執根身種子外執器界因此迷真起妄今文殊料揀將陳行門先明真妄者○解真際曰於彼元明性上妄生照用而形所相有相當情無相則隱故照性亡孤山曰元明照即上本明之性也由迷本明而起無明故生所也以全法性為無明法性無住處故照性亡私謂二說節公為長蓋照字義通真妄猶明覺二義也故前文云性覺必明妄為明覺覺非所明因明立所所既妄立生汝妄能)</span>。</p>
</div>
<div class='div-orig'><p>迷妄有虛空依空立世界想澄成國土知覺乃眾生。</p>
</div>
<div class='div-commentary'><p><span class='note-inline'>(䟽世界初起頑空先現從妄想生故云迷妄有也如下文云乃至虛空皆是妄想之所生起依空立世界者世界之體即是四輪皆依空有如前文云覺明空昧相待成搖故有風輪執持世界等妄想凝結成外國土妄心知覺成內眾生依正既彰緫名世界○解此乃無同異中熾然成異異彼所異因異立同同異發明因此復立無同無異是知虛空為同世界國土為異眾生即有為法無同無異也廣辨如第四卷經)</span>。</p>
</div>
<div class='div-orig'><p>空生大覺中如海一漚發有漏微塵國皆依空所生。</p>
</div>
<div class='div-commentary'><p><span class='note-inline'>(䟽虛空昬鈍體是不覺不覺生覺如海一漚起信云即依覺故而有不覺下文云當知虛空生汝心內猶如片雲點太清裏況諸世界在虛空耶法喻可見○解有漏兼有情)</span>。</p>
</div>
<div class='div-orig'><p>漚滅空本無況復諸三有。</p>
</div>
<div class='div-commentary'><p><span class='note-inline'>(䟽下文云汝等一人發真歸元十方虛空悉皆銷殞云何空中所有國土而不震裂良以妄元無本畢竟不生故虛空如漚不滅而滅三有如幻不無而無○標三有即三界別無所礙○解三有舍情器)</span>。</p>
</div>
<div class='div-orig'><p>歸元性無二方便有多門。</p>
</div>
<div class='div-commentary'><p><span class='note-inline'>(䟽同歸一理理則無殊行有偏圓遲速不等圓覺云無上妙覺遍諸十方出生如來與一切法同體平等於諸修行實無有二方便隨順其數無量○標涅槃心易曉差別智難明)</span>。</p>
</div>
<div class='div-orig'><p>聖性無不通順逆皆方便。</p>
</div>
<div class='div-commentary'><p><span class='note-inline'>(解孤山曰觀音耳根則順餘聖諸根則逆皆對此上機說也私謂亦應以聲聞所修為逆菩薩所修為順又菩薩中漸脩曰逆圓頓曰順下文云淺深同說法其義亦然)</span>。</p>
</div>
<div class='div-orig'><p>初心入三昧遲速不同倫。</p>
</div>
<div class='div-commentary'><p><span class='note-inline'>(䟽若聖人根性或是已證聖性若順若逆俱得入覺更無淺深初心入道故須揀選取令速進如上文云十方如來於十八界一一修行皆得圓滿無上菩提於其中間亦無優劣但汝下劣未能於中圓自在慧故我宣揚令汝但於一門深入○標上文云我今欲令阿難開悟二十五行誰當其根乃至何方便門得易成就○解當根則速差機則遲日劫相倍是不同類)</span>。</p>
</div>
<div class='div-orig'><p>色想結成塵精了不能徹如何不明徹於是獲圓通。</p>
</div>
<div class='div-commentary'><p><span class='note-inline'>(䟽優波尼沙陀因觀不淨白骨微塵析色明空塵色既盡妙色密圓今此揀云色由妄想所結染汙真性其體本麤性是質礙不能明徹如何以此不明徹法而取圓通○解色由妄想結成諸塵塵質留礙故於精明了別之性不能通徹)</span>。</p>
</div>
<div class='div-orig'><p>音聲雜語言但伊名句味一非含一切云何獲圓通。</p>
</div>
<div class='div-commentary'><p><span class='note-inline'>(䟽陳如悟四諦聲妙音密圓於是得道今此揀云音聲不離諸雜語言語言即是名句文耳名句詮顯各有分限以名詮自性句詮差別文即是字為二所依故非一能含一切也伊猶是也○解孤山曰雜謂種種語言而此語言但依名句味耳新翻皆云名句文名詮自性句詮差別文即是字為二所依古以文為味者字能顯二如味能顯食中之鹹淡也問陳那悟聲塵與觀音耳根其義相類何故文殊簡以為非答聲是佛語根乃自身認塵則著他語言觀根則了<span class='corr'>己</span>心性是以聞聲亦為所簡)</span>。</p>
</div>
<div class='div-orig'><p>香以合中知離則元無有不恒其所覺云何獲圓通。</p>
</div>
<div class='div-commentary'><p><span class='note-inline'>(䟽香嚴童子宴晦清齋聞香入鼻觀此無生來無所從去無所至塵氣倐滅妙香密圓今此揀云香之一法合有離無既非其常未為圓觀)</span>。</p>
</div>
<div class='div-orig'><p>味性非本然要以味時有其覺不恒一云何獲圓通。</p>
</div>
<div class='div-commentary'><p><span class='note-inline'>(藥王藥上因嘗眾味了味無生非即身心非離身心由味覺明位登菩薩今云味性本無待根方覺無根無味故非圓通味時者嘗時也)</span>。</p>
</div>
<div class='div-orig'><p>觸以所觸明無所不明觸合離性非定云何獲圓通。</p>
</div>
<div class='div-commentary'><p><span class='note-inline'>(跋陀婆羅忽悟水因既不洗塵亦不洗體中間安然得無所有妙觸宣明由是證果今明此觸因所觸身而得顯發無所不顯性非常定故不圓通)</span>。</p>
</div>
<div class='div-orig'><p>法稱為內塵憑塵必有所能所非遍涉云何獲圓通。</p>
</div>
<div class='div-commentary'><p><span class='note-inline'>(摩訶迦葉因觀世間六塵變壞唯以空寂修於滅盡妙法宣明銷滅諸漏今揀雖稱妙法乃是內塵憑仗此修豈越能所故非圓通遍圓涉通也○解真際曰獨散遍緣不依五根所取稱為內塵)</span>。</p>
</div>
<div class='div-orig'><p>見性雖洞然明前不明後四維虧一半云何獲圓通。</p>
</div>
<div class='div-commentary'><p><span class='note-inline'>(䟽阿那律陀因修樂見照明三昧旋見循元由斯得證今云見性雖有洞然照了之義而又前方全明後方全暗左右傍觀三分之二故云四維虧一半也○解檇李曰縱其見性雖云洞然奪其見相故不明後)</span>。</p>
</div>
<div class='div-orig'><p>鼻息出入通現前無交氣支離匪涉入云何獲圓通。</p>
</div>
<div class='div-commentary'><p><span class='note-inline'>(䟽周利槃特因作數息微細窮盡生住異滅返息循空因是得道今云鼻息雖通出入出入各據而不相交支分既離豈成圓觀)</span>。</p>
</div>
<div class='div-orig'><p>舌非入無端因味生覺了味亡了無有云何獲圓通。</p>
</div>
<div class='div-commentary'><p><span class='note-inline'>(憍梵跋提觀味之知非體非物還味旋知成無學果今云舌入非是無端自有由味境合方有覺知境滅知亡未為通貫○解私謂舌根為識所依亦名舌入今文語倒但是舌入非無端耳)</span>。</p>
</div>
<div class='div-orig'><p>身與所觸同各非圓覺觀涯量不冥會云何獲圓通。</p>
</div>
<div class='div-commentary'><p><span class='note-inline'>(䟽畢陵伽婆蹉因觀痛覺覺清淨心無覺無痛遺身純覺獲無學果今云能覺身根與所覺觸互相假有各無自性義例相類俱非圓觀知無知異各有涯量互不相冥故為所揀○解內身外物能所相觸方有覺觀離中則無故云各非等若謂合中有者其如物非體知成敵兩立故云涯量等)</span>。</p>
</div>
<div class='div-orig'><p>知根雜亂思湛了終無見想念不可脫云何獲圓通。</p>
</div>
<div class='div-commentary'><p><span class='note-inline'>(䟽須菩提曠劫<span class='corr'>已</span>來心得無礙由是觀察十方成空空性圓明頓入如來寶明空海同佛知見今謂意根雜亂思念若以寂定湛旋畢竟無有知見依此修行想念何逃亦可若望湛觀真明必無知見即無知覺明也應知有知見者未脫妄想○解湛了終無見如前精了不能徹也以雜亂思於湛了性終不能見)</span>。</p>
</div>
<div class='div-orig'><p>識見雜三和詰本稱非相自體先無定云何獲圓通。</p>
</div>
<div class='div-commentary'><p><span class='note-inline'>(䟽舍利弗曠劫<span class='corr'>已</span>來心見清淨由遇佛故見覺明圓光極知見今揀眼識雜在三和之內窮其本性無相可得自體不常如何圓遍○解檇李曰論云二和生識謂根境和合識生其中今言三和者能所合說也根境乖時識無自體故云無定)</span>。</p>
</div>
<div class='div-orig'><p>心聞洞十方生于大因力初心不能入云何獲圓通。</p>
</div>
<div class='div-commentary'><p><span class='note-inline'>(䟽普賢菩薩本用心聞分別眾生所有知見得大自在今揀太高[(冰-水+〡)*ㄆ]機不盡既法界為體心聞為用故洞十方此由普賢因修大行之所感故中下之機於斯絕分故云不能入以眾生心中發明普賢行者方現其身非同觀音觸物隨現○解孤山曰唯以心聞不由根聽斯是分真所得故非初心之所能入)</span>。</p>
</div>
<div class='div-orig'><p>鼻想本權機秖令攝心住住成心所住云何獲圓通。</p>
</div>
<div class='div-commentary'><p><span class='note-inline'>(䟽孫陀羅難陀觀鼻端白見出入息化為光明身心內明圓洞世界遍成空淨今揀觀鼻非為究竟故云權機若令攝心心成所住真元無住所住便非經云若心有住則為非住)</span>。</p>
</div>
<div class='div-orig'><p>說法弄音文開悟先成者名句非無漏云何獲圓通。</p>
</div>
<div class='div-commentary'><p><span class='note-inline'>(富樓那辯才無礙祕密法門微妙開示得無所畏今揀說法不離聲名句文所開悟入須先成熟不由無種便能入道若散心說但成有漏非曰圓通○解私謂舌識開悟乃是先曾成就音文之者如富樓那從曠劫來辯才無礙佛教說法成阿羅漢豈非開悟先成者耶然其所說名句之體且非出世無漏之法斯亦一非含一切是故簡之)</span>。</p>
</div>
<div class='div-orig'><p>持犯但束身非身無所束元非遍一切云何獲圓通。</p>
</div>
<div class='div-commentary'><p><span class='note-inline'>(䟽優波離因持清禁由是執身身得自在次第執心心得通達然後身心一切無礙今揀持犯細行唯檢於身身若不生將何檢束故於法法不能圓遍○解問波離執身次第執心俱得通利今何但云束身而<span class='corr'>已</span>答聲聞執心亦防六聚七支之非況今言身識在其中矣)</span>。</p>
</div>
<div class='div-orig'><p>神通本宿因何關法分別念緣非離物云何獲圓通。</p>
</div>
<div class='div-commentary'><p><span class='note-inline'>(䟽大目犍連因於修定旋湛意識心光發宣得大神用今揀神通乃是宿因本有由加行力之所顯發何關修定軌則意識然後得生法者軌則義分別者意識也意識念緣分別一切不離塵境故非圓通○解目連神通由宿習所得雖云旋湛心光發宣非關於法分別而現又小乘神通皆是作意緣物則有離物則亡)</span>。</p>
</div>
<div class='div-orig'><p>若以地性觀堅礙非通達有為非聖性云何獲圓通。</p>
</div>
<div class='div-commentary'><p><span class='note-inline'>(䟽持地菩薩因平心地見內外塵本無自性不相觸摩皆如來藏今揀地性堅礙有為體非通達不成聖性故非圓通)</span>。</p>
</div>
<div class='div-orig'><p>若以水性觀想念非真實如如非覺觀云何獲圓通。</p>
</div>
<div class='div-commentary'><p><span class='note-inline'>(月光童子因作水觀見水身中與外香水性合真空一味流通得無生忍今謂此觀不離尋伺想念豈是真實如如之性覺觀即尋伺也)</span>。</p>
</div>
<div class='div-orig'><p>若以火性觀猒有非真離非初心方便云何獲圓通。</p>
</div>
<div class='div-commentary'><p><span class='note-inline'>(火頭金剛觀多婬心成智慧火身心煖觸無礙流通生大寶燄今謂此由多婬生猒離故觀成性火此即猒求之心豈稱圓照非是真實離念之門初機不合故須揀也○解孤山曰烏芻瑟摩猒欲觀火非真解脫)</span>。</p>
</div>
<div class='div-orig'><p>若以風性觀動寂非無對對非無上覺云何獲圓通。</p>
</div>
<div class='div-commentary'><p><span class='note-inline'>(䟽瑠璃光菩薩因觀身心世界皆是妄緣風力所轉風力無依本無所有於動見不動即證實相今謂風性是動由動有寂動寂相對對即非真豈同圓觀入流亡所)</span>。</p>
</div>
<div class='div-orig'><p>若以空性觀昬鈍先非覺無覺異菩提云何獲圓通。</p>
</div>
<div class='div-commentary'><p><span class='note-inline'>(虛空藏菩薩由觀四大無依妄想生滅虛空無二佛國本同得無生忍今謂虛空昬暗無明所生非是覺明異乎本覺故須揀也)</span>。</p>
</div>
<div class='div-orig'><p>若以識性觀觀識非常住存心乃虛妄云何獲圓通。</p>
</div>
<div class='div-commentary'><p><span class='note-inline'>(彌勒菩薩修唯識觀盡空如來國土淨穢有無皆是我心變化所現今謂識性念念生滅攀緣不息體非常住若但亡境不亡其心還成虛妄豈是圓通○解心本無心存之則妄)</span>。</p>
</div>
<div class='div-orig'><p>諸行是無常念性元生滅因果今殊感云何獲圓通。</p>
</div>
<div class='div-commentary'><p><span class='note-inline'>(䟽大勢至菩薩由念佛三昧都攝六根淨念相繼入無生忍今謂凡是有為皆屬行陰遷變念性生滅正是無常如何以無常因獲常住果故非圓通然念佛一門此方最要雖云生滅要因念想專注在懷兼佛願力直生淨土徃彼國<span class='corr'>已</span>進行彌速即證有期今顯圓根觀音為上抑揚之道故須揀也○解私謂勢至念佛都攝六根所念之境必通三身然其子母相憶之喻多就應身而說是故指同無常生滅豈以此因而感常住不生不滅之果乎<span class='corr'>已</span>上二十四聖皆由所得圓通本根非此土當根乃為所簡須知簡聖全是簡機豈文殊之有慢心諸聖之有慚德古謂此等龍門點[寧*頁]寧不長吁者鄙哉)</span>。</p>
</div>
<div class='div-orig'><p>我今白世尊佛出娑婆界此方真教體清淨在音聞欲取三摩提實以聞中入離苦得解脫。</p>
</div>
<div class='div-commentary'><p><span class='note-inline'>(䟽娑婆世界耳根最利故因音聲以為佛事由從耳根發識聞聲引生第六識中聞慧緣名句文熏成解脫心種納為教體故云教體在音聞也教體既成然後思惟修習人三摩地成大解脫○標梵語娑婆此云堪忍即應身所化世界也謂此世界以音聲為佛事見性也○解私謂教體應具聲名句文今言音聞者以聲是實法餘三是假攝假從實故但云音音即所聞之境聞即能聞之根舉所顯能而正示聞性故云欲取等)</span>。</p>
</div>
<div class='div-orig'><p>良哉觀世音於恒沙劫中入微塵佛國得大自在力無畏施眾生妙音觀世音梵音海潮音救世悉安寧出世獲常住。</p>
</div>
<div class='div-commentary'><p><span class='note-inline'>(䟽初一句緫標歎次二句歎三十二應次二句歎十四無畏兼四不思議次二句歎德號妙音是體觀世音是用亦是真俗二諦亦是自利利他梵是淨義釋成體也海潮要不失時釋成用也救世下二句結歎利益初得世間安樂終獲究竟涅槃○解孤山曰智冥妙理故如梵音悲化羣生故觀世音此約法歎也智冥理故無二邊染汙如梵音清淨悲化生故赴十界機感如潮不過限此約喻歎也救世結潮音赴機救世結梵音冥理亦是令眾生先得世樂後獲常樂)</span>。</p>
</div>
<div class='div-orig'><p>我今啟如來如觀音所說譬如人靜居十方俱擊鼓十處一時聞此則圓真實。</p>
</div>
<div class='div-commentary'><p><span class='note-inline'>(䟽解脫德也如前觀音所陳三昧所得殊勝赴感不差周遍皆應十方者十界也擊鼓者機動也一時聞者應不失也此則應身無量無感不應故云圓真實也○標十處一時聞者謂生滅既滅寂滅現前從體起用聞性十界皆通也)</span>。</p>
</div>
<div class='div-orig'><p>目非觀障外口鼻亦復然身以合方知心念紛無緒隔垣聽音響遐邇俱可聞五根所不齊是則通真實。</p>
</div>
<div class='div-commentary'><p><span class='note-inline'>(䟽般若德也前四句揀不通口鼻下二句經文語倒故先舉所例口鼻後舉能例身根蓋翻譯者略順根次也隔垣下四句正顯耳根不同前五由是得名通真實耳○標肉眼只觀得障內事不能觀障外事隔䆫紙不見外物隔皮囊不見五藏口鼻身意俱不及耳根通達無礙故云五根所不齊也○解口鼻身俱合中知若將身以合方知句居上其義則順蓋語倒耳私謂此明圓通且寄耳用以顯聞性異於五根也用有時方遠近之量恐未達者謂之無常故有下文明常真實)</span>。</p>
</div>
<div class='div-orig'><p>音聲性動靜聞中為有無無聲號無聞非實聞無性聲無既無滅聲有亦非生生滅二圓離是則常真實。</p>
</div>
<div class='div-commentary'><p><span class='note-inline'>(䟽法身德也聲於聞中自有動靜說為有無非謂聞有性無也世人若以不聞聲時號無聞者聞性<span class='corr'>已</span>滅聲塵更起遣誰更聞是知聲有聞性不生聲無聞性不滅生滅既而遍離由是得名常真實也○標有聲之時是聲塵自起無聲之時是聲塵自滅而此聞性本自不生今亦無滅故云常真實○解真際曰如羅睺羅擊鐘)</span>。</p>
</div>
<div class='div-orig'><p>縱令在夢想不為不思無覺觀出思惟身心不能及。</p>
</div>
<div class='div-commentary'><p><span class='note-inline'>(䟽如前重睡心想不行聞舂擣聲別作他物此時豈憶靜搖應知聞性不斷故云不為不思無也覺觀出思惟者此既不與念想相應即出覺觀思惟之表譯人回文不盡故令語倒覺觀即尋伺也思惟即是遍行思也俱是心所皆不相應故名為出又覺是本覺即聞性也觀即是照此即文順○標世間人睡熟六識歸種聞性不滅任運而聞其形雖寐聞性不昬○解孤山曰如重睡聞舂擣資中曰真聞性出覺觀思惟之外[雋-隹+椎]李曰經文不次)</span>。</p>
</div>
<div class='div-orig'><p>今此娑婆國聲論得宣明眾生迷本聞循聲故流轉阿難縱強記不免落邪思豈非隨所淪旋流獲無妄。</p>
</div>
<div class='div-commentary'><p><span class='note-inline'>(䟽前二句通明此方由聲教入聲名句文能詮法義眾生由此聞而解了故云宣明次四句正揀過非苟隨聲教不能亡緣入流返照即迷本聞性循聲轉也故舉阿難雖得多聞不能亡相為聲所轉生滅妄想無由得免後二句結非顯是旋流者返流也斯則入流亡所唯照聞性生滅既滅寂滅現前故云無妄○標聲名句文顯詮其義依義生解依解起行解行相應旋根歸性○解私謂邪思指摩登伽矣)</span>。</p>
</div>
<div class='div-orig'><p>阿難汝諦聽我承佛威力宣說金剛王如幻不思議佛母真三昧。</p>
</div>
<div class='div-commentary'><p><span class='note-inline'>(䟽金剛如幻已見上文三世如來一門超出故云佛母又金剛空也如幻假也佛母中也○標此則首楞嚴定體上具摩訶般若解脫三德祕藏也)</span>。</p>
</div>
<div class='div-orig'><p>汝聞微塵佛一切祕密門欲漏不先除畜聞成過誤將聞持佛佛何不自聞聞。</p>
</div>
<div class='div-commentary'><p><span class='note-inline'>(䟽雖持法藏不能捨聞而觀自性故成過矣若將世間隨聲聞相持他佛法不如返照自<span class='corr'>己</span>聞性成真三昧故云聞聞○標前文云汝雖歷劫憶持如來祕密妙嚴不如一日修無漏業也○解孤山曰將汝循聲之妄聞以持諸佛之言教何不返觀自性而求解脫乎上聞能觀之智下聞所觀之理)</span>。</p>
</div>
<div class='div-orig'><p>聞非自然生因聲有名字旋聞與聲脫能脫欲誰名一根既返源六根成解脫。</p>
</div>
<div class='div-commentary'><p><span class='note-inline'>(䟽見聞覺知之聞隨聲而有非本然性如上文云如汝今者承聽我法此即因聲而有分別等若能離緣觀性聞相不起動靜境亡能所不拘故名解脫縛既無得脫亦不名一根既然六根皆爾○標旋聞與聲脫者前文云汝但不循動靜合離恬變通塞生滅明暗如是十二諸有為相隨拔一根脫黏內伏伏歸元真發本明耀耀性發明諸餘五黏應拔圓脫○解私謂上既警其自聞今乃略示修相先指妄聞非無緣生生必藉因因即聲教當以三慧旋此根境俱令脫黏所執若銷則能脫之慧復何名狀)</span>。</p>
</div>
<div class='div-orig'><p>見聞如幻翳三界若空華聞復翳根除塵銷覺圓淨。</p>
</div>
<div class='div-commentary'><p><span class='note-inline'>(䟽見聞覺知迷成翳眼三界有法悉是空華見聞體虛本不可得復加幻喻故起信云三界虛偽唯心所作上文云見聞覺知虛妄病緣故有十方諸有漏國翳除華滅聞復塵銷妙覺明心顯然圓淨此分證也○標前文云若棄生滅守於真常常光現前根塵識心應時銷落想相為塵識情為垢二俱遠離則汝法眼應時清明云何不成無上知覺)</span>。</p>
</div>
<div class='div-orig'><p>淨極光通達寂照含虛空却來觀世間猶如夢中事摩登伽在夢誰能留汝形。</p>
</div>
<div class='div-commentary'><p><span class='note-inline'>(䟽淨極謂滿淨解脫圓也光通達謂滿覺般若備也寂照謂真理法身極也三德既圓三障永盡如大夢覺如蓮華開○返觀世間欲誰留礙此極證也)</span>。</p>
</div>
<div class='div-orig'><p>如世巧幻師幻作諸男女雖見諸根動要以一機抽息機歸寂然諸幻成無性。</p>
</div>
<div class='div-commentary'><p><span class='note-inline'>(幻師真性也有隨緣義故名為巧幻法無明也男女六根也一機即幻法機息幻無妄滅根復或幻師無明也幻法心識也餘同前配所幻男女必有所依喻真性也○標第八識成前六根雖見諸根動者元是一精明分成六和合也○解幻師譬真如幻作喻隨緣真妄和合變成六根如諸男女一機即耳根也應以旋聞聲脫為抽)</span>。</p>
</div>
<div class='div-orig'><p>六根亦如是元依一精明分成六和合一處成休復六用皆不成。</p>
</div>
<div class='div-commentary'><p><span class='note-inline'>(䟽初句緫標次句合幻師次句合男女後二句合息機等耳根無明若破餘根亦破故皆不成○解元依一精明合前幻師妄為能依真為所依分成等合文可見○標一精明合真性無明也謂生滅依不生滅而起名阿梨耶識成六根耳根若破餘根清淨)</span>。</p>
</div>
<div class='div-orig'><p>塵垢應念銷成圓明淨妙餘塵尚諸學明極即如來。</p>
</div>
<div class='div-commentary'><p><span class='note-inline'>(䟽一根若滅塵垢自銷上文云想相為塵識情為垢二俱速離則汝法眼應時清明故云成圓明淨妙此則三德圓顯不縱橫並別故名為妙後二句結成位前句斷德未圓後句智德備滿互現可知○標餘塵尚諸學者結成因果之位也十地滿心尚居有學蓋有佛地障觀法身如隔羅穀觀月為斷德未圓明極即如來者約妙覺位即究竟覺也○解上二句登圓初住下二句從分至極)</span>。</p>
</div>
<div class='div-orig'><p>大眾及阿難旋汝倒聞機反聞聞自性性成無上道圓通實如是。</p>
</div>
<div class='div-commentary'><p><span class='note-inline'>(䟽勸復顛倒聞根返觀聞性聞性圓成菩提可冀後一句結指印成○標反聞聞自性者返妄歸真真覺現前從聞思修而見性印成觀音也)</span>。</p>
</div>
<div class='div-orig'><p>此是微塵佛一路涅槃門過去諸如來斯門<span class='corr'>已</span>成就現在諸菩薩今各入圓明未來修學人當依如是法我亦從中證非唯觀世音。</p>
</div>
<div class='div-commentary'><p><span class='note-inline'>(䟽前二句緫指一切諸佛皆從此門得涅槃也過去下別列三世并引文殊皆同此證也○標此娑婆國以聞思修三慧證寂滅性三世如來皆同一門超出妙莊嚴路文殊於此界亦同修同證也)</span>。</p>
</div>
<div class='div-orig'><p>誠如佛世尊詢我諸方便以救諸末劫求出世間人成就涅槃心觀世音為最自餘諸方便皆是佛威神即事捨塵勞非是長修學淺深同說法。</p>
</div>
<div class='div-commentary'><p><span class='note-inline'>(䟽前四句頌佛令揀成就下二句正指圓門顯是雅當自餘下五句明二十四聖各隨所因事相而成觀行皆是佛之威神方便令其得道非是久長修學淺深二機同入之法門也反顯觀音即是淺深二機同說同入久長修學之法門耳○標觀世音為最者正指觀音圓門合娑婆化利有情雅當也○解皆是佛威神謂此方所有於諸方便而得悟者由佛之力也苟他土以餘根為利耳根為鈍者反顯可知)</span>。</p>
</div>
<div class='div-orig'><p>頂禮如來藏無漏不思議願加被未來於此門無惑方便易成就堪以教阿難及末劫沉淪但以此根修圓通超餘者真實心如是。</p>
</div>
<div class='div-commentary'><p><span class='note-inline'>(䟽如來藏即一體三寶是所入之理具足無漏性功德故願加下五句正結願但以下二句勸學最後一句文殊指<span class='corr'>已</span>選圓通心真實無妄非挾情故○標於此門無惑者蓋為前佛勑文殊料揀應機乃云我今欲令阿難開悟二十五行誰當其根兼我滅後此界眾生入菩薩乘求無上道何方便門得易成就今文殊唯料揀觀音從耳根一門修習聞思修三慧稱此界根機真實易得成就贊曰普現色身曼殊室利善別機宜是稱大智此方教體極精真聞思修入三摩地)</span>。</p>
</div>
<div class='div-orig'><p>於是阿難及諸大眾身心了然得大開示觀佛菩提及大涅槃猶如有人因事遠遊未得歸還明了其家所歸道路普會大眾天龍八部有學二乘及諸一切新發心菩薩其數凡有十恒河沙皆得本心遠塵離垢獲法眼淨性比丘尼聞說偈<span class='corr'>已</span>成阿羅漢無量眾生皆發無等等阿耨多羅三藐三菩提心。</p>
</div>
<div class='div-commentary'><p><span class='note-inline'>(䟽一會之眾根器各異大小不同前文觀音說竟諸佛放光互來灌頂兼灌大菩薩及阿羅漢受彼光者一時俱獲金剛三昧此即顯會二十四聖諸別觀門一時圓入觀音修證今此阿難及諸初心聞說偈<span class='corr'>已</span>隨其位次悟入有異阿難等方悟圓通從耳根入猶未有證故云明了其家所歸道路其天龍眾及小有學大乘地前十恒河沙獲法眼淨即入初地見道位也性比丘尼是三果人今成無學未發心者其數無量皆發道意即悟解大乘也○解私謂且第三卷阿難偈云銷我億劫顛倒想不歷僧祇獲法身洎第四卷請入華屋前云聞佛示誨疑惑銷除心悟實相至第五卷如來偈後云心目開明歎未曾有及請圓通又云我等今日身心皎然快得無礙以前兼此凡經五番彰灼領悟何緫排云未有證乎圓師判此為阿難增道理必然矣應知經家指妙覺菩提涅槃為家真修耳根圓通為道若不爾者慶喜之性幾乎擣昧也資中曰莊嚴論解法眼淨初地見道也若依圓教即十住初心孤山曰阿羅漢其名雖小其證乃圓凖涅槃四依品第四依人名阿羅漢私謂第四卷指登伽方得三果約圓位收之即七信以前也此中若用四依判位恐升之太高以第四依人住第十地故秖應示作聲聞同除四住證阿羅漢如涅槃中聞常取果之比也按天台釋法華分別功德品發菩提心初入十信也故仁王般若云十善菩薩發大心長別三界苦輪海頌曰涅槃之道圓度絕證與未證隨宜說從教理論不成痕翳眼切忌添金屑)</span>。</p>
</div></div>
<p class='juan'>首楞嚴經義海卷第十八　頗八</p>
<div class='div-w'>
<p class='h1'>音釋</p>
<div class='div-note'>緘<p style="margin-left:1em"><span class='note-inline'>(居衘切封也)</span>。</p>
虧<p style="margin-left:1em"><span class='note-inline'>(去為切缺也)</span>。</p>
乖<p style="margin-left:1em"><span class='note-inline'>(公懷切戾也)</span>。</p>
羅縠<p style="margin-left:1em"><span class='note-inline'>(縠胡谷切縐紗也)</span>。</p>
檮昧<p style="margin-left:1em"><span class='note-inline'>(檮都皓切檮杋頑凶無儔匹貌昧莫貝切闇也)</span>。</p>
</div></div>
</div><!-- end of div[@id='body'] -->
</body></html>