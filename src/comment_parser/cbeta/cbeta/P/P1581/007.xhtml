<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>首楞嚴經義海</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu15' />
<p class='juan'>首楞嚴經義海卷第七<span class='note-inline'>(經二之三)</span>翦七</p>
<div class='div-other'><p style="margin-left:2em"><span class='note-inline'>(凡遇圓相即是標辭與䟽同其上文)</span>。</p>

<div class='div-orig'><p>阿難一切眾生輪迴世間由二顛倒分別見妄當處發生當業輪轉。</p>
</div>
<div class='div-commentary'><p><span class='note-inline'>(解私謂迷<span class='corr'>己</span>為物是名顛倒知見立知是謂分別而此分別離塵無性故云見妄妄即無明發生即見見即成業業即有苦所以輪轉為顯妄業苦三更非異時故白當處發生當業輪轉)</span>。</p>
</div>
<div class='div-orig'><p>云何二見一者眾生別業妄見二者眾生同分妄見。</p>
</div>
<div class='div-commentary'><p><span class='note-inline'>(䟽一念心動名為分別動故有見俱無實體故云見妄此一念動無別所依只迷一真忽然而起故名當處發生此即無明無始義也起信云以不違一法界故忽然念起名為無明即此無明動心名之為業動即有苦果不離因故云當業輪轉此顯無始根本無明亦名為業亦名見妄如下文云汝見虛空徧十方界空見不分有空無體有見無覺名為劫濁也妄見是一約人分二故有同別之名眾生望佛見無見殊又眾生妄識緣境有異故名別業如下文云見我及汝并諸世間皆即見眚性非眚者故不名見○起信云若離業識則無見相應知未離業識則皆有見無見即真有見皆妄故云妄見此之妄見約眾生界彼彼皆然故云同分是知妄見是一約人名異故不可將常途二業而得相配恐失經旨下文即云一病自人同彼一國彼見圓影眚妄所生此眾同分所現不祥同見業中瘴惡所起俱是無始見妄所生問阿難此疑見見非見故請開示如來何故不便直答而却廣明二種妄見耶答若不廣示妄見有見不能顯於真見無見若據阿難所疑既名真見合須有見如何却云見見非見若見無見應不名為見精明元而不知寂而常照故名真見照而常寂故非是見故佛廣約一人多人對辯真妄見無見異應知未離無明眚病俱名有見眚病若亡彼見精真故不名見如下細辯)</span>。</p>
</div>
<div class='div-orig'><p>云何名為別業妄見阿難如世間人目有赤眚夜見燈光別有圓影五色重疊。</p>
</div>
<div class='div-commentary'><p><span class='note-inline'>(目喻真見眚喻業相眚因熱氣逼成業因無明所動燈喻法性夜見喻妄見圓影喻五蘊斯則由不如實知真如法一故不覺心動說名為業以依動故能見依能見故境界妄現以有境界緣故起心分別等○標復云第八識初業相由心動為業相轉細為麤為轉相境界現前為現相三細為妄根本○解孤山曰世間人喻九界眾生目喻本具真智燈喻本具真理赤眚喻妄心圓影喻妄境境謂五陰故云五色重疊私謂此別業中雖通指世人意且趣舉一人為喻至同分中方語多人耳)</span>。</p>
</div>
<div class='div-orig'><p>於意云何此夜燈明所現圓光為是燈色為當見色阿難此若燈色則非眚人何不同見而此圓影唯眚之觀。</p>
</div>
<div class='div-commentary'><p><span class='note-inline'>(䟽若此圓影是燈上現無眚之人應合俱見何以獨有眚人自觀餘無見者○解孤山曰非眚人喻佛界也)</span>。</p>
</div>
<div class='div-orig'><p>若是見色見已成色則彼眚人見圓影者名為何等。</p>
</div>
<div class='div-commentary'><p><span class='note-inline'>(䟽影若從彼眚者見發其見爾時<span class='corr'>已</span>成於影不合名見見圓影者復是何物色即影也)</span>。</p>
</div>
<div class='div-orig'><p>復次阿難若此圓影離燈別有則合傍觀屏帳几筵有圓影出離見別有應非眼矚云何眚人目見圓影。</p>
</div>
<div class='div-commentary'><p><span class='note-inline'>(若離燈外別有圓影旁見餘物何無影出色若離見別有體者不合眚眼見於圓影几案屬筵席也)</span>。</p>
</div>
<div class='div-orig'><p>是故當知色實在燈見病為影影見俱眚。</p>
</div>
<div class='div-commentary'><p><span class='note-inline'>(色燈光也燈實有光不曾有影今見影者乃是眚病使之然也以此而推所見之影能見之見俱為眚病○解色實在燈理體本真也見病為影妄心成境也影見俱眚心境皆妄也)</span>。</p>
</div>
<div class='div-orig'><p>見眚非病終不應言是燈是見於是中有非燈非見。</p>
</div>
<div class='div-commentary'><p><span class='note-inline'>(䟽見無眚病之人自然無影可緣說誰是燈是見非燈非見亦可見是了知義了知五影是眚所成則無執影之病終不說影有生處也下文云然見眚者終無見咎○解有智眚人知因目眚終不執言圓影實有故雖有眚不為見病也譬圓初心無明雖在而達無明本自不有則無明境可得故大經云知大涅槃者雖有煩惱如無煩惱私謂詳夫目眚見燈之喻諸師並用法相配之未必然也今一徃且順圓師所解應知如來舉此推破性執者正欲引例阿難目觀山河等皆是妄見義在下文其昭然矣)</span>。</p>
</div>
<div class='div-orig'><p>如第二月非體非影何以故第二之觀捏所成故。</p>
</div>
<div class='div-commentary'><p><span class='note-inline'>(䟽非是真月之體又非水中之影但是捺目根識參差故見二相其實無體如彼圓影目眚所成無體可得)</span>。</p>
</div>
<div class='div-orig'><p>諸有智者不應說言此捏根元是形非形離見非見。</p>
</div>
<div class='div-commentary'><p><span class='note-inline'>(捏猶月也非形見也非見形也智人不言此月生處是形是見離形離見譯入用巧變其文耳○解上句雙是形與非形下句雙離見與非見文略而互顯也)</span>。</p>
</div>
<div class='div-orig'><p>此亦如是目眚所成今欲名誰是燈是見何況分別非燈非見。</p>
</div>
<div class='div-commentary'><p><span class='note-inline'>(䟽以喻顯喻合前可見○解是燈是見謂圓影由燈見而有即因緣義也非燈非見謂圓影離燈見而有即自然義也前文<span class='corr'>已</span>破此重責之故曰今欲名誰等姑蘇曰初別業妄見目有赤眚的指轉識依無明動心能見相故燈喻藏性夜見喻妄見圓影喻五蘊以依能見故境界妄現斯乃菩薩八識妄見心外無法唯識云唯識無境界以無塵妄見起信論依於業識謂諸菩薩從初發意乃至菩薩究竟地心所見者名為報身身有無量色等謂雖見報佛猶有見相故)</span>。</p>
</div>
<div class='div-orig'><p>云何名為同分妄見阿難此閻浮提除大海水中間平陸有三千洲正中大洲東西括量大國凡有二千三百其餘小洲在諸海中其間或有三兩百國或一或二至于三十四十五十。</p>
</div>
<div class='div-commentary'><p><span class='note-inline'>(䟽水中可居曰洲三千緫號閻浮中而復大者是此五天也括結量數也國域也有限域也有標此閻浮提者須彌盧南岸也大國凡有二千三百盡屬五天竺國一化佛所化之地也)</span>。</p>
</div>
<div class='div-orig'><p>阿難若復此中有一小洲秖有兩國唯一國人同感惡緣則彼小洲當土眾生覩諸一切不祥境界或見二日或見兩月其中乃至暈適。</p>
</div>
<div class='div-commentary'><p><span class='note-inline'>(䟽兩國二土也眾生穢土以有漏識為體煩惱造業所共感故諸佛淨土以無漏智為體真如淨用之所現故暈適謁日月之暈適近也近日月也)</span>。</p>
</div>
<div class='div-orig'><p>珮玦。</p>
</div>
<div class='div-commentary'><p><span class='note-inline'>(玉器也妖氣近日月如珮玦之形人之所珮或環或瑅或玦今氣如之也)</span>。</p>
</div>
<div class='div-orig'><p>彗孛飛流。</p>
</div>
<div class='div-commentary'><p><span class='note-inline'>(此皆妖星其光似箒孛孛然起絕迹而去曰飛光迹相連曰流)</span>。</p>
</div>
<div class='div-orig'><p>負耳虹蜺。</p>
</div>
<div class='div-commentary'><p><span class='note-inline'>(氣負日邊如耳之有珥也雄曰虹雌曰蜺即陰陽之精氣也)</span>。</p>
</div>
<div class='div-orig'><p>種種惡相但此國見彼國眾生本所不見亦復不聞。</p>
</div>
<div class='div-commentary'><p><span class='note-inline'>(所現不一故云種種皆是災惡所表前相凡夫五濁同業共感如惡相圓諸佛淨土唯一清淨如不見國○標復云華嚴云眾生妄分別有佛有世界若了真法性無佛無世界○解孤山曰暈適等孟康註漢書天文志云皆日旁氣也適日將食先有黑氣之變也珮應作背聲之誤也漢書註云背形如背字玦其形如玉玦彗孛者張晏曰彗所以除舊布新也孛氣似彗飛流者謂飛星流星也孟康曰飛絕迹而去也流光迹相連也負耳者耳宜作珥聲之誤也珠在耳曰珥其狀似之通占曰負氣戰氣國氣青赤如半暈著暈上為國日上為負負倚也五行志作抱珥孟康曰抱氣向日也珥形照黑也虹蜺多在日旁雙出鮮盛者為虹暗者為蜺姑蘇曰同分妄見小洲兩國喻淨穢兩土淨土則無有惡相穢土則同見不祥此是凡夫二乘六識妄見心外有法故起信云依分別事識凡夫二見心所見者名為應自不知轉識現故見從外來取色分齊不能盡知執二見雖殊同是妄見境界經云彼見精真性非眚者故不名見又論云若離業識則無見相以諸佛法身無有彼此色相迭相見故方了真見無見則無所不知無所不見名真知見故仁王云金剛定前所有知見皆不名見唯佛頓解具一切智所有知見而得名見)</span>。</p>
</div>
<div class='div-orig'><p>阿難吾今為汝以此二事進退合明。</p>
</div>
<div class='div-commentary'><p><span class='note-inline'>(䟽進例於法退例於喻㸦相合顯以明見與無見也○解真際曰將同例別以別例同交㸦雙明故云進退)</span>。</p>
</div>
<div class='div-orig'><p>阿難如彼眾生別業妄見矚燈光中所現圓影雖似前境終彼見者目眚所成眚即見勞非色所造。</p>
</div>
<div class='div-commentary'><p><span class='note-inline'>(䟽妄心變起似有不真眚病所生故非色造)</span>。</p>
</div>
<div class='div-orig'><p>然見眚者終無見咎。</p>
</div>
<div class='div-commentary'><p><span class='note-inline'>(若知孟影因眚故見終不執影是實有體既無所見能見何立故無見咎此約喻釋見無見也○標若了知真法性即無淨穢境也)</span>。</p>
</div>
<div class='div-orig'><p>例汝今日以目觀見山河國土及諸眾生皆是無始見病所成。</p>
</div>
<div class='div-commentary'><p><span class='note-inline'>(䟽國土眾生依正二報皆是妄念分別故有若離於念則無一切境界之相○華嚴云眾生妄分別有佛有世界若了真法性無佛無世界○解私謂阿難目觀如別業妄見也山河國土等如燈光圓影也見病如目眚也以法言之即棃耶識能見相分以惑言之正屬無明)</span>。</p>
</div>
<div class='div-orig'><p>見與見緣似現前境元我覺明。</p>
</div>
<div class='div-commentary'><p><span class='note-inline'>(䟽見之與境皆如空華本無所有故云似現前境此見及緣元是菩提妙淨明體故云元我覺明○解上云雖似前境終彼見者目眚所成喻無明成事也今云似現前境元我覺明示真如不變也法喻㸦顯旨在無明)</span>。</p>
</div>
<div class='div-orig'><p>見所緣眚覺見即眚。</p>
</div>
<div class='div-commentary'><p><span class='note-inline'>(䟽覺猶見也若見實有所緣之境及能緣見皆是眚病以能所緣如空華故或可見與見緣已俱是眚若起覺智覺此二空此能覺者亦是眚也圓覺亦云依幻說覺亦名為幻○標能見所緣俱是心病若起覺妄之見亦是病也○解見謂能覺之智所緣眚即見與見緣皆喻於眚覺見即眚者此能覺之見亦即是眚以隨分覺未得究竟覺時所有真智帶無明故猶屬於眚)</span>。</p>
</div>
<div class='div-orig'><p>本覺明心覺緣非眚。</p>
</div>
<div class='div-commentary'><p><span class='note-inline'>(䟽此顯真覺妙明非生非滅遠離一切虛妄顛倒湛然常住故非眚也言覺緣者覺之緣由行相也如前文云誠如法王所說覺緣遍十方界等○標此顯真覺妙明之緣應物而照故非對待之眚病○解釋成上義何故覺見即眚以本覺性中覺之與緣融融一體非如眚人見有能所)</span>。</p>
</div>
<div class='div-orig'><p>覺所覺眚覺非眚中。</p>
</div>
<div class='div-commentary'><p><span class='note-inline'>(䟽此雙結真妄也若起能覺覺於所覺俱是眚病真覺之體非能所中故云覺非眚中)</span>。</p>
</div>
<div class='div-orig'><p>此實見見。</p>
</div>
<div class='div-commentary'><p><span class='note-inline'>(解覺所覺眚重牒上見所緣眚但變其文耳覺非眚中等者指上覺見即眚若離於眚此覺方是真實見見前文云見見之時見非是見言猶緫略故委論之)</span>。</p>
</div>
<div class='div-orig'><p>云何復名覺聞知見。</p>
</div>
<div class='div-commentary'><p><span class='note-inline'>(䟽此無能所本覺明心名為見見以寂而常照照而常寂故於此豈名見聞知等然一切眾生自無始來由見聞知以為病本分能立所顛倒從生今聞非見碩乖先志於是迷悶由此廣示妄故有見真元無見是故指云此實見見云何可立覺聞知見圓覺經中無知覺明正同此也○解顯其離妄亦責其未悟也然佛所說二種顛倒分別見妄者由前阿難云世尊為我宣說因緣及與自然等心猶未開是故廣示別業同列所見之相皆是虛妄此即重破因緣自然二種之執也又阿難云而今又聞見見非見重增迷悶故今再示覺非眚中此實見見也閱此文者當曉大途)</span>。</p>
</div>
<div class='div-orig'><p>是故汝今見我及汝并諸世間十類眾生皆即見眚非見眚者。</p>
</div>
<div class='div-commentary'><p><span class='note-inline'>(解此斥阿難不是見眚非病之人)</span>。</p>
</div>
<div class='div-orig'><p>彼見精真性非眚者故不名見。</p>
</div>
<div class='div-commentary'><p><span class='note-inline'>(䟽分別彼此生佛依正皆屬見妄無見妄者說名真精故此真精無境可見故不名見如前觀燈有圓影者皆屬於眚見若無眚說名淨眼此真淨眼無影可見故不名見此則結酬前問見非是見也○標非見眚者即了真法性也○解若彼見性無眚之人不見有世間之相)</span>。</p>
</div>
<div class='div-orig'><p>阿難如彼眾生同分妄見例彼妄見別業一人一病目人同彼一國。</p>
</div>
<div class='div-commentary'><p><span class='note-inline'>(上文云吾今為汝以此二事進退合明義見於此如彼眾生等進同例別也一病目人等退別例同也問何故作此例耶答由別業中引目眚為喻顯妄則易以因眚見影人皆知虛故同分中引瘴惡為喻顯妄則難以因瘴覩相事皆如實故佛意欲彰同分之妄悉如別業之妄故有進退合明之說)</span>。</p>
</div>
<div class='div-orig'><p>彼見圓影眚妄所生此眾同分所現不祥同見業中瘴惡所起。</p>
</div>
<div class='div-commentary'><p><span class='note-inline'>(䟽一人所見與多人同由眚病故見圓影出由瘴惡故感災祥起瘴即病也將有惡病預見此事)</span>。</p>
</div>
<div class='div-orig'><p>俱是無始見妄所生。</p>
</div>
<div class='div-commentary'><p><span class='note-inline'>(約法雙結汝及眾生一多雖殊分別世間業果眾生更無有異斯則俱是無始無明分別見妄反顯真心本非見也○解孤山曰病目瘴惡雖是引喻而實能喻即是見妄以一切世間虛實分別無非妄故如此解者豈於能喻事小別求所喻法耶私謂雖能喻皆妄然目喻之法要顯阿難一人及閻浮提乃至十方眾生妄見咸爾又同業中瘴惡之妄猶易可知諸有滿國及諸眾生虛妄病緣其實難信是故經文從狹至廣以易例難次第發明展轉相濟也如此姑蘇曰同分妄見謂凡夫二乘六識妄見別業一人謂菩薩八識妄見以八識病目一人同一國六識妄見故云彼見圓影眚妄所生八識眚病也此眾同分所現不祥同見業中瘴惡所起六識三毒所感也俱是無始妄見所生六八雖殊同是妄見)</span>。</p>
</div>
<div class='div-orig'><p>例閻浮提三千洲中兼四大海娑婆世界并洎十方諸有漏國及諸眾生同是覺明無漏妙心見聞覺知虛妄病緣和合妄生和合妄死。</p>
</div>
<div class='div-commentary'><p><span class='note-inline'>(䟽從一眾生止十方眾生以少及多若依若正皆由不了一法界相○於無漏心忽起見妄而分見聞覺知以為虛妄病緣遂見一切差別境界生之與死俱不離妄故云和合和合者不相離義也故下文云見聞如幻翳三界若空華起信亦云三界虛偽唯心所作離心則無六塵境界○解真妄和合故有生死偏言妄者真如在迷也)</span>。</p>
</div>
<div class='div-orig'><p>若能遠離諸和合緣及不和合則復滅除諸生死因圓滿菩提不生滅性清淨本心本覺常住。</p>
</div>
<div class='div-commentary'><p><span class='note-inline'>(䟽三相應染名為和合三不相應名不和合此是麤細妄念起信名為染心是生死本輪迴之因若能遠離即滅生滅生滅既滅寂滅現前菩提涅槃二轉依果於斯成就故云圓滿即同起信遠離微細念故得見心性心即常住名究竟覺○解不和合者有似自然下文所破其義碩異)</span>。</p>
</div>
<div class='div-orig'><p>阿難汝雖先悟本覺妙明性非因緣非自然性而猶未明如是覺元非和合生及不和合。</p>
</div>
<div class='div-commentary'><p><span class='note-inline'>(䟽前文敘云諸和合相及不和合心猶未開故今牒也然因緣自然和合非和合義雖無別詮言有殊故隨一門一一徧破以世間人說能證智是菩提心假因仗緣和合而生其所證理名為涅槃不從因緣但了因所了一向偏執有為無為二性全別不知如來常依二諦說法遂成戲論皆障一真法界能所宛然微細法執故今破之○解真際曰前破因緣文末佛訶阿難言云何復說因緣自然及和合相意欲慶喜難問和合不和合義次第破之而慶喜不覺但敘云心猶未開重增迷悶今廣示既畢故無問而說)</span>。</p>
</div>
<div class='div-orig'><p>阿難吾今復以前塵問汝汝今猶以一切世間妄想和合諸因緣性而自疑惑證菩提心和合起者。</p>
</div>
<div class='div-commentary'><p><span class='note-inline'>(䟽執方便教依安立說遂疑勝義一真菩提從和合有生住異滅是無常性即違淨名寂滅是菩提滅諸相故乃至無為是菩提無生住異滅故○解私謂菩提心者即覺性也上文云而猶未明如是覺元非和合生等古人以佛果菩提解者謬矣)</span>。</p>
</div>
<div class='div-orig'><p>則汝今者妙淨見精為與明和為與暗和為與通和為與塞和。</p>
</div>
<div class='div-commentary'><p><span class='note-inline'>(䟽見若是和和必從境故舉此四境緫而徵之)</span>。</p>
</div>
<div class='div-orig'><p>若明和者且汝觀明當明現前何處雜見見相可辯雜何形像。</p>
</div>
<div class='div-commentary'><p><span class='note-inline'>(明屬前境見屬內心齊何處所而論其雜見之與相目擊可辯若其相雜作何形像)</span>。</p>
</div>
<div class='div-orig'><p>若非見者云何見明若即見者云何見見。</p>
</div>
<div class='div-commentary'><p><span class='note-inline'>(若此雜相不可見者應亦不見明相云何現見於明若此雜相即可見者雜中有見應合見見○解孤山曰若言明非是見故不可說其相雜形像者故破曰云何見明若言明即是見名相雜者故破曰云何見見)</span>。</p>
</div>
<div class='div-orig'><p>必見圓滿何處和明若明圓滿不合見和。</p>
</div>
<div class='div-commentary'><p><span class='note-inline'>(䟽若一切處徧是於見則無明相可和若一切處緫是於明則無有見可雜○解圓滿猶云周徧也若見自周徧則無明可雜若明自周徧則無見可雜)</span>。</p>
</div>
<div class='div-orig'><p>見必異明雜則失彼性明名字雜失明性和明非義。</p>
</div>
<div class='div-commentary'><p><span class='note-inline'>(䟽心境不同能所殊體故云必異明見若雜各失其義明則非明見亦非見二義既失名字亦亡猶如微塵與水相和但名泥團不名塵水明見既失將何名和故云非義也○解性請見性見被明雜豈得名見明被見雜豈得名明和雜既失明性兩名則知謂見和明不成義理故云和明非義)</span>。</p>
</div>
<div class='div-orig'><p>彼暗與通及諸群塞亦復如是。</p>
</div>
<div class='div-commentary'><p><span class='note-inline'>(䟽明相既爾餘境亦然)</span>。</p>
</div>
<div class='div-orig'><p>復次阿難又汝今者妙淨見精為與明合為與暗合為與通合為與塞合。</p>
</div>
<div class='div-commentary'><p><span class='note-inline'>(和則如水雜塵合則如函與盡故成二門)</span>。</p>
</div>
<div class='div-orig'><p>若明合者至於暗時明相已滅此見即不與諸暗合云何見暗。</p>
</div>
<div class='div-commentary'><p><span class='note-inline'>(見與明合暗相現前明相必滅既與明合應隨明滅不應見暗設使不滅亦不見暗以此不與諸暗合故合即有見不合無見如鼻聞香)</span>。</p>
</div>
<div class='div-orig'><p>若見暗時不與暗合與明合者應非見明既不見明云何明合了明非暗。</p>
</div>
<div class='div-commentary'><p><span class='note-inline'>(彼若教云我此見性雖不與暗合無妨見暗斯有何失故此牒云若見暗時不與暗合隨即破云與明合者應非見明若許不合有見即應合必無見復云何言見與明合了明非暗故知見明而無合義和合見性既而不成菩提證心因和合有從茲破矣)</span>。</p>
</div>
<div class='div-orig'><p>彼暗與通及諸群塞亦復如是。</p>
</div>
<div class='div-commentary'><p><span class='note-inline'>(如文)</span>。</p>
</div>
<div class='div-orig'><p>阿難白佛言世尊如我思惟此妙覺元與諸緣塵及心念慮非和合耶。</p>
</div>
<div class='div-commentary'><p><span class='note-inline'>(由前破菩提心不從因緣和合而得便計離緣別有體性執菩提心有別異相從分別生還成法執障一真性故今破之淨名云當令此諸天子捨於分別菩提之見○解真際曰若和合不成即非和合形對必然故也此計真妄二法了不相觸名非和合私謂中論破計不出四性謂自他共無因也初破自然即無因也次破因緣即自他共也如以明暗空塞推於因緣正約他性又阿難所執空明心眼四種因緣空明即他心眼即自又佛說同別二種見境見亦自也境亦他也既有自他必含共性但由共性難破是故更作和合而說然則非和合義亦從自他開出為防末習委曲搜楊耳問此與前七處推心四性何別答七處四性都未涉真但破第六識心分別校計今自然等皆依覺性破妄顯真微密觀照於茲見矣)</span>。</p>
</div>
<div class='div-orig'><p>佛言汝今又言覺非和合吾復問汝此妙見精非和合者為非明和為非暗和為非通和為非塞和。</p>
</div>
<div class='div-commentary'><p><span class='note-inline'>(䟽此緫牒別徵如文可解)</span>。</p>
</div>
<div class='div-orig'><p>若非明和則見與明必有邊畔汝且諦觀何處是明何處是見在見在明自何為畔。</p>
</div>
<div class='div-commentary'><p><span class='note-inline'>(若見明時明見不和明之與見應分邊際汝今細審於見於明齊何處所而論邊畔)</span>。</p>
</div>
<div class='div-orig'><p>阿難若明際中必無見者則不相及自不知其明相所在畔云阿成。</p>
</div>
<div class='div-commentary'><p><span class='note-inline'>(如或定不相和見應緣明不及尚自不知明相約何以分畔義)</span>。</p>
</div>
<div class='div-orig'><p>彼暗與通及諸群塞亦復如是。</p>
<p>又妙見精非和合者為非明合為非暗合為非通合為非塞合。</p>
</div>
<div class='div-commentary'><p><span class='note-inline'>(䟽四義徵訖○解非和約體不相入故以際畔推之非合約性自差別故以乖角破之是則和親而合踈)</span>。</p>
</div>
<div class='div-orig'><p>若非明合則見與明性相乖角如耳與明了不相觸見且不知明相所在云何甄明合非合理。</p>
</div>
<div class='div-commentary'><p><span class='note-inline'>(䟽若見明時不與明合明見二性應相乖異如牛之角敵對各立曾不相應亦如耳根對於明緣何曾相觸耳但聞聲不緣明故若以此例見須不知明相所在若無明相亦不顯見明見既無如何分別合與非合二種義耶○解孤山曰乖角者角謂隅也物在隅則不相對性既乖角何殊以彼耳根對此明境故云如耳與明等)</span>。</p>
</div>
<div class='div-orig'><p>彼暗與通及諸群塞亦復如是。</p>
</div>
<div class='div-commentary'><p><span class='note-inline'>(䟽<span class='corr'>已</span>上破妄顯真唯約心見二門歷緣對境以辯雖有會通止就一門而顯次下備約三科七大一切法上即妄顯真即相顯性廣斥世間虛妄分別說有因緣及自然性而不知生滅去來本如來藏豈唯心見是藏性耶故次前叚有此文來文三姑蘇曰此正說禪那也涅槃謂之憂畢又名曰平等亦名不諍不觀不行是名捨相不見定慧異相故名捨相今經心見平等唯一真性清淨本然周徧法界體相同也然阿難示迹病因心目故如來正就病根發藥對治顯示三觀破妄心顯真心破妄見明真見破幻相顯真性妄盡真發心見性圓藥病俱亡真常獨露四悉憻義可以意泮)</span>。</p>
</div>
<div class='div-orig'><p>阿難汝猶未明一切浮塵諸幻化相。</p>
</div>
<div class='div-commentary'><p><span class='note-inline'>(緫指諸相前文雖就眼之一門顯真見體離緣絕相非生非滅略會見之與緣元是菩提妙淨明體而未明三科諸法皆如幻化故此指也虛假不實汙染真性故曰浮塵假託虛偽妄設情名稱幻無而忽有畢竟無體稱之曰化)</span>。</p>
</div>
<div class='div-orig'><p>當處出生隨處滅盡幻妄稱相其性真為妙覺明體。</p>
</div>
<div class='div-commentary'><p><span class='note-inline'>(此諸幻相本無所依但是迷真忽然而起故云當處出生生而無生本自寂滅故云隨處滅盡○楞伽經云一切法不生我說剎那義初生即有滅不為愚者說中論云諸法不自生亦不從他生不共不無因是故知無生彼之無生即此滅盡也以妄見取似有浮相畢竟無體猶如幻事故云幻妄稱相無體之處元是菩提妙覺明性故云其性真為妙覺明體問幻相不實畢竟無體何得復云其性真為妙覺明體答譬如空華由依翳病觀空故有離空無別華相空華雖無自性然以虛空為所依體若翳病差華相雖滅空性不滅諸法性相亦復如是幻相雖滅真性不動問若如是者斯則真如即萬法萬法即真如何得一體立真立妄答亦如空華瞖者妄見若無瞖目唯見時空而無華相故知萬法雖真唯證乃知非是識心之所能見以凡夫人心識麤動唯見世間麤動之相執此麤相為相所礙不見真性故前文云迷<span class='corr'>己</span>為物故於是中觀大觀小故今廣破執表空明因茲悟入佛之知見故華嚴云一切法無生一切法無滅若能如是解諸佛常現前前文亦云若能轉物即同如來皆斯義也○解資中曰浮虛不實塵翳真性故曰浮虛當處出生隨處滅盡謂剎那不相到也此剎那性亦不可得前雖緫明真性離緣絕相而未別明一切浮塵諸有境界皆如幻化故二乘人雖知無我仍計五陰等法實有體性諸小菩薩未得空色一如是名法執此下廣破也私謂二乘非不破法菩薩非無有我一往分配斯亦可然原夫阿難目觀勝相心生愛樂於是發心願捨生死中間所破若心若見莫不為除心目之妄也須知此妄正是阿難所執之我我以主宰為義即屬見惑人執之相雖云初果斷見但是通惑已盡別惑未亡故前之所破皆是迷如來藏無始無明必不可以凡夫見惑為類人執既爾法執例然若於浮塵諸幻化相了如來藏此如來藏亦是法相苟有所執豈曰真常故下文云住真常中求於去來迷悟生死了無所得分別性相略如初卷)</span>。</p>
</div>
<div class='div-orig'><p>如是乃至五陰六入從十二處至十八界因緣和合虛妄有生因緣別離虛妄名滅。</p>
</div>
<div class='div-commentary'><p><span class='note-inline'>(䟽諸法名數不能盡言但舉三科自攝一切故云乃至三科者謂蘊處界今於處中別出六根故有六入此之三科乃是世間虛妄分別幻因緣合假名為生幻因緣離假名為滅實無有體可生可滅○解孤山曰諸經皆列三科謂陰處界三對愚根樂各有三故而今有四更加六入秖是破十二處中內六處耳隨機增減何必定三此並色心開合之殊廣上浮塵諸幻化相也)</span>。</p>
</div>
<div class='div-orig'><p>殊不能知生滅去來本如來藏常住妙明不動周圓妙真如性。</p>
</div>
<div class='div-commentary'><p><span class='note-inline'>(䟽殊不知者斥其異乎能知也一切諸法本自不生今則無滅非三世法故無去來生滅去來既不可得如來藏性元自當住本不曾動○周徧圓寂眾生迷倒為物所轉殊不覺知是迷圓實也○解此明九界即見佛界迷故不知一一界中咸具陰等而此妄相即是真理故無生滅去來等相如來果稱果有三身而因理含攝名之為藏非去來今故常住即寂而照故妙明即照而寂故不動三一互攝故周圓體非妄偽故真如隨緣不變故名性)</span>。</p>
</div>
<div class='div-orig'><p>性真常中求於去來迷悟生死了無所得。</p>
</div>
<div class='div-commentary'><p><span class='note-inline'>(䟽了畢竟也迷悟生佛也亦真妄也生佛真妄去來生死一切對待情謂故有一真如性尚無此名況有諸法對待相即情忘體現畢竟無得○解此明佛界圓理無二邊相也私謂去來是業迷悟是惑生死是苦言住真常中無三道流轉也問既稱為悟復何名惑答因中所悟帶無明故如前文云覺見即眚豈非惑乎)</span>。</p>
</div>
<div class='div-orig'><p>阿難云何五陰本如來藏妙真如性。</p>
</div>
<div class='div-commentary'><p><span class='note-inline'>(䟽梵云塞徤陀此云蘊古翻為陰蘊是積聚陰是蓋覆積聚有為蓋覆真性此陰有五攝有為盡前文緫標乃至五陰等皆如來藏今此別徵逐科推撿令知虛妄本非因緣及自然有元是藏體妙真如性)</span>。</p>
</div>
<div class='div-orig'><p>阿難譬如有人以清淨目觀晴明空唯一晴虛逈無所有。</p>
</div>
<div class='div-commentary'><p><span class='note-inline'>(喻真性本空也目喻智空喻理以果海無別色聲唯如如理及如如智獨存○解孤山曰淨目況本具真智晴空況本具真理唯一晴虛即理智一如也逈無所有絕九界妄色也)</span>。</p>
</div>
<div class='div-orig'><p>其人無故不動目睛瞪以發勞則於虛空別見狂華復有一切狂亂非相。</p>
</div>
<div class='div-commentary'><p><span class='note-inline'>(解其人喻眾生也背真合妄故曰無故不動目睛妄心取著也瞪以發勞妄惑潤業也於妙性中現九界色故曰於空見狂華等)</span>。</p>
</div>
<div class='div-orig'><p>色陰當知亦復如是。</p>
</div>
<div class='div-commentary'><p><span class='note-inline'>(䟽喻迷真起妄故事也瞪直視貌不由別事只因自不動目直視於空目睛勞倦遂見華相或見毛輪第二月等故云一切色陰亦爾以不如實知真如法一故不覺動念現六塵境即色陰起也)</span>。</p>
</div>
<div class='div-orig'><p>阿難是諸狂華非從空來非從目出。</p>
</div>
<div class='div-commentary'><p><span class='note-inline'>(空元無華妄見生起說誰出來真元無色妄分質礙復何從所)</span>。</p>
</div>
<div class='div-orig'><p>如是阿難若空來者既從空來還從空入若有出入即非虛空空若非空自不容其華相起滅如阿難體不容阿難。</p>
</div>
<div class='div-commentary'><p><span class='note-inline'>(破空生也見華既從空生不見應從空入空無內外何出入之有設有出入即是實色不含名空既非虛空云何華出見實物時無華生故如阿難體是其實色見汝體時豈更容有阿難出耶○解譬空有實體則不容空華)</span>。</p>
</div>
<div class='div-orig'><p>若目出者既從目出還從目入即此華性從目出故當合有見。</p>
</div>
<div class='div-commentary'><p><span class='note-inline'>(眼既有見華亦應見)</span>。</p>
</div>
<div class='div-orig'><p>若有見者去既華空旋合見眼若無見者出既翳空旋當翳眼又見華時目應無翳云何晴空號清明眼。</p>
</div>
<div class='div-commentary'><p><span class='note-inline'>(䟽此下破目出如人從屋出必有入目既有見能出於華華應有見從目出去能華於空自空歸目合見於眼若此華性雖從目出而無有見斯但為翳既從目出去翳虛空歸目之時應合翳眼若汝執言實不成翳無妨見華既無翳目而能見華見晴明空應是翳眼云何見空號清明眼○解重約華從眼出破也若以無翳見有空華則見無空華復是何眼)</span>。</p>
</div>
<div class='div-orig'><p>是故當知色陰虛妄本非因緣非自然性。</p>
</div>
<div class='div-commentary'><p><span class='note-inline'>(䟽華無所出色陰不生本妙貞常何曾起滅而有說為因緣自然者真為虛妄○解資中曰若知華相即空則顯色陰本如來藏)</span>。</p>
</div>
<div class='div-orig'><p>阿難譬如有人手足宴安百骸調適忽如忘生性無違順。</p>
</div>
<div class='div-commentary'><p><span class='note-inline'>(䟽喻一真也宴靜調和適恱也骸體也忘生忘形也身肢安靜恬然暢適而無苦樂二境相逼忽然如其無形一般斯蓋但以捨受相應不覺此形之有生也李陵云每一念至忽如忘生法中可知○解喻真性寂然也)</span>。</p>
</div>
<div class='div-orig'><p>其人無故以二手掌於空相摩於二手中妄生澀滑冷熱諸相。</p>
</div>
<div class='div-commentary'><p><span class='note-inline'>(妄本無因故云無故真妄和合如二手相摩領納違順如妄生澀滑)</span>。</p>
</div>
<div class='div-orig'><p>受陰當知亦復如是。</p>
</div>
<div class='div-commentary'><p><span class='note-inline'>(䟽喻起妄也妄本無因故云無故真妄和合如二手相摩阿頼耶識變起世間故云生澀滑等或可二手及空喻根境識根境識三和合生觸觸是受因從此領納故知受陰無明妄念迷真和合假託而生故下經破之○標手足宴安喻一真無為也)</span>。</p>
</div>
<div class='div-orig'><p>阿難是諸幻觸不從空來不從掌出。</p>
</div>
<div class='div-commentary'><p><span class='note-inline'>(䟽冷暖本無手合故有故云幻觸○受陰不實妄緣假生故無來處)</span>。</p>
</div>
<div class='div-orig'><p>如是阿難若空來者既能觸掌何不觸身不應虛空選擇來觸。</p>
</div>
<div class='div-commentary'><p><span class='note-inline'>(破空生也虛空平等無所不在豈能選擇不觸乎身而觸於掌)</span>。</p>
</div>
<div class='div-orig'><p>若從掌出應非待合。</p>
</div>
<div class='div-commentary'><p><span class='note-inline'>(<span class='corr'>已</span>下破掌出若此澀滑從掌而出掌未合時何無澀滑)</span>。</p>
</div>
<div class='div-orig'><p>又掌出故合則掌知離則觸入臂腕骨髓應亦覺知入時蹤迹必有覺心知出知入自有一物身中往來何待合知要名為觸。</p>
</div>
<div class='div-commentary'><p><span class='note-inline'>(若汝執言掌雖生觸須待合時此觸方出若爾合既觸出離應觸入若觸入時所經之處應亦覺知觸入蹤迹若實覺知觸常在體應須常覺何待合知○標又掌出故者破轉計也)</span>。</p>
</div>
<div class='div-orig'><p>是故當知受陰虛妄本非因緣非自然性。</p>
</div>
<div class='div-commentary'><p><span class='note-inline'>(䟽既知幻觸能生於受推其觸性都無故知受陰虛妄也)</span>。</p>
</div>
<div class='div-orig'><p>阿難譬如有人談說酢梅口中水出思蹋懸崖足心酸澀想陰當知亦復如是。</p>
</div>
<div class='div-commentary'><p><span class='note-inline'>(想謂取像想像不實從虛妄有故以說酢水生思崖酸起為喻因說想酸因思想峻故有水酸以想喻想近取譬耳酢與醋同)</span>。</p>
</div>
<div class='div-orig'><p>阿難如是酢說不從梅生非從口入。</p>
</div>
<div class='div-commentary'><p><span class='note-inline'>(以水喻想今推酢說說既不有水從何生)</span>。</p>
</div>
<div class='div-orig'><p>如是阿難若梅生者梅合自談何待人說若從口入自合口聞何須待耳若獨耳聞此水何不耳中而出。</p>
</div>
<div class='div-commentary'><p><span class='note-inline'>(因人說梅梅何有說故非梅生若因人說水便口流口既流水應合聞說何用耳聞口若不聞唯耳聞者耳既聞說亦合流水故云此水何不耳中流出說不得梅梅不至口耳自聞說水却口流說梅與水二具叵得)</span>。</p>
</div>
<div class='div-orig'><p>想蹋懸崖與說相類。</p>
</div>
<div class='div-commentary'><p><span class='note-inline'>(類說應云如是崖想不從崖生不從足入若崖生者崖合自思何待人想若從足入足應有思何須心想若獨心思此酸只應心中自有何以足心却有酸澀)</span>。</p>
</div>
<div class='div-orig'><p>是故當知想陰虛妄本非因緣非自然性。</p>
</div>
<div class='div-commentary'><p><span class='note-inline'>(說酢思崖水酸形體想像虛偽能所俱空元是菩提妙覺明性何因緣自然之有耶)</span>。</p>
</div>
<div class='div-orig'><p>阿難譬如暴流波浪相續前際後際不相踰越。</p>
</div>
<div class='div-commentary'><p><span class='note-inline'>(行以遷流造作為義剎那無常念念遷謝生死死生如旋火輪無有休息故以暴流波浪相續無踰越義以為喻也)</span>。</p>
</div>
<div class='div-orig'><p>行陰當知亦復如是。</p>
</div>
<div class='div-commentary'><p><span class='note-inline'>(解孤山曰前念滅後念生後不至前故云不相踰越)</span>。</p>
</div>
<div class='div-orig'><p>阿難如是流性不因空生不因水有亦非水性非離空水。</p>
</div>
<div class='div-commentary'><p><span class='note-inline'>(䟽即空即水離空離水求暴流體俱不可得行陰亦爾本無生處)</span>。</p>
</div>
<div class='div-orig'><p>如是阿難若因空生則諸十方無盡虛空成無盡流世界自然俱受淪溺。</p>
</div>
<div class='div-commentary'><p><span class='note-inline'>(破空生流也流從空生空體常在流應常生虛空性徧流亦應徧斯則但見暴流應無世界又如何分水陸空行耶)</span>。</p>
</div>
<div class='div-orig'><p>若因水有則此暴流性應非水有所有相今應現在。</p>
</div>
<div class='div-commentary'><p><span class='note-inline'>(破水生流也流從水生水與暴流兩體應異水為能生流為所生如樹生果果不是樹二俱現在今且不然如何因水耶○解資中曰若因其水別有流性因果性別則暴流性不應是水能有是水所有是流二相若殊俱應現在)</span>。</p>
</div>
<div class='div-orig'><p>若即水性則澄清時應非水體。</p>
</div>
<div class='div-commentary'><p><span class='note-inline'>(䟽破流即水也流相漂動水相澄清若此漂動便是水相者至澄清時應非是水暴流漂動<span class='corr'>已</span>是水故)</span>。</p>
</div>
<div class='div-orig'><p>若離空水空非有外水外無流。</p>
</div>
<div class='div-commentary'><p><span class='note-inline'>(破離空離水也離空有流空且無外何離之有若離水有水外求波故應非理流既無生行陰元寂)</span>。</p>
</div>
<div class='div-orig'><p>是故當知行陰虛妄本非因緣非自然性。</p>
</div>
<div class='div-commentary'><p><span class='note-inline'>(如前可解)</span>。</p>
</div>
<div class='div-orig'><p>阿難譬如有人取頻伽缾塞其兩孔滿中擎空千里遠行用餉他國識陰當知亦復如是。</p>
</div>
<div class='div-commentary'><p><span class='note-inline'>(頻伽好聲鳥缾形似彼識陰無形在有情身如缾盛空遠餉他國者阿頼耶識為業所使隨處受生此陰若滅彼陰續生如人擎空遠餉千里死有至時諸根不通如塞兩孔○標第八識是三界生滅根本○解私謂法句經云精神居形內猶雀藏缾中缾破雀則飛去矣今以人喻業以缾喻身以空喻識人擎缾空而行猶業持身識而去他國者六道依報也)</span>。</p>
</div>
<div class='div-orig'><p>阿難如是虛空非彼方來非此方入。</p>
</div>
<div class='div-commentary'><p><span class='note-inline'>(䟽虛空非出入喻識無往來既無往來將何以為識而了別耶○解孤山曰非從彼方來入此方)</span>。</p>
</div>
<div class='div-orig'><p>如是阿難若彼方來則本缾中既貯空去於本缾地應少虛空若此方入開孔倒缾應見空出。</p>
</div>
<div class='div-commentary'><p><span class='note-inline'>(䟽彼方缾來方也名本缾地空若彼方來於此方本缾來處應少虛空本處既無所少應知非彼方來缾倒之地名為此方若此方空入於缾內先合見空從缾而出方知空入出空既無入空何有空既無出入識何曾往來又此方入者入此方也其文易解○解若缾盛空從彼入此何故彼方不見空少此方不見空出)</span>。</p>
</div>
<div class='div-orig'><p>是故當知識陰虛妄本非因緣非自然性。</p>
</div>
<div class='div-commentary'><p><span class='note-inline'>(䟽可解○標空無出入識陰不生本妙真常何曾起滅如執因緣自然者皆是虛妄也)</span>。</p>
</div></div>
<p class='juan'>首楞嚴經義海卷第七<span class='note-inline'>(經第二終)</span></p>
<div class='div-w'>
<p class='h1'>音釋</p>
<div class='div-note'>暈適<p style="margin-left:1em"><span class='note-inline'>(暈音運適音責)</span>。</p>
珮玦<p style="margin-left:1em"><span class='note-inline'>(珮蒲昧切玦古宂切)</span>。</p>
彗<p style="margin-left:1em"><span class='note-inline'>(祥嵗切)</span>。</p>
孛<p style="margin-left:1em"><span class='note-inline'>(蒲沒切星名)</span>。</p>
箒<p style="margin-left:1em"><span class='note-inline'>(之九切)</span>。</p>
虹蜺<p style="margin-left:1em"><span class='note-inline'>(虹音洪蜺音倪)</span>。</p>
珥<p style="margin-left:1em"><span class='note-inline'>(仍吏切)</span>。</p>
碩<p style="margin-left:1em"><span class='note-inline'>(常隻切大也)</span>。</p>
酢<p style="margin-left:1em"><span class='note-inline'>(倉故切與醋同)</span>。</p>
蹋<p style="margin-left:1em"><span class='note-inline'>(徒孟切踐也)</span>。</p>
餉<p style="margin-left:1em"><span class='note-inline'>(式亮切饋餉也)</span>。</p>
</div></div>
</div><!-- end of div[@id='body'] -->
</body></html>