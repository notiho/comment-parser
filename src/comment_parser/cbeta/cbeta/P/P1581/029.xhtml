<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>首楞嚴經義海</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu37' />
<p class='juan'>首楞嚴經義海卷第二十九<span class='note-inline'>(經十之二)</span></p>
<div class='div-other'><p style="margin-left:2em"><span class='note-inline'>(凡遇圓相即是標辭與䟽同其上文)</span>。</p>

<div class='div-orig'><p>阿難彼善男子修三摩提行陰盡者諸世間性幽清等動同分生機倐然隳裂沈細綱紐補特伽羅酬業深脉感應懸絕。</p>
</div>
<div class='div-commentary'><p><span class='note-inline'>(䟽前三句標人諸世下正明行盡世間性者行陰即是世間體性世間有三義一有生滅二性有漏三可破壞既墮世間同以行陰生滅為性也隱密故幽離想故清優即是動同分生機前是基本今是機要忽爾而破故云倐然隳裂沈細下重釋盡義網上大繩曰網衣領結處曰紐皆喻其要也十二類生如網如衣行陰貫通微細結要如網如紐補特伽羅云數取趣即總指十二類也行陰能轉此類生故故云浣細綱紐綱紐是業因伽羅是果報業因亡則孰為引果果報息則誰作能酬因果既亡故絕感應深脉亦喻行陰幽隱也○解諸世間性即十二類生行陰體性也同分生機謂與諸類同其分齊生滅之機也倐然下明行陰盡相行是業性能持諸陰如羅網之有綱紐焉補特下明不牽來報應猶報也)</span>。</p>
</div>
<div class='div-orig'><p>於涅槃天將大明悟如雞後鳴瞻顧東方已有精色。</p>
</div>
<div class='div-commentary'><p><span class='note-inline'>(䟽涅槃名第一義天得無生忍名大明悟明悟在近故名曰將將當也欲也如雞後鳴者雞第二鳴天將曉也五陰在如全夜陰都盡如大明色受二陰破如雞初鳴天全未變今想行又除唯有報陰明悟在即如雞後鳴天有精色若約位說此當第二漸次也彼文云禁戒成就則於世間永無相生相殺之業偷劫不行無相負累亦於世間不還宿債即是今文酬業深脉感應懸絕彼文又云是清淨人修三摩地父母肉身不須天眼自然觀見十方世界等即此文云瞻顧東方已有精色此則正得似位相似通發也○解孤山曰三德涅槃名第一義天前受想盡似證尚遙如雞先鳴天色猶昧今行陰盡唯識陰在明悟非久如雞後鳴天有精色私謂五陰伏有次第斷無先後今取將破別惑為後初破通惑為先斷伏頓漸如下所辯)</span>。</p>
</div>
<div class='div-orig'><p>六根虛靜無復馳逸內內湛明入無所入。</p>
</div>
<div class='div-commentary'><p><span class='note-inline'>(䟽由定所攝無行陰使雖存六根識不馳散故云虛靜無復馳逸唯專內境定心內照故云內內湛明又內內者深深寂照也窮到識陰更無所見名入無所入○解行陰既盡故虛靜識陰披露故湛明下文云又汝精明湛不搖處於身不出見聞覺知即其相也當知見聞等雖有內外以湛明故而無能入所入之異經或作內外湛明)</span>。</p>
</div>
<div class='div-orig'><p>深達十方十二種類受命元由觀由執元諸類不召。</p>
</div>
<div class='div-commentary'><p><span class='note-inline'>(䟽受命元由即是識陰今觀識陰既是類生種子元由不起煩惱不作新業由是執持不今趣果無受生分故云諸類不召)</span>。</p>
</div>
<div class='div-orig'><p>於十方界已獲其同精色不沈發現幽祕此則名為識陰區宇。</p>
</div>
<div class='div-commentary'><p><span class='note-inline'>(既知識是生類元由故十方界依之與正皆識所變同一識躰斯則三界唯心萬法唯識先雖信教今觀中明見也精色不沈所觀境現也由觀力故境界明白故云不沈發幽祕者似通發也未至此位諸根暗昧不能遠觀故云幽祕今由觀力六根清淨不由天眼徹見諸界等故云發現○解受命元由者識息煖三和合成命受生之際識陰為先也而此元由復是人法二執之本今觀中所見雖未銷盡且無行業招引來報故云諸類不召又見十方一切依正唯識所變故云已獲其同精色不沈即湛明也發現幽祕無所覆也)</span>。</p>
</div>
<div class='div-orig'><p>若於群召已獲同中銷磨六門合開成就見聞通鄰互用清淨。</p>
</div>
<div class='div-commentary'><p><span class='note-inline'>(䟽初二句指在識陰中也若於此中以定慧力銷磨根隔令其開通合成一體則見聞覺知互相為用斯則明不循根寄根明發也故云互用清淨此識陰盡獲證是第三漸次證無生法忍也故文云如是清淨持禁戒人心無貪婬於外六塵不多流逸因不流逸旋源自歸塵既不緣根無所偶返流全一六用不行既云六用不行即是銷磨六門既云返流全一即是合開成就互用清淨也彼說由戒故與此異○解群召雖異識體是同若於同中銷磨六門見愛之惑則能合成一體開為六用六用不隔皆悉通鄰即法華所明六根清淨也)</span>。</p>
</div>
<div class='div-orig'><p>十方世界及與身心如吠瑠璃內外明徹名識陰盡。</p>
</div>
<div class='div-commentary'><p><span class='note-inline'>(䟽世界身心皆唯識現今識陰盡唯見覺體覺體明妙如淨瑠璃一無障礙名內外明徹身心為內世界為外俱無所得故云明徹前文云十方國土皎然清淨譬如瑠璃內懸寶月身心快然妙圓平等獲大安隱一切如來密圓淨妙皆現其中是人即獲無生法忍即知識陰盡者是隨分覺也文殊亦云一處成休復六用皆不成塵垢應念銷成圓明淨妙)</span>。</p>
</div>
<div class='div-orig'><p>是人則能超越命濁觀其所由罔象虛無顛倒妄想以為其本。</p>
</div>
<div class='div-commentary'><p><span class='note-inline'>(命體即識陰也以命煖識三俱時而轉識既已離命煖隨亡故超命濁罔象虛無者此是覺明初起影象之相攬此妄想虛無影象以為識體即業轉二相也○標前文云汝等見聞元無異性眾塵隔越無狀異生性中相知用中相背同異失準相織妄成是第五重名為命濁上之五重從三細六麤互為形待混真成濁止觀破五陰時從六麤至三細成大覺◎解孤山曰罔象亦倣象皆不實貌)</span>。</p>
</div>
<div class='div-orig'><p>阿難當知是善男子窮諸行空於識還元已滅生滅而於寂滅精妙未圓。</p>
</div>
<div class='div-commentary'><p><span class='note-inline'>(䟽行陰雖盡已滅生滅返識循元未歸寂滅故云精妙未圓以識未破正在細生滅故精妙即精真妙明也○解私謂識陰湛不搖處即是還元而此還元望前已滅行陰得名然於當體未證寂滅)</span>。</p>
</div>
<div class='div-orig'><p>能令<span class='corr'>己</span>身根隔合開亦與十方諸類通覺覺知通㳷能入圓元。</p>
</div>
<div class='div-commentary'><p><span class='note-inline'>(䟽觀中暫爾也暫於觀中似開根隔未全互用也諸類通覺者於此觀中<span class='corr'>已</span>見十方眾生及與我身同一覺性互相融合無知覺殊此即能入圓元也此之境界全是識影未為寂滅故前文云而於寂滅精妙未圓○標行人於此無所得心定慧發明便入無生忍也○解此示觀中所發之相也非唯<span class='corr'>己</span>身根隔合開亦見諸類同我識相覺知下重牒所發結歸陰元也斯亦功用暫得如是不生勝解名善境界由起邪執故墮下文外道種類)</span>。</p>
</div>
<div class='div-orig'><p>若於所歸立真常因生勝解者。</p>
</div>
<div class='div-commentary'><p><span class='note-inline'>(䟽正生計也於此所入通覺之境認為真常便立為因能生一切即為所歸究竟之處決定不謬故云勝解)</span>。</p>
</div>
<div class='div-orig'><p>是人則墮因所因執娑毗迦羅所歸冥諦成其伴侶迷佛菩提亡失知見是名第一立所得心成所歸果違遠圓通背涅槃城生外道種。</p>
</div>
<div class='div-commentary'><p><span class='note-inline'>(於所因識陰執為真常是萬法之因故云因所因執萬法無因虛妄生滅今計有因是真常性即與外道所執冥諦是常能生一切無有差別此即計阿頼耶識未形兆前冥然之初為冥諦也迷佛菩提者菩提云覺覺體離念離念相者等虛空界無所不徧法界一相今執有法從一因生能所差別故云迷也不如實知故云亡失知見所得心即識陰也因中為所得果上為所歸耳餘文可解問據下七段皆云能非能等獨有此文為因所耶答以一切諸法皆從識變正是所因以不了虛妄執為實因故同外道下文直顯當體虛妄故云非能等也○標娑毗迦羅師事梵天計非色非空認藏識為冥諦六師外道俱闍梨等皆是其黨○解資中曰因所因執者迷識陰為冥諦執冥諦為生因也真際曰認圓元為真常計真常為妄本也私謂兩說似同正取後義是則上因指體下因對用上云二因今復云果者因謂所依能生諸法故果謂所證計為極理故蓋同實而殊號者也)</span>。</p>
</div>
<div class='div-orig'><p>阿難又善男子窮諸行空已滅生滅而於寂滅精妙未圓若於所歸覽為自體盡虛空界十二類內所有眾生皆我身中一類流出生勝解者。</p>
</div>
<div class='div-commentary'><p><span class='note-inline'>(䟽前計雖執識陰為真常因而未取為自體今計即是我之自體一切眾生皆從我出我能生彼決定不謬也○標精妙未圓者識陰未盡也)</span>。</p>
</div>
<div class='div-orig'><p>是人則墮能非能執摩醯首羅現無邊身成其伴侶迷佛菩提亡失知見是名第二立能為心成能事果違遠圓通背涅槃城生大慢天我徧圓種。</p>
</div>
<div class='div-commentary'><p><span class='note-inline'>(䟽實非能生執以為能名能非能摩醯首羅即大自在天三目八臂外道所宗為能因也現無邊身者以執我能現起無量眾生也因既能為果成能事因果相稱也○解孤山曰能非能執謂我是能生彼皆所生也資中曰如俱舍破能生世間有何義利等)</span>。</p>
</div>
<div class='div-orig'><p>又善男子窮諸行空<span class='corr'>已</span>滅生滅而於寂滅精妙未圓若於所歸有所歸依自疑身心從彼流出十方虛空咸其生起即於都起所宣流地作真常身無生滅解在生滅中早計常住既惑不生亦迷生滅安住沈迷生勝解者。</p>
</div>
<div class='div-commentary'><p><span class='note-inline'>(䟽所歸即識陰前覽所歸為自身今認所歸為他體故疑自身及一切法從彼生起都宣流地即識陰也妄認為他是真是常是無生滅惑不生者本覺常住不生諸法迷而不解也亦迷生滅者妄認識陰為真常也二俱不識故曰沈迷堅執不轉故云安住)</span>。</p>
</div>
<div class='div-orig'><p>是人則墮常非常執計自在天成其伴侶迷佛菩提亡失知見是名第三立因依心成妄計果違遠圓通背涅槃城生倒圓種。</p>
</div>
<div class='div-commentary'><p><span class='note-inline'>(於無常處妄計為常名常非常執自在天即首羅也前計他從我生今執我從他起故云計自在也因依心即識陰也立為他體計能生我故同外道計彼為常○解資中曰自在天與前不別此天現有生滅妄計為常故云在生滅中早計常住私謂從彼流出者此指所歸識陰為彼非指他人也以識陰圓元為常自己身心及十方虛空為非常非常即生滅也既見非常從常流出乃計生滅即是常住下文知無知執義例亦然)</span>。</p>
</div>
<div class='div-orig'><p>又善男子窮諸行空已滅生滅而於寂滅精妙未圓若於所知知徧圓故因知立解十方草木皆稱有情與人無異草木為人人死還成十方草樹無擇徧知生勝解者。</p>
</div>
<div class='div-commentary'><p><span class='note-inline'>(䟽所知即識陰也是彼觀行所知境故識陰能變一切諸法名知徧圓悟此諸法從知變起以知為體故云因知立解十方草木下即解之行相也既此依正皆從知有何得一知一無知耶故無揀擇一切皆知自謂決定不謬故云勝解)</span>。</p>
</div>
<div class='div-orig'><p>是人則墮知無知執婆吒霰尼執一切覺成其伴侶迷佛菩提亡失知見是名第四計圓知心成虛謬果違遠圓通背涅槃城生倒知種。</p>
</div>
<div class='div-commentary'><p><span class='note-inline'>(草木無知而執有知故云知無知執婆吒霰尼二外道也涅槃云婆私吒及先尼梵音小轉既執一切覺即草木有命也圓知即徧知也虛謬果者斥成妄想此即不了皆是妄想所變妄想凝結假立無情妄想流動假名有情如前文云想澄成國土知覺乃眾生以不善分虛妄識有內分外分故成計執○解孤山曰知無知執者草木無知強謂有知也夫常住真心一體無二用諸妄想依正乃分是故眾生草樹悉如空華皆是有情自心所變執情不了以謂一一草木各各有知遂說木死為人人死為木未明一體謬計偏圓達遠圓通職由此矣婆吒霰尼兩外道號見涅槃經彼謂一切覺知乃云草木有命今所發見正與彼同)</span>。</p>
</div>
<div class='div-orig'><p>又善男子窮諸行空<span class='corr'>已</span>滅生滅而於寂滅精妙未圓若於圓融根互用中已得隨順便於圓化一切發生求火光明樂水清淨愛風周流觀塵成就各各崇事以此群塵發作本因立常住解。</p>
</div>
<div class='div-commentary'><p><span class='note-inline'>(䟽根互用中得隨順者以於似觀暫得相應故云隨順便於圓化一切發生者一切諸法同名變化故云圓化皆可修習能成聖果故云一切發生以於一根暫得諸用由此例知一切亦爾皆可於無知見中修成知見取常住果故求火樂水愛風觀塵也○標群塵即地水火風也)</span>。</p>
</div>
<div class='div-orig'><p>是人則墮生無生執諸迦葉波并婆羅門勤心役身事火崇水求出生死成其伴侶迷佛菩提亡失知見是名第五計著崇事迷心從物立妄求因求妄冀果違遠圓通背涅槃城生顛化種。</p>
</div>
<div class='div-commentary'><p><span class='note-inline'>(䟽四大之性實不能生常住之果執為能生故云生無生執迷心從物者迷失唯心所現而各隨順崇事以求常住因果俱妄故成妄求妄冀也○解私謂圓化者謂觀中所見圓融變化唯識之境也一切發生即四大之相也觀塵成就別名地大以此群塵通指四大既見此等並由圓化乃計修因證果不出火之若明水之清淨等故曰發作本因立常住解生無生執者謂四大之生即常住之無生也迦葉波亦婆羅門別姓下所并者緫攝其類)</span>。</p>
</div>
<div class='div-orig'><p>又善男子窮諸行空已滅生滅而於寂滅精妙未圓若於圓明計明中虛非滅群化以永滅依為所歸依生勝解者。</p>
</div>
<div class='div-commentary'><p><span class='note-inline'>(䟽明中虛者圓明之理即所觀識也<span class='corr'>已</span>滅生滅故明中虛非即是滅故云非滅色受想行攝一切法名為群化永滅依即明中虛也此計空為所依歸處即涅槃也○標此計即認為究竟涅槃也)</span>。</p>
</div>
<div class='div-orig'><p>是人則墮歸無歸執無想天中諸舜若多成其伴侶迷佛菩提亡失知見是名第六圓虛無心成空亡果違遠圓通背涅槃城生斷滅種。</p>
</div>
<div class='div-commentary'><p><span class='note-inline'>(䟽此明中虛實非所歸而計於歸故云歸無歸執無想天五百大劫想心不行也舜若多四空處也圓虛無心斷滅因也空亡果斷滅果也○標受想於定中暫得不起四空觀中妄認究竟矣○解明中虛者前云罔象虛無是也非滅群化非猶破也群化即四大等孤山曰歸於無歸故曰歸無歸執無想天滅心心所舜若多主空神也)</span>。</p>
</div>
<div class='div-orig'><p>又善男子窮諸行空<span class='corr'>已</span>滅生滅而於寂滅精妙未圓若於圓常固身常住同于精圓長不傾逝生勝解者。</p>
</div>
<div class='div-commentary'><p><span class='note-inline'>(䟽執識陰以為圓常欲固此身亦同識陰故云同于精圓長不傾逝)</span>。</p>
</div>
<div class='div-orig'><p>是人則墮貪非貪執諸阿斯陀求長命者成其伴侶迷佛菩提亡失知見是名第七執著命元立固妄因趣長勞果違遠圓通背涅槃城生妄延種。</p>
</div>
<div class='div-commentary'><p><span class='note-inline'>(根身虛妄本是無常實不可貪以為長久今堅貪著妄執長生故云貪非貪執阿斯陀者云無比即長壽仙也長勞果者勞即空字聲之誤耳妄執延年故云妄延○解私謂識陰精明湛不榣處名之為常今見其常乃執色身同此精圓也)</span>。</p>
</div>
<div class='div-orig'><p>又善男子窮諸行空<span class='corr'>已</span>滅生滅而於寂滅精妙未圓觀命互通却留塵勞恐其銷盡便於此際坐蓮華宮廣化七珍多增寶媛縱恣其心生勝解者。</p>
</div>
<div class='div-commentary'><p><span class='note-inline'>(䟽觀識陰為十方眾生之命元是十二類命之通要由是我命通彼彼命通我故云互通今觀識陰若盡十方眾生命即皆盡我命亦盡盡即教誰論真常理誰為所化眾生徒有真常無證真者故留塵勞○却起貪欲化蓮華宮及諸欲境恣受欲樂圖命不滅俾要證真起用化物作此執計定不移轉故云勝解媛女寶也)</span>。</p>
</div>
<div class='div-orig'><p>是人則墮真無真執吒枳迦羅成其伴侶迷佛菩提亡失知見是名第八發邪思因立熾塵果違遠圓通背涅槃城生天魔種。</p>
</div>
<div class='div-commentary'><p><span class='note-inline'>(起惑恣欲實非證真計此即能證真起用故云真非真執吒枳迦羅未見正譯此既能化欲境受用即是欲界自在天類也邪思因者既於定中發此邪念不能善察由此熾盛趣塵勞事故同天魔耳○解真際曰觀命互通下謂於群召<span class='corr'>已</span>獲同中無彼召因恐亡其果故却留塵勞也孤山曰真無真執者將欲復真而反戀於俗也私謂此約在家修禪得通者說故有廣化七珍多增寶媛之事)</span>。</p>
</div>
<div class='div-orig'><p>又善男子窮諸行空<span class='corr'>已</span>滅生滅而於寂滅精妙未圓於命明中分別精麤䟽決真偽因果相酬唯求感應背清淨道所謂見苦斷集證滅修道居滅已休更不前進生勝解者。</p>
</div>
<div class='div-commentary'><p><span class='note-inline'>(䟽識陰露現故曰命明識既含藏漏無漏種今於此中分別決擇苦集有漏名麤名偽道滅無漏名精名真擇去麤偽苦集而留精真道滅故云分別精麤等修道為感證滅為應但取於此故云唯求背清淨道者本修圓觀法界平等離二邊垢名清淨道今發小乘忻猒之解故名曰背所謂下釋前義也○標避喧求靜執為究竟)</span>。</p>
</div>
<div class='div-orig'><p>是人則墮定性聲聞諸無聞僧增上慢者成其伴侶迷佛菩提亡失知見是名第九圓精應心成趣寂果違遠圓通背涅槃城生纏空種。</p>
</div>
<div class='div-commentary'><p><span class='note-inline'>(定性者且就一期趣寂無改判為定性實有劫數終迴上乘無聞僧者不了識陰迷為涅槃故同此也圓謂周徧精謂非麤<span class='corr'>已</span>離行陰為諸命元故曰圓精稱乎妄計故云應心○標未得謂得未證謂澄沈空滯寂如焦穀芽不能發生隨入魔境也○解孤山曰命明識也謂於識陰圓明之中忽發小解因此分別苦集是麤是偽滅道是精是真也又知苦果酬集因滅果酬道因於是見苦斷集唯求道滅感應也既發小解乃背圓融常樂我淨之道今於四德略舉其一所謂下釋成上意無聞僧者妄執小道以為究見故與夫謂四禪為四果增上慢人為害一揆)</span>。</p>
</div>
<div class='div-orig'><p>又善男子窮諸行空已滅生滅而於寂滅精妙未圓若於圓融清淨覺明發研深妙即立涅槃而不前進生勝解者。</p>
</div>
<div class='div-commentary'><p><span class='note-inline'>(䟽本觀圓融清淨覺體今見識陰離行生滅謂深且妙立為涅槃不知流注故不前進○標行人定中觀十二緣生皆從識陰而起認此識陰便為究竟)</span>。</p>
</div>
<div class='div-orig'><p>是人則墮定性辟支諸緣獨倫不迴心者成其伴侶迷佛菩提亡失知見是名第十圓覺㳷心成湛明果違遠圓通背涅槃城生覺圓明不化圓種。</p>
</div>
<div class='div-commentary'><p><span class='note-inline'>(認識陰為圓覺符妄計為泯心寂焉不動非無覺了故云湛明證識覺之圓明無悲化之妙用故云不化圓種唯識論云聲聞畏苦障緣覺捨生障是此類也○標定性有二類一定性緣覺依教觀緣但離緣生虛妄名為解脫二定性獨覺不隨佛教修行出無佛時居山野觀四時榮枯即立究竟涅槃也○解本覺識陰三諦圓融而偏著妙空遂生小解故即安立涅槃化城而不前進中道寶所也諸緣獨倫者緣覺獨覺佛世滅後故有二焉資中曰眈寂滅果成捨生障是名不化圓種私謂化變也以定性不迴故云不化)</span>。</p>
</div>
<div class='div-orig'><p>阿難如是十種禪那中塗成狂因依迷惑於未足中生滿足證皆是識陰用心交互故生斯位眾生頑迷不自忖量逢此現前各以所愛先習迷心而自休息將為畢竟所歸寧地自言滿足無上菩提大妄語成外道邪魔所感業終墮無間獄聲聞緣覺不成增進。</p>
</div>
<div class='div-commentary'><p><span class='note-inline'>(䟽中途成狂者方在似覺未成不退邪慧發生故云成狂不察識陰微細生滅便謂<span class='corr'>已</span>證故云因依迷惑等餘文可解○標中途成狂等結前十中八種於未足中等結後定性二位也○解大妄語者別指前八也前八通名外道邪魔亦可別指七是外道八是邪魔俱未斷惑故云墮獄二乘異此故云不進)</span>。</p>
</div>
<div class='div-orig'><p>汝等存心秉如來道將此法門於我滅後傳示末世普令眾生覺了斯義無令見魔自作深㜸保綏哀救銷息邪緣令其身心入佛知見從始成就不遭岐路。</p>
</div>
<div class='div-commentary'><p><span class='note-inline'>(䟽深勸後世令了識陰未盡有此十境發相知而覺察見魔自息迷而取著必落偏邪入佛知見證真位也從始初修也成就果滿也不遭歧路中間更無委曲相也即前十類耳○解言見魔者見以違理為名前八違真中二理起界內邪見後二違中道理起界外邪見以二乘智即無明故又前八中七純是見八具見愛以留塵勞生勝解故問前受陰盡已超見濁何至行識二陰又發諸見耶答前約斷位得意生身者言之今在伏位於二陰區宇中發也此五陰文若迷斷伏之義雖有妙辯其何以銷之)</span>。</p>
</div>
<div class='div-orig'><p>如是法門先過去世恒沙劫中微塵如來乘此心開得無上道。</p>
</div>
<div class='div-commentary'><p><span class='note-inline'>(䟽無有一佛不破五陰而得菩提皆能覺了故免岐路○標乘此法門一門超出妙莊嚴路前云過去諸如來斯門已成就○解如是法門且指識陰禪那見相過去諸佛無不覺了入佛知見故曰乘此心開)</span>。</p>
</div>
<div class='div-orig'><p>識陰若盡則汝現前諸根互用從互用中能入菩薩金剛乾慧。</p>
</div>
<div class='div-commentary'><p><span class='note-inline'>(䟽現前根互用者即前第三漸次證無生忍也前文<span class='corr'>已</span>見從互用中入乾慧者即此互用便是已入乾慧地也互用即是自在位故如前文云返流全一六用不行乃至一切如來密圓淨妙皆現其中此人即獲法忍從是漸修隨所發行安立聖位是則名為第三增進修行漸次斯則始從乾慧終至等覺俱不離此第三漸次而建立也今約從緫入別故云從互用中入也言金剛者以此行人從始至終皆由修習金剛三昧而得成就故前文云是種種地皆以金剛觀察如幻十種深喻奢摩他中用諸如來毗婆舍那清淨修證漸次深入或可此約利根之者到乾慧地精心發化遂超因位直入妙覺故得別受金剛之號若鈍根者隨所發行更歷諸位故不得受金剛之名但稱乾慧耳若將此位立在等覺後心其如前文何文云如來逆流如是菩薩順行而至覺際入交名為等覺豈可於入交後更立乾慧地耶古人迷此於等覺後更立金剛乾慧一位誠誤後學理例俱無不敢聞命)</span>。</p>
</div>
<div class='div-orig'><p>圓明精心於中發化如淨瑠璃內含寶月。</p>
</div>
<div class='div-commentary'><p><span class='note-inline'>(解孤山曰諸根互用即圓教相似七信界內思惑已盡也能入金剛乾慧者從相似位超入等覺後心也天台明圓教利根一生有超登十地者與此符合圓明下示後心所證有法有喻有體有用)</span>。</p>
</div>
<div class='div-orig'><p>如是乃超十信十住十行十迴向四加行心菩薩所行金剛十地等覺圓明入於如來妙莊嚴海圓滿菩提歸無所得。</p>
</div>
<div class='div-commentary'><p><span class='note-inline'>(䟽於乾慧心既證圓妙此之心性頓發諸行頓具諸德故云發化慧心如瑠璃因行如寶果德如月此喻一中現無量無量中現一因行果德一時具足無礙圓明故如瑠璃內含寶月超因入果由前發化因果具故乃得超也福足故名莊嚴海慧足故圓滿菩提理極故歸無所得即大涅槃常寂無得也此是圓頓下根又利者也由下品故至識陰盡方得入位由又利故於此發化乃超諸位問前受陰盡即云上歷菩薩六十聖位今識陰盡何故言超答前約上根稍鈍者說例今亦合有頓超者今約下根又利者說故得言超例前受破亦合有歷聖位者前後互現耳想行陰盡合是中根超歷之處略故不說○標得金剛如幻觀察三昧故云歸無所得○解金剛乾慧是妙覺無間道轉入解脫道即妙覺也故云入於如來等也妙莊嚴海是福究竟圓滿菩提是智究竟歸無所得是理究竟福即解脫智即般若理即法身不縱不橫三德祕藏於茲具顯遠討其因實由初心修習奢摩他三摩禪那三止之功也)</span>。</p>
</div>
<div class='div-orig'><p>此是過去先佛世尊奢摩他中毗婆舍那覺明分析微細魔事。</p>
</div>
<div class='div-commentary'><p><span class='note-inline'>(䟽覺明即觀慧也○標唯佛與佛乃能知之因位行人冝須先覺)</span>。</p>
</div>
<div class='div-orig'><p>魔境現前汝能諳識心垢洗除不落邪見陰魔銷滅天魔摧碎大力鬼神褫魄逃逝魑魅魍魎無復出生直至菩提無諸少乏下劣增進於大涅槃心不迷悶。</p>
</div>
<div class='div-commentary'><p><span class='note-inline'>(褫撤去也鬼魄撤去而逃逝也○解奢摩他毗婆舍那者即定而慧也私謂微細魔事緫括五陰所現之境也前結識陰云乘此心開今結五陰云覺明分析當知由分析故心開互現其文也大力鬼神等別指想陰中年老成魔之類褫驚也)</span>。</p>
</div>
<div class='div-orig'><p>若諸末世愚鈍眾生未識禪那不知說法樂修三昧汝恐同邪一心勸令持我佛頂陀羅尼呪若未能誦寫於禪堂或帶身上一切諸魔所不能動。</p>
</div>
<div class='div-commentary'><p><span class='note-inline'>(䟽不別修習次第故云未識禪那未學智慧方便故云不知說法定慧不習而樂安禪魔境現前孰分邪正當勸持呪安其正解防其邪慮即不墮魔)</span>。</p>
</div>
<div class='div-orig'><p>汝當恭欽十方如來究竟修進最後垂範。</p>
</div>
<div class='div-commentary'><p><span class='note-inline'>(是諸如來究竟了義之說又是出世最後時說故云最後垂範也○標初阿難示遭魔嬈溺在愛見之坑佛勑文殊將呪徃護提獎見佛恨無始來一向多聞未全道力殷勤啟請十方如來得成菩提妙奢摩他三摩禪那最初方便此阿難通請也向下如來一一別答云有三摩提名大佛頂云云即許說成道妙行也七處徵心破執破疑八還四義也三因不生即信解真正為最初方便洎復請多聞無功如天王賜與華屋至圓通思修入三摩地生滅既滅寂滅現前獲二種殊勝此顯行證為最初方便及乎將罷法座無問自說五十種魔事蓋修止觀之人破五陰時激動無始界中無明煩惱種子每一陰有十種若不先覺認邪為正即墮地獄故佛大悲令行人辨識不遭邪魔故佛囑付阿難汝當恭欽此五陰中遠離魔境是十方如來修行究竟修進最後垂範者也○解夫返妄旋真非行不克行之大略唯信法焉從聞法而入者曰信行從思惟而入者曰法行然其二行必假相資今云未識禪那即法行者未識五陰禪那現境也不知說法謂不知以信行而資法行也由是之故名為愚鈍若於三昧好樂修習佛慮斯人為魔所惱故囑阿難勸持神呪也嘻出學大乘者孰不自謂得真三昧以信法二行審之空空如也或讀此經安有自省愚鈍誦寫其呪而防諸魔事乎然則大明不能破長夜之昏慈母不能救亡子之苦悲夫孤山曰夏滿說經前春示滅滅在不久故云最後垂範)</span>。</p>
</div></div>
<p class='juan'>首楞嚴經義海卷第二十九　牧九</p>
<div class='div-w'>
<p class='h1'>音釋</p>
<div class='div-note'>倐<p style="margin-left:1em"><span class='note-inline'>(式竹切忽也)</span>。</p>
紐<p style="margin-left:1em"><span class='note-inline'>(女久切)</span>。</p>
霰<p style="margin-left:1em"><span class='note-inline'>(思見切)</span>。</p>
媛<p style="margin-left:1em"><span class='note-inline'>(于眷切美女也)</span>。</p>
[卄/(阿-可+辛)/女]<p style="margin-left:1em"><span class='note-inline'>(魚錯切怪蘖也)</span>。</p>
禠<p style="margin-left:1em"><span class='note-inline'>(丈爾切奪也)</span>。</p>
</div></div>
</div><!-- end of div[@id='body'] -->
</body></html>