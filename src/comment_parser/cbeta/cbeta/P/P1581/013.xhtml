<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>首楞嚴經義海</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu21' />
<p class='juan'>首楞嚴經義海卷第十三<span class='note-inline'>(經四之三)</span>頗三</p>
<div class='div-other'><p style="margin-left:2em"><span class='note-inline'>(凡遇圓相即是標辭與䟽同其上文)</span>。</p>

<div class='div-commentary'><p><span class='note-inline'>(○䟽上來破執破疑顯如來藏約信解真正為真修之本答最初方便竟次下約依解修行成就止觀為入理之方便既能信解如來藏體周遍十方本性清淨絕名離相我等云何修諸方便與此相應故此第二明修行方便文二)</span>。</p>
</div>
<div class='div-orig'><p>阿難及諸大眾聞佛示誨疑惑銷除心悟實相身意輕安得未曾有。</p>
</div>
<div class='div-commentary'><p><span class='note-inline'>(解私謂第三卷經末說偈述益若作證悟此則增道也設作解悟今豈無證乎故知請行權為發起耳)</span>。</p>
</div>
<div class='div-orig'><p>重復悲淚頂禮佛足長跪合掌。</p>
</div>
<div class='div-commentary'><p><span class='note-inline'>(䟽因緣自然前<span class='corr'>已</span>廣破今復重釋纖疑不罣故云疑惑銷除心悟實相者實相無相遠離戲論今離戲論即悟實相重復悲淚者喜悟藏心故恨無行法故)</span>。</p>
</div>
<div class='div-orig'><p>而白佛言無上大悲清淨寶王善開我心能以如是種種因緣方便提獎引諸沉冥出於苦海。</p>
</div>
<div class='div-commentary'><p><span class='note-inline'>(超過一切世出世間故云無上佛諸功德大悲為首故獨稱也離垢末尼隨意出生賑給無盡佛亦如是故云無上寶王譬喻言辭約事約理故云種種方便沉謂久淪生死冥謂永覆無明方便能開提獎能出俱稱引導)</span>。</p>
</div>
<div class='div-orig'><p>世尊我今雖承如是法音知如來藏妙覺明心遍十方界含育如來十方國土清淨寶嚴妙覺王剎如來復責多聞無功不逮修習。</p>
</div>
<div class='div-commentary'><p><span class='note-inline'>(䟽如來藏心量遍十方遍含一切雖信而解非行莫臻故此敘之以彰得失)</span>。</p>
</div>
<div class='div-orig'><p>我今猶如旅泊之人忽蒙天王賜與華屋雖獲大宅要因門入。</p>
</div>
<div class='div-commentary'><p><span class='note-inline'>(天王佛也賜與開示也華屋藏體也雖獲信解也門入修行也行能通理故云門也○解孤山曰天王天子也心遊理外喻以旅泊佛有法界喻以天王華屋如真心受賜如開解宅因門而入譬理由行而證也)</span>。</p>
</div>
<div class='div-orig'><p>惟願如來不捨大悲示我在會諸蒙暗者捐捨小乘畢獲如來無餘涅槃本發心路。</p>
</div>
<div class='div-commentary'><p><span class='note-inline'>(涅槃圓果也心路圓因也舉果以請因耳)</span>。</p>
</div>
<div class='div-orig'><p>令有學者從何攝伏疇昔攀緣得陀羅尼入佛知見。</p>
</div>
<div class='div-commentary'><p><span class='note-inline'>(陀羅尼此云緫持法華明三陀羅尼即空假中三義也今請一心三觀攝伏妄想行門欲入初住三智五眼一時開發故云入佛知見○䟽捐棄畢盡也疇昔徃日也無餘者無明永盡生死<span class='corr'>已</span>亡究竟之無餘也願示我等如來本昔因地發心入涅槃道即真三昧也故云本發心路攀緣妄想無始本有故云疇昔如何攝斂折而伏之令得佛慧故云入佛知見)</span>。</p>
</div>
<div class='div-orig'><p>作是語<span class='corr'>已</span>五體投地在會一心佇佛慈旨。</p>
</div>
<div class='div-commentary'><p><span class='note-inline'>(如文○標如為一人眾多亦然)</span>。</p>
</div>
<div class='div-orig'><p>爾時世尊哀愍會中緣覺聲聞於菩提心未自在者及為當來佛滅度後末法眾生發菩提心開無上乘妙修行路。</p>
</div>
<div class='div-commentary'><p><span class='note-inline'>(䟽菩提之心具悲智願智求佛道務在修證苟或不明於菩提心名未自在○標二乘所知未斷有法執者名未自在)</span>。</p>
</div>
<div class='div-orig'><p>宣示阿難及諸大眾汝等決定發菩提心於佛如來妙三摩提不生疲倦應當先明發覺初心二決定義。</p>
</div>
<div class='div-commentary'><p><span class='note-inline'>(䟽妙三摩提首楞嚴定即真如觀欲修此觀先須方便方便若成真修可冀故以止觀二門名為發覺初心即最初方便也然此二門三世諸佛修行證道同途之法故華嚴云譬如有力王率土咸戴仰止觀亦如是一切所依頼故此二法名為初心決定義也一者審觀因地及與果心起隨順行即依真如門修止也真如無相向即心絕故起信云所言止者謂止一切境界相隨順奢摩他觀義故二者審觀煩惱結解根元起對治行即依生滅門修觀也生滅法相染淨不同起智揀擇對治令斷故起信云所有觀者謂分別因緣生滅相隨順毗鉢舍那觀義故修前方便未能相即故名隨順修之成就即觀明止即止明觀止觀不二名為正修即成三昧也今是初修故名發覺)</span>。</p>
</div>
<div class='div-orig'><p>云何初心二義決定阿難第一義者汝等若欲捐捨聲聞修菩薩乘入佛知見應當審觀因地發心與果地覺為同為異。</p>
</div>
<div class='div-commentary'><p><span class='note-inline'>(既能信解果海無念絕名離相本非生滅將契此心須亡生滅與之相應故上文云我以不滅不生合如來藏而如來藏惟妙覺明圓照法界若異此者即暫舉心塵勞先起合塵背覺豈曰正修)</span>。</p>
</div>
<div class='div-orig'><p>阿難若於因地以生滅心為本修因而求佛乘不生不滅無有是處。</p>
</div>
<div class='div-commentary'><p><span class='note-inline'>(維摩云無以生滅心行說實相法尚不可以生滅說況以生滅為因而求證耶○普賢觀云大乘因者諸法實相大乘果者諸法實相若不以止門相應此生滅心終無暫息若便以此心為修行者因果相違終無獲證如上廣破○解私謂空假離中皆名生滅中即空假是謂佛乘法華明聲聞緣覺不退菩薩不測佛智良由於此)</span>。</p>
</div>
<div class='div-orig'><p>以是義故汝當照明諸器世間可作之法皆從變滅。</p>
</div>
<div class='div-commentary'><p><span class='note-inline'>(喻妄體無常)</span>。</p>
</div>
<div class='div-orig'><p>阿難汝觀世間可作之法誰為不壞然終不聞爛壞虛空何以故空非可作由是始終無壞滅故。</p>
</div>
<div class='div-commentary'><p><span class='note-inline'>(喻真性常住○䟽妄心如器界所作性故真心如虛空理無為故常無常性於焉可知矣)</span>。</p>
</div>
<div class='div-orig'><p>則汝身中堅相為地潤溼為水煖觸為火動搖為風由此四纏分汝湛圓妙覺明心為視為聽為覺為察從始入終五疊渾濁。</p>
</div>
<div class='div-commentary'><p><span class='note-inline'>(湛覺無生妄成所相所既妄立生於妄能於所明分為四大於能覺[泳-永+(瓜-、)]成六根六根四大互相雜亂於湛圓明汩成濁相即同起信不生不滅與生滅和合名阿棃耶識從此識心變起世間即是濁義也○解若順現文色陰為始識陰為終以義言之始則有識終乃成色)</span>。</p>
</div>
<div class='div-orig'><p>云何為濁阿難譬如清水清潔本然。</p>
</div>
<div class='div-commentary'><p><span class='note-inline'>(䟽覺湛明性)</span>。</p>
</div>
<div class='div-orig'><p>即彼塵土灰沙之倫本質留礙。</p>
</div>
<div class='div-commentary'><p><span class='note-inline'>(地水火風)</span>。</p>
</div>
<div class='div-orig'><p>二體法爾性不相循。</p>
</div>
<div class='div-commentary'><p><span class='note-inline'>(循順也法爾猶自然也真妄染淨性相違背非使之然法如是也)</span>。</p>
</div>
<div class='div-orig'><p>有世間人。</p>
</div>
<div class='div-commentary'><p><span class='note-inline'>(無明不了非出世智)</span>。</p>
</div>
<div class='div-orig'><p>取彼土塵投於清水土失留礙水亡清潔。</p>
</div>
<div class='div-commentary'><p><span class='note-inline'>(不生不滅與生滅和合非一非異也)</span>。</p>
</div>
<div class='div-orig'><p>容貌汩然名之為濁汝濁五重亦復如是。</p>
</div>
<div class='div-commentary'><p><span class='note-inline'>(容貌色心相也汩亂也○解合文從略應以妙明之心合於清水纏疊之體合於土塵九界妄想攀緣翳理如世間人取土投水下文別顯五濁即水土汩然之貌也孤山曰餘經五濁以五利為見五鈍為煩惱眾生但擥見慢果報立此假名命以連持一期色心為體摧年促壽故云命濁劫無別體但以四濁聚在其時故名劫濁今文不然蓋約五陰妄想為五濁也故下辨魔中色陰有堅固妄想受陰有虛明妄想想陰有融通妄想行陰有幽隱妄想識陰有罔象虛無顛倒妄想是故色陰盡則超劫濁受陰盡則超見濁想陰盡則超煩惱濁行陰盡則超眾生濁識陰盡則超命濁以後驗前知是五陰也)</span>。</p>
</div>
<div class='div-orig'><p>阿難汝見虛空遍十方界空見不分有空無體有見無覺相織妄成是第一重名為劫濁。</p>
</div>
<div class='div-commentary'><p><span class='note-inline'>(䟽梵云劫波此云時分法華論說日月歲年緫名為劫乃至成住壞空不離時分今此經中說劫濁義謂迷真起妄世界未形但有虛空及與妄見空見一體遍法界迷未成二別故云不分又空未[泳-永+(瓜-、)]為四大見未開為六根亦名不分故次釋云有空無體有見無覺體即四大成質覺即六根取境既無此異都成昬鈍故名為濁一念初起無明之始時之初分說名為劫非劫末之劫濁也○解以依色陰也夫四大五根五塵同名色陰今約眼根見空塵而說者以渾濁義顯故此蓋如來方便巧示即指阿難目所對空名為劫濁也有空無體者空無體質故有見無覺者見空之時無好醜違順可覺故以無體之空織無覺之見而兩無其實此即土失留礙也渾濁真性過在茲乎)</span>。</p>
</div>
<div class='div-orig'><p>汝身現搏四大為體見聞覺知壅令留礙水火風土旋令覺知相織妄成是第二重名為見濁。</p>
</div>
<div class='div-commentary'><p><span class='note-inline'>(䟽身之質礙由見聞知織水火風執取滯著壅翳不通遂現四微形相體質身之覺知由水火性織彼妄見旋轉移易運復交替分成六根覺聞知見如緯織經互相參雜故名為濁前則業轉今現相也○解此依受陰領納所緣之境名為受而有六種謂六觸因緣生於六受但境有違順非違非順之別故六受亦有苦受樂受不苦不樂之異也相織妄成者四大為六受所壅故令留礙六受為四大所旋故令覺知以其見境領納渾濁真性故名為見濁)</span>。</p>
</div>
<div class='div-orig'><p>又汝心中憶識誦習性發知見容現六塵離塵無相離覺無性相織妄成是第三重名煩惱濁。</p>
</div>
<div class='div-commentary'><p><span class='note-inline'>(䟽六識分別三世遍緣憶過去境識現在塵誦習未來諸有境界能分別體從前見濁覺知所起所分別相即是六塵所現影像故云性發容現容即相也離塵離覺無相無性互相交織擾亂相熏名煩惱濁即六麤前四也○解此依想陰能取所領之緣相名為想而有六種謂取所領六塵之相為六想也性發知見即能取六想容現六塵即所領六相以此交織妄成想陰渾濁真性名煩惱濁)</span>。</p>
</div>
<div class='div-orig'><p>又汝朝夕生滅不停知見每欲留於世間業運每常遷於國土相織妄成是第四重名眾生濁。</p>
</div>
<div class='div-commentary'><p><span class='note-inline'>(䟽生滅是行行即是業眾生執愛但欲留住業性遷流每常運動一去一住一動一留互相交織眾法生滅名眾生濁即造業相也○解此依行陰造作之心能趣於果名為行行有六種大品般若說為六思思即是業謂於六想之後各起不善業善業無動業也知見即六思業運即隨善惡遷移國土亦世間也如私心雖戀鄉井以官事須徃他邦例六道徃還義亦可見相織者即知見欲留業運常去妄成行陰而去留假合渾濁真心名眾生濁)</span>。</p>
</div>
<div class='div-orig'><p>汝等見聞元無異性眾塵隔越無狀異生性中相知用中相背同異失凖相織妄成是第五重名為命濁。</p>
</div>
<div class='div-commentary'><p><span class='note-inline'>(䟽命是報法依業所引第八識種連持色心不斷功能名之曰命前六見聞元一本識由六根異遂成分離識用雖分體唯一種斯則同中立異異處見同同異失凖互相交織於緫報體便立命根名為命濁即業繫苦相也上之五重皆由能所妄覺影明展轉相習從細至麤互為形待次第轉生混真成濁有此五義耳○解此依識陰了別所緣之境名為識識有六種即六識也元無異性者了別之心唯一故眾塵隔越者六塵不同故牽生六識故云無狀異生性中相知釋上元無異性也用中相背釋上無狀異生也眼不別聲耳不別色是相背也同異失凖者適言其同而用相背適言其異而性是同故無凖定以此交織妄稱識陰識住命存識去命謝渾濁真性故名命濁)</span>。</p>
</div>
<div class='div-orig'><p>阿難汝今欲令見聞覺知遠契如來常樂我淨應當先擇生死根本依不生滅圓湛性成。</p>
</div>
<div class='div-commentary'><p><span class='note-inline'>(䟽迷真起妄見聞覺知返妄歸真常樂我淨○不循生滅妙證可臻苟順塵勞真常益背故勸擇妄依不生滅○解私謂前云若於因地以生滅心為本修因而求佛乘不生不滅無有是處今云見聞覺知生滅心也常樂我淨不生滅性也因果事異故遠心性理同故契死生根本即六根也依不生滅謂了生滅即無生滅是則因地發心與果地覺無異故云圓湛性成)</span>。</p>
</div>
<div class='div-orig'><p>以湛旋其虛妄滅生伏還元覺得元明覺無生滅性為因地心然後圓成果地修證。</p>
</div>
<div class='div-commentary'><p><span class='note-inline'>(䟽初習名止成就曰定初習後成俱名為湛起信云所言止者謂止一切境界相境界不生見聞不起漸證漸伏麤垢自遣圓覺云以淨覺心取靜為行由澄諸念覺識煩動靜慧發生身心客塵從此永滅便能內發寂靜輕安由寂靜故十方世界諸如來心於中顯現如鏡中像此方便者名奢摩他若能居一切時不起妄念於諸妄心亦不息滅住妄想境不加了知於無了知不辨真實是則名為隨順覺性得無生性為因地心由是漸修入證登極成圓妙果修之次第如天台圓頓止觀廣明○解以圓湛之性旋虛妄之心斯蓋修三止觀照三諦境復斷生滅證無生滅也復還下因該十信然後下果通分滿)</span>。</p>
</div>
<div class='div-orig'><p>如澄濁水貯於靜器靜深不動沙土自沉清水現前名為初伏客塵煩惱。</p>
</div>
<div class='div-commentary'><p><span class='note-inline'>(靜器即止觀之心也信前猶淺入信漸深沙土自沉麤垢先落也清水現前三諦似顯也檇李曰諸經論皆以煩惱障為客塵天台名為界內見思等)</span>。</p>
</div>
<div class='div-orig'><p>去泥純水名為永斷根本無明明相精純一切變現不為煩惱皆合涅槃清淨妙德。</p>
</div>
<div class='div-commentary'><p><span class='note-inline'>(䟽真覺如水見聞如濁定身如靜器定法如澄靜沙如煩惱泥如無明地前名伏地上名斷究竟名精純變現即起用此即同前不滅不生合如來藏而如來藏唯妙覺明圓照法界乃至背塵合覺故發真如妙覺明性也○解根本無明天台目為界外見思諸經論說為所知障智障等言永斷者且約從因至果通相而說理實妙覺方名永斷故曰明相精純孤山曰一切變現即隨機所感十界現形也俱是淨用故云不為煩惱即用是體故云皆合涅槃)</span>。</p>
</div>
<div class='div-orig'><p>第二義者汝等必欲發菩提心於菩薩乘生大勇猛決定棄捐諸有為相應當審詳煩惱根本此無始來發業潤生誰作誰受。</p>
</div>
<div class='div-commentary'><p><span class='note-inline'>(䟽前第一義令止妄心伏還元覺即是修止此第二義令審詳煩惱觀察對治即是修觀先止後觀法應如是無明發業愛取潤生六識能作第八能受此唯觀門分別能知故起信云所言觀義者謂分別因緣生滅相故圓覺云以淨覺心知覺心性及與根塵皆同幻化即起諸幻以除幻者變化諸幻而開幻眾等○標即同圓覺起幻銷塵也彼經云此方便者名三摩鉢提○解私謂夫止觀者定慧之異名也止以止散觀以觀昬前文審觀之義及照明諸器世間可作之法豈非觀耶下文降伏之義及逆彼無始纖妄業流豈非止耶資中分條後人布葉深懼來者應知初義明因地發心即止觀當體也與果地覺即止觀所依也次義明煩惱根本即止觀所破也說有先後行無異同合而言之秖是以無緣智緣無相境破無明惑耳雖境智惑三相帶而說既分二義旁正之意自可甄明言發業潤生此指煩惱也誰作誰受者此推根本也意顯六根自作自受)</span>。</p>
</div>
<div class='div-orig'><p>阿難汝修菩提若不審觀煩惱根本則不能知虛妄根塵何處顛倒處尚不知云何降伏取如來位。</p>
</div>
<div class='div-commentary'><p><span class='note-inline'>(䟽根塵虛妄為煩惱宅煩惱淪替莫不由斯苟能識其根元知其結處則可希冀乎解棼庶幾乎降伏耳○標則不能知虛妄根塵何處顛倒者即前發業潤生三細六麤根塵之本也)</span>。</p>
</div>
<div class='div-orig'><p>阿難汝觀世間解結之人不見所結云何知解不聞虛空被汝隳裂何以故空無相形無結解故。</p>
</div>
<div class='div-commentary'><p><span class='note-inline'>(䟽文顯可知○標此圓覺中絕待靈心觀也彼經云以淨覺心不取幻化及諸靜相了知身心皆為罣礙無知覺明不依諸礙永得超過礙無礙境受用世界及與身心相在塵域如器中鎧聲出於外煩惱涅槃不相留礙乃至云此方便者名為禪那)</span>。</p>
</div>
<div class='div-orig'><p>則汝現前眼耳鼻舌及與身心六為賊媒自劫家寶。</p>
</div>
<div class='div-commentary'><p><span class='note-inline'>(解外之六塵內之六識皆由眼等引發和合故云六為賊媒所起煩惱害如來藏故云自劫家寶)</span>。</p>
</div>
<div class='div-orig'><p>由此無始眾生世界生纏縛故於器世間不能超越。</p>
</div>
<div class='div-commentary'><p><span class='note-inline'>(䟽六根為賊媒者一引外賊即六塵也二起內賊即煩惱也內外惡賊能劫真性若知根本賊無能為故涅槃云六入空聚當有六大惡賊必斷汝命當即遠離以根塵相熏納識成種無始翻續莫不由此不知調伏必為所害○標六根取六塵之境認物為<span class='corr'>己</span>即前世尊咄叱阿難此非汝心此是前塵虛妄相想惑汝真性由汝無始認賊為子失汝元常故受輪轉也○解由六根所起煩惱故發業潤生乃有無始眾生世界等)</span>。</p>
</div>
<div class='div-orig'><p>阿難云何名為眾生世界世為遷流界為方位汝今當知東西南北東南西南東北西北上下為界過去未來現在為世方位有十流數有三。</p>
</div>
<div class='div-commentary'><p><span class='note-inline'>(孤山曰上示兩種世界一眾生世界是正報二器世界是依報以由正報纏縛故於依報不能超越故今但約正報而明也)</span>。</p>
</div>
<div class='div-orig'><p>一切眾生織妄相成身中貿遷世界相涉。</p>
</div>
<div class='div-commentary'><p><span class='note-inline'>(貿遷者交易遷移也世界相涉是貿遷相謂以世涉界以界涉世也○䟽世界有三謂眾生五陰器界也揀非餘二故標眾生此一若超餘皆解脫前四句釋名汝今下辨相一切下結示身中界也貿遷世也世界交織故云相涉餘如文○標蓋為有情迷本圓明是生虛妄一念不覺便有三種世界此三俱從妄念安立)</span>。</p>
</div>
<div class='div-orig'><p>而此界性設雖十方定位可明世間秖目東西南北上下無位中無定方。</p>
</div>
<div class='div-commentary'><p><span class='note-inline'>(䟽界之體性依假施設雖云十方若以位次決定明顯東西南北可為凖的餘皆不定)</span>。</p>
</div>
<div class='div-orig'><p>四數必明與世相涉三四四三宛轉十二流變三疊一十百千緫括始終六根之中各各功德有千二百。</p>
</div>
<div class='div-commentary'><p><span class='note-inline'>(三變之義古今多解各見其文不能具敘今所解者不加別法以變其數只將今文過現未來進動算位便成一千二百功德如第一位三世四方宛轉十二便成一疊算位即是一橫二竪已成過去第二即變過去一世以為現在進動算位一竪二橫成百二十為第二疊第三又即變現在世以為未來進動算位一橫二竪成一千二百為第三疊能變之法既唯三世所變之數亦止千二故無增減問經文既云世界相涉三世四方宛轉十二何故變數唯約世論不以方說耶答方體常定世義流動定故不改動故更移今既改十為千變多從少約世是順方義不符匪唯義不相符抑亦疊數難合經文明言流變三疊豈非唯就三世耶○問夫三世遷變合從未來遷為現在從現在世改為過去何故此文返而說耶答今約從微至著變少為多已是十二當為百千故不可先約未來以對初疊以未來未見數故故須返對也以變者是逆義故下文云生從順習死從變流經文既言流變故須逆增其數此約眾生身中六根取境本分功能作用名為功德非同法華持經所熏令成淨用然染淨雖別皆從本有熏力而成故彼此文數量無異○解私謂此約十二遷流變易共成三重也一十百千者通舉增數之法耳謂增一為十增十為百等今且以方涉世明三疊者第一約四方各論三世成十二也第二於東方三世變一為十成三十南西北方亦復如是四方各三十成一百二十也第三於東方三十變十為百成三百三方亦爾四方各三百成一千二百也以世涉方其例可解斯蓋如來秖指凡夫六根根塵相織世界相涉從麤至細且至三疊以彰厥德大意令知現前見聞覺知剎那剎那皆攝方世麤細之相也此據六根了別之性是同故云各各功德有千二百下對六塵了別之用有異所以功德全闕不等前文云性中相知用中相背不其然乎慤師約三世四方具有五根五塵成百二十一一根塵熏成十類眾生為千二百沇師非之節公是之敏師於十二中一一皆具十善成百二十一一善用具十如是成千二百然佛旨難測人情異端苟無的據誰為至當至於資中孤山長水位合數而<span class='corr'>已</span>皆變疊不同余雖別解亦未敢配其法相來哲無黨唯善是從)</span>。</p>
</div>
<div class='div-orig'><p>阿難汝復於中克定優劣如眼觀見後暗前明前方全明後方全暗左右傍觀三分之二統論所作功德不全三分言功一分無德當知眼唯八百功德。</p>
</div>
<div class='div-commentary'><p><span class='note-inline'>(䟽前二句緫告如眼下正示左右傍觀三分之二者舉一方三百方中二百全近維二五十一方既爾餘皆例然今左右觀各得二百全分近維一五十共成五百及全明三百都成八百三分言功者見三方也餘皆可知)</span>。</p>
</div>
<div class='div-orig'><p>如耳周聽十方無遺動若邇遙靜無邊際當知耳根圓滿一千二百功德。</p>
</div>
<div class='div-commentary'><p><span class='note-inline'>(十方俱擊鼓十處一時聞動有分限故說邇遙靜非涯量故無邊際俱耳家境故此雙顯)</span>。</p>
</div>
<div class='div-orig'><p>如鼻齅聞通出入息有出有入而闕中交驗於鼻根三分闕一當知鼻唯八百功德。</p>
</div>
<div class='div-commentary'><p><span class='note-inline'>(出入中交共成三分一分四百闕於中交故唯八百○解闕中交者鼻中通息出入前後兩不相交)</span>。</p>
</div>
<div class='div-orig'><p>如舌宣揚盡諸世間出世間智言有方分理無窮盡當知舌根圓滿一千二百功德。</p>
</div>
<div class='div-commentary'><p><span class='note-inline'>(䟽世出世智所知之境唯舌詮顯能詮言句猶可分限所詮理趣莫能盡極故千二百○解孤山曰取能言說不論嘗味若取嘗味其功則劣以合中知故)</span>。</p>
</div>
<div class='div-orig'><p>如身覺觸識於違順合時能覺離中不知離一合雙驗於身根三分闕一當知身唯八百功德。</p>
</div>
<div class='div-commentary'><p><span class='note-inline'>(䟽合見違順離但捨受故云不知今就知處違順各四故得八百闕於離知故少四百○解離中不知是闕一分合時能覺有違有順故具二分)</span>。</p>
</div>
<div class='div-orig'><p>如意默容十力三世一切世間出世間法唯聖與凡無不包容盡其涯際當知意根圓滿一千二百功德。</p>
</div>
<div class='div-commentary'><p><span class='note-inline'>(䟽意能遍緣三世三性世出世法無不具足文顯易知○標唯聖與凡無不包容方體而言周遍數量○解真際曰意識獨生遍緣諸法故云默容孤山曰此經明六根功德與法華不同今示發覺初心令知顛倒處所故辨六根優劣之用意在阿難擇於耳根以為修證之本彼明依經修行<span class='corr'>已</span>發相似之解而六根清淨互用無方唯眼八百亦具餘五根功德乃至意根亦復如是即同今文一根既返元六根成解脫)</span>。</p>
</div>
<div class='div-orig'><p>阿難汝今欲逆生死欲流返窮流根至不生滅當驗此等六受用根誰合誰離誰深誰淺誰為圓通誰不圓滿。</p>
</div>
<div class='div-commentary'><p><span class='note-inline'>(䟽反妄歸真真為流根故云至不生滅此則以覺心源名究竟覺也欲得此覺應選圓根為趣入之要若圓聽十方耳根最勝意令選擇以入圓通如下文云隔垣聽音響遐邇俱可聞五根所不齊是則通真實○標生死欲流者即六為賊媒也)</span>。</p>
</div>
<div class='div-orig'><p>若能於此悟圓通根逆彼無始織妄業流得循圓通與不圓根日劫相倍。</p>
</div>
<div class='div-commentary'><p><span class='note-inline'>(䟽此是如來知時知機令自選擇樂欲相應起隨順行如下文云我今欲令阿難開悟二十五行誰當其根兼我滅後此界眾生入菩薩乘求無上道何方便門得易成就故云日劫相倍○解佛意令依耳根修證一日之功倍餘根一劫也)</span>。</p>
</div>
<div class='div-orig'><p>我今備顯六湛圓明本所功德數量如是。</p>
</div>
<div class='div-commentary'><p><span class='note-inline'>(私謂此指六根妄明功德全是真明本性所具由真具故所以妄具下文云如是六根由彼覺明有明明覺)</span>。</p>
</div>
<div class='div-orig'><p>隨汝詳擇其可入者吾當發明令汝增進。</p>
</div>
<div class='div-commentary'><p><span class='note-inline'>(䟽具彰六根功德淺深隨汝自意審詳選擇欲於一根得入三昧我當為沙開發顯明令得增進無上聖道○標眾生六根元是一精明分為六和合不了根境便成賊媒若達萬法一真即顯藏性一體○解佛勸詳擇雖意在耳根而阿難示迷未即領悟下文且隨疑問以破執情後勑諸聖各說圓通文殊所辨觀音為正發明之旨方遂于茲)</span>。</p>
</div>
<div class='div-orig'><p>十方如來於十八界一一修行皆得圓滿無上菩提於其中間亦無優劣但汝下劣未能於中圓自在慧故我宣揚令汝但於一門深入入一無妄彼六知根一時清淨。</p>
</div>
<div class='div-commentary'><p><span class='note-inline'>(䟽若約佛根無礙六根緫得圓通即同殃掘經云所謂彼眼根於諸如來常具足無減修了了分明見乃至六根皆作是說故云亦無優劣但汝下約劣根須擇根非徑要劫修無益若得圓門日劫倍勝故一根返源六根清淨○標不思議界無二無別妄生智立有修有證下文云聖性無不通順逆皆方便初心入三昧遲速不同倫)</span>。</p>
</div></div>
<p class='juan'>首楞嚴經義海卷第十三　頗三</p>
<div class='div-w'>
<p class='h1'>音釋</p>
<div class='div-note'>罣<p style="margin-left:1em"><span class='note-inline'>(古賣切胃也)</span>。</p>
賑<p style="margin-left:1em"><span class='note-inline'>(章刃切賙也)</span>。</p>
汩<p style="margin-left:1em"><span class='note-inline'>(古忽切)</span>。</p>
擥<p style="margin-left:1em"><span class='note-inline'>(魯敢切撮持也)</span>。</p>
棼<p style="margin-left:1em"><span class='note-inline'>(扶云切亂也)</span>。</p>
隳<p style="margin-left:1em"><span class='note-inline'>(許規切毀也)</span>。</p>
鍠<p style="margin-left:1em"><span class='note-inline'>(胡盲切鐘聲也)</span>。</p>
貿遷<p style="margin-left:1em"><span class='note-inline'>(貿莫候切)</span>。</p>
齅<p style="margin-left:1em"><span class='note-inline'>(許救切以鼻㩜氣也)</span>。</p>
</div></div>
</div><!-- end of div[@id='body'] -->
</body></html>