<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>首楞嚴經義海</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>首楞嚴經義海卷第四<span class='note-inline'>(經一之四)</span>翦四</p>
<div class='div-other'><p style="margin-left:2em"><span class='note-inline'>(凡遇圓相即是標辭與䟽同其上文)</span>。</p>

<div class='div-orig'><p>阿難汝今欲知奢摩他路願出生死。</p>
</div>
<div class='div-commentary'><p><span class='note-inline'>(䟽奢摩他即出生死到涅槃之道路也)</span>。</p>
</div>
<div class='div-orig'><p>今復問汝即時如來舉金色臂屈五輪指語阿難言汝今見不。</p>
</div>
<div class='div-commentary'><p><span class='note-inline'>(地水火風空輪各對一指又一一指端有千輻輪相故云輪指屈指問見意欲推心)</span>。</p>
</div>
<div class='div-orig'><p>阿難言見佛言汝何所見阿難言我見如來舉臂屈指為光明拳耀我心目。</p>
</div>
<div class='div-commentary'><p><span class='note-inline'>(佛手金光耀我心目此即心目俱見)</span>。</p>
</div>
<div class='div-orig'><p>佛言汝將誰見阿難言我與大眾同將眼見。</p>
</div>
<div class='div-commentary'><p><span class='note-inline'>(舉拳初問便言耀我心目再審誰見又却獨不言心意引推徵明露妄想師資善巧共破執情善哉大權懸知今日)</span>。</p>
</div>
<div class='div-orig'><p>佛告阿難汝今答我如來屈指為光明拳耀汝心目汝目可見以何為心當我拳耀。</p>
</div>
<div class='div-commentary'><p><span class='note-inline'>(當猶對也汝目顯然故云可見又汝眼實可見我拳相意欲推心且許其眼眼即可見何者是心研覈至窮妄想須顯)</span>。</p>
</div>
<div class='div-orig'><p>阿難言如來現今徵心所在而我以心推窮尋逐即能推者我將為心。</p>
</div>
<div class='div-commentary'><p><span class='note-inline'>(能推之心攀緣妄想生死輪廻是此為根固執既深河沙叵第故今呈露必待破除)</span>。</p>
</div>
<div class='div-orig'><p>佛言咄阿難此非汝心。</p>
</div>
<div class='div-commentary'><p><span class='note-inline'>(解前以七番逐破復示二種根本未能領悟猶執能推嗟其迷重故叱以語之)</span>。</p>
</div>
<div class='div-orig'><p>阿難矍然避座合掌起立白佛此非我心當名何等。</p>
</div>
<div class='div-commentary'><p><span class='note-inline'>(䟽世尊現相以呵叱過之深也阿難驚起以避座執之重也情之主宰皆謂我心今被頓呵孰不驚愕咄呵聲矍逸起皃)</span>。</p>
</div>
<div class='div-orig'><p>佛告阿難此是前塵虛妄相想惑汝真性。</p>
</div>
<div class='div-commentary'><p><span class='note-inline'>(前塵之相本自虛妄從識變生猶如影像而復引起念想緣慮名之為心心之與境二俱虛妄此心及境即真如海中一浮漚耳故下云汝身汝心皆是妙明真精妙心中所現物浮塵既現實體即隱能覆能暗故云惑汝真性)</span>。</p>
</div>
<div class='div-orig'><p>由汝無始至于今生認賊為子失汝元常故受輪轉。</p>
</div>
<div class='div-commentary'><p><span class='note-inline'>(此之妄想能損法身能傷慧命功德法財由之喪失名之為賊迷而不識認為真常將謂嫡生欲期嗣世返遭破喪歷劫貧窮故失元常受輪轉也故下文云睧擾擾相以為心性一迷為心決定惑為色身之內不知色身外洎山河虛空大地咸是妙明真心中所現物棄之大海唯認浮漚迷中倍人真可憐愍○解執妄為真如認賊為子也無二顯示真心者真心之體本周法界非妄非真絕言離相能攝一切世間出世間法然具三大通二門若約真如門顯此心者則亡因果絕染淨口欲談辭喪心欲緣慮亡無法可破無法可會此則唯顯體大義也若就生滅門顯此心者則彰染淨明體用顯真妄論因果有修有證或破或會如斯顯示皆為隨順入於真如真如之體即一真心也一心真如及生滅相無二無別即三明一即一論三故得治生產業皆與實相不相違背<span class='corr'>己</span>界佛界眾生亦然今之所顯真心相者依生滅門破妄顯也然破會之相諸經論中具有此二蓋隨執心輕重根有利鈍乘有頓漸教分權實若執重根鈍理須破斥若藥不靦眩厥疾弗瘳若根性調柔妄情輕薄指相即性一切皆如猶良馬見鞭影動即正今經先破後會俾輕重二執皆盡利鈍兩根俱入如此段經即明心能生法自性元常不同前塵分別影事但隨境轉體是無常下經又明見與見緣本無所有元是菩提妙淨明體又云生滅去來本如來藏此則先令明識真妄後今了妄即真洎乎開悟無妄可了即云皆即菩提妙明元心維摩法華皆有此意如調馬善毉適時御物在座根性既殊說者理須兼二如來善巧妙達時機文二)</span>。</p>
</div>
<div class='div-orig'><p>阿難白佛言世尊我佛寵弟心愛佛故令我出家我心何獨供養如來乃至徧歷恒沙國土承事諸佛及善知識發大勇猛行諸一切難行法事皆用此心。</p>
</div>
<div class='div-commentary'><p><span class='note-inline'>(起意修行親近善友即是發菩提心如來常教令發此心今復何故說為非心故敘為難凖涅槃經發菩提心不是佛性師子吼云若一切眾生先有佛性何故復有初發菩提心者佛言菩提之心實非佛性是無常故乃至雖念念滅相續不斷名為修道猶如燈熖雖念念滅亦能破暗菩提之心亦復如是今經欲明如來藏心常住真性即是涅槃正因佛性發菩提心乃是緣了體是無常是故阿難同師子吼以緣了性難正因性此則不辨三因常無常義妄以為難也○標頓教因地既有修證須具三重之因初了悟覺性二發菩提心三修菩薩妙行)</span>。</p>
</div>
<div class='div-orig'><p>縱令謗法永退善根亦因此心。</p>
</div>
<div class='div-commentary'><p><span class='note-inline'>(䟽依之修行能成佛道因之謗法永作闡提佛說非心誠為難信○標阿難示相懷疑無始時來善惡業行皆用此心)</span>。</p>
</div>
<div class='div-orig'><p>若此發明不是心者我乃無心同諸土木。</p>
</div>
<div class='div-commentary'><p><span class='note-inline'>(䟽土木不能了知不能修謗為無此心此若非心土木何異)</span>。</p>
</div>
<div class='div-orig'><p>離此覺知更無所有云何如來說此非心我實驚怖兼此大眾無不疑惑。</p>
</div>
<div class='div-commentary'><p><span class='note-inline'>(解私謂阿難以對境覺知異乎土木封為我心此則正當人執之相忽聞訶斥故以無情為難而不知真我無我靈知無知妙淨明心何所不在斯由大權起教豈慶喜之實然乎)</span>。</p>
</div>
<div class='div-orig'><p>惟垂大悲開示未悟。</p>
</div>
<div class='div-commentary'><p><span class='note-inline'>(䟽不了正因體徧通情無情但執修謗之心便見土木無性洎被呵責此非汝心由不早辨遂至驚怖然阿難豈謂不知直為末世多作此計用妄心即是佛心惑者既群卒難領悟故再三疑難請為開示也)</span>。</p>
</div>
<div class='div-orig'><p>爾時世尊開示阿難及諸大眾欲令心入無生法忍於師子座摩阿難頂而告之言。</p>
</div>
<div class='div-commentary'><p><span class='note-inline'>(摩頂安慰也阿難疑問將謂無心今若開示必知體徧冥合此理了法無生印可決定名無生忍得此忍時通達一切法門成就一切佛法此非小緣故佛安慰警動其意是故摩頂也○解檇李曰無生法即真如理忍即智也證此法時忍可印持決定不謬故云忍也)</span>。</p>
</div>
<div class='div-orig'><p>如來常說諸法所生唯心所現一切因果世界微塵因心成體。</p>
</div>
<div class='div-commentary'><p><span class='note-inline'>(䟽緫標色心故云諸法無別生處故曰唯心此法生起謂由真如不守自性為因無始妄想熏習為緣因緣和合成梨耶識從此變生根身種子器世間等如水起波如鏡現像故云唯心所現一切因果者別舉正報聖凡緫該故云一切世界微塵別指依報一切之言亦通此轉既由真心隨緣所現亦依真心以為自體如像不離鏡波不離水如下文云我常說言色心諸緣及心所使諸所緣法唯心所現外洎山河虛空大地咸是妙明真心中物故云因心成體○解孤山曰一切因果即十界正報世界微塵即十界依報此釋上諸法所生也因心成體此釋上唯心所現也因心本具隨緣能造故所造法全能造心依正既是一心一心實無能所)</span>。</p>
</div>
<div class='div-orig'><p>阿難若諸世界一切所有其中乃至草葉縷結詰其根元咸有體性縱令虛空亦有名貌。</p>
</div>
<div class='div-commentary'><p><span class='note-inline'>(䟽世間妄有不出色空色中小者草葉縷結草葉有根種縷結因絲麻太清為名顯色是貌妄相尚爾況真心耶○解如涅槃說空有四名謂虛空無所有不動無礙也貌謂體貌如雜集論說空一顯色)</span>。</p>
</div>
<div class='div-orig'><p>何況清淨妙淨明心性一切心而自無體。</p>
</div>
<div class='div-commentary'><p><span class='note-inline'>(䟽清淨揀異妄染妙淨明心即三德具足靈鑒無昧也雖能隨緣成一切法而一切法不能變動若變動者即無諸法以不變故為諸法性如鏡現像不為像變若為像變則不能現一切諸像以不變故為像所依此亦如是故云性一切也豈得妄想不實真亦無體故此責云而自無體也○解性一切心即常住真心能為九界妄心之本性也)</span>。</p>
</div>
<div class='div-orig'><p>若汝執恡分別覺觀所了知性必為心者。</p>
</div>
<div class='div-commentary'><p><span class='note-inline'>(䟽牒其明執也堅守不捨故云執恡思惟尋伺兼緣託塵如劃水印空隨手即滅○汝必以此為真性者下即語云○解資中曰藉緣託塵以立分別)</span>。</p>
</div>
<div class='div-orig'><p>此心即應離諸一切色香味觸諸塵事業別有全性。</p>
</div>
<div class='div-commentary'><p><span class='note-inline'>(䟽定其有性也色香等即是事境有牽心用故名為業既因境有自性元無若保為真離塵應在○解分別覺觀並是依他假合全性自無)</span>。</p>
</div>
<div class='div-orig'><p>如汝今者承聽我法此則因聲而有分別。</p>
</div>
<div class='div-commentary'><p><span class='note-inline'>(因聲分別全性元無色香味觸例此可見)</span>。</p>
</div>
<div class='div-orig'><p>縱滅一切見聞覺知內守幽閑猶為法塵分別影事。</p>
</div>
<div class='div-commentary'><p><span class='note-inline'>(五境不對明了不行既絕外緣故云內守幽閑也當爾之時不無分別若便將此內分別心為全性者此亦非理而不知此全由第六法塵影像事境所發亦非全性乃是意識在獨散位比量別緣取獨影境非是明了同五所取故云縱滅見聞覺知也○解真際曰縱滅見聞覺知前六不行也意有四種定位明了夢中覺寤今約明了與五同緣俱不行也所取法塵乃散位獨頭也不緣外境泯迹藏用故曰內守幽閑秖此虛想是名法塵影事)</span>。</p>
</div>
<div class='div-orig'><p>我非勑汝執為非心。</p>
</div>
<div class='div-commentary'><p><span class='note-inline'>(䟽我今非是不徇理道強制勒汝軌為非心意顯如來言無枉逼也)</span>。</p>
</div>
<div class='div-orig'><p>但汝於心微細揣摩。</p>
</div>
<div class='div-commentary'><p><span class='note-inline'>(但猶獨也此勸不由他人獨於自心諦審揣度研摩理道也此即理長即就何必求人矣○解孤山曰我所訶斥非謂今汝執同土木無心勸其揣摩分別之心為當離塵有體為復離塵無體)</span>。</p>
</div>
<div class='div-orig'><p>若離前塵有分別性即真汝心。</p>
</div>
<div class='div-commentary'><p><span class='note-inline'>(䟽若汝研窮此分別體離六塵外實有性者我即容許是汝真心世人只知即心是佛曾不子細度量此心剎那變異猶如猿猴害馬紛然亂想無暫時停故楞伽云當於靜處觀此妄想流注生滅凡夫不覺妄謂不動故下經云如瀑流水望如恬靜流患不見非是無流起信亦云一切眾生不名為覺以從本<span class='corr'>已</span>來念念相續未曾離念故說無始無明故佛再令微細揣摩楷定真偽○解分別性即妄心也若此妄心離塵有體則容是真心既離塵無體非妄是何應知即真汝心乃暫縱之語非顯真也)</span>。</p>
</div>
<div class='div-orig'><p>若分別性離塵無體斯則前塵分別影事。</p>
</div>
<div class='div-commentary'><p><span class='note-inline'>(䟽若離前塵無此分別足顯分別宛是妄想自性本無屬於前塵故可名為分別影事如下文云若真汝心則無所去云何離聲無分別性斯則豈唯聲分別心分別我容離諸色相無分別性○解六塵如形分別如影影由形有故無自體心因塵有豈有體耶)</span>。</p>
</div>
<div class='div-orig'><p>塵非常住若變滅時此心則同龜毛兔角。</p>
</div>
<div class='div-commentary'><p><span class='note-inline'>(䟽心因塵有塵屬無常塵既無常必歸變滅皮之不存毛將安附)</span>。</p>
</div>
<div class='div-orig'><p>則汝法身同於斷滅其誰修證無生法忍。</p>
</div>
<div class='div-commentary'><p><span class='note-inline'>(若汝堅執無常之心是真性者應合法身同於斷滅以法身體即真性故法身若斷依何修行證無生忍若了如來藏心本周法界本無生滅含裏十方寧有方所凡夫身心如影如像執此影像為佛性者一何鄙哉○解心隨塵滅修證者誰)</span>。</p>
</div>
<div class='div-orig'><p>即時阿難與諸大眾默然自失。</p>
</div>
<div class='div-commentary'><p><span class='note-inline'>(䟽初聞佛斥此非汝心則驚疑設難將謂無心洎乎顯示清淨妙明性一切心本來徧圓而為世界因果微塵平等體性佛雖開示又恐久執尚堅再約緣塵重研妄想離塵無體豈是元真若堅執不融法身應斷修證法忍必無所依阿難雖未悟真且知執妄是失故云默然自失○解所執既銷故云自失)</span>。</p>
</div>
<div class='div-orig'><p>佛告阿難世間一切諸修學人現前雖成九次第定不得漏盡成阿羅漢。</p>
</div>
<div class='div-commentary'><p><span class='note-inline'>(䟽四禪四空及滅受想名為九定通名次第者若入禪時智慧深利能從一禪入一禪心心相續更無異念可間雜故然修此定能成無漏今言不得漏盡者乃通指世間有漏心修欲界未至及四禪四空定耳凡夫修禪多生味著隨禪感果不出三界○故非無漏非別指於滅盡等九亦可別斥前之九定雖通無漏俱是不了問既修此定能得無漏何故經云不得漏盡成阿羅漢答此明不得大乘阿羅漢也瓔珞經中初歡喜地名鳩摩羅伽秦言逆流乃至七地名阿羅漢秦言過三有故知今言不得漏盡乃指不斷二障之漏不證大乘羅漢也況究竟無學佛地始稱故佛三號有阿羅訶也)</span>。</p>
</div>
<div class='div-orig'><p>皆由執此生死妄想誤為真實是故汝今雖得多聞不成聖果。</p>
</div>
<div class='div-commentary'><p><span class='note-inline'>(若了真妄達法界性見與見緣似現前境元我覺明終不悞執生死根本以為真實由是不辨認妄為真久處輪回不成聖果然阿難亦得初果以未究竟故云未得若約大乘故無所惑○標或修行人猒下苦麤障欣上淨妙利既有欣猒故云不得漏盡梵語禪那此云靜定定有二種一自性定二作得定作得定者為行人不見性迷心取捨隨此九次第定亦名世定色界中初二三禪慧多定少無色界中定多慧少唯第四禪定慧俱等是大菩薩真修行處報身成道處號華藏世界居四禪頂此九次第是作得定若了自性定即此經性淨明體不逐緣生非因境有亦名正法眼藏各各自悟本性性本無念無念即寂寂而常用即我真心用而常寂假名無念即名清淨法身亦名常住真心亦名清淨法界亦名自性定亦名無漏界也○䟽二破妄見明真見者由前佛問入道發心遂答因覩如來勝相由眼觀見心生愛樂洎乎舉拳再問復云耀我心目七處徵詰三疑拒抗但且論心未言其見蓋心為萬法之元見為六根之首心有真妄見具正邪故前破妄心顯如來藏即一真法界離緣絕相是所觀境境既<span class='corr'>已</span>說次明能觀之智智即是慧慧用差別說名為見見有正邪故須料揀故下文云唯願如來開我道眼得清淨眼等此蓋先體後用法如是故然體用二法不相捨離體是即用之體用是即體之用故前後經文明心則約見而辨顯見則就心而論故知一法義分為二也文三)</span>。</p>
</div>
<div class='div-orig'><p>阿難聞<span class='corr'>已</span>重復悲淚五體投地長跪合掌。</p>
</div>
<div class='div-commentary'><p><span class='note-inline'>(責<span class='corr'>己</span>內重涕淚外形拜而復跪冀聞正說)</span>。</p>
</div>
<div class='div-orig'><p>而白佛言自我從佛發心出家恃佛威神常自思惟無勞我修將謂如來惠我三昧不知身心本不相代失我本心雖身出家心不入道。</p>
</div>
<div class='div-commentary'><p><span class='note-inline'>(初心入道罔解克修恃頼親因將惠正受豈知身戒雖從佛得心定宜當自證本不相代斯之謂歟涅槃云汝諸比丘身雖出家而未曾染大乘法服雖復乞食經歷多年初未曾求大乘法食衣嚴法體食資慧命不識本常衣食俱失)</span>。</p>
</div>
<div class='div-orig'><p>譬如窮子捨父逃逝。</p>
</div>
<div class='div-commentary'><p><span class='note-inline'>(解資中曰迷真習妄五道輪轉)</span>。</p>
</div>
<div class='div-orig'><p>今日乃知。</p>
</div>
<div class='div-commentary'><p><span class='note-inline'>(䟽窮子捨父喻也絕無功德法財以養法身慧命故云窮子不識本真背清淨覺故云捨父輪轉五道往而不返故云逃逝因佛指示方知過悞故云今日乃知)</span>。</p>
</div>
<div class='div-orig'><p>雖有多聞若不修行與不聞等如人說食終不能飽。</p>
</div>
<div class='div-commentary'><p><span class='note-inline'>(說食不飽喻也前法後喻合之可知夫修行者必須內修理觀外助多聞如人有目日光明照見種種色若偏文字不習觀門說食何異故大論云有慧無多聞是不知實相譬如大暗中有日無所覩多聞無智慧亦不知實相譬如大明中有燈而無目多聞利智慧是所說應受無聞無智慧譬如人身牛)</span>。</p>
</div>
<div class='div-orig'><p>世尊我等今者二障所纏良由不知寂常心性。</p>
</div>
<div class='div-commentary'><p><span class='note-inline'>(煩惱所知名為二障由煩惱障障心心不解脫造業受報由所知障障慧慧不解脫迷法空理不知諸法性相若了本性常寂諸法元空自然擾惱不生業性不結誰曰生死誰為涅槃涅槃生死猶如昨夢今為所縛實為不知二障名體如常所辨也○解煩惱障謂根本及隨也所知障亦名智障障一切種智故)</span>。</p>
</div>
<div class='div-orig'><p>惟願如來哀愍窮露發妙明心開我道眼。</p>
</div>
<div class='div-commentary'><p><span class='note-inline'>(䟽無財之極曰窮無上可覆曰露既無功德法財非窮如何既無權實父母非露如何發妙明心破煩惱障也開我道眼破所知障也既開道眼見性明心二障若六二執隨遣近成住地遠至妙覺善哉妙請不亦至哉○解私謂前破妄心但離麤執故今請云發妙明心也將破妄見欲顯真見故復請云開我道眼也又則眼見必由識心故心眼雙舉叩佛音教其旨甚微問何故先破妄心後破妄見答應有三義一者心為迷妄之元復是人執之本妄元破之二者心屬王數通乎三性故在前破見唯眼識但屬無記故在後破三者所破妄心且離緣塵分別想相而未能知心性常住今破妄見則引盲人矚暗等以彰見性不滅乃至舉手飛光皆顯性無搖動當知如來善巧方便從麤至細自淺由深開示阿難奢摩他路也)</span>。</p>
</div>
<div class='div-orig'><p>即時如來從胷萬字涌出寶光。</p>
</div>
<div class='div-commentary'><p><span class='note-inline'>(䟽前光從口此光從胷者前文從說羅心此文從心發見萬字者表無識性德梵云阿悉底迦此云有樂即是吉祥勝德之相有此相者必受安樂則天長壽二年權制此字安於天樞其形如此卍音為萬字佛胷前有此之形然八種相中此當第一謂吉祥萬德之所集也)</span>。</p>
</div>
<div class='div-orig'><p>其光晃昱有百千色十方微塵普佛世界一時周徧徧灌十方所有寶剎諸如來頂旋至阿難及諸大眾。</p>
</div>
<div class='div-commentary'><p><span class='note-inline'>(體既具德用不離體用亦具德故云有百千色一時周徧者無漏淨眼普見十方智照無遺微塵皆遍遍灌佛頂智果必同及諸大眾乘因不二○解孤山曰胷有萬字表自心中道為萬法之源涌出寶光表從中理發於中智有百千色表般若是一法佛說種種名周遍十方表十界等照徧灌佛頂表佛佛理齊及諸大眾表彼彼性等)</span>。</p>
</div>
<div class='div-orig'><p>告阿難言吾今為汝建大法幢亦令十方一切眾生獲妙微密性淨明心得清淨眼。</p>
</div>
<div class='div-commentary'><p><span class='note-inline'>(䟽根本智性因茲顯發能建大義名大法幢三德祕藏不縱橫並別故云妙十地見之如隔羅穀故曰微唯佛與佛乃能究盡故曰密心即體也眼即用也○解圓頓大法超出偏小喻之以幢獲妙明心證中理也得清淨眼發中智也)</span>。</p>
</div>
<div class='div-orig'><p>阿難汝先答我見光明拳此拳光明因何所有云何成拳汝將誰見。</p>
</div>
<div class='div-commentary'><p><span class='note-inline'>(䟽此問有三正在誰見餘即兼耳)</span>。</p>
</div>
<div class='div-orig'><p>阿難言由佛全體閻浮檀金赩如寶山清淨所生故有光明我實眼觀五輪指端屈握示人故有拳相。</p>
</div>
<div class='div-commentary'><p><span class='note-inline'>(先光次見後拳也不從問次者文使故也閻浮檀金正云染部捺陁此西域河名其河近其樹其金出彼河此則河因樹名金因河稱也或云閻浮果汁點物成金因流入河染石為金也其色赤黃兼帶紫熖故也觀經䟽說閻浮檀金超過紫磨金色百千萬倍唯聖所知佛身光明猶如聚日紫磨必不如此赩大赤色也○解閻浮檀此云上勝赩（許極反<span class='corr'>怒皃</span>）)</span>。</p>
</div>
<div class='div-orig'><p>佛告阿難如來今日實言告汝諸有智者要以譬喻而得開悟。</p>
</div>
<div class='div-commentary'><p><span class='note-inline'>(䟽無智之人縱喻難明故舉智者因喻開悟)</span>。</p>
</div>
<div class='div-orig'><p>阿難譬如我拳若無我手不成我拳若無汝眼不成汝見以汝眼根例我拳理其義均不。</p>
</div>
<div class='div-commentary'><p><span class='note-inline'>(以其情見必然故順情而問待其伸答後乃奪之○標若無手必無拳人雖無眼豈是無見)</span>。</p>
</div>
<div class='div-orig'><p>阿難言唯然世尊既無我眼不成我見例如來拳事義相類。</p>
</div>
<div class='div-commentary'><p><span class='note-inline'>(䟽果然情見不出於斯故答相類○標無眼心見不昧無手畢竟無拳)</span>。</p>
</div>
<div class='div-orig'><p>佛告阿難汝言相類是義不然何以故如無手人拳畢竟滅彼無眼者非見全無。</p>
</div>
<div class='div-commentary'><p><span class='note-inline'>(䟽意明盲雖無眼且心中有見後自釋之)</span>。</p>
</div>
<div class='div-orig'><p>所以者何汝試於途詢問盲人汝何所見彼諸盲人必來答汝我今眼前唯見黑暗更無他矚以是義觀前塵自暗見何虧損。</p>
</div>
<div class='div-commentary'><p><span class='note-inline'>(盲雖不見明還能見暗即此見暗亦名為見故云見何虧損)</span>。</p>
</div>
<div class='div-orig'><p>阿難言諸盲眼前唯覩黑暗云何成見。</p>
</div>
<div class='div-commentary'><p><span class='note-inline'>(常情見暗不名為見故有此難)</span>。</p>
</div>
<div class='div-orig'><p>佛告阿難諸盲無眼唯觀黑暗與有眼人處於暗室二黑有別為無有別。</p>
</div>
<div class='div-commentary'><p><span class='note-inline'>(徵訖○標在人身肉眼為見緣在人眼日月燈為助緣)</span>。</p>
</div>
<div class='div-orig'><p>如是世尊此暗中人與彼群盲二黑校量曾無有異。</p>
</div>
<div class='div-commentary'><p><span class='note-inline'>(䟽無眼見黑與有眼見黑二見無別故知見即是心不唯在眼)</span>。</p>
</div>
<div class='div-orig'><p>阿難若無眼人全見前黑忽得眼光還於前塵見種種色名眼見者。</p>
</div>
<div class='div-commentary'><p><span class='note-inline'>(無眼見黑有眼見塵汝必許此是眼所見)</span>。</p>
</div>
<div class='div-orig'><p>彼暗中人全見前黑忽獲燈光亦於前塵見種種色應名燈見。</p>
</div>
<div class='div-commentary'><p><span class='note-inline'>(此正例無燈見黑有燈見塵亦應許此是燈所見)</span>。</p>
</div>
<div class='div-orig'><p>若燈見者燈能有見自不名燈又則燈觀何關汝事。</p>
</div>
<div class='div-commentary'><p><span class='note-inline'>(此縱破設或汝許名為燈見燈若有見應名為人不合名燈又若燈見彼暗中人得燈光時不合名見燈自見故應知因燈見色燈不名見因眼見色眼不是見燈之與眼但是見緣體非是見也)</span>。</p>
</div>
<div class='div-orig'><p>是故當知燈能顯色如是見者是眼非燈。</p>
</div>
<div class='div-commentary'><p><span class='note-inline'>(舉前有眼在暗室時因燈顯照前塵境界眼方得見此名眼見)</span>。</p>
</div>
<div class='div-orig'><p>眼能顯色如是見性是心非眼。</p>
</div>
<div class='div-commentary'><p><span class='note-inline'>(此舉盲者得眼光時因眼顯照前塵境界心方得見以前例此應知見性是心非眼也窮其根本見性元心遞遞相推心為其主餘是助因以常情只知眼見不識是心今此且令知其根本未辨真妄　解資中曰既知見性屬心漸明真見矣)</span>。</p>
</div>
<div class='div-orig'><p>阿難雖復得聞是言與諸大眾口<span class='corr'>已</span>默然心未開悟猶冀如來慈音宣示合掌清心佇佛悲誨。</p>
</div>
<div class='div-commentary'><p><span class='note-inline'>(䟽雖知見性唯心未識真妄若言是妄如來又許獲妙明心得清淨眼若謂是真前文廣破非真乃云前塵虛妄相想惑汝真性進之又不可退之又難明羝羊觸藩斯之謂矣心既未了口即默然密冀如來慈音開示○標此是結集阿難之意○解真際曰大眾默然佇誨良由真妄未明若認見境之心前來<span class='corr'>已</span>奪若謂本真之見豈假根塵口既亡言心希開示)</span>。</p>
</div>
<div class='div-orig'><p>爾時世尊舒兜羅緜網相光手開五輪指誨勑阿難及諸大眾我初成道於鹿園中。</p>
</div>
<div class='div-commentary'><p><span class='note-inline'>(䟽即波羅柰國鹿野苑中五仙所居修行處也佛成道後先入此園度五人耳)</span>。</p>
</div>
<div class='div-orig'><p>為阿若多五比丘等及與四眾言一切眾生不成菩提及阿羅漢皆由客塵煩惱所誤汝等當時因何開悟今成聖果。</p>
</div>
<div class='div-commentary'><p><span class='note-inline'>(五比丘者謂阿若憍陳如摩訶男頞鞞比丘婆提婆敷此五佛初出家雪山修道父王憶戀遂召往彼親近承事彼疑非真相次捨去同在鹿園習外道法佛成道後思欲先度彼勞苦者天眼觀見在仙人苑故往開示三轉法輪說生滅四諦苦集滅道今言客塵者即別指集諦分別煩惱麤動如客俱生微細難辨如塵此俱喻煩惱障也若下圓通陳如述證即通大乘客如煩惱塵如所知二義無在○解資中曰言客塵煩惱即見思二惑非無始無明也私謂此中所問且約昔時小乘所悟耳意令答出客塵是動主空不動欲將動以譬妄不動以喻真下文屈指飛光義亦如是或曰此教既經開顯故今問答客塵二義即是根本無明者非也)</span>。</p>
</div>
<div class='div-orig'><p>時憍陳那起立白佛我今長老於大眾中獨得解名因悟客塵二字成果。</p>
</div>
<div class='div-commentary'><p><span class='note-inline'>(䟽德長臘高最初度故名為長老佛轉法輪五人之中陳如先悟佛問解否答云<span class='corr'>已</span>解因得解名悟此見修如客如塵證得無為生空涅槃湛然不動如主及空因即獲果○標梵語憍陳如此云火器○解孤山曰憍陳那此云解本際以第一解法者也故曰獨得解名)</span>。</p>
</div>
<div class='div-orig'><p>世尊譬如行客投寄旅亭或宿或食食宿事畢俶裝前途不遑安住若實主人自無攸往如是思惟不住名客住名主人以不住者名為客義。</p>
</div>
<div class='div-commentary'><p><span class='note-inline'>(䟽旅亭止客舍也俶始前進遑暇也此明客義怱怱不暇停住喻分別煩惱數數造業流轉五道未曾暫息三界旅泊受果始畢又造新業故云食宿事畢俶裝前途)</span>。</p>
</div>
<div class='div-orig'><p>又如新霽清暘升天光入隙中發明空中諸有塵相塵質搖動虛空寂然如是思惟澄寂名空搖動名塵以搖動者名為塵義。</p>
</div>
<div class='div-commentary'><p><span class='note-inline'>(解私謂小乘客塵喻見思生滅主空喻真諦寂然真諦理一以喻從法則主之與空不可分二見思惑異以法觀喻則客之與塵應有二義何者客義麤故喻迷事之惑塵義細故喻迷理之惑又亭客過遟如鈍使難破也隙塵過速如利使易斷也)</span>。</p>
</div>
<div class='div-orig'><p>佛言如是。</p>
</div>
<div class='div-commentary'><p><span class='note-inline'>(䟽此舉新晴太陽高照光入牖隙現空中塵搖動不息此喻俱生煩惱微細難見自非觀智照現終不覺知與身俱生與心同事故此煩惱體全是生滅虛妄不息主人及空俱喻真性不動之義始佛聞悟客塵此欲陳如明其行相意引阿難聞而開解了真見常寂身境動搖陳如剖析甚合佛心故此即可言如是也)</span>。</p>
</div>
<div class='div-orig'><p>即時如來於大眾中屈五輪指屈<span class='corr'>已</span>復開開<span class='corr'>已</span>又屈謂阿難言汝今何見阿難言我見如來百寶輪掌眾中開合。</p>
</div>
<div class='div-commentary'><p><span class='note-inline'>(問答可知○標屈開五輪指表聖人出入五道也)</span>。</p>
</div>
<div class='div-orig'><p>佛告阿難汝見我手眾中開合為是我手有開有合為復汝見有開有合阿難言世尊寶手眾中開合我見如來手自開合非我見性有開有合。</p>
</div>
<div class='div-commentary'><p><span class='note-inline'>(䟽此明境有開合見無開合)</span>。</p>
</div>
<div class='div-orig'><p>佛言誰動誰靜阿難言佛手不住而我見性尚無有靜誰為無住佛言如是。</p>
</div>
<div class='div-commentary'><p><span class='note-inline'>(阿難<span class='corr'>已</span>聞客塵搖動虛空與主常自寂焉今遇此問例知見性無動無靜若以動靜相形則佛手是動見性是靜若只就見體所明本不曾動今亦無靜此答稍符於真故佛印言如是○△二約身搖動以辨見上來明境有開合見無動靜此則約對外境以辨義則易顯向下只於內身自分動靜動中有不動意明境之與身俱是生滅而凡夫人執身執境不了空無常故於此造業流轉無窮本真自性迷而不識故圓覺云妄認四大為自身相下經亦云諸可還者自然非汝又云云何汝今以動為身以動為境從始洎終念念生滅此等皆明身境無常見性常住也不見性常二乘所執不知無常凡夫迷倒下自雙破至文當知然此所明對境對身以辨見性一性麤淺若原佛意非離此見別有性常性常真體只就此顯以見與見緣無體可得本同空花元是妙明無生滅故下經觀河之見亦復如是良以諸疑未斷執情深重是故冝就淺近寄明深旨至下文殊為問方顯其意學者知之文二)</span>。</p>
</div>
<div class='div-orig'><p>如來於是從輪掌中飛一寶光在阿難右阿難即時廻首右盼又放一光在阿難左阿難又則廻首左盼佛告阿難汝頭今日何因搖動阿難言我見如來出妙寶光來我左右故左右觀頭自搖動。</p>
</div>
<div class='div-commentary'><p><span class='note-inline'>(稍知見體無動審問不移故言頭自搖動○標若原佛意非離此見別有性常以見與見緣元是妙明也)</span>。</p>
</div>
<div class='div-orig'><p>阿難汝盼佛光左右動頭為汝頭動為復見動世尊我頭自動而我見性尚無有止誰為搖動佛言如是。</p>
</div>
<div class='div-commentary'><p><span class='note-inline'>(䟽阿難認見不移若無相形亦無動止故佛印可○標無住者本自不動也尚無有止者謂真見不逐緣生非因境有○解孤山曰舉手開合飛光左右現茲二相秖是證成陳那之義以開示阿難也)</span>。</p>
</div>
<div class='div-orig'><p>於是如來普告大眾若復眾生以搖動者名之為塵以不住者名之為客。</p>
</div>
<div class='div-commentary'><p><span class='note-inline'>(䟽此結陳如悟客塵客塵動搖俱喻煩惱)</span>。</p>
</div>
<div class='div-orig'><p>汝觀阿難頭自搖動見無所動又汝觀我手自開合見無舒卷。</p>
</div>
<div class='div-commentary'><p><span class='note-inline'>(此結阿難答身境手有開合頭自動搖身境客塵同一生滅更無二別應知客必有主塵處有空對佛手之見形頭動之性未嘗動靜豈成去來前後會通其揆一也)</span>。</p>
</div>
<div class='div-orig'><p>云何汝今以動為身以動為境從始洎終念念生滅遺失真性顛倒行事。</p>
</div>
<div class='div-commentary'><p><span class='note-inline'>(緫責也緫責凡夫二乘無常計常常計無常凡夫不了身境無常妄執實有計我我所起惑造業流轉三界受於一切身心大苦尚不知生滅豈知本如來藏故云以動為身念念生滅等此即責無常計常也二乘雖知一切無常而不悟知本常妙性湛然不動故云遺失真性既不識真亦不辨妄故云顛倒行事其猶棄海認浮漚者耳○解私謂此因阿難謂身境有動見性不動寄[后-口+十]大眾迷真常而見無常也智論明無常有二種謂相續法壞及念念生滅今云從始洎終蓋言從生至死即相續法壞也既失真性唯造妄業故曰顛倒行事)</span>。</p>
</div>
<div class='div-orig'><p>性心失真認物為<span class='corr'>己</span>輪廻是中自取流轉。</p>
</div>
<div class='div-commentary'><p><span class='note-inline'>(䟽結失也不了性一切心即是失真此斥二乘不知常也認物為<span class='corr'>己</span>此指凡夫以動為身等下文身之與心皆是真心中所現物執為自<span class='corr'>己</span>顛倒斯甚自體不識安取他緣如懷至寶於外求丐誰之遇歟故云自取流轉○標下經云以諸眾生從無始來循諸色聲逐念流轉曾不開悟性淨妙常不循所常逐諸生滅由是生生雜染流轉若棄生滅守於真常常光現前根塵識心應時銷落想相為塵識情為垢二俱遠離則汝法眼應時清明云何不成無上知覺○解前云顛倒行事但是為物所轉正斥能迷之心今言認物為<span class='corr'>己</span>又斥認所迷之境為我我所也如圓覺云妄認四大為自身相六塵緣影為自心相若如是則塵勞之境何由可出故曰輪廻是中等<span class='corr'>已</span>上經文雖明見性不動然猶未論此見亦妄離見乃真資中曰此寄麤相密談真見分別顯了並在後文也)</span>。</p>
</div></div>
<p class='juan'>首楞嚴經義海卷第四<span class='note-inline'>(經第一終)</span></p>
<div class='div-w'>
<p class='h1'>音釋</p>
<div class='div-note'>矍<p style="margin-left:1em"><span class='note-inline'>(居縳切矍然左右驚顧貌)</span>。</p>
愕<p style="margin-left:1em"><span class='note-inline'>(五各切驚愕也)</span>。</p>
睧<p style="margin-left:1em"><span class='note-inline'>(音昏)</span>。</p>
擾<p style="margin-left:1em"><span class='note-inline'>(音遶亂也)</span>。</p>
靦眩<p style="margin-left:1em"><span class='note-inline'>(靦正作暝眠見切眩熒絹切靦眩憒亂也)</span>。</p>
瘳<p style="margin-left:1em"><span class='note-inline'>(音抽病愈也)</span>。</p>
縷<p style="margin-left:1em"><span class='note-inline'>(力立切線也)</span>。</p>
劃<p style="margin-left:1em"><span class='note-inline'>(呼麥切分剖也)</span>。</p>
揣<p style="margin-left:1em"><span class='note-inline'>(初委切)</span>。</p>
羝<p style="margin-left:1em"><span class='note-inline'>(都奚切牡羊也)</span>。</p>
頞鞞<p style="margin-left:1em"><span class='note-inline'>(頞鳥葛切鞞步迷切)</span>。</p>
俶<p style="margin-left:1em"><span class='note-inline'>(昌六切)</span>。</p>
晹<p style="margin-left:1em"><span class='note-inline'>(音陽日出也)</span>。</p>
隙<p style="margin-left:1em"><span class='note-inline'>(迄過切孔隙也)</span>。</p>
盼<p style="margin-left:1em"><span class='note-inline'>(普苑切顧)</span>。</p>
</div></div>
</div><!-- end of div[@id='body'] -->
</body></html>