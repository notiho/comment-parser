<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>首楞嚴經義海</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu16' />
<p class='juan'>首楞嚴經義海卷第八<span class='note-inline'>(經三之一)</span>翦八</p>
<div class='div-other'><p style="margin-left:2em"><span class='note-inline'>(凡遇圓相即是標辭與䟽同其上文)</span>。</p>

<div class='div-commentary'><p><span class='note-inline'>(○䟽第二破六入梵語鉢囉吠奢此云入亦云處境入之處也亦是識生處故然根境二法俱識生處今分六根別破故獨以根為入也文二)</span>。</p>
</div>
<div class='div-orig'><p>復次阿難云何六入本如來藏妙真如性。</p>
</div>
<div class='div-commentary'><p><span class='note-inline'>(如五蘊初解)</span>。</p>
</div>
<div class='div-orig'><p>阿難即彼目睛瞪發勞者兼目與勞同是菩提瞪發勞相。</p>
</div>
<div class='div-commentary'><p><span class='note-inline'>(借前色陰中見華瞪目以為喻也目睛喻覺性瞪發勞喻妄念忽生兼目與勞等者即此眼根能結所結起不離真故云同是菩提經文語略若細論之即淨目喻覺性因瞪發勞喻無明不了故成念動由發勞故見空中華喻由念動故現妄境界及根身等兼目與勞下約喻指法也目即無明動心勞即所現根境及能見心此之心境及與動念俱是菩提性中無明勞相無體可得虛妄發生猶如瞪目見空中華俱為勞也○標妄不離真故云同是菩提○解私謂前色陰中譬如目睛瞪以發勞則於虛空別見狂華等相蓋以目喻真以勞喻妄以華喻色今指前說故云即彼目睛等兼目與勞下斯取前文能喻之根便為此中所喻之法以彼勞目正是眼入虛妄之相當知眼入乃至意入皆如空華故六入文並云同是菩提瞪發勞相問何不直就根塵推破見性而須指前勞目之事乎答夫根塵徧迷悟必從要故指凡夫易解之妄事用開阿難未了之執情向下塞耳聞聲畜鼻覺觸例亦如是)</span>。</p>
</div>
<div class='div-orig'><p>因于明暗二種妄塵發見居中吸此塵象名為見性此見離彼明暗二塵畢竟無體。</p>
</div>
<div class='div-commentary'><p><span class='note-inline'>(䟽既因動心現妄境界於此妄境界成根塵㸦為對待相形而立本無自性體不可得○下文云由塵發知因根有相相見無性同於交蘆故云因于明暗發見居中塵既發根根還取境根境既備方成見性故云吸此名見性等既因取境而得名見故知此見從影象生象喻塵也起信云猶如明鏡現於色像現識亦爾隨其五塵對至即現明暗尚如影象無體可得況於發見而有體耶故云離彼無體○解由塵發見故名眼入離塵無性是謂虛妄也皆放此)</span>。</p>
</div>
<div class='div-orig'><p>如是阿難當知是見非明暗來非於根出不於空生。</p>
</div>
<div class='div-commentary'><p><span class='note-inline'>(䟽前文雖云因于明暗為顯根性本無假他而有就妄分別而似有因今以四處推窮體無生處故此標也)</span>。</p>
</div>
<div class='div-orig'><p>何以故若從明來暗即隨滅應非見暗若從暗來明即隨滅應無見明若從根生必無明暗如是見精本無自性若於空出前矚塵象歸當見根又空自觀何關汝入。</p>
</div>
<div class='div-commentary'><p><span class='note-inline'>(初破境生境中自有明暗相背因明即不見暗以暗時無明見隨明滅故因暗反此次破根生根生即不假明暗明暗不來根無自性此中言根生者以自望自非謂破識亦可勝義望世俗根故云根生次破空生若言虛空能生勝義在浮塵內進既觀象退應觀根○又空中自能有見何關汝之根)</span>。</p>
</div>
<div class='div-orig'><p>是故當知眼入虛妄本非因緣非自然性。</p>
</div>
<div class='div-commentary'><p><span class='note-inline'>(如前所解)</span>。</p>
</div>
<div class='div-orig'><p>阿難譬如有人以兩手指急塞其耳耳根勞故頭中作聲兼耳與勞同是菩提瞪發勞相。</p>
</div>
<div class='div-commentary'><p><span class='note-inline'>(耳喻真性手喻無明真妄和合名塞動念初起名勞由念動故境現如須作聲兼耳與勞下此之動念與妄境界能結之心所現之境皆是菩提性中無明勞相此中塞耳同彼直視故亦言瞪○解言譬如者此以假設其事曉訓令悟故云譬如非取比況之義也下文亦爾徃人一向作比況而解乃謂耳鼻等皆言瞪者蓋借眼根直視之貌若明今意朱紫自分)</span>。</p>
</div>
<div class='div-orig'><p>因于動靜二種妄塵發聞居中吸此塵象名聽聞性此聞離彼動靜二塵畢竟無體。</p>
</div>
<div class='div-commentary'><p><span class='note-inline'>(䟽塵既發根根還取境根境相待聞始得成故此耳根離塵無體○標因由動靜塵境發聞知之性也○解孤山曰耳聞動靜猶目見明暗也諸經所說對聲有聞緣明有見今文了義靜亦名聞暗亦名見鼻聞通塞意知生滅例亦如是)</span>。</p>
</div>
<div class='div-orig'><p>如是阿難當知是聞非動靜來非於根出不於空生。</p>
</div>
<div class='div-commentary'><p><span class='note-inline'>(標此聞性非根境空三處生也)</span>。</p>
</div>
<div class='div-orig'><p>何以故若從靜來動即隨滅應非聞動若從動來靜即隨滅應無覺靜若從根生必無動靜如是聞體本無自性若於空出有聞成性即非虛空又空自聞何關汝入。</p>
</div>
<div class='div-commentary'><p><span class='note-inline'>(䟽先破境生境有動靜聞一則不聞一以隨能生有生滅故次破根生不假動靜聞亦無故後破空生空若有聞自成於根又空自聞豈干于耳)</span>。</p>
</div>
<div class='div-orig'><p>是故當知耳入虛妄本非因緣非自然性。</p>
<p>阿難譬如有人急畜其鼻畜久成勞則於鼻中聞有冷觸因觸分別通塞虛實如是乃至諸香臭氣兼鼻與勞同是菩提瞪發勞相。</p>
</div>
<div class='div-commentary'><p><span class='note-inline'>(鼻喻真性外風喻無明畜謂縮氣喻真妄和合勞喻心動冷觸香臭喻妄境餘文如前)</span>。</p>
</div>
<div class='div-orig'><p>因于通塞二種妄塵發聞居中吸此塵象名齅聞性此聞離彼通塞二塵畢竟無體。</p>
</div>
<div class='div-commentary'><p><span class='note-inline'>(釋如前文○標通塞是鼻家境)</span>。</p>
</div>
<div class='div-orig'><p>當知是聞非通塞來非於根出不於空生。</p>
</div>
<div class='div-commentary'><p><span class='note-inline'>(䟽通塞根空俱無生處)</span>。</p>
</div>
<div class='div-orig'><p>何以故若從通來塞則聞滅云何知塞如因塞有通則無聞云何發明香臭等觸若從根生必無通塞如是聞機本無自性若從空出是聞自當迴齅汝鼻空自有聞何關汝入。</p>
</div>
<div class='div-commentary'><p><span class='note-inline'>(先破境生通塞互破可知發明顯了也次破根生根生則無境無境則無根由塵發知故機亦根也次破空生前則聞境歸則齅根空自聞香汝鼻何用○解私謂機者弩之牙也根有發聞之義故取譬之)</span>。</p>
</div>
<div class='div-orig'><p>是故當知鼻入虛妄本非因緣非自然性。</p>
<p>阿難譬如有人以舌舐吻熟舐成勞其人若病則有苦味無病之人微有甜觸由甜與苦顯此舌根不動之時淡性常在兼舌與勞同是菩提瞪發勞相。</p>
</div>
<div class='div-commentary'><p><span class='note-inline'>(䟽舌根不動喻真性吻喻無明舐喻真與妄合勞即念動念動故境生如甜苦談問甜苦由勞故生可喻妄境淡是舌根不動合喻於真為何喻境答元來不動可以喻真今以由動故顯不動既是形待故成妄矣如下云言妄顯諸真妄真同二妄餘如文)</span>。</p>
</div>
<div class='div-orig'><p>因甜苦淡二種妄塵發知居中吸此塵象名知味性此知味性離彼甜苦及淡二塵畢竟無體。</p>
</div>
<div class='div-commentary'><p><span class='note-inline'>(標甜苦因動而有顯於不動淡性常存)</span>。</p>
</div>
<div class='div-orig'><p>如是阿難當知如是嘗苦淡知非甜苦來非因淡有又非根出不於空生。</p>
</div>
<div class='div-commentary'><p><span class='note-inline'>(四處本無)</span>。</p>
</div>
<div class='div-orig'><p>何以故若甜苦來淡則知滅云何知淡若從淡出甜即知亡復云何知甜苦二相若從舌生必無甜淡及與苦塵斯知味根本無自性若於空出虛空自味非汝口知又空自知何關汝入。</p>
</div>
<div class='div-commentary'><p><span class='note-inline'>(䟽從境從根從空亦如前釋虛空自味者味猶嘗也○標若甜苦來破境生若從舌生破根生)</span>。</p>
</div>
<div class='div-orig'><p>是故當知舌入虛妄本非因緣非自然性。</p>
<p>阿難譬如有人以一冷手觸於熱手若冷勢多熱者從冷若熱功勝冷者成熱如是以此合覺之觸顯於離知涉勢若成因于勞觸兼身與勞同是菩提瞪發勞相。</p>
</div>
<div class='div-commentary'><p><span class='note-inline'>(䟽二手喻真妄合喻真妄和合真有不守自性隨緣成根境等如隨冷熱緣成冷熱手問二手之中何手喻真答以勢劣者喻真思之餘如文)</span>。</p>
</div>
<div class='div-orig'><p>因于離合二種妄塵發覺居中吸此塵象名知覺性此知覺體離彼離合違順二塵畢竟無體。</p>
</div>
<div class='div-commentary'><p><span class='note-inline'>(標違順二塵者因離合有違順也)</span>。</p>
</div>
<div class='div-orig'><p>如是阿難當知是覺非離合來非違順有不於根出又非空生。</p>
</div>
<div class='div-commentary'><p><span class='note-inline'>(離合違順根境俱無生義方顯妙真如性)</span>。</p>
</div>
<div class='div-orig'><p>何以故若合時來離當<span class='corr'>已</span>滅云何覺離違順二相亦復如是若從根生必無離合違順四相則汝身知元無自性必於空出空自知覺何關汝入。</p>
</div>
<div class='div-commentary'><p><span class='note-inline'>(䟽破境生更約違順二相廣其道理例前離合次根生空生皆如文○標合離根空了不可得)</span>。</p>
</div>
<div class='div-orig'><p>是故當知身入虛妄本非因緣非自然性。</p>
<p>阿難譬如有人勞倦則眠睡熟便寤覽塵斯憶失憶為忘是其顛倒生住異滅吸習中歸不相踰越稱意知根兼意與勞同是菩提瞪發勞相。</p>
</div>
<div class='div-commentary'><p><span class='note-inline'>(䟽人喻真性本自覺故勞倦則眠喻無明迷真性不了故睡熟喻動念現境謂睡故成夢夢具心境心喻業轉境喻現相寤喻事識事識取所現境分別染淨不了自心所現見從外來如憶夢中之事不得明了故云覽塵斯憶失憶為忘也○<span class='corr'>已</span>上緫指生滅祮成意根夢中現境因睡故有脫體是假既睡寤已不了假有覽而憶想謂是真實名為顛倒生住異滅寤寐憶忘皆生滅也法中亦爾動心現境<span class='corr'>已</span>是虛妄事識不了現境假有名為顛倒境與分別前後訛替念念移易名生住異滅覽此生滅全歸意根熏習不斷念念分別名意根耳能分別意所分別境皆是覺性之中無明勞相○解寤則覽塵斯憶睡則失憶為忘又睡中有夢寤中有忘皆是覽塵失憶之相憶之則生忘之則滅下文云因于生滅二種妄塵也以妄對真即是顛倒此二妄塵復為生住異滅四種細相念念遷流吸習此相中歸意根四相剎那前後不雜故曰不相踰越)</span>。</p>
</div>
<div class='div-orig'><p>因于生滅二種妄塵集知居中吸撮內塵。</p>
</div>
<div class='div-commentary'><p><span class='note-inline'>(䟽集聚也中猶內也吸撮皆取也由生滅境引發集聚內覺知性此之覺知常取生滅於內分別非同前五照外境界故名內塵以意根內緣不緣外故即前文中聚緣內搖也)</span>。</p>
</div>
<div class='div-orig'><p>見聞逆流流不及地名覺知性此覺知性離彼寤寐生滅二塵畢竟無體。</p>
</div>
<div class='div-commentary'><p><span class='note-inline'>(揀異前五也逆流猶返緣也地處也前五但順取外境不能返緣內塵名此內塵為緣不及處此不及處唯意根合即此合處為意知根○標復云此覺知性離彼色香等五塵畢竟無體○解孤山曰前舉四相今唯二者以生攝住以滅収異而且以憶者為生忘者為滅內塵法塵也見聞逆流者以憶故則能逆緣落謝五塵即覽塵斯憶也流不及地者以忘故則成緣於思不及處即失憶為忘也又解眼等五根但緣現境唯意知根能緣過去乃是入五根不及之地雖通兩釋前義為正)</span>。</p>
</div>
<div class='div-orig'><p>如是阿難當知如是覺知之根非寤寐來非生滅有不於根出亦非空生。</p>
<p>何以故若從寤來寐即隨滅將何為寐必生時有滅即同無令誰受滅若從滅有生即滅無誰知生者若從根出寤寐二相隨身開合離斯二體此覺知者同於空華畢竟無性若從空生自是空知何關汝入。</p>
</div>
<div class='div-commentary'><p><span class='note-inline'>(䟽先約寤寐次約生滅法喻雖異俱破境生皆互有互亡也次破根生意根無相約寤寐顯寤能思察寐則成夢知是意根今破寤寐自是身之開合非干意根列子云其寤也形開其寐也形交交即合也莊子亦云其寐也䰟交其覺也形開意云寤寐無體自隨於身非是意根應知意根畢竟叵得若從空生故為不可○解資中曰寤寐二相自是形之開合汝覺知性則無別體故云同於空華)</span>。</p>
</div>
<div class='div-orig'><p>是故當知意入虛妄本非因緣非自然性。</p>
</div>
<div class='div-commentary'><p><span class='note-inline'>(䟽三破十二處此則正破境也文二)</span>。</p>
</div>
<div class='div-orig'><p>復次阿難云何十二處本如來藏妙真如性。</p>
</div>
<div class='div-commentary'><p><span class='note-inline'>(前<span class='corr'>已</span>緫標今別徵起以顯藏性)</span>。</p>
</div>
<div class='div-orig'><p>阿難汝且觀此祇陀樹林及諸泉池於意云何此等為是色生眼見眼生色相。</p>
</div>
<div class='div-commentary'><p><span class='note-inline'>(處以生門為義六根六境是識生處根<span class='corr'>已</span>前破今正破境然亦以根相對而破故雙問色生眼生等也○解私謂初五陰中以喻比法用破執情次六入中指假設事顯其妄相今十二處乃至七大即於現前見聞之境及近所目擊者示其藏性是則經文從踈洎親去假就實善巧開發之意了然可別矣)</span>。</p>
</div>
<div class='div-orig'><p>阿難若復眼根生色相者見空非色色性應銷銷則顯發一切都無色相既無誰明空質空亦如是。</p>
</div>
<div class='div-commentary'><p><span class='note-inline'>(䟽破根生境也初二句牒見空非色下破境有色空今以色空相對而破此破色也若見空時則無有色根既生色名為色性應合銷亡能生既亡所生何有故云顯發一切都無此則空現色銷也色相下有二義一空不自顯由色所顯今既無色從誰顯空又能生根同是色法色相既亡根亦隨滅根既<span class='corr'>已</span>滅復欲將何以了空質此則空無色顯也空亦如是者例破空生色行相如色○解此以根為能生色為所生若見空時所生之色既銷能生之根亦滅故云銷則一切都無色相既無牒前義也誰明空質責其失也若謂色銷根滅其誰明見空之體質乎空亦如是應云若復眼根生空相者見色非空空性應銷等)</span>。</p>
</div>
<div class='div-orig'><p>若復色塵生眼見者觀空非色見即銷亡亡則都無誰明空色。</p>
</div>
<div class='div-commentary'><p><span class='note-inline'>(䟽破境生根也初二句牒觀空下破此亦色空相對而破此破色也色既生根觀空之時色<span class='corr'>已</span>銷滅從誰生根而了於空又色能顯空見空之時色<span class='corr'>已</span>銷滅從誰顯空下色之一字義含空能生見例色應知單破雙結妙盡譯旨○解此以色為能生見為所生若觀空時能生之色既銷所生之見亦滅故云亡則都無例前應云見性既無誰明空質空亦如是此義可了故佛言存略或譯者省之誰明空色者若破空生眼見應須責云誰明色相今兼含二義故曰色空)</span>。</p>
</div>
<div class='div-orig'><p>是故當知見與色空俱無處所即色與見二處虛妄本非因緣非自然性。</p>
</div>
<div class='div-commentary'><p><span class='note-inline'>(䟽無處所者無生處也餘文可見)</span>。</p>
</div>
<div class='div-orig'><p>阿難汝更聽此祇陀園中食辦擊鼓眾集撞鐘鐘鼓音聲前後相續於意云何此等為是聲來耳邊耳徃聲處。</p>
</div>
<div class='div-commentary'><p><span class='note-inline'>(此約耳聽鐘鼓二音以破根境徃來之相也若知二俱虛妄何徃何來)</span>。</p>
</div>
<div class='div-orig'><p>阿難若復此聲來於耳邊如我乞食室羅筏城在祇陀林則無有我此聲必來阿難耳處目連迦葉應不俱聞何況其中一千二百五十沙門一聞鐘聲同來食處。</p>
</div>
<div class='div-commentary'><p><span class='note-inline'>(破聲來耳處也初二句牒如我下破初舉喻佛音聲也城耳根也林鐘鼓也此聲下例破聲既來汝耳邊此聲<span class='corr'>已</span>離鐘鼓只合汝自獨聞不合他人亦聽今且不爾一切皆聞應知聲無來徃○解孤山曰以我喻聲城喻阿難耳林喻餘人耳我入城內則林中無我如聲入汝耳他耳豈聞)</span>。</p>
</div>
<div class='div-orig'><p>若復汝耳徃彼聲邊如我歸住祇陀林中在室羅城則無有我汝聞鼓聲其耳<span class='corr'>已</span>徃擊鼓之處鐘聲齊出應不俱聞何況其中象馬牛羊種種音響。</p>
</div>
<div class='div-commentary'><p><span class='note-inline'>(䟽破耳往聲處也初二句牒如我下破初舉喻佛喻耳根祇園喻鼓城喻阿難汝聞下例破耳根既往鼓處阿難應聞耳根鐘聲與鼓聲齊鳴不合更聞鐘響況餘聲耶○解以我喻耳林喻鼓聲城喻鐘聲我歸林中則城內無我如耳往鼓處鐘處則無)</span>。</p>
</div>
<div class='div-orig'><p>若無來徃亦復無聞。</p>
</div>
<div class='div-commentary'><p><span class='note-inline'>(䟽雙結不成聞義也○解聲不來耳耳不往聲聞義不立)</span>。</p>
</div>
<div class='div-orig'><p>是故當知聽與音聲俱無處所即聽與聲二處虛妄本非因緣非自然性。</p>
<p>阿難汝又齅此鑪中栴檀此香若復然於一銖室羅筏城四十里內同時聞氣於意云何此香為復生栴檀木生於汝鼻為生於空。</p>
</div>
<div class='div-commentary'><p><span class='note-inline'>(䟽此中但問境生之處不同前文根境對破)</span>。</p>
</div>
<div class='div-orig'><p>阿難若復此香生於汝鼻稱鼻所生當從鼻出鼻非栴檀云何鼻中有栴檀氣稱汝聞香當於鼻入鼻中出香說聞非義。</p>
</div>
<div class='div-commentary'><p><span class='note-inline'>(破根生也初牒稱鼻下正破稱汝下縱破設許汝鼻能生於香生義雖成聞義不立以但能出香不從外入與鼻合故)</span>。</p>
</div>
<div class='div-orig'><p>若生於空空性常恒香應常在何藉鑪中爇此枯木。</p>
</div>
<div class='div-commentary'><p><span class='note-inline'>(破空生也空性常住應常有香若常有香何煩燒木方聞香氣)</span>。</p>
</div>
<div class='div-orig'><p>若生於木則此香質因爇成煙若鼻得聞合蒙煙氣其煙騰空未及遙遠四十里內云何<span class='corr'>已</span>聞。</p>
</div>
<div class='div-commentary'><p><span class='note-inline'>(破木生也此約所見煙相麤顯而破不論其氣若以煙表實謂未通故云其煙騰空未及遙遠也煙猶在近聞<span class='corr'>已</span>遠通故知其香不從木發○解檇李曰此中義理稍難成立且鼻舌身三者是合中知也設四十里內聞香亦由香有殊勝之力其氣遠騰彼合知處久久方聞而言不待鼻蒙煙氣等甚與教相及現量相違若約互用自在壞法相說又非此意今所釋者恐取聖人根力強利能速疾遠聞不約凡常鈍劣者說理實必須氣通於鼻方得成聞經中一往據麤顯邊似不到鼻故作斯破私謂敏師一往之說其實然也若爾則但是香有殊勝之力不須更取聖人根力強利也如法華云此香六銖價直娑婆世界不亦勝乎)</span>。</p>
</div>
<div class='div-orig'><p>是故當知香鼻與聞俱無處所即齅與香二處虛妄本非因緣非自然性。</p>
<p>阿難汝常二時眾中持鉢其間或遇酥酪醍醐名為上味於意云何此味為復生於空中生於舌中為生食中。</p>
</div>
<div class='div-commentary'><p><span class='note-inline'>(標二時大食小食時此味於空於根於境俱無體也)</span>。</p>
</div>
<div class='div-orig'><p>阿難若復此味生於汝舌在汝口中秖有一舌其舌爾時<span class='corr'>已</span>成酥味遇黑石蜜應不推移若不變移不名知味若變移者舌非多體云何多味一舌之知。</p>
</div>
<div class='div-commentary'><p><span class='note-inline'>(䟽破根生也初標在汝下正破一舌不知多味也若以味從舌味應無別也若不下縱破設若汝許味不別者味既不分何成知味若變下破味變舌應多體也初二句反破後二句結破此則以舌從味舌便成多今汝不然故云云何多味一舌之知○解黑石蜜者善見律云甘蔗糖也其堅如石)</span>。</p>
</div>
<div class='div-orig'><p>若生於食食非有識云何自知又食自知即同他食何預於汝名味之知。</p>
</div>
<div class='div-commentary'><p><span class='note-inline'>(䟽破境生也初三句正破味若生食應不假根無根別食焉能成味若成味者食須有識若無識者云何自知又食下縱破設許食自能知即同他人嘗味何關汝舌之知)</span>。</p>
</div>
<div class='div-orig'><p>若生於空汝噉虛空當作何味必其虛空若作鹹味既鹹汝舌亦鹹汝面則此界人同於海魚既常受鹹了不知淡若不識淡亦不覺鹹必無所知云何名味。</p>
</div>
<div class='div-commentary'><p><span class='note-inline'>(破空生也初三句牒計審味必其下正破初四句身面俱鹹後二句鹹同海族若俱鹹者海魚無異既常下縱破初四句互奪兩亡縱汝常受於鹹畢竟不能知淡若無淡味何顯於鹹淡之與鹹俱不安立必無下二句結非知味鹹淡既不能分不可說名知味)</span>。</p>
</div>
<div class='div-orig'><p>是故當知味舌與嘗俱無處所即嘗與味二俱虛妄本非因緣非自然性。</p>
<p>阿難汝常晨朝以手摩頭於意云何此摩所知誰為能觸能為在手為復在頭。</p>
</div>
<div class='div-commentary'><p><span class='note-inline'>(按摩之法常式皆然故摩頭也此徵能觸在頭在手二俱有過如下破之)</span>。</p>
</div>
<div class='div-orig'><p>若在於手頭則無知云何成觸若在於頭手則無用云何名觸。</p>
</div>
<div class='div-commentary'><p><span class='note-inline'>(互有互亡破也根境相顯觸乃得成一有一無故不名觸)</span>。</p>
</div>
<div class='div-orig'><p>若各各有則汝阿難應有二身。</p>
</div>
<div class='div-commentary'><p><span class='note-inline'>(各存兩質破也頭手各有則有二知二知便成二阿難體何體為汝)</span>。</p>
</div>
<div class='div-orig'><p>若頭與手一觸所生則手與頭當為一體若一體者觸則無成。</p>
</div>
<div class='div-commentary'><p><span class='note-inline'>(共成一體破也初四句正破若頭與手共生一觸遂令二種合為一體設許一體觸自不成此結破也)</span>。</p>
</div>
<div class='div-orig'><p>若二體者觸誰為在在能非所在所非能不應虛空與汝成觸。</p>
</div>
<div class='div-commentary'><p><span class='note-inline'>(破轉救也初二句牒救緫徵若汝救云所生雖一能生自二云何令我頭手不異者此則二體之觸為在何處故云觸誰為在在能下二句推同前破前云若在於手頭則無用等不應下破空生也有形之法尚不能生豈況空無而能成觸)</span>。</p>
</div>
<div class='div-orig'><p>是故當知覺觸與身俱無處所即身與觸二俱虛妄本非因緣非自然性。</p>
<p>阿難汝常意中所緣善惡無記三性生成法則。</p>
</div>
<div class='div-commentary'><p><span class='note-inline'>(解真際曰意識所緣法塵之境三性不同假實有異軌生物解互不相涉故云生成法則)</span>。</p>
</div>
<div class='div-orig'><p>此法為復即心所生為當離心別有方所。</p>
</div>
<div class='div-commentary'><p><span class='note-inline'>(䟽意中所緣三性之法攝一切盡自然而然故云生成此所緣法即心離心二俱有過下文即破)</span>。</p>
</div>
<div class='div-orig'><p>阿難若即心者法則非塵非心所緣云何成處。</p>
</div>
<div class='div-commentary'><p><span class='note-inline'>(破即心也初一句牒次句定非心下破既即是心定非是塵若非是塵則不是心家所緣之境何名法處下破離心)</span>。</p>
</div>
<div class='div-orig'><p>若離於心別有方所則法自性為知非知。</p>
</div>
<div class='div-commentary'><p><span class='note-inline'>(牒計雙徵也初二句牒則法下徵此法既離於心更以知不知徵而破之)</span>。</p>
</div>
<div class='div-orig'><p>知則名心異汝非塵同他心量即汝即心云何汝心更二於汝。</p>
</div>
<div class='div-commentary'><p><span class='note-inline'>(破有知也初句奪成心量離心之法若有知者應名為心異汝下更分即異以破初二句破異有知之法若異汝心即同他人異於汝心又有知故即汝下三句破於即心初句半牒半定後二句破有知之法既即汝心即應汝心之外更有汝心也故云更二於汝○解孤山曰知則名心者離心有法法既有知亦名為心也異汝非塵者異汝則非汝心有知則非汝塵既異且非則是他人心矣即汝即心者防轉計也云何下難也汝心唯一云何有二根塵俱知是二心也)</span>。</p>
</div>
<div class='div-orig'><p>若非知者此塵既非色聲香味離合冷煖及虛空相當於何在今於色空都無表示不應人間更有空外心非所緣處從誰立。</p>
</div>
<div class='div-commentary'><p><span class='note-inline'>(䟽破無知也初五句定非色空次一句審問何在色空二事攝諸法盡既非色空今何所在今於下二句推無所表也若此法塵亦色空攝以何表示知是法塵不應下二句破空外無成也色空之內既無表示不應此塵處在空外以空無外故心非下二句結無處義如上推撿法塵不有則心無所緣之境從何以立處耶○解此意法塵非是五塵五塵及以虛空攝一切法皆現量境自屬五根法塵既不屬五是故責云當於何在離合冷煖即觸塵也都無表示者以意法無形緣落謝五塵故既於色空之境不見法塵之狀豈是空外別有法塵耶心無所緣處義安立)</span>。</p>
</div>
<div class='div-orig'><p>是故當知法則與心俱無處所則意與法二俱虛妄本非因緣非自然性。</p>
</div></div>
<p class='juan'>首楞嚴經義海卷第八</p>
<div class='div-w'>
<p class='h1'>音釋</p>
<div class='div-note'>䑛<p style="margin-left:1em"><span class='note-inline'>(神帋切以舌取物也)</span>。</p>
吻<p style="margin-left:1em"><span class='note-inline'>(武粉切唇吻也)</span>。</p>
甜<p style="margin-left:1em"><span class='note-inline'>(徒兼切甘也)</span>。</p>
</div></div>
</div><!-- end of div[@id='body'] -->
</body></html>