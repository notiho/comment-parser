<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>首楞嚴經義海</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu14' />
<p class='juan'>首楞嚴經義海卷第六<span class='note-inline'>(經二之二)</span>翦六</p>
<div class='div-other'><p style="margin-left:2em"><span class='note-inline'>(凡遇圓相即是標辭與䟽同其上文)</span>。</p>

<div class='div-orig'><p>阿難白佛言世尊若此見性必我非餘我與如來觀四天王勝藏寶殿居日月宮此見周圓徧娑婆國退歸精舍秖見伽藍清心戶堂但瞻簷廡。</p>
</div>
<div class='div-commentary'><p><span class='note-inline'>(䟽敘見近遠也因前開示雖了是真洎觀遠近不無疑悔四天宮殿與日月齊同四萬由旬娑婆此云堪忍大千界之都名今舉緫顯別也僧伽藍摩此云眾園廡堂下也○標復云眾園即眾修道之所○解孤山曰既觀初天則唯見一四天下言娑婆者舉其通名耳非指大千也)</span>。</p>
</div>
<div class='div-orig'><p>世尊此見如是其體本來周徧一界今在室中唯滿一室為復此見縮大為小為當墻宇夾令斷絕我今不知斯義所在願垂弘慈為我敷演。</p>
</div>
<div class='div-commentary'><p><span class='note-inline'>(䟽一界初天也一室講堂也借力見寬自力見狹寬狹既著縮斷堪疑猶豫在懷故云不知斯義所在以阿難未證真如未發真用佛隨外相對物辨真既未親證故難領會此之疑意亦約外相以明縮斷乘前起難以洗物情○解大如一界小如一室內外如墻宇夾斷也)</span>。</p>
</div>
<div class='div-orig'><p>佛告阿難一切世間大小內外諸所事業各屬前塵不應說言見有舒縮。</p>
</div>
<div class='div-commentary'><p><span class='note-inline'>(䟽大小內外對待假立俱屬前塵能見之心何舒何卷故此緫責令知其非)</span>。</p>
</div>
<div class='div-orig'><p>譬如方器中見方空吾復問汝此方器中所見方空為復定方為不定方。</p>
</div>
<div class='div-commentary'><p><span class='note-inline'>(器喻前塵空喻見性空之方圓喻疑見舒縮)</span>。</p>
</div>
<div class='div-orig'><p>若定方者別安圓器空應不圓若不定者在方器中應無方空。</p>
</div>
<div class='div-commentary'><p><span class='note-inline'>(方器中空若定方者除去方器別著圓器此處虛空應無圓相若言虛空不定方者顯是方器無方虛空)</span>。</p>
</div>
<div class='div-orig'><p>汝言不知斯義所在義性如是云何為在。</p>
</div>
<div class='div-commentary'><p><span class='note-inline'>(䟽汝疑見性縮斷要在一義決定見性之義猶如虛空虛空豈有方圓而可在耶此明真見周徧無有方所如彼虛空故涅槃云存常之法遍一切處虛空常故無處不徧如來亦爾徧一切處是故無常之法此有彼無如來不爾是故為常○解方圓因器不在虛空大小由塵何關見性是故麤言云何為在)</span>。</p>
</div>
<div class='div-orig'><p>阿難若復欲令入無方圓但除器方空體無方不應說言更除虛空方相所在。</p>
</div>
<div class='div-commentary'><p><span class='note-inline'>(䟽入達解也若欲達解無方圓義但去器之方圓不可更除虛空方相若欲達解無大小義但去塵境大小不可說言見性寬狹○解空性無動寧有出入因器去留強云出入故云若復入無方圓等空體無方喻見性無二也以虛空無方圓可除況見性無大小可還唯言方者義攝於圓佛語之略耳)</span>。</p>
</div>
<div class='div-orig'><p>若如汝問入室之時縮見令小仰觀日時汝豈挽見齊於日面。</p>
</div>
<div class='div-commentary'><p><span class='note-inline'>(䟽若汝執言縮見成小應可引見令伸等到日邊挽引齊等面猶邊也)</span>。</p>
</div>
<div class='div-orig'><p>若築牆宇能夾見斷穿為小竇寧無續迹是義不然。</p>
</div>
<div class='div-commentary'><p><span class='note-inline'>(竇孔宂也若執夾令見斷應可椄之令見相續若相接者應有續迹)</span>。</p>
</div>
<div class='div-orig'><p>一切眾生從無始來迷<span class='corr'>己</span>為物失於本心為物所轉故於是中觀大觀小。</p>
</div>
<div class='div-commentary'><p><span class='note-inline'>(迷真性之<span class='corr'>已</span>成色心之物色心既成真性即隱故云失於本心前文云能生諸緣緣所遺者境從心變心隨境轉故見大小之異內外之殊不能離緣觀性但知隨境生執故有前來種種疑倒)</span>。</p>
</div>
<div class='div-orig'><p>若能轉物即同如來。</p>
</div>
<div class='div-commentary'><p><span class='note-inline'>(解私謂上云為物所轉則物為能轉心為所轉以心逐境遷故此文則心為能轉物為所轉以境隨智亡故楞伽云未達境為心起種種分別達境唯心<span class='corr'>已</span>分別即不生上二句為物所轉也下二句若能轉物也則同如來者肇師云會萬物以成<span class='corr'>己</span>者其唯聖人乎)</span>。</p>
</div>
<div class='div-orig'><p>身心圓明不動道場於一毛端徧能含受十方國土。</p>
</div>
<div class='div-commentary'><p><span class='note-inline'>(䟽若了色心因緣和合虛妄有生因緣別離虛妄名滅生滅去來本如來藏性真常中求於去來迷悟生死了無所得斯則了妄唯真無物可轉為真轉物背塵合覺同諸佛矣身心圓明者身圓明則毛端現土心圓明則徧照法界此乃悟物咸真即成妙用故下文云我以不生不威合如來藏而如來藏唯妙覺明圓照法界是故於中一為無量乃至坐微塵裏轉大法輪等然上諸文俱約對境辨見顯不生滅如對手之開合身之遷變境之可還物之差別麤相而辨密示生滅即不生滅尚見外境是生滅法今此會通令了心之與境皆是迷<span class='corr'>己</span>所成無心外法可以相對則法法皆如塵塵咸徧分明顯示令悟本真同如來耳下文縱有破諸疑難一一隨文會通皆此意也○解毛端舍受十方國土一往觀此似同下文然今正明無量為一蓋攝事成理非從體起用也大品云一切法趣一法斯之謂矣下文理事雙顯體用備陳故有一為無量之言塵中轉法之義彼詳此略意不徒然近古諸師並作用解唯真際云既滅前塵形量不立一切即一性乃圓成斯亦節公之知言矣○䟽二破見性離身疑此疑因前佛令轉物則同如來身心圓明不了會通萬法之旨便謂如來令轉前物成我真見物若是見此則見性離身而有故成此疑文三)</span>。</p>
</div>
<div class='div-orig'><p>阿難白佛言世尊若此見精必我妙性今此妙性現在我前。</p>
</div>
<div class='div-commentary'><p><span class='note-inline'>(解孤山曰向云迷<span class='corr'>己</span>為物失於本心故為物轉若能轉物則同如來是則所見山河皆我妙性故云今此妙性現在我前此領旨也)</span>。</p>
</div>
<div class='div-orig'><p>見必我真我今身心復是何物。</p>
</div>
<div class='div-commentary'><p><span class='note-inline'>(䟽若此物處見精定是我之真性顯是此性在我眼前已離我體此眼前見既是真我現今身心須不是我復是何物○解此由阿難尚存能所所見既是真性能見復是何物)</span>。</p>
</div>
<div class='div-orig'><p>而今身心分別有實彼見無別分辨我身。</p>
</div>
<div class='div-commentary'><p><span class='note-inline'>(解若謂身無見性而今分別非虛若言現前是見彼之外物別無心智反辨我身)</span>。</p>
</div>
<div class='div-orig'><p>若實我心令我今見見性實我而身非我。</p>
</div>
<div class='div-commentary'><p><span class='note-inline'>(䟽若以現理而推今此身心實有分別緣於境界彼在前見且無別（彼列反）識分辨我身彼若實我真心令我見者彼既真我我應非我○解若彼外物實是我心現今能見則成外物外物是我內身非我)</span>。</p>
</div>
<div class='div-orig'><p>何殊如來先所難言物能見我。</p>
</div>
<div class='div-commentary'><p><span class='note-inline'>(解前既難破今復何用)</span>。</p>
</div>
<div class='div-orig'><p>惟垂大慈開發未悟。</p>
</div>
<div class='div-commentary'><p><span class='note-inline'>(䟽設使彼見能有分辨何殊前難汝既見物物亦見汝則諸世間不成安立)</span>。</p>
</div>
<div class='div-orig'><p>佛告阿難今汝所言見在汝前是義非實。</p>
</div>
<div class='div-commentary'><p><span class='note-inline'>(前顯諸法唯心故云若能轉物不了斯旨妄謂見在眼前雖形其言實無斯理)</span>。</p>
</div>
<div class='div-orig'><p>若實汝前汝實見者則此見精既有方所非無指示。</p>
</div>
<div class='div-commentary'><p><span class='note-inline'>(設若服前可見應有處所可指豈成真見離名絕相)</span>。</p>
</div>
<div class='div-orig'><p>且今與汝坐祇陁林徧觀林渠及與殿堂上至日月前對恒河汝今於我師子座前舉手指陳是種種相陰者是林明者是日礙者是壁通者是空如是乃至草樹纖毫大小雖殊但可有形無不指著。</p>
</div>
<div class='div-commentary'><p><span class='note-inline'>(物象差異巨細雖殊形相既分必歸指示)</span>。</p>
</div>
<div class='div-orig'><p>若必其見現在汝前汝應以手確實指陳何者是見。</p>
</div>
<div class='div-commentary'><p><span class='note-inline'>(見性若在汝前便同物象可指見性如何)</span>。</p>
</div>
<div class='div-orig'><p>阿難當知若空是見既<span class='corr'>已</span>成見何者是空若物是見既<span class='corr'>已</span>成見何者為物。</p>
</div>
<div class='div-commentary'><p><span class='note-inline'>(諸象雖差不離空有故將二事以辨是見也)</span>。</p>
</div>
<div class='div-orig'><p>汝可微細披剝萬象析出精明淨妙見元指陳示我同彼諸物分明無惑。</p>
</div>
<div class='div-commentary'><p><span class='note-inline'>(披開剝析析辨也物象現前洪纖咸見應於此處開析分辨令此見精分明出現如諸物象更無迷亂)</span>。</p>
</div>
<div class='div-orig'><p>阿難言我今於此重閣講堂遠洎恒河上觀日月舉手所指縱目所觀指皆是物無是見者。</p>
</div>
<div class='div-commentary'><p><span class='note-inline'>(目觀手指但見緣塵於諸物中不辨是見○標自日月宮須彌山卒腹觀指萬象皆是外物何處有見)</span>。</p>
</div>
<div class='div-orig'><p>世尊如佛所說況我有漏初學聲聞乃至菩薩亦不能於萬物象前剖出精見離一切物別有自性。</p>
</div>
<div class='div-commentary'><p><span class='note-inline'>(䟽若如佛說令指見精分明無惑至於證真大菩薩等亦不能於諸物之中分出其見況我聲聞初學者乎)</span>。</p>
</div>
<div class='div-orig'><p>佛言如是如是。</p>
</div>
<div class='div-commentary'><p><span class='note-inline'>(印其不能分出見性)</span>。</p>
</div>
<div class='div-orig'><p>佛復告阿難如汝所言無有精見離一切物別有自性則汝所指是物之中無是見者。</p>
</div>
<div class='div-commentary'><p><span class='note-inline'>(既不能於物中辨出見性斯則所指咸物無於是見既無是見應即非見故下微之)</span>。</p>
</div>
<div class='div-orig'><p>今復告汝汝與如來坐祇陁林更觀林苑乃至日月種種象殊必無見精受汝所指汝又發明此諸物中何者非見。</p>
</div>
<div class='div-commentary'><p><span class='note-inline'>(所指物象既不是見反應非見若了唯真更無是見非見以不了故隨語生執洎乎徵詰罔知所從向下會通姣然可見)</span>。</p>
</div>
<div class='div-orig'><p>阿難言我實徧見此祇陁林不知是中何者非見何以故若樹非見云何見樹若樹即見復云何樹如是乃至若空非見云何見空若空即見復云何空我又思惟是萬象中微細發明無非見者。</p>
</div>
<div class='div-commentary'><p><span class='note-inline'>(先答不知也何以下釋不知所以若也樹不是見應離能見之外見所不及云何現今復見於樹又若此樹即是於見云何更名此以為樹空例此釋離之既不可即之又難明進退研之未知所適)</span>。</p>
</div>
<div class='div-orig'><p>佛言如是如是。</p>
</div>
<div class='div-commentary'><p><span class='note-inline'>(如汝所辨無非見者無乃是乎故云如是○解即離二答佛皆印成者以由見性非即非離即離求之定不可得則此見性宛如空華)</span>。</p>
</div>
<div class='div-orig'><p>於是大眾非無學者聞佛此言茫然不知是義終始一時惶悚失其所守。</p>
</div>
<div class='div-commentary'><p><span class='note-inline'>(䟽茫然者暝昧不明也是見義既失非見理復乖終始難明守歸何所而不知能見所緣俱為勞相是非即離咸是緣塵既法空之慧未開智照之惑難破由是非無學者一時惶悚○標在有漏中從無始來晦昧真性只於外境堅執是非也○解真際曰向執心境各別見相歷然今蒙一異推之是非不決心無所措於是茫然私謂終始者終則見性非物始則見性是物又始謂妙性現在我前終謂究竟指歸何所)</span>。</p>
</div>
<div class='div-orig'><p>如來知其魂慮變慴心生憐愍安慰阿難及諸大眾諸善男子無上法王是真實語如所如說不誑不妄非末伽梨四種不死矯亂論議汝諦思惟無忝哀慕。</p>
</div>
<div class='div-commentary'><p><span class='note-inline'>(䟽變動慴懼也世間王者尚無二語何況法王親證而說故云如所如說佛有五語謂真語實語如語不誑語不異語無偽曰真稱理曰實不變曰如心境相應曰不誑懸見未然曰不異也知時知機應根而說豈同外道不死矯亂四種矯亂至下當辨此意所明是非雙離心境俱融顯真妙體無戲論相故令諦而思惟不須忝辱哀慕)</span>。</p>
</div>
<div class='div-orig'><p>是時文殊師利法王子愍諸四眾在大眾中即從座起頂禮佛足合掌恭敬而白佛言世尊此諸大眾不悟如來發明二種精見色空是非是義。</p>
</div>
<div class='div-commentary'><p><span class='note-inline'>(大眾茫然不知所措雖聞安慰令諦思惟智慧不明罔解所問文殊智德旁為發機先敘不悟後方請示言二種者謂於色空之上辨於精見是與非是之二義也○解真際曰二種謂精見色空孤山曰二種即是非是義)</span>。</p>
</div>
<div class='div-orig'><p>世尊若此前緣色空等象若是見者應有所指若非見者應無所矚而今不知是義所歸故有驚怖非是疇昔善根輕尠。</p>
</div>
<div class='div-commentary'><p><span class='note-inline'>(䟽自是是非難明非謂善根尠少故此惶悚疇昔徃日也○標若了達妙性圓明不被明相所惑故於得失是非有何罣礙)</span>。</p>
</div>
<div class='div-orig'><p>惟願如來大慈發明此諸物象與此見精元是何物於其中間無是非是。</p>
</div>
<div class='div-commentary'><p><span class='note-inline'>(䟽阿難前云無是見者無非見者如來一一印許意令於真法界達無是非及至魂慮變慴又囑汝諦思惟深欲令了法界一相文殊愍眾請佛明示此見及緣元是何物無是非相)</span>。</p>
</div>
<div class='div-orig'><p>佛告文殊及諸大眾十方如來及大菩薩於其自住三摩地中。</p>
</div>
<div class='div-commentary'><p><span class='note-inline'>(自住之定即首楞嚴三昧也諸法如幻法界一相起信云諸佛已離業識無自他相見登地已上分證此法亦如佛見也)</span>。</p>
</div>
<div class='div-orig'><p>見與見緣并所想相。</p>
</div>
<div class='div-commentary'><p><span class='note-inline'>(見謂識體見緣即根是增上緣能生識故所想相即境也是所緣緣牽生識故下文云想相為塵識情為垢或可見即是根見緣即境所想相即識此根境識即十八界攝一切盡即龍樹四句中因緣所生法也)</span>。</p>
</div>
<div class='div-orig'><p>如虛空華本無所有。</p>
</div>
<div class='div-commentary'><p><span class='note-inline'>(此根境識從妄心有其體元無如空中華翳病故見下文云見聞如幻翳三界若空華此則我說即是空)</span>。</p>
</div>
<div class='div-orig'><p>此見及緣。</p>
</div>
<div class='div-commentary'><p><span class='note-inline'>(雖如幻華本無其體世俗諦中說名根境即亦名為假名)</span>。</p>
</div>
<div class='div-orig'><p>元是菩提妙淨明體云何於中有是非是。</p>
</div>
<div class='div-commentary'><p><span class='note-inline'>(諸法無體不覺故有不覺即覺元是菩提起信云念無自相不離本覺若離覺性則無不覺下經亦云見與見緣似現前境元我覺明即亦是中道義也文殊前問此諸物象及此見精元是何物等故佛答云元是菩提妙淨明體此則顯一真法界離性離相圓收諸法無不是如云何更說是見非見即洗滌前來緣塵辨見或見或塵是非之相若不以三昧遺蕩何能契此一如故淨名息言意在於此)</span>。</p>
</div>
<div class='div-orig'><p>文殊吾今問汝如汝文殊更有文殊是文殊者為無文殊。</p>
</div>
<div class='div-commentary'><p><span class='note-inline'>(佛意問云如汝文殊是一體性吾欲於此更立是名為是文殊復欲於此立一無名為無文殊為得<span class='corr'>已</span>否意顯一真體上不立是名不立無相是即對非以立無即待有而稱是非有無戲論之見豈會一真前約觀門無是非相唯證乃知若不指事以明未證如何領解故託文殊以明一相○解私謂問意有三如汝文殊一也更有文殊是文殊者二也為無文殊三也)</span>。</p>
</div>
<div class='div-orig'><p>如是世尊我真文殊無是文殊何以故若有是者則二文殊然我今日非無文殊於中實無是非二相。</p>
</div>
<div class='div-commentary'><p><span class='note-inline'>(䟽先答無是若立是者即須對非便有二相故云則二文殊次答無無若立無者即成斷滅將何名為真文殊體但於真體無是非相亦不可說真體全無見之與緣亦復如是同一真故無二相也○解我真文殊答第一義例立菩提妙淨明體也無是文殊答第二義例破色空非見也何以故下釋成上義然我今日非無文殊答第三義例破色空非見也於中實無是非二相緫結破意夫真無是非是非由妄若謂色空是真見者斯乃從妄辨真對於無妄之真則成二義故曰若有是者則二文殊又若謂色空非真見者其如妄境全體是真故曰然我今日非無文殊實而言之真性本來無是非是)</span>。</p>
</div>
<div class='div-orig'><p>佛言此見妙明與諸空塵亦復如是本是妙明無上菩提淨圓真心妄為色空及與聞見。</p>
</div>
<div class='div-commentary'><p><span class='note-inline'>(䟽此見及緣皆是妄心分別故有說何為是而更立非若了法界一相咸是一如即同文殊無是非相故云亦復如是標一切幻化皆生覺心)</span>。</p>
</div>
<div class='div-orig'><p>如第二月誰為是月又誰非月文殊但一月真中間自無是月非月。</p>
</div>
<div class='div-commentary'><p><span class='note-inline'>(䟽本唯一月未曾有二病眼不了二相俄生既知第二無體更欲名誰為是月非月○解前第二月別喻見精明元今通喻色空及由聞見者由佛為阿難<span class='corr'>已</span>約諸法徧示真性故大眾惶悚正迷諸法是非是義故文殊對揚既無二相復舉月喻以遣妄情且第二月適言是月捏目所見故適言非月影不離真故皆言誰者責問之辭捏影若亡是非何在)</span>。</p>
</div>
<div class='div-orig'><p>是以汝今觀見與塵種種發明名為妄想不能於中出是非是由是精真妙覺明性故能令汝出指非指。</p>
</div>
<div class='div-commentary'><p><span class='note-inline'>(䟽妄想若存心境難脫故不能出是非是相若一念不生前後際斷唯一妙覺湛然周徧於中更無是相非相指即是見也非指即非見也但文變耳然文字法師困於章句竟不能通一相一味者莫不競執空華爭馳二月攻乎異端彼我天隔苟能居一切時不起妄念於諸妄心亦不息滅住妄想境不加了知於無了知不辨真實斯則隨順覺性云何更容是非是相於其閤哉○解物為所指見非可指真性俱離可云出焉)</span>。</p>
</div>
<div class='div-orig'><p>阿難白佛言世尊誠如法王所說覺緣徧十方界湛然常住性非生滅。</p>
</div>
<div class='div-commentary'><p><span class='note-inline'>(䟽覺之緣由行相也周徧無生即是其緣○解覺謂菩提緣即色空聞見等如前文云此見及緣元是菩提妙淨明體)</span>。</p>
</div>
<div class='div-orig'><p>與先梵志娑毗迦羅所談冥諦及投灰等諸外道種說有真我徧滿十方有何差別。</p>
</div>
<div class='div-commentary'><p><span class='note-inline'>(䟽婆羅門此云梵志或淨志投灰等即苦行外道躶形㧞髮鞭纏棘<span class='corr'>刺</span>五熱炙身也我徧十方者此外道不知阿頼耶識為界趣生本含藏種子惑潤受生遂計身中有一神我常在不滅處處受生徧十方界彼之所說計我行相似濫真覺故云有何差別○標計執神我為常住不知業種含藏八識之內隨善惡業緣受報好醜便謂鶴白烏玄松直棘曲皆自然也遂立自然之宗頌云誰開河海堆山原誰削荊棘盡禽獸世無一物能生者是故諸法皆自然○解真際曰冥諦者數論二十五諦中第一諦也)</span>。</p>
</div>
<div class='div-orig'><p>世尊亦曾於楞伽山為大慧等敷演斯義彼外道等常說自然我說因緣非彼境界。</p>
</div>
<div class='div-commentary'><p><span class='note-inline'>(䟽毗楞伽此云能種種現佛於彼山為大慧菩薩說楞伽經明諸因緣破彼外道執自然見因緣之義非是外道所知境故○標楞伽山者此云不可徃其山高峻下瞻大海旁無門戶得大神通堪能升徃表心地法門無修無證方能升也如來昔於此山下過羅婆那夜叉王與摩諦菩薩乘華宮殿請如來說此法也○解彼經第二大慧舉佛昔說如來藏性與外道計我何別佛述真我為斷愚夫畏無我句故說如來藏性不同外道之我又為破外道自然說有因緣依世<span class='corr'>間</span>相分別緣起今引次義為難)</span>。</p>
</div>
<div class='div-orig'><p>我今觀此覺性自然非生非滅遠離一切虛妄顛倒似非因緣與彼自然云何開示不入群邪獲真實心妙覺明性。</p>
</div>
<div class='div-commentary'><p><span class='note-inline'>(䟽今觀覺性本是無生離諸虛妄有似不同楞伽所說與彼外道自然執見如何分辨此不知如來隨冝說法在楞伽時為破外道不了業種熏習感外增上遂即妄計烏自然黑鶴自然白等故佛說有因緣約世間相緣起道理今此直明一真法性豈同因緣隨他意語耶○解似非因緣恐不是因緣也與彼自然即合彼自然也孤山曰與類也私謂向云我今觀此覺性自然今云與彼自然云何開示蓋言今之自然似非昔之因緣則與外道自然如何分別耶)</span>。</p>
</div>
<div class='div-orig'><p>佛告阿難我今如是開示方便真實告汝汝猶未悟惑為自然阿難若必自然自須甄明有自然體。</p>
</div>
<div class='div-commentary'><p><span class='note-inline'>(䟽示方便者約理約事就喻就境一一無非顯真實性尚此不了迷作自然若是自然必須有體如何甄別)</span>。</p>
</div>
<div class='div-orig'><p>汝且觀此妙明見中以何為自此見為復以明為自以暗為自以空為自以塞為自。</p>
</div>
<div class='div-commentary'><p><span class='note-inline'>(自然之體為何所在故約四境以問顯體無得)</span>。</p>
</div>
<div class='div-orig'><p>阿難若明為自應不見暗若復以空為自體者應不見塞如是乃至諸暗等相以為自者則於明時見性斷滅云何見明。</p>
</div>
<div class='div-commentary'><p><span class='note-inline'>(若四境即是見之自體則互相乖反為自不成隨屬一境即不見三今汝不然云何妄執○解興福曰慶喜所疑唯約真體如來何故約相而破然一體凝然理無能所既興能計必有所緣緣則約相方生離相必無緣理是以假緣推自自且不成相息心亡永祛邪計)</span>。</p>
</div>
<div class='div-orig'><p>阿難言必此妙見性非自然我今發明是因緣生心猶未明諮詢如來是義云何合因緣性。</p>
</div>
<div class='div-commentary'><p><span class='note-inline'>(䟽既非自然必是因緣因緣之義無常生滅此有彼無體非周徧豈同覺性湛然常住圓滿十方行相相違故云云何合因緣性○解孤山曰始疑妙性同外自然既聞逐破則謂如佛昔說正因緣義但未知妙性云何符合耳)</span>。</p>
</div>
<div class='div-orig'><p>佛言汝言因緣吾復問汝汝今因見見性現前此見為復因明有見因暗有見因空有見因塞有見。</p>
</div>
<div class='div-commentary'><p><span class='note-inline'>(䟽以境為因有此見性故云因見還以四境徵其見因)</span>。</p>
</div>
<div class='div-orig'><p>阿難若因明有應不見暗如因暗有應不見明如是乃至因空因塞同於明暗。</p>
</div>
<div class='div-commentary'><p><span class='note-inline'>(四境相違一三互闕為因不成○標若因明境有見應不見三境)</span>。</p>
</div>
<div class='div-orig'><p>復次阿難此見又復緣明有見緣暗有見緣空有見緣塞有見。</p>
</div>
<div class='div-commentary'><p><span class='note-inline'>(䟽因親緣踈分為二門互相違破四義徵訖)</span>。</p>
</div>
<div class='div-orig'><p>阿難若緣空有應不見塞若緣塞有應不見空如是乃至緣明緣暗同於空塞。</p>
</div>
<div class='div-commentary'><p><span class='note-inline'>(䟽如文○標若緣一境有見應不見於三境○解因略空塞緣略明暗佛言之巧相例可知真際曰因親緣踈故分二門)</span>。</p>
</div>
<div class='div-orig'><p>當知如是精覺妙明非因非緣亦非自然非不自然。</p>
</div>
<div class='div-commentary'><p><span class='note-inline'>(解私謂非正因緣非外自然非不自然者不無也謂非覺性之自然如下文云無生滅者名為自然不言非不因緣者以此中正破因緣生義故且置之)</span>。</p>
</div>
<div class='div-orig'><p>無非不非無是非是。</p>
</div>
<div class='div-commentary'><p><span class='note-inline'>(此顯覺性本無非與不非亦無是與非是上句謂因緣下句謂自然)</span>。</p>
</div>
<div class='div-orig'><p>離一切相。</p>
</div>
<div class='div-commentary'><p><span class='note-inline'>(䟽所亡之相通有八句謂因緣也自然也是也非也此四是病非因緣非自然非是非非此四是藥經文從非因緣下三句雙亡因緣自然之藥病謂非因緣非自然非不因緣非不自然不因緣義在自然中也無非下二句雙亡是非之藥病謂無非無不非無是無不是藥病俱亡無迹可滯心行處滅言語道斷故云離一切相以前諸相皆是虛妄徧計執故)</span>。</p>
</div>
<div class='div-orig'><p>即一切法。</p>
</div>
<div class='div-commentary'><p><span class='note-inline'>(精覺妙明非別有體但於諸法遠離前來虛妄偏執即是圓成妙覺明性故起信云是故一切法從本已來離言說相離名字相離心緣相乃至唯是一心故名真如唯識亦云此諸法勝義亦即是真如常如其性故即唯識實性又云圓成實於彼常遠離前性下經廣辨須預此知○標真覺非別有體但於諸法遠離情妄當處即真也○解離則顯真非俗即則觸境唯心亡然存然不可得而名焉)</span>。</p>
</div>
<div class='div-orig'><p>汝今云何於中措心以諸世間戲論名相而得分別如以手掌撮摩虛空秖益自勞虛空云何隨汝執捉。</p>
</div>
<div class='div-commentary'><p><span class='note-inline'>(䟽因緣自然等皆是世間戲論名相如何以此於真覺中舉心分別如下文云汝暫舉心塵勞先起以名相手摩真覺空勞黷自為一無所益○解孤山曰手掌喻妄情撮摩喻推度虛空喻真心秖益自勞喻生滅輪轉)</span>。</p>
</div>
<div class='div-orig'><p>阿難白佛言世尊必妙覺性非因非緣世尊云何常與比丘宣說見性具四種緣所謂因空因明因心因眼是義云何。</p>
</div>
<div class='div-commentary'><p><span class='note-inline'>(䟽此依俗諦具緣能見為難唯識說九緣此唯出四約小乘義減大五緣心即分別緣也○標復云減種子緣增上緣所緣緣根本緣染淨緣唯識九緣者頌云眼識九緣生謂種子為因緣與五生起為增上緣牽境為所緣緣第八識為根本緣第七識為染淨緣第六識為分別緣空緣明緣根緣耳識唯從八者除明緣暗中亦聞鼻舌身三七此三識具七緣除空緣與明緣後三五三四後三識謂意識末那識阿頼耶識意具五緣一根本二染淨三分別四根本五增上末那具三緣一根本二染淨三增上阿頼耶具四緣一根本二因緣三增上四染淨○解唯識明九緣今經及涅槃但明四種廣略之異耳)</span>。</p>
</div>
<div class='div-orig'><p>佛言阿難我說世間諸因緣相非第一義。</p>
</div>
<div class='div-commentary'><p><span class='note-inline'>(䟽說第一義故非諸相今以世諦因緣為難如說鏡體明淨以像差別為難於理如何○解因緣假立世諦則有第一義諦則無)</span>。</p>
</div>
<div class='div-orig'><p>阿難吾復問汝諸世間人說我能見云何名見云何不見。</p>
</div>
<div class='div-commentary'><p><span class='note-inline'>(䟽徵問世諦見與不見之由)</span>。</p>
</div>
<div class='div-orig'><p>阿難言世人因於日月燈光見種種相名之為見若復無此三種光明則不能見。</p>
</div>
<div class='div-commentary'><p><span class='note-inline'>(此舉由一明緣以答見種種相世間之法假因託緣方始名見非是離相湛然之見如下文云緣見因明暗成無見不明自發則諸暗相永不能昬)</span>。</p>
</div>
<div class='div-orig'><p>阿難若無明時名不見者應不見暗若必見暗此但無明云何無見。</p>
</div>
<div class='div-commentary'><p><span class='note-inline'>(若無明相名不見者暗時無明應不見暗若實見暗只可說無明相不可說為無見也)</span>。</p>
</div>
<div class='div-orig'><p>阿難若在暗時不見明故名為不見今在明時不見暗相還名不見如是二相俱名不見。</p>
</div>
<div class='div-commentary'><p><span class='note-inline'>(若汝執言雖然見暗只名不見以不見明故此牒計也次即破云今雖見明亦合名為不見以不見暗故若立見明為見見暗亦合名見若立見暗為不見見明亦合名不見故云俱名不見也○標復云一破一切破也一成一切成也)</span>。</p>
</div>
<div class='div-orig'><p>若復二相自相陵奪非汝見性於中暫無如是則知二俱名見云何不見。</p>
</div>
<div class='div-commentary'><p><span class='note-inline'>(䟽明暗自有相陵見性未曾移動斯則見明見暗俱名為見不可說言見暗之時名為不見○標明顯暗隱暗顯明隱真見湛然云何不見○解私謂此與初卷中盲人覩暗見性是同所破有異前顯見性是心且破眼根能見今顯見性非明廣破因緣能見破緣既廣顯性實深由是下文談見見非見)</span>。</p>
</div>
<div class='div-orig'><p>是故阿難汝今當知見明之時見非是明見暗之時見非是暗見空之時見非是空見塞之時見非是塞四義成就。</p>
</div>
<div class='div-commentary'><p><span class='note-inline'>(䟽明等四境自屬前塵見性未曾生滅雖見四境而非四境成就於見譯人巧略故別列而緫結也若欲經文當句中具者應云見明之時見非是明成就乃至見非是塞成就此之四見古今多解不看前文及此非字但見成就之語便別作意度解釋文無連貫旨非起盡孤然作解豈稱佛心然此經意明真見不假明暗等緣而體常照故下經云不由前塵所起知見明不循根寄根明發則諸暗相永不能昬等見性既然聞性亦爾故下文云聲無既無滅聲有亦非生生滅二圓離是則常真實豈得復言因空因明因心因眼耶○解孤山曰以明暗空塞四義推之成就見性離塵而有也)</span>。</p>
</div>
<div class='div-orig'><p>汝復應知見見之時見非是見。</p>
</div>
<div class='div-commentary'><p><span class='note-inline'>(䟽前約信解行位明此真見不逐緣生不因境起仍留真見不亡自相今此所明約見道<span class='corr'>已</span>去直至極果真用顯發照真體時體之與用俱非見相若以上見為用下見為體用照體時理智㳷然無體可得用相亦亡故云見非是見若以上見為體下見為用體發用時無法可照亦不名見若以上見為真下見為妄真覺妄時無妄可得亦不名見唯一法界無二相故斯則由無相境發無緣智以無緣智緣無相境境智冥合如水投水不可分別說名為見唯識云若時於所緣智都無所得爾時住唯識離二取相故)</span>。</p>
</div>
<div class='div-orig'><p>見猶離見見不能及。</p>
</div>
<div class='div-commentary'><p><span class='note-inline'>(真見自體尚離見相無體可得豈今見用照所及乎又見體尚無體豈及有見用又所覺之妄尚無有體能覺之見豈能及乎○解見見之時者上見是能見之真智下見是所見之真理以真智契真理之時也見非是見者契理之真見非向離塵之妄見也前非所見故離四塵今非能見故離見性上文云見精明元此見雖非妙精明心如第二月非是月影今云見非是見上見即妙精明心如真月也下所非者即見精明元如第二月也妙精明心尚非見精明元故云見猶離見緣塵妄見安能及理故云見不能及猶云真月尚非二月水中之影安能及真私謂孤山既約三義釋月故此簡見亦分三義今不取三唯存其二但以見不能及釋成上句意云何故見猶離見良由見精屬妄不能及於真理故也又解凖前文云見明之時見非是明等皆以能見見於所見能非是所也例今見見之時義亦如是即以前之能見復為今之所見蓋言真見見於見精之時真既無妄故曰見非是見也問見精是妄何以真見復見於妄乎答夫見精者映色之性也見雖屬妄其性元真當知見見之時無別所見秖是見於見中之性耳然則若未見性性在見中同名見精若能見性性脫于見方名見見故下文云覺非眚中此實見見更有異說余弗能知)</span>。</p>
</div>
<div class='div-orig'><p>云何復說因緣自然及和合相。</p>
</div>
<div class='div-commentary'><p><span class='note-inline'>(䟽此則結責以世間戲論名相分別真見也或可從見猶離見下名結真離妄意云真見自體離自見相尚不可以見之名字之所能及云何更說屬乎因緣及自然等耶)</span>。</p>
</div>
<div class='div-orig'><p>汝等聲聞狹劣無識不能通達清淨實相吾今誨汝當善思惟無得疲怠妙菩提路。</p>
</div>
<div class='div-commentary'><p><span class='note-inline'>(實相無相即見無見識劣智昧無法空慧如何通達故勸善思不怠大行可庶幾矣○標為未斷所知障法執全在實相無是非一切所執相)</span>。</p>
</div>
<div class='div-orig'><p>阿難白佛言世尊如佛世尊為我等輩宣說因緣及與自然。</p>
</div>
<div class='div-commentary'><p><span class='note-inline'>(䟽指<span class='corr'>已</span>聞也<span class='corr'>已</span>知真見非是因緣及自然相)</span>。</p>
</div>
<div class='div-orig'><p>諸和合相與不和合心猶未開。</p>
</div>
<div class='div-commentary'><p><span class='note-inline'>(述未悟也心中猶疑此見和合與不和合未得開解是一迷悶○解真際曰前世尊責言云何復說因緣自然及和合相意顯性體非和冀引阿難伸難乘勢破之而慶喜心麤謂和合等與因緣等無異故此舉之下無問而破意可知也)</span>。</p>
</div>
<div class='div-orig'><p>而今更聞見見非見重增迷悶。</p>
</div>
<div class='div-commentary'><p><span class='note-inline'>(䟽和合等義尚未明白何堪更聞見非是見斯則醉更洪飲孰能醒悟故云重增迷悶)</span>。</p>
</div>
<div class='div-orig'><p>伏願弘慈施大慧目開示我等覺心明淨作是語<span class='corr'>已</span>垂淚頂禮承受聖旨。</p>
</div>
<div class='div-commentary'><p><span class='note-inline'>(求法空智名施大慧目見實相理名覺心明淨此明真見離緣絕相言思不及非二乘境界故增迷悶不承決擇孰能通曉故垂淚禮請也○標阿難疑真見合有見妄見合無見慧目開通眼也)</span>。</p>
</div>
<div class='div-orig'><p>爾時世尊憐愍阿難及諸大眾將欲敷演大陁羅尼諸三摩提妙修行路。</p>
</div>
<div class='div-commentary'><p><span class='note-inline'>(䟽陀羅尼此云緫持然有一字多字無字之異若指下文神咒即多字也若顯實相妙理即無字也今此所明真覺妙心是諸三昧妙修行門之基址故若不通達而修行者皆為邪僻故指此法為通衢耳○解孤山曰緫持即慧性也三摩提此云正受即定性也定慧均平故名妙修行是趣果之要故喻以道路也)</span>。</p>
</div>
<div class='div-orig'><p>告阿難言汝雖強記但益多聞於奢摩他微密觀照心猶未了。</p>
</div>
<div class='div-commentary'><p><span class='note-inline'>(奢摩他三止也微密觀照三觀也前經家敘則先慧而後定今佛正告則先寔而後慧用顯圓融止觀體無二也私謂阿難所迷心境轉細如來所示觀照愈深故曰微密)</span>。</p>
</div>
<div class='div-orig'><p>汝今諦聽吾當為汝分別開示亦令將來諸有漏者獲菩提果。</p>
</div>
<div class='div-commentary'><p><span class='note-inline'>(䟽此之妙心若欲眾生生信解者故可詮辨種種開示若欲明證親顯此境應以微密觀照奢摩他中現量所得離諸分別方為親證故起信中說離言真如是觀智境依言真如是生信境此斥多聞強記不修理觀故於此境心猶未了故般若云以無所得故得阿耨菩提姑蘇曰前阿難見佛殷勤啟請十方如來得成菩提妙奢摩他三摩禪那最初方便從上宗師或以圓覺三觀釋之或用天台三止會之至於經中別請正說皆不指示至徵心<span class='corr'>已</span>後阿難再請惟願世尊大慈哀愍開示我等奢摩他路佛言汝今欲知奢摩他路願出生死於是摩頂而告之言如來常說諸法所生唯心所現一切因果世界微塵因心成體此乃正明唯心說奢摩他也涅槃云奢摩他者名為能滅能滅一切煩惱結故又云能調能調諸根惡不善故又名寂靜能令三業成寂靜故是名定相三昧定相與今經唯心同也阿難聞<span class='corr'>已</span>重復悲淚至惟願如來哀愍窮露發妙明心開我道眼如來廣辨真見此乃正說三摩提也涅槃謂毗婆舍那名為正見了見能見徧見是名慧相真見正見名體全同三摩毗婆名異義一也)</span>。</p>
</div></div>
<p class='juan'>首楞嚴經義海卷第六</p>
<div class='div-w'>
<p class='h1'>音釋</p>
<div class='div-note'>慴<p style="margin-left:1em"><span class='note-inline'>(之涉切)</span>。</p>
甄<p style="margin-left:1em"><span class='note-inline'>(之人切明察也)</span>。</p>
撮<p style="margin-left:1em"><span class='note-inline'>(倉括切兩指取也)</span>。</p>
黷<p style="margin-left:1em"><span class='note-inline'>(徒谷切思也)</span>。</p>
㳷<p style="margin-left:1em"><span class='note-inline'>(正作[胎-ㄙ+匆]弭盡切[胎-ㄙ+匆]合也)</span>。</p>
</div></div>
</div><!-- end of div[@id='body'] -->
</body></html>