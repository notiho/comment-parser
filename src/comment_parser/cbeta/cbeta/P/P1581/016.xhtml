<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>首楞嚴經義海</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu24' />
<p class='juan'>首楞嚴經義海卷第十六<span class='note-inline'>(經五之下)</span>頗六</p>
<div class='div-other'><p style="margin-left:2em"><span class='note-inline'>(凡遇圓相即是標辭與䟽同其上文)</span>。</p>

<div class='div-orig'><p>阿那律陀即從座起頂禮佛足而白佛言。</p>
</div>
<div class='div-commentary'><p><span class='note-inline'>(解孤山曰阿那律陀此云如意或云無貧)</span>。</p>
</div>
<div class='div-orig'><p>我初出家常樂睡眠如來訶我為畜生類我聞佛訶啼泣自責七日不眠失其雙目世尊示我樂見照明金剛三昧。</p>
</div>
<div class='div-commentary'><p><span class='note-inline'>(䟽或尼樓豆或阿㝹樓䭾皆梵音小轉此云無滅或云如意是佛堂弟白飯之子多樂睡眠如來訶云咄咄胡為寐螄螺蚌蛤類一睡一千年不聞佛名字故云訶畜生類常言半頭天今言金剛三昧此顯實證與昔不同當以意得)</span>。</p>
</div>
<div class='div-orig'><p>我不因眼觀見十方精真洞然如觀掌果如來印我成阿羅漢。</p>
</div>
<div class='div-commentary'><p><span class='note-inline'>(金剛三昧所發之用同佛見用故云精真洞然見十方也○標常言半頭天眼能見一佛世界今言觀見十方精真洞然者此顯實證如來藏性○解增一阿含云佛在給<span class='corr'>孤</span>園為眾說法那律於中眼睡佛說偈曰（偈如䟽）那律於是達曉不眠眼根便失因是修禪得四大淨色半頭而見觀三千界猶如掌果今云金剛三昧見十方精真而與昔異者此經開顯故約內祕以談昔引物機乃約現小而說私謂阿[企-止+古]云修禪蓋緫略而示今云金剛三昧則別顯其名非謂金剛唯喻火定如阿難入電光三昧斷最後思惑亦名金剛三昧此喻小乘無漏之智耳智論云那律天眼四大造色半頭清淨佛天眼四大造色遍頭清淨天台智者云三藏佛全頭天眼徹見無礙故知全半之名但約分滿相望不以大小為異也又若據阿含觀大千此經見十方謂有優劣者固未可也彼經云那律天眼見十方域不亦同乎掌果之譬既齊精真之言何別下文明善現天尚云精見現前陶鑄無礙況今羅漢發真無漏豈不得云精真洞然耶)</span>。</p>
</div>
<div class='div-orig'><p>佛問圓通如我所證旋見循元斯為第一。</p>
</div>
<div class='div-commentary'><p><span class='note-inline'>(䟽旋其妄見循彼真元○塵見既銷精真洞發一切無礙豈止障外細色而<span class='corr'>已</span>○解旋大千之見循真空之元見盡元明圓通著矣贊曰樂見照明不緣眼力十方洞觀秋毫無惑旋根歸性入圓常一點瞞他固不得)</span>。</p>
</div>
<div class='div-orig'><p>周利槃特迦即從座起頂禮佛足而白佛言我闕誦持無多聞性最初值佛聞法出家憶持如來一句伽陀於一百日得前遺後得後遺前佛愍我愚教我安居調出入息。</p>
</div>
<div class='div-commentary'><p><span class='note-inline'>(䟽周利槃特迦云虵奴於路所生或云繼道性多愚鈍過去為大法師善解經論有徒五百祕恡佛法不肯教人後生暗鈍以宿善故遇佛出家五百比丘同教一偈經九十日不得成就為治散亂教數息也)</span>。</p>
</div>
<div class='div-orig'><p>我時觀息微細窮盡生住異滅諸行剎那其心豁然得大無礙乃至漏盡成阿羅漢住佛座下印成無學。</p>
</div>
<div class='div-commentary'><p><span class='note-inline'>(初觀息風念念生滅微細窮盡生滅無從息風既空心亡劣別○豁然大悟一切無礙此則豈唯對治散亂亦乃見自心實相矣○解資中曰佛知其根教以數息因茲得道)</span>。</p>
</div>
<div class='div-orig'><p>佛問圓通如我所證反息循空斯為第一。</p>
</div>
<div class='div-commentary'><p><span class='note-inline'>(䟽反生滅息循無生空從思發明斯為無上贊曰闕多聞性絕於知解出入息中豁然無礙返息循空不住空無學道成一何快)</span>。</p>
</div>
<div class='div-orig'><p>憍梵鉢提即從座起頂禮佛足而白佛言我有口業於過去劫輕弄沙門世世生生有牛呞病。</p>
</div>
<div class='div-commentary'><p><span class='note-inline'>(解檇李曰憍梵鉢提此云牛王智論翻為牛呞緣起與今經異)</span>。</p>
</div>
<div class='div-orig'><p>如來示我一味清淨心地法門我得滅心入三摩地。</p>
</div>
<div class='div-commentary'><p><span class='note-inline'>(䟽亦云笈房鉢底此云牛呞牛凡不食亦事虛哨此人口相如牛之哨也大論出緣與經有異教觀舌根嘗味入道當得心地一味法門了味之知從此永滅故云滅心入三摩地○解孤山曰了味無味名為一味雖舉味塵蓋顯於舌故下即云觀味之知能知乃舌耳)</span>。</p>
</div>
<div class='div-orig'><p>觀味之知非體非物應念得超世間諸漏。</p>
</div>
<div class='div-commentary'><p><span class='note-inline'>(䟽觀此嘗味之根不自體生不他物生各猶無生共豈能有緣中不沒非緣亦無了味之知竟從何有一根既爾諸根亦然由是應念得超諸漏○標旋舌根歸性不逐緣境也)</span>。</p>
</div>
<div class='div-orig'><p>內脫身心外遺世界遠離三有如鳥出籠離垢銷塵法眼清淨成阿羅漢如來親印登無學道。</p>
</div>
<div class='div-commentary'><p><span class='note-inline'>(䟽根復故內脫塵銷故外遺內外既亡孰為三有而可處耶故云遠離想相為塵識情為垢二俱遠離得無生忍故云法眼清淨○標此敘實證○解非體舌也非物味也內脫身心即正報解脫外遺世界即依報解脫)</span>。</p>
</div>
<div class='div-orig'><p>佛問圓通如我所證還味旋知斯為第一。</p>
</div>
<div class='div-commentary'><p><span class='note-inline'>(䟽旋妄根塵悟真實相心地法門一時開顯此為第一○標旋知者歸如來藏性也○贊曰病感牛呞佛有明誨心路絕處入乎三昧遠離三有鳥出籠還味旋知我無愧)</span>。</p>
</div>
<div class='div-orig'><p>畢陵伽婆蹉即從座起頂禮佛足而白佛言我初發心從佛入道數聞如來說諸世間不可樂事乞食城中心思法門不覺路中毒刺傷足舉身疼痛。</p>
</div>
<div class='div-commentary'><p><span class='note-inline'>(䟽畢陵伽婆蹉云餘習呼恒河神為小婢非是故心由過去世為婆羅門我慢餘習耳最初入道聞佛所說世間苦空無常不淨都不可樂因行乞食思入此觀忽遇苦緣故云疼痛○標此觀身根入道如來令觀一切有為法皆如夢如幻故)</span>。</p>
</div>
<div class='div-orig'><p>我念有知知此深痛雖覺覺痛覺清淨心無痛痛覺。</p>
</div>
<div class='div-commentary'><p><span class='note-inline'>(解私謂知即覺也刺傷足時雖有能覺之心覺於所覺之痛反觀覺心本自清淨無有能所)</span>。</p>
</div>
<div class='div-orig'><p>我又思惟如是一身寧有雙覺。</p>
</div>
<div class='div-commentary'><p><span class='note-inline'>(䟽念觀也知覺也因痛起觀觀我此身有於知覺覺此深痛然雖起觀觀覺及痛觀清淨心無痛無覺○以根塵念慮妄身心有真淨心無又更觀察痛覺之念淨心之覺即成二覺從何而有一身二覺應成兩佛故知此覺皆悉虛幻清淨心中一無所得○解所覺屬身識能覺屬意識由身識生<span class='corr'>已</span>次起意識分別前法故曰雙覺即上文云我念有知知此深痛也)</span>。</p>
</div>
<div class='div-orig'><p>攝念未久身心忽空三七日中諸漏虛盡成阿羅漢得親印記發明無學。</p>
</div>
<div class='div-commentary'><p><span class='note-inline'>(䟽有所得心一念不起名之為攝當爾之際能覺所覺能觀所觀一時俱寂無分別智即得現前證無生忍故云身心忽空○標諸漏虛盡者無明見欲三漏頓除也)</span>。</p>
</div>
<div class='div-orig'><p>佛問圓通如我所證純覺遺身斯為第一。</p>
</div>
<div class='div-commentary'><p><span class='note-inline'>(䟽能觀所觀能痛所痛寂無一法故云純覺遺身○標純覺遺身者不隨根境也○解覺清淨心即是純覺無痛痛覺故云遺身贊曰跂慕法門發於思想中毒之深自知痛癢清淨心中痛本無入此門來休比量)</span>。</p>
</div>
<div class='div-orig'><p>須菩提即從座起頂禮佛足而白佛言我曠劫來心得無礙自憶受生如恒河沙初在母胎即知空寂。</p>
</div>
<div class='div-commentary'><p><span class='note-inline'>(䟽須菩提云空生亦善現等以生時現空心達於空常修空行故以為名既云曠劫如恒河沙便知空寂豈止今日方始證得○標空生善吉等緣起如常所明心無礙者真空也)</span>。</p>
</div>
<div class='div-orig'><p>如是乃至十方成空亦令眾生證得空性。</p>
</div>
<div class='div-commentary'><p><span class='note-inline'>(䟽以修空觀了心空寂一切依正自他染淨乃至十方由心變者悉皆成空自行既爾亦令他人證得空性此一向空未能具法故云但空○標初獲慧眼觀法性空)</span>。</p>
</div>
<div class='div-orig'><p>蒙如來發性覺真空空性圓明得阿羅漢頓入如來寶明空海同佛知見印成無學解脫性空我為無上。</p>
</div>
<div class='div-commentary'><p><span class='note-inline'>(䟽性覺真空即中道理以空是如來藏故滿足周遍具一切法光明遍照法界性故如摩尼寶隨意出生如大溟渤深廣含攝平等性智達解照了境智一如名佛知見雖證於空不為空縛故云解脫○標此虛不失照照不失虛也○解諸聲聞中唯此空生并下身子滿慈三人所敘昔因則云我曠劫來心得無礙等洎談所證亦阿羅漢耳權實之道未易甄分嘗試訂之須明二義一者若據曠劫心得無礙則似此身以前曾獲無漏今生值佛蒙發性覺諒非小乘蓋由在昔方等般若之中彈訶洮汏之際顯聞圓教密悟大猷既涉開權故彰實證是則羅漢之名即同法華真阿羅漢也二者若約內祕外現且作權教而解亦有理存焉以聲聞人所得宿命能知八萬劫事今逆談所見謂之無礙也雖云在胎知空乃至令他證性猶未斷結使故蒙佛開發方成無學若爾性覺真空乃至下文深達實相等皆就小宗分別無咎名同體異斯例甚多故沇師亦以石室見佛法身釋茲空義近人偏執豈曰通方)</span>。</p>
</div>
<div class='div-orig'><p>佛問圓通如我所證諸相入非非所非盡旋法歸無斯為第一。</p>
</div>
<div class='div-commentary'><p><span class='note-inline'>(䟽初以單空空於諸相故云入非次以重空空於空相故云非盡無亦空也<span class='corr'>已</span>上六人依根證入畢○標此同般若凡所有相皆是虛妄入非也若見諸相非相非盡也贊曰在母胎中<span class='corr'>已</span>知空寂真空亦空空不可詰寶明空海瀾漫游空解脫門自在入)</span>。</p>
</div>
<div class='div-orig'><p>舍利弗即從座起頂禮佛足而白佛言我曠劫來心見清淨如是受生如恒河沙世出世間種種變化一見則通獲無障礙。</p>
</div>
<div class='div-commentary'><p><span class='note-inline'>(䟽舍利弗云鶖子亦云身子心見清淨謂眼識發智見世出世間一切諸法無不通達根本元由斯則得世俗智分別諸法名為法眼○解世出世間四諦之境也種種變化生滅之相也由眼識明利故云一見則通等此且約解言之)</span>。</p>
</div>
<div class='div-orig'><p>我於路中逢迦葉波兄弟相逐宣說因緣悟心無際。</p>
</div>
<div class='div-commentary'><p><span class='note-inline'>(䟽迦葉兄弟即三迦葉也宣說因緣即三諦法○因說生解悟真空理得初果證即慧眼也餘處即說遇馬勝者或同時所遇非獨一人經互舉耳既聞因緣因緣即空即獲慧眼見真諦理)</span>。</p>
</div>
<div class='div-orig'><p>從佛出家見覺明圓得大無畏成阿羅漢為佛長子從佛口生從法化生。</p>
</div>
<div class='div-commentary'><p><span class='note-inline'>(見覺明圓即真覺妙明○圓滿成就從眼識顯斯由如來開示妙法令我獲證故云從口從法○解孤山曰餘經皆言身子路逢馬勝聞諸法從緣生而得悟道今云逢迦葉波等者彼對小機止聞小法此對大機乃聞大道所聞既異從人亦殊私謂觀身子在家屬十二年前故不可以人而異於法況今文云聞說因緣義同馬勝緣生之語當知悟心無際即初果見道也故阿含明初聞馬勝說法得須陀洹果後至佛所七日遍達佛法又云經十五日得阿羅漢以是言之見覺明圓亦從小說設作大解則前之悟心須該四果後云羅漢方受真名)</span>。</p>
</div>
<div class='div-orig'><p>佛問圓通如我所證心見發光光極知見斯為第一。</p>
</div>
<div class='div-commentary'><p><span class='note-inline'>(䟽從於眼識發顯智光智光極處即佛知見即三智即五眼一時具足故名為極○贊曰心見發光得大無畏為佛長子是稱大智辯瀉懸河不可窮蓋緣悟得心無際)</span>。</p>
</div>
<div class='div-orig'><p>普賢菩薩即從座起頂禮佛足而白佛言我<span class='corr'>已</span>曾與恒沙如來為法王子十方如來教其弟子菩薩根者修普賢行從我立名。</p>
</div>
<div class='div-commentary'><p><span class='note-inline'>(行彌法界曰普位隣極聖曰賢河沙佛所為法王子諸佛弟子發我行者皆名普賢○解檇李曰此非地前之賢乃是金剛喻定居眾伏之頂名之為賢)</span>。</p>
</div>
<div class='div-orig'><p>世尊我用心聞分別眾生所有知見。</p>
</div>
<div class='div-commentary'><p><span class='note-inline'>(䟽心聞即耳識發明也從於耳識得真圓通入法界理生滅識滅寂滅現前境智相冥一體無二還於心聞起用分別眾生知見可發明者即現其身)</span>。</p>
</div>
<div class='div-orig'><p>若於他方恒沙界外有一眾生心中發明普賢行者我於爾時乘六牙象分身百千皆至其處縱彼障深未得見我我與其人暗中摩頂擁護安慰令其成就。</p>
</div>
<div class='div-commentary'><p><span class='note-inline'>(既以心聞合法界體境智無二故法界中所有眾生心中發明普賢行者無不了知無不起應[宴-女+六]顯二機皆獲其益)</span>。</p>
</div>
<div class='div-orig'><p>佛問圓通我說本因心聞發明分別自在斯為第一。</p>
</div>
<div class='div-commentary'><p><span class='note-inline'>(如文科標心聞發明者即寂而常照○解心聞發明內證也分別自在外用也贊曰位隣極聖行彌法界心聞發明分別自在圓通高占第一科無奈曼殊剛黜退)</span>。</p>
</div>
<div class='div-orig'><p>孫陀羅難陀即從座起頂禮佛足而白佛言。</p>
</div>
<div class='div-commentary'><p><span class='note-inline'>(孫陀云好愛妻名也難陀云歡喜自號也慈恩兩名共翻豔喜為簡放牛難陀故標其妻如來親弟)</span>。</p>
</div>
<div class='div-orig'><p>我初出家從佛入道雖具戒律於三摩提心常散動未獲無漏世尊教我及俱絺羅觀鼻端白。</p>
</div>
<div class='div-commentary'><p><span class='note-inline'>(䟽孫陀羅難陀此云艶喜兼妻得名是佛親弟前作數息即約根說今約觀識緣鼻端白以駐其心令不散動○解以多散故且用事相止心為入道方便也檇李曰前周利槃特觀出入息即約鼻根無約觀識條然有別)</span>。</p>
</div>
<div class='div-orig'><p>我初諦觀經三七日見鼻中氣出入如煙身心內明圓洞世界遍成虛淨猶如瑠璃煙相漸銷鼻息成白。</p>
</div>
<div class='div-commentary'><p><span class='note-inline'>(䟽初觀白相經三七日後見息氣猶如煙相此觀成時身心內發若身若器一時空淨內外瑩徹猶如瑠璃此則因觀生滅息相觀心融明將發空慧遂洞身界猶在方便未能忘緣故見其煙變成白相○標觀行成就一時空淨合本覺妙明也)</span>。</p>
</div>
<div class='div-orig'><p>心開漏盡諸出入息化為光明照十方界得阿羅漢。</p>
</div>
<div class='div-commentary'><p><span class='note-inline'>(解私謂由觀鼻識似發十六特勝禪也此禪始從知息出入乃至觀於棄捨攝四念處能見三界九地所證境界故云圓洞世界等又能於地地中以觀照了破四顛倒發真無漏故云心開漏盡等亦可是通明之相禪門備焉)</span>。</p>
</div>
<div class='div-orig'><p>世尊記我當得菩提。</p>
</div>
<div class='div-commentary'><p><span class='note-inline'>(䟽無生空慧既已現前諸息不生純是智慧慈光明照一切皆如○世界眾生無非圓妙由斯漏盡當得菩提○解記即印當猶是也菩提云道如前文云得親印記發明無學若作授記未來當得佛果菩提者即二酥密記或醍醐顯記)</span>。</p>
</div>
<div class='div-orig'><p>佛問圓通我以銷息息久發明明圓滅漏斯為第一。</p>
</div>
<div class='div-commentary'><p><span class='note-inline'>(䟽如文贊曰身具戒律心不安處觀鼻端白細猶煙縷身心豁爾頓圓明圓通高名自茲舉)</span>。</p>
</div>
<div class='div-orig'><p>富樓那彌多羅尼子即從座起頂禮佛足而白佛言我曠劫來辯才無礙宣說苦空深達實相。</p>
</div>
<div class='div-commentary'><p><span class='note-inline'>(富樓那云滿彌多羅云慈尼女聲得四辯才曠劫便有非獨今日苦空實相即權實法也內祕外現成就眾生累劫如是○標辯才無礙者一詞無礙二法無礙三義無礙四樂說無礙)</span>。</p>
</div>
<div class='div-orig'><p>如是乃至恒沙如來祕密法門我於眾中微妙開示得無所畏。</p>
</div>
<div class='div-commentary'><p><span class='note-inline'>(䟽非今一佛所說法門恒沙佛所聞祕密法我皆為眾宣說無畏言微妙者巧以言詞譬喻方便隨順機感也　○解宣說下指小乘法如是下示大乘義始阿含終般若故云乃至如增一稱滿慈子說法最為第一大品中轉教諸菩薩摩訶般若即其相也)</span>。</p>
</div>
<div class='div-orig'><p>世尊知我有大辯才以音聲輪教我發揚我於佛前助佛轉輪因師子吼成阿羅漢世尊印我說法無上。</p>
</div>
<div class='div-commentary'><p><span class='note-inline'>(䟽如來知我有辯才智遂教我以口輪說法此則示令不以生滅心行說實相法故能隨說法淨即智慧淨隨智慧淨即其心淨也師子吼者無畏說也○解近敘得道若權若實如前辨之)</span>。</p>
</div>
<div class='div-orig'><p>佛問圓通我以法音降伏魔怨銷滅諸漏斯為第一。</p>
</div>
<div class='div-commentary'><p><span class='note-inline'>(䟽內以禪定智慧伏斷愛見外以神通說法降制魔外則涅槃城存三寶不絕也○贊曰實相深達辯才無滯祕密法門微妙開示示身果證入圓通助佛洪宣第一義)</span>。</p>
</div>
<div class='div-orig'><p>優波離即從座起頂禮佛足而白佛言。</p>
</div>
<div class='div-commentary'><p><span class='note-inline'>(解孤山曰優波離此云上首以其持律為眾紀綱故或翻近執以佛為太子時彼為親近執事之臣故)</span>。</p>
</div>
<div class='div-orig'><p>我親隨佛踰城出家親觀如來六年勤苦親見如來降伏諸魔制諸外道解脫世間貪欲諸漏承佛教戒。</p>
</div>
<div class='div-commentary'><p><span class='note-inline'>(䟽優波離云近執即如來為太子時親近執事之臣也在家執事出家亦爾遂見修行降魔制外斷惑成道也故承如來教以持戒律中度諸釋種先度波離者蓋以初雖隨佛後方得度)</span>。</p>
</div>
<div class='div-orig'><p>如是乃至三千威儀八萬微細性業遮業悉皆清淨身心寂滅成阿羅漢。</p>
</div>
<div class='div-commentary'><p><span class='note-inline'>(解性業不由佛制持之性自是善犯之性自是罪殺盜等遮業由佛遮制犯之得罪如墾土等)</span>。</p>
</div>
<div class='div-orig'><p>我是如來眾中綱紀親印我心持戒修身眾推無上。</p>
</div>
<div class='div-commentary'><p><span class='note-inline'>(䟽有威可畏有儀可像二百五十各有四儀復對三聚故成三千復以三千配身口七支四分煩惱轉成八萬四千今舉大數耳殺盜婬妄性元是罪不待制止犯即成業故云性業餘即因過始制制前犯則無罪故云遮業由持戒故不犯諸塵塵既不生身亦無得故身寂滅我身不有我心何依根塵既亡心無所有故亦寂滅如是諸法一時清淨唯一寶覺本來無染真持戒耳由是獲證言綱紀者結要之處以能決斷重輕開遮持犯制眾行事令人法高尚為後軌也)</span>。</p>
</div>
<div class='div-orig'><p>佛問圓通我以執身身得自在次第執心心得通達然後身心一切通利斯為第一。</p>
</div>
<div class='div-commentary'><p><span class='note-inline'>(持戒修身禁防塵染觀身實相塵自不生能分別心依何所有是故身心通達自在○標心得通達者唯一寶覺也○解次第執心者由持戒清淨故發定慧也定持心則止其散慧持心則照其昏故云心得通達私謂按下文云先持聲聞四棄八棄執身不動後行菩薩清淨律儀執心不起是則執心非約定慧明矣然以身心配于大小此據麤細一徃分之菩薩非不檢身聲聞亦防意地如諸篇聚制遠方便豈非意地乎今所敘者正言其小故執身及心從麤至細以防身識之微也身識既滅真智現前斯所謂戒淨有智慧便得第一道贊曰修寂滅行成阿羅漢眾中紀綱才能決斷老成雖徃典刑存末代比丘休怠慢)</span>。</p>
</div>
<div class='div-orig'><p>大目犍連即從座起頂禮佛足而白佛言我初於路乞食逢遇優樓頻螺伽耶那提三迦葉波宣說如來因緣深義。</p>
</div>
<div class='div-commentary'><p><span class='note-inline'>(䟽目犍連姓云採菽氏拘律陀名云無節樹優樓頻螺云木苽林伽耶云城那提云江緣如舍利弗中和會○標因聞三人說因緣深達實相實相無相身心寂滅由是開悟)</span>。</p>
</div>
<div class='div-orig'><p>我頓發心得大通達。</p>
</div>
<div class='div-commentary'><p><span class='note-inline'>(解孤山曰優樓頻螺此云木瓜癃胷前有癃如木瓜故伽耶山名即象頭山也亦云城城近此山故那提河名一兄二弟故身子云逢迦葉波兄弟即其人也)</span>。</p>
</div>
<div class='div-orig'><p>如來惠我袈裟著身鬚髮自落。</p>
</div>
<div class='div-commentary'><p><span class='note-inline'>(䟽前聞因緣深義即由因緣深達實相實相無相身心寂滅由是開悟名大通達○標得大通達心善解脫)</span>。</p>
</div>
<div class='div-orig'><p>我遊十方得無罣礙神通發明推為無上成阿羅漢寧唯世尊十方如來歎我神力圓明清淨自在無畏。</p>
</div>
<div class='div-commentary'><p><span class='note-inline'>(䟽謂由開悟分別不生意識不起即是以湛旋其虛妄滅生伏還元覺湛性既深心光發宣神通大用由此現前能遊十方無礙自在○標復云然後從體起用也)</span>。</p>
</div>
<div class='div-orig'><p>佛問圓通我以旋湛心光發宣如澄濁流久成清瑩斯為第一。</p>
</div>
<div class='div-commentary'><p><span class='note-inline'>(䟽旋湛即定心光即慧由定發慧神通無邊○如水澄清萬象斯現<span class='corr'>已</span>上六人依識悟入竟○解私謂神名天心通名慧性而此心性即意識發明也大乘發如來藏小乘發根本禪六神通中唯漏盡通是其內證餘之五通皆屬外用問身子採菽俱逢迦葉同聞因緣何以身子從眼識證真採菽由意識成道答人之根性宿植不同故使聞法得益有異譬如藥草種類若干一雨所潤而各滋茂贊曰聞說因緣竦然開悟鬚髮自除明有證據金口親承授記來遊戲神通即餘事)</span>。</p>
</div>
<div class='div-orig'><p>烏芻瑟摩於如來前合掌頂禮佛之雙足而白佛言我常先憶久遠劫前性多貪欲有佛出世名曰空王說多婬人成猛火聚。</p>
</div>
<div class='div-commentary'><p><span class='note-inline'>(䟽烏芻瑟摩此云火頭因多貪欲聞教修觀從此獲悟貪欲盛者是鬼獄因因為欲火所熾果為業火所燒○因果相當俱名火聚○解私謂貪婬盛者現業來報皆招火聚如下文引寶蓮香比丘尼此其驗也)</span>。</p>
</div>
<div class='div-orig'><p>教我遍觀百骸四支諸冷煗氣神光內凝化多婬心成智慧火。</p>
</div>
<div class='div-commentary'><p><span class='note-inline'>(䟽初觀身心唯見煗觸後觀煗氣無相無生我身自空煗依何住身心既寂性火妙發故云神光內凝成智慧火○標由定發慧慧即火性○解遍觀四大皆是觸塵之境百骸四支地也諸冷煗氣即水火風也三昧既著故曰神光內凝以多欲人火大偏盛故變婬火而成智火)</span>。</p>
</div>
<div class='div-orig'><p>從是諸佛皆呼召我名為火頭我以火光三昧力故成阿羅漢心發大願諸佛成道我為力士親伏魔怨。</p>
</div>
<div class='div-commentary'><p><span class='note-inline'>(䟽因觀火性得真三昧○以火為入道初門故云火頭火能破壞一切諸法故發大願為力士身破魔護法也○解初成小果後發大心將非普現色身以執金剛神輔佛揚九者乎)</span>。</p>
</div>
<div class='div-orig'><p>佛問圓通我以諦觀身心煗觸無礙流通諸漏既銷生大寶燄登無上覺斯為第一。</p>
</div>
<div class='div-commentary'><p><span class='note-inline'>(䟽煗觸即空故云無礙性火妙發故曰流通內凝外現故生寶燄○標生大寶燄者根本生後得智也○贊曰素性多欲稟佛明誨證疑一心入智三昧諸漏銷除寶燄生願為力士降魔外)</span>。</p>
</div>
<div class='div-orig'><p>持地菩薩即從座起頂禮佛足而白佛言我念徃昔普光如來出現於世我為比丘常於一切要路津口田地險隘有不如法妨損車馬我皆平填或作橋梁或負沙土如是勤苦經無量佛出現於世或有眾生於闤闠處要人擎物我先為擎至其所詣放物即行不取其直。</p>
</div>
<div class='div-commentary'><p><span class='note-inline'>(䟽勤身苦<span class='corr'>己</span>利益多眾經無量佛作無畏施福因廣也市垣曰闤市門曰闠○標平持道路即地性入圓通也)</span>。</p>
</div>
<div class='div-orig'><p>毗舍浮佛現在世時世多饑荒我為負人無問遠近唯取一錢或有車牛被於泥溺我有神力為其推輪拔其苦惱時國大王延佛設齋我於爾時平地待佛毗舍如來摩頂謂我當平心地則世界地一切皆平。</p>
</div>
<div class='div-commentary'><p><span class='note-inline'>(䟽毗舍浮云徧一切自在平治路地待佛經過佛以自證法門開示令平心地一切皆平心為萬法所依平等<span class='corr'>含</span>育長養一切故名為地若能平等性觀與此相應則一切法無不平等自在無礙由是佛名一切自在耳○解私謂賢劫前同尸棄佛時出世孤山曰地由心造故心平則地平淨名云隨其心淨即佛土淨)</span>。</p>
</div>
<div class='div-orig'><p>我即心開見身微塵與造世界所有微塵等無差別微塵自性不相觸摩乃至刀兵亦無所觸。</p>
</div>
<div class='div-commentary'><p><span class='note-inline'>(䟽聞平心地即悟我心本來平等若身若界所有微塵皆無自性但從虛妄分別所現唯一實相本如來藏猶如空華翳故妄見空本無華復何相礙由是刀兵亦無所觸○解資中曰俱舍論說微塵積聚皆有間隙互不相觸此乃析色明空悟不生性私謂據下文云我以諦觀身界二塵等無差別本如來藏必非小乘析空之相然其所談身界微塵乃至刀兵者以此皆是地大所造之色即因緣所生法也微塵無差空也自性不觸中也三諦具足非如來藏乎論約塵相有問今約塵性不觸性相既別大小非類)</span>。</p>
</div>
<div class='div-orig'><p>我於法性悟無生忍成阿羅漢迴心今入菩薩位中。</p>
</div>
<div class='div-commentary'><p><span class='note-inline'>(由分證法身而權取小果故以無生忍簡之初自度後化他是謂迴心也)</span>。</p>
</div>
<div class='div-orig'><p>聞諸如來宣妙蓮華佛知見地我先證明而為上首。</p>
</div>
<div class='div-commentary'><p><span class='note-inline'>(䟽身界二塵染淨諸法本無自性唯是實相如來藏性故云法性於此忍可元無生滅決定不謬名無生忍此人開悟大乘而登小果者以隨彼意樂要入即入如西域諸菩薩等皆悟大道嫌棄小乘猶如咳唾多因王請即證小果由人意樂豈不然乎在昔證法華經見普門品○標我於法性者即心地也宣妙蓮華者證觀音品○解檇李曰法華普門品未說聞品益者即其人焉)</span>。</p>
</div>
<div class='div-orig'><p>佛問圓通我以諦觀身界二塵等無差別本如來藏虛妄發塵塵銷智圓成無上道斯為第一。</p>
</div>
<div class='div-commentary'><p><span class='note-inline'>(䟽如文可知○贊曰毗舍佛時我甞平地心地既平即蒙授記曩於法性悟圓通迴心今入菩薩位)</span>。</p>
</div>
<div class='div-orig'><p>月光童子即從座起頂禮佛足而白佛言我憶徃昔恒河沙劫有佛出世名為水天教諸菩薩修習水觀入三摩地。</p>
</div>
<div class='div-commentary'><p><span class='note-inline'>(月是太陰能生於水與所值佛皆由所習而得其稱○標一味水性更非餘大)</span>。</p>
</div>
<div class='div-orig'><p>觀於身中水性無奪初從涕唾如是窮盡津液精血大小便利身中旋復水性一同見水身中與世界外浮幢王剎諸香水海等無差別。</p>
</div>
<div class='div-commentary'><p><span class='note-inline'>(䟽一味水性更非餘大之所相傾故名無奪浮幢王剎香水海者隼華嚴經華藏海中有大蓮華其蓮華中有諸香水海一一香水海為諸佛剎世界之種今觀身水與彼海同故無差別)</span>。</p>
</div>
<div class='div-orig'><p>我於是時初成此觀但見其水未得無身。</p>
</div>
<div class='div-commentary'><p><span class='note-inline'>(水想成時但得無我猶執水相全是於身未亡法見故未無身○解資中曰此定果色隨心所變如十遍處入定則有出定則無不同業果色共業同感不造世業方得清淨)</span>。</p>
</div>
<div class='div-orig'><p>當為比丘室中安禪我有弟子闚牎觀室唯見清水遍在室中了無所見。</p>
</div>
<div class='div-commentary'><p><span class='note-inline'>(孤山曰定力增勝能令外見如稠禪師入火光定其室如焚)</span>。</p>
</div>
<div class='div-orig'><p>童稚無知取一瓦礫投於水內激水作聲顧盼而去。</p>
</div>
<div class='div-commentary'><p><span class='note-inline'>(䟽初作假想雖見其水與香水海等無差別但自心見非通他人今定力轉勝果色亦勝乃通他見即實定果也不同十遍處想成自見耳)</span>。</p>
</div>
<div class='div-orig'><p>我出定後頓覺心痛如舍利弗遭違害鬼我自思惟今我<span class='corr'>已</span>得阿羅漢道久離病緣云何今日忽生心痛將無退失。</p>
</div>
<div class='div-commentary'><p><span class='note-inline'>(身子入定於恒河岸為鬼所掌出定頭痛佛語之曰汝若無定身應碎壞○今我亦爾將恐退失所證道果○解身子居蘭若當道入定有二鬼王是過去世怨以手擊之出定白佛佛言若不入定遭彼所擊必作微塵頼蒙定力得平復耳私謂按智論明諸聖人皆有身苦如舍利弗風病畢陵伽眼病等今言<span class='corr'>已</span>得羅漢久離病緣者實難銷會此蓋過去曾取小果既無見思惑業之事是離分段病苦之緣其時迴心却入三界本無實疾所以疑之然此菩薩所修三昧與前持地觀法大同但由無明尚在未得無功用道是故出定不知病緣有作析法拙度解者誠不可也)</span>。</p>
</div>
<div class='div-orig'><p>爾時童子捷來我前說如上事我則告言汝更見水可即開門入此水中除去瓦礫。</p>
</div>
<div class='div-commentary'><p><span class='note-inline'>(標事須漸除因次第盡)</span>。</p>
</div>
<div class='div-orig'><p>童子奉教後入定時還復見水瓦礫宛然開門除出我後出定身質如初。</p>
</div>
<div class='div-commentary'><p><span class='note-inline'>(觀想有為如夢如幻不可窮詰)</span>。</p>
</div>
<div class='div-orig'><p>逢無量佛如是至於山海自在通王如來方得亡身與十方界諸香水海性合真空無二無別。</p>
</div>
<div class='div-commentary'><p><span class='note-inline'>(解初證法身分亡變易之身身中水性與香水海性同合真如空藏之性)</span>。</p>
</div>
<div class='div-orig'><p>今於如來得童真名預菩薩會。</p>
</div>
<div class='div-commentary'><p><span class='note-inline'>(䟽前猶見水今合真空無水可得皆如來藏故云亡身即證法空也)</span>。</p>
</div>
<div class='div-orig'><p>佛問圓通我以水性一味流通得無生忍圓滿菩提斯為第一。</p>
</div>
<div class='div-commentary'><p><span class='note-inline'>(標得性水真空性空真水合如來藏也○贊曰靜室熏修水觀三昧瓦礫輕拋一時擊碎童子善能助發機生身得預菩薩會)</span>。</p>
</div>
<div class='div-orig'><p>瑠璃光法王子即從座起頂禮佛足而白佛言我憶徃昔經恒沙劫有佛出世名無量聲開示菩薩本覺妙明觀此世界及眾生身皆是妄緣風力所轉。</p>
</div>
<div class='div-commentary'><p><span class='note-inline'>(䟽具云吠瑠璃此翻遠山寶由觀身心風力所轉觀成得用身心洞徹猶彼瑠璃故以名焉所值之佛名無量聲亦猶觀風而立名耳開示本覺而觀風者風即動相既屬泈妄元來無動無動即本覺也由是欲顯無動而觀於動)</span>。</p>
</div>
<div class='div-orig'><p>我於爾時觀界安立觀世動時觀身動止觀心動念諸動無二等無差別。</p>
</div>
<div class='div-commentary'><p><span class='note-inline'>(䟽標所觀境○解界為方位故安立世為遷流故動時時即過現未也)</span>。</p>
</div>
<div class='div-orig'><p>我時了覺此羣動性來無所從去無所至十方微塵顛倒眾生同一虛妄如是乃至三千大千一世界內所有眾生如一器中貯百蚊蚋啾啾亂鳴於分寸中鼓發狂閙。</p>
</div>
<div class='div-commentary'><p><span class='note-inline'>(䟽正觀察也既世界身心皆由風動風自何生而動諸物物不動時去至何所風既無從物成妄動故見十方一切眾生狂自鼓發同一虛妄本無所因○標觀行中了此羣動性無去無來自是眾生背覺合塵迷頭認影)</span>。</p>
</div>
<div class='div-orig'><p>逢佛未幾得無生忍。</p>
</div>
<div class='div-commentary'><p><span class='note-inline'>(解孤山曰幾多也)</span>。</p>
</div>
<div class='div-orig'><p>爾時心開乃見東方不動佛國為法王子事十方佛身心發光洞徹無礙。</p>
</div>
<div class='div-commentary'><p><span class='note-inline'>(䟽未幾猶在近也依教觀察受教未久即證無生由觀生滅證不生滅故見東方不動佛國我身及器咸即本覺妙明元體故云發光洞徹無礙○標塵既不緣根無所偶十方國土如吠瑠璃內含寶月也)</span>。</p>
</div>
<div class='div-orig'><p>佛問圓通我以觀察風力無依悟菩提心入三摩地合十方佛傳一妙心斯為第一。</p>
</div>
<div class='div-commentary'><p><span class='note-inline'>(標得性風真空性空真風合如來藏性○贊曰我觀身心眾生世界如一器中貯百蚊蚋合十方佛傳一心王子位中能作怪)</span>。</p>
</div>
<div class='div-orig'><p>虛空藏菩薩即從座起頂禮佛足而白佛言我與如來定光佛所得無邊身。</p>
</div>
<div class='div-commentary'><p><span class='note-inline'>(䟽定光佛即然燈佛也由觀四火虛妄有生無物可得同於虛空故得身相猶如虛空周遍無礙也○標佛真法身猶如虛空即合如來藏性○解定應作錠有足曰鐙無足曰錠即然燈佛也法身如空遍一切處故云無邊)</span>。</p>
</div>
<div class='div-orig'><p>爾時手執四大寶珠照明十方微塵佛剎化成虛空。</p>
</div>
<div class='div-commentary'><p><span class='note-inline'>(解私謂因觀四大色質既得無邊法身為顯此身遍融一切故執寶珠照十方等而表示之)</span>。</p>
</div>
<div class='div-orig'><p>又於自心現大圓鏡內放十種微妙寶光流灌十方盡虛空際諸幢王剎來入鏡內涉入我身身同虛空不相妨礙。</p>
</div>
<div class='div-commentary'><p><span class='note-inline'>(上以珠表色此以鏡表心色從心造全體是心故放寶光灌十方等)</span>。</p>
</div>
<div class='div-orig'><p>身能善入微塵國土廣行佛事得大隨順。</p>
</div>
<div class='div-commentary'><p><span class='note-inline'>(華嚴云清淨妙法身湛然應一切前同虛空法也今入塵國應也說三乘法為佛事稱四悉機為隨順○䟽觀四大性及以自心唯是圓明清淨寶覺覺體無礙周遍一切故能以四寶珠照十方界化成虛空於心現鏡光照諸剎來入鏡中身剎互入不相妨礙廣大隨順施作佛事十種光者十身盧舍那也)</span>。</p>
</div>
<div class='div-orig'><p>此大神力由我諦觀四大無依妄想生滅虛空無二佛國本同於同發明得無生忍。</p>
</div>
<div class='div-commentary'><p><span class='note-inline'>(此敘觀成獲忍發此大用四大身心虛空佛國同一虛妄唯是圓常冥此發用豈拘方所○標四大色法皆從真空而現)</span>。</p>
</div>
<div class='div-orig'><p>佛問圓通我以觀察虛空無邊入三摩地妙力圓明斯為第一。</p>
</div>
<div class='div-commentary'><p><span class='note-inline'>(䟽由觀空故現身現土互相涉入依此得名虛空藏耳○標得性空真覺合如來藏性贊曰定光佛所得無邊身執此寶珠入彼微塵何妨變現大神力來作楞嚴會上人)</span>。</p>
</div>
<div class='div-orig'><p>彌勒菩薩即從座起頂禮佛足而白佛言我憶徃昔經微塵劫有佛出世名日月燈明我從彼佛而得出家心重世名好遊族姓爾時世尊教我修習唯心識定入三摩地。</p>
</div>
<div class='div-commentary'><p><span class='note-inline'>(䟽具云梅哩利曳那此云慈氏燈明佛時妙光菩薩八百弟子中有一人號曰求名是此人也心重世名多遊族姓者盖由心外見境馳求不息分別諸法種類名相不知自心熏習所現即是不了心及緣則生二妄想也為對治故教唯識觀○解真際曰以不達遍計本空依他幻有故耽世名好遊族姓唯心識定者唯遮境有識簡心空唯有自心心外無法也)</span>。</p>
</div>
<div class='div-orig'><p>歷劫<span class='corr'>已</span>來以此三昧事恒沙佛求世名心歇滅無有。</p>
</div>
<div class='div-commentary'><p><span class='note-inline'>(䟽初修此觀<span class='corr'>已</span>得對治知世名利有無厚薄皆我自<span class='corr'>己</span>唯識所變不從他來由此馳求頓爾皆息標以唯識三昧了心佛及眾生是三無差別○解孤山曰此相似位也)</span>。</p>
</div>
<div class='div-orig'><p>至然燈佛出現於世我乃得成無上妙圓識心三昧。</p>
</div>
<div class='div-commentary'><p><span class='note-inline'>(此分真位)</span>。</p>
</div>
<div class='div-orig'><p>乃至盡空如來國土淨穢有無皆是我心變化所現。</p>
</div>
<div class='div-commentary'><p><span class='note-inline'>(䟽此觀初成位當解行今得三昧正入初地名真見道謂以一實根本無分別智與法界冥合能所一如無有二相故唯識頌云若時於所緣智都無所得爾時住唯識離二取相故當爾之時方名親證乃至盡空如來國土淨穢有無皆是我心變化所現故五位中名通達位也○標萬法唯識非從外有○解私謂盡空者謂盡虛空界所有佛國等唯心所現也若以四土言之心即寂光變化即實報方便同居也淨穢但是三土之相互有起滅故云有無)</span>。</p>
</div>
<div class='div-orig'><p>世尊我了如是唯心識故識性流出無量如來。</p>
</div>
<div class='div-commentary'><p><span class='note-inline'>(從法身識性流出報應無量佛身)</span>。</p>
</div>
<div class='div-orig'><p>今得授記次補佛處。</p>
</div>
<div class='div-commentary'><p><span class='note-inline'>(䟽既能親證真唯識理依正淨穢皆唯心現故無量佛從識性流今得補處亦我識變非由他也○標前佛後佛皆同一路)</span>。</p>
</div>
<div class='div-orig'><p>佛問圓通我以諦觀十方唯識識心圓明入圓成實遠離依他及徧計執得無生忍斯為第一。</p>
</div>
<div class='div-commentary'><p><span class='note-inline'>(䟽初觀染淨依正皆唯識變本無自性即不起虛妄遍執計我及法即離遍計决了能變所變元是菩提妙覺明性即離依他唯一圓成清淨寶覺故云遠離依他及遍計執故唯識云初即相無性次無自然性後由遠離前所執我法性即斯義也○標只依此三性合乎藏性也○解此中三性亦曰三相廣在解深密經及唯識論一遍計所執性二依他起性三圓成實性資中曰橫計有情眾生壽者及我我所乃至情非情異執有實體周遍計度名遍計性計有因緣世間和合建立名相執此假相定從種生雖無我執自然種性假色心等為種生五蘊等法名依他性無漏智體及真如法界名圓成性○贊曰修唯識定證慈氏尊如風吹水自然成紋一生授記作佛事三會龍華分不分)</span>。</p>
</div>
<div class='div-orig'><p>大勢至法王子與其同倫五十二菩薩即從座起頂禮佛足而白佛言。</p>
</div>
<div class='div-commentary'><p><span class='note-inline'>(孤山曰觀經云以智慧光普照一切令離三塗得無上力是故號此菩薩名大勢至)</span>。</p>
</div>
<div class='div-orig'><p>我憶徃昔恒河沙劫有佛出世名無量光十二如來相繼一劫其最後佛名超日月光彼佛教我念佛三昧。</p>
</div>
<div class='div-commentary'><p><span class='note-inline'>(䟽亦名無量光得大勢如觀經釋念佛三昧如下自明○標念屬意根意根即諸根所依故攝六根因根大入道)</span>。</p>
</div>
<div class='div-orig'><p>譬如有人一專為憶一人專忘如是二人若逢不逢或見非見。</p>
</div>
<div class='div-commentary'><p><span class='note-inline'>(䟽專憶如佛專忘謂不念者如是眾生見佛不定故云若逢不逢等○標為憶背塵合覺專忘背覺合塵)</span>。</p>
</div>
<div class='div-orig'><p>二人相憶二憶念深如是乃至從生至生同於形影不相乖異。</p>
</div>
<div class='div-commentary'><p><span class='note-inline'>(䟽佛與眾生憶念相應故佛與生如形影也○標寂而常照形影相隨)</span>。</p>
</div>
<div class='div-orig'><p>十方如來憐念眾生如母憶子若子逃逝雖憶何為。</p>
</div>
<div class='div-commentary'><p><span class='note-inline'>(䟽如母憶子佛也若子逃逝生也雖憶何為不會遇也○標法身本有棄之為無四大本空執之為有也○解私謂母憶子如人專憶若子逃逝如人專忘問上文若逢不逢等今何但云雖憶何為答縱得逢見不蒙法利與逃逝無異舍衛九億家不其然乎)</span>。</p>
</div>
<div class='div-orig'><p>子若憶母如母憶時母子歷生不相違遠若眾生心憶佛念佛現前當來必定見佛去佛不遠不假方便自得心開。</p>
</div>
<div class='div-commentary'><p><span class='note-inline'>(䟽初提喻若眾下貼合不假下得益○標步步[跳-兆+曷]佛階梯日用何曾遠離)</span>。</p>
</div>
<div class='div-orig'><p>如染香人身有香氣此則名曰香光莊嚴。</p>
</div>
<div class='div-commentary'><p><span class='note-inline'>(䟽染香有香氣念佛得見佛因果相稱誰謂不然)</span>。</p>
</div>
<div class='div-orig'><p>我本因地以念佛心入無生忍。</p>
</div>
<div class='div-commentary'><p><span class='note-inline'>(解以驗修念佛之心不可單約事相而解念存三觀佛具三身心破三惑無生忍位方可入焉資中引觀經是心是佛等釋之斯亦大要也)</span>。</p>
</div>
<div class='div-orig'><p>今於此界攝念佛人歸於淨土。</p>
</div>
<div class='div-commentary'><p><span class='note-inline'>(別指極樂通及寂光○䟽念佛入無生者初即以生滅心緣念佛之相好專注一境心無間然見佛相好光明莊嚴依報眷屬一一樂事如對明鏡自見面像周眸遍覽無非佛界然復觀所念之佛諸有境界俱為虛妄本無自性以從念想之所現故能念之心<span class='corr'>已</span>起未起自何而有不見一法畢竟空寂以心不見心無相可得斯則能所俱寂本來離念離念相者等虛空界無所不遍法界一相即是如來平等法身此則由念相好見法身佛即無生念也故云以念佛心入無生忍我既得度眾生法身與我無異無異之性互相關涉故念佛者我皆攝取故云攝念佛人歸於淨土○標法界法身一相平等)</span>。</p>
</div>
<div class='div-orig'><p>佛問圓通我無選擇都攝六根淨念相繼得三摩提斯為第一。</p>
</div>
<div class='div-commentary'><p><span class='note-inline'>(䟽念屬意根意根即諸根所依故攝六也念即無念故云淨念不以念間故云相繼此即於根大性而悟入也○解念屬意根意根若淨諸根咸攝故無選擇贊曰我與同倫皆同一志念念無忘心心不二如母憶子佛亦然圓通法門秖這是)</span>。</p>
</div></div>
<p class='juan'>首楞嚴經義海卷第十六　頗六</p>
<div class='div-w'>
<p class='h1'>音釋</p>
<div class='div-note'>螄螺<p style="margin-left:1em"><span class='note-inline'>(螄所冝切螺落戈切)</span>。</p>
蚌蛤<p style="margin-left:1em"><span class='note-inline'>(蚌步項切蛤古合切)</span>。</p>
鑄<p style="margin-left:1em"><span class='note-inline'>(之戌切鎔鑄也)</span>。</p>
<span class='corr'>刺</span><p style="margin-left:1em"><span class='note-inline'>(七賜切棘芒也)</span>。</p>
溟渤<p style="margin-left:1em"><span class='note-inline'>(溟莫經切渤蒲沒切渤海名)</span>。</p>
訂<p style="margin-left:1em"><span class='note-inline'>(丁定切平議也)</span>。</p>
洮汰<p style="margin-left:1em"><span class='note-inline'>(洮徒力切汰徒蓋切洮汰淅[灡-柬+日]也)</span>。</p>
鶖<p style="margin-left:1em"><span class='note-inline'>(七由切)</span>。</p>
黜<p style="margin-left:1em"><span class='note-inline'>(尺律切貶斥也)</span>。</p>
豔<p style="margin-left:1em"><span class='note-inline'>(以瞻切)</span>。</p>
縷<p style="margin-left:1em"><span class='note-inline'>(力主切綫也)</span>。</p>
墾<p style="margin-left:1em"><span class='note-inline'>(口很切反土也)</span>。</p>
癃<p style="margin-left:1em"><span class='note-inline'>(良巾切)</span>。</p>
竦<p style="margin-left:1em"><span class='note-inline'>(息拱切竦動也)</span>。</p>
煗<p style="margin-left:1em"><span class='note-inline'>(乃管切與煖同)</span>。</p>
闤闠<p style="margin-left:1em"><span class='note-inline'>(闤獲頑切市垣也闠胡對切市門也)</span>。</p>
礫<p style="margin-left:1em"><span class='note-inline'>(郎擊切小石也)</span>。</p>
盼<p style="margin-left:1em"><span class='note-inline'>(普莧切視也)</span>。</p>
貯<p style="margin-left:1em"><span class='note-inline'>(展吕切盛也)</span>。</p>
啾<p style="margin-left:1em"><span class='note-inline'>(即由切小聲也)</span>。</p>
耽<p style="margin-left:1em"><span class='note-inline'>(丁含切樂也)</span>。</p>
</div></div>
</div><!-- end of div[@id='body'] -->
</body></html>