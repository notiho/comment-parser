<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>首楞嚴經義海</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu23' />
<p class='juan'>首楞嚴經義海卷第十五<span class='note-inline'>(經五之上)</span>頗五</p>
<div class='div-other'><p style="margin-left:2em"><span class='note-inline'>(凡遇圓相即是標辭與䟽同其上文)</span>。</p>

<div class='div-orig'><p>阿難白佛言世尊如來雖說第二義門。</p>
</div>
<div class='div-commentary'><p><span class='note-inline'>(解孤山曰牒前二決定義審詳煩惱根本)</span>。</p>
</div>
<div class='div-orig'><p>今觀世間解結之人若不知其所結之元我信是人終不能解。</p>
</div>
<div class='div-commentary'><p><span class='note-inline'>(䟽前疑因果同異今疑根塵結解故云第二義門然根起之由前雖廣示而不的指何處為結結解之義尚未辨明欲明指陳皎然可識故引前文佛所舉喻以況<span class='corr'>己</span>迷也)</span>。</p>
</div>
<div class='div-orig'><p>世尊我今會中有學聲聞亦復如是從無始際與諸無明俱滅俱生。</p>
</div>
<div class='div-commentary'><p><span class='note-inline'>(解同體無明品數至多又迷境不一故曰諸生滅去來常在妄中故曰俱)</span>。</p>
</div>
<div class='div-orig'><p>雖得如是多聞善根名為出家猶隔日瘧。</p>
</div>
<div class='div-commentary'><p><span class='note-inline'>(䟽諸無明者謂全界無明也緫攝一切二障見思故名為諸始自迷真隨逐有情生滅不離故上文云和合妄生和合妄死故云俱滅俱生也初果有學雖未斷思已名破煩惱障得人空證而未全破所知障法執猶存故云猶隔日瘧○標前云第二義者汝欲發菩提心於菩薩乘生大勇猛決定棄捐諸有為相應當審詳煩惱根本此無始來發業潤生誰作誰受云云又云汝觀世間解結之人不見所結云何知解不聞虛空被汝隳裂何以故空無相形無結解故經云從無始來與諸無明俱滅俱生者謂全界無明攝二障故前文云汝須陀洹雖得六銷猶未亡一二障謂見思二惑故名為諸○解瘧病隔日而發通惑除如安日別惑在如發日涅槃哀歎品中二乘白佛亦舉此喻)</span>。</p>
</div>
<div class='div-orig'><p>惟願大慈哀愍淪溺今日身心云何是結從何名解亦令未來苦難眾生得免輪迴不落三有作是語<span class='corr'>已</span>普及大眾五體投地雨淚翹誠佇佛如來無上開示。</p>
</div>
<div class='div-commentary'><p><span class='note-inline'>(䟽無始生死不能超越蓋由結縛今待解除無礙無繫不以懇至莫由開曉故雨淚求示也○標結之與解由不如實知真如法一不覺心動名之為結若能迴光返照照而常寂名之為解解結不二只在六根若了根元不落三有)</span>。</p>
</div>
<div class='div-orig'><p>爾時世尊憐愍阿難及諸會中諸有學者亦為未來一切眾生為出世因作將來眼以閻浮檀紫金光手摩阿難頂。</p>
</div>
<div class='div-commentary'><p><span class='note-inline'>(䟽頂是諸根之緫手為解結之要摩而警動將有解期撫而安慰令知深旨○標此是結集敘述之語也故先表報令悟之)</span>。</p>
</div>
<div class='div-orig'><p>即時十方普佛世界六種震動微塵如來住世界者各有寶光從其頂出其光同時於彼世界來祇陀林灌如來頂是諸大眾得未曾有。</p>
</div>
<div class='div-commentary'><p><span class='note-inline'>(䟽無明住地為六情根震動不安因茲解結諸佛流光灌一佛頂以表一多無礙自他平等下文諸佛標示此佛釋成同說同證更無異路問此經從前至此四度放光獨有今文諸佛同放仍又同說斯可特異乎答初為說教破邪次為揀妄顯理次為定見生智今為入觀成行前三依教發解未能除障今文觀成破惑正動無明入法界理故諸佛放光同示解結體無二源故知說教破邪顯真揀妄立信成解皆為今日成行取證非聊爾事故與前文異耳)</span>。</p>
</div>
<div class='div-orig'><p>於是阿難及諸大眾俱聞十方微塵如來異口同音告阿難言。</p>
</div>
<div class='div-commentary'><p><span class='note-inline'>(解六種震動表破六根惑也微塵如來光灌此佛表同依此法得成正覺也由談解結法門是修證的要雖未即示耳根入處以因此說生起後文故茲現瑞而為表報)</span>。</p>
</div>
<div class='div-orig'><p>善哉阿難汝欲識知俱生無明使汝輪轉生死結根唯汝六根更無他物汝復欲知無上菩提令汝速證安樂解脫寂靜妙常亦汝六根更非他物。</p>
</div>
<div class='div-commentary'><p><span class='note-inline'>(䟽覺明初起能所妄生湛性既分六根成異根塵偶對業性即生輪轉無窮生死長縛斯六根為生死結縛之源也一念無念能所都亡根塵識心應時消落無真可得無妄可除覺性圓明法眼清淨斯六根為自在解脫妙常之源也其猶氷水由氣之動移相雖變異溼性常一結解同貫亦復爾也)</span>。</p>
</div>
<div class='div-orig'><p>阿難雖聞如是法音心猶未明稽首白佛云何令我生死輪迴安樂妙常同是六根更非他物。</p>
</div>
<div class='div-commentary'><p><span class='note-inline'>(染淨根本唯此六根更無別法於此起見生死輪迴於此忘情涅槃常樂法執未破孰能洞明故再咨詢欲期開示)</span>。</p>
</div>
<div class='div-orig'><p>佛告阿難根塵同源縛脫無二識性虛妄猶如空華。</p>
</div>
<div class='div-commentary'><p><span class='note-inline'>(根境識三無別體性唯一真覺故曰同源執見不亡妄生取著強分染淨橫計身心從始洎終念念生滅故云為縛了相無相分別不生能所寂然念想虛盡一法無取一真體現心與虛空等無差別故名為脫識性虛妄如空華者與上根塵綺互相影上言根塵影此識性今言識性影前根塵故三同源亦同虛妄故前文云見與見緣并所想相如虛空華即此識性虛妄也又云此見及緣元是菩提妙淨明體即此根塵同源也○標根塵同一真源迷悟性無有二○解私謂根塵識三攝十八界本如來藏妙真如性故曰同源凡夫迷真故縛聖人悟真故脫迷悟雖殊始終理一故曰無二同源必兼識性虛妄必具根塵文之綺互也)</span>。</p>
</div>
<div class='div-orig'><p>阿難由塵發知因根有相相見無性同於交蘆。</p>
</div>
<div class='div-commentary'><p><span class='note-inline'>(䟽攬塵成根對根有相根境立矣妄識生焉妄識能變根境二法故根境識更相假藉一一體空一一成立故若交蘆○解塵相通指六境知見略示二根根境對論攝十二處斯皆兩法相涉內無實性故喻交蘆有以根境識三釋此喻者非也而不知經語巧妙從寬至狹上攝界義故三此攝處義故二下文又略其境單言其根故云知見立知等)</span>。</p>
</div>
<div class='div-orig'><p>是故汝今知見立知即無明本知見無見斯即涅槃無漏真淨云何是中更容他物。</p>
</div>
<div class='div-commentary'><p><span class='note-inline'>(䟽由阿難再問云何令我生死輪迴安樂妙常同是六根更非他物故佛先示根境識三唯一虛妄同一性源迷縛解脫誠非異轍由此別示結答令無所疑因解成觀妙果可冀言知見者略舉六根之二也立知者又略見字影在次文意謂若於六根三事不了性無立為實有起遍計執惑業由生自此輪迴枉入諸趣斯則六根是無明生死結縛之本苟或於此體真達妄執取不生妄知見覺泯然虛寂唯一圓成清淨寶覺斯則六根是菩提涅槃元清淨體更欲何物說為異因故般若云若見諸相非相即見如來上云此見及緣元是菩提妙淨明體此則正破無明法執成就圓通觀門也○解孤山曰上言立知而略見下言無見而略知經文互影也執知見實有名立知見此即妄心是生死輪迴之本故云即無明本達知見無性名無知見此即真心安樂妙常故云斯即涅槃無漏真淨是則唯一真心更無別法故曰云何是中更容他物又解知見立知是迷真知見立緣塵等妄知見故即無明知見無見是達真知見無緣塵等妄知見故即涅槃故前文云入佛知見也佛知見外更無別法故不容他物前釋約常心即寂一切皆泯後釋約常心即照有真知見故茲兩釋並符佛旨)</span>。</p>
</div>
<div class='div-orig'><p>爾時世尊欲重宣此義而說偈言。</p>
</div>
<div class='div-commentary'><p><span class='note-inline'>(䟽汎論偈頌緫有四種一阿耨窣覩婆不問長行并偈但數字滿三十二即為一偈二名伽陀此云諷頌或云直頌謂以偈說法非頌長行三名祇夜此云應頌四名蘊陀南此云集施頌謂以少言攝集多義○施他誦持故為何意故經多立頌略有入義一少字攝多義故二讚歎者多以偈頌故三為鈍根重說故四為後來之徒故五隨意樂故六易授持故七增明前說故八長行未說故合此經內於前四中二三所攝八意之內正唯三七兼二五八然又長行偈頌相望有五對之例謂有無廣略離合先後隱顯至文詳而知之此頌長行應頌諷頌間雜相糅連環起復展轉相生大意破無明法執令觀門明淨修行證入一真法界也)</span>。</p>
</div>
<div class='div-orig'><p>真性有為空緣生故如幻。</p>
</div>
<div class='div-commentary'><p><span class='note-inline'>(解私謂真性即根塵之源也有為即縛脫之相也若真性在迷能生九界根塵之相名之為縛若真性出纏能起十界根塵之用號之為脫此縛與脫皆即真而俗故曰有為亦即俗而真故曰空也緣生故如幻釋成有空義也有為之法皆從緣生凡夫以惑業為緣聖人以機感為緣二緣所生俱是假名故云如幻此頌根塵同源縛脫無二)</span>。</p>
</div>
<div class='div-orig'><p>無為無起滅不實如空華。</p>
</div>
<div class='div-commentary'><p><span class='note-inline'>(䟽此文正破無明法執執為無為有實體者皆迷真性一真法界本非對待故此雙破即是解結之所因也○此中四句前二句破有為後二句破無為此二不立方顯法界一相義耳言真性有為空者真性之言正是標宗揀法通下第二量轉謂一真中道第一義諦也應二量云真性有為元空無有從緣生故猶如幻事真性無為本來不實無起滅故猶如空華由此二量三支無闕標揀分明無諸過非掌珍論中取為善立第二量中先因後宗譯人語便亦無所失此義所顯一真平等無諸對待真妄染淨生死涅槃凡夫諸佛皆如空華亂起亂滅故下文云一切世界山河大地生死涅槃皆即狂勞顛倒華相故中論云若法為待成是法還成待今則無因待亦無所成法斯顯第一義中離一切相言語道斷心行處滅無明法執於斯盡矣○標一真法界本非對待故此雙破即是解結之所因由也○解此頌識性虛妄猶如空華上言如幻助成空義耳今云空華正顯虛妄也且識性是有為起滅之法真性反此故曰無為無起滅既云虛妄即是不實故喻如空華舊以前二句破有為後二句破無為出掌珍論)</span>。</p>
</div>
<div class='div-orig'><p>言妄顯諸真妄真同二妄。</p>
</div>
<div class='div-commentary'><p><span class='note-inline'>(前長行中破於妄今復恐捨妄取真故重遣之孤山曰諸之也語助耳言根塵虛妄則顯涅槃真實對妄說真待對不絕真亦成妄故云二妄龍樹云若法為待成是法還成待)</span>。</p>
</div>
<div class='div-orig'><p>猶非真非真云何見所見。</p>
</div>
<div class='div-commentary'><p><span class='note-inline'>(對妄說真猶皆遣蕩云何更有妄中根境乎猶非能遣也真非真所遣也非真即妄見即是根所見即境○䟽初二句重顯前過有為無為是對待故亦是破執真性是有還同虛妄惑者議云真性之中雖亡有為無為而此真性應有所得是佛所證離諸偽妄故名曰真是諸法性畢竟應有故此破云若言離妄所顯有真性者還同妄法俱為妄也以是遍計所緣境故離妄之真還因妄顯如前文云菩提心生生滅心滅此亦生滅起信亦云言真如者亦無有相謂言說之極因言遣言此真如體無有可遣以一切法悉皆真故亦無可立以一切法皆同如故當知一切法不可說不可念故名真如應知真性若有得者皆為妄矣故云妄真同二妄也猶非下二句況破執妄初句躡前所非尚無真與不真不真即妄也次句正況云何更存能見所見根之與識俱名為見所見即境也斯則緫破真妄二心諸對待法皆無所有方名顯淨法界一真平等此上二頌正是頌前根塵同源也本源自性尚非真妄豈得存乎根境識耶故根境識同此一源)</span>。</p>
</div>
<div class='div-orig'><p>中間無實性是故若交蘆。</p>
</div>
<div class='div-commentary'><p><span class='note-inline'>(頌前根塵相發相見無性猶如交蘆○解中間謂根境二法體中無性)</span>。</p>
</div>
<div class='div-orig'><p>結解同所因聖凡無二路。</p>
</div>
<div class='div-commentary'><p><span class='note-inline'>(䟽頌前縛脫無二也六道凡夫業惑所繫不得自在故名為縛三乘賢聖斷惑證理不隨業繫故名為解此則皆由六根迷悟所致更非別岐故無二路○解私謂欲明解結汎舉所因所因者六根也前諸佛同告云汝欲識知生死結根乃至速證安樂解脫唯汝六根更非他物正同此義)</span>。</p>
</div>
<div class='div-orig'><p>汝觀交中性空有二俱非。</p>
</div>
<div class='div-commentary'><p><span class='note-inline'>(䟽交中無性將何遣有而更存無一性之中無對待故肇公云有既不有則無無矣此則正顯根塵中道亦是上根塵同傆之義○解孤山曰重牒前喻令審觀也言空則蘆有外相言有則中本空以喻根境妄執性有其體元空)</span>。</p>
</div>
<div class='div-orig'><p>迷晦即無明發明便解脫。</p>
</div>
<div class='div-commentary'><p><span class='note-inline'>(䟽頌前知見立知等文也迷根執境不了性空妄取為有即無名立了性無性真妄一如根境識三不能為縛故名解脫斯則涅槃無漏真淨)</span>。</p>
</div>
<div class='div-orig'><p>解結因次第六解一亦亡。</p>
</div>
<div class='div-commentary'><p><span class='note-inline'>(生起六解一亡疑也因次第者下文云此根初解先得人空空性圓明成法解脫解脫法<span class='corr'>已</span>俱空不生是名菩薩從三摩地得無生忍一亦亡者下文云今日如來若緫解除結若不生則無彼此尚不名一六云何成○解為下華巾結解張本)</span>。</p>
</div>
<div class='div-orig'><p>根選擇圓通入流成正覺。</p>
</div>
<div class='div-commentary'><p><span class='note-inline'>(為下諸聖圓通張本○䟽生起下文圓通修證也○即取觀音從耳根門入三摩地文殊所選堪與阿難及此界人入流正覺)</span>。</p>
</div>
<div class='div-orig'><p>陀那微細識習氣成暴流。</p>
</div>
<div class='div-commentary'><p><span class='note-inline'>(阿陀那云執持即第八識能執持種子起現行故第八多名此名最通三位之中相續執持位也　無明熏習種子不斷如暴流水流注不息微細境界唯佛能知故起信云無名熏習所起識者非凡夫能知亦非二乘智慧所覺謂依菩薩從初正信發心觀察若證法身得少分知乃至菩薩究竟地不能盡知唯佛窮了○解檇李曰執持種子根身等令不散壞故習氣者謂熏習氣分乃種子異名也以第八識中無始習氣微細生滅流注不息故如暴流解深密經云如暴流水生多波浪諸波浪等以水為依五六七八皆依此識然彼經中別顯染中淨相故離八外別說九識理實陀那更無別體)</span>。</p>
</div>
<div class='div-orig'><p>真非真恐迷我常不開演。</p>
</div>
<div class='div-commentary'><p><span class='note-inline'>(䟽謂此識體單真不立獨妄不成真妄和合方有所為起信云謂不生滅與生滅和合非一非異名阿棃耶識若說即真妄習如何得盡凡夫外道起於常見執為真我若說為妄恐撥為斷滅以真相不滅故是故於小乘藏及大乘權教不說第八深密經云阿陀那識甚微細一切種子如暴流我於凢愚不開演恐彼分別執為我○意顯前文根境識三六種結縛皆是此識熏習變生執真執妄見有見空唯此識影乃至十地菩薩所見佛身業識上見若佛如來<span class='corr'>已</span>離業識無自他相見如起信說此則正顯<span class='corr'>已</span>離俱生無明耳)</span>。</p>
</div>
<div class='div-orig'><p>自心取自心非幻成幻法。</p>
</div>
<div class='div-commentary'><p><span class='note-inline'>(一切諸法唯識所變故皆自心前六不了見從外來取而分別故起信云三界虛偽唯心所作離心即無六塵境界以一切法皆從心起妄念而生一切分別即分別自心故云自心取自心也若以妙性圓明離諸名相本來無有世界眾生故云非幻而由見妄忽生覺明相現四大分湛根塵宛成故云成幻法而言幻者以一一法皆無性故○解資中曰此示前陀那識能變起世間之相還是自心分別故云自心取自心檇李曰心本非境迷心為境故云非幻成幻法)</span>。</p>
</div>
<div class='div-orig'><p>不取無非幻非幻尚不生幻法云何立。</p>
</div>
<div class='div-commentary'><p><span class='note-inline'>(䟽分別不生前後際斷真尚不辨妄何所立是故性真常中求於去來迷悟生死了無所得斯則一相平等迷悟都亡生死涅槃猶如昨夢○故肇公云夫不存無以觀法者可謂見法實相矣○解了境即心心尚不生豈更存境)</span>。</p>
</div>
<div class='div-orig'><p>是名妙蓮華。</p>
</div>
<div class='div-commentary'><p><span class='note-inline'>(䟽此平等性觀能破無明開佛知見此知見性處妄常真在染不汙今得顯發如開敷出水故以為喻)</span>。</p>
</div>
<div class='div-orig'><p>金剛王寶覺。</p>
</div>
<div class='div-commentary'><p><span class='note-inline'>(無明堅牢最為難壞持念能破金剛定力此定尊上更無能過於法自在是可寶重如摩尼珠隨意生育無上覺果名王寶覺)</span>。</p>
</div>
<div class='div-orig'><p>如幻三摩提。</p>
</div>
<div class='div-commentary'><p><span class='note-inline'>(此觀現前了一切法皆如幻化猶如明鏡現諸色像一一色像體不可得同一鏡明不即不離三摩提云正受不受諸受也)</span>。</p>
</div>
<div class='div-orig'><p>彈指超無學。</p>
</div>
<div class='div-commentary'><p><span class='note-inline'>(此顯速疾能至大覺故一念不生即名為佛超過地位劫數之說如前文云歇即菩提圓覺亦云離幻即覺亦無漸次皆斯義也然至覺時亦無自果可為所得故云超無學耳亦是約遲速較量故說為超非是都越地位直至無上覺耳○解孤山曰中道妙法不染二邊如世蓮華不著泥水真空蕩相若金剛寶所擬皆碎妙有體虛況幻術事其像無實初阿難以三止為請今如來還以三義為歎彈指超無學顯三止之功也若入地住則超小乘阿羅漢位縱入相似亦超無學以同除四住此處為齊若伏無明三藏則劣又縱在觀行亦超無學如太子處胎貴壓羣臣頻伽在殼聲逾眾鳥)</span>。</p>
</div>
<div class='div-orig'><p>此阿毗達磨十方薄伽梵一路涅槃門。</p>
</div>
<div class='div-commentary'><p><span class='note-inline'>(䟽阿毗達磨云無比法即指此三昧也亦云對法即以大乘平等大慧對向一真法界體用顯現理智一如故名對法薄伽梵具足六義謂自在熾盛端嚴名稱吉祥尊貴十方諸佛取證菩提涅槃妙果唯此一路能通至彼故名為門由前請云要因門入故此開示金剛三昧為能入門也○解云無比法即指前法無以比喻也十方如來皆依此法入證涅槃涅槃是果三止是因因能入果喻之以門)</span>。</p>
</div>
<div class='div-orig'><p>於是阿難及諸大眾聞佛如來無上慈誨祇夜伽陀雜糅精瑩妙理清徹。</p>
</div>
<div class='div-commentary'><p><span class='note-inline'>(私謂祇夜云應頌又云重頌即頌上長行也伽陀云諷頌亦略云偈不因長行但諷美而頌之二頌合明故曰雜糅精瑩此指能詮也妙理清徹此謂所詮也)</span>。</p>
</div>
<div class='div-orig'><p>心目開明歎未曾有。</p>
</div>
<div class='div-commentary'><p><span class='note-inline'>(䟽能詮之文諷應文間辭句妙淨所詮之理清明洞徹皎然可見故使心開如日之明)</span>。</p>
</div>
<div class='div-orig'><p>阿難合掌頂禮白佛我今聞佛無遮大悲性淨妙常真實法句心猶未達六解一亡舒結倫次惟垂大慈再愍斯會及與將來施以法音洗滌沉垢。</p>
</div>
<div class='div-commentary'><p><span class='note-inline'>(由前偈云解結因次第六解一亦亡阿難疑意前文既云根塵同源縛脫無二迷晦即無明發明便解脫斯則結無前後解亦不倫六根若亡一覺應顯云何復云解結因次六解一亡故云心猶未明惟垂洗滌等)</span>。</p>
</div>
<div class='div-orig'><p>即時如來於師子座整涅槃僧斂僧伽棃攬七寶几引手於几取劫波羅天所奉華巾於大眾前綰成一結示阿難言此名何等阿難大眾俱白佛言此名為結。</p>
</div>
<div class='div-commentary'><p><span class='note-inline'>(涅槃僧裏衣也僧伽棃大衣也劫波云時分巾是彼天所奉獻故未詳緣起○解真際曰涅槃僧此方裙號興福曰劫波羅天即髑髏天四天王太子奉如來)</span>。</p>
</div>
<div class='div-orig'><p>於是如來綰疊華巾又成一結重問阿難此名何等阿難大眾又白佛言此亦名結如是倫次綰疊華巾緫成六結一一結成皆取手中所成之結持問阿難此名何等阿難大眾亦復如是次第酬佛此名為結。</p>
</div>
<div class='div-commentary'><p><span class='note-inline'>(䟽如文○標如是倫次綰疊華巾緫成六結者喻眾生一念纔動六根取境迷心逐物卒不能解故下文云是故世界因動有聲因聲有色因色有香因香有觸因觸有味因味知法六亂妄想成業性故十二區分由此輪轉也)</span>。</p>
</div>
<div class='div-orig'><p>佛告阿難我初綰巾汝名為結此疊華巾先實一條第二第三云何汝曹復名為結阿難白佛言世尊此寶疊華緝績成巾雖本一體如我思惟如來一綰得一結名若百綰成終名百結何況此巾秖有六結終不至七亦不停五云何如來秖許初時第二第三不名為結。</p>
</div>
<div class='div-commentary'><p><span class='note-inline'>(䟽巾喻真性結喻六根逐綰而問相由妄別令知根本是一妄結生六無同異中熾然成異故一一綰皆名為結)</span>。</p>
</div>
<div class='div-orig'><p>佛告阿難此寶華巾汝知此巾元止一條我六綰時名有六結汝審觀察巾體是同因結有異於意云何初綰結成名為第一如是乃至第六結生吾今欲將第六結名成第一不不也世尊六結若存斯第六名終非第一縱我歷生盡其明辯如何令是六結亂名。</p>
</div>
<div class='div-commentary'><p><span class='note-inline'>(體雖元一妄結成六既<span class='corr'>已</span>成根六種名相隨心計執不可移易故云不可亂名)</span>。</p>
</div>
<div class='div-orig'><p>佛言如是六結不同循顧本因一巾所造令其雜亂終不得成。</p>
</div>
<div class='div-commentary'><p><span class='note-inline'>(䟽如文)</span>。</p>
</div>
<div class='div-orig'><p>則汝六根亦復如是畢竟同中生畢竟異。</p>
</div>
<div class='div-commentary'><p><span class='note-inline'>(迷心執境無異成異故下文云元依一精明分為六和合即斯義也○標畢竟同中本如來藏性也生畢竟異者眾生妄分別有穢有淨[泳-永+(瓜-、)]成根境○解私謂同謂一真之性理本無差譬巾之體也異謂六根之精事用有別如巾之結也二法由來未嘗改易故皆言畢竟)</span>。</p>
</div>
<div class='div-orig'><p>佛告阿難汝必嫌此六結不成願樂一成復云何得阿難言此結若存是非鋒起於中自生此結非彼彼結非此如來今日若緫解除結若不生則無彼此尚不名一六云何成。</p>
</div>
<div class='div-commentary'><p><span class='note-inline'>(䟽此中譯家緝緹不足應云欲得不成願樂一成復云何得佛意云汝意嫌此六根妄隔樂成一體有何方便而得成一答意若解此六亦不成一以一對六而立六若不生則無所對故無一義)</span>。</p>
</div>
<div class='div-orig'><p>佛言六解一亡亦復如是。</p>
</div>
<div class='div-commentary'><p><span class='note-inline'>(解私謂六根之精元是一真之性以隨緣故在眼曰見精在耳曰德精等此皆如第二月捏所成故若能隨根脫黏內伏六既融一一亦斯亡如解結<span class='corr'>已</span>巾亦無用)</span>。</p>
</div>
<div class='div-orig'><p>由汝無始心性狂亂知見妄發發妄不息勞見發塵如勞目睛則有狂華於湛精明無因亂起一切世間山河大地生死涅槃皆即狂勞顛倒華相。</p>
</div>
<div class='div-commentary'><p><span class='note-inline'>(䟽心性發狂見聞妄隔根境識三一時俱現生死為六涅槃名一由對待成本無所有故如狂勞虛妄華相三種世間故名一切佛界生界一切境界俱不離此以是分別妄念起故離心即無六塵境界故○標前文云是故汝今見我及汝并諸世間十類異生皆即見眚眾生妄分別有佛有世界若了諸法性無佛無世界○解知見發妄此屬能見之相勞見發塵即對所見之境唯妄與勞五性備矣如勞目睛下雙喻其義一切世間下示塵勞之相)</span>。</p>
</div>
<div class='div-orig'><p>阿難言此勞同結云何解除如來以手將所結巾偏掣其左問阿難言如是解不不也世尊旋復以手偏牽右邊又問阿難如是解不不也世尊。</p>
</div>
<div class='div-commentary'><p><span class='note-inline'>(䟽若執此根有實體者即墮常見若謂都無成惡取空諸佛不化寧起有見如須彌山不起空見如芥子許以墮斷故既左偏有相右墮空門空有二邊俱不見性無明根結如何解除故前偈云汝觀交中性空有二俱非故此二邊不能令脫○解左右牽掣俱不能解喻觀二邊皆不能破根本無明凡夫外道以斷常為二邊二乘菩薩以空有為二邊雖曰伏斷猶存巾結)</span>。</p>
</div>
<div class='div-orig'><p>佛告阿難吾今以手左右各牽竟不能解汝設方便云何解成阿難白佛言世尊當於結心解即分散佛告阿難如是如是若欲除結當於結心。</p>
</div>
<div class='div-commentary'><p><span class='note-inline'>(䟽意明空有二邊既不能解當須中道正觀照無始結根非有非無不異而異見全無明之法性斷全法性之無明不斷而斷非證而證方得解成○標但了無明別無觀照○解知見立知即名為結觀知中道是謂結心結不離巾解之則一知不異道亡之則中如來善權取譬斯妙)</span>。</p>
</div>
<div class='div-orig'><p>阿難我說佛法從因緣生非取世間和合麤相。</p>
</div>
<div class='div-commentary'><p><span class='note-inline'>(既令解結當於結心欲使選根而修圓行故示佛法從因緣生反顯若無因緣佛法無由而生也如前文云譬如琴瑟雖有妙音若無妙指終不能發是則圓修定慧是今因緣若三藏中事六度等皆是世間麤和合相)</span>。</p>
</div>
<div class='div-orig'><p>如來發明世出世法知其本因隨所緣出。</p>
</div>
<div class='div-commentary'><p><span class='note-inline'>(䟽中道正觀如幻三昧能解無始無明根結能於彈指超證無學能起無方不思議用此名佛法從因緣生豈同世間所說麤相○以佛無明永盡得一切種智故能知根結解因由非餘境界○解孤山曰世謂六凢出世謂四聖知此十界皆因於心隨無明之染緣則出九界隨教行之淨緣則出佛界故法華云佛種從緣起涅槃云亦有因緣因滅無明則得熾然三菩提燈)</span>。</p>
</div>
<div class='div-orig'><p>如是乃至恒沙界外一滴之雨亦知頭數現前種種松直棘曲鵠白烏玄皆了元由。</p>
</div>
<div class='div-commentary'><p><span class='note-inline'>(䟽一切世間色心染淨諸有境界皆依無明而得住持今無明<span class='corr'>已</span>變成明明即一切種智佛既證得一切境界有何難了足故即能皆了元由○解私謂佛有權實二智實智冥理權智鑒物上云發明世出世法乃至知其現前種種元由者皆權智所鑒也既於情無情等照了不昧顯今所說解結之法及選根之義悉是鑒物宜然固無差繆矣)</span>。</p>
</div>
<div class='div-orig'><p>是故阿難隨汝心中選擇六根根結若除塵相自滅諸妄銷亡不真何待。</p>
</div>
<div class='div-commentary'><p><span class='note-inline'>(䟽上文云若能於此悟圓通根逆彼無始織妄業流得循圓通與不圓根日劫相倍但汝下劣未能於中圓自在慧故我宣揚令汝但於一門深入入一無妄彼六知根一時清淨故云選擇下文云見聞如幻翳三界若空華聞復翳根除塵銷覺圓淨是故諸妄銷亡不真何待○標前文云見與見緣如虛空華此見及緣元是菩提蓋令阿難即妄顯真即相顯性也)</span>。</p>
</div>
<div class='div-orig'><p>阿難吾今問汝此劫波羅巾六結現前同時解縈得同除不不也世尊是結本以次第綰生今日當須次第而解六結同體結不同時則結解時云何同除。</p>
</div>
<div class='div-commentary'><p><span class='note-inline'>(䟽此顯六根不能頓解但應從一根門即得六根解脫非謂六根相望成次第耳但觀合顯義自昭然○標六結同體結不同時故下文云理雖頓悟乘悟併消事非頓除因次第盡○解私謂綰巾成結雖有次第黏湛成根必無倫緒故不可以喻而難於法也蓋言見聞覺知六用差別如次第綰生耳選擇六根隨於一根發觀如次第而解也慤師云意明六根不可齊觀但依一根入證自然銷六斯會經意焉)</span>。</p>
</div>
<div class='div-orig'><p>佛言六根解除亦復如是此根初解先得人空空性圓明成法解脫解脫法<span class='corr'>已</span>俱空不生是名菩薩從三摩地得無生忍。</p>
</div>
<div class='div-commentary'><p><span class='note-inline'>(䟽此正明次第也如下文云初於聞中入流亡所所入既寂動靜二相了然不生如是漸增聞所聞盡斯則此根初解先得人空也盡聞不住覺所覺空即成法解脫也空覺極圓空所空滅即俱空不生也生滅既滅寂滅現前即得無生忍也維摩云又此病起皆由著我是故於我不應生著既知病本即除我想當起法想應作是念但以眾法合成此身起唯法起滅唯法滅當作是念此法想者即是顛倒我應離之云何為離謂不念內外諸法行於平等謂我等涅槃等所以者何我及涅槃是二皆空乃至得是平等唯有空病空病亦空此則維摩正就於身作三空觀門故次第觀而次第離今經但於一根深入自然麤執先斷次第以證觀行雖別所得攸同即正約圓頓觀法但從一根而入非約六根頓解故云次第不同漸次法門約鈍根說諸解云云不能具敘○標此根初解先得人空者斷煩惱障也空性圓明成法解脫者斷所知障也俱空不生者從體起大妙用即前文云我以妙明不滅不生合如來藏圓照法界○解小乘析觀乃是作意先破人執次破法執然後會入空平等理大乘體觀人法無殊空非前後今言此根初解先得人空者亦猶前文如澄濁水沙土自沉蓋任運而然也沇師以天台別教釋之孤山[后-口+十]云其失非小應知人空是破五陰假名即見惑也法空是破五陰實法即思惑也乃至破涅槃淨法即無明也俱空不生即平等空所空既盡能空亦滅如前火木然諸薪<span class='corr'>已</span>亦復自然如是三空皆以中道而為觀體苟非此者何異解巾左右牽掣手)</span>。</p>
</div>
<div class='div-orig'><p>阿難及諸大眾蒙佛開示慧覺圓通得無疑惑一時合掌頂禮雙足而白佛言我等今日身心皎然快得無礙雖復悟知一六亡義然猶未達圓通本根。</p>
</div>
<div class='div-commentary'><p><span class='note-inline'>(䟽慧覺圓通由蒙開示本根入路未得通明故今伸敬欲期達解○標本覺妙明一體更無根結疑網<span class='corr'>已</span>除身心皎然快得無礙<span class='corr'>已</span>悟一六亡義其柰本根入路未得通明也)</span>。</p>
</div>
<div class='div-orig'><p>世尊我輩飄零積劫孤露。</p>
</div>
<div class='div-commentary'><p><span class='note-inline'>(解孤山曰迷真常性如失家鄉飄流生死喻以旅泊無真常智如失父母獨守迷妄喻以孤露)</span>。</p>
</div>
<div class='div-orig'><p>何心何慮預佛天倫如失乳兒忽遇慈母。</p>
</div>
<div class='div-commentary'><p><span class='note-inline'>(䟽背覺合塵名為孤露萍游六道故名飄零忽然邂逅廁為堂弟名預天倫由斯遭遇如子得母法身可久矣○解我本無心思慮希望而不期為佛兄弟也故以失乳等為況)</span>。</p>
</div>
<div class='div-orig'><p>若復因此際會道成所得密言還同本悟則與未聞無有差別。</p>
</div>
<div class='div-commentary'><p><span class='note-inline'>(䟽際時會遇也遭時遇佛從茲得道始覺合本若不曾迷故云本悟悟覺也既不曾迷唯是一覺夫何更有得同之異故云未聞無有差別此略彰六中之耳根也阿難所請意在此根微露其機求佛顯發如來知微勑眾各說悟門觀音文殊承機述揀感應相濟化道曲成于今受賜豈得忘本○標文殊料揀正在此耳根一門為圓通也○解稟言達理了迷非迷故云還同本悟既昔本無迷故今亦無悟迷悟性一本自常然則聞後之性與未聞性無有差別)</span>。</p>
</div>
<div class='div-orig'><p>惟垂大悲惠我祕嚴成就如來最後開示。</p>
</div>
<div class='div-commentary'><p><span class='note-inline'>(圓通本根佛若不說餘莫能解故稱祕嚴五時教極示滅非久故此宣說名為最後)</span>。</p>
</div>
<div class='div-orig'><p>作是語已五體投地退藏密機冀佛冥授。</p>
</div>
<div class='div-commentary'><p><span class='note-inline'>(䟽祕密妙嚴即首楞嚴定最後開示究竟說也機微細念靜然不動故曰退藏即欲以湛旋其虛妄滅生伏還元覺故云冀佛[宴-女+六]授一標最後垂範亦是最初方便○解口說身體顯請既畢而唯以內心默念為機故云退藏察機也冀佛冥授者謂望佛冥鑒密機而授其要道也)</span>。</p>
</div>
<div class='div-orig'><p>爾時世尊普告眾中諸大菩薩及諸漏盡大阿羅漢汝等菩薩及阿羅漢生我法中得成無學。</p>
</div>
<div class='div-commentary'><p><span class='note-inline'>(從佛口生從法化生)</span>。</p>
</div>
<div class='div-orig'><p>吾今問汝最初發心悟十八界誰為圓通從何方便入三摩地。</p>
</div>
<div class='div-commentary'><p><span class='note-inline'>(䟽從佛口生從法化生得佛法分名生我法向下雖有二十五門諸聖人道緫而攝之不離十八故舉以問今各敘述○標諸大菩薩及大阿羅漢三漏俱盡三漏者欲漏見漏無明漏也所問發心最初方便也○解此下二十五聖觀十八界及以七大乃是開合之殊耳識大則合於六識根大則合於六根餘之五大則緫[(冰-水+〡)*ㄆ]六境以六境之體不出地水火風及空故也但言十八則<span class='corr'>已</span>攝七故前文云十方如來於十八界一一修行皆得圓滿無上菩提又此十八同是六根以各開根境識三故是則言六其義亦周故前文云令汝生死輪轉安樂妙常同是六根更非他物)</span>。</p>
</div>
<div class='div-orig'><p>憍陳那五比丘即從座起頂禮佛足而白佛言我在鹿苑及於雞園觀見如來最初成道於佛音聲悟明四諦。</p>
</div>
<div class='div-commentary'><p><span class='note-inline'>(䟽憍陳那姓也此云火器其先事火從此命族五比丘者初佛棄國入山修道淨飯乃命家族三人一阿溼波二拔提三摩訶男拘利舅氏二人一憍陳那二十力迦葉勑令隨衛五人銜命後各捨去在鹿苑中共修異道佛得果<span class='corr'>已</span>思度何人此五於我先曾營衛即徃為彼三轉法輪問言解否陳那先答<span class='corr'>已</span>解<span class='corr'>已</span>知諸天在空亦言其解故佛命彼名阿若多阿若多者此云解也或言<span class='corr'>已</span>知雞園精舍名也○標陳那是摩耶夫人之兄弟此五人是佛之的親家族三人皆釋種佛三轉十二因緣令知苦集滅道四諦因聲悟道○解私謂阿若多名也此云無知謂知無生之理故又翻為解故曰我初稱解等大哀經具云解本際)</span>。</p>
</div>
<div class='div-orig'><p>佛問比丘我初稱解如來印我名阿若多妙音密圓我於音聲得阿羅漢。</p>
</div>
<div class='div-commentary'><p><span class='note-inline'>(䟽雖悟四諦復了音聲本常微密圓滿未曾生滅唯一覺性此則了音聲性空唯如來藏故云妙音密圓此經所明圓通法門唯取實證○則不可隨相而解下文如來勑文殊言二十五無學皆言修習真實圓通彼等修行實無優劣前後差別故知此文正是入音聲慧法門了聲實自也)</span>。</p>
</div>
<div class='div-orig'><p>佛問圓通如我所證音聲為上。</p>
</div>
<div class='div-commentary'><p><span class='note-inline'>(䟽如文○標此方真教體清淨在音聞只可自用不同觀音旋根歸於聞思修慧三之性也○解孤山曰妙音密圓者密悟圓理也或曰涅槃說身因而皆小聖淨名入不二則俱大士唯茲二十五聖大小相叅而云方便多門歸元無二且陳那身子近悟徧空普賢彌勒久證圓理久近兩異偏圓二殊安得圓通其歸一揆對曰涅槃敘昔則小無大分淨名方等則大隔小乘其談所證豈得相混至若今經二乘作佛與法華同途闡提有性將涅槃共轍教<span class='corr'>已</span>開顯偏即圓融故使鹿苑之所證同成一乘之頓理均乎普賢諒無慚德此約實行聲聞也若乃內祕大道外現小乘則鹿苑以來何嘗非大既經發迹一揆何疑此約權行聲聞也悟理既同誰拘遠近以此觀之則大小相叅之說怡然理順遠近偏圓之惑渙然冰釋私謂夫開權發迹之說唯諸佛祕要之事非諸菩薩羅漢所能顯示其猶禮樂征伐自天子出非諸侯之事也今佛所問最初發心悟十八界誰為圓通者且欲諸聖各述本根所證權實之道耳在昔方便未會真實諸聲聞人言與菩薩同入法性孰不自謂悟入圓通如陳那等雖曰妙音密圓但是聞生滅四諦微密圓悟未可濫同如來藏理故中阿含云我至波羅柰擊妙甘露鼓又云如來說法初中後妙豈彼妙名便同法華之妙乎秖如下文說緣覺聲聞云勝妙現圓及勝性現圓又說大梵善見云身心妙圓及妙見圓澄豈此妙圓亦同圓覺妙明之性乎應知如來先令諸聖次第說竟後告文殊言此二十五無學諸大菩薩及阿羅漢各說最初成道方便皆言修習真實圓通彼等修行實無優劣前後差別斯即開權會實之正文也文殊偈云聖性無不通順逆皆方便蓋演如來之旨也主伴相濟雅合其宜又若陳那等本大迹小鹿苑所證不亦小乎豈顯本後翻令漸初密悟圓理天台化儀四教龍樹二種法輪顯露祕密俱無此說吾宗義學請熟思之贊曰鹿苑雞園躬親執侍悟佛一音發明四諦獨於眾中得解名妙音密圓證果位)</span>。</p>
</div>
<div class='div-orig'><p>優波尼沙陀即從座起頂禮佛足而白佛言我亦觀佛最初成道觀不淨相生大猒離悟諸色性。</p>
</div>
<div class='div-commentary'><p><span class='note-inline'>(䟽亦云優波尼殺曇此言近少或云塵性謂微塵是色近少分也因觀不淨白骨微塵故以此名由多貪欲故作此觀以為對治復了色塵本如來藏故云悟諸色性○標性色真空性空真色)</span>。</p>
</div>
<div class='div-orig'><p>以從不淨白骨微塵歸於虛空空色二無成無學道。</p>
</div>
<div class='div-commentary'><p><span class='note-inline'>(䟽初作不淨想後入骨鏁觀皆為治貪復因骨鏁入析色明空復因此空見色實相悟中道理○色之與空唯一實性故云空色二無)</span>。</p>
</div>
<div class='div-orig'><p>如來印我名尼沙陀。</p>
</div>
<div class='div-commentary'><p><span class='note-inline'>(解私謂既云觀佛最初成道故知觀不淨相正是小乘無漏行法言悟諸色性者斯乃聲聞悟性念處也南嶽師云觀五陰理性名性念處故雜心論偈云是身不淨相真實性常定諸受及心法亦復如是說以從不淨白骨微塵歸於虛空者由多貪故修對治法成就九想發真破惑即壞法羅漢也備如次第禪門)</span>。</p>
</div>
<div class='div-orig'><p>塵色既盡妙色密圓我從色相得阿羅漢。</p>
</div>
<div class='div-commentary'><p><span class='note-inline'>(䟽從悟得名也真善妙色即畢竟空相盡性顯悟如來藏周遍法界故曰密圓成於無學)</span>。</p>
</div>
<div class='div-orig'><p>佛問圓通如我所證色因為上。</p>
</div>
<div class='div-commentary'><p><span class='note-inline'>(解九想成時得慧解脫於諸色相發明無漏故云妙色密圓贊曰觀佛道成悟色性相欣猒兩亡空若為狀塵色盡處證圓通是中還假色為上)</span>。</p>
</div>
<div class='div-orig'><p>香嚴童子即從座起頂禮佛足而白佛言我聞如來教我諦觀諸有為相。</p>
</div>
<div class='div-commentary'><p><span class='note-inline'>(䟽觀香悟道得童真位名為童子初佛緫教觀有為相不的言香如云一切有為法如夢幻泡影如露亦如電應作如是觀)</span>。</p>
</div>
<div class='div-orig'><p>我時辭佛宴晦清齋見諸比丘燒沉水香香氣寂然來入鼻中。</p>
</div>
<div class='div-commentary'><p><span class='note-inline'>(我於向晦宴然安息在於靜室清淨之室洗心之處故名清齋靜室聞香是有為相即觀境也標即止明觀也)</span>。</p>
</div>
<div class='div-orig'><p>我觀此氣非木非空非煙非火去無所著來無所從。</p>
</div>
<div class='div-commentary'><p><span class='note-inline'>(䟽木空煙火以理推窮非香生處既來無因去復何徃以何為香而馨我鼻此則觀察香無生也標不逐緣生非由境有)</span>。</p>
</div>
<div class='div-orig'><p>由是意銷發明無漏如來印我得香嚴號。</p>
</div>
<div class='div-commentary'><p><span class='note-inline'>(䟽香既無生復何分別故云意銷分別不有能所俱亡○真覺不動湛然常遍塵垢既銷圓明淨妙故號香嚴○解資中曰非木等者觀性空也私謂凡言性空必推四性今當以木為自煙火為他和合為共空為無因此似衍門觀幻有即空之相下諸聲聞亦多是小乘觀實有滅空之義小乘雖殊所證圓通同一真諦耳若諸菩薩所悟須約中道第一義諦言之應有歷別圓融之異經雖隱略理合該通如淨名室內三十二大士說入不二法門天台所解亦分圓別豈以不二混同諸入乎)</span>。</p>
</div>
<div class='div-orig'><p>塵氣倐滅妙香密圓我從香嚴得阿羅漢。</p>
</div>
<div class='div-commentary'><p><span class='note-inline'>(䟽相盡歸如真香妙發一念不辨即登無學○標妙香密圓者性香清淨也)</span>。</p>
</div>
<div class='div-orig'><p>佛問圓通如我所證香嚴為上。</p>
</div>
<div class='div-commentary'><p><span class='note-inline'>(解前云香嚴童子則從菩薩受稱今云得阿羅漢蓋敘昔日所證如下文月光童子初得小果後於佛所得童真名預菩薩會以彼驗此名實可知贊曰宴晦清齋齅諸沉水煙木既非爐熏寂爾意銷無漏自發明我於如來親印記)</span>。</p>
</div>
<div class='div-orig'><p>藥王藥上二法王子并在會中五百梵天即從座起頂禮佛足而白佛言我無始劫為世良醫口中嘗此娑婆世界草木金石名數凡有十萬八千如是悉知苦酢鹹淡甘辛等味并諸和合俱生變異是冷是熱有毒無毒悉能遍知。</p>
</div>
<div class='div-commentary'><p><span class='note-inline'>(䟽堪任補處紹繼佛種令不斷故名法王子五百梵天是彼徒屬未詳緣起○敘昔為醫能療眾疾嘗藥知味分別性用對治不差昔既妙辨味塵今亦因此發性○解孤山曰苦酢等是六味也眾味共成名和合味直爾采用名俱生味修煉炮炙名變異味)</span>。</p>
</div>
<div class='div-orig'><p>承事如來了知味性非空非有非即身心非離身心分別味因從是開悟。</p>
</div>
<div class='div-commentary'><p><span class='note-inline'>(䟽觀味之因從何而有空有身心若即若離俱無生處了知即觀察也無生處故塵味寂然分別即息能所亡泯二俱絕朕唯是一味清淨寶覺故云從是開悟即證無生忍也○標不逐緣生非因境有非即非離味性本空悟如來藏○解私謂由事佛故必聞正法即於味性了生無生空有謂味塵也身心謂舌識也以味從合中知故相對言之味非空故非離身心味非有故非即身心中道之性於是乎顯)</span>。</p>
</div>
<div class='div-orig'><p>蒙佛如來印我昆季藥王藥上二菩薩名今於會中為法王子因味覺明位登菩薩。</p>
</div>
<div class='div-commentary'><p><span class='note-inline'>(䟽發覺明悟由了藥味故印此人藥王藥上登成也○標印我兄弟將紹法王)</span>。</p>
</div>
<div class='div-orig'><p>佛問圓通如我所證味因為上。</p>
</div>
<div class='div-commentary'><p><span class='note-inline'>(贊曰素為良醫遍知藥味物有異同性非即離舌端眼正事難瞞昆季俱登菩薩位)</span>。</p>
</div>
<div class='div-orig'><p>跋陀婆羅并其同伴十六開士即從座起頂禮佛足而白佛言。</p>
</div>
<div class='div-commentary'><p><span class='note-inline'>(解孤山曰跋陀婆羅此云賢守自守護賢德復守護眾生或云賢首以位居等覺為眾賢之首故)</span>。</p>
</div>
<div class='div-orig'><p>我等先於威音王佛聞法出家於浴僧時隨例入室忽悟水因。</p>
</div>
<div class='div-commentary'><p><span class='note-inline'>(䟽跋陀婆羅云賢護准法華說威音王佛有二萬億相繼出世此人初佛像法之中為上慢者毀常不輕由是墮獄經於千劫罪畢得出值後威音出家獲悟也○隨例入浴觀此水性了不可得不從因生故悟水因)</span>。</p>
</div>
<div class='div-orig'><p>既不洗塵亦不洗體中間安然得無所有。</p>
</div>
<div class='div-commentary'><p><span class='note-inline'>(解私謂水因謂所觸之因也塵體即能觸之緣也塵本無染體亦常淨能所如幻二邊俱空故中間覺觸之心安然契性矣)</span>。</p>
</div>
<div class='div-orig'><p>宿習無忘乃至今時從佛出家令得無學。</p>
</div>
<div class='div-commentary'><p><span class='note-inline'>(䟽塵無自性纔生即滅體是幻有性相本空水無所因安然不動三俱無得孰為浴事無始妄習頓然銷落○乃至今時得成無學○解孤山曰得等覺分果也)</span>。</p>
</div>
<div class='div-orig'><p>彼佛名我跋陀婆羅妙觸宣明成佛子住。</p>
</div>
<div class='div-commentary'><p><span class='note-inline'>(䟽由斯觀察塵觸既盡妙觸現前得無生忍名佛子住以善能守護令妄不起令覺不動名跋陀婆羅○標觸具三和今翻為三德祕藏故名妙也)</span>。</p>
</div>
<div class='div-orig'><p>佛問圓通如我所證觸因為上。</p>
</div>
<div class='div-commentary'><p><span class='note-inline'>(䟽因觸悟道故云觸因贊曰塵體不洗即亡所得垢慢俱除今證無學夙習無忘用記為成佛子住承誰力)</span>。</p>
</div>
<div class='div-orig'><p>摩訶迦葉及紫金光比丘尼等即從座起頂禮佛足而白佛言我於徃劫於此界中有佛出世名日月燈我得親近聞法修學。</p>
</div>
<div class='div-commentary'><p><span class='note-inline'>(摩訶迦葉云大飲光氏名畢鉢羅頭陀上行○眾推無上紫金光尼在家時婦緣起如常日月燈所便得親近聞法修行)</span>。</p>
</div>
<div class='div-orig'><p>佛滅度後供養舍利然燈續明以紫光金塗佛形像。</p>
</div>
<div class='div-commentary'><p><span class='note-inline'>(室利羅婆如來體骨然燈塗金皆是身金光耀之因累劫皆爾非止一佛故得然也經出別緣各從一說○標以紫光金緣起出百緣經)</span>。</p>
</div>
<div class='div-orig'><p>自爾<span class='corr'>已</span>來世世生生身常圓滿紫金光聚此紫金光比丘尼等即我眷屬同時發心。</p>
</div>
<div class='div-commentary'><p><span class='note-inline'>(䟽如文○標此紫金光比丘尼本昔為貧女獲一金珠於毗婆佛像法中請鍛金師補佛像形所獲)</span>。</p>
</div>
<div class='div-orig'><p>我觀世間六塵變壞唯以空寂修於滅盡身心乃能度百千劫猶如彈指。</p>
</div>
<div class='div-commentary'><p><span class='note-inline'>(䟽六塵生滅是意家境今觀此法本自不生今則無滅以心生故種種法生心滅故種種法滅心不見心無相可得能所都寂法性現前身之與心本來不動故令能度多劫如彈指也　解孤山曰修於滅盡者即九次第定中第九滅受想定也今迦葉於雞足山尚入此定以待彌勒)</span>。</p>
</div>
<div class='div-orig'><p>我以空法成阿羅漢世尊說我頭陀為最。</p>
</div>
<div class='div-commentary'><p><span class='note-inline'>(頭陀新云杜多此翻抖擻)</span>。</p>
</div>
<div class='div-orig'><p>妙法開明銷滅諸漏。</p>
</div>
<div class='div-commentary'><p><span class='note-inline'>(䟽塵法既空妙法宣現故獲無漏成無學果○標即如來藏性體之顯也)</span>。</p>
</div>
<div class='div-orig'><p>佛問圓通如我所證法因為上。</p>
</div>
<div class='div-commentary'><p><span class='note-inline'>(䟽已上六人依塵開悟贊曰然燈續明奉佛舍利飾像以金報得如是滅定中<span class='corr'>已</span>證圓通何故拈華重瞥地)</span>。</p>
</div></div>
<p class='juan'>首楞嚴經義海卷第十五　頗五</p>
<div class='div-w'>
<p class='h1'>音釋</p>
<div class='div-note'>瘧<p style="margin-left:1em"><span class='note-inline'>(魚約切痁病也)</span>。</p>
翹<p style="margin-left:1em"><span class='note-inline'>(渠堯切企也)</span>。</p>
糅<p style="margin-left:1em"><span class='note-inline'>(女救切雜也)</span>。</p>
滌<p style="margin-left:1em"><span class='note-inline'>(徒歷切除也)</span>。</p>
攬<p style="margin-left:1em"><span class='note-inline'>(魯敢切手取也)</span>。</p>
綰<p style="margin-left:1em"><span class='note-inline'>(烏板切繫也)</span>。</p>
掣<p style="margin-left:1em"><span class='note-inline'>(尺列切挽也)</span>。</p>
鵠<p style="margin-left:1em"><span class='note-inline'>(胡沃切鳥名)</span>。</p>
邂逅<p style="margin-left:1em"><span class='note-inline'>(邂胡懈切逅胡遘切邂逅不期而會也)</span>。</p>
廁<p style="margin-left:1em"><span class='note-inline'>(初吏切次也)</span>。</p>
揆<p style="margin-left:1em"><span class='note-inline'>(巨癸切度也)</span>。</p>
爐<p style="margin-left:1em"><span class='note-inline'>(龍都切)</span>。</p>
煉<p style="margin-left:1em"><span class='note-inline'>(連彥切精熟也)</span>。</p>
炮炙<p style="margin-left:1em"><span class='note-inline'>(炮薄交切置火中曰炮炙之石切近火曰炙)</span>。</p>
瞞<p style="margin-left:1em"><span class='note-inline'>(正作設母官切歁也)</span>。</p>
<span class='corr'>鍛</span><p style="margin-left:1em"><span class='note-inline'>(丁貫切鍊也)</span>。</p>
抖擻<p style="margin-left:1em"><span class='note-inline'>(抖當口切擻蘇后切抖擻振舉也)</span>。</p>
</div></div>
</div><!-- end of div[@id='body'] -->
</body></html>