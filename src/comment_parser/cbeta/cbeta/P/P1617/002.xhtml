<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu4' />
<p class='juan'>妙法蓮華經要觧卷第二　　　　　曠三</p><p class="byline">溫陵開元蓮寺比丘　戒環　觧</p>
<div class='div-other'><a id='mulu5' />
<div class='div-orig'><p>姚秦三藏　法師　鳩摩羅什奉　詔譯</p>
</div>
<div class='div-commentary'><p style="margin-left:1em">姚秦東晉偽王也姓姚名興為秦國王梵語鳩摩羅什此云童壽謂童年而有耆德也奉秦王詔翻譯此經。</p>
</div>
<div class='div-orig'><p>序品第一</p>
<p>如是我聞一時佛住王舍城耆闍崛山中。</p>
</div>
<div class='div-commentary'><p style="margin-left:1em">如是之法我從佛聞此阿難結集時陞座最初之唱以證法有所授而已不必玄說一時之語乃佛遺言諸經通用故不定指也王舍城即靈山所附之城摩竭陁國之属境也即西域人間耆闍崛山此云鷲頭山從形得名即古佛住處以古佛所住故稱靈鷲夫說法所依各隨宗趣華嚴展轉十處為圓彰法界圓覺依大光明藏為直示本起此依人間之城者同染淨以明蓮華之義據古佛之處者示祖述以繼燈明之道耳。</p>
<p style="margin-left:1em">此經會權歸實聲聞當機所以初列菩薩即主伴眾也人天外護眾也。</p>
</div>
<div class='div-orig'><p>與大比丘眾萬二千人俱皆是阿羅漢諸漏<span class='corr'>已</span>[書-曰+皿]無復煩惱逮得<span class='corr'>己</span>利[書-曰+皿]諸有結心得自在。</p>
</div>
<div class='div-commentary'><p style="margin-left:1em">佛常隨眾止千二百五十人今言萬二千者兼他方所集也阿羅漢義翻殺賊亦曰應供亦曰不生也善淵之心不能全一粘湛發識流逸奔境名漏諸漏者謂欲漏有漏無明漏皆以粘湛妄識為體為三界煩惱之本煩惱即貪嗔癡等十使為諸漏之緣戕害法身偪惱正性名煩惱賊言漏[書-曰+皿]無惱者以本[書-曰+皿]故緣無是謂殺賊也<span class='corr'>己</span>利即證智斷惑之事文句謂三界因果皆為他事智斷功德乃名<span class='corr'>己</span>利逮得<span class='corr'>己</span>利乃堪為人天福田故號應供律文凡於應供須忖<span class='corr'>己</span>德行全缺者使忖<span class='corr'>己</span>利也盖夫苦身而作端坐而食擎跽而拜逆立而受苟無<span class='corr'>己</span>利之德其害非細行人識之諸有結者即惑習之業為二十五有之生因以因[書-曰+皿]則果亡是謂不生也小乘有定無慧為偏縛未得自在今云心得自在乃是定慧兩足俱觧脫人以明大阿羅漢影響眾尓其名曰阿若憍陳如摩訶迦葉優樓頻螺迦葉伽耶迦葉那提迦葉舍利弗大目犍連摩訶迦旃延阿㝹樓䭾劫賔那憍梵波提離婆多畢凌伽婆蹉薄拘羅摩訶俱絺羅難陁孫陁羅難陁富樓那彌多羅尼子須菩提阿難羅睺羅如是眾所知識大阿羅漢等。</p>
<p style="margin-left:1em">此舉萬二千人領袖上德即十大弟子之列也佛有十大弟子為法王法臣各備眾德權示專門輔弼大化故大迦葉頭陁第一身子智慧第一目連神通旃延論議阿㝹天眼富那說法善吉觧空阿難多聞波離持律羅云密行各居第一如孔門十哲之列是其常數今從憍陳至羅云有二十人者旁兼眾德圓彰法化也亦各有第一之德增一阿含云憍陳初悟觧優樓供養眾伽耶伏諸結那提善教化劫賔知星宿憍梵受天供離婆不倒亂畢凌能苦坐薄拘壽不夭俱絺善答難孫陁容挺特各第一也眾所知識者其德顯著故諸名緣義非經要旨不必繁講。</p>
</div>
<div class='div-orig'><p>復有學無學二千人摩訶波闍波提比丘尼與眷属六千人俱羅睺羅母耶輸陀羅比丘尼亦與眷属俱。</p>
</div>
<div class='div-commentary'><p style="margin-left:1em">此小聲聞眾尚在學地學於無學者也摩訶波闍此云大愛道為尼眾首與耶輸皆示迹同塵影響眾也。</p>
</div>
<div class='div-orig'><p>菩薩摩訶薩八萬人皆於阿耨多羅三藐三菩提不退轉皆得陀羅尼樂說辯才轉不退轉法輪供養無量百千諸佛於諸佛所植眾德本常為諸佛之所稱歎以慈修身善入佛慧通達大智到於彼岸名稱普聞無量世界能度無數百千眾生。</p>
</div>
<div class='div-commentary'><p style="margin-left:1em">菩薩摩訶薩者謂菩薩中之大菩薩即地上等覺之列揀非地前也阿耨菩提此云無上正遍正道陁羅尼此云總持謂得一切智總持萬法也樂說辯即四辯之總八地<span class='corr'>已</span>上名不退位五地七地得陁羅尼說决定法名不退輪諸皆歎德也住不退位者得是道以處<span class='corr'>已</span>轉不退輪者運是道以利人此自覺覺他之德也以慈修身者意在洪濟善入佛慧謂能運漚和通達大智則所證者明到於彼岸則所造者實此內德也由是充實著現故名稱普聞此外德也內德通達則有見而化者外德普聞則有聞而化者故其所度至於無數百千皆大菩薩之德地前所無矣。</p>
</div>
<div class='div-orig'><p>其名曰文殊師利菩薩觀世音菩薩得大勢菩薩常精進菩薩不休息菩薩寶掌菩薩藥王菩薩勇施菩薩寶月菩薩月光菩薩滿月菩薩大力菩薩無量力菩薩越三界菩薩䟦陁婆羅菩薩彌勒菩薩寶積菩薩導師菩薩如是等菩薩摩訶薩八萬人俱。</p>
</div>
<div class='div-commentary'><p style="margin-left:1em">此經以智立體故文殊居首盖文殊具大智妙德為法身體為諸佛師為世間眼開佛知見莫先於此餘各表此經之一德也觀音助智行悲大勢具大德用精進念不退轉不息億劫勤修寶掌掌握法寶藥王應機發藥勇施一切能捨寶月覺體明淨月光能除癡闇滿月兼上二德大力負荷大法無量力對境不動越三界不現身意䟦陁羅善護正見彌勒以慈續佛寶積能聚能利導師導邪入正此八萬之上首一經之表法也盖由大智開佛知見而助智以悲歷備眾德乃至導邪入正則一乘之體具萬行之用全矣不列普賢者自觀音<span class='corr'>已</span>下皆普賢之行但初且以智立體開佛知見終至以行成德乃見普賢各專表也。</p>
</div>
<div class='div-orig'><p>爾時釋提桓因與其眷属二萬天子俱復有明月天子普香天子寶光天子四大天王與其眷属萬天子俱自在天子大自在天子與其眷属三萬天子俱娑婆世界主梵天王尸棄大梵光明大梵等與其眷属萬二千天子俱。</p>
</div>
<div class='div-commentary'><p style="margin-left:1em">釋提桓因即帝釋也明月月天子普香星天子寶光日天子也欲界六天曰四天王天忉利夜摩兜率化樂他化自在帝釋即忉利天主化樂天主號自在他化天主號大自在不言夜摩兜率者舉上下以該中也色界三禪十八天初禪三梵天其王為娑婆界主號尸棄大梵二禪三光天王號光明大梵不舉餘天者言等以該之。</p>
</div>
<div class='div-orig'><p>有八龍王難陁龍王䟦難陁龍王娑伽羅龍王和修吉龍王德义迦龍王阿那婆達多龍王摩那斯龍王優鉢羅龍王等各與若干百千眷属俱。</p>
</div>
<div class='div-commentary'><p style="margin-left:1em">難陁此云喜䟦云賢以時雨喜物有賢德故二龍乃目連所降者娑伽羅云海和修吉云多頭德义迦云現毒阿耨達池名摩那斯云大身優鉢羅云青蓮池若干即不定數謂不勝數也。</p>
</div>
<div class='div-orig'><p>有四緊那羅王法緊那羅王妙法緊那羅王大法緊那羅王持法緊那羅王各與若干百千眷属俱。</p>
</div>
<div class='div-commentary'><p style="margin-left:1em">緊那此云疑神似人而有角可疑亦云歌神隨佛說法皆能歌之故皆名法也法緊歌四諦妙緊歌十二緣大緊歌六度持緊歌一乘。</p>
</div>
<div class='div-orig'><p>有四乾闥婆王樂乾闥婆王樂音乾闥婆王羙乾闥婆王羙音乾闥婆王各與若干百千眷属俱。</p>
</div>
<div class='div-commentary'><p style="margin-left:1em">乾闥婆此云嗅香能尋香奏樂也樂謂歌舞等伎樂音謂鼓節絃歌羙即伎中勝者羙音音中勝者。</p>
</div>
<div class='div-orig'><p>有四阿修羅王婆稚阿修羅王佉羅騫䭾阿修羅王毘摩質多羅阿修羅王羅[目*候]阿修羅王各與若干百千眷属俱。</p>
</div>
<div class='div-commentary'><p style="margin-left:1em">修羅此云非天多嗔無天行故婆稚云有縛好闘戰故佉羅云廣肩涌海水者毘摩質多云海水波音擊海波者羅睺云障蔽能障日月。</p>
</div>
<div class='div-orig'><p>有四迦樓羅王大威德迦樓羅王大身迦樓羅王大滿迦樓羅王如意迦樓羅王各與若千百千眷属俱。</p>
</div>
<div class='div-commentary'><p style="margin-left:1em">迦樓羅此云金翅鳥常噉龍大威懾龍大身勝群大滿龍常滿意如意頷有此珠八部皆神眾能變形預會不列夜义摩[目*候]羅畧之也。</p>
</div>
<div class='div-orig'><p>韋提希子阿闍世王與若干百千眷属俱各禮佛足退坐一靣。</p>
</div>
<div class='div-commentary'><p style="margin-left:1em">摩竭陁國頻婆羅王夫人號韋提希其子號阿闍世不舉人民者王出而民從可知各禮佛足退坐一面言雖多不逼肅然有序。</p>
</div>
<div class='div-orig'><p>爾時世尊四眾圍繞供養恭敬尊重讚歎為諸菩薩說大乘經名無量義教菩薩法佛所護念。</p>
<p>佛說此經<span class='corr'>已</span>結跏趺坐入於無量義處三昧身心不動。</p>
</div>
<div class='div-commentary'><p style="margin-left:1em">無量義經云無量義者從一實相生無量法眾集先說無量義經經畢復入無量義定者所以發妙法端緒也示於一事一理一動一寂之間莫不具無量義然後可入妙法。</p>
</div>
<div class='div-orig'><p>是時天雨曼陀羅華摩訶曼陁羅華曼殊沙華摩訶曼殊沙華而散佛上及諸大眾。</p>
</div>
<div class='div-commentary'><p style="margin-left:1em">摩訶云大曼陀羅云適意曼殊沙云柔軟皆天妙華也華表正因以因必趣果故散佛上而又及大眾者示此會當得正因也。</p>
</div>
<div class='div-orig'><p>普佛世界六種震動。</p>
</div>
<div class='div-commentary'><p style="margin-left:1em">六震者動起涌震吼擊六種也東涌西沒動遍等遍之說皆不離此所以六震者表依六識翻破無明楞嚴說山河大地皆無明感結本唯一真故云普佛世界。</p>
</div>
<div class='div-orig'><p>爾時會中比丘比丘尼優婆塞優婆夷天龍夜义乾闥婆阿修羅迦樓羅緊那羅摩[目*候]羅伽人非人及諸小王轉輪聖王是諸大眾得未曾有歡喜合掌一心觀佛。</p>
</div>
<div class='div-commentary'><p style="margin-left:1em">喜覩前瑞翹竚嘉應。</p>
</div>
<div class='div-orig'><p>爾時佛放眉間白毫相光照東方萬八千世界靡不周遍。</p>
</div>
<div class='div-commentary'><p style="margin-left:1em">一光周亘全彰妙體也白毫即本覺妙明東方為不動智境萬八千界依根塵識十八界言也眾生迷此本明本智成十八界自為限礙難造妙體故將說法華先現此瑞使行人直下自發本明照了本智則根塵識界通為智境無復限礙廓達圓融故言萬八千界。</p>
</div>
<div class='div-orig'><p>下至阿鼻地獄上至阿迦膩吒天於此世界[書-曰+皿]見彼土六趣眾生又見彼土現在諸佛及聞諸佛所說經法。</p>
</div>
<div class='div-commentary'><p style="margin-left:1em">阿鼻此云無間即地獄最下阿迦膩吒云質礙究竟即色界極頂不言無色者無色非可見故上極諸天下窮地獄於此世界[書-曰+皿]見彼土所謂圓現。</p>
</div>
<div class='div-orig'><p>并見彼諸比丘比丘尼優婆塞優婆夷諸修行得道者復見諸菩薩摩訶薩種種因緣種種信觧種種相貌行菩薩道復見諸佛般涅槃者復見諸佛般涅槃後以佛舍利起七寶塔。</p>
</div>
<div class='div-commentary'><p style="margin-left:1em">始自比丘四眾修行得道次見菩薩諸佛行相終至涅槃起塔是現眾生諸佛之始終也一光東照周亘圓現如此詳悉者直依智境示諸法實相也世間萬法自識境觀之悉皆幻惑莫得其實自智境觀之如是性相因緣如是果報本末咸一妙明無非實相若諸眾生本明洞發本智現前則廓然圓現與佛不殊妙體實相昭昭心目矣故文殊曰今佛放光明助發實相義自後經文全顯斯旨故先發緒如此。</p>
</div>
<div class='div-orig'><p>爾時弥勒菩薩作是念今者世尊現神變相以何因緣而有此瑞今佛世尊入於三昧是不可思議現希有事當以問誰誰能答者復作此念是文殊師利法王之子已曾親近供養過去無量諸佛必應現此希有之相我今當問尒時比丘比丘尼優婆塞優婆夷及諸天龍鬼神等咸作此念是佛光明神通之相今當問誰尒時弥勒菩薩欲自決疑又觀四眾比丘比丘尼優婆塞優婆夷及諸天龍鬼神等眾會之心而問文殊師利言以何因緣而有此瑞神通之相放大光明照於東方萬八千土悉見彼佛國界莊嚴。</p>
</div>
<div class='div-commentary'><p style="margin-left:1em">弥勒為補處之主欲作當來之利故於此示疑以問文殊為世間之眼欲發羣盲之智故於後援古以證是謂助發。</p>
</div>
<div class='div-orig'><p>於是弥勒菩薩欲重宣此義以偈問曰。</p>

<div class="lg regular" style="margin-left:0em;"><div class='lg-row'>文殊師利　導師何故　眉間白毫</div>
<div class='lg-row'>大光普照　雨曼陁羅　曼殊沙華</div>
<div class='lg-row'>栴檀香風　恱可眾心　以是因緣</div>
<div class='lg-row'>地皆嚴淨　而此世界　六種震動</div>
<div class='lg-row'>而四部眾　咸皆歡喜　身意快然</div>
<div class='lg-row'>得未曾有</div>
</div></div>
<div class='div-commentary'><p style="margin-left:1em">此問放光雨華動地眾喜四瑞也不問說法入定二瑞者為所常見故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>眉間光明　照於東方　萬八千土</div>
<div class='lg-row'>皆如金色　從阿鼻獄　上至有頂</div>
<div class='lg-row'>諸世界中　六道眾生　生死所趣</div>
<div class='lg-row'>善惡業緣　受報好醜　於此悉見</div>
</div></div>
<div class='div-commentary'><p style="margin-left:1em">頌上極諸天下窮地獄等相也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又覩諸佛　聖主師子　演說經典</div>
<div class='lg-row'>微妙第一　具聲清淨　出柔軟音</div>
<div class='lg-row'>教諸菩薩　無數億萬　梵音深妙</div>
<div class='lg-row'>令人樂聞　各於世界　講說正法</div>
<div class='lg-row'>種種因緣　以無量喻　照明佛法</div>
<div class='lg-row'>開悟眾生　若人遭苦　厭老病死</div>
<div class='lg-row'>為說涅槃　[書-曰+皿]諸苦際　若人有福</div>
<div class='lg-row'>曾供養佛　志求勝法　為說緣覺</div>
<div class='lg-row'>若有佛子　修種種行　求無上慧</div>
<div class='lg-row'>為說淨道</div>
</div></div>
<div class='div-commentary'><p style="margin-left:1em">頌見聞諸佛所說經法也聖主師子言說法無畏演說經典微妙第一至令人樂聞即以一乘教諸菩薩也講說正法種種因緣至為說淨道即以三乘開悟眾生也若人遭苦至[書-曰+皿]諸苦際即小乘四諦法四句如次配見苦斷集修道證滅也若人有福至為說緣覺即中乘十二緣法也聲聞三生種福為厭苦支佛百劫種福為求道故有福供佛志求勝法可授中乘若有佛子至為說淨道即大乘六度法也六度以種種行為用以無上慧為體行得慧濟即無染著故名淨道於二乘言人於大乘言佛子者止宿草菴自同使人成就大志乃命為子。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>文殊師利　我住於此　見聞若斯</div>
<div class='lg-row'>及千億事　如是眾多　今當略說</div>
</div></div>
<div class='div-commentary'><p style="margin-left:1em">結前開後也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我見彼土　恒沙菩薩　種種因緣</div>
<div class='lg-row'>而求佛道　或有行施　金銀珊瑚</div>
<div class='lg-row'>真珠摩尼　[王*車]璖瑪瑙　金剛諸珎</div>
<div class='lg-row'>奴婢車乘　寶飾輦輿　歡喜布施</div>
<div class='lg-row'>回向佛道　願得是乘　三界第一</div>
<div class='lg-row'>諸佛所歎　或有菩薩　駟馬寶車</div>
<div class='lg-row'>欄楯華盖　軒飾布施　復見菩薩</div>
<div class='lg-row'>身肉手足　及妻子施　求無上道</div>
<div class='lg-row'>又見菩薩　頭目身體　欣樂施與</div>
<div class='lg-row'>求佛智慧　文殊師利　我見諸王</div>
<div class='lg-row'>徃詣佛所　問無上道　便捨樂土</div>
<div class='lg-row'>宮殿臣妾　剃除鬚髮　而被法服</div>
<div class='lg-row'>或見菩薩　而作比丘　獨處閑靜</div>
<div class='lg-row'>樂誦經典　又見菩薩　勇猛精進</div>
<div class='lg-row'>入於深山　思惟佛道　又見離欲</div>
<div class='lg-row'>常處空閑　深修禪定　得五神通</div>
<div class='lg-row'>又見菩薩　安禪合掌　以千萬偈</div>
<div class='lg-row'>讚諸法王　復見菩薩　智深志固</div>
<div class='lg-row'>能問諸佛　聞悉受持　又見佛子</div>
<div class='lg-row'>定慧具足　以無量喻　為眾講法</div>
<div class='lg-row'>欣樂說法　化諸菩薩　破魔兵眾</div>
<div class='lg-row'>而擊法鼓</div>
</div></div>
<div class='div-commentary'><p style="margin-left:1em">此頌修行之始後頌涅槃之終此即種種因緣信觧相皃而大要不出六度從或有行施至求佛智慧檀度也我見諸王至而被法服戒度也比丘處閑誦經忍度也菩薩勇猛為道進度也離欲修禪至讚諸法王禪度也智深志固至而擊法鼓智度也戒有三聚謂攝善法戒攝眾生戒攝律儀戒諸王問道攝善法也捨臣妾攝眾生也被法服攝律儀也忍有三種謂生忍苦忍第一義忍比丘處閑誦經即閑林靜谷惡人惡獸為生忍礪比丘節為苦忍樂誦經典即第一義忍也離欲有三謂五塵欲二乘欲法愛欲皆離也得五神通者非凡夫五通以初學對佛分有漏無漏耳。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>又見菩薩　寂然宴默　天龍恭敬</div>
<div class='lg-row'>不以為喜　又見菩薩　處林放光</div>
<div class='lg-row'>濟地獄苦　令入佛道　又見佛子</div>
<div class='lg-row'>未甞睡眠　經行林中　勤求佛道</div>
<div class='lg-row'>又見具戒　威儀無缺　淨如寶珠</div>
<div class='lg-row'>以求佛道　又見佛子　住忍辱力</div>
<div class='lg-row'>增上慢人　惡罵捶打　皆悉能忍</div>
<div class='lg-row'>以求佛道　又見菩薩　離諸戲笑</div>
<div class='lg-row'>及癡眷属　親近智者　一心除亂</div>
<div class='lg-row'>攝念山林　億千萬嵗　以求佛道</div>
<div class='lg-row'>或見菩薩　肴饍飲食　百種湯藥</div>
<div class='lg-row'>施佛及僧　名衣上服　價直千萬</div>
<div class='lg-row'>或無價衣　施佛及僧　千萬億種</div>
<div class='lg-row'>栴檀寶舍　眾妙臥具　施佛及僧</div>
<div class='lg-row'>清淨園林　花菓茂盛　流泉浴池</div>
<div class='lg-row'>施佛及僧　如是等施　種種微妙</div>
<div class='lg-row'>歡喜無厭　求無上道</div>
<div class='lg-row'>或有菩薩　說寂滅法　種種教召</div>
<div class='lg-row'>無數眾生　或見菩薩　觀諸法性</div>
<div class='lg-row'>無有二相　猶如虛空　又見佛子</div>
<div class='lg-row'>心無所著　以此妙慧　求無上道</div>
</p></div>
<div class='div-commentary'><p style="margin-left:1em">此廣頌菩薩行道因緣相皃也天龍恭敬不以為喜菩薩自重也處林放光濟地獄苦菩薩大悲也癡眷属謂唯恣情欲不能遷善者自未甞睡眠至歡喜無厭乃六度眾行不復次第但隨所見或有說寂滅法等者或以教說求道也觀諸法性等者或以覺觀求道也心無所著等者離教觀忘心迹以求道也雖種種因緣相皃不同無非實相妙行故於光中詳現。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>文殊師利　又有菩薩　佛滅度後</div>
<div class='lg-row'>供養舍利　又見佛子　造諸塔廟</div>
<div class='lg-row'>無數恒沙　嚴飾國界　寶塔高妙</div>
<div class='lg-row'>五千由旬　縱廣正等　二千由旬</div>
<div class='lg-row'>一一塔廟　各千幢幡　珠交露幔</div>
<div class='lg-row'>寶鈴和鳴　諸天龍神　人及非人</div>
<div class='lg-row'>香華伎樂　常以供養　文殊師利</div>
<div class='lg-row'>諸佛子等　為供舍利　嚴飾塔廟</div>
<div class='lg-row'>國界自然　殊特妙好　如天樹王</div>
<div class='lg-row'>其華開敷</div>
</div></div>
<div class='div-commentary'><p style="margin-left:1em">此頌涅槃之終也直曰縱橫曰廣四十里為一由旬天樹王者忉利天園生樹寶華開時天界自然嚴飾妙好乃佛滅後供養舍利果報也故諸佛子為供舍利嚴好如之。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛放一光　我及眾會　見此國界</div>
<div class='lg-row'>種種殊妙　諸佛神力　智慧希有</div>
<div class='lg-row'>放一淨光　照無量國　我等見此</div>
<div class='lg-row'>得未曾有　佛子文殊　願泱眾疑</div>
<div class='lg-row'>四眾欣仰　瞻仁及我　世尊何故</div>
<div class='lg-row'>放斯光明　佛子時荅　决疑令喜</div>
<div class='lg-row'>何所饒益　演斯光明　佛坐道塲</div>
<div class='lg-row'>所得妙法　為欲說此　為當授記</div>
<div class='lg-row'>示諸佛土　眾寶嚴淨　及見諸佛</div>
<div class='lg-row'>此非小緣　文殊當知　四眾龍神</div>
<div class='lg-row'>瞻察仁者　為說何等</div>
</div></div>
<div class='div-commentary'><p style="margin-left:1em">仁指文殊也。</p>
</div>
<div class='div-orig'><p>爾時文殊師利語弥勒菩薩摩訶薩及諸大士善男子等如我惟忖今佛世尊欲說大法雨大法雨吹大法螺擊大法鼓演大法義諸善男子我於過去諸佛曾見此瑞放斯光已即說大法是故當知今佛現光亦復如是欲令眾生咸得聞知一切世間難信之法故現斯瑞。</p>
</div>
<div class='div-commentary'><p style="margin-left:1em">雨以一味霑洽螺以一音亘徹鼓以號令群眾義以開發隨宜。</p>
</div>
<div class='div-orig'><p>諸善男子如過去無量無邊不可思議阿僧祇劫尒時有佛號日月燈明如來應供正徧知明行足善逝世間觧無上士調御丈夫天人師佛世尊。</p>
</div>
<div class='div-commentary'><p style="margin-left:1em">阿僧云無數劫云時分欲原光瑞本始而推之於無數不思之劫者此光此法固始於無始超乎數量也佛號日月燈者日昱晝月昱夜燈則照於日月所不照而通乎晝夜之道相續無窮彼佛妙智真明兼三者之德故以為號十號初言本終言迹中言德本謂真性一切如也故曰如來迹謂道化人天尊仰故曰世尊德即萬德種智事也為良福田故應供養圓具四智故能正遍知萬行真明曰明行足善入塵勞窮[書-曰+皿]萬法曰善逝世間觧證無等等曰無上士化物不暴挺然不屈曰調御丈夫三界模範曰天人師自他覺滿曰佛總而言之從如實道來具萬德應物為世所尊之號也。</p>
</div>
<div class='div-orig'><p>演說正法初善中善後善其義深遠其語巧妙純一無雜具足清白梵行之相為求聲聞者說應四諦法度生老病死究竟涅槃為求辟支佛者說應十二因緣法為諸菩薩說應六波羅蜜令得阿耨多羅三藐三菩提成一切種智。</p>
</div>
<div class='div-commentary'><p style="margin-left:1em">此敘燈明亦於一乘隨宜說三也初中後者指三乘之法皆應機契道無不善也藉權顯實故其義深遠方便隨機故其語巧妙本於一乘故純一無雜明菩薩行故具足清白梵行之相以一乘應三乘而說故云說應四諦等於二乘言求於菩薩不言求者佛為大事出興本說教菩薩法故不待求於餘乘非所願說特因樂小者求而後說也於聲聞言涅槃於辟支菩薩言種智者聲聞厭生死苦取滅諦小果故進之於究竟涅槃辟支利智菩薩大根故成之以一切種智一切種智唯佛能具次復有佛亦名日月燈明次復有佛亦名日月燈明如是二萬佛皆同一字號日月燈明又同一姓姓頗羅墮弥勒當知初佛後佛皆同一字名日月燈明十號具足所可說法初中後善其最後佛未出家時有八王子一名有意二名善意三名無量意四名寶意五名增意六名除疑意七名響意八名法意是八王子威德自在各領四天下是諸王子聞父出家得阿耨多羅三藐三菩提悉捨王位亦隨出家發大乘意常修梵行皆為法師<span class='corr'>已</span>於千萬佛所植諸善本。</p>
<p style="margin-left:1em">此又引然燈本始以明妙法傳續之由也自初燈明至最後燈明有二萬佛然燈即最後燈明之王子也名字姓皆同者明道同也有八王子者聖人示迹表法也依燈明有八意表從妙明真心出妙觀察意其用有八也妙心本空而能有用故名有意此妙有也出乎妙心用無不善故名善意此妙善也量不可測名無量意此妙量也對境利用名寶意此妙寶也觸類而長名增意此妙增也善能覺了名除疑意此妙覺也應物如響名響意此妙響也建立萬法名法意此妙法也領四天下者未出家時未免物累也聞父得道捨位出家者離情去累乃趣正覺之表也智勝王子有珍玩之具聞父得道捨之而徃其意同此心王出三界家則八識之子隨出而為諸法師亦若是矣。</p>
</div>
<div class='div-orig'><p>是時日月燈明佛說大乘經名無量義教菩薩法佛所護念說是經<span class='corr'>已</span>即於大眾中結跏趺坐入於無量義處三昧身心不動是時天雨曼陁羅華摩訶曼陁羅華曼殊沙華摩訶曼殊沙華而散佛上及諸大眾普佛世界六種震動尒時會中比丘比丘尼優婆塞優婆夷天龍夜义乾闥婆阿修羅迦樓羅緊那羅摩[目*候]羅伽人非人及諸小王轉輪聖王等是諸大眾得未曾有歡喜合掌一心觀佛尒時如來放眉間白毫相光照東方萬八千佛土靡不周遍如今所見是諸佛土。</p>
<p>彌勒當知爾時會中有二十億菩薩樂欲[聽-王]法是諸菩薩見此光明普照佛土得未曾有欲知此光所為因緣。</p>
</div>
<div class='div-commentary'><p style="margin-left:1em">昔眾見瑞欲知其緣亦如今眾。</p>
</div>
<div class='div-orig'><p>時有菩薩名曰妙光有八百弟子是時日月燈明佛從三昧起因妙光菩薩說大乘經名妙法蓮華教菩薩法佛所護念。</p>
</div>
<div class='div-commentary'><p style="margin-left:1em">妙光即文殊前身昔因妙光而說者為其為世間眼能證此法故今亦因其助發。</p>
</div>
<div class='div-orig'><p>六十小劫不起於座時會[聽-王]者亦坐一處六十小劫身心不動[聽-王]佛所說謂如食頃是時眾中無有一人若身若心而生懈倦。</p>
</div>
<div class='div-commentary'><p style="margin-left:1em">昔眾六十小劫謂如食頃今眾五十小劫謂如半日皆由得法華三昧於道不倦如此盖法華三昧真知見力不為頃久推移不為時劫加損故也。</p>
</div>
<div class='div-orig'><p>日月燈明佛於六十小劫說是經<span class='corr'>已</span>即於梵魔沙門婆羅門及天人阿修羅眾中而宣此言如來於今日中夜當入無餘涅槃。</p>
</div>
<div class='div-commentary'><p style="margin-left:1em">經<span class='corr'>已</span>唱滅欲付大事故今佛經<span class='corr'>已</span>亦云不久涅槃欲以妙法付囑有在也涅槃此云滅度謂滅[書-曰+皿]諸苦度生死海真常道果之號非喪亡之號也真常者生靈性命之大本也本真無妄凝常不變由一念之迷妄沉幻苦而失其所謂真淪變生死而失其所謂常聖人復還元覺不沉諸妄不受諸變故曰真常與儒所謂復則不妄老所謂復命曰常同意所謂有餘無餘者小乘厭生死苦欲速出三界滯於偏真證性未圓故名有餘大乘離生死見無退無出凝然常寂證性<span class='corr'>已</span>圓故名無餘今云入涅槃者示脫幻妄塵擾而反乎本真凝寂也。</p>
</div>
<div class='div-orig'><p>時有菩薩名曰德藏日月燈明佛即授其記告諸比丘是德藏菩薩次當作佛號曰淨身多陁阿伽度阿羅訶三藐三佛陁佛授記<span class='corr'>已</span>便於中夜八無餘涅槃。</p>
</div>
<div class='div-commentary'><p style="margin-left:1em">亦如今說經後記諸弟子也多陁阿伽度云如來阿羅訶云應供三藐三佛云正徧正覺略稱十號之三也。</p>
</div>
<div class='div-orig'><p>佛滅度後妙光菩薩持妙法蓮華經滿八十小劫為人演說日月燈明佛八子皆師妙光妙光教化令其堅固阿耨多羅三藐三菩提是諸王子供養無量百千萬億佛<span class='corr'>已</span>皆成佛道其最後成佛者名曰然燈。</p>
</div>
<div class='div-commentary'><p style="margin-left:1em">妙光昔助燈明為然燈之師今助釋迦續燈明之道八子生於燈明師於妙光至其成佛又號然燈而然燈又為釋迦之師盖是道出於本覺明心而常資妙光智體傳續不窮如一燈明然百千燈其明不窮其光不二此妙法大本也故援引止此。</p>
</div>
<div class='div-orig'><p>八百弟子中有一人號曰求名貪著利養雖復讀誦眾經而不通利多所忘失故號求名是人亦以種諸善根因緣故得值無量百千萬億諸佛供養恭敬尊重讚歎。</p>
</div>
<div class='div-commentary'><p style="margin-left:1em">弥<span class='corr'>勒</span>初心貪著小乘利養故於眾經唯求名言無所通達忘失正見蒙燈明教故得值多佛趨補處果如須菩提等貪著小果一日之價於此大乘無有志求蒙釋迦教故得近法王獲大寶位。</p>
</div>
<div class='div-orig'><p>彌勒當知爾時妙光菩薩豈異人乎我身是也求名菩薩汝身是也今見此瑞與本無異是故惟忖今日如來當說大乘經名妙法蓮華教菩薩法佛所護念。</p>
</div>
<div class='div-commentary'><p style="margin-left:1em">今昔之事宛然相契則將說法華斷可忖矣夫引瑞事同今所忖唯此且又廣引三昧唱滅等者意在冥敘一經本末故廣引之事皆契後文。</p>
</div>
<div class='div-orig'><p>尒時文殊師利於大眾中欲重宣此義而說偈言。</p>

<div class="lg regular" style="margin-left:0em;"><div class='lg-row'>我念過去世　無量無數劫　有佛人中尊</div>
<div class='lg-row'>號日月燈明　世尊演說法　度無量眾生</div>
<div class='lg-row'>無數億菩薩　令入佛智慧　佛未出家時</div>
<div class='lg-row'>所生八王子　見大聖出家　亦隨修梵行</div>
</div></div>
<div class='div-commentary'><p style="margin-left:1em">此通頌初後燈明法化及八子之迹。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>時佛說大乘　經名無量義　於諸大眾中</div>
<div class='lg-row'>而為廣分別　佛說此經<span class='corr'>已</span>　即於法座上</div>
<div class='lg-row'>跏趺坐三昧　名無量義處　天雨曼陁華</div>
<div class='lg-row'>天鼓自然鳴　諸天龍鬼神　供養人中尊</div>
<div class='lg-row'>一切諸佛土　即時大震動　佛放眉間光</div>
<div class='lg-row'>現諸希有事</div>
<div class='lg-row'>此光照東方　萬八千佛土　示一切眾生</div>
<div class='lg-row'>生死業報處　又見諸佛土　以眾寶莊嚴</div>
<div class='lg-row'>琉璃頗梨色　斯由佛光照　及見諸天人</div>
<div class='lg-row'>龍神夜义眾　乾闥緊那羅　各供養其佛</div>
<div class='lg-row'>又見諸如來　自然成佛道　身色如金山</div>
<div class='lg-row'>端嚴甚微妙　如淨琉璃中　內現真金相</div>
<div class='lg-row'>世尊在大眾　敷演深法義　一一諸佛土</div>
<div class='lg-row'>聲聞眾無數　因佛光所照　悉見彼大眾</div>
</p></div>
<div class='div-commentary'><p style="margin-left:1em">自然成佛道者成就慧身不由他悟。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>或有諸比丘　在於山林中　精進持淨戒</div>
<div class='lg-row'>猶如護明珠　又見諸菩薩　行施忍辱等</div>
<div class='lg-row'>其數如恒沙　斯由佛光照　又見諸菩薩</div>
<div class='lg-row'>深入諸禪定　身心寂不動　以求無上道</div>
<div class='lg-row'>又見諸菩薩　知法寂滅相　各於其國土</div>
<div class='lg-row'>說法求佛道</div>
</div></div>
<div class='div-commentary'><p style="margin-left:1em">不頌涅槃相略之也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>爾時四部眾　見日月燈佛　現大神通力</div>
<div class='lg-row'>其心皆歡喜　各各自相問　是事何因緣</div>
<div class='lg-row'>天人所奉尊　適從三昧起　讚妙光菩薩</div>
<div class='lg-row'>汝為世間眼　一切所歸信　能奉持法藏</div>
<div class='lg-row'>如我所說法　唯汝能證知　世尊既讚歎</div>
<div class='lg-row'>令妙光歡喜　說是法華經　滿六十小劫</div>
<div class='lg-row'>不起於此座　所說上妙法　是妙光法師</div>
<div class='lg-row'>悉皆能受持　佛說是法華　令眾歡喜<span class='corr'>已</span></div>
<div class='lg-row'>尋即於是日　告於天人眾　諸法實相義</div>
<div class='lg-row'><span class='corr'>已</span>為汝等說　我今於中夜　當入於涅槃</div>
<div class='lg-row'>汝一心精進　當離於放逸　諸佛甚難值</div>
<div class='lg-row'>億劫時一遇　世尊諸子等　聞佛入涅槃</div>
<div class='lg-row'>各各懷悲惱　佛滅一何速</div>
</div></div>
<div class='div-commentary'><p style="margin-left:1em">諸子悲惱非為生滅起愛見之悲為眾生悲也諸法實相義即法華要旨下至億劫時一遇皆燈明臨滅宣付勉勗之辭此經凡長行略則偈詳長行詳則偈略聖言說約文體皆然今此疑問等文即前詳偈略唱滅之文即前略偈詳也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>聖主法之王　安慰無量眾　我若滅度時</div>
<div class='lg-row'>汝等勿憂怖　是德藏菩薩　於無漏實相</div>
<div class='lg-row'>心<span class='corr'>已</span>得通達　其次當作佛　號曰為淨身</div>
<div class='lg-row'>亦度無量眾　佛此夜滅度　如薪[書-曰+皿]火滅</div>
<div class='lg-row'>分布諸舍利　而起無量塔　比丘比丘尼</div>
<div class='lg-row'>其數如恒沙　倍復加精進　以求無上道</div>
</div></div>
<div class='div-commentary'><p style="margin-left:1em">由眾悲惱故慰安之而授德藏記使依歸也無漏實相即妙法真體也大覺滅度譬薪火者以薪雖窮而火傳不知其[書-曰+皿]所謂示滅也自分布舍利起塔至精進求道言弟子追慕景仰之事。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>是妙光法師　奉持佛法藏　八十小劫中</div>
<div class='lg-row'>廣宣法華經　是諸八王子　妙光所開化</div>
<div class='lg-row'>堅固無上道　當見無數佛　供養諸佛<span class='corr'>已</span></div>
<div class='lg-row'>隨順行大道　相繼得成佛　轉次而授記</div>
<div class='lg-row'>最後天中天　號曰然燈佛　諸仙之導師</div>
<div class='lg-row'>度脫無量眾</div>
</div></div>
<div class='div-commentary'><p style="margin-left:1em">妙光廣宣即助化事八子。</p>
<p style="margin-left:1em"><span class='corr'>已</span>下明傳續之由。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>時妙光法師　時有一弟子　心常懷懈怠</div>
<div class='lg-row'>貪著於名利　求名利無厭　多遊族姓家</div>
<div class='lg-row'>棄捨所習誦　廢忘不通利　以是因緣故</div>
<div class='lg-row'>號之為求名　亦行眾善業　得見無數佛</div>
<div class='lg-row'>供養於諸佛　隨順行大道　具六波羅蜜</div>
<div class='lg-row'>今見釋師子　其後當作佛　號名曰弥勒</div>
<div class='lg-row'>廣度諸眾生　其數無有量</div>
</div></div>
<div class='div-commentary'><p style="margin-left:1em">心常懈怠等者如懈退寶所貪著小乘也多遊族姓即尚名相也棄捨所習不務本也餘如前觧。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>彼佛滅度後　懈怠者汝是　妙光法師者</div>
<div class='lg-row'>今則我身是　我見燈明佛　本光瑞如此</div>
<div class='lg-row'>以是知今佛　欲說法華經　今相如本瑞</div>
<div class='lg-row'>是諸佛方便　今佛放光明　助發實相義</div>
<div class='lg-row'>諸人今當知　合掌一心待　佛當雨法雨</div>
<div class='lg-row'>充足求道者　諸求三乘人　若有疑悔者</div>
<div class='lg-row'>佛當為除斷　令[書-曰+皿]無有餘</div>
</div></div>
<div class='div-commentary'><p style="margin-left:1em">疑悔者以小疑大也。</p>
<p style="margin-left:1em">上序分竟。</p>
<p style="margin-left:1em">二正宗分十九品分二　一三周開示　十品分三。</p>
<p style="margin-left:1em">初說三周法授三根記即方便至學記品是也　二授廣記圓該前記即法師品　三會諸佛圓證前法即寶塔品也。</p>
<p style="margin-left:1em">所謂三周者法說一周被上根即方便品也為上根猛利則直說法體故曰法說喻說一周被中根即譬喻品也為中根稍鈍以譬喻始觧因緣說一周被下根即化城品也為下根甚鈍故假宿世因緣欵唘然根雖列三教實通被也。</p>
</div></div>
<p class='juan'>妙法蓮華經要解卷第二</p>
</div><!-- end of div[@id='body'] -->
</body></html>