<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu23' />
<p class='juan'>妙法蓮華經要解卷十一　　　　遠二</p><p class="byline">溫陵開元蓮寺比丘　戒環　觧</p>
<div class='div-other'><a id='mulu24' />
<div class='div-orig'><p>見寶塔品第十一</p>
</div>
<div class='div-commentary'><p style="margin-left:1em">自開會至此三周法備四眾記圓法身<span class='corr'>已</span>全本願<span class='corr'>己</span>足故感過去多寶踊願塔現全身盡集十方說法分身諸佛圓會圓證所以然者示十方三世過現諸佛說示修證之道圓備於此。</p>
</div>
<div class='div-orig'><p>爾時佛前有七寶塔高五百由旬縱廣二百五十由旬從地踊出住在空中種種寶物而裝校之五千欄楯龕室千萬無數幢幡以為嚴飾垂寶瓔珞寶鈴萬億而懸其上四面皆出多摩羅䟦栴檀之香充遍世界其諸幡盖以金銀琉璃[王*車]璩瑪碯真珠玫瑰七寶合成高至四天王宮。</p>
</div>
<div class='div-commentary'><p style="margin-left:1em">寶塔殊勝乃果行依報諸莊嚴具彰果行德用也種種莊校即萬德之像五千欄楯即總持之力龕室千萬應慈悲無量也幢幡無數應摧邪表正也垂寶瓔珞即眾善下化寶鈴萬億即法音廣振四面出香表神通四達如意周遍七寶幡盖高至天宮表眾德尊勝也。</p>
</div>
<div class='div-orig'><p>三十三天雨天曼陁羅華供養寶塔餘諸天龍夜义乾闥婆阿脩羅迦樓羅緊那羅摩[目*候]羅伽人非人等千萬億眾以一切華香瓔珞幡盖伎樂供養寶塔恭敬尊重讚歎。</p>
</div>
<div class='div-commentary'><p style="margin-left:1em">知有如來全身故。</p>
</div>
<div class='div-orig'><p>爾時寶塔中出大音聲歎言善哉善哉釋迦牟尼世尊能以平等大慧教菩薩法佛所護念妙法華經為大眾說如是如是釋迦牟尼世尊如所說者皆是真實。</p>
</div>
<div class='div-commentary'><p style="margin-left:1em">平等大慧即一乘實智也。</p>
</div>
<div class='div-orig'><p>爾時四眾見大寶塔住在空中又聞塔中所出音聲皆得法喜恠未曾有從座而起恭敬合掌却住一面。</p>
</div>
<div class='div-commentary'><p style="margin-left:1em">聞歎大慧真實之說故得法喜。</p>
</div>
<div class='div-orig'><p>爾時有菩薩摩訶薩名大樂說知一切世間天人阿修羅等心之所疑而白佛言世尊以何因緣有此寶塔從地踊出又於其中發是音聲。</p>
<p>爾時佛告大樂說菩薩此寶塔中有如來全身乃徃過去東方無量千萬億阿僧祗世界國名寶淨彼中有佛號曰多寶其佛行菩薩道時作大誓願若我成佛滅度之後於十方國土有說法華經處我之塔廟為[聽-王]是經故踊現其前為作證明讚言善哉。</p>
</div>
<div class='div-commentary'><p style="margin-left:1em">多寶滅度全身不散如入禪定而能隨願在處證經此示法身無滅無生自在之力使聞妙法者了無滅生頓悟實相故示現作證如此。</p>
</div>
<div class='div-orig'><p>彼佛成道已臨滅度時於天人大眾中告諸比丘我滅度後欲供養我全身者應起一大塔。</p>
</div>
<div class='div-commentary'><p style="margin-left:1em">敘塔緣起也。</p>
</div>
<div class='div-orig'><p>其佛以神通願力十方世界在在處處若有說法華經者彼之寶塔皆踊出其前全身在於塔中讚言善哉善哉。</p>
</div>
<div class='div-commentary'><p style="margin-left:1em">不獨此處。</p>
</div>
<div class='div-orig'><p>大樂說今多寶如來塔聞說法華經故從地踊出讚言善哉善哉。</p>
</div>
<div class='div-commentary'><p style="margin-left:1em">結示今緣也。</p>
</div>
<div class='div-orig'><p>是時大樂說菩薩以如來神力故白佛言世尊我等願欲見此佛身。</p>
</div>
<div class='div-commentary'><p style="margin-left:1em">欲表圓證當現全身此非小緣故假如來神力發起。</p>
</div>
<div class='div-orig'><p>佛告大樂說菩薩摩訶薩是多寶佛有深重願若我寶塔為[聽-王]法華經故出於諸佛前時其有欲以我身示四眾者彼佛分身諸佛在於十方世界說法盡還集一處然後我身乃出現耳。</p>
</div>
<div class='div-commentary'><p style="margin-left:1em">必待十方說法諸佛畢集然後出現者表圓會圓證也分身諸佛即千百億化水月應物者。</p>
</div>
<div class='div-orig'><p>大樂說我分身諸佛在於十方世界說法者今應當集。</p>
</div>
<div class='div-commentary'><p style="margin-left:1em">當副多寶之願也。</p>
</div>
<div class='div-orig'><p>大樂說白佛言世尊我等亦願欲見世尊分身諸佛禮拜供養。</p>
<p>爾時佛放白毫一光即見東方五百萬億那由他恒河沙等國土諸佛彼諸國土皆以頗梨為地寶樹寶衣以為莊嚴無數千萬億菩薩充滿其中遍張寶幔寶網羅上彼國諸佛以大妙音而說諸法及見無量千萬億菩薩遍滿諸國為眾說法。</p>
</div>
<div class='div-commentary'><p style="margin-left:1em">此皆釋迦分身在十方說法者。</p>
</div>
<div class='div-orig'><p>南西北方四維上下白毫相光所照之處亦復如是。</p>
</div>
<div class='div-commentary'><p style="margin-left:1em">遍照十方咸召使集。</p>
</div>
<div class='div-orig'><p>爾時十方諸佛各告眾菩薩言善男子我今應徃娑婆世界釋迦牟尼佛所并供養多寶如來寶塔。</p>
<p>時娑婆世界即變清淨琉璃為地寶樹莊嚴黃金為繩以界八道無諸聚落村營城邑大海江河山川林藪燒大寶香曼陁羅華遍布其地以寶網幔羅覆其上懸諸寶鈴唯留此會眾移諸天人置於他土。</p>
</div>
<div class='div-commentary'><p style="margin-left:1em">變土將容分身之眾也琉璃為地等者現佛國之淨相無諸聚落等者滅眾生之染緣移天人置他土如淨名說菩薩斷取大千擲沙界外其中眾生不覺不知。</p>
</div>
<div class='div-orig'><p>是時諸佛各將一大菩薩以為侍者至娑婆世界各到寶樹下一一寶樹高五百由旬枝葉花菓次第莊嚴諸寶樹下皆有師子之座高五由旬亦以大寶而校飾之爾時諸佛各於此座結加趺坐如是展轉遍滿三千大千世界而於釋迦牟尼佛一方所分之身猶故未盡。</p>
</div>
<div class='div-commentary'><p style="margin-left:1em">一方即東方也釋迦分身譬如一燈然百千燈真應無盡而器界有窮故雖大千不能容受。</p>
</div>
<div class='div-orig'><p>時釋迦牟尼佛欲容受所分身諸佛故八方各更變二百萬億那由他國皆令清淨無有地獄餓鬼畜生及阿修羅又移諸天人置於他土所化之國亦以琉璃為地寶樹莊嚴樹高五百由旬枝葉華果次第嚴飾樹下皆有寶師子座高五由旬種種諸寶以為裝校亦無大海江河及目真隣陁山摩訶目真隣陁山鐵圍山大鐵圍山須彌山等諸山王通為一佛國土寶地平正寶交露幔遍覆其上懸諸幡盖燒大寶香諸天寶華遍布其地。</p>
</div>
<div class='div-commentary'><p style="margin-left:1em">目真隣陁此云石。</p>
</div>
<div class='div-orig'><p>釋迦牟尼佛為諸佛當來坐故復於八方各更變二百萬億那由他國皆令清淨無有地獄餓鬼畜生及阿脩羅又移諸天人置於他土所化之國亦以琉璃為地寶樹莊嚴樹高五百由旬枝葉華果次第莊嚴樹下皆有寶師子座高五由旬亦以大寶而校飾之亦無大海江河及目真隣陁山摩訶目真隣陁山鐵圍山大鐵圍山須彌山等諸山王通為一佛國土寶地平正寶交露幔遍覆其上懸諸幡盖燒大寶香諸天寶華遍布其地。</p>
</div>
<div class='div-commentary'><p style="margin-left:1em">淨名丈室能廣容多座釋迦化土如自在天宮涌出之眾有無量河沙各詣靈山未聞迫窄而此必三變淨土乃能容受分身者特因事顯法耳盖淨土妙境生佛本共法身化體物我無虧唯眾生識心自染自局故聖人因分身之來特與開示初於娑婆一變者滅眾生染緣也次於八方再變者遣識心限礙也後於八方復變者廓法法界真境也三變之後分身畢集多寶全現者示染緣既滅礙心既遣真境既廓則法身化體當處現前一多圓融隨念自在妙法大旨明此而<span class='corr'>已</span>故茲因事特與開示也淨名直示不思議境故即丈室而廣容法華意在引權入實故自穢土而三變宗趣有異故建立不同得旨歸根夫何異也。</p>
</div>
<div class='div-orig'><p>爾時東方釋迦牟尼所分之身百千萬億那由他恒河沙等國土中諸佛各各說法來集於此如是次第十方諸佛皆悉來集坐於八方爾時一一方四百萬億那由他國土諸佛如來遍滿其中。</p>
</div>
<div class='div-commentary'><p style="margin-left:1em">前初變土東方已集此復舉者言東方集後十方次第而集。</p>
</div>
<div class='div-orig'><p>是時諸佛各在寶樹下坐師子座皆遣侍者問訊釋迦牟尼佛各賫寶華滿掬而告之言善男子汝徃詣耆闍崛山釋迦牟尼佛所如我辭曰少病少惱氣力安樂及菩薩聲聞眾悉安隱不以此寶華散佛供養而作是言彼某甲佛與欲開此寶塔諸佛遣使亦復如是。</p>
</div>
<div class='div-commentary'><p style="margin-left:1em">分身之來不躬覲佛者體同故也皆遣侍者致問開塔者願同故也與音預同欲也。</p>
</div>
<div class='div-orig'><p>爾時釋迦牟尼佛見所分身佛悉已來集各各坐於師子之座皆聞諸佛與欲同開寶塔即從座起住虛空中一切四眾起立合掌一心觀佛於是釋迦牟尼佛以右指開七寶塔戶出大音聲如却關鑰開大城門。</p>
</div>
<div class='div-commentary'><p style="margin-left:1em">右表順道開發也一指聊舉關鍵脫然如來全身於是可見。</p>
</div>
<div class='div-orig'><p>即時一切眾會皆見多寶如來於寶塔中坐師子座全身不散如入禪定又聞其言善哉善哉釋迦牟尼佛快說是法華經我為聽是經故而來至此。</p>
</div>
<div class='div-commentary'><p style="margin-left:1em">信知諸佛雖不實滅而言滅度。</p>
</div>
<div class='div-orig'><p>爾時四眾等見過去無量千萬億劫滅度佛說如是言歎未曾有以天寶華聚散多寶佛及釋迦牟尼佛上。</p>
<p>爾時多寶佛於寶塔中分半座與釋迦牟尼佛而作是言釋迦牟尼佛可就此座即時釋迦牟尼佛入其塔中坐其半座結加趺坐。</p>
</div>
<div class='div-commentary'><p style="margin-left:1em">妙法實際一切圓融物我不分古今一致是以過去多寶與現在釋迦於寶塔中共坐一座以示三界之相無有生死若退若出亦無在世及滅度者非實非虛非如非異斯妙法之極致也故作證如此。</p>
</div>
<div class='div-orig'><p>爾時大眾見二如來在七寶塔中師子座上結加趺坐各作是念佛座高遠唯願如來以神通力令我等軰俱處虛空即時釋迦牟尼佛以神通力接諸大眾皆在虛空。</p>
</div>
<div class='div-commentary'><p style="margin-left:1em">塔在空中故升空乃可親近。</p>
</div>
<div class='div-orig'><p>以大音聲普告四眾誰能於此娑婆國土廣說妙法華經今正是時如來不久當入涅槃佛欲以此妙法華經付囑有在。</p>
</div>
<div class='div-commentary'><p style="margin-left:1em">說證事圓於是付囑言有在者傳布法利期在得人也日月燈明說是經已即於眾唱滅授記付托今佛至此亦云不久涅槃付囑有在足知三周開示至此乃畢此後顯妙勸持別是一番故雖唱滅結經而復有後說至神力品涌出之眾方請流通則神力品前猶属正宗明矣此乃經之節目歷然可辯。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>聖主世尊　雖久滅度　在寶塔中</div>
<div class='lg-row'>尚為法來　諸人云何　不勤為法</div>
<div class='lg-row'>此佛滅度　無央數劫　處處聽法</div>
<div class='lg-row'>以難遇故</div>
</div></div>
<div class='div-commentary'><p style="margin-left:1em">因多寶勉眾也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>彼佛本願　我滅度後　在在所徃</div>
<div class='lg-row'>常為聽法　又我分身　無量諸佛</div>
<div class='lg-row'>如恒沙等　來欲聽法　又見滅度</div>
<div class='lg-row'>多寶如來　各捨妙土　及弟子眾</div>
<div class='lg-row'>天人龍神　諸供養事　令法久住</div>
<div class='lg-row'>故來至此</div>
</div></div>
<div class='div-commentary'><p style="margin-left:1em">化佛為欲[聽-王]法及見多寶故捨妙土諸事而來作證令法久住。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>為坐諸佛　以神通力　移無量眾</div>
<div class='lg-row'>令國清淨　諸佛各各　詣寶樹下</div>
<div class='lg-row'>如清淨地　蓮華莊嚴　其寶樹下</div>
<div class='lg-row'>諸師子座　佛坐其上　光明嚴飾</div>
<div class='lg-row'>如夜暗中　然大炬火　身出妙香</div>
<div class='lg-row'>遍十方國　眾生蒙薰　喜不自勝</div>
<div class='lg-row'>譬如大風　吹小樹枝　以是方便</div>
<div class='lg-row'>令法久住</div>
</div></div>
<div class='div-commentary'><p style="margin-left:1em">此皆頌羙化佛來儀也如風吹枝言眾生喜心靡然向佛也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>告諸大眾　我滅度後　誰能護持</div>
<div class='lg-row'>讀說斯經　今於佛前　自說誓言</div>
<div class='lg-row'>其多寶佛　雖久滅度　以大誓願</div>
<div class='lg-row'>而師子吼　多寶如來　及與我身</div>
<div class='lg-row'>所集化佛　當知此意</div>
</div></div>
<div class='div-commentary'><p style="margin-left:1em">初四句詢求其人次下令發願持經則多寶釋迦及分身佛當為作證。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸佛子等　誰能護法　當發大願</div>
<div class='lg-row'>令得久住</div>
</div></div>
<div class='div-commentary'><p style="margin-left:1em">再求其人也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>其有能護　此經法者　則為供養</div>
<div class='lg-row'>我及多寶　此多寶佛　處於寶塔</div>
<div class='lg-row'>常遊十方　為是經故　亦復供養</div>
<div class='lg-row'>諸來化佛　莊嚴光飾　諸世界者</div>
<div class='lg-row'>若說此經　則為見我　多寶如來</div>
<div class='lg-row'>及諸化佛</div>
</div></div>
<div class='div-commentary'><p style="margin-left:1em">此中<span class='corr'>已</span>有如來全身故能護能說則為供我見我及多寶化佛也嚴飾世界指化佛來儀也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸善男子　各諦思惟　此為難事</div>
<div class='lg-row'>宜發大願　諸餘經典　數如恒沙</div>
<div class='lg-row'>雖說此等　未足為難</div>
</div></div>
<div class='div-commentary'><p style="margin-left:1em">諸餘經典教理行果未圓未頓故也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若接須彌　擲置他方　無數佛土</div>
<div class='lg-row'>亦未為難　若以足指　動大千界</div>
<div class='lg-row'>遠擲他國　亦未為難　若立有頂</div>
<div class='lg-row'>為眾演說　無量餘經　亦未為難</div>
<div class='lg-row'>若佛滅後　於惡世中　能說此經</div>
<div class='lg-row'>是則為難</div>
</div></div>
<div class='div-commentary'><p style="margin-left:1em">接須彌動大千則神通等於菩薩立有頂說餘經則大辯壓於諸天未若惡世說此之為難何以故惡世心高不啻如須彌之難接無明堅厚不啻如大千之難動慢心增上不啻如有頂之難壓故有頂天即色界頂也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>假使有人　手把虛空　而以遊行</div>
<div class='lg-row'>亦未為難　於我滅後　若自書持</div>
<div class='lg-row'>若使人書　是則為難</div>
</div></div>
<div class='div-commentary'><p style="margin-left:1em">掊把也有象可把虛空難掊即言可書離言莫寫盖由此經言辭相寂故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若以大地　置足甲上　昇於梵天</div>
<div class='lg-row'>亦未為難　佛滅度後　於惡世中</div>
<div class='lg-row'>蹔讀此經　是則為難</div>
</div></div>
<div class='div-commentary'><p style="margin-left:1em">以大地置足甲升梵天喻末世下根能舉重任以極高明之道是誠不易也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>假使劫燒　擔負乾草　入中不燒</div>
<div class='lg-row'>亦未為難　我滅度後　若持此經</div>
<div class='lg-row'>為一人說　是則為難</div>
</div></div>
<div class='div-commentary'><p style="margin-left:1em">末世暴惡過於劫燒於中持經易遭魔難故能持為難。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若持八萬　四千法藏　十二部經</div>
<div class='lg-row'>為人演說　令諸聽者　得六神通</div>
<div class='lg-row'>雖能如是　亦未為難　於我滅後</div>
<div class='lg-row'>聽受此經　問其義趣　是則為難</div>
</div></div>
<div class='div-commentary'><p style="margin-left:1em">持八萬藏未如一乘之頓得六神通孰若證性之圓。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若人說法　令千萬億　無量無數</div>
<div class='lg-row'>恒沙眾生　得阿羅漢　具六神通</div>
<div class='lg-row'>雖有是益　亦未為難　於我滅後</div>
<div class='lg-row'>若能奉持　如斯經典　是則為難</div>
</div></div>
<div class='div-commentary'><p style="margin-left:1em">諸餘法化終滯權乘奉持斯經疾得佛道。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我為佛道　於無量土　從始至今</div>
<div class='lg-row'>廣說諸經　而於其中　此經第一</div>
<div class='lg-row'>若有能持　則持佛身</div>
</div></div>
<div class='div-commentary'><p style="margin-left:1em">結顯勸持也則持佛身者所謂此中<span class='corr'>已</span>有如來全身。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸善男子　於我滅後　誰能受持</div>
<div class='lg-row'>讀誦此經　今於佛前　自說誓言</div>
</div></div>
<div class='div-commentary'><p style="margin-left:1em">前已詢求持人今自說誓此復諄諄者欲以妙法付囑有在故也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>此經難持　若蹔持者　我則歡喜</div>
<div class='lg-row'>諸佛亦然　如是之人　諸佛所歎</div>
<div class='lg-row'>是則勇猛　是則精進　是名持戒</div>
<div class='lg-row'>行頭陁者　則為疾得　無上佛道</div>
</div></div>
<div class='div-commentary'><p style="margin-left:1em">此及下文皆結顯勸持也古之所謂持經非手執口誦而<span class='corr'>已</span>要以是道內自攝持由是得無畏力故是則勇猛超不退地故是則精進內外自正故是名持戒塵勞自淨故是為頭陁如此乃可疾得佛道所以暫持為難而諸佛喜歎也若雖書持讀說而不能造此其猶蠹蟲食木野禽鳴春風氣宣使曾無意謂又何貴於書持而稱歎若此學者當明深旨以盡持經之道。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>能於來世　讀持此經　是真佛子</div>
<div class='lg-row'>住淳善地　佛滅度後　能觧其義</div>
<div class='lg-row'>是諸天人　世間之眼</div>
</div></div>
<div class='div-commentary'><p style="margin-left:1em">化澆漓世必藉淳風開人天眼實資觧義。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>於恐畏世　能須㬰說　一切天人</div>
<div class='lg-row'>皆應供養</div>
</div></div>
<div class='div-commentary'><p style="margin-left:1em">所謂若見此法師生心如佛想此尊師重道勉進弘持也三周開示文終於此總而言之初於法說歎二智明十如全提妙法開佛知見次喻說斥羊鹿示白牛明迷此則墮火宅悟此則造佛地後因緣說顯所迷之通智示教導之遠因滅化城指寶所皆所以開而示之使見自<span class='corr'>己</span>本來佛性以見是性則無不成佛故領悟之後各示佛記而卒於圓該圓證之事是為三周開示之終也。</p>
<p style="margin-left:1em">顯法妙利勸進弘持令深證妙法也。</p>
</div></div>
<div class='div-other'><a id='mulu25' />
<div class='div-orig'><p>妙法蓮華經提婆達多品第十二</p>
</div>
<div class='div-commentary'><p style="margin-left:1em">提婆達多亦曰調達此云天授為斛飯王子禱天而生也昔為仙人授佛妙法如來因之遂致成佛今欲明其所授而顯法妙利故以名品。</p>
</div>
<div class='div-orig'><p>爾時佛告諸菩薩及天人四眾吾於過去無量劫中求法華經無有懈倦於多劫中常作國王發願求於無上菩提心不退轉。</p>
</div>
<div class='div-commentary'><p style="margin-left:1em">欲以正道優於天下。</p>
</div>
<div class='div-orig'><p>為欲滿足六波羅密勤行布施心無恡惜象馬七珎國城妻子奴婢僕從頭目髓腦身肉手足不惜軀命。</p>
</div>
<div class='div-commentary'><p style="margin-left:1em">欲以正行率彼貪迷。</p>
</div>
<div class='div-orig'><p>時世人民壽命無量為於法故捐捨國位委政太子。</p>
</div>
<div class='div-commentary'><p style="margin-left:1em">由道之優裕故君遂無為。</p>
</div>
<div class='div-orig'><p>擊鼓宣令四方求法誰能為我說大乘者吾當終身供給走使。</p>
</div>
<div class='div-commentary'><p style="margin-left:1em">兼忘天下惟道是從。</p>
</div>
<div class='div-orig'><p>時有仙人來白王言我有大乘名妙法華經若不違我當為宣說。</p>
<p>王聞仙言歡喜踊躍即隨仙人供給所須採菓汲水拾薪設食乃至以身而為床座身心無倦于時奉事經于千嵗為於法故精勤給侍令無所乏。</p>
</div>
<div class='div-commentary'><p style="margin-left:1em">此終身供給也以身為床座示忘身為法無疲厭也。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>我念過去劫　為求大法故　雖作世國王</div>
<div class='lg-row'>不貪五欲樂　椎鍾告四方　誰有大法者</div>
<div class='lg-row'>若為我觧說　身當為奴僕</div>
</div></div>
<div class='div-commentary'><p style="margin-left:1em">屈<span class='corr'>己</span>如此使天下知有至貴者不在國爵也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>時有阿私仙　來白於大王　我有微妙法</div>
<div class='lg-row'>世間所希有　若能修行者　吾當為汝說</div>
<div class='lg-row'>時王聞仙言　心生大喜恱　即便隨仙人</div>
<div class='lg-row'>供給於所須　採薪及菓蓏　隨時恭敬與</div>
<div class='lg-row'>情存妙法故　身心無懈倦</div>
</div></div>
<div class='div-commentary'><p style="margin-left:1em">阿私此云無比其形與法皆無比也樹生曰菓藤生曰蓏。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>普為諸眾生　勤求於大法　亦不為<span class='corr'>己</span>身</div>
<div class='lg-row'>及以五欲樂　故為大國王　勤求獲此法</div>
<div class='lg-row'>遂致得成佛　今故為汝說</div>
</div></div>
<div class='div-commentary'><p style="margin-left:1em">皆頌徃昔求法也。</p>
</div>
<div class='div-orig'><p>佛告諸比丘爾時王者則我身是時仙人者今提婆達多是由提婆達多善知識故令我具足六波羅蜜慈悲喜捨三十二相八十種好紫磨金色十力四無所畏四攝法十八不共神通道力成等正覺廣度眾生皆因提婆達多善知識故。</p>
<p>告諸四眾提婆達多却後過無量劫當得成佛號曰天王如來應供正遍知明行足善逝世間觧無上士調御丈夫天人師佛世尊世界名天道。</p>
</div>
<div class='div-commentary'><p style="margin-left:1em">號天王者釋迦資之以成道是為天中天之法王也。</p>
</div>
<div class='div-orig'><p>時天王佛住世二十中劫廣為眾生說於妙法恒河沙眾生得阿羅漢果無量眾生發緣覺心恒河沙眾生發無上道心得無生忍至不退轉。</p>
</div>
<div class='div-commentary'><p style="margin-left:1em">記其當來住世利被三乘。</p>
</div>
<div class='div-orig'><p>時天王佛般涅槃後正法住世二十中劫全身舍利起七寶塔高六十由旬縱廣四十由旬諸天人民悉以雜華抹香燒香塗香衣服瓔珞幢幡寶盖伎樂歌頌禮拜供養七寶妙塔無量眾生得阿羅漢果無量眾生悟辟支佛不可思議眾生發菩提心至不退轉。</p>
</div>
<div class='div-commentary'><p style="margin-left:1em">滅後正法亦被三乘。</p>
</div>
<div class='div-orig'><p>佛告諸比丘未來世中若有善男子善女人聞妙法華經提婆達多品淨心信敬不生疑惑者不墮地獄餓鬼畜生生十方佛前所生之處常聞此經若生人天中受勝妙樂若在佛前蓮華化生。</p>
</div>
<div class='div-commentary'><p style="margin-left:1em">此品明釋迦因行求法以致成佛故聞者淨信不疑斯可遠惡道生佛家也。</p>
<p style="margin-left:1em">前明釋尊資成佛因此明龍女資成佛果皆顯一乘妙利也。</p>
</div>
<div class='div-orig'><p>於時下方多寶世尊所從菩薩名曰智積白多寶佛當還本土。</p>
</div>
<div class='div-commentary'><p style="margin-left:1em">作證事畢於是告還發起後緣。</p>
</div>
<div class='div-orig'><p>釋迦牟尼佛告智積曰善男子且待須㬰此有菩薩名文殊師利可與相見論說妙法可還本土。</p>
<p>爾時文殊師利坐千葉蓮華大如車輪俱來菩薩亦坐寶蓮華從於大海娑竭羅龍宮自然涌出住虛空中詣靈鷲山從蓮華下至於佛所頭面敬禮二世尊足修敬<span class='corr'>已</span>畢徃智積所共相慰問却坐一面。</p>
</div>
<div class='div-commentary'><p style="margin-left:1em">序眾之初文殊預會今又從海涌出者智體周遍十方對現如響應聲無去來相但隨機顯法耳今顯龍宮所化之事故示從海出也。</p>
</div>
<div class='div-orig'><p>智積菩薩問文殊師利仁徃龍宮所化眾生其數幾何文殊師利言其數無量不可稱計非口所宣非心所測且待須㬰自當證知。</p>
<p>所言未竟無數菩薩坐寶蓮華從海涌出詣靈鷲山住在虛空此諸菩薩皆是文殊師利之所化度具菩薩行皆共論說六波羅蜜本聲聞人在虛空中說聲聞行今皆修行大乘空義。</p>
</div>
<div class='div-commentary'><p style="margin-left:1em">此文殊於龍宮所化之眾也龍宮非人所居則所化眾生皆龍類而一聞妙法遂成菩薩足知一切眾生莫不具佛知見只欠開悟耳言本聲聞人等者明所化之機亦具三乘而由權入實也。</p>
</div>
<div class='div-orig'><p>文殊師利謂智積曰於海教化其事如是。</p>
<p>爾時智積菩薩以偈讚曰。</p>

<div class="lg regular" style="margin-left:0em;"><div class='lg-row'>大智德勇健　化度無量眾　今此諸大會</div>
<div class='lg-row'>及我皆<span class='corr'>已</span>見</div>
</div></div>
<div class='div-commentary'><p style="margin-left:1em">謂<span class='corr'>已</span>見智德健化之事此領自當證知之語。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>演暢實相義　開闡一乘法　廣導諸眾生</div>
<div class='lg-row'>令速成菩提</div>
</div></div>
<div class='div-commentary'><p style="margin-left:1em">上讚所化此讚能化。</p>
</div>
<div class='div-orig'><p>文殊師利言我於海中唯常宣說妙法華經此荅前偈也前含問意而譯文不顯正法華則顯矣彼前偈云至仁慧無量化海眾寶數惟為露聖旨分別說其意普首荅曰在海中唯演正法華經。</p>
<p>智積問文殊師利言此經甚深微妙諸經中寶世所希有頗有眾生勤加精進修行此經速得佛不。</p>
<p>文殊師利言有娑竭羅龍王女年始八嵗智慧利根善知眾生諸根行業得陁羅尼諸佛所說甚深秘藏悉能受持深入禪定了達諸法於剎那頃發菩提心得不退轉辯才無礙慈念眾生猶如赤子功德具足心念口演微妙廣大慈悲仁讓志意和雅能至菩提。</p>
</div>
<div class='div-commentary'><p style="margin-left:1em">即修行此經速得佛之證也龍宮無數菩薩皆是文殊化度而獨舉八嵗龍女成佛者明佛性不間男女不在老成不擇異類但根智之利所造之深剎那廻光則菩提可至亦乃破三乘遠繫而進其濡滯也。</p>
</div>
<div class='div-orig'><p>智積菩薩言我見釋迦如來於無量劫難行苦行積功累德求菩提道未曾止息觀三千大千世界乃至無有如芥子許非是菩薩捨身命處為眾生故然後乃得成菩提道不信此女於須㬰頃便成正覺。</p>
</div>
<div class='div-commentary'><p style="margin-left:1em">此執別教之迹疑圓頓之理。</p>
</div>
<div class='div-orig'><p>言論未訖時龍王女忽現於前頭靣禮敬却住一靣以偈讚曰。</p>

<div class="lg regular" style="margin-left:0em;"><div class='lg-row'>深達罪福相　遍照於十方　微妙淨法身</div>
<div class='lg-row'>具相三十二　以八十種好　用莊嚴法身</div>
<div class='lg-row'>天人所戴仰　龍神咸恭敬　一切眾生類</div>
<div class='lg-row'>無不宗奉者</div>
</div></div>
<div class='div-commentary'><p style="margin-left:1em">因智積滯相故讚文殊深達也唯其滯相則以畜類佛身罪福有異故不信此女須㬰成佛唯其深達則大智遍照十方廓然生佛等同罪福不二則微妙淨體觸處端嚴不擇龍女矣。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>又聞成菩提　唯佛當證知</div>
</p></div>
<div class='div-commentary'><p style="margin-left:1em">言文殊許之成道其事超絕非小智所測。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>我闡大乘教　度脫苦眾生</div>
</p></div>
<div class='div-commentary'><p style="margin-left:1em">因其許可誓度群生。</p>
</div>
<div class='div-orig'><p>時舍利弗語龍女言汝謂不久得無上道是事難信所以者何女身垢穢非是法噐云何能得無上菩提佛道懸曠經無量劫勤苦積行具修諸度然後乃成又女人身猶有五障一者不得作梵天王二者帝釋三者魔王四者轉輪聖王五者佛身云何女身速得成佛鶖子依小乘教迹辯難示為小智釋疑故也言佛道懸曠女身多障皆小乘教迹也梵王淨行帝釋少欲魔王堅固輪王大仁佛具萬德而女人多染多欲懦弱妬害具足煩惱皆反於上故致五障。</p>
<p>爾時龍女有一寶珠價直三千大千世界持以上佛佛即受之龍女謂智積菩薩尊者舍利弗言我獻寶珠世尊納受是事疾不荅言甚疾女言以汝神力觀我成佛復速於此當時眾會皆見龍女忽然之間變成男子具菩薩行即徃南方無垢世界坐寶蓮華成等正覺三十二相八十種好普為十方一切眾生演說妙法。</p>
</div>
<div class='div-commentary'><p style="margin-left:1em">珠表妙圓真心持以上佛表捨法愛也法愛不存則妙心無垢成佛之要無速於此故即徃南方無垢世界成等正覺也經云法性如大海不說有是非凡夫賢聖人平等無高下唯在心垢滅取證如反掌所以龍女纔捨法愛遂速成佛也。</p>
</div>
<div class='div-orig'><p>爾時娑婆世界菩薩聲聞天龍八部人與非人皆遙見彼龍女成佛普為時會人天說法心大歡喜悉遙敬禮。</p>
<p>無量眾生聞法觧悟得不退轉無量眾生得受道記無垢世界六反震動。</p>
</div>
<div class='div-commentary'><p style="margin-left:1em">彼眾蒙益彼土瑞應也道記者印證其得道也。</p>
</div>
<div class='div-orig'><p>娑婆世界三千眾生住不退地三千眾生發菩提心而得受記。</p>
</div>
<div class='div-commentary'><p style="margin-left:1em">此眾蒙益亦得道記也智積菩薩及舍利弗一切眾會默然信受智積鶖子聞龍女事初皆驚疑而終皆嘿信盖妙法功利顯然神速孰當不信哉。</p>
</div></div>
<div class='div-other'><a id='mulu26' />
<div class='div-orig'><p>妙法蓮華經持品第十三</p>
</div>
<div class='div-commentary'><p style="margin-left:1em">因前宣付又因上顯勸故眾願持說以廣道化故名持品於文初藥王等願此方持次聲聞眾願他方持後大菩薩願十方持者此方堪忍難化非藥王洪願不能他方為善國土故聲聞能之十方廣莫故須八十萬億大菩薩也。</p>
</div>
<div class='div-orig'><p>爾時藥王菩薩摩訶薩及大樂說菩薩摩訶薩與二萬菩薩眷属俱皆於佛前作是誓言唯願世尊不以為慮我等於佛滅後當奉持讀誦說此經典。</p>
</div>
<div class='div-commentary'><p style="margin-left:1em">此由寶塔品末顯難勸持故藥王等發大願力不憚其難而願佛無慮。</p>
</div>
<div class='div-orig'><p>後惡世眾生善根轉少多增上慢貪利供養增不善根遠離觧脫雖難可教化我等當起大忍力讀誦此經持說書寫種種供養不惜身命。</p>
</div>
<div class='div-commentary'><p style="margin-left:1em">此領入劫燒接須彌喻難之意而發誓也雖末世惡暴有如劫燒上慢心高有如須彌難可教化而誓無所避故云當起大忍不惜身命。</p>
</div>
<div class='div-orig'><p>爾時眾中五百阿羅漢得受記者白佛言世尊我等亦自誓願於異國土廣說此經復有學無學八千人得受記者從座而起合掌向佛作是誓言世尊我等亦當於他國土廣說此經所以者何是娑婆國中人多弊惡懷增上慢功德淺薄瞋濁謟曲心不實故。</p>
</div>
<div class='div-commentary'><p style="margin-left:1em">此領立有頂舉大地喻難之意而聲聞自量其力誓化他方善國土也。</p>
</div>
<div class='div-orig'><p>爾時佛姨母摩訶波闍波提比丘尼與學無學比丘尼六千人俱從座而起一心合掌瞻仰尊顏目不暫捨。</p>
</div>
<div class='div-commentary'><p style="margin-left:1em">摩訶波提此云大愛道欲誓持經未奉親記故翹竚瞻仰。</p>
</div>
<div class='div-orig'><p>於時世尊告憍曇彌何故憂色而視如來汝心將無謂我不說汝名授阿耨多羅三藐三菩提記耶憍曇彌我先總說一切聲聞皆<span class='corr'>已</span>授記今汝欲知記者將來之世當於六萬八千億諸佛法中為大法師及六千學無學比丘尼俱為法師。</p>
</div>
<div class='div-commentary'><p style="margin-left:1em">憍曇彌此云尼眾主女人出家自愛道始故號尼主。</p>
</div>
<div class='div-orig'><p>汝如是漸漸具菩薩道當得作佛號一切眾生喜見如來應供正遍知明行足善逝世間觧無上士調御丈夫天人師佛世尊憍曇彌是一切眾生喜見佛及六千菩薩轉次授記得阿耨多羅三藐三菩提。</p>
</div>
<div class='div-commentary'><p style="margin-left:1em">果號喜見者因為法師以法喜恱人故。</p>
</div>
<div class='div-orig'><p>爾時羅睺羅母耶輸陁羅比丘尼作是念世尊於授記中獨不說我名佛告耶輸陁羅汝於來世百千萬億諸佛法中修菩薩行為大法師漸具佛道於善國中當得作佛號具足千萬光相如來應供正遍知明行足善逝世間觧無上士調御丈夫天人師佛世尊佛壽無量阿僧祗劫。</p>
</div>
<div class='div-commentary'><p style="margin-left:1em">耶輸示迹盖表大悲法喜稱適大智智悲雙運然後萬德具足千相光嚴故其果號具足千萬光相。</p>
</div>
<div class='div-orig'><p>爾時摩訶波闍波提比丘尼及耶輸陁羅比丘尼并其眷属皆大歡喜得未曾有即於佛前而說偈言。</p>

<div class="lg regular" style="margin-left:0em;"><div class='lg-row'>世尊導師　安隱天人　我等聞記</div>
<div class='lg-row'>心安具足</div>
</div></div>
<div class='div-commentary'><p style="margin-left:1em">謝記也下誓持。</p>
</div>
<div class='div-orig'><p>諸比丘尼說是偈<span class='corr'>已</span>白佛言世尊我等亦能於他方國土廣宣此經。</p>
</div>
<div class='div-commentary'><p style="margin-left:1em">亦量力故怯於娑婆。</p>
</div>
<div class='div-orig'><p>爾時世尊視八十萬億那由他諸菩薩摩訶薩。</p>
</div>
<div class='div-commentary'><p style="margin-left:1em">此方他方不該不遍故青蓮迴眄意被十方也八十萬億即十方來集之眾。</p>
</div>
<div class='div-orig'><p>是諸菩薩皆是阿鞞䟦致轉不退法輪得諸陁羅尼即從座起至於佛前一心合掌而作是念若世尊告勑我等持說此經者當如佛教廣宣斯法復作是念佛今默然不見告勑我當云何時諸菩薩敬順佛意并欲自滿本願便於佛前作師子吼而發誓言世尊我等於如來滅後周旋徃反十方世界能令眾生書寫此經受持讀誦觧說其義如法修行正憶念皆是佛之威力唯願世尊在於他方遙見守護。</p>
</div>
<div class='div-commentary'><p style="margin-left:1em">彼一娑婆尚怯弊惡則十方誠難故歸功佛力復求加護。</p>
</div>
<div class='div-orig'><p>即時諸菩薩俱同發聲而說偈言。</p>
</div>
<div class='div-commentary'><p style="margin-left:1em">此亦挾前顯難勸持之意說偈故其辭皆敘末世諸難。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>唯願不為慮　於佛滅度後　恐怖惡世中</div>
<div class='lg-row'>我等當廣說　有諸無智人　惡口罵詈等</div>
<div class='lg-row'>及加刀杖者　我等皆當忍</div>
</div></div>
<div class='div-commentary'><p style="margin-left:1em">無智昏惑故邪正相寇。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>惡世中比丘　邪智心謟曲　未得謂為得</div>
<div class='lg-row'>我慢心充滿</div>
</div></div>
<div class='div-commentary'><p style="margin-left:1em">此大林之荊棘大田之稂莠也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>或有阿練若　納衣在空閑　自謂行真道</div>
<div class='lg-row'>輕賤人間者　貪著利養故　與白衣說法</div>
<div class='lg-row'>為世所恭敬　如六通羅漢</div>
</div></div>
<div class='div-commentary'><p style="margin-left:1em">此寄法借勢矯言偽行以竊名苟利濫膺恭敬者也阿練若此云寂靜處。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>是人懷惡心　常念世俗事　假名阿練若</div>
<div class='lg-row'>好出我等過　而作如是言　此諸比丘等</div>
<div class='lg-row'>為貪利養故　說外道論義　自作此經典</div>
<div class='lg-row'>誑惑世間人　為求名聞故　分別於是經</div>
</div></div>
<div class='div-commentary'><p style="margin-left:1em">以愚嫉賢以偽謗真正末世之情耳。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>常在大眾中　欲毀我等故　向國王大臣</div>
<div class='lg-row'>婆羅門居士　及餘比丘眾　誹謗說我惡</div>
<div class='lg-row'>謂是邪見人　說是道論義　我等敬佛故</div>
<div class='lg-row'>悉忍是諸惡　為斯所輕言　汝等皆是佛</div>
<div class='lg-row'>如此輕慢言　皆當忍受之</div>
</div></div>
<div class='div-commentary'><p style="margin-left:1em">此皆溢惡之言所謂好出我等過也謗謂自作此經故㓨言汝皆是佛皆輕慢之言。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>濁劫惡世中　多有諸恐怖　惡鬼入其身</div>
<div class='lg-row'>罵詈毀辱我</div>
</div></div>
<div class='div-commentary'><p style="margin-left:1em">惡鬼入身如楞嚴說惡魔能飛精附人訐露人事罵者操法禁之近於羈詈者肆言罔之異於罰。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我等敬信佛　當著忍辱鎧　為說是經故</div>
<div class='lg-row'>忍此諸難事　我不愛身命　但惜無上道</div>
<div class='lg-row'>我等於來世　護持佛所囑　世尊自當知</div>
<div class='lg-row'>濁世惡比丘　不知佛方便　隨宜所說法</div>
<div class='lg-row'>惡口而嚬蹙　數數見擯出　遠離於塔寺</div>
<div class='lg-row'>如是等眾惡　念佛告勑故　皆當忍是事</div>
</div></div>
<div class='div-commentary'><p style="margin-left:1em">隨宜說法意趣難觧故濁流昧之惡口而謗顰蹙而嫌乃至擯逐而不容以念前勸持之勑故皆當忍之。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸聚落城邑　其有求法者　我皆到其所</div>
<div class='lg-row'>說佛所囑法　我是世尊使　處眾無所畏</div>
<div class='lg-row'>我當善說法　願佛安隱住</div>
</div></div>
<div class='div-commentary'><p style="margin-left:1em">世尊使者言假佛威力故能無畏而善說願佛安隱不以為慮也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我於世尊前　諸來十方佛　發如是誓言</div>
<div class='lg-row'>佛自知我心</div>
</div></div>
<div class='div-commentary'><p style="margin-left:1em">諸來十方即多寶及分身也。</p>
</div></div>
<p class='juan'>妙法蓮華經要觧卷十一</p>
</div><!-- end of div[@id='body'] -->
</body></html>