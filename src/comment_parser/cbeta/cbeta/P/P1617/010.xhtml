<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu19' />
<p class='juan'>妙法蓮華經要解卷第十　　　　　遠一</p><p class="byline">溫陵開元蓮寺比丘　戒環　觧</p>
<div class='div-other'><a id='mulu20' />
<div class='div-orig'><p>五百弟子授記品第八</p>
</div>
<div class='div-commentary'><p style="margin-left:1em">三周說法各隨機領悟而述成與記前化城品因緣說一周以被下根滿慈與五百羅漢等於此領悟佛為述成與記故曰五百授記品然此先記滿慈次記五百千二之眾而特取五百名品者滿慈乃大弟子內秘外現為眾標領雖先與記非是當機又千二居末不當名品故也十大弟子無非上根領悟得記本無先後但各專一德隨機總眾耳滿慈說法第一而五百羅漢常說無上道故號為普明是當說法之機故以滿慈總之如阿難羅云亦大弟子而總學眾各有以也。</p>
</div>
<div class='div-orig'><p>爾時富樓那彌多羅尼子從佛聞是智慧方便隨宜說法又聞授諸大弟子阿耨多羅三藐三菩提記復聞宿世因緣之事復聞諸佛有大自在神通之力得未曾有心淨踊躍即從座起到於佛前頭面禮足却住一面瞻仰尊顏目不蹔捨。</p>
</div>
<div class='div-commentary'><p style="margin-left:1em">聞智慧方便隨宜說法通領三周之說也又聞大記通領舍利弗等受記事也復聞因緣即別領大通王子之事復聞神力別領導師神化之事罕聞故得未曾有惑除故心淨踊躍於是避座致恭而後申歎發誓。</p>
</div>
<div class='div-orig'><p>而作是念世尊甚奇特所為希有隨順世間若干種性以方便知見而為說法㧞出眾生處處貪著我等於佛功德言不能宣唯佛世尊能知我等深心本願。</p>
</div>
<div class='div-commentary'><p style="margin-left:1em">前乃經家敘置此正滿慈之辭言奇特希有至處處貪著總嘆三周說法也我等於佛功德言不能宣總歎授記乃至導師神化之德不能備宣也唯佛世尊<span class='corr'>已</span>下申本願而誓護持也深心本願謂精進護持助宣佛法乃至過去未來助宣之事非謂願求記也。</p>
</div>
<div class='div-orig'><p>爾時佛告諸比丘汝等見是富樓那彌多羅尼子不我常稱其於說法人中最為第一亦常歎其種種功德精進護持助宣我法能於四眾示教利喜具足觧釋佛之正法而大饒益同梵行者自捨如來無能盡其言論之辯述成其深心本願也問眾見不者以眾等徒知滿慈之迹而不知其深行故開端以示之說法第一述其正行也種種功德述其眾行也精進護持述其本願也言論之辯述其才辯也。</p>
<p>汝等勿謂富樓那但能護持助宣我法亦於過去九十億諸佛所護持助宣佛之正法於彼說法人中亦最第一又於諸佛所說空法明了通達得四無礙智常能審諦清淨說法無有疑惑具足菩薩神通之力隨其壽命常修梵行彼佛世人咸皆謂之實是聲聞而富樓那以斯方便饒益無量百千眾生又化無量阿僧祇人令立阿耨多羅三藐三菩提為淨佛土故常作佛事教化眾生。</p>
</div>
<div class='div-commentary'><p style="margin-left:1em">上總述此廣陳也舉九十億佛所即廣陳護宣遠因也於佛空法明了通達者非若二乘滯於斷空也得四無礙清淨說法者如所如說不泥名相也菩薩神通非二乘比也隨其壽命言[書-曰+皿]形壽也令立菩提者令於正道有立也為淨佛土故化眾生者藉利他行成<span class='corr'>己</span>行也故淨名云菩薩隨所化眾生而取佛土所謂淨佛土者自淨其心以致佛土之淨也為淨佛土而必須教化眾生者要即塵勞而能淨非若二乘厭塵勞以求淨也由是觀之其本乃大權聖人示現弘法耳故偈以內祕外現頌之。</p>
</div>
<div class='div-orig'><p>諸比丘富樓那亦於七佛說法人中而得第一今於我所說法人中亦為第一於賢劫中當來諸佛說法人中亦復第一而皆護持助宣佛法亦於未來護持助宣無量無邊諸佛之法教化饒益無量眾生令立阿耨多羅三藐三菩提為淨佛土故常勤精進教化眾生漸漸具足菩薩之道。</p>
</div>
<div class='div-commentary'><p style="margin-left:1em">上陳遠因此舉三世皆明說法宣化之深行也七佛即毗婆尸尸棄毗舍浮拘留孫拘那含迦葉釋迦是也上三属前劫下四属今劫三劫三千佛始於妙光佛末法出家修道聞五十三佛名深心仰慕復化他人滿三千眾深心敬禮即超多劫生死之罪得證佛果其初千人於莊嚴劫成佛華光為首至毗舍浮是也其次千人於賢劫成佛拘留孫為首至樓至是也其後千人於星宿劫成佛日光為首至須彌相是也。</p>
</div>
<div class='div-orig'><p>過無量阿僧祇劫當於此土得阿耨多羅三藐三菩提號曰法明如來應供正徧知明行足善逝世間觧無上士調御丈夫天人師佛世尊。</p>
</div>
<div class='div-commentary'><p style="margin-left:1em">滿慈既於多佛植因之遠而猶過僧祇劫乃得菩提號法明者謂於無數劫量法門一時明達即成佛道非如情見久遠劫也華嚴記發心菩薩過千不可說劫當得作佛號清淨心論謂明達如是劫量法門總清淨故正此意也餘記劫數深意並同。</p>
</div>
<div class='div-orig'><p>其佛以恒河沙等三千大千世界為一佛土七寶為地地平如掌無有山陵谿澗溝壑七寶臺觀充滿其中諸天宮殿近處虛空人天交接兩得相見無諸惡道亦無女人一切眾生皆以化生無有[婬-壬+(工/山)]欲。</p>
</div>
<div class='div-commentary'><p style="margin-left:1em">此皆依報清淨之相由因中常修梵行廣化眾生令立正道故果地無邪穢之事而交接皆上善之人也。</p>
</div>
<div class='div-orig'><p>得大神通身出光明飛行自在志念堅固精進智慧普皆金色三十二相而自莊嚴。</p>
</div>
<div class='div-commentary'><p style="margin-left:1em">既以化生離諸欲染故本來體相淨妙若此如是妙體人固有之特為麄濁欲惡染蔽而<span class='corr'>已</span>故阿難曰欲氣麄濁腥臊交遘不能發生勝淨妙明紫金光聚苟斷欲愛不受胎生則本來體相無復染蔽通光莊嚴自能發現以世考之精華之氣或化列星吐納之人猶能輕舉則滓濁既[書-曰+皿]妙體精明飛行自在無足疑矣。</p>
</div>
<div class='div-orig'><p>其國眾生常以二食一者法喜食二者禪恱食。</p>
</div>
<div class='div-commentary'><p style="margin-left:1em">不由胎藏故不假段食唯飡采法喜禪恱而<span class='corr'>已</span>。</p>
</div>
<div class='div-orig'><p>有無量阿僧祇千萬億那由他諸菩薩眾得大神通四無礙智善能教化眾生之類其聲聞眾筭數校計所不能知皆得具足六通三明及八觧脫。</p>
</div>
<div class='div-commentary'><p style="margin-left:1em">上明國土人民此明同德法佀滿慈具足菩薩神通之力得四無礙智審諦說法教化眾生明了通達故報緣法眾其德皆類。</p>
</div>
<div class='div-orig'><p>其佛國土有如是等無量功德莊嚴成就。</p>
</div>
<div class='div-commentary'><p style="margin-left:1em">結前也。</p>
</div>
<div class='div-orig'><p>劫名寶明國名善淨其佛壽命無量阿僧祇劫法住甚久佛滅度後起七寶塔遍滿其國劫有法寶真明故名寶明國無女人惡道故名善淨由三世說法續佛壽命故佛壽無量法住甚久滅後起塔遍滿其國又以餘德散霑也。</p>
<p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>諸比丘諦聽　佛子所行道　善學方便故</div>
<div class='lg-row'>不可得思議　知眾樂小法　而畏於大智</div>
<div class='lg-row'>是故諸菩薩　作聲聞緣覺　以無數方便</div>
<div class='lg-row'>化諸眾生類　自說是聲聞　去佛道甚遠</div>
<div class='lg-row'>度脫無量眾　皆悉得成就　雖小欲懈怠</div>
<div class='lg-row'>漸當令作佛　內祕菩薩行　外現是聲聞</div>
<div class='lg-row'>少欲猒生死　實自淨佛土　示眾有三毒</div>
<div class='lg-row'>又現邪見相　我弟子如是　方便度眾生</div>
<div class='lg-row'>若我具足說　種種現化事　眾生聞是者</div>
<div class='lg-row'>心則懷疑惑</div>
</div></div>
<div class='div-commentary'><p style="margin-left:1em">此通舉諸大弟子權應之德述成滿慈內秘外現之行也自善學方便至度無量眾悉得成就皆權應之德也小欲懈怠漸令作佛言善化也少欲厭生死則外現之事實自淨佛土則內祕之事示三毒現邪見等者諸大弟子權迹皆由示化彼類如舍利弗與羅度爭勝即示瞋也難陁愛婦示貪也調達害佛示癡也是謂三毒憍陳如三迦葉等昔為外道即現邪見也其大權難測故聞者疑惑。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>今此富樓那　於昔千億佛　勤修所行道</div>
<div class='lg-row'>宣護諸佛法　為求無上慧　而於諸佛所</div>
<div class='lg-row'>現居弟子上　多聞有智慧　所說無所畏</div>
<div class='lg-row'>能令眾歡喜　未曾有疲倦　而以助佛事</div>
<div class='lg-row'><span class='corr'>已</span>度大神通　具四無礙智　知諸根利鈍</div>
<div class='lg-row'>常說清淨法　演暢如是義　教諸千億眾</div>
<div class='lg-row'>令住大乘法　而自淨佛土　未來亦供養</div>
<div class='lg-row'>無量無數佛　護助宣正法　亦自淨佛土</div>
<div class='lg-row'>常以諸方便　說法無所畏　度不可計眾</div>
<div class='lg-row'>成就一切智　供養諸如來　護持法寶藏</div>
</div></div>
<div class='div-commentary'><p style="margin-left:1em">通頌三世宣護之行也現居弟子上者謂於諸佛所皆示現為眾標領也度大神通言<span class='corr'>已</span>超越小聖也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>其後得成佛　號名曰法明　其國名善淨</div>
<div class='lg-row'>七寶所合成　劫名為寶明　菩薩眾甚多</div>
<div class='lg-row'>其數無量億　皆度大神通　威德力具足</div>
<div class='lg-row'>充滿其國土　聲聞亦無數　三明八觧脫</div>
<div class='lg-row'>得四無礙智　以是等為僧　其國諸眾生</div>
<div class='lg-row'>[婬-壬+(工/山)]欲皆<span class='corr'>已</span>斷　純一變化生　具相莊嚴身</div>
<div class='lg-row'>法喜禪恱食　更無餘食想　無有諸女人</div>
<div class='lg-row'>亦無諸惡道</div>
</div></div>
<div class='div-commentary'><p style="margin-left:1em">通頌劫國眾德文義同前以是等為僧者言其國僧眾皆三明四智無凡流也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>富樓那比丘　功德悉成滿　當得斯淨土</div>
<div class='lg-row'>賢聖眾甚多　如是無量事　我令但畧說</div>
</div><p>爾時千二百阿羅漢心自在者作是念我等歡喜得未曾有若世尊各見授記如餘大弟子者不亦快乎。</p>
<p>佛知此等心之所念告摩訶迦葉是千二百阿羅漢我今當現前次第與授阿耨多羅三藐三菩提記。</p>
</div>
<div class='div-commentary'><p style="margin-left:1em">迦葉為眾上首故告之。</p>
</div>
<div class='div-orig'><p>於此眾中我大弟子憍陳如比丘當供養六萬二千億佛然後得成為佛號曰普明如來應供正遍知明行足善逝世間觧無上士調御丈夫天人師佛世尊。</p>
</div>
<div class='div-commentary'><p style="margin-left:1em">憍陳最初得度為眾首故特記之號普明者偈云常放大光明一切之所敬又云常說無上道故號曰<span class='corr'></span>普明謂以智慧明破諸癡暗普使眾生明了法性即今住世應真之首也。</p>
</div>
<div class='div-orig'><p>其五百阿羅漢優樓頻螺迦葉伽耶迦葉那提迦葉迦留陁夷優陁夷阿<span class='corr'>㝹</span>樓䭾離婆多劫賔那薄拘羅周陁莎伽陁等皆當得阿耨多羅三藐三菩提[書-曰+皿]同一號名曰普明。</p>
</div>
<div class='div-commentary'><p style="margin-left:1em">五百威德具足為千二之傑故又別記目連記末云我諸弟子威德具足其[(米/大)*ㄆ]五百即此也餘七百眾但於前通許於頌通記優樓頻螺等即序分所列羅漢上首詳略互舉也同號普明以德同故。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>憍陳如比丘　當見無量佛　過阿僧祇劫</div>
<div class='lg-row'>乃成等正覺　常放大光明　具足諸神通</div>
<div class='lg-row'>名聞遍十方　一切之所敬　常說無上道</div>
<div class='lg-row'>故號為普明</div>
</div></div>
<div class='div-commentary'><p style="margin-left:1em">頌正報也常放大法光明普照迷暗也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>其國土清淨　菩薩皆勇猛　咸昇妙樓閣</div>
<div class='lg-row'>遊諸十方國　以無上供具　奉獻於諸佛</div>
<div class='lg-row'>作是供養<span class='corr'>已</span>　心懷大歡喜　須㬰還本國</div>
<div class='lg-row'>有如是神力</div>
</div></div>
<div class='div-commentary'><p style="margin-left:1em">頌依報也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛壽六萬劫　正法住倍壽　像法復倍是</div>
</p></div>
<div class='div-commentary'><p style="margin-left:1em">頌化緣也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>法滅天人憂　其五百比丘　次第當作佛</div>
<div class='lg-row'>同號曰普明</div>
</div></div>
<div class='div-commentary'><p style="margin-left:1em">前法既滅天人失望則後佛繼出安隱天人。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>轉次而授記　我滅度之後　某甲當作佛</div>
<div class='lg-row'>其所化世間　亦如我今日</div>
</div></div>
<div class='div-commentary'><p style="margin-left:1em">此詳記五百次第出興事也我滅度之後等乃五百轉次相授之辭以轉次不一不可定指故云某甲非謂釋迦指五百眾釋迦次補自當彌勒也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>國土之嚴淨　及諸神通力　菩薩聲聞眾</div>
<div class='lg-row'>正法及像法　壽命劫多少　皆如上所說</div>
</div></div>
<div class='div-commentary'><p style="margin-left:1em">五百依正之果皆如憍陳。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>迦葉汝已知　五百自在者　餘諸聲聞眾</div>
<div class='lg-row'>亦當復如是</div>
</div></div>
<div class='div-commentary'><p style="margin-left:1em">引五百之事而例記七百之眾通為千二之記。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>其不在此會　汝當為宣說</div>
</p></div>
<div class='div-commentary'><p style="margin-left:1em">令迦葉宣揚勝事以勉後進。</p>
</div>
<div class='div-orig'><p>爾時五百阿羅漢於佛前得授記<span class='corr'>已</span>歡喜踊躍即從座起到於佛前頭靣禮足悔過自責世尊我等常作是念自謂<span class='corr'>已</span>得究竟滅度今乃知之如無智者所以者何我等應得如來智慧而便自以小智為足。</p>
</div>
<div class='div-commentary'><p style="margin-left:1em">悔責者悔昔之失慶今之得也如來智慧即一切種智我等應得而悔不早悟。</p>
</div>
<div class='div-orig'><p>世尊譬如有人至親友家醉酒而臥是時親友官事當行以無價寶珠繫其衣裏與之而去其人醉臥都不覺知起<span class='corr'>已</span>遊行到於他國為衣食故勤力求索甚大艱難若少有所得便以為足。</p>
</div>
<div class='div-commentary'><p style="margin-left:1em">親友繫珠譬佛預十六菩薩時為說法華結大乘因也醉酒而臥譬我預千萬億眾時皆生疑惑昏昏如醉也官事當行即佛化將畢餘處利生公而不黨故譬官事起<span class='corr'>已</span>遊行轉迷也到於他國弃本也為衣食等樂小也。</p>
</div>
<div class='div-orig'><p>於後親友會遇見之而作是言咄哉丈夫何為衣食乃至如是我昔欲令汝得安樂五欲自恣於某年日月以無價寶珠繫汝衣裏今故現在而汝不知勤苦憂惱以求自活甚為癡也汝今可以此寶貿易所須常可如意無所乏短。</p>
</div>
<div class='div-commentary'><p style="margin-left:1em">親友會遇譬今復值佛咄叱警戒譬呵小進大言丈夫者指大乘種性而警進之也餘意如下合顯貿易所須譬即性發揮當得大利也以時物遷貨曰貿以有易無曰易。</p>
</div>
<div class='div-orig'><p>佛亦如是為菩薩時教化我等令發一切智心而尋廢忘不知不覺既得阿羅漢道自謂滅度資生艱難得少為足一切智願猶在不失。</p>
</div>
<div class='div-commentary'><p style="margin-left:1em">令發智心而廢忘不覺如繫珠醉臥也既得羅漢而未離法縛是資生艱難也智願不失如衣珠現在。</p>
</div>
<div class='div-orig'><p>今者世尊覺悟我等作如是言諸比丘汝等所得非究竟滅我久令汝等種佛善根以方便故示涅槃相而汝謂為實得滅度。</p>
</div>
<div class='div-commentary'><p style="margin-left:1em">合咄叱警戒也。</p>
</div>
<div class='div-orig'><p>世尊我今乃知實是菩薩得受阿耨多羅三藐三菩提記以是因緣甚大歡喜得未曾有合貨寶如意也。</p>
<p>爾時阿若憍陳如等欲重宣此義而說偈言。</p>

<div class="lg regular" style="margin-left:0em;"><div class='lg-row'>我等聞無上　安隱受記聲　歡喜未曾有</div>
<div class='lg-row'>禮無量智佛　今於世尊前　自悔諸過咎</div>
<div class='lg-row'>於無量佛寶　得少涅槃分　如無智愚人</div>
<div class='lg-row'>便自以為足</div>
</div></div>
<div class='div-commentary'><p style="margin-left:1em">頌得記歡喜悔過自責也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>譬如貧窮人　徃至親友家　其家甚大富</div>
<div class='lg-row'>具設諸肴饍　以無價寶珠　繫著內衣裏</div>
<div class='lg-row'>默與而捨去　時臥不覺知　是人既<span class='corr'>已</span>起</div>
<div class='lg-row'>遊行詣他國　求衣食自濟　資生甚艱難</div>
<div class='lg-row'>得少便為足　更不願好者　不覺內衣裏</div>
<div class='lg-row'>有無價寶珠　與珠之親友　後見此貧人</div>
<div class='lg-row'>苦切責之<span class='corr'>已</span>　示以所繫珠　貧人見此珠</div>
<div class='lg-row'>其心大歡喜　富有諸財物　五欲而自恣</div>
<div class='lg-row'>我等亦如是　世尊於長夜　常愍見教化</div>
<div class='lg-row'>令種無上願　我等無智故　不覺亦不知</div>
<div class='lg-row'>得少涅槃分　自足不求餘</div>
<div class='lg-row'>今佛覺悟我　言非實滅度　得佛無上慧</div>
<div class='lg-row'>爾乃為真滅　我今從佛聞　受記莊嚴事</div>
<div class='lg-row'>及轉次受决　身心遍歡喜</div>
</p></div>
<div class='div-commentary'><p style="margin-left:1em">以記為决謂决定道果也。</p>
</div></div>
<div class='div-other'><a id='mulu21' />
<div class='div-orig'><p>妙法蓮華經授學無學人記品第九</p>
</div>
<div class='div-commentary'><p style="margin-left:1em">此記小聲聞眾也舊說裂此為二謂學與無學然無學即羅漢<span class='corr'>已</span>在千二之記不當重列此即學於無學小聲聞而已研真斷惑名學真窮惑盡名無學此未得無學而亦預佛記者若有聞法者無一不成佛故也。</p>
</div>
<div class='div-orig'><p>爾時阿難羅睺羅而作是念我等每自思惟設得受記不亦快乎。</p>
</div>
<div class='div-commentary'><p style="margin-left:1em">阿難多聞護持法藏羅云密行皆大弟子而與學眾同授記者示彼亦內祕外現密行之儔也觀學眾記云當供微塵[(米/大)*ㄆ]佛護持法藏即與阿難羅云同德故以二師總之。</p>
</div>
<div class='div-orig'><p>即從座起到於佛前頭靣禮足俱白佛言世尊我等於此亦應有分唯有如來我等所歸又我等為一切世間天人阿修羅所見知識阿難常為侍者護持法藏羅睺羅是佛之子若佛見授阿耨多羅三藐三菩提記者我願既滿眾望亦足。</p>
</div>
<div class='div-commentary'><p style="margin-left:1em">阿難羅云親邇於佛既為眾所見知若不得記則無塞眾望也菩薩為通達佛道無所不現故淨名佛道品以法喜為妻慈悲為女誠善為男而釋迦所以有耶輸羅云皆為示現非同世俗妻子也。</p>
</div>
<div class='div-orig'><p>爾時學無學聲聞弟子二千人皆從座起偏袒右肩到於佛前一心合掌瞻仰世尊如阿難羅睺羅所願住立一靣。</p>
<p>爾時佛告阿難汝於來世當得作佛號山海慧自在通王如來應供正遍知明行足善逝世間觧無上士調御丈夫天人師佛世尊當供養六十二億諸佛護持法藏然後得阿耨多羅三藐三菩提。</p>
</div>
<div class='div-commentary'><p style="margin-left:1em">山海慧自在通王者高莫逾於山深莫浚於海阿難宿持法藏多聞<span class='corr'>博</span>達智慧等之於諸法中得大通達自在如王故得果以因為號當供多佛護持法藏然後成佛盖其本願也。</p>
</div>
<div class='div-orig'><p>教化二十千萬億恒河沙諸菩薩等令成阿耨多羅三藐三菩提。</p>
</div>
<div class='div-commentary'><p style="margin-left:1em">阿難當來作成如此其多者為宿持法藏化緣深故。</p>
</div>
<div class='div-orig'><p>國名常立勝幡其土清淨琉璃為地劫名妙音遍滿。</p>
</div>
<div class='div-commentary'><p style="margin-left:1em">幡表尊勝之德阿難多聞第一故國名常立勝幡宣傳法藏故劫名妙音遍滿為由法音宣流也。</p>
</div>
<div class='div-orig'><p>其佛壽命無量千萬億阿僧祇劫若人於千萬億無量阿僧祇劫中筭[(米/大)*ㄆ]校計不能得知正法住世倍於壽命像法住世復倍正法。</p>
</div>
<div class='div-commentary'><p style="margin-left:1em">佛壽無量劫而正像之法又復倍倍者由其宣傳法藏因力緜遠也問壽劫之說悠然不窮何所據依視不覩睫况渺冥乎曰萬物死生而不亡者存壽有終窮乎古今代謝而曾無紀極劫有終窮乎聖人離死生至道無代謝則雖倍倍之劫未足盡其靈長矣。</p>
</div>
<div class='div-orig'><p>阿難是山海慧自在通王佛為十方無量千萬億恒河沙等諸佛如來所共讚歎稱其功德。</p>
</div>
<div class='div-commentary'><p style="margin-left:1em">為其護持法藏報得殊勝名聞十方故。</p>
</div>
<div class='div-orig'><p>爾時世尊欲重宣此義而說偈云。</p>

<div class="lg regular" style="margin-left:0em;"><div class='lg-row'>我今僧中說　阿難持法者　當供養諸佛</div>
<div class='lg-row'>然後成正覺　號曰山海慧　自在通王佛</div>
<div class='lg-row'>其國土清淨　名常立勝幡　教化諸菩薩</div>
<div class='lg-row'>其[(米/大)*ㄆ]如恒沙　佛有大威德　名聞滿十方</div>
<div class='lg-row'>壽命無有量　以愍眾生故　正法倍壽命</div>
<div class='lg-row'>像法復倍是　如恒河沙等　無[(米/大)*ㄆ]諸眾生</div>
<div class='lg-row'>於此佛法中　種佛道因緣</div>
</div></div>
<div class='div-commentary'><p style="margin-left:1em">頌文大意同前佛有大威德名聞滿十方頌諸佛共歎也壽命無有量以愍眾生故非徒<span class='corr'>羨</span>久生也眾生於法中種佛道因緣者能持法藏故群類資焉。</p>
</div>
<div class='div-orig'><p>爾時會中新發意菩薩八千人咸作是念我等尚不聞諸大菩薩得如是記有何因緣而諸聲聞得如是决。</p>
</div>
<div class='div-commentary'><p style="margin-left:1em">阿難果號刼國教化作成等事特異眾記初心不知遠因故疑其何緣而得。</p>
</div>
<div class='div-orig'><p>爾時世尊知諸菩薩心之所念而告之曰諸善男子我與阿難等於空王佛所同時發阿耨多羅三藐三菩提心阿難常樂多聞我常勤精進是故我已得成阿耨<span class='corr'>多</span>羅三藐三菩提而阿難護持我法亦護將來諸佛法藏教化成就諸菩薩眾其本願如是故獲斯記。</p>
</div>
<div class='div-commentary'><p style="margin-left:1em">此告其遠因以同發心功深願廣宜得是記也校其遠因則功<span class='corr'>已</span>齊佛但彼願護持法藏故常樂多聞佛願成道利生故常勤精進由是佛已成道而阿難尚須護法教化然後成佛盖其本願如是非由根智勝劣而有先後也俱舍論說空王佛乃釋迦三僧祇劫中間所逢之佛。</p>
</div>
<div class='div-orig'><p>阿難面於佛前自聞授記及國土莊嚴所願具足心大歡喜得未曾有即時憶念過去無量千萬億諸佛法藏通達無礙如今所聞亦識本願。</p>
</div>
<div class='div-commentary'><p style="margin-left:1em">即時憶念等者因佛與記又敘徃因於是得法性覺自在三昧能憶過佛法藏又識本昔願持之因也。</p>
</div>
<div class='div-orig'><p>爾時阿難而說偈言。</p>

<div class="lg regular" style="margin-left:0em;"><div class='lg-row'>世尊甚希有　令我念過去　無量諸佛法</div>
<div class='lg-row'>如今日所聞　我今無復疑　安住於佛道</div>
<div class='lg-row'>方便為侍者　護持諸佛法</div>
</div></div>
<div class='div-commentary'><p style="margin-left:1em">謝記自勵也既識本願所以無疑而益勤方便。</p>
</div>
<div class='div-orig'><p>爾時佛告羅㬋羅汝於來世當得作佛號蹈七寶華如來應供正遍知明行足善逝世間觧無上士調御丈夫天人師佛世尊。</p>
</div>
<div class='div-commentary'><p style="margin-left:1em">蹈七寶花乃妙淨密行之應也。</p>
</div>
<div class='div-orig'><p>當供養十世界微塵等數諸佛如來常為諸佛而作長子猶如今也。</p>
</div>
<div class='div-commentary'><p style="margin-left:1em">作長子者常以密行繼續佛道也如華嚴以普賢為長子亦表大行能建佛家法也盖弘道以德行為尚故儒門四科亦先德行。</p>
</div>
<div class='div-orig'><p>是蹈七寶華佛國土莊嚴壽命劫[(米/大)*ㄆ]所化弟子正法像法亦如山海慧自在通王如來無異亦為此佛而作長子過是<span class='corr'>已</span>後當得阿耨多羅三藐三菩提。</p>
</div>
<div class='div-commentary'><p style="margin-left:1em">多聞密行常相資故羅云國劫正像之果並同阿難而當來亦為阿難長子。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>我為太子時　羅睺為長子　我今成佛道</div>
<div class='lg-row'>受法為法子　於未來世中　見無量億佛</div>
<div class='lg-row'>皆為其長子　一心求佛道</div>
</div></div>
<div class='div-commentary'><p style="margin-left:1em">記羅云繼續佛道緜緜不絕也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>羅睺羅密行　唯我能知之　現為我長子</div>
<div class='lg-row'>以示諸眾生　無量億千萬　功德不可[(米/大)*ㄆ]</div>
<div class='lg-row'>安住於佛法　以求無上道</div>
</div></div>
<div class='div-commentary'><p style="margin-left:1em">隱大權之跡而示現為佛子功德不可[(米/大)*ㄆ]唯佛能知之是謂密行也。</p>
</div>
<div class='div-orig'><p>爾時世尊見學無學二千人其意柔軟寂然清淨一心觀佛佛告阿難汝見是學無學二千人不唯然已見。</p>
</div>
<div class='div-commentary'><p style="margin-left:1em">此亦昔日所化故今與記其意柔軟謂根機<span class='corr'>已</span>熟問其見不默示昔因也而阿難多聞愽達固已默知。</p>
</div>
<div class='div-orig'><p>阿難是諸人等當供養五十世界微塵[(米/大)*ㄆ]諸佛如來恭敬尊重護持法藏末後同時於十方國各得成佛皆同一號名曰寶相如來應供正遍知明行足善逝世間觧無上士調御丈夫天人師佛世尊。</p>
</div>
<div class='div-commentary'><p style="margin-left:1em">二千果号皆同以因同也了學無學即證實相是謂寶相。</p>
</div>
<div class='div-orig'><p>壽命一劫國土莊嚴聲聞菩薩正法像法皆悉同等。</p>
</div>
<div class='div-commentary'><p style="margin-left:1em">言二千同時成佛依報法化皆同。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>是二千聲聞　今於我前住　悉皆與授記</div>
<div class='lg-row'>未來當成佛　所供養諸佛　如上說塵數</div>
<div class='lg-row'>護持其法藏　後當成正覺　各於十方國</div>
<div class='lg-row'>悉同一名號　俱時坐道塲　以證無上慧</div>
<div class='lg-row'>皆名為寶相　國土及弟子　正法與像法</div>
<div class='lg-row'>悉等無有異　咸以諸神通　度十方眾生</div>
<div class='lg-row'>名聞普周遍　漸入於涅槃</div>
</div></div>
<div class='div-commentary'><p style="margin-left:1em">名聞周遍漸入涅槃者出興功成則反一無迹佛佛然也。</p>
</div>
<div class='div-orig'><p>爾時學無學二千人聞佛授記歡喜踊躍而說偈言。</p>

<div class="lg regular" style="margin-left:0em;"><div class='lg-row'>世尊慧燈明　我聞授記音　心歡喜充滿</div>
<div class='lg-row'>如甘露見灌</div>
</div></div>
<div class='div-commentary'><p style="margin-left:1em">慧燈明讚也聞記歡喜謝也。</p>
</div></div>
<div class='div-other'><a id='mulu22' />
<div class='div-orig'><p>妙法蓮華經法師品第十</p>
</div>
<div class='div-commentary'><p style="margin-left:1em">能持正法足以師人謂之法師此授廣記以圓該前記而號法師品者所以廣記持經之人而推尊之故也經舉現前八部四眾等類及佛滅後聞經隨喜皆與授記是謂廣記前雖對三周法授三根記而[(冰-水+〡)*ㄆ]機未盡故此圓該乃圓教之統要也既為統要允属正宗而舊科於此遂分流通亦隨所見。</p>
</div>
<div class='div-orig'><p>爾時世尊因藥王菩薩告八萬大士藥王汝見是大眾中無量諸天龍王夜叉乾闥婆阿脩羅迦樓羅緊那羅摩睺羅伽人與非人及比丘比丘尼優婆塞優婆夷求聲聞者求辟支佛者求佛道者如是等類咸於佛前聞妙法華經一偈一句乃至一念隨喜者我皆與授記當得阿耨多羅三藐三菩提。</p>
</div>
<div class='div-commentary'><p style="margin-left:1em">將授廣記而因藥王告大士者以廣記渺漠法利勝妙非深知宿契及大菩薩無能證知故也藥王即喜見菩薩久持此經燒身然臂可謂深知宿契矣八萬大士即經首八萬菩薩現前八部四眾皆與授記者所謂若有聞法者無一不成佛也。</p>
</div>
<div class='div-orig'><p>佛告藥王又如來滅度之後若有人聞妙法華經乃至一偈一句一念隨喜者我亦與授阿耨多羅三藐三菩提記。</p>
</div>
<div class='div-commentary'><p style="margin-left:1em">言滅後有人則其機未兆亦懸記之則此品廣記無所不圓無所不該矣。</p>
</div>
<div class='div-orig'><p>若復有人受持讀誦觧說書寫妙法華經乃至一句於此經卷敬視如佛種種供養華香瓔珞末香塗香燒香繒盖幢幡衣服伎樂乃至合掌恭敬藥王當知是諸人等<span class='corr'>已</span>曾供養十萬億佛於諸佛所成就大願愍眾生故生此人間。</p>
</div>
<div class='div-commentary'><p style="margin-left:1em">自受持讀誦至合掌恭敬為六種法師一受持二讀三誦四觧說五書寫六供養能備六種難故必由供佛宿福及大願也。</p>
</div>
<div class='div-orig'><p>藥王若有人問何等眾生於未來世當得作佛應示是諸人等於未來世必得作佛。</p>
</div>
<div class='div-commentary'><p style="margin-left:1em">令藥王宣明勝因也。</p>
</div>
<div class='div-orig'><p>何以故若善男子善女人於法華經乃至一句受持讀誦觧說書寫種種供養經卷華香瓔珞抹香塗香燒香繒盖幢幡衣服伎樂合掌恭敬是人一切世間所應瞻奉應以如來供養而供養之當知此人是大菩薩成就阿耨多羅三藐三菩提哀愍眾生願生此間廣演分別妙法華經何况盡能受持種種供養者。</p>
</div>
<div class='div-commentary'><p style="margin-left:1em">釋上以顯緣勝人尊故當作佛但於一句能具六種法師之功猶足推尊瞻奉而當成菩提况於一經盡能受持則其緣愈勝其人愈尊其作佛必矣。</p>
</div>
<div class='div-orig'><p>藥王當知是人自捨清淨業報於我滅度後愍眾生故生於惡世廣演此經。</p>
</div>
<div class='div-commentary'><p style="margin-left:1em">自捨淨報者當是淨土果人示生惡世。</p>
</div>
<div class='div-orig'><p>若是善男子善女人我滅度後能竊為一人說法華經乃至一句當知是人則如來使如來所遣行如來事何况於大眾中廣為人說使即將命之人遣有付托之義此令敬持經人視同將如來命為如來付托讚揚大事宜在尊尚也。</p>
<p>藥王若有惡人以不善心於一劫中現於佛前常毀罵佛其罪尚輕若人以一惡言毀呰在家出家讀誦法華經者其罪甚重。</p>
</div>
<div class='div-commentary'><p style="margin-left:1em">萬德慈尊不可毀也然毀之其罪尚輕者以無能損故毀持經之人其罪尤重者以斷佛種故。</p>
</div>
<div class='div-orig'><p>藥王其有讀誦法華經者當知是人以佛莊嚴而自莊嚴則為如來肩所荷擔其所至方應隨向禮一心合掌恭敬供養尊重讚歎華香瓔珞抹香塗香燒香繒盖幢幡衣服肴饌作諸伎樂人中上供而供養之應持天寶而以散之天上寶聚應以奉獻。</p>
</div>
<div class='div-commentary'><p style="margin-left:1em">以佛莊嚴而自莊嚴者謂具佛眾德也則為如來肩所荷擔者謂佛所尊重也佛尚尊之則人者固當隨方欽向尊重之也。</p>
</div>
<div class='div-orig'><p>所以者何是人歡喜說法須㬰聞之即得究竟阿耨多羅三藐三菩提故。</p>
</div>
<div class='div-commentary'><p style="margin-left:1em">徵釋所應尊重之意也。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>若欲住佛道　成就自然智　常當勤供養</div>
<div class='lg-row'>受持法華者</div>
</div></div>
<div class='div-commentary'><p style="margin-left:1em">自然智即本覺真智也欲住佛道成就此智必藉法師發明故當勤供養持法華者。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>其有欲疾得　一切種智慧　當受持是經</div>
<div class='lg-row'>并供養持者</div>
</div></div>
<div class='div-commentary'><p style="margin-left:1em">一切種智即諸佛果智也欲求佛果疾得此智必依此經修證故當持是經并供持者。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若有能受持　妙法華經者　當知佛所使</div>
<div class='lg-row'>愍念諸眾生</div>
</div></div>
<div class='div-commentary'><p style="margin-left:1em">頌於諸佛所成就大願愍眾生故生此人間。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸有能受持　妙法華經者　捨於清淨土</div>
<div class='lg-row'>愍眾故生此　當知如是人　自在所欲生</div>
<div class='lg-row'>能於此惡世　廣說無上法　應以天華香</div>
<div class='lg-row'>及天寶衣服　天上妙寶聚　供養說法者</div>
</div></div>
<div class='div-commentary'><p style="margin-left:1em">頌是人自捨清淨業報等自在所欲生者所欲生處隨願自在。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>吾滅後惡世　能持是經者　當合掌禮敬</div>
<div class='lg-row'>如供養世尊　上饌眾甘美　及種種衣服</div>
<div class='lg-row'>供養是佛子　冀得須㬰聞</div>
</div></div>
<div class='div-commentary'><p style="margin-left:1em">此令推尊以求妙法。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若能於後世　受持是經者　我遣在人中</div>
<div class='lg-row'>行於如來事</div>
</div></div>
<div class='div-commentary'><p style="margin-left:1em">非如來遣則莫之能。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若於一劫中　常懷不善心　作色而罵佛</div>
<div class='lg-row'>獲無量重罪　其有讀誦持　是法華經者</div>
<div class='lg-row'>須㬰加惡言　其罪復過彼</div>
</div></div>
<div class='div-commentary'><p style="margin-left:1em">如科。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>有人求佛道　而於一劫中　合掌在我前</div>
<div class='lg-row'>以無數偈讚　由是讚佛故　得無量功德</div>
<div class='lg-row'>歎羙持經者　其福復過彼</div>
</div></div>
<div class='div-commentary'><p style="margin-left:1em">顯讚羙之福也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>於八十億劫　以最妙色聲　及與香味觸</div>
<div class='lg-row'>供養持經者　如是供養<span class='corr'>已</span>　若得須㬰聞</div>
<div class='lg-row'>則應自欣慶　我今獲大利</div>
</div></div>
<div class='div-commentary'><p style="margin-left:1em">頌花香伎樂人中上供等文於八十億劫言不倦持久之志以冀須㬰之聞須㬰聞之即得菩提故為大利。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>藥王今告汝　我所說諸經　而於此經中</div>
<div class='lg-row'>法華最第一　故宜信向也</div>
</div><p>爾時佛復告藥王菩薩摩訶薩我所說經典無量千萬億<span class='corr'>已</span>說今說當說而於其中此法華經最為難信難觧。</p>
</div>
<div class='div-commentary'><p style="margin-left:1em"><span class='corr'>已</span>說即般若等今說即法華當說即涅槃而獨法華所詮皆妙法所示皆實相非眾生知見所以難信是諸佛秘要所以難觧也。</p>
</div>
<div class='div-orig'><p>藥王此經是諸佛秘要之藏不可分布妄授與人諸佛世尊之所守護從昔<span class='corr'>已</span>來未曾顯說而此經者如來現在猶多怨嫉况滅度後秘密法要妄授則上慢退席顯說則窮子怖父而怨誹憎嫉生焉如來現在尚爾况滅後惡世可不擇機。</p>
<p>藥王當知如來滅後其能書持讀誦供養為他人說者如來即為以衣覆之又為他方現在諸佛之所護念是人有大信力及志願力諸善根力當知是人與如來共宿則為如來手摩其頭。</p>
</div>
<div class='div-commentary'><p style="margin-left:1em">是經難得聞信受者亦難故凡書持讀說非假如來覆護及自有信願善根莫之能矣為如來衣覆謂得佛忍力也與如來共宿謂栖心同佛也為如來摩頂謂蒙佛慰安也如此故能於後惡世持說是法。</p>
</div>
<div class='div-orig'><p>藥王在在處處若說若讀若誦若書若經卷所住之處皆應起七寶塔極令高廣嚴飾不須復安舍利所以者何此中<span class='corr'>已</span>有如來全身三周開示及餘助顯無非如來全身也此塔應以一切華香瓔珞繒盖幢幡伎樂歌頌供養恭敬尊重讚歎若有人得見此塔禮拜供養當知是等皆近阿耨多羅三藐三菩提為其因正而緣勝故也。</p>
<p>藥王多有人在家出家行菩薩道若不能得見聞讀誦書持供養是法華經者當知是人未善行菩薩道若有得聞是經典者乃能善行菩薩之道。</p>
</div>
<div class='div-commentary'><p style="margin-left:1em">行菩薩道而不聞是經如欲濟渴而不知須水也。</p>
</div>
<div class='div-orig'><p>其有眾生求佛道者若見若聞是法華經聞<span class='corr'>已</span>信觧受持者當知是人得近阿耨多羅三藐三菩提。</p>
</div>
<div class='div-commentary'><p style="margin-left:1em">如人鑿井<span class='corr'>已</span>近泉源。</p>
</div>
<div class='div-orig'><p>藥王譬如有人渴乏須水於彼高原穿鑿求之猶見乾土知水尚遠施功不<span class='corr'>已</span>轉見濕土遂漸至泥其心决定知水必近。</p>
</div>
<div class='div-commentary'><p style="margin-left:1em">高原鑿水譬修菩薩道不得其要猶見乾土施功不已譬從乾慧地由漸而進轉見濕土喻歷聞般若遂漸至泥喻初聞法華然尚滯修習則於佛智水近之而<span class='corr'>已</span>若夫脫然造其真源則妙湛圓發不勞功用視前所為皆滓濁矣經不言此者所謂引而不發使其自進盖無功用處不容言諭也。</p>
</div>
<div class='div-orig'><p>菩薩亦如是若未聞未觧未能修習是法華經當知是人去阿耨多羅三藐三菩提尚遠若得聞觧思惟修習必知得近阿耨多羅三藐三菩提所以者何一切菩薩阿耨多羅三藐三菩提皆属此經。</p>
</div>
<div class='div-commentary'><p style="margin-left:1em">佛果菩提皆属此經則未聞未觧安可得道。</p>
</div>
<div class='div-orig'><p>此經開方便門示真實相是法華經藏深固幽遠無人能到今佛教化成就菩薩而為開示。</p>
</div>
<div class='div-commentary'><p style="margin-left:1em">開方便門猶鑿井也示真實相猶見水也法華經藏即眾生如來藏也於眾生則蘊在塵勞於菩薩則蘊在萬行於寶所則過乎五百由旬可謂深固幽遠也人無能到故唯菩薩可以開示。</p>
</div>
<div class='div-orig'><p>藥王若有菩薩聞是法華經驚疑怖畏當知是為新發意菩薩若聲聞人聞是經驚疑怖畏當知是為增上慢者。</p>
</div>
<div class='div-commentary'><p style="margin-left:1em">大根有新發意小根有增上慢皆非機也。</p>
</div>
<div class='div-orig'><p>藥王若有善男子善女人如來滅後欲為四眾說是法華經者云何應說。</p>
</div>
<div class='div-commentary'><p style="margin-left:1em">先標次釋。</p>
</div>
<div class='div-orig'><p>是善男子善女人入如來室著如來衣坐如來座爾乃應為四眾廣說斯經如來室者一切眾生中大慈悲心是如來衣者柔和忍辱心是如來座者一切法空是安住是中然後以不懈怠心為諸菩薩及四眾廣說是法華經。</p>
</div>
<div class='div-commentary'><p style="margin-left:1em">夫說法教化之道必<span class='corr'>己</span>有所處然後能安人<span class='corr'>己</span>有所服然後能伏人<span class='corr'>己</span>有所據然後能達人如來以慈悲為室柔忍為衣法空為座入慈悲室則<span class='corr'>己</span>有所處也著柔忍衣則<span class='corr'>己</span>有所服也坐法空座則<span class='corr'>己</span>有所據也如此則具佛之體乃可廣說斯經苟未體此自無至正何以為人哉故曰安住是中然後以不懈怠廣說是法今夫據寶花座而聖讀庸行者宜深鑒乎此一切法空者非斷空也即一切法廓然了達之謂也。</p>
</div>
<div class='div-orig'><p>藥王我於餘國遣化人為其集[聽-王]法眾亦遣化比丘比丘尼優婆塞優婆夷[聽-王]其說法是諸化人聞法信受隨順不逆若說法者在空閑處我時廣遣天鬼神乾闥婆阿修羅等聽其說法。</p>
</div>
<div class='div-commentary'><p style="margin-left:1em">此佛力變化讚揚大事也餘國則他方世界。</p>
</div>
<div class='div-orig'><p>我雖在異國時時令說法者得見我身若於此經忘失句逗我還為說令得具足。</p>
</div>
<div class='div-commentary'><p style="margin-left:1em">在異國而令見所謂隱顯化眾生。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>欲捨諸懈怠　應當聽此經　是經難得聞</div>
<div class='lg-row'>信受者亦難</div>
</div></div>
<div class='div-commentary'><p style="margin-left:1em">欲於正道易進而無懈者當依此為津要。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如人渴須水　穿鑿於高原　猶見乾燥土</div>
<div class='lg-row'>知去水尚遠　漸見濕土泥　决定知近水</div>
<div class='lg-row'>藥王汝當知　如是諸人等　不聞法華經</div>
<div class='lg-row'>去佛智甚遠　若聞是深經　决了聲聞法</div>
<div class='lg-row'>是諸經之王　聞已諦思惟　當知此人等</div>
<div class='lg-row'>近於佛智慧</div>
</div></div>
<div class='div-commentary'><p style="margin-left:1em">决了聲聞直入佛慧。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若人說此經　應入如來室　著於如來衣</div>
<div class='lg-row'>而坐如來座　處眾無所畏　廣為分別說</div>
<div class='lg-row'>大慈悲為室　柔和忍辱衣　諸法空為座</div>
<div class='lg-row'>處此為說法　若說此經時　有人惡口罵</div>
<div class='lg-row'>加刀杖瓦石　念佛故應忍</div>
</div></div>
<div class='div-commentary'><p style="margin-left:1em">以佛為念當忍諸惡所謂著如來衣。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我千萬億土　現淨堅固身　於無量億劫</div>
<div class='lg-row'>為眾生說法　若我滅度後　能說此經者</div>
<div class='lg-row'>我遣化四眾　比丘比丘尼　及清信士女</div>
<div class='lg-row'>供養於法師　引導諸眾生　集之令聽法</div>
<div class='lg-row'>若人欲加惡　刀杖及瓦石　則遣變化人</div>
<div class='lg-row'>為之作衛護　若說法之人　獨在空閑處</div>
<div class='lg-row'>寂寞無人聲　讀誦此經典　我爾時為現</div>
<div class='lg-row'>清淨光明身　若忘失章句　為說令通利</div>
<div class='lg-row'>若人具是德　或為四眾說　空處讀誦經</div>
<div class='lg-row'>皆得見我身　若人在空閑　我遣天龍王</div>
<div class='lg-row'>夜义鬼神等　為作聽法眾　是人樂說法</div>
<div class='lg-row'>分別無罣礙　諸佛護念故　能令大眾喜</div>
</div></div>
<div class='div-commentary'><p style="margin-left:1em">皆餘國遣化護助事也若人具是德謂具慈悲柔忍德也空處讀經得見我身者令於法空座行柔忍德使心空境寂則此中全身昭然可見是謂清淨光明身也若未具是德徒誦此經而欲以色相見我是行邪道。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若親近法師　速得菩薩道　隨順是師學</div>
<div class='lg-row'>得見恒沙佛</div>
</div></div>
<div class='div-commentary'><p style="margin-left:1em">恒沙諸佛全身在此。</p>
</div></div>
<p class='juan'>妙法蓮華經要解卷第十</p>
</div><!-- end of div[@id='body'] -->
</body></html>