<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<div class='div-orig'><p>妙法蓮華經弘傳序　　　　　　　曠二</p>
</div>
<div class='div-commentary'><p style="margin-left:1em">道者山如意野老　祥邁　註</p>
</div>
<div class='div-orig'><p>妙法。</p>
</div>
<div class='div-commentary'><p style="margin-left:1em">注曰梵云薩達磨此云妙法或云正法盖薩字之中含攝二義故秦本妙法晉本正法皆無失也具十妙義獨勝餘經故云妙也一乘真宗中道了義故云正也住持真理為物[車*丸]範故云法也天台玄義慈恩玄贊廣陳義門此不具錄。</p>
</div>
<div class='div-orig'><p>蓮華。</p>
</div>
<div class='div-commentary'><p style="margin-left:1em">注曰梵云奔茶利迦此云白蓮華白為眾色之本一乘為餘乘之宗故取喻之如下經中初放白毫之光終賜白牛之駕是此義也蓮華者居泥不染因果齊彰喻前妙法開權顯實會三歸一明佛知見不同餘經法喻雙題故云妙法蓮華。</p>
</div>
<div class='div-orig'><p>經序。</p>
</div>
<div class='div-commentary'><p style="margin-left:1em">注曰梵云素呾纜此云契經契謂契理契機経謂貫攝常法即契理合機之教故云契經今略契字務從簡也述經奧旨敘列源由名為序也故天台曰發祕密之奧藏稱之為妙示權實之正[車*丸]故號為法指久遠之本果喻之以蓮會不二之圓道譬之以華聲為佛事稱之為經圓詮之初目之為序此經蕩化城之執教廢草菴之滯情開方便之權門示真實之妙理會眾善之小行歸廣大之一乘文博義深餘經莫及若廣說者妙有十妙法有三[車*丸]蓮華六義經有六釋具如玄義中說更有光宅䟽文慈恩玄贊學者知之。</p>
</div>
<div class='div-orig'><p>終南山釋道宣述。</p>
</div>
<div class='div-commentary'><p style="margin-left:1em">注曰終南山名在長安城南與秦嶺太白太一皆連接也在扶風武功縣關中記云終南一名中南在天之中居都之南故曰中南三秦記云終南一名地胏可避洪水道宣律師名也姓錢氏彭祖之後湖州長城縣人隋吏部尚書錢申之子生於隋開皇之間大作佛事於唐太宗高宗之代文采昭灼戒德不群製四分律鈔弘贊毘尼又述弘明僧傳等百有餘卷有時行道失跌感韋將軍捧足錯裁座具致張瓊天人指授借得天上舍利流布人間別有感通傳具詳異事<span class='corr'>諡</span>號澄照大師。</p>
<p style="margin-left:1em">法華要覽云師述序時韋天以法華尊上未易冠言遂稟報十方諸佛佛皆許肯即今法華經之序也故慈照頌云南山大士最幽玄撮成樞要在經前韋䭾天將親垂報十方諸佛許師言。</p>
</div>
<div class='div-orig'><p>妙法蓮華經者統諸佛降靈之本致也。</p>
</div>
<div class='div-commentary'><p style="margin-left:1em">注曰致意也諸佛出世本說此經開方便門示真實相誘火宅之癡子指衣下之明珠悟諸法空入佛知見故下經云諸佛世尊唯以一大事因緣故出現於世所謂欲令眾生開佛知見使得清淨故出現於世欲示眾生佛知見故出現於世欲令眾生悟佛知見故出現於世欲令眾生入佛知見道故出現於世是為諸佛以一大事因緣故出現於世。</p>
<p style="margin-left:1em">天台師云一即法身大即般若事即觧脫此之三法眾生本具為因諸佛顯示為緣出現元意秪為此矣此釋一大事因緣四種知見以四義釋一約四位二約四智三約四門四約觀心皆言佛知見者謂分真之初三智五眼一時開發同入一乘諸佛實相也。</p>
<p style="margin-left:1em">天長釋云非三非五故云一廣博包含故稱大說此化生故曰事機能感佛為因佛隨彼應名緣有此一大事之因緣所以出現於世也開示悟入者上二即能化謂大開而曲示下二即所化謂始悟而終入知即根本智見即後得智亦名一切智智。</p>
<p style="margin-left:1em">南嶽思大師云開佛知見是十住位示佛知見是十行位悟佛知見是十回向位入佛知見是十地位及等覺位皆言佛知者得一切種智也皆言佛見者悉得佛眼也此約位釋谷響鈔云三智圓觀名佛知五眼圓覺名佛見。</p>
</div>
<div class='div-orig'><p>蘊結大廈出彼千齡東傳震旦三百餘載。</p>
</div>
<div class='div-commentary'><p style="margin-left:1em">注曰蘊結積聚也大廈西域也震旦東國也佛滅度後千年之外教流東方故積聚西域出於千年也自西晉法護創傳此經至於唐國三百餘年也。</p>
</div>
<div class='div-orig'><p>西晉惠帝永康年中長安青門燉煌菩薩竺法護者初翻此經名正法華。</p>
</div>
<div class='div-commentary'><p style="margin-left:1em">注曰晉司馬氏都於洛陽望於東晉故云西晉惠帝世祖之子永康惠帝年號青門長安東門本長安霸城門俗呼為青門竺法護本月氏國人後移居燉煌故又為燉煌郡人也少出家傳道為懷以西晉之代來化洛陽立寺於長安青門外設像行道助誘後徒譯出眾經光揚像法人羙其德號為菩薩初翻此經名正法華經勒成十卷其真言字句皆作晉言。</p>
</div>
<div class='div-orig'><p>東晉安帝隆安年中後秦弘始龜茲沙門鳩摩羅什次翻此經名妙法蓮華。</p>
</div>
<div class='div-commentary'><p style="margin-left:1em">注曰西晉遭亂元帝渡江建都江東故云東晉安帝孝武之子隆安安帝年號後秦姚興也弘始姚興年號晉居正位秦為旁僭故先舉晉而後秦也鳩摩羅什龜茲國人傳教秦邦大弘佛法譯出般若維摩等經智度中百等論再翻前經名妙法蓮華經文成七卷今所行者。</p>
</div>
<div class='div-orig'><p>隋氏仁壽大興善寺北天竺沙門闍那笈多後所翻者同名妙法。</p>
</div>
<div class='div-commentary'><p style="margin-left:1em">注曰隋氏謂隋文帝也仁壽文帝年號闍那笈多三藏法師名也笈多與師那連提梨耶舍同來此土文帝禮重安置於大興善寺官給所須譯出眾經後翻此經名添品妙法蓮華經八卷但於藥草喻後加千餘字外者皆與羅什本同。</p>
</div>
<div class='div-orig'><p>三經重沓文旨互陳時所宗尚皆弘秦本。</p>
</div>
<div class='div-commentary'><p style="margin-left:1em">注曰上之三譯本是一經故文詞意旨重沓互有世人傳讀皆弘什譯。</p>
</div>
<div class='div-orig'><p>自餘支品別偈不無其流具如序歷故所非述。</p>
</div>
<div class='div-commentary'><p style="margin-left:1em">注曰宣公作大唐內典錄十卷僃括眾經該論本末今言三本之外更有支流別行品偈具如所撰內典錄中事多冗雜故此不述也<span class='corr'>已</span>上序翻譯源流<span class='corr'>已</span>下述本經旨趣。</p>
</div>
<div class='div-orig'><p>夫以靈嶽降靈非大聖無由開化。</p>
</div>
<div class='div-commentary'><p style="margin-left:1em">注曰靈嶽降靈謂山嶽蘊英靈之秀生此靈明之大聖開化世間意借詩中惟岳降神生甫及申之文也靈神也彼羙賢臣降生此嘆聖人現化降神也。</p>
</div>
<div class='div-orig'><p>適化所及非昔緣無以導心。</p>
</div>
<div class='div-commentary'><p style="margin-left:1em">注曰佛雖大聖不化無緣之人故適化所及皆有昔緣開導其心故聞今所說方能信受也。</p>
</div>
<div class='div-orig'><p>所以仙苑告成機分小大之別。</p>
</div>
<div class='div-commentary'><p style="margin-left:1em">注曰仙苑即波羅柰國鹿野苑也是昔五通仙人聞宮女音墮落之處故又號仙人苑也如來世尊初成佛後向此苑中三轉法輪諸聞法者有登大乘位者有證小乘果者從此世間有大小乘盖隨機器分也。</p>
</div>
<div class='div-orig'><p>金河顧命道殊半滿之科。</p>
</div>
<div class='div-commentary'><p style="margin-left:1em">注曰金河即拘尸那城北阿利羅䟦提河此譯為有金河河畔有娑羅林如來於此娑羅林中入於涅槃顧命謂命將欲終而垂言教謂之頋命昔成王將終作頋命之書今佛將終說涅槃之經殊分也如來於彼涅槃經中說半滿二字分大小二乘。</p>
</div>
<div class='div-orig'><p>豈非教被乘時無足覈其高會。</p>
</div>
<div class='div-commentary'><p style="margin-left:1em">注曰仙苑初唱金河終談道分大小者豈非教被隨根乘時設化但愧無足得預考覈於高會也。</p>
</div>
<div class='div-orig'><p>是知五千退席為進增慢之儔。</p>
</div>
<div class='div-commentary'><p style="margin-left:1em">注曰如來將說法華一乘五千比丘禮佛而退者欲顯今經甚深令增上慢人進求大乘爾。</p>
</div>
<div class='div-orig'><p>五百授記俱崇密化之迹。</p>
</div>
<div class='div-commentary'><p style="margin-left:1em">注曰富樓那等五百聲聞於古佛所久修梵行皆蒙釋迦徃生勸化內蘊菩薩外現聲聞今於法華會上俱得授記作佛。</p>
</div>
<div class='div-orig'><p>所以放光現瑞開發請之教源。</p>
</div>
<div class='div-commentary'><p style="margin-left:1em">注曰放光現瑞發起教之因緣也如來初放白毫相光照於東方萬八千界於是彌勒覩七事以騰疑文殊擬十因而領荅此起教之因緣也。</p>
</div>
<div class='div-orig'><p>出定揚德暢佛慧之宏略。</p>
</div>
<div class='div-commentary'><p style="margin-left:1em">注曰佛從定起明二種甚深演暢佛慧之大略也二甚深者一證甚深經云諸佛智慧甚深無量二阿含甚深經云其智慧門難解難入此序意也。</p>
</div>
<div class='div-orig'><p>朽宅通入大之文[車*丸]。</p>
</div>
<div class='div-commentary'><p style="margin-left:1em">注曰此火宅喻也火宅喻於三界諸子喻於眾生火宅門外而設三車喻昔權說三乘也末後等賜大白牛車喻今實說一乘也破三顯一誘入大乘此如來之本致也光宅䟽主立四乘教義准於此。</p>
</div>
<div class='div-orig'><p>化城引昔緣之不墜。</p>
</div>
<div class='div-commentary'><p style="margin-left:1em">注曰此化城喻也化城喻二乘寶所喻於大乘勸進二乘令歸一極勿滯權宗而為究竟昔為王子<span class='corr'>已</span>化汝等今說法華再引令入此上三句明三周之旨也。</p>
</div>
<div class='div-orig'><p>繫珠明理性之常在。</p>
</div>
<div class='div-commentary'><p style="margin-left:1em">注曰繫珠喻也珠喻一乘佛性醉人衣下而繫寶珠昏沉不知枉受辛苦喻諸聲聞佛於徃昔大通佛所為王子時以大乘法而令發心多劫廢忘不知不覺既得羅漢以少為足今蒙佛說昔事方憶授無上記喻如親友指珠示之令離貧苦。</p>
</div>
<div class='div-orig'><p>鑿井顯示悟之多方。</p>
</div>
<div class='div-commentary'><p style="margin-left:1em">注曰鑿井喻也水喻法華一乘穿鑿求之喻聞解思修若見濕泥知水必近若聞法華成佛不遠開示多方令人悟入又乾土喻如眾生濕土喻如二乘泥喻菩薩水喻諸佛。</p>
</div>
<div class='div-orig'><p>詞義宛然喻陳惟遠。</p>
</div>
<div class='div-commentary'><p style="margin-left:1em">注曰佛說此經言詞義理明白宛然譬喻鋪陳其致惟遠非佛智深悲厚孰肯如是。</p>
</div>
<div class='div-orig'><p>自非大哀曠濟㧞滯溺之沉流一極悲心拯昏迷之失性。</p>
</div>
<div class='div-commentary'><p style="margin-left:1em">注曰哀悲也曠遠也一極至極也言三周七譬顯示一乘四行六記攝諸含識文喻巧妙勸進諄諄㧞出生死之流援拯昏迷之性自非如來大悲遠濟至極慈心誰能如此。</p>
</div>
<div class='div-orig'><p>自漢至唐六百餘載總歷群藉四千餘軸受持盛者無出此經。</p>
</div>
<div class='div-commentary'><p style="margin-left:1em">注曰大教東傳自漢至唐中間經籍四千餘卷受持轉誦斯經獨盛。</p>
</div>
<div class='div-orig'><p>將非機教相扣並智勝之遺塵聞而深敬俱威王之餘勣。</p>
</div>
<div class='div-commentary'><p style="margin-left:1em">注曰勣功也扣投也言根教相投聞而便敬之人皆大通智勝佛之遺塵威音王佛之餘功也。</p>
</div>
<div class='div-orig'><p>輙於經首敘而綜之庶得早淨六根仰慈尊之嘉會速成四德趣樂土之玄猷。</p>
</div>
<div class='div-commentary'><p style="margin-left:1em">注曰庶冀欲也此經殊勝隨喜者獲五福書持者淨六根仰攀也慈尊嘉會謂慈氏如來龍華之會也四德謂涅槃具常樂我淨之四德也樂土謂法性常寂光土玄妙也猷道也。</p>
</div>
<div class='div-orig'><p>弘贊莫窮永貽諸後云爾。</p>
</div>
<div class='div-commentary'><p style="margin-left:1em">注曰貽遺也言弘贊此經永遺後代冀流通之無[書-曰+皿]也。</p>
</div>
<div class='div-orig'><p>妙法蓮華經弘傳序終</p>
</div></div>
<div class='div-other'><a id='mulu2' />
<p class='h1'>妙法蓮華經要解序</p><p class="byline">前住福州上生禪院嗣祖沙門　及南　撰</p><p>諸佛出興唯為一事千經所演無有餘乘直以妙萬法而明一心即幻華而示實相則妙法蓮華經者諸佛之本宗千經之輨轄一心之元鑑實相之妙門也秦譯<span class='corr'>已</span>還垂八百載訓辭釋義代有哲人而責備求全㸦有得失信曰滿世間之鶖子如恒沙之菩薩[書-曰+皿]思度量莫知少分故雖多歷講解有所未[書-曰+皿]而潤色評論不拒來者溫陵蓮寺環師深究一乘博探眾說研幾摭要為之科觧宣和<span class='corr'>己</span>亥初辱不鄙命予校證既又遍質宗匠務契佛心越丙午復會予南山討䟽尋經叅詳再四黜名相芟蘩蔓使入佛知見者無摘葉尋枝之厭有析薪秉燭之觀是真能發明祕要之藏也或者扣師七軸文中何處為正說妙法曰千經萬論唯為此事豈茲一席輙有異談世尊以是而開示羣迷以是而悟入火宅以是而出離寶所以是而前進若等多劫以半日現大千於一身龍女之成佛不輕之遍記藥王之然身觀音之隨應淨藏之轉邪普賢之勸發凡以是也不明此事則滿目陳言開佛知見則孰非妙法竊觀一期之問答見全經之述作矣儻㳂披味深造而自得遂可跏趺無量義處反照白毫相光開方便門示真實相直拋糞器長御白牛則一乘妙法備在我而不在佛備在心而不在經矣譬如琴瑟箜篌雖有妙音若無妙指終不能發則夫欲發明是事當以斯觧為妙指也。</p>
<p style="margin-left:2em">靖康丁未莫春中澣日謹序</p>

<p class='juan'><a id='mulu3' />妙法蓮華經要解卷第一</p><p class="byline">溫陵開元蓮寺比丘　戒環　觧</p>
<div class='div-commentary'><p style="margin-left:1em">實相妙法巧喻蓮華內則直指乎一心外則該通乎萬境方華即果處染常淨此蓮之實相也生佛本有淪變靡殊此心之實相也其狀虛假其精甚真此境之實相也心境萬類通謂之法精粗一致凡聖同源即諸世諦觸事而真言詞不可示分別不能觧故以妙稱也六趣之所迷淪盖迷此也諸佛之所修證盖證此也洎夫廣演言教無數方便盖為此也但以眾生垢重根噐未純先說三乘假名引導故權而未實麄而未妙及乎諸糞既除心相體信乃示實相會歸一乘則妙而無麄矣諸佛能事終畢於是也然所謂妙法非去麄而取妙盖即麄以顯妙也所謂一乘非離三而說一盖會三而歸一也即麄顯妙猶蓮之即染而淨會二歸一猶蓮之自華而實法喻雙彰名實並顯故號妙法蓮華夫證是法者必以大智為體妙行為用智譬則蓮行譬則華智行兩全乃盡其妙故經文始於一光東照智境全彰終於四法成就行門悉備正宗之初三周開示皆所以明體也囑累之後六品敷揚皆所以明用也中間轍迹無非智行旁顯體用兼明彰實相之大全列開悟之真範發明種智成就果德故若有聞者無不成佛凡能領悟即得受記一事一相無非妙法也由是而徃山河大地明暗色空擴而充之則物物燈明智體推而行之則步步普賢行門直下即法以明心不復離物以觀妙則所謂大事因緣一題盡之矣。</p>
<p style="margin-left:1em">欽惟斯典盛行於世人莫不願洛誦深造而每見其難能者非經之難特傳記難之也夫傳以通經為義辭達則<span class='corr'>已</span>類且繁分名相虛尚多駢煙颺細科塵飛雜辯滔滔謾謾杳莫可究所以難能也竊觀近世明經之體一於經旨不泥陳言欲約而[書-曰+皿]深而明釋義不出科目立言必求綸貫煥乎有文釋然易觧今輙效為斯觧然有其志無其才深媿其不逮也妄意之初竊謂法華為三乘櫽栝大事指南與華嚴實相終始於是兩載覃思華嚴經論深考吾佛降靈之本致復咨謀宗匠探賾講肆歷窮智者慈恩廣䟽古今作者注觧摭其所聞叅諸圓覺楞嚴維摩諸經稽覈宗趣證正事法然後命筆雖立科釋義有異舊說而綜文會意稍合華嚴削繁錄實務在䟽明一大事佛知見而未敢自許達者苟不是古非今以人廢言試詳覽之一校其當否。</p>
<p style="margin-left:1em">釋經有科判教有宗如禾有科以容其苞本如水有宗以會其支[泳-永+(瓜-、)]嘗謂華嚴法華盖一宗也何以明之夫法王應運出真兆聖唯為一事無有餘乘是以首唱華嚴特明頓法雖知根鈍且稱本懷及乎怖大昏惑乃權設方宜至於眾志貞純則還示實法然則二經一始一終實相資發故今宗華嚴而科釋也或謂華嚴純談實性獨被大機法華引權入實三根齊被二經旨趣逈不相及引彼釋此殆不知宗而愚竊觀信觧品其父先來求子不得中止一城其家大富窮子遙見恐怖疾走正喻初說華嚴也臨終命子委付財物窮子歡喜得大寶藏正喻終說法華也迹此觀之始而驚怖終而親附者無異父窮之所棄達之所獲者無異寶既無以異何為而不應宗之耶又況二經以智立體以行成德放光現瑞全法界之真機融因會果開修證之捷逕凡所設法意緒並同二經相宗亦足見聖人說法始終一貫果惟一事無有餘乘旨趣稍馴幸無深誚也今科判此經二十八品分三初序分一品二正宗分十九品三流通分八品正宗二初三周開示十品自方便至學記八品說三周法授三根記自法師至寶塔二品授廣記以圓該前記會諸佛以圓證前法二顯妙勸持九品自提婆至安樂行三品顯功行之妙也自湧出至壽量二品顯本迹之妙也自分別至不輕四品顯聞持之妙也使由前開悟依此弘持乃不失宗圓契妙法流通八品自神力品發起囑累品付授其餘六品全體前法示現行境流通是道名以行契智常然大用之門今初序分者開發正宗之端緒也其法有二自人天眾集無量義畢佛踞大定天雨四華六震撼無明之障緣一光現智境之實相此釋尊標本圓發其緒也其次彌勒示問文殊决疑引燈明之本光證今佛之瑞相此大士承流助發其緒也自餘廣引意皆懸敘一經本末欲達正宗必先明序分則於深經猶繹[糸*系]之得緒無所不[書-曰+皿]猶陞堂之得序必臻其奧矣。</p>
</div></div>
<p class='juan'>妙法蓮華經要觧卷第一</p>
</div><!-- end of div[@id='body'] -->
</body></html>