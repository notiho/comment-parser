<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu37' />
<p class='juan'>妙法蓮華經要解卷第十六　　　　遠七</p><p class="byline">溫陵開元蓮寺比丘　戒環　解</p>
<div class='div-other'><a id='mulu38' />
<div class='div-orig'><p>常不輕菩薩品第二十</p>
</div>
<div class='div-commentary'><p style="margin-left:1em">常不輕者釋迦前身威音王時精持妙法廣施利導之迹也以佛性義遍記四眾於善則拜逢恚不怒一切見敬故號不輕不專讀誦以持無相經確忍罵辱以持無我行無相無我所謂精持也於萬億嵗廣說是經化萬億眾令住正道使上慢者信伏隨從使畢罪者還得道果所謂廣利也盖前之持經其五種功雖圓而未精前之蒙利獲六千德雖勝而未廣以有人法之緣影存焉必蘄造於無相無我之妙其於讀誦不知所專不知所忘其於四眾不知所敬不知所慢使妙行遍彰億眾自化敬慢之心罪福之迹凡所謂人法緣影者皆㳷然於正遍正等之域然後為精廣茲實持經之[書-曰+皿]道也故勸持之文終於此品。</p>
</div>
<div class='div-orig'><p>爾時佛告得大勢菩薩摩訶薩汝今當知若比丘比丘尼優婆塞優婆夷持法華經者若有惡口罵詈誹謗獲大罪報如前所說其所得功德如向所說眼耳鼻舌身意清淨。</p>
</div>
<div class='div-commentary'><p style="margin-left:1em">謗毀之罪如喻品末與法師品說聞持之福如法師功德品說將顯精持先舉此者所以警眾使知持毀之報不謬而深信精持廣利也得大勢即大勢至也。</p>
</div>
<div class='div-orig'><p>得大勢乃徃古昔過無量無邊不可思議阿僧祇劫有佛名威音王如來應供正遍知明行足善逝世間觧無上士調御丈夫天人師佛世尊劫名離衰國名大成。</p>
</div>
<div class='div-commentary'><p style="margin-left:1em">緜歷徃古事千億佛無相無我精持廣利非具法力大勢難勝其任故告得大勢菩薩也威音王者以大音聲普遍世界為諸法王說法無畏也故不輕既得其道即能於眾說法心無所畏劫名離衰謂世道交興國名大成言正化無缺。</p>
</div>
<div class='div-orig'><p>其威音王佛於彼世中為天人阿修羅說法為求聲聞者說應四諦法度生老病死究竟涅槃為求辟支佛者說應十二因緣法為諸菩薩因阿耨多羅三藐三菩提說應六波羅蜜法究竟佛慧。</p>
</div>
<div class='div-commentary'><p style="margin-left:1em">此敘威音亦說三乘也因阿耨菩提者因無上道為說六度使由是而趣證菩提究竟佛慧。</p>
</div>
<div class='div-orig'><p>得大勢是威音王佛壽四十萬億那由他恒河沙劫正法住世劫數如一閻浮提微塵像法住世劫數如四天下微塵其佛饒益眾生<span class='corr'>已</span>然後滅度正法像法滅[書-曰+皿]之後於此國土復有佛出亦號威音王如來應供正徧知明行足善逝世間觧無上士調御丈夫天人師佛世尊如是次第有二萬億佛皆同一號。</p>
</div>
<div class='div-commentary'><p style="margin-left:1em">亦如初後燈明二萬皆同一號為道同故所敘多佛明釋迦徃因之曠遠也。</p>
</div>
<div class='div-orig'><p>最初威音王如來既<span class='corr'>已</span>滅度正法滅後於像法中增上慢比丘有大勢力爾時有一菩薩<span class='note-inline'>(比丘)</span>名常不輕。</p>
<p>得大勢以何因緣名常不輕是比丘凡有所見若比丘比丘尼優婆塞優婆夷皆悉禮拜讚歎而作是言我深敬汝等不敢輕慢所以者何汝等皆行菩薩道當得作佛。</p>
</div>
<div class='div-commentary'><p style="margin-left:1em">此以佛性義遍記四眾也四眾容行不等而不輕以佛性等之故皆悉禮拜深敬以謂皆行菩薩道皆當作佛盖眾生佛性本自圓成世間業行皆順正法凡能觀一切行皆菩薩道知一切人皆當作佛夫何輕慢之有。</p>
</div>
<div class='div-orig'><p>而是比丘不專讀誦經典但行禮拜乃至遠見四眾亦復故徃禮拜讚歎而作是言我不敢輕於汝等汝等皆當作佛。</p>
</div>
<div class='div-commentary'><p style="margin-left:1em">此持無相經行無相行也。</p>
</div>
<div class='div-orig'><p>四眾之中有生瞋恚心不淨者惡口罵詈言是無智比丘從何所來自言我不輕汝而與我等授記當得作佛我等不用如是虛妄授記如此經歷多年常被罵詈不生瞋恚常作是言汝當作佛說是語時眾人或以杖木瓦石而打擲之避走遠住猶高聲唱言我不敢輕於汝等汝等皆當作佛。</p>
</div>
<div class='div-commentary'><p style="margin-left:1em">歷年罵詈不生瞋恚是真無我也眾生癡迷不能自信故以記為妄授菩薩大悲不捨救度故避走之際猶切示之。</p>
</div>
<div class='div-orig'><p>以其常作是語故增上慢比丘比丘尼優婆塞優婆夷號之為常不輕。</p>
<p>是比丘臨欲終時於虛空中具聞威音王佛先所說法華經二十千萬億偈悉能受持即得如上眼根清淨耳鼻舌身意根清淨得是六根清淨已更增壽命二百萬億那由他嵗廣為人說是法華經。</p>
</div>
<div class='div-commentary'><p style="margin-left:1em">始則不專讀誦而終能聞持多偈增億萬壽廣為人說者由其無相無我緣影俱亡故神智真明慧命不夭而冥契若此也威音雖滅法音不滅故先所說經可以具聞然於空中聞者示使忘能所絕影像然後能具此法故得二十千萬億偈也以能所忘影像絕故即得六根清淨功德也前舉六根功德方明所證之法今舉不輕乃示能證之人。</p>
</div>
<div class='div-orig'><p>於時增上慢四眾比丘比丘尼優婆塞優婆夷輕賤是人為作不輕名者見其得大神通力樂說辯力大善寂力聞其所說皆信伏隨從是菩薩復化千萬億眾令住阿耨多羅三藐三菩提。</p>
</div>
<div class='div-commentary'><p style="margin-left:1em">四眾見聞信伏隨從所謂妙行遍彰億眾自化也大神通力即具聞益壽是也樂說辯力即億嵗廣說是也大善寂力即六根清淨真常功德是也。</p>
</div>
<div class='div-orig'><p>命終之後得值二千億佛皆號日月燈明於其法中說是法華經以是因緣復值二千億佛同號雲自在燈王於此諸佛法中受持讀誦為諸四眾說此經典故得是常眼清淨耳鼻舌身意諸根清淨於四眾中說法心無所畏得大勢是常不輕菩薩摩訶薩供養如是若干諸佛恭敬尊重讚歎種諸善根於後復值千萬億佛亦於諸佛法中說是經典功德成就當得作佛。</p>
</div>
<div class='div-commentary'><p style="margin-left:1em">引威音王日月燈雲自在意明不輕積德致道宣布法華源流之遠也要使說是經則如威音王得大無畏明是道則如日月燈相繼無窮布是利則如雲自在潤覆無極凡精持廣利期造乎此。</p>
</div>
<div class='div-orig'><p>得大勢於意云何爾時常不輕菩薩豈異人乎則我身是若我於宿世不受持讀誦此經為他人說者不能疾得阿耨多羅三藐三菩提我於先佛所受持讀誦此經為人說故疾得阿耨多羅三藐三菩提。</p>
</div>
<div class='div-commentary'><p style="margin-left:1em">此明精持成<span class='corr'>己</span>之道以致今日其道愈光。</p>
</div>
<div class='div-orig'><p>得大勢彼時四眾比丘比丘尼優婆塞優婆夷以瞋恚意輕賤我故二百億劫常不值佛不聞法不見僧千劫於阿鼻地獄受大苦惱畢是罪<span class='corr'>已</span>復遇常不輕菩薩教化阿耨多羅三藐三菩提。</p>
</div>
<div class='div-commentary'><p style="margin-left:1em">此明廣利成人之德雖[應-倠+林]惡緣其利不失。</p>
</div>
<div class='div-orig'><p>得大勢於汝意云何爾時四眾常輕是菩薩者豈異人乎今此會中䟦陁婆羅等五百菩薩師子月等五百比丘尼思佛等五百優婆塞皆於阿耨多羅三藐三菩提不退轉者是。</p>
</div>
<div class='div-commentary'><p style="margin-left:1em">此文漏闕句義不分合依正法華云師子月等五百比丘比丘尼又加優婆夷乃成四眾正法華云五百清淨士五百清淨女。</p>
</div>
<div class='div-orig'><p>得大勢當知是法華經大饒益諸菩薩摩訶薩能令至於阿耨多羅三藐三菩提是故諸菩薩摩訶薩於如來滅後常應受持讀誦觧說書寫是經。</p>
</div>
<div class='div-commentary'><p style="margin-left:1em">結顯廣利勸令精持也。</p>
</div>
<div class='div-orig'><p>尒時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>過去有佛　號威音王　神智無量</div>
<div class='lg-row'>將導一切　天人龍神　所共供養</div>
<div class='lg-row'>是佛滅後　法欲[書-曰+皿]時　有一菩薩</div>
<div class='lg-row'>名常不輕　時諸四眾　計著於法</div>
<div class='lg-row'>不輕菩薩　徃到其所　而欲之言</div>
<div class='lg-row'>我不輕汝　汝等行道　皆當作佛</div>
<div class='lg-row'>諸人聞<span class='corr'>已</span>　輕毀罵詈　不輕菩薩</div>
<div class='lg-row'>能忍受之　其罪畢<span class='corr'>已</span>　臨命終時</div>
<div class='lg-row'>得聞此經　六根清淨　神通力故</div>
<div class='lg-row'>增益壽命　復為諸人　廣說是經</div>
<div class='lg-row'>諸著法眾　皆蒙菩薩　教化成就</div>
<div class='lg-row'>令住佛道　不輕命終　值無數佛</div>
<div class='lg-row'>說是經故　得無量福　漸具功德</div>
<div class='lg-row'>疾成佛道</div>
</div></div>
<div class='div-commentary'><p style="margin-left:1em">將導者後曰將前曰導言威音以神智妙力前後導達群生使趨於道也計著於法謂拘墟束教迷佛性義也其罪畢已等者謂慢眾畢是罪<span class='corr'>已</span>復遇不輕臨終聞經而教化成就也不輕命終值無數佛即日月燈雲自在等。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>彼時不輕　則我身是　時四部眾</div>
<div class='lg-row'>著法之者　聞不輕言　汝當作佛</div>
<div class='lg-row'>以是因緣　值無數佛　此會菩薩</div>
<div class='lg-row'>五百之眾　并及四部　清信士女</div>
<div class='lg-row'>今於我前　聽法者是</div>
<div class='lg-row'>我於前世　勸是諸人　聽受斯經</div>
<div class='lg-row'>第一之法　開示教人　令住涅槃</div>
<div class='lg-row'>世世受持　如是經典</div>
</p></div>
<div class='div-commentary'><p style="margin-left:1em">結顯廣利也令住涅槃謂令得真常道果也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>億億萬劫　至不可議　時乃得聞</div>
<div class='lg-row'>是法華經　億億萬劫　至不可議</div>
<div class='lg-row'>諸佛世尊　時說是經　是故行者</div>
<div class='lg-row'>於佛滅後　聞如是經　勿生疑惑</div>
<div class='lg-row'>應當一心　廣說此經　世世值佛</div>
<div class='lg-row'>疾成佛道</div>
</div></div>
<div class='div-commentary'><p style="margin-left:1em">勸令精持也以億劫乃聞億劫乃說故當生難值想而深信精持以成就佛道也顯妙勸持文終於此。</p>
<p style="margin-left:1em">自神力品發起囑累品付授其餘六品全體前法示現行境流通此道名以行契智常然大用之門盖藥王妙音觀音妙嚴化迹皆現實相行境以契前智境而終於普賢常行故名常然大用。</p>
</div></div>
<p class='juan'>妙法蓮華經要觧卷第十六</p>
</div><!-- end of div[@id='body'] -->
</body></html>