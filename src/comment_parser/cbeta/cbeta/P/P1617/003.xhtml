<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu6' />
<p class='juan'>妙法蓮華經要觧卷第三　　　　　曠四</p><p class="byline">溫陵開元蓮寺比丘　戒環　觧</p>
<div class='div-other'><a id='mulu7' />
<div class='div-orig'><p>妙法蓮華經方便品第二</p>
</div>
<div class='div-commentary'><p style="margin-left:1em">前之一光東照妙體<span class='corr'>已</span>全然默而識之不言而信非垢重眾生所及須假語言方便開示故名方便品盖諸法寂滅相不可以言宣唯在方便開示使自悟入故下正說之文但云如是妙法諸佛如來時乃說之又云諸佛唯以一大事出現欲令眾生開佛知見自此之外無復正說特以異方便助顯第一義而<span class='corr'>已</span>至於三周九喻百界千如皆異方便也然則所謂妙法所謂一大事者終何說示所謂佛知見所謂第一義者若為開顯而法華最後之唱又豈徒然哉由是觀之信有非思量分別所觧者存乎其間而云不可言宣固不誣矣則凡涉語言文字皆為方便故於正宗首標方便之名深有旨也。</p>
</div>
<div class='div-orig'><p>爾時世尊從三昧安詳而起。</p>
</div>
<div class='div-commentary'><p style="margin-left:1em">從無量義三昧起也。</p>
</div>
<div class='div-orig'><p>告舍利弗諸佛智慧甚深無量其智慧門難觧難入一切聲聞辟支佛所不能知。</p>
</div>
<div class='div-commentary'><p style="margin-left:1em">雙歎二智一乘之深也諸佛智慧指權實二智也權智說法實智證法其智慧門指一乘妙法也經初發緒獨因文殊而出定輙告鶖子者此經以智立體會權歸實文殊為實智之首鶖子為權智第一所以告之意在引權入實也。</p>
</div>
<div class='div-orig'><p>所以者何佛曾親近百千萬億無數諸佛[書-曰+皿]行諸佛無量道法勇猛精進名稱普聞成就甚深未曾有法隨宜所說意趣難觧。</p>
</div>
<div class='div-commentary'><p style="margin-left:1em">釋上智深法深之由也親無數佛則所學之深行無量道則所造之深勇猛精進則建志之深名稱普聞則積德之深成就深法則所證之深隨宜所說則方便之深所以難觧難入也如此深歎者將以引權入實會三歸一欲發起二乘願慕也。</p>
</div>
<div class='div-orig'><p>舍利弗吾徒成佛<span class='corr'>已</span>來種種因緣種種譬喻廣演言教無數方便引導眾生令離諸著所以者何如來方便知見波羅蜜皆<span class='corr'>已</span>具足。</p>
</div>
<div class='div-commentary'><p style="margin-left:1em">釋尊出興種種演說方便導生皆由權實二智耳方便波羅蜜權智也知見波羅蜜實智也非權不能導生非實不能離著故須兩具也諸著者麄即六塵業細即二乘法。</p>
</div>
<div class='div-orig'><p>舍利弗如來知見廣大深遠無量無礙力無所畏禪定觧脫三昧深入無際成就一切未曾有法。</p>
</div>
<div class='div-commentary'><p style="margin-left:1em">如來真知見力廣無不容深無不極故四無量心四無礙辯十力四無畏深禪大定諸觧脫法諸三昧門一一深造實際凡一切未曾有法無不由此成就盖是智也攝一切法如空包色融一切相如海納流故稱廣大深遠。</p>
</div>
<div class='div-orig'><p>舍利弗如來能種種分別巧說諸法言詞柔軟恱可眾心。</p>
</div>
<div class='div-commentary'><p style="margin-left:1em">如來真方便力能分別萬法巧說三乘曲徇機宜故言詞柔軟稱適物性故恱可眾心。</p>
</div>
<div class='div-orig'><p>舍利弗取要言之無量無邊未曾有法佛悉成就。</p>
</div>
<div class='div-commentary'><p style="margin-left:1em">結二智德用也。</p>
</div>
<div class='div-orig'><p>止舍利弗不須復說所以者何佛所成就第一希有難觧之法唯佛與佛乃能究[書-曰+皿]諸法實相。</p>
</div>
<div class='div-commentary'><p style="margin-left:1em">止之不說益顯深妙也第一難觧之法即實相妙法非言所及故不須復說非意所到故希有難觧非二乘所造故唯佛能究。</p>
</div>
<div class='div-orig'><p>所謂諸法如是相如是性如是體如是力如是作如是因如是緣如是果如是報如是本末究竟等。</p>
</div>
<div class='div-commentary'><p style="margin-left:1em">上所謂實相者即世間諸法性相體力本末究竟等是也可見為相相本為性形具為體利用為力乍起為作資始為因助因為緣緣熟為果應果為報始終為本末窮[書-曰+皿]為究竟一切諸法不離此十亦各具此十也如是者隨事指法之辭謂諸法有如是之相如是之性乃至如是而始終如是而窮[書-曰+皿]無非實相也即此而推現前種種松直棘曲鵠白烏黑竹如是翠花如是黃凡即諸世諦之事無非實相也唯其即世諦而無非實相故證之者當不虧其天真不離其當體而默得於色心之外是謂第一希有難觧之法也舊約四聖六凡十法界而說以一界各具十如合為十界百如攝為百界千如融之以至於無[書-曰+皿]此乃即實相而明法性也又作三觀回互而釋空則是相如假則如是相中則相如是此乃即實相而明觀智也然此正明諸法實相乃一乘極談不應作如如理性釋之況十如三觀方是大乘圓融之法於一乘實相同途異轍達者審之。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>世雄不可量　諸天及世人　一切眾生類</div>
<div class='lg-row'>無能知佛者　佛力無所畏　觧脫諸三昧</div>
<div class='lg-row'>及佛諸餘法　無能測量者　本從無數佛</div>
<div class='lg-row'>具足行諸道　甚深微妙法　難見難可了</div>
<div class='lg-row'>於無量億劫　行此諸道<span class='corr'>已</span>　道塲得成果</div>
<div class='lg-row'>我<span class='corr'>已</span>悉知見</div>
</div></div>
<div class='div-commentary'><p style="margin-left:1em">世雄不可量至無能測量者歎諸佛二智之深也本從無數佛至難見難可了頌諸佛智深之由也於億劫行道至我<span class='corr'>已</span>悉知見括顯自行也佛號世尊又號世雄者世尊為十號之總餘皆隨德之稱故或曰雄猛曰慧日曰兩足等今言世雄者乃釋迦稱諸佛智德雄猛絕世也餘如長行。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如是大果報　種種性相義　我及十方佛</div>
<div class='lg-row'>乃能知是事　是法不可示　言詞相寂滅</div>
<div class='lg-row'>諸餘眾生類　無有能得觧　除諸菩薩眾</div>
<div class='lg-row'>信力堅固者　諸佛弟子眾　曾供養諸佛</div>
<div class='lg-row'>一切漏<span class='corr'>已</span>[書-曰+皿]　住是最後身　如是諸人等</div>
<div class='lg-row'>其力所不堪</div>
</div></div>
<div class='div-commentary'><p style="margin-left:1em">頌十如及止身子不說之意也是法不可示言詞相寂滅者如是實相觸事而真擬之即差言之即乖也言諸餘生類無能觧者以即諸世諦性相而默得於色心之外為難也言除諸菩薩信堅固者許以信得入也言諸弟子眾力所不堪者明非二乘法也漏[書-曰+皿]後身即二乘之果所謂住最後身有餘涅槃者。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>假使滿世間　皆如舍利弗　[書-曰+皿]思共度量</div>
<div class='lg-row'>不能測佛智　正使滿十方　皆如舍利弗</div>
<div class='lg-row'>及餘諸弟子　亦滿十方剎　[書-曰+皿]思共度量</div>
<div class='lg-row'>亦復不能知</div>
</div></div>
<div class='div-commentary'><p style="margin-left:1em">此自寡智而之眾智以廣歎佛智之深也舍利弗智慧第一而寡不如眾故雖滿世間又滿十方第一之智皆不足測佛深智也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>辟支佛利智　無漏最後身　亦滿十方界</div>
<div class='lg-row'>其數如竹林　斯等共一心　於億無量劫</div>
<div class='lg-row'>欲思佛實智　莫能知少分　新發意菩薩</div>
<div class='lg-row'>供養無數佛　了達諸義趣　又能善說法</div>
<div class='lg-row'>如稻麻竹葦　充滿十方剎　一心以妙智</div>
<div class='lg-row'>於恒河沙劫　咸皆共思量　不能知佛智</div>
<div class='lg-row'>不退諸菩薩　其數如恒沙　一心共思求</div>
<div class='lg-row'>亦復不能知</div>
</div></div>
<div class='div-commentary'><p style="margin-left:1em">此又自利智而之上智以廣歎也聲聞之智不及辟支之利而辟支既證無漏後身則其智為極明新發意菩薩能供佛以增長智慧能了義以决擇智慧能說法以發明智慧則其智之妙又過辟支之利矣地上不退菩薩之智又過於地前發意如是竟不能知者明佛智非三乘人所知意在激發權小也辟支此云獨覺竹林稻麻譬最多也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又告舍利弗　無漏不思議　甚深微妙法</div>
<div class='lg-row'>我今<span class='corr'>已</span>具得　唯我知是相　十方佛亦然</div>
</div></div>
<div class='div-commentary'><p style="margin-left:1em">無漏妙法即一乘實相也二乘不能測故唯我知是相諸佛所同證故十方佛亦然。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>舍利弗當知　諸佛語無異　於佛所說法</div>
<div class='lg-row'>當生大信力　世尊法久後　要當說真實</div>
<div class='lg-row'>告諸聲聞眾　及求緣覺乘　我令脫苦縛</div>
<div class='lg-row'>逮得涅槃者　佛以方便力　示以三乘教</div>
<div class='lg-row'>眾生處處著　引之令得出</div>
</div></div>
<div class='div-commentary'><p style="margin-left:1em">[后-口+十]昔之權使悟今實也初四句召二乘人後四句[后-口+十]權而告之。</p>
</div>
<div class='div-orig'><p>爾時大眾中有諸聲聞漏[書-曰+皿]阿羅漢阿若憍陳如等千二百人及發聲聞辟支佛心比丘比丘尼優婆塞優婆夷各作是念今者世尊何故殷勤稱歎方便而作是言佛所得法甚深難觧有所言說意趣難知一切聲聞辟支佛所不能及。</p>
</div>
<div class='div-commentary'><p style="margin-left:1em">二乘聞佛深歎二智而不能觧故疑之從而作是言<span class='corr'>已</span>下皆敘佛前言。</p>
</div>
<div class='div-orig'><p>佛說一觧脫義我等亦得此法到於涅槃而今不知是義所趣。</p>
</div>
<div class='div-commentary'><p style="margin-left:1em">因佛歎觧脫諸三昧遂以二乘觧脫等佛觧脫謂<span class='corr'>己</span><span class='corr'>已</span>得不知二乘但離虛妄名為觧脫其實未得一切觧脫也。</p>
</div>
<div class='div-orig'><p>爾時舍利弗知四眾心疑自亦未了而白佛言世尊何因何緣殷勤稱歎諸佛第一方便甚深微妙難觧之法我自昔來未曾從佛聞如是說今者四眾咸皆有疑惟願世尊敷演斯事世尊何故殷勤稱歎甚深微妙難觧之法爾時舍利弗欲重宣此義而說偈言。</p>
<p style="margin-left:0em;text-indent:0em;" class="lg-abnormal"><div class='lg-row'>慧日大聖尊　久乃說是法</div>
</p></div>
<div class='div-commentary'><p style="margin-left:1em">二智破暗故稱慧日此歎久默斯要下乃申問。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>自說得如是　力無畏三昧　禪定觧脫等</div>
<div class='lg-row'>不可思議法　道塲所得法　無能發問者</div>
<div class='lg-row'>我意難可測　亦無能問者　無問而自說</div>
<div class='lg-row'>稱歎所行道　智慧甚微妙　諸佛之所得</div>
</div></div>
<div class='div-commentary'><p style="margin-left:1em">此皆頌佛前言為問即佛力無所畏觧脫諸三昧等文道塲所得法言所證實智也我意難可測言說法權智也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>無漏諸羅漢　及求涅槃者　今皆墮疑網</div>
<div class='lg-row'>佛何故說是　其求緣覺者　比丘比丘尼</div>
<div class='lg-row'>諸天龍鬼神　及乾闥婆等　相視懷猶豫</div>
<div class='lg-row'>瞻仰兩足尊　是事為云何　願佛為觧說</div>
</div></div>
<div class='div-commentary'><p style="margin-left:1em">諸羅漢言<span class='corr'>已</span>得果者求涅槃言未得果者求緣覺即前所謂發聲聞辟支佛心之比丘皆疑佛所歎。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>於諸聲聞眾　佛說我第一　我今自於智</div>
<div class='lg-row'>疑惑不能了　為是究竟法　為是所行道</div>
<div class='lg-row'>佛口所生子　合掌瞻仰待　願出微妙音</div>
<div class='lg-row'>時為如實說</div>
</div></div>
<div class='div-commentary'><p style="margin-left:1em">究竟法即道之絕域所行道則循斯須而<span class='corr'>已</span>佛口所生者諸弟子從佛口生從法化生。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸天龍神等　其數如恒沙　求佛諸菩薩</div>
<div class='lg-row'>大數有八萬　又諸萬億國　轉輪聖王至</div>
<div class='lg-row'>合掌以敬心　欲聞具足道</div>
</div></div>
<div class='div-commentary'><p style="margin-left:1em">具足道即圓頓法。</p>
</div>
<div class='div-orig'><p>爾時佛告舍利弗止止不須復說若說是事一切世間諸天及人皆當驚疑。</p>
</div>
<div class='div-commentary'><p style="margin-left:1em">道大機小故聞者驚疑。</p>
</div>
<div class='div-orig'><p>舍利弗重白佛言世尊唯願說之惟願說之所以者何是會無數百千萬億阿僧祇眾生曾見諸佛諸根猛利智慧明了聞佛所說則能敬信。</p>
</div>
<div class='div-commentary'><p style="margin-left:1em">佛依小根而止故獨言天人驚疑身子依大根而請故廣言諸根明了。</p>
</div>
<div class='div-orig'><p>爾時舍利弗欲重宣此義而說偈言。</p>

<div class="lg regular" style="margin-left:0em;"><div class='lg-row'>法王無上尊　惟說願勿慮　是會無量眾</div>
<div class='lg-row'>有能敬信者</div>
</div><p>佛復止舍利弗若說是事一切世間天人阿修羅皆當驚疑增上慢比丘將墜於大坑爾時世尊重說偈言。</p>

<div class="lg regular" style="margin-left:0em;"><div class='lg-row'>止止不須說　我法妙難思　諸增上慢者</div>
<div class='lg-row'>聞必不敬信</div>
</div></div>
<div class='div-commentary'><p style="margin-left:1em">佛意非慮大根預知有退席之眾及恤人天驚疑而<span class='corr'>已</span>身子未諭故佛重舉天人增慢之眾止之墜大坑者破法墮惡道之類也。</p>
</div>
<div class='div-orig'><p>爾時舍利弗重白佛言世尊惟願說之惟願說之今此會中如我等比百千萬億世世<span class='corr'>已</span>曾從佛受化如此人等必能敬信長夜安隱多所饒益爾時舍利弗欲重宣此義而說偈言。</p>
<p style="margin-left:0em;text-indent:0em;" class="lg-abnormal"><div class='lg-row'>無上兩足尊　願說第一法</div>
<div class='lg-row'>我為佛長子　惟垂分別說　是會無量眾</div>
<div class='lg-row'>能敬信此法　佛<span class='corr'>已</span>曾世世　教化如是等</div>
<div class='lg-row'>皆一心合掌　欲聽受佛語　我等千二百</div>
<div class='lg-row'>及餘求佛者　願為此眾故　惟垂分別說</div>
<div class='lg-row'>是等聞此法　則生大歡喜</div>
</p></div>
<div class='div-commentary'><p style="margin-left:1em">身子為法之切固仗大根而請也長夜安隱者眾生癡盲如處長夜若蒙發明則得大安隱兩足福足慧足也舍利弗於聲聞眾智慧第一故稱長子。</p>
</div>
<div class='div-orig'><p>爾時世尊告舍利弗汝<span class='corr'>已</span>殷勤三請豈得不說汝今諦聽善思念之吾當為汝分別觧說。</p>
</div>
<div class='div-commentary'><p style="margin-left:1em">聖慈之心感之則應故雖欲無言不可得也。</p>
</div>
<div class='div-orig'><p>說此語時會中有比丘比丘尼優婆塞優婆夷五千人等即從座起禮佛而退所以者何此軰罪根深重及增上慢未得謂得未證謂證有如此失是以不住世尊默然而不制止。</p>
</div>
<div class='div-commentary'><p style="margin-left:1em">佛止不說俯為此軰故諸增上慢儔果然退去然靈山勝集豈有凡材盖亦大權示迹警進未學耳故宣師云是知五千退席為進增慢之儔也於法未得而謂<span class='corr'>已</span>得於道未證而謂<span class='corr'>已</span>證<span class='corr'>己</span>實下而自增上以慢法慢人曰增上慢。</p>
</div>
<div class='div-orig'><p>爾時佛告舍利弗我今此眾無復枝葉純有貞實舍利弗如是增上慢人退亦佳矣汝今善聽當為汝說。</p>
</div>
<div class='div-commentary'><p style="margin-left:1em">枝葉譬瑣末之眾貞實譬成德之眾。</p>
</div>
<div class='div-orig'><p>舍利弗言唯然世尊願樂欲聞。</p>
</div>
<div class='div-commentary'><p style="margin-left:1em">敬對曰唯領善聽之誡也。</p>
</div>
<div class='div-orig'><p>佛告舍利弗如是妙法。</p>
</div>
<div class='div-commentary'><p style="margin-left:1em">直指妙法全體也下明一大事佛知見與所謂是法非思量分別所觧者[書-曰+皿]此矣直可非思量分別而觧之。</p>
</div>
<div class='div-orig'><p>諸佛如來時乃說之如優曇鉢華時一現耳。</p>
</div>
<div class='div-commentary'><p style="margin-left:1em">優曇此云靈瑞華三千年一現現則金輪王出譬妙法為一大事時乃說之。</p>
</div>
<div class='div-orig'><p>舍利弗汝等當信佛之所說言不虛妄。</p>
</div>
<div class='div-commentary'><p style="margin-left:1em">既<span class='corr'>已</span>全提復將欵唘故飭之使以信得入。</p>
</div>
<div class='div-orig'><p>舍利弗諸佛隨宜說法意趣難觧。</p>
<p>所以者何我以無數方便種種因緣譬喻言詞演說諸法是法非思量分別之所能觧唯有諸佛乃能知之。</p>
</div>
<div class='div-commentary'><p style="margin-left:1em">云我以方便演說即明權也云是法非思量所觧顯實也所以非思量分別者離識○情也唯佛能知非二乘法也。</p>
</div>
<div class='div-orig'><p>所以者何諸佛世尊唯以一大事因緣故出現於世。</p>
</div>
<div class='div-commentary'><p style="margin-left:1em">一大事者一乘妙法也即諸佛知見當人妙心萬法實相無二無三故曰一此非小緣故曰大事。</p>
</div>
<div class='div-orig'><p>舍利弗云何名諸佛世尊唯以一大事因緣故出現於世諸佛世尊欲令眾生開佛知見使得清淨故出現於世欲示眾生佛之知見故出現於世欲令眾生悟佛知見故出現於世欲令眾生入佛知見道故出現於世。</p>
</div>
<div class='div-commentary'><p style="margin-left:1em">徵釋上義明諸佛出興本懷也佛知見者徹了實相真知真見也在法名一佛乘在因名一大事在果名一切種智故曰諸佛因一大事故出興為一佛乘故說法欲令眾生開佛知見而究竟皆得一切種智也此真知見生佛等有本來清淨唯人以妄塵所染無明所覆而自迷失故佛與開示使得其本來清淨者而自悟入不復迷失也開者破無明之封蔀示者指所迷之真體悟者豁然洞視入者深造自得而證一切種智是謂佛知見道也。</p>
</div>
<div class='div-orig'><p>舍利弗是為諸佛以大事因緣故出現於世結釋也。</p>
<p>佛告舍利弗諸佛如來但教化菩薩諸有所作常為一事唯以佛之知見示悟眾生舍利弗如來但以一佛乘故為眾生說法無有餘乘若二若三。</p>
</div>
<div class='div-commentary'><p style="margin-left:1em">諸佛為一大事出現故諸有所作常為一事以此而教菩薩以此而示眾生以此而說諸法曾無他道也。</p>
</div>
<div class='div-orig'><p>舍利弗一切十方諸佛法亦如是。</p>
</div>
<div class='div-commentary'><p style="margin-left:1em">亦莫不由斯道也。</p>
</div>
<div class='div-orig'><p>舍利弗過去諸佛以無量無數方便種種因緣譬喻言詞而為眾生演說諸法是法皆為一佛乘故是諸眾生從諸佛聞法究竟皆得一切種智舍利弗未來諸佛當出於世亦以無量無數方便種種因緣譬喻言詞而為眾生演說諸法是法皆為一佛乘故是諸眾生從佛聞法究竟皆得一切種智舍利弗現在十方無量百千萬億佛土中諸佛世尊多所饒益安樂眾生是諸佛亦以無量無數方便種種因緣譬喻言詞而為眾生演說諸法是法皆為一佛乘故是諸眾生從佛聞法究竟皆得一切種智。</p>
</div>
<div class='div-commentary'><p style="margin-left:1em">雖說百千億無數諸法門其實為一乘一切種智即佛果智也。</p>
</div>
<div class='div-orig'><p>舍利弗是諸佛但教化菩薩欲以佛之知見示眾生故欲以佛之知見悟眾生故欲令眾生入佛之知見故。</p>
</div>
<div class='div-commentary'><p style="margin-left:1em">結指歸同也不言開者云教化即開義。</p>
</div>
<div class='div-orig'><p>舍利弗我今亦復如是知諸眾生有種種欲深心所著隨其本性以種種因緣譬喻言詞方便力而為說法舍利弗如此皆為得一佛乘一切種智故。</p>
</div>
<div class='div-commentary'><p style="margin-left:1em">我今說法皆式諸佛也種種欲著者或依濁業欲五塵著愛染或依淨業欲小果著二乘。</p>
</div>
<div class='div-orig'><p>舍利弗十方世界中尚無二乘何况有三舍利弗諸佛出於五濁惡世所謂劫濁煩惱濁眾生濁見濁命濁如是舍利弗劫濁亂時眾生垢重慳貪嫉妬成就諸不善根故諸佛以方便力於一佛乘分別說三。</p>
</div>
<div class='div-commentary'><p style="margin-left:1em">此原聖人始以乘時濟導不得<span class='corr'>已</span>而說三然要其終實為一乘耳五濁皆依性說性本淵澄五事交擾起諸塵滓名濁所謂劫濁者劫言時也時多惡事混濁起業煩惱濁者開即九十八使總即貪嗔癡等五鈍混濁障事眾生濁者長養無明支離六道眾惡相生混濁障性見濁者開即六十二見總即身邊等五利混濁障理命濁者業識為種交遘發生隨劫短減汩沒生死劫濁無別體但依四者增劇立名釋迦出當劫減壽百嵗時四者正劇故云劫濁亂時眾生垢重等。</p>
</div>
<div class='div-orig'><p>舍利弗若我弟子自謂阿羅漢辟支佛者不聞不知諸佛如來但教化菩薩事此非佛弟子非阿羅漢非辟支佛。</p>
</div>
<div class='div-commentary'><p style="margin-left:1em">法王法中雖有二乘之名曾無二乘之實如來出興但說教菩薩法而<span class='corr'>已</span>傳此乃為弟子得此乃堪應供覺此乃真辟支而不聞不知者烏足為弟子等故曰非也是以迦葉領悟之後乃云我等今者真是聲聞真阿羅漢。</p>
</div>
<div class='div-orig'><p>又舍利弗是諸比丘比丘尼自謂<span class='corr'>已</span>得阿羅漢是最後身究竟涅槃便不復志求阿耨多羅三藐三菩提當知此軰皆是增上慢人所以者何若有比丘實得阿羅漢若不信此法無有是處。</p>
</div>
<div class='div-commentary'><p style="margin-left:1em">以羅漢為後身以小果為究竟而不復回心求正道者皆為增慢邪人名字羅漢而<span class='corr'>已</span>。</p>
</div>
<div class='div-orig'><p>除佛滅度後現前無佛所以者何佛滅度後如是等經受持讀誦觧義者是人難得若遇餘佛於此法中便得决了。</p>
</div>
<div class='div-commentary'><p style="margin-left:1em">除佛滅後去聖逾遠容有不信然亦可作得度因緣故若遇餘佛於此法中便得决了。</p>
</div>
<div class='div-orig'><p>舍利弗汝等當一心信觧受持佛語諸佛如來言無虛妄無有餘乘唯一佛乘。</p>
<p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>比丘比丘尼　有懷增上慢　優婆塞我慢</div>
<div class='lg-row'>優婆夷不信　如是四眾等　其數有五千</div>
<div class='lg-row'>不自見其過　於戒有缺漏　護惜其瑕疵</div>
<div class='lg-row'>是小智已出　眾中之糟糠　佛威德故去</div>
<div class='lg-row'>斯人尠福德　不堪受是法</div>
</div></div>
<div class='div-commentary'><p style="margin-left:1em">前獨云罪深增慢此又云我慢不信等者前則通舉此則別頌以比丘出家進取聖果多增慢優婆塞在家豪貴矜高多我慢優婆夷女懦邪僻多不信故也護惜瑕疵謂覆罪文過眾中糟糠謂亂淳混粹也佛威德故去者若窮子之怖父也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>此眾無枝葉　唯有諸貞實　舍利弗善聽</div>
<div class='lg-row'>諸佛所得法　直指妙法也</div>
<div class='lg-row'>無量方便力　而為眾生說　眾生心所念</div>
<div class='lg-row'>種種所行道　若干諸欲性　先世善惡業</div>
<div class='lg-row'>佛悉知是已　以諸緣譬喻　言詞方便力</div>
<div class='lg-row'>令一切歡喜　或說修多羅　伽陁及本事</div>
<div class='lg-row'>本生未曾有　亦說於因緣　譬喻并祇夜</div>
<div class='lg-row'>優波提舍經</div>
</p></div>
<div class='div-commentary'><p style="margin-left:1em">明應小機開權也言眾生心所念等者謂知其所念小法所行小道所欲小果所繫濁業故以方便說九部法修多羅云契經伽陁云孤起頌本事說佛本行本生說佛前因未曾有即希有之瑞因緣即種種緣法譬喻引事顯法祇夜云應頌優婆提舍云論議此小乘九部也大乘加方廣自說授記為十二部。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>鈍根樂小法　貪著於生死　於諸無量佛</div>
<div class='lg-row'>不行深妙道　眾苦所惱亂　為是說涅槃</div>
<div class='lg-row'>我設是方便　令得入佛慧　未曾說汝等</div>
<div class='lg-row'>當得成佛道　所以未曾說　說時未至故</div>
<div class='lg-row'>今正是其時　决定說大乘　我此九部法</div>
<div class='lg-row'>隨順眾生說　入大乘為本　以故說是經</div>
</div></div>
<div class='div-commentary'><p style="margin-left:1em">是經指九部經也盖為樂小之人權設方便引入佛慧為大乘之本而<span class='corr'>已</span>。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>有佛子心淨　柔軟亦利根　無量諸佛所</div>
<div class='lg-row'>而行深妙道　為此諸佛子　說是大乘經</div>
<div class='lg-row'>我記如是人　來世成佛道　以深心念佛</div>
<div class='lg-row'>修持淨戒故　此等聞得佛　大喜充遍身</div>
<div class='lg-row'>佛知彼心行　故為說大乘</div>
</div></div>
<div class='div-commentary'><p style="margin-left:1em">明應大機顯實也心淨則異上欲性利根異上鈍根行深妙道異上不行是故為說大乘而記其成佛也深心念佛即念自性佛修持淨戒即持無相戒此所以為得佛之道也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>聲聞若菩薩　聞我所說法　乃至於一偈</div>
<div class='lg-row'>皆成佛無疑</div>
</div></div>
<div class='div-commentary'><p style="margin-left:1em">所謂究竟皆得一切種智也夫佛道懸曠經劫積行然後乃成此則纔聞一偈而成何耶盖佛性之在纏若神珠之在衣小乘向外求索故甚大艱難法華直指當體故不求自得是以彼必經劫積行而此則不幾乎一偈可以成佛也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>十方佛土中　唯有一乘法　無二亦無三</div>
<div class='lg-row'>除佛方便說　但以假名字　引導於眾生</div>
<div class='lg-row'>說佛智慧故</div>
</div></div>
<div class='div-commentary'><p style="margin-left:1em">結顯一乘也但以假名字等者雖假三乘之名實說正智之法。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸佛出於世　唯此一事實　餘二則非真</div>
<div class='lg-row'>終不以小乘　濟度於眾生　佛自住大乘</div>
<div class='lg-row'>如其所得法　定慧力莊嚴　以此度眾生</div>
<div class='lg-row'>自證無上道　大乘平等法　若以小乘化</div>
<div class='lg-row'>乃至於一人　我則墮慳貪　此事為不可</div>
<div class='lg-row'>若人信歸佛　如來不欺誑　亦無貪嫉意</div>
<div class='lg-row'>斷諸法中惡　故佛於十方　而獨無所畏</div>
<div class='lg-row'>我以相嚴身　光明照世間　無量眾所尊</div>
<div class='lg-row'>為說實相印</div>
</div></div>
<div class='div-commentary'><p style="margin-left:1em">聖人平等行慈至誠待物故自安住大乘而一如所得之法加之定慧莊嚴以此度生欲人同證若自證大道而以小乘化物則為慳法於道有妨是不可也故凡歸我以信則我待之以誠不欺小機不誑未學不貪法利不嫉彼勝盖法中諸惡佛皆<span class='corr'>已</span>斷故能說法無畏也安樂行云若欲說是經當捨嫉恚慢<span class='corr'>諂</span>誑邪偽心此斷諸法中惡之義也我以相嚴身等者謂有能信歸於我我斯為現勝身說實相法其所說法皆與實相不相違背名實相印又以一實相印一切法如所謂山河大地一法所印。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>舍利弗當知　我本立誓願　欲令一切眾</div>
<div class='lg-row'>如我等無異　如我昔所願　今者<span class='corr'>已</span>滿足</div>
<div class='lg-row'>化一切眾生　皆令入佛道</div>
</div></div>
<div class='div-commentary'><p style="margin-left:1em">昔願眾生同證實相今獲顯實是滿本願此結敘實也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若我過眾生　[書-曰+皿]教以佛道　無智者錯亂</div>
<div class='lg-row'>迷惑不受教</div>
</div></div>
<div class='div-commentary'><p style="margin-left:1em">以一實化雖我本願柰何機小怖大若窮子之驚愕迷悶則於物有妨是以用權也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我知此眾生　未曾修善本　堅著於五欲</div>
<div class='lg-row'>癡愛故生惱　以諸欲因緣　墜墮三惡道</div>
<div class='lg-row'>輪廻六趣中　僃受諸苦毒　受胎之微形</div>
<div class='lg-row'>世世常增長　薄德少福人　眾苦所逼迫</div>
<div class='lg-row'>入邪見稠林　若有若無等　依止此諸見</div>
<div class='lg-row'>具足六十二　深著虛妄法　堅受不可捨</div>
<div class='lg-row'>我慢自矜高　謟曲心不實　於千萬億劫</div>
<div class='lg-row'>不聞佛名字　亦不聞正法　如是人難度</div>
<div class='lg-row'>是故舍利弗　我為設方便　說諸[書-曰+皿]苦道</div>
<div class='lg-row'>示之以涅槃　我雖說涅槃　是亦非真滅</div>
</div></div>
<div class='div-commentary'><p style="margin-left:1em">彼所以迷不受教者為善本未植濁業強盛故也堅著五欲癡愛生惱即煩惱濁也以欲因緣墜三惡輪六趣即眾生濁也受胎微形增長眾苦命濁也入邪見林著妄謟曲見濁也若有者常見若無者斷見眾生因此二見於五蘊計我故具足六十二見由是執妄益堅去道益遠是以於萬億劫不聞佛名不聞正法即劫濁也五者交擾汩昏其性難以正道度之是故不得已而說[書-曰+皿]苦道示權果法即小乘滅諦非真滅也下示真滅。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸法從本來　常自寂滅相　佛子行道<span class='corr'>已</span></div>
<div class='lg-row'>來世得作佛</div>
</div></div>
<div class='div-commentary'><p style="margin-left:1em">修道證滅是亦非真了法本來常自寂滅不假修證乃為真滅能行此道與覺相應故得作佛也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我有方便力　開示三乘法　一切諸世尊</div>
<div class='lg-row'>皆說一乘道　今此諸大眾　皆應除疑惑</div>
<div class='lg-row'>諸佛語無異　唯一無二乘</div>
</div></div>
<div class='div-commentary'><p style="margin-left:1em">雖說三乘皆歸一實。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>過去無數劫　無量滅度佛　百千萬億種</div>
<div class='lg-row'>其數不可量　如是諸世尊　種種緣譬喻</div>
<div class='lg-row'>無數方便力　演說諸法相　是諸世尊等</div>
<div class='lg-row'>皆說一乘法　化無量眾生　令入於佛道</div>
</div></div>
<div class='div-commentary'><p style="margin-left:1em">言皆依權演實也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又諸大聖主　知一切世間　天人羣生類</div>
<div class='lg-row'>深心之所欲　更以異方便　助顯第一義</div>
</div></div>
<div class='div-commentary'><p style="margin-left:1em">此又廣演諸佛隨機方便異之言多也謂以多方便助顯妙法第一義諦即下文所陳上至菩薩下至人天小善微因皆成佛道是也下文旁出四科。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若有眾生類　值諸過去佛　若聞法布施</div>
<div class='lg-row'>或持戒忍辱　精進禪智等　種種修福慧</div>
<div class='lg-row'>如是諸人等　皆<span class='corr'>已</span>成佛道</div>
</div></div>
<div class='div-commentary'><p style="margin-left:1em">施戒忍進禪智六度也前四為福後二為慧故曰種種修福慧自下諸行纖悉僃舉即多方助顯也使即其所顯明第一義則一行一相無非妙法舉手低頭無非妙行所以皆成佛道縱雖未成其道<span class='corr'>已</span>具矣。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸佛滅度已　若人善軟心　如是諸眾生</div>
<div class='lg-row'>皆已成佛道</div>
</div></div>
<div class='div-commentary'><p style="margin-left:1em">以善軟為聲聞行者大品歎羅漢心調柔軟淨名云住調伏心是賢聖行。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸佛滅度<span class='corr'>已</span>　供養舍利者　起萬億種塔</div>
<div class='lg-row'>金銀及頗梨　[王*車]璖與瑪瑙　玫瑰琉璃珠</div>
<div class='lg-row'>清淨廣嚴飾　莊校於諸塔　或有起石廟</div>
<div class='lg-row'>栴檀及沉水　木櫁并餘材　甎瓦泥土等</div>
<div class='lg-row'>若於曠野中　積土成佛廟　乃至童子戲</div>
<div class='lg-row'>聚沙為佛塔　如是諸人等　皆已成佛道</div>
</div></div>
<div class='div-commentary'><p style="margin-left:1em">萬億種者或七寶香木或瓦石沙土貴賤華質之不同等妙剎也精誠戲笑之所寓等妙心也所以皆成佛道。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若人為佛故　建立諸形像　刻雕成眾相</div>
<div class='lg-row'>皆已成佛道　或以七寶成　鍮石赤白銅</div>
<div class='lg-row'>白鑞及鉛錫　鐵木及與泥　或以膠漆布</div>
<div class='lg-row'>嚴飾作佛像　如是諸人等　皆<span class='corr'>已</span>成佛道</div>
<div class='lg-row'>彩畫作佛像　百福莊嚴相　自作若使人</div>
<div class='lg-row'>皆已成佛道　乃至童子戲　若草木及筆</div>
<div class='lg-row'>或以指爪甲　而畫作佛像　如是諸人等</div>
<div class='lg-row'>漸漸積功德　具足大悲心　皆已成佛道</div>
<div class='lg-row'>但化諸菩薩　度脫無量眾</div>
</div></div>
<div class='div-commentary'><p style="margin-left:1em">諸形像者或木雕漆布或泥塑寶鑽或金銀乃至錫鐵而鑄或眾彩乃至指爪而畫若形若影之精朴等妙相也自作使人之專略等妙心也至若漸積功德具足大悲如是種種無非實相皆第一義所以皆成佛道然此非二乘所及故曰但化諸菩薩也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若人於塔廟　寶像及畫像　以華香幡盖</div>
<div class='lg-row'>敬心而供養　若使人作樂　擊皷吹角貝</div>
<div class='lg-row'>簫笛琴箜篌　琵琶鏡銅鈸　如是眾妙音</div>
<div class='lg-row'>[書-曰+皿]持以供養　或以歡喜心　歌唄頌佛德</div>
<div class='lg-row'>乃至一小音　皆已成佛道　若人散亂心</div>
<div class='lg-row'>乃至以一華　供養於畫像　漸見無數佛</div>
<div class='lg-row'>或有人禮拜　或復但合掌　乃至一舉手</div>
<div class='lg-row'>或復小低頭　以此供養像　漸見無量佛</div>
<div class='lg-row'>自成無上道　廣度無數眾　入無餘涅槃</div>
<div class='lg-row'>如薪[書-曰+皿]火滅</div>
</div></div>
<div class='div-commentary'><p style="margin-left:1em">或香華幡盖出於敬心或眾鼓伎樂出於喜心或以一色一香出於亂心乃至歌唄之小音低頭之小善而皆成佛道者第一義諦離敬怠絕喜惡靜亂小大皆通為一故也若以敬喜為是以怠亂為非則終身處乎是非之塲喜怒之境雖歷塵劫碎身粉命未有得道之期况一舉手低頭之頃耶度眾入滅乃詳言成佛轉化之事貝螺也大者繚曲似角故名角貝。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若人散亂心　入於塔廟中　一稱南無佛</div>
<div class='lg-row'>皆已成佛道</div>
</div></div>
<div class='div-commentary'><p style="margin-left:1em">諸行首舉六度福慧為最難末舉亂心稱佛為最易而皆成佛道者信乎道無難易顛沛造次無非妙法無非第一義也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>於諸過去佛　在世或滅後　若有聞是法</div>
<div class='lg-row'>皆已成佛道</div>
</div></div>
<div class='div-commentary'><p style="margin-left:1em">結過去道同也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>未來諸世尊　其數無有量　是諸如來等</div>
<div class='lg-row'>亦方便說法　一切諸如來　以無量方便</div>
<div class='lg-row'>度脫諸眾生　入佛無漏智　若有聞法者</div>
<div class='lg-row'>無一不成佛　諸佛本誓願　我所行佛道</div>
<div class='lg-row'>普欲令眾生　亦同得此道</div>
</div></div>
<div class='div-commentary'><p style="margin-left:1em">此同釋迦本立誓願。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>未來世諸佛　雖說百千億　無數諸法門</div>
<div class='lg-row'>其實為一乘</div>
</div></div>
<div class='div-commentary'><p style="margin-left:1em">此同過佛以異方便助顯等意而簡其文也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>諸佛兩足尊　知法常無性　佛種從緣起</div>
<div class='lg-row'>是故說一乘</div>
<div class='lg-row'>是法住法位　世間相常住　於道塲知已</div>
<div class='lg-row'>導師方便說</div>
</p></div>
<div class='div-commentary'><p style="margin-left:1em">重明佛說一乘之意也法常無性則言詞相寂不容有說但為發起佛種故說一乘此同後文知第一寂滅以方便力說也是法住法位者森羅萬像皆即實相也世間相常住者山河大地當體真常也三乘遣相明真故法不住位釋動求靜故見有遷流一乘觸事而真不生情觧故法法住位世相常住道塲所證如此而已故為眾生方便演說也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>天人所供養　現在十方佛　其數如恒沙</div>
<div class='lg-row'>出現於世間　安隱眾生故　亦說如是法</div>
<div class='lg-row'>知第一寂滅　以方便力故　雖示種種道</div>
<div class='lg-row'>其實為佛乘</div>
</div></div>
<div class='div-commentary'><p style="margin-left:1em">次明隨機助顯。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>知眾生諸行　深心之所念　過去所習業</div>
<div class='lg-row'>欲性精進力　及諸根利鈍　以種種因緣</div>
<div class='lg-row'>譬喻亦言詞　隨應方便說</div>
</div></div>
<div class='div-commentary'><p style="margin-left:1em">亦同前助顯簡文。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>今我亦如是　安隱眾生故　以種種法門</div>
<div class='lg-row'>宣示於佛道</div>
</div></div>
<div class='div-commentary'><p style="margin-left:1em">次明隨機助顯。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我以智慧力　知眾生性欲　方便說諸法</div>
<div class='lg-row'>皆令得歡喜</div>
</div></div>
<div class='div-commentary'><p style="margin-left:1em">此亦助顯簡文也所以逐節舉助顯事者明三世諸佛以至釋迦說法儀式並同。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>舍利弗當知　我以佛眼觀　見六道眾生</div>
<div class='lg-row'>貧窮無福慧　入生死險道　相續苦不斷</div>
<div class='lg-row'>深著於五欲　如犛牛愛尾　以貪愛自蔽</div>
<div class='lg-row'>盲冥無所見　不求大勢佛　及與斷苦法</div>
<div class='lg-row'>深入諸邪見　以苦欲捨苦　為是眾生故</div>
<div class='lg-row'>而起大悲心</div>
</div></div>
<div class='div-commentary'><p style="margin-left:1em">頌佛出五濁等文窮無福慧眾生濁也生死不斷命濁也著欲盲冥即煩惱濁不求佛法即劫濁深入邪見即見濁也以苦捨苦言不知出要聖人所以為此起悲開權也五眼中肉眼礙而不通天眼通而滯相慧眼直以破相法眼直以觀俗佛眼無不洞徹而善觀眾生緣業故云以佛眼觀也犛牛南夷之獸蔽於愛尾因以害生眾生蔽五欲之愛害猶是也大勢佛者眾生窮無福慧墮險遭苦唯佛有大勢能救險道法有大力能斷諸苦。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我始坐道塲　觀樹亦經行　於三七日中</div>
<div class='lg-row'>思惟如是事　我所得智慧　微妙最第一</div>
<div class='lg-row'>眾生諸根鈍　著樂癡所盲　如斯之等類</div>
<div class='lg-row'>云何而可度</div>
</div></div>
<div class='div-commentary'><p style="margin-left:1em">始坐道塲者華嚴之後隱舍那身現大權相示成正覺之始也觀樹經行思以道蔭物也三七思惟思開三闡化也眾生耽湎五欲失迷正道名樂癡所盲。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>爾時諸梵王　及諸天帝釋　護世四天王</div>
<div class='lg-row'>及大自在天　并餘諸天眾　眷属百千萬</div>
<div class='lg-row'>恭敬合掌禮　請我轉法輪</div>
</div></div>
<div class='div-commentary'><p style="margin-left:1em">方思闡化而諸梵適請乃世道交興機緣默感也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我即自思惟　若但讚佛乘　眾生沒在苦</div>
<div class='lg-row'>不能信是法　破法不信故　墜於三惡道</div>
<div class='lg-row'>我寧不說法　疾入於涅槃</div>
</div></div>
<div class='div-commentary'><p style="margin-left:1em">為機沈思進退未决。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>尋念過去佛　所行方便力　我今所得道</div>
<div class='lg-row'>亦應說三乘</div>
</div></div>
<div class='div-commentary'><p style="margin-left:1em">欲效三世佛說法之儀式也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>作是思惟時　十方佛皆現　梵音慰喻我</div>
<div class='lg-row'>善哉釋迦文　第一之導師　得是無上法</div>
<div class='lg-row'>隨諸一切佛　而用方便力　我等亦皆得</div>
<div class='lg-row'>最妙第一法　為諸眾生類　分別說三乘</div>
<div class='lg-row'>少智樂小法　不自信作佛　是故以方便</div>
<div class='lg-row'>分別說諸果　雖復說三乘　但為教菩薩</div>
</div></div>
<div class='div-commentary'><p style="margin-left:1em">此皆十方佛語歎釋迦之善思合諸佛之方便。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>舍利弗當知　我聞聖師子　深淨微妙音</div>
<div class='lg-row'>稱南無諸佛　復作如是念　我出濁惡世</div>
<div class='lg-row'>如諸佛所說　我亦隨順行</div>
</div></div>
<div class='div-commentary'><p style="margin-left:1em">釋迦昔聞十方佛語慰喻乃稱名歸依而隨順其語以狥物機也南無者歸依之辭。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>思惟是事<span class='corr'>已</span>　即趣波羅柰　諸法寂滅相</div>
<div class='lg-row'>不可以言宣　以方便力故　為五比丘說</div>
<div class='lg-row'>是名轉法輪　便有涅槃音　及以阿羅漢</div>
<div class='lg-row'>法僧差別名</div>
</div></div>
<div class='div-commentary'><p style="margin-left:1em">思得其宜即趨鹿野苑依實開權也波羅柰即鹿野苑之境號最初說四諦處也五比丘即憍陳如等於迦葉佛學道未證誓於釋迦法中最先開悟故先度之因是而三寶之名出焉始坐道塲故有佛名轉法輪說涅槃故有法名度憍陳為羅漢故有僧名皆自一道而有差別也若知佛即是法法即是眾入不二法門則何差別之有。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>從久遠劫來　讚示涅槃法　生死苦永[書-曰+皿]</div>
<div class='lg-row'>我常如是說</div>
</div></div>
<div class='div-commentary'><p style="margin-left:1em">結始權意也讚示涅槃法而說生死苦永[書-曰+皿]所謂說諸[書-曰+皿]苦道示之以涅槃盖曲徇機權耳。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>舍利弗當知　我見佛子等　志求佛道者</div>
<div class='lg-row'>無量千萬億　咸以恭敬心　皆來至佛所</div>
<div class='lg-row'>曾從諸佛聞　方便所說法　我即作是念</div>
<div class='lg-row'>如來所以出　為說佛慧故　今正是其時</div>
</div></div>
<div class='div-commentary'><p style="margin-left:1em">終見機熟乃思顯實。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>舍利弗當知　鈍根小智人　著相憍慢者</div>
<div class='lg-row'>不能信是法　今我喜無畏　於諸菩薩中</div>
<div class='lg-row'>正直捨方便　但說無上道</div>
</div></div>
<div class='div-commentary'><p style="margin-left:1em">鈍根小智指退席眾也今喜退矣故不假方便。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩聞是法　疑網皆已除　千二百羅漢</div>
<div class='lg-row'>悉亦當作佛</div>
</div></div>
<div class='div-commentary'><p style="margin-left:1em">既遇如來正修行路根無大小皆成佛果。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如三世諸佛　說法之儀式　我今亦如是</div>
<div class='lg-row'>說無分別法　結終實意也</div>
<div class='lg-row'>諸佛興出世　懸遠值遇難　正使出於世</div>
<div class='lg-row'>說是法復難　無量無數劫　聞是法亦難</div>
<div class='lg-row'>能聽是法者　斯人亦復難　譬如優曇華</div>
<div class='lg-row'>一切皆愛樂　天人所希有　時時乃一出</div>
<div class='lg-row'>聞法歡喜讚　乃至發一言　則為<span class='corr'>已</span>供養</div>
<div class='lg-row'>一切三世佛　是人甚希有　過於優曇華</div>
</p></div>
<div class='div-commentary'><p style="margin-left:1em">讚一乘難值難聞也如大通之前百八十劫空過無佛佛難值也釋迦出五濁四十年待時法難說也由是二者故曠劫難聞又有退席故聽受亦難四難相際所以希有如優曇華而聞法能讚者又過前四盖是法甚深奧少有能信者故也能讚是法則為供佛者三世諸佛皆從此出故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>汝等勿有疑　我為諸法王　普告諸大眾</div>
<div class='lg-row'>但以一乘道　教化諸菩薩　無聲聞弟子</div>
</div></div>
<div class='div-commentary'><p style="margin-left:1em">剏說一乘恐其驚恠故慰使勿疑而知法王法中本無二乘也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>汝等舍利弗　聲聞及菩薩　當知是妙法</div>
<div class='lg-row'>諸佛之秘要　以五濁惡世　但樂著諸欲</div>
<div class='lg-row'>如是等眾生　終不求佛道　當來世惡人</div>
<div class='lg-row'>聞佛說一乘　迷惑不信受　破法墮惡道</div>
<div class='lg-row'>有慚愧清淨　志求佛道者　當為如是等</div>
<div class='lg-row'>廣讚一乘道</div>
</div></div>
<div class='div-commentary'><p style="margin-left:1em">言當知祕要使護持而流通也言五濁惡世及當來惡人使擇機而流通也言有慚愧清淨等使應機而流通也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>舍利弗當知　諸佛法如是　以萬億方便</div>
<div class='lg-row'>隨宜而說法　其不習學者　不能曉了此</div>
<div class='lg-row'>汝等既<span class='corr'>已</span>知　諸佛世之師　隨宜方便事</div>
<div class='lg-row'>無復諸疑惑　心生大歡喜　自知當作佛</div>
</div></div>
<div class='div-commentary'><p style="margin-left:1em">知昔之權為隨宜信今之實而無惑則諸佛實智汝已得之宜自忻慶知當作佛也身子領悟偈云安住實智中我定當作佛盖領悟此語。</p>
</div></div>
<p class='juan'>妙法蓮華經要解卷第三</p>
</div><!-- end of div[@id='body'] -->
</body></html>