<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu46' />
<p class='juan'>妙法蓮華經要觧卷第十九　　　　遠十</p><p class="byline">溫陵開元蓮寺比丘　戒環　觧</p>
<div class='div-other'><a id='mulu47' />
<div class='div-orig'><p>妙法蓮華經陁羅尼品第二十六</p>
</div>
<div class='div-commentary'><p style="margin-left:1em">前品從妙而圓既僃成德然無以守衛恐魔事或作妄沮成功故二聖二天十神說陁羅尼呪誓以駈辟魔障消除衰患故名陁羅尼品而為弘護流通也然成德之行既妙而圓烏有魔事耶楞嚴曰本覺妙明昧為頑空一切魔鬼皆依空昧明能破暗故一人發真彼皆消殞况彼群邪戀此塵勞恐其隳裂於三昧時僉來惱亂是為奢摩他中微細魔事故須防衛茲實流通之助也陁羅尼此云總持即念慧妙力諸佛密語有一字多字無字之異能以一字惣無量法持無量義摧邪立正殄惡生善皆能惣而持之之謂也其體名陁羅尼其用名呪呪祝也以是法而祝之使從所祈也呪或諸佛密語出於心術妙用冥加之功不可得而思議或鬼神王名呼其王則妖魅竄伏以密語神名不應翻譯故或謂之真言。</p>
</div>
<div class='div-orig'><p>爾時藥王菩薩即從座起偏袒右肩合掌向佛而白佛言世尊若善男子善女人有能受持法華經者若讀誦通利若書寫經卷得幾所福佛告藥王若有善男子善女人供養八百萬億那由他恒河沙等諸佛於汝意云何其所得福寧為多不甚多世尊佛言若善男子善女人能於是經乃至受持一四句偈讀誦觧義如說修行功德甚多。</p>
</div>
<div class='div-commentary'><p style="margin-left:1em">藥王即喜見後身苦行持經志存弘護故發起此品然持經功德前品屢明如法師品比功不過供十萬億佛隨喜品比功不過施諸外物及得小果而已至此比功則勝供八百萬億河沙佛者明持行益深獲功益勝也將伸弘護先問得福者使後世知其持行益深獲功益勝而遞為弘護耳。</p>
</div>
<div class='div-orig'><p>爾時藥王菩薩白佛言世尊我今當與說法者陁羅尼呪以守護之即說呪曰。</p>
<p class="dharani">安爾<span class='note-inline'>(一)</span>　曼爾<span class='note-inline'>(二)</span>　摩禰<span class='note-inline'>(三)</span>　摩摩禰<span class='note-inline'>(四)</span>　旨隸<span class='note-inline'>(五)</span>　遮梨帝<span class='note-inline'>(六)</span>　[賒-示+未]咩<span class='note-inline'>(羊鳴音)</span><span class='note-inline'>(七)</span>　[賒-示+未]履<span class='note-inline'>(由雉反)</span>多瑋<span class='note-inline'>(八)</span>　羶<span class='note-inline'>(輸千反)</span>帝<span class='note-inline'>(九)</span>　目帝<span class='note-inline'>(十)</span>　目多履<span class='note-inline'>(十一)</span>　娑履<span class='note-inline'>(十二)</span>　阿瑋娑履<span class='note-inline'>(十三)</span>　桑履<span class='note-inline'>(十四)</span>　娑履<span class='note-inline'>(十五)</span>　义[衣-〦+高]<span class='note-inline'>(十六)</span>　阿义[衣-〦+高]<span class='note-inline'>(十七)</span>　阿耆膩<span class='note-inline'>(十八)</span>　羶帝<span class='note-inline'>(十九)</span>　[賒-示+未]履<span class='note-inline'>(二十)</span>　陁羅尼<span class='note-inline'>(二十一)</span>　阿盧伽婆娑<span class='note-inline'>(鉢柰反)</span>簸蔗毘义膩<span class='note-inline'>(二十二)</span>　禰毘剃<span class='note-inline'>(二十三)</span>　阿便哆<span class='note-inline'>(都餓反)</span>邏禰履剃<span class='note-inline'>(二十四)</span>　阿亶哆波隸輸地<span class='note-inline'>(遲買反)</span><span class='note-inline'>(二十五)</span>　漚究隸<span class='note-inline'>(二十六)</span>　牟究隸<span class='note-inline'>(二十七)</span>　阿羅隸<span class='note-inline'>(二十八)</span>　波羅隸<span class='note-inline'>(二十九)</span>　首迦差<span class='note-inline'>(初几反)</span><span class='note-inline'>(三十)</span>　阿三磨三履<span class='note-inline'>(三十一)</span>　佛䭾毘吉利袠帝<span class='note-inline'>(三十二)</span>　達磨波利差<span class='note-inline'>(猜離反)</span>帝<span class='note-inline'>(三十三)</span>　僧伽涅瞿沙禰<span class='note-inline'>(三十四)</span>　婆舍婆舍輸地<span class='note-inline'>(三十五)</span>　曼哆邏<span class='note-inline'>(三十六)</span>　曼哆邏义夜多<span class='note-inline'>(三十七)</span>　郵樓哆<span class='note-inline'>(三十八)</span>　郵樓哆憍舍略<span class='note-inline'>(來加反)</span><span class='note-inline'>(三十九)</span>　惡义邏<span class='note-inline'>(四十)</span>　惡义治多冶<span class='note-inline'>(四十一)</span>　阿婆盧<span class='note-inline'>(四十二)</span>　阿摩若那多夜<span class='note-inline'>(四十三)</span></p>
<p>世尊是陁羅尼神呪六十二億恒河沙等諸佛所說若有侵毀此法師者則為侵毀是諸佛已。</p>
</div>
<div class='div-commentary'><p style="margin-left:1em">由彼諸佛所授故也次釋尊印讚。</p>
</div>
<div class='div-orig'><p>時釋迦牟尼佛讚藥王菩薩言善哉善哉藥王汝愍念擁護此法師故說是陁羅尼於諸眾生多所饒益。</p>
<p>爾時勇施菩薩白佛言世尊我亦為擁護讀誦受持法華經者說陁羅尼若此法師得是陁羅尼若夜义若羅剎若富單那若吉蔗若鳩槃茶若餓鬼等伺求其短無能得便即於佛前而說呪曰。</p>
<p class="dharani">痤<span class='note-inline'>(誓螺反)</span>隸<span class='note-inline'>(一)</span>　摩訶痤隸<span class='note-inline'>(二)</span>　郁枳<span class='note-inline'>(三)</span>　目枳<span class='note-inline'>(四)</span>　阿隸<span class='note-inline'>(五)</span>　阿羅婆第<span class='note-inline'>(六)</span>　涅隸第<span class='note-inline'>(七)</span>　涅隸多婆第<span class='note-inline'>(八)</span>　伊緻<span class='note-inline'>(狗履反)</span>抳<span class='note-inline'>(九)</span>　韋緻抳<span class='note-inline'>(十)</span>　旨緻抳<span class='note-inline'>(十一)</span>　涅隸墀抳<span class='note-inline'>(十二)</span>　涅梨墀婆底<span class='note-inline'>(十三)</span></p>
<p>世尊是陁羅尼神呪恒河沙等諸佛所說亦皆隨喜若有侵毀此法師者則為侵毀是諸佛<span class='corr'>已</span>。</p>
</div>
<div class='div-commentary'><p style="margin-left:1em">妙音欲詣娑婆禮覲釋迦及見藥王勇施當知勇施乃此會上首故特說呪諸佛亦皆隨喜者亦隨喜擁護也富單那熱病鬼吉蔗起屍鬼鳩槃茶可畏鬼伺窺察也。</p>
</div>
<div class='div-orig'><p>爾時毘沙門天王護世者白佛言世尊我亦為愍念眾生擁護此法師故說是陁羅尼即說呪曰。</p>
<p class="dharani">阿梨<span class='note-inline'>(一)</span>　那梨<span class='note-inline'>(二)</span>　䨲那梨<span class='note-inline'>(三)</span>　阿那盧<span class='note-inline'>(四)</span>　那履<span class='note-inline'>(五)</span>　拘那履<span class='note-inline'>(六)</span></p>
<p>世尊以是神呪擁護法師我亦自當擁護持是經者令百由旬內無諸衰患。</p>
<p>爾時持國天王在此會中與千萬億那由他乾闥婆眾恭敬圍遶前詣佛所合掌白佛言世尊我亦以陁羅尼神呪擁護持法華經者即說呪曰。</p>
<p class="dharani">阿伽禰<span class='note-inline'>(一)</span>　伽禰<span class='note-inline'>(二)</span>　瞿利<span class='note-inline'>(三)</span>　乾陁利<span class='note-inline'>(四)</span>　栴陁利<span class='note-inline'>(五)</span>　摩蹬耆<span class='note-inline'>(六)</span>　常求利<span class='note-inline'>(七)</span>　浮樓莎抳<span class='note-inline'>(八)</span>　頞底<span class='note-inline'>(九)</span></p>
<p>世尊是陁羅尼神呪四十二億諸佛所說若有侵毀此法師者則為侵毀是諸佛已。</p>
</div>
<div class='div-commentary'><p style="margin-left:1em">毘沙北方天王力護佛法持國東方天王為四方首。</p>
</div>
<div class='div-orig'><p>爾時有羅剎女等一名藍婆二名毘藍婆三名曲齒四名華齒五名黑齒六名多髮七名無猒足八名持瓔珞九名臯帝十名奪一切眾生精氣是十羅剎女與鬼子母并其子及眷属俱詣佛所同聲白佛言世尊我等亦欲擁護讀誦受持法華經者除其衰患若有伺求法師短者令不得便即於佛前而說呪曰。</p>
</div>
<div class='div-commentary'><p style="margin-left:1em">害人之鬼無甚於羅剎女鬼子母亦誓護持則餘神可知。</p>
</div>
<div class='div-orig'><p class="dharani">伊提履<span class='note-inline'>(一)</span>　伊提泯<span class='note-inline'>(二)</span>　伊提履<span class='note-inline'>(三)</span>　阿提履<span class='note-inline'>(四)</span>　伊提履<span class='note-inline'>(五)</span>　泥履<span class='note-inline'>(六)</span>　泥履<span class='note-inline'>(七)</span>　泥履<span class='note-inline'>(八)</span>　泥履<span class='note-inline'>(九)</span>　泥履<span class='note-inline'>(十)</span>　樓醯<span class='note-inline'>(十一)</span>　樓醯<span class='note-inline'>(十二)</span>　樓醯<span class='note-inline'>(十三)</span>　樓醯<span class='note-inline'>(十四)</span>　多醯<span class='note-inline'>(十五)</span>　多醯<span class='note-inline'>(十六)</span>　多醯<span class='note-inline'>(十七)</span>　兜醯<span class='note-inline'>(十八)</span>　<span class='corr'>㝹</span>醯<span class='note-inline'>(十九)</span></p>
<p>寧上我頭上莫惱於法師若夜义若羅剎若餓鬼若富單那若吉蔗若毘陁羅若犍䭾若烏摩勒伽若阿䟦摩羅若夜义吉蔗若人吉蔗若熱病若一日若二日若三日若四日若至七日若常熱病若男形若女形若童男形若童女形乃至夢中亦復莫惱。</p>
</div>
<div class='div-commentary'><p style="margin-left:1em">此呪皆鬼神之名毘陁羅等即食精氣為殃害鬼若一日等皆熱病鬼若男形等皆魑魅類。</p>
</div>
<div class='div-orig'><p>即於佛前而說偈言。</p>

<div class="lg regular" style="margin-left:0em;"><div class='lg-row'>若不順我呪　惱亂說法者　頭破作七分</div>
<div class='lg-row'>如阿梨樹枝　如弒父母罪　亦如壓油殃</div>
<div class='lg-row'>斗秤欺誑人　調達破僧罪　犯此法師者</div>
<div class='lg-row'>當<span class='corr'>獲</span>如是殃</div>
</div><p>諸羅剎女說此偈<span class='corr'>已</span>白佛言世尊我等亦當身自擁護受持讀誦修行是經者令得安隱離諸衰患消眾毒藥。</p>
</div>
<div class='div-commentary'><p style="margin-left:1em">此偈所以勑呪使嚴警也阿梨樹枝墮地自成七片弒父母破僧為三逆壓油多殺蟲命弄斗躡秤或為雷霆震殺皆重罪也調達曾於佛會將五百比丘散去為破和合僧。</p>
<p style="margin-left:1em">次釋尊印讚。</p>
</div>
<div class='div-orig'><p>佛告諸羅剎女善哉善哉汝等但能擁護受持法華名者福不可量何况擁護具足受持供養經卷華香瓔珞末香塗香燒香幡盖枝樂燃種種燈酥燈油燈諸香油燈蘇摩那華油燈瞻蔔華油燈婆師迦華油燈優鉢羅華油燈如是等百千種供養者臯帝汝等及眷属應當擁護如是法師。</p>
<p>說是陁羅尼品時六萬八千人得無生法忍因捴持妙力得忍成行也。</p>
</div></div>
<div class='div-other'><a id='mulu48' />
<div class='div-orig'><p>妙法蓮華經妙莊嚴王本事品第二十七</p>
</div>
<div class='div-commentary'><p style="margin-left:1em">妙圓之行既獲弘護又說轉邪者弘護所以衛外轉邪所以正內外衛內正乃可安於妙圓而進於普賢常行故也天台云昔四比丘結契山林精持妙法以餒乏故一人分衛見王威仗忽生愛著壽終因是俗念感生為王號妙莊嚴其三友得道欲救其失以其邪著非愛緣無能感動於是一為端麗婦二作聡明兒托生設化轉其邪心令歸正覺以致法華會上為華德菩薩今敘其本事欲使行人以道自衛外防見魔內絕惡覺消息邪緣入佛知見故為轉邪流通此實諸佛究竟進修最後垂範也楞嚴法會將終說過去佛覺明分析微細魔事使行人諳識心垢洗除諸魔[示*(后-口+巾)]冕直至菩提無諸乏少於大涅槃不生迷悶其意同此。</p>
</div>
<div class='div-orig'><p>爾時佛告諸大眾乃徃古世過無量無邊不可思議阿僧祗劫有佛名雲雷音宿王華智多陁阿伽度阿羅訶三藐三佛陁國名光明莊嚴劫名喜見。</p>
<p>彼佛法中有王名妙莊嚴其王夫人名曰淨德有二子一名淨藏二名淨眼。</p>
</div>
<div class='div-commentary'><p style="margin-left:1em">淨德者雖示染身其德本淨淨藏者妙理之所蘊淨眼者妙智之所顯皆其德所具也以具妙淨理智故能轉邪而為華德。</p>
</div>
<div class='div-orig'><p>是二子有大神力福德智慧久修菩薩所行之道所謂檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜方便波羅蜜慈悲喜捨乃至三十七品助道法皆悉明了通達。</p>
</div>
<div class='div-commentary'><p style="margin-left:1em">方便非六度之數而通濟六度慈悲喜捨名四無量心大乘行法以四心為體六度為用道品為助乃成佛果而二子皆悉明了通達三十七品者身受心法為四念處斷惡生善為四正勤欲勤心觀為四神足信進念定慧為五根五根伏魔外為五力念擇覺喜輕安定捨為七覺支見思語業命進念定為八正道也念以觀法勤以進修足以趣證根能不㧞力能不屈覺能决了正能惣攝皆相因而設也心性如大地念處如種子正勤如種植神足如抽芽五根如根五力如莖七覺如花八正如果二子悉具所謂具體者也。</p>
</div>
<div class='div-orig'><p>又須菩薩淨三昧日星宿三昧淨光三昧淨色三昧淨照明三昧長莊嚴三昧大威德藏三昧於此三昧亦悉通達。</p>
</div>
<div class='div-commentary'><p style="margin-left:1em">淨三昧者淨藏淨眼之所本也日星宿眾本智別智之照用也淨光能現眾像淨色不為形礙淨照照了萬法長莊嚴非素法身大威德藏具大神用。</p>
</div>
<div class='div-orig'><p>爾時彼佛欲引導妙莊嚴王及愍念眾生故說是法華經。</p>
<p>時淨藏淨眼二子到其母所合十指[瓜-、]掌白言願母徃詣雲雷音宿王華智佛所我等亦當侍從親近供養禮拜所以者何此佛於一切天人眾中說法華經宜應[聽-王]受。</p>
<p>母告子言汝父信受外道深著婆羅門法汝等應徃白父與其俱去。</p>
<p>淨藏淨眼合十指[瓜-、]掌白母我等是法王子而生此邪見家。</p>
<p>母告子言汝等當憂念汝父為現身變若得見者心必清淨或[聽-王]我等徃至佛所。</p>
<p>於是二子念其父故踊在虛空高七多羅樹現種種神變於虛空中行住坐臥身上出水身下出火身下出水身上出火或現大身滿虛空中而復現小小復現大於空中滅忽然在地入地如水履水如地現如是等種種神變令其父王心淨信觧。</p>
</div>
<div class='div-commentary'><p style="margin-left:1em">得果人能現十八變即此類也。</p>
</div>
<div class='div-orig'><p>時父見子神力如是心大歡喜得未曾有合掌向子言汝等師為是誰誰之弟子二子白言大王彼雲雷音宿王華智佛今在七寶菩提樹下法座上坐於一切世間天人眾中廣說法華經是我等師我是弟子父語子言我今亦欲見汝等師可共俱徃。</p>
<p>於是二子從空中下到其母所合掌白母父王今<span class='corr'>已</span>信觧堪任發阿耨多羅三藐三菩提心。</p>
<p>我等為父<span class='corr'>已</span>作佛事願母見[聽-王]於彼佛所出家修道爾時二子欲重宣其意以偈白母。</p>

<div class="lg regular" style="margin-left:0em;"><div class='lg-row'>願母放我等　出家作沙門　諸佛甚難值</div>
<div class='lg-row'>我等隨佛學　如優曇鉢華　值佛復難是</div>
<div class='lg-row'>脫諸難亦難　願[聽-王]我出家</div>
</div><p>母即告言[聽-王]汝出家所以者何佛難值故於是二子白父母言善哉父母願時徃詣雲雷音宿王華智佛所親近供養所以者何佛難得值如優曇鉢羅華又如一眼之龜值浮木孔而我等宿福深厚生值佛法是故父母當[聽-王]我等令得出家所以者何諸佛難值時亦難遇。</p>
</div>
<div class='div-commentary'><p style="margin-left:1em">阿含云妙高山下海中有一眼之龜一孔之木龜得木孔可濟沉溺然其木流遶須彌三千年乃一相值且以一眼趍一孔為至難喻佛法難值如此盖眾生偏見自溺而聖人且不世出故也。</p>
</div>
<div class='div-orig'><p>彼時妙莊嚴王後宮八萬四千人皆悉堪任受持是法華經淨眼菩薩於法華三昧久<span class='corr'>已</span>通達淨藏菩薩<span class='corr'>已</span>於無量百千萬億劫通達離諸惡趣三昧欲令一切眾生離諸惡趣故其王夫人得諸佛集三昧能知諸佛祕密之藏。</p>
</div>
<div class='div-commentary'><p style="margin-left:1em">此敘合宮有德易為勸化也後宮之德根機純利淨眼之德妙達實相淨藏之德善能接濟夫人之德深知法要王及後宮為當機淨藏淨眼為能教機教相契所以易化也集三昧者諸佛會要三乘指歸也集得是三昧則能知祕藏。</p>
</div>
<div class='div-orig'><p>二子如是以方便力善化其父令心信觧好樂佛法於是妙莊嚴王與羣臣眷属俱淨德夫人與後宮采女眷属俱其王二子與四萬二千人俱一時共詣佛所到<span class='corr'>已</span>頭面禮足遶佛三帀却住一面。</p>
<p>爾時彼佛為王說法示教利喜王大歡恱。</p>
<p>爾時妙莊嚴王及其夫人觧頸珎珠瓔珞價直百千以散佛上。</p>
<p>於虛空中化成四柱寶臺臺中有大寶林敷百千萬天衣其上有佛結加趺坐放大光明。</p>
</div>
<div class='div-commentary'><p style="margin-left:1em">所施珠瓔化成法空之座柔忍之衣寶覺之體乃佛力示現以發其正念也。</p>
</div>
<div class='div-orig'><p>爾時妙莊嚴王作是念佛身希有端嚴殊特成就第一微妙之色。</p>
</div>
<div class='div-commentary'><p style="margin-left:1em">時王一覩勝相頓覺世間幻惑之色無可愛樂故深讚佛身微妙之色此則邪心拼絕正念現前故得受記。</p>
</div>
<div class='div-orig'><p>時雲雷音宿王華智佛告四眾言汝等見是妙莊嚴王於我前合掌立不此王於我法中作比丘精勤修習助佛道法當得作佛號娑羅樹王國名大光劫名大高王其娑羅樹王佛有無量菩薩眾及無量聲聞其國平正功德如是。</p>
</div>
<div class='div-commentary'><p style="margin-left:1em">佛號取廣蔭群生國名取破諸邪暗劫名取超諸貴高皆符其因行以一念淨信風化臣妾使皆得法利即廣蔭行破邪行也由是捨王位得佛位即超諸貴高也。</p>
</div>
<div class='div-orig'><p>其王即時以國付弟與夫人二子并諸眷属於佛法中出家修道王出家<span class='corr'>已</span>於八萬四千嵗常勤精進修行妙法華經過是<span class='corr'>已</span>後得一切淨功德莊嚴三昧。</p>
</div>
<div class='div-commentary'><p style="margin-left:1em">於八萬四千嵗修法華行所以淨治塵勞也過是已後謂塵勞既淨則三昧現前遂轉邪見染莊嚴為功德淨莊嚴也。</p>
</div>
<div class='div-orig'><p>即昇虛空高七多羅樹而白佛言世尊此我二子<span class='corr'>已</span>作佛事以神通變化轉我邪心令得安住於佛法中得見世尊此二子者是我善知識為欲發起宿世善根饒益我故來生我家。</p>
</div>
<div class='div-commentary'><p style="margin-left:1em">二子神變即現十八變事宿世善根即四人結契事。</p>
</div>
<div class='div-orig'><p>爾時雲雷音宿王華智佛告妙莊嚴王言如是如是如汝所言若善男子善女人種善根故世世得善知識其善知識能作佛事示教利喜令入阿耨多羅三藐三菩提大王當知善知識者是大因緣所謂化導令得見佛發阿耨多羅三藐三菩提心。</p>
</div>
<div class='div-commentary'><p style="margin-left:1em">即證前言之當也。</p>
</div>
<div class='div-orig'><p>大王汝見此二子不此二子<span class='corr'>已</span>曾供養六十五百千萬億那由他恒河沙諸佛親近恭敬於諸佛所受持法華經愍念邪見眾生令住正見。</p>
</div>
<div class='div-commentary'><p style="margin-left:1em">為陳二子轉邪遠因也言歷事恒沙多佛愍念邪見眾生則不獨今日轉妙嚴之邪耳。</p>
</div>
<div class='div-orig'><p>妙莊嚴王即從虛空中下而白佛言世尊如來甚希有以功德智慧故頂上肉髻光明顯照其眼長廣而紺青色眉間毫相白如珂月齒白齊密常有光明唇色赤好如頻婆果。</p>
</div>
<div class='div-commentary'><p style="margin-left:1em">歷讚相好妙德者深悟昔所愛著皆幻惑也功德智慧讚福智二嚴。</p>
</div>
<div class='div-orig'><p>爾時妙莊嚴王讚歎佛如是等無量百千萬億功德<span class='corr'>已</span>於如來前一心合掌復白佛言世尊未曾有也如來之法具足成就不可思議微妙功德教戒所行安隱快善。</p>
</div>
<div class='div-commentary'><p style="margin-left:1em">前讚福報此讚法化也言具足成就等者以<span class='corr'>己</span>一聞正法遂能轉邪一得三昧遂能神變是如來之法能具足成就不可思議妙功德也言教戒所行安隱快善者喜蒙法化慶所成就也。</p>
</div>
<div class='div-orig'><p>我從今日不復自隨心行不生邪見憍慢嗔恚諸惡之心說是語已禮佛而去。</p>
</div>
<div class='div-commentary'><p style="margin-left:1em">不隨心不生邪皆法化教戒之力故讚而謝之。</p>
</div>
<div class='div-orig'><p>佛告大眾於意云何妙莊嚴王豈異人乎今華德菩薩是其淨德夫人今佛前光照莊嚴相菩薩是哀愍妙莊嚴王及諸眷属故於彼中生其二子者今藥王菩薩藥上菩薩是。</p>
<p>是藥王藥上菩薩成就如此諸大功德已於無量百千萬億諸佛所植眾德本成就不可思議諸善功德若有人識是二菩薩名字者一切世間諸天人民亦應禮拜。</p>
<p>佛說是妙莊嚴王本事品時八萬四千人遠塵離垢於諸法中得法眼淨。</p>
</div>
<div class='div-commentary'><p style="margin-left:1em">塵謂邪見垢謂邪染外遠見塵內離垢染則法眼圓明絕諸瑕翳矣此以正力助成德行也。</p>
</div></div>
<div class='div-other'><a id='mulu49' />
<div class='div-orig'><p>妙法蓮華經普賢菩薩勸發品第二十八</p>
</div>
<div class='div-commentary'><p style="margin-left:1em">窮妙法之始終然後盡出興大事合諸佛之智行然後見如來全身是經之作始於文殊問荅終於普賢勸發二十八品條理一貫乃所以窮始終合智行大事因緣於是乎畢如來法身於是乎全也盖智能發覺所以作始行能成德所以成終而中間事法無非智行互相資發也華嚴最初因門以文殊發信以開進修之序最後果門以普賢結法以示果後之行今經意義㳷然同矣普賢者德無不遍曰普佑上利下曰賢即遍具妙德上佑佛化下利羣物之號也勸發者勉進義也前雖開佛知見明因地心顯佛本跡成果地覺洎明妙圓之行猶是等覺行相若坐於此而不進則有虧妙覺成德未極向上之道故復勉而進之庶德無不遍而佑上利下以成果後常行以[書-曰+皿]妙覺之道故名普賢勸發而為常行流通也華嚴至十一地佛功德海一切滿足然後說普賢常行名善入世間三昧與萬法相應不二真實法門即此意也所謂常行者泯覺觀無作任冥物我同染淨一切平常恬然自在此妙覺向上之事遮那平道之教乃所謂平實者也然須詳斯經依佛知見海順流而入滿足一切佛功德海然後逆流而出乃可蹈此哀今之人望涯逐塊以世俗愚陋之見而擬妙覺平實之行於諸教門專事呵毀縱脫不修確守無時枉受輪轉楞嚴所謂譬如平人妄稱帝王自取誅滅可不慎哉使學佛者皆如逐塊之流呵教執俗棄智絕行直謂無修則妙法始終復何所明大事因緣亦幾乎息矣然則始於佛之知見終於普賢常行極而示之存乎教僃而證之存乎人達者宜[書-曰+皿]心焉。</p>
</div>
<div class='div-orig'><p>爾時普賢菩薩以自在神通力威德名聞與大菩薩無量無邊不可稱數從東方來。</p>
</div>
<div class='div-commentary'><p style="margin-left:1em">普賢統事法界圓具萬行即事而真其應身無乎不在且於法會之終示從東方來者東方震帝之所出也以法會至此因地智圓果地覺滿十一地妙圓之行僃則進修之功已[書-曰+皿]妙覺之體已成於是依無功用行出震利物故示從東來華嚴過十一地說佛海功德既終即說如來出現利世間行即此意也以不離常行無為應物故曰自在神通以德無不遍名無不聞故曰威德名聞與無邊菩薩俱來者示萬行圓攝無[書-曰+皿]也。</p>
</div>
<div class='div-orig'><p>所經諸國普皆震動雨寶蓮華作無量百千萬億種種伎樂。</p>
</div>
<div class='div-commentary'><p style="margin-left:1em">妙音來儀亦雨蓮華作伎樂皆所以彰顯妙行宣流法音也。</p>
</div>
<div class='div-orig'><p>又與無數諸天龍夜义乾闥婆阿修羅迦樓羅緊那羅摩睺羅伽人非人等大眾圍遶各現威德神通之力到娑婆世界耆闍崛山中頭靣禮釋迦牟尼佛右遶七匝。</p>
<p>白佛言世尊我於寶威德上王佛國遙聞此娑婆世界說法華經與無量無邊百千萬億諸菩薩眾共來[聽-王]受唯願世尊當為說之。</p>
</div>
<div class='div-commentary'><p style="margin-left:1em">寶威德上王者利行自在之號也普賢既具自在威德又言從寶威德上王佛國來者明其示現盖體諸佛自在利行普賢心聞能洞十方故曰遙聞。</p>
</div>
<div class='div-orig'><p>若善男子善女人於如來滅後云何能得是法華經。</p>
</div>
<div class='div-commentary'><p style="margin-left:1em">得者得之以成德行也前之所問唯修持讀說而已獨此問云何能得是經欲人人自得也。</p>
</div>
<div class='div-orig'><p>佛告普賢菩薩若善男子善女人成就四法於如來滅後當得是法華經一者為諸佛護念二者植眾德本三者入正定聚四者發救一切眾生之心善男子善女人如是成就四法於如來滅後必得是經。</p>
</div>
<div class='div-commentary'><p style="margin-left:1em">為佛護念謂道契佛心植眾德本謂福慧兩辦入正定聚即體佛妙體也發救生心即行佛妙行也四法成就乃能真得是經以成普賢常行。</p>
</div>
<div class='div-orig'><p>爾時普賢菩薩白佛言世尊於後五百嵗濁惡世中其有受持是經典者我當守護除其衰患令得安隱使無伺求得其便者若魔若魔子若魔女若魔民若為魔所著者若夜义若羅剎若鳩槃茶若毘舍闍若吉蔗若富單那若韋陁羅等諸惱人者皆不得便。</p>
</div>
<div class='div-commentary'><p style="margin-left:1em">普賢常行無復<span class='corr'>己</span>利純是利他故自此皆則流通法化護持經人無別行相毘舍闍惱害鬼韋陁羅厭禱鬼。</p>
</div>
<div class='div-orig'><p>是人若行若立讀誦此經我爾時乘六牙白象王與大菩薩眾俱詣其所而自現身供養守護安慰其心亦為供養法華經故是人若坐思惟此經爾時我復乘白象王現其人前其人若於法華經有所忘失一句一偈我當教之與共讀誦還令通利。</p>
</div>
<div class='div-commentary'><p style="margin-left:1em">普賢乘象表行儀庠序也言若行若立若坐者示於四威儀中念念常見普賢妙行。</p>
</div>
<div class='div-orig'><p>爾時受持讀誦法華經者得見我身甚大歡喜轉復精進以見我故即得三昧及陁羅尼名為旋陁羅尼百千萬億旋陁羅尼法音方便陁羅尼得如是等陁羅尼。</p>
</div>
<div class='div-commentary'><p style="margin-left:1em">由此經故真見普賢常行之體於一切法返本還源名旋陁羅尼既能旋末返本即復旋體入用於一塵一法一切時處方便利生逆順自在名百千萬億旋陁羅尼此即普賢遍一切處之行也前旋為轉物所謂旋假入空後旋為應物所謂旋空入假轉物為體應物為用若未能轉物而遽然應物則為物所轉矣然則二旋異用而相需也法音方便即隨應說法之行。</p>
</div>
<div class='div-orig'><p>世尊若後世後五百嵗濁惡世中比丘比丘尼優婆塞優婆夷求索者受持者讀誦者書寫者欲修習是法華經於三七日中應一心精進滿三七日已我當乘六牙白象與無量菩薩而自圍遶以一切眾生所喜見身現其人前而為說法示教利喜亦復與其陁羅尼呪得是陁羅尼故無有非人能破壞者亦不為女人之所惑亂我身亦自常護是人唯願世尊[聽-王]我說此陁羅尼呪即於佛前而說呪曰。</p>
</div>
<div class='div-commentary'><p style="margin-left:1em">利智修觀凡以三七日為期以求感應故滿三七日普賢即現楞嚴云縱彼障深未得見我我與其人暗中摩頂擁護安慰古今修觀屢有瑞應亦屢有不應者或不精誠或非利智故也楞嚴云欲作道塲先持淨戒淨衣清心若本戒師及同會中一不清淨如是道塲終不成就圓覺云鈍根未成者常當勤心懺諸障若消滅佛境便現前。</p>
</div>
<div class='div-orig'><p class="dharani">阿檀地<span class='note-inline'>(宅買反)</span><span class='note-inline'>(一)</span>　檀陁婆地<span class='note-inline'>(二)</span>　檀陁婆帝<span class='note-inline'>(三)</span>　檀陁鳩舍隸<span class='note-inline'>(四)</span>　檀陁修陁隸<span class='note-inline'>(五)</span>　修陁隸<span class='note-inline'>(六)</span>　修陁羅婆底<span class='note-inline'>(七)</span>　佛䭾波羶禰<span class='note-inline'>(八)</span>　薩婆陁羅尼阿婆多尼<span class='note-inline'>(九)</span>　薩婆婆沙阿婆多尼<span class='note-inline'>(十)</span>　修阿婆多尼<span class='note-inline'>(十一)</span>　僧伽婆履义尼<span class='note-inline'>(十二)</span>　僧伽涅伽陁尼<span class='note-inline'>(十三)</span>　阿僧祗<span class='note-inline'>(十四)</span>　僧伽波伽地<span class='note-inline'>(十五)</span>　帝[款-欠+余]阿墮僧伽兜略<span class='note-inline'>(盧遮反)</span>阿羅帝波羅帝<span class='note-inline'>(十六)</span>　薩婆僧伽地三摩地伽蘭地<span class='note-inline'>(十七)</span>　薩婆達磨修波利剎帝<span class='note-inline'>(十八)</span>　薩婆薩埵樓䭾憍舍略阿<span class='corr'>㝹</span>伽地<span class='note-inline'>(十九)</span>　辛阿毘吉利地帝<span class='note-inline'>(二十)</span></p>
<p>世尊若有菩薩得聞是陁羅尼者當知普賢神通之力若法華經行閻浮提有受持者應作此念皆是普賢威神之力。</p>
</div>
<div class='div-commentary'><p style="margin-left:1em">後世聞呪持經皆藉普賢流通願力也。</p>
</div>
<div class='div-orig'><p>若有受持讀誦正憶念觧其義趣如說修行當知是人行普賢行於無量無邊諸佛所深種善根為諸如來手摩其頭。</p>
</div>
<div class='div-commentary'><p style="margin-left:1em">持經要行在正憶念盖憶不正則雜想變亂念不正則邪習汩擾欲成深行難矣故普賢於此特明正憶念行而下文再三言之憶念既正則所行無非普賢妙行故為如來摩頂印證。</p>
</div>
<div class='div-orig'><p>若但書寫是人命終當生忉利天上是時八萬四千天女作眾伎樂而來迎之其人即著七寶冠於采女中娛樂快樂何况受持讀誦正憶念觧其義趣如說修行。</p>
</div>
<div class='div-commentary'><p style="margin-left:1em">持經五功書寫為下若但書寫即生忉利况具五功又正憶念其福倍勝如下所明。</p>
</div>
<div class='div-orig'><p>若有人受持讀誦觧其義趣是人命終為千佛授手令不恐怖不墮惡趣即徃兜率天上彌勒菩薩所彌勒菩薩有三十二相大菩薩眾所共圍遶有百千萬億天女眷属而於中生。</p>
</div>
<div class='div-commentary'><p style="margin-left:1em">此牒上文明倍勝之福也忉利乃第二天所共唯天人兜率即第四天所共乃菩薩倍勝可知矣授手提接義也內宮天女皆以化生無有[婬-壬+(工/山)]慾。</p>
</div>
<div class='div-orig'><p>有如是等功德利益是故智者應當一心自書若使人書受持讀誦正憶念如說修行。</p>
<p>世尊我今以神通力故守護是經於如來滅後閻浮提內廣令流布使不斷絕。</p>
<p>爾時釋迦牟尼佛讚言善哉善哉普賢汝能護助是經令多所眾生安樂利益汝<span class='corr'>已</span>成就不可思議功德深大慈悲從久遠來發阿耨多羅三藐三菩提意而能作是神通之願守護是經我當以神通力守護能受持普賢菩薩名者。</p>
<p>普賢若有受持讀誦正憶念修習書寫是法華經者當知是人則見釋迦牟尼佛如從佛口聞此經典當知是人供養釋迦牟尼佛當知是人佛讚善哉當知是人為釋迦牟尼佛手摩其頭當知是人為釋迦牟尼佛衣之所覆。</p>
</div>
<div class='div-commentary'><p style="margin-left:1em">此助宣正憶念福以成普賢前說也則見釋迦如從口聞等者謂能正憶念則即是經而見佛不滯於名相即是法而造妙不異於親聞也是為供佛謂能作佛事為佛所讚謂深契佛心摩頂言得果有期衣覆言成柔忍行皆由憶念之正故冥證若此。</p>
</div>
<div class='div-orig'><p>如是之人不復貪著世樂不好外道經書手筆亦復不喜親近其人及諸惡者若屠兒若畜猪羊雞狗若獵師若衒賣女色是人心意質直有正憶念有福德力是人不為三毒所惱亦不為嫉妬我慢邪慢增上慢所惱是人少欲知足能修普賢之行。</p>
</div>
<div class='div-commentary'><p style="margin-left:1em">此皆正憶念力也有正憶念自然具足安樂行法而三毒妬慢所不能惱真能修普賢行當知正憶念力實妙行真要所以普賢再三言之釋尊又復助揚意使後世知普賢所以勸發成行不在多術唯正憶念足矣行人識之。</p>
</div>
<div class='div-orig'><p>普賢若如來滅後後五百嵗若有人見受持讀誦法華經者應作是念此人不久當詣道塲破諸魔眾得阿耨多羅三藐三菩提轉法輪擊法鼓吹法螺雨法雨當坐天人大眾中師子法座上。</p>
</div>
<div class='div-commentary'><p style="margin-left:1em">已得正因故。</p>
</div>
<div class='div-orig'><p>普賢若於後世受持讀誦是經典者是人不復貪著衣服臥具飲食資生之物所願不虛亦於現世得其福報。</p>
</div>
<div class='div-commentary'><p style="margin-left:1em">憶念既正趣操自高所願自遂。</p>
</div>
<div class='div-orig'><p>若有人輕毀之言汝狂人耳空作是行終無所護如是罪報當世世無眼若有供養讚歎之者當於今世得現果報若復見受持是經者出其過惡若實若不實此人現世得白癩病若輕笑之者當世世牙齒踈缺醜唇平鼻手脚繚戾眼目角睞身體臭穢惡瘡膿血水腹短氣諸惡重病。</p>
</div>
<div class='div-commentary'><p style="margin-left:1em">報應之理出乎性命之微盖由性生心由命制業心以內感業以外召各從其類毫末不忒意報應之於心業猶萬形之於模範焉吉㐫羙惡類自為範莫不相肖是以毀持經之正見則世世無眼供養讚歎則得現果報出其過惡則得惡疾輕笑之者則獲醜狀若手脚之繚曲乖戾眼目之角擘倒視皆醜狀也又加之臭惡瘡膿鼓喘重病凡皆心之模範以類自召故也世之艱窮醜陋癃殘百疾者不無宿因昧者雖覩其然莫知其所以然故或不覺愆失而行將自及為可悲者此佛所以助揚普賢利行而因言報應之端使人以類推之知自防閑庶無愆失之患盖亦利行之緒餘也易道彰徃察來明得失之報因貳以濟民行其意同此。</p>
</div>
<div class='div-orig'><p>是故普賢若見受持是經典者當起遠迎當如敬佛。</p>
</div>
<div class='div-commentary'><p style="margin-left:1em">母召毀業也。</p>
</div>
<div class='div-orig'><p>說是普賢勸發品時恒河沙等無量無邊菩薩得百千萬億旋陁羅尼三千大千世界微塵等諸菩薩具普賢道。</p>
</div>
<div class='div-commentary'><p style="margin-left:1em">萬億旋陁羅尼即遍一切處之行也普賢道即遍一切處之體也說普賢品無量菩薩皆得是行剎塵菩薩皆具是體者妙法終談智行體用一切圓僃故聞品成行若此其至即所謂以常行成不德之德是乃法華實相之極證也自藥王品進至於此為以行契智常然大用之門華嚴法終善財復見文殊普賢為以行契智果法大用常然之門其意同此彼經云善財遊百城已到普門國見文殊文殊告言若於一善生住著於少功德以為足不能善巧發行願不能究了諸法門善財因是成就阿僧祗法門即見普賢普賢告言我於塵劫行菩薩道求一切智得究竟平等法身復得無上色身入一切剎遍一切處隨機應現善財因是具足普賢諸願行海與普賢等與諸佛等此皆最後勸發使得萬億旋陁羅尼及具普賢道也。</p>
</div>
<div class='div-orig'><p>佛說是經時普賢等諸菩薩舍利弗等諸聲聞及諸天龍人非人等一切大會皆大歡喜受持佛語作禮而去。</p>
</div></div>
<p class='juan'>妙法蓮華經要觧卷第十九</p>
</div><!-- end of div[@id='body'] -->
</body></html>