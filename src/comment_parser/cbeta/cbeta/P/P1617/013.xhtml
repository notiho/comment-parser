<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu29' />
<p class='juan'>妙法蓮華經要觧卷第十三　　　　遠四</p><p class="byline">溫陵開元蓮寺比丘　戒環　解</p>
<div class='div-other'><a id='mulu30' />
<div class='div-orig'><p>從地涌出品第十五</p>
</div>
<div class='div-commentary'><p style="margin-left:1em">此顯妙法智力所化之迹也娑婆下界有六萬恒沙菩薩從無數劫修佛智慧悉是釋尊所化常樂靜處勤行精進故不依人天而住下方空中以示常樂深智無有障礙也今為顯此妙迹示作遺模兼將發起壽量秘說故從地涌出因以名品。</p>
</div>
<div class='div-orig'><p>爾時他方國土諸來菩薩摩訶薩過八恒河沙數於大眾中起合掌作禮而白佛言世尊若聽我等於佛滅後在此娑婆世界勤加精進護持讀誦書寫供養是經典者當於此土而廣說之。</p>
</div>
<div class='div-commentary'><p style="margin-left:1em">此法集之眾欲從他方來此持經。</p>
</div>
<div class='div-orig'><p>爾時佛告諸菩薩摩訶薩眾止善男子不須汝等護持此經所以者何我娑婆世界自有六萬恒河沙等菩薩摩訶薩一一菩薩各有六萬恒河沙眷属是諸人等能於我滅後護持讀誦廣說此經。</p>
</div>
<div class='div-commentary'><p style="margin-left:1em">佛止之者非有違拒為將顯迹顯法故也顯迹者顯佛所化示彼來儀顯法者此固圓足無待於外。</p>
</div>
<div class='div-orig'><p>佛說是時娑婆世界三千大千國土地皆震裂而於其中有無量千萬億菩薩摩訶薩同時涌出。</p>
</div>
<div class='div-commentary'><p style="margin-left:1em">深智現前大千不礙。</p>
</div>
<div class='div-orig'><p>是諸菩薩身皆金色三十二相無量光明先[書-曰+皿]在此娑婆世界之下此界虛空中住。</p>
</div>
<div class='div-commentary'><p style="margin-left:1em">在此娑婆界下方空中住以示常樂深智無有障礙也。</p>
</div>
<div class='div-orig'><p>是諸菩薩聞釋迦牟尼佛所說音聲從下發來。</p>
</div>
<div class='div-commentary'><p style="margin-left:1em">此以真說彼以心聞文殊所謂心聞洞十方。</p>
</div>
<div class='div-orig'><p>一一菩薩皆是大眾唱導之首各將六萬恒河沙眷属况將五萬四萬三萬二萬一萬恒河沙等眷属者况復乃至一恒河沙半恒河沙四分之一乃至千萬億那由他分之一此指沙數自多反少。</p>
<p>况復千萬億那由他眷属况復億萬眷属况復千萬百萬乃至一萬况復一千一百乃至一十况復將五四三二一弟子者。</p>
</div>
<div class='div-commentary'><p style="margin-left:1em">此指該數自多反少。</p>
</div>
<div class='div-orig'><p>况復單<span class='corr'>己</span>樂遠離行如是等比無量無邊筭數譬喻所不能知。</p>
</div>
<div class='div-commentary'><p style="margin-left:1em">此指單數自少反多偈云單<span class='corr'>己</span>無眷属其數轉過上乍而觀之六萬河沙多於單<span class='corr'>己</span>詳而觀之單<span class='corr'>己</span>之數轉過河沙然則一<span class='corr'>己</span>非寡沙眾非多法法本體離諸數量多寡之限特人情妄立耳此眾來儀所以遣情顯妙也。</p>
</div>
<div class='div-orig'><p>是諸菩薩從地出已各詣虛空七寶妙塔多寶如來釋迦牟尼佛所到<span class='corr'>已</span>向二世尊頭面禮足及至諸寶樹下師子座上佛所亦皆作禮右遶三匝合掌恭敬以諸菩薩種種讚法而以讚歎住在一面欣樂瞻仰於二世尊是諸菩薩摩訶薩從初涌出以諸菩薩種種讚法而讚於佛如是時間經五十小劫是時釋迦牟尼佛嘿然而坐及諸四眾亦皆嘿然五十小劫佛神力故令諸大眾謂如半日。</p>
</div>
<div class='div-commentary'><p style="margin-left:1em">聖人神智方便法門能延一日以為一劫能促一劫以為一日盖道無遷變情有頃久猶如夢人不移一時而夢歷多嵗則頃久之情初無定也故聖人對機示現延促而本無延促所言菩薩讚佛經劫則於促示延耳又令大眾謂如半日則於延現促耳所以然者將欲顯發宣示諸佛智慧自在神通之力使忘延促之情而深證實相故也華嚴云一念普觀無量劫無去無來亦無住如是了知三世事超諸方便成十力夫能一念普觀無去來住則了斯延促皆方便耳。</p>
</div>
<div class='div-orig'><p>爾時四眾亦以佛神力故見諸菩薩遍滿無量百千萬億國土虛空。</p>
</div>
<div class='div-commentary'><p style="margin-left:1em">四眾肉眼礙而非通而能見無量國土者假佛通力故也夫於眾一多㸦陳於時延促㸦現於見通礙㸦用者以明物量無窮時無止分無常而警發常情使去其倒心限意依無礙智圓融妙達繇是進契壽量秘說而得入佛慧成就佛身故也是故此品事法雖為顯迹勸持又為壽量引發也。</p>
</div>
<div class='div-orig'><p>是菩薩眾中有四導師一名上行二名無邊行三名淨行四名安立行是四菩薩於其眾中最為上首唱導之師在大眾前各共合掌觀釋迦牟尼佛而問訊言世尊少病少惱安樂行不所應度者受教易不不令世尊生疲勞耶爾時四大菩薩而說偈言。</p>

<div class="lg regular" style="margin-left:0em;"><div class='lg-row'>世尊安樂　少病少惱　教化眾生</div>
<div class='lg-row'>得無疲倦　又諸眾生　受化易不</div>
<div class='lg-row'>不令世尊　生疲勞耶</div>
</div></div>
<div class='div-commentary'><p style="margin-left:1em">問居堪忍與民同患之事也。</p>
</div>
<div class='div-orig'><p>爾時世尊於菩薩大眾中而作是言如是如是諸善男子如來安樂少病少惱諸眾生等易可化度無有疲勞所以者何是諸眾生世世<span class='corr'>已</span>來常受我化亦於過去諸佛供養尊重種諸善根此諸眾生始見我身聞我所說即皆信受入如來慧除先修習學小乘者如是之人我今亦令得聞是經入於佛慧。</p>
</div>
<div class='div-commentary'><p style="margin-left:1em">言世世受化正顯壽量本門所化言亦於過去種善則兼明智勝會中所化以化緣深故始見始聞即皆信受。</p>
</div>
<div class='div-orig'><p>爾時諸大菩薩而說偈言。</p>

<div class="lg regular" style="margin-left:0em;"><div class='lg-row'>善哉善哉　大雄世尊　諸眾生等</div>
<div class='lg-row'>易可化度　能問諸佛　甚深智慧</div>
<div class='lg-row'>聞<span class='corr'>已</span>信行　我等隨喜</div>
</div><p>於時世尊讚歎上首諸大菩薩善哉善哉善男子汝等能於如來發隨喜心。</p>
<p>爾時彌勒菩薩及八千恒河沙諸菩薩眾皆作是念我等從昔<span class='corr'>已</span>來不見不聞如是大菩薩摩訶薩眾從地踊出住世尊前合掌供養問訊如來。</p>
</div>
<div class='div-commentary'><p style="margin-left:1em">弥勒道同大覺智無不照以補處示疑欲利當來之機耳故後偈云願佛為未耒演說令開觧。</p>
</div>
<div class='div-orig'><p>時彌勒菩薩摩訶薩知八千恒河沙諸菩薩等心之所念并欲自决所疑合掌向佛以偈問曰。</p>

<div class="lg regular" style="margin-left:0em;"><div class='lg-row'>無量千萬億　大眾諸菩薩　昔所未曾見</div>
<div class='lg-row'>願兩足尊說　是從何所來　以何因緣集</div>
</div></div>
<div class='div-commentary'><p style="margin-left:1em">總問何來何集。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>巨身大神通　智慧叵思議　其志念堅固</div>
<div class='lg-row'>有大忍辱力　眾生所樂見　為從何所來</div>
</div></div>
<div class='div-commentary'><p style="margin-left:1em">容儀挺特智力異常故聳動眾問。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一一諸菩薩　所將諸眷属　其數無有量</div>
<div class='lg-row'>如恒河沙等　或有大菩薩　將六萬恒沙</div>
<div class='lg-row'>如是諸大眾　一心求佛道　是諸大師等</div>
<div class='lg-row'>六萬恒河沙　俱來供養佛　及護持是經</div>
<div class='lg-row'>將五萬恒河　其數過於是　四萬及三萬</div>
<div class='lg-row'>二萬至一萬　一千一百等　乃至一恒沙</div>
<div class='lg-row'>半及三四分　億萬分之一</div>
</div></div>
<div class='div-commentary'><p style="margin-left:1em">此頌沙數自多反少。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>千萬那由他　萬億諸弟子　乃至於半億</div>
<div class='lg-row'>其數復過上　百萬至一萬　一千及一百</div>
<div class='lg-row'>五十與一十　乃至三二一</div>
</div></div>
<div class='div-commentary'><p style="margin-left:1em">此頌該數自多反少。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>單<span class='corr'>己</span>無眷属　樂於獨處者　俱來至佛所</div>
<div class='lg-row'>其數轉過上</div>
</div></div>
<div class='div-commentary'><p style="margin-left:1em">此頌單數自少反多。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如是諸大眾　若人行籌數　過於恒沙劫</div>
<div class='lg-row'>猶不能[書-曰+皿]知　是諸大威德　精進菩薩眾</div>
<div class='lg-row'>誰為其說法　教化而成就　從誰初發心</div>
<div class='lg-row'>稱揚何佛法　受持行誰經　修習何佛道</div>
</div></div>
<div class='div-commentary'><p style="margin-left:1em">見其頗多疑非一世一佛所化故詳問之。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如是諸菩薩　神通大智力　四方地震裂</div>
<div class='lg-row'>皆從中踊出　世尊我昔來　未曾見是事</div>
<div class='lg-row'>願說其所從　國土之名號</div>
</div></div>
<div class='div-commentary'><p style="margin-left:1em">結問何來也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我常遊諸國　未曾見是眾　我於此眾中</div>
<div class='lg-row'>乃不識一人　忽然從地出　願說其因緣</div>
<div class='lg-row'>今此之大會　無量百千億　是諸菩薩等</div>
<div class='lg-row'>皆欲知此事　是諸菩薩眾　本末之因緣</div>
<div class='lg-row'>無量德世尊　唯願决眾疑</div>
</div><p>爾時釋迦牟尼分身諸佛從無量千萬億他方國土來者在於八方諸寶樹下師子座上結加趺坐其佛侍者各各見是菩薩大眾於三千大千世界四方從地踊出住於虛空各白其佛言世尊此諸無量無邊阿僧祇菩薩大眾從何所來爾時諸佛各告侍者諸善男子且待須㬰有菩薩摩訶薩名曰弥勒釋迦牟尼佛之所授記次後作佛<span class='corr'>已</span>問斯事佛今荅之汝等自當因是得聞。</p>
</div>
<div class='div-commentary'><p style="margin-left:1em">各白其佛白分身也。</p>
</div>
<div class='div-orig'><p>爾時釋迦牟尼佛告弥勒菩薩善哉善哉阿逸多乃能問佛如是大事汝等當共一心被精進鎧發堅固意如來今欲顯發宣示諸佛智慧諸佛自在神通之力諸佛師子奮迅之力諸佛威猛大勢之力。</p>
</div>
<div class='div-commentary'><p style="margin-left:1em">弥勒姓也號阿逸多此云無能勝大事者智慧神通奮迅威猛所化多眾之事也將欲宣示先令被精進鎧等者戒使勇銳諦聽無以趣深而生疑退也下云我於娑婆得菩提<span class='corr'>已</span>教化成就如是多眾即總宣示廣在後文也宣示諸佛智慧即壽量偈云我智力如是慧光照無量是也諸佛自在神通即方便現涅槃而實不滅度是也師子奮迅之力即常說法教化無數億眾生是也威猛大勢之力即令顛倒眾生雖近而不見是也此宣釋迦化跡而言諸佛者佛佛道同故。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>當精進一心　我欲說此事　勿得有疑悔</div>
<div class='lg-row'>佛智叵思議　汝今出信力　住於忍善中</div>
<div class='lg-row'>昔所未聞法　今皆當得聞　我今安慰汝</div>
<div class='lg-row'>勿得懷疑懼　佛無不實語　智慧不可量</div>
<div class='lg-row'>所得第一法　甚深叵分別　如是今當說</div>
<div class='lg-row'>汝等一心聽</div>
</div></div>
<div class='div-commentary'><p style="margin-left:1em">出信力者勉令發信住忍善者戒令勿退即令被進鎧發堅固意也。</p>
</div>
<div class='div-orig'><p>爾時世尊說此偈<span class='corr'>已</span>告弥勒菩薩我今於此大眾宣告汝等阿逸多是諸大菩薩摩訶薩無量無數阿僧祇從地踊出汝等昔所未見者我於是娑婆世界得阿耨多羅三藐三菩提<span class='corr'>已</span>教化示導是諸菩薩調伏其心令發道意。</p>
</div>
<div class='div-commentary'><p style="margin-left:1em">荅誰說法教化從誰初發心。</p>
</div>
<div class='div-orig'><p>此諸菩薩皆於是娑婆世界之下此界虛空中住。</p>
</div>
<div class='div-commentary'><p style="margin-left:1em">荅願說所從國土名號。</p>
</div>
<div class='div-orig'><p>於諸經典讀誦通利思惟分別正憶念。</p>
</div>
<div class='div-commentary'><p style="margin-left:1em">稱其德也於諸經典能讀以取其理誦以通其義思惟以精之正念以持之則其德足稱矣。</p>
</div>
<div class='div-orig'><p>阿逸多是諸善男子等不樂在眾多有所說常樂靜處勤行精進未曾休息亦不依止人天而住常樂深智無有障礙亦常樂於諸佛之法一心精進求無上慧。</p>
</div>
<div class='div-commentary'><p style="margin-left:1em">釋所以住下方空中之意。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>阿逸汝當知　是諸大菩薩　從無數劫來</div>
<div class='lg-row'>修習佛智慧　悉是我所化　令發大道心</div>
</div></div>
<div class='div-commentary'><p style="margin-left:1em">頌荅誰為教化從誰發心。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>此等是我子　依止是世界　常行頭陁事</div>
<div class='lg-row'>志樂於靜處　捨大眾憒閙　不樂多所說</div>
<div class='lg-row'>如是諸子等　學習我道法</div>
</div></div>
<div class='div-commentary'><p style="margin-left:1em">頌荅受持誰經修習何道。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>晝夜常精進　為求佛道故　在娑婆世界</div>
<div class='lg-row'>下方空中住</div>
</div></div>
<div class='div-commentary'><p style="margin-left:1em">頌荅願說所從國土名號。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>志念力堅固　常勤求智慧　說種種妙法</div>
<div class='lg-row'>其心無所畏</div>
</div></div>
<div class='div-commentary'><p style="margin-left:1em">頌德也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我於伽耶城　菩提樹下坐　得成最正覺</div>
<div class='lg-row'>轉無上法輪　爾乃教化之　令初發道心</div>
<div class='lg-row'>今皆住不退　悉當得成佛</div>
</div></div>
<div class='div-commentary'><p style="margin-left:1em">荅本末因緣也意若近跡實指遠因摩竭陁國西南度尼連河至伽耶城又數里至菩提山有畢鉢羅樹佛坐其下成道。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我今說實語　汝等一心信　我從久遠來</div>
<div class='lg-row'>教化是等眾</div>
</div></div>
<div class='div-commentary'><p style="margin-left:1em">結荅也。</p>
</div>
<div class='div-orig'><p>爾時彌勒菩薩摩訶薩及無數諸菩薩等心生疑惑怪未曾有而作是念云何世尊於少時間教化如是無量無邊阿僧祇諸大菩薩令住阿耨多羅三藐三菩提。</p>
</div>
<div class='div-commentary'><p style="margin-left:1em">迷壽量遠因故有此疑。</p>
</div>
<div class='div-orig'><p>即白佛言世尊如來為太子時出於釋宮去伽耶城不遠坐於道塲得成阿耨多羅三藐三菩提從是已來始過四十餘年世尊云何於此少時大作佛事以佛勢力以佛功德教化如是無量大菩薩眾當成阿耨多羅三藐三菩提世尊此大菩薩眾假使有人於千萬億劫數不能[書-曰+皿]不得其邊斯等久遠<span class='corr'>已</span>來於無量無邊諸佛所植諸善根成就菩薩道常修梵行世尊如此之事世所難信。</p>
</div>
<div class='div-commentary'><p style="margin-left:1em">勢伽耶近迹故有此難。</p>
</div>
<div class='div-orig'><p>譬如有人色羙髮黑年二十五指百嵗人言是我子其百嵗人亦指年少言是我父生育我等是事難信。</p>
</div>
<div class='div-commentary'><p style="margin-left:1em">父少譬釋尊闡化之近子老譬涌出成德之久化近迹久理不相當必言二十五及百嵗者取其少猶未壯老<span class='corr'>已</span>過耄益見相違也。</p>
</div>
<div class='div-orig'><p>佛亦如是得道<span class='corr'>已</span>來其實未久而此大眾諸菩薩等已於無量千萬億劫為佛道故勤行精進善入出住無量百千萬億三昧得大神通久修梵行善能次第習諸善法巧於問荅人中之寶一切世間甚為希有今日世尊方云得佛道時初令發心教化示導令向阿耨多羅三藐三菩提世尊得佛未久乃能作此大功德事。</p>
</div>
<div class='div-commentary'><p style="margin-left:1em">得佛未久合父少也而此大眾至甚為希有合子老也今日世尊至能作大事合相違也善入出住者於無量三昧或入或出或住妙用自在。</p>
</div>
<div class='div-orig'><p>我等雖復信佛隨宜所說佛所出言未曾虛妄佛所知者皆悉通達然諸新發意菩薩於佛滅後若聞是語或不信受而起破法罪業因緣唯然世尊願為觧說除我等疑及未來世諸善男子聞此事<span class='corr'>已</span>亦不生疑。</p>
<p>爾時彌勒菩薩欲重宣此而說偈言。</p>

<div class="lg regular" style="margin-left:0em;"><div class='lg-row'>佛昔從釋種　出家近伽耶　坐於菩提樹</div>
<div class='lg-row'>爾來尚未久　此諸佛子等　其數不可量</div>
<div class='lg-row'>久<span class='corr'>已</span>行佛道　住於神通力　善學菩薩道</div>
<div class='lg-row'>不染世間法　如蓮華在水　從地而踊出</div>
<div class='lg-row'>皆起恭敬心　住於世尊前　是事難思議</div>
<div class='lg-row'>云何而可信　佛得道甚近　所成就甚多</div>
<div class='lg-row'>願為除眾疑　如實分別說</div>
</div></div>
<div class='div-commentary'><p style="margin-left:1em">執近迹疑遠緣而致問也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>譬如少壯人　年始二十五　示人百嵗子</div>
<div class='lg-row'>髮白而面皺　是等我所生　子亦說是父</div>
<div class='lg-row'>父少而子老　舉世所不信</div>
</div></div>
<div class='div-commentary'><p style="margin-left:1em">所謂寂塲少父寂光老兒。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>世尊亦如是　得道來甚近　是諸菩薩等</div>
<div class='lg-row'>志固無怯弱　從無量劫來　而行菩薩道</div>
<div class='lg-row'>巧於難問荅　其心無所畏　忍辱心决定</div>
<div class='lg-row'>端正有威德　十方佛所讚　善能分別說</div>
<div class='lg-row'>不樂在人眾　常好在禪定　為求佛道故</div>
<div class='lg-row'>於下空中住</div>
</div></div>
<div class='div-commentary'><p style="margin-left:1em">從志固無怯<span class='corr'>已</span>下皆頌老成之德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我等從佛聞　於此事無疑　願佛為未來</div>
<div class='lg-row'>演說令開觧　若有於此經　生疑不信者</div>
<div class='lg-row'>即當墮惡道　願今為觧說　是無量菩薩</div>
<div class='lg-row'>云何於少時　教化令發心　而住不退地</div>
</div></div></div>
<div class='div-other'><a id='mulu31' />
<div class='div-orig'><p>妙法蓮華經如來壽量品第十六</p>
</div>
<div class='div-commentary'><p style="margin-left:1em">前品顯迹而滯者迷本故情疑久近見起生滅欲契如實本際難矣故此顯本釋其疑滯使知如來本無生滅伽耶之化特為機所受之命稱性無量故曰如來壽量品文云如來如實知見三界之相無有生死退出亦無在世滅度後云其有菩薩聞說壽量即能信受願於未來長壽度生至坐道塲說壽亦爾意明本迹一如世相常住稱性之壽人皆有之苟能正信順受不以生滅心行而自夭閼則三界之相可如實知遂能現壽量以存存示生滅而化化智力神用與如來等矣故曰顯本勸持。</p>
</div>
<div class='div-orig'><p>爾時佛告諸菩薩及一切大眾諸善男子汝等當信觧如來誠諦之語復告大眾汝等當信觧如來誠諦之語又復告諸大眾汝等當信觧如來誠諦之語。</p>
</div>
<div class='div-commentary'><p style="margin-left:1em">以壽量之本趣深難信故再三發之心實曰誠言當曰諦。</p>
</div>
<div class='div-orig'><p>是時菩薩大眾弥勒為首合掌白佛言世尊唯願說之我等當信受佛語如是三白<span class='corr'>已</span>復言唯願說之我等當信受佛語。</p>
<p>爾時世尊知諸菩薩三請不止而告之言汝等諦聽如來秘密神通之力。</p>
</div>
<div class='div-commentary'><p style="margin-left:1em">應量非量現滅不滅天人莫測是謂秘密神力。</p>
</div>
<div class='div-orig'><p>一切世間天人及阿修羅皆謂今釋迦牟尼佛出釋氏宮去伽耶城不遠坐於道塲得阿耨多羅三藐三菩提。</p>
</div>
<div class='div-commentary'><p style="margin-left:1em">但見其迹。</p>
</div>
<div class='div-orig'><p>然善男子我實成佛<span class='corr'>已</span>來無量無邊百千萬億那由他劫。</p>
</div>
<div class='div-commentary'><p style="margin-left:1em">本實無量。</p>
</div>
<div class='div-orig'><p>譬如五百千萬億那由他阿僧祇三千大千世界假使有人抹為微塵過於東方五百千萬億那由他阿僧祇國乃下一塵如是東行[書-曰+皿]是微塵諸善男子於意云何是諸世界可得思惟校計知其數不。</p>
</div>
<div class='div-commentary'><p style="margin-left:1em">並如智勝塵墨之喻。</p>
</div>
<div class='div-orig'><p>弥勒菩薩等俱白佛言世尊是諸世界無量無邊非筭數所知亦非心力所及一切聲聞辟支佛以無漏智不能思惟知其限數我等住阿鞞䟦致地於是事中亦所不達世尊如是諸世界無量無邊。</p>
<p>爾時佛告大菩薩眾諸善男子今當分明宣語汝等是諸世界若著微塵及不著者[書-曰+皿]以為塵一塵一劫我成佛<span class='corr'>已</span>來復過於此百千萬億那由他阿僧祇劫。</p>
</div>
<div class='div-commentary'><p style="margin-left:1em">正明佛壽無量也諸佛壽量悉皆無量眾生壽量亦復如是但迷真智故妄逐生死如一墮地獄至無數劫豈非無量壽耶苟不迷墮則與佛無別矣。</p>
</div>
<div class='div-orig'><p>自從是來我常在此娑婆世界說法教化亦於餘處百千萬億那由他阿僧祇國導利眾生。</p>
</div>
<div class='div-commentary'><p style="margin-left:1em">自從是來謂從塵劫成佛<span class='corr'>已</span>來言常在此又在餘處則不唯身相常住亦顯國土常住也是知娑婆及萬億國無非淨土同一法界未甞壞滅其有壞滅皆別業妄見也。</p>
</div>
<div class='div-orig'><p>諸善男子於是中間我說然燈佛等又復又其入於涅槃如是皆以方便分別。</p>
</div>
<div class='div-commentary'><p style="margin-left:1em">既曰成佛之久常在利生而中間自說於然燈佛所得法受記等事疑若近迹又復現言當入涅槃疑非常在此皆隨機方便之說耳。</p>
</div>
<div class='div-orig'><p>諸善男子若有眾生來至我所我以佛眼觀其信等諸根利鈍隨所應度處處自說名字不同年紀大小亦復現言當入涅槃又以種種方便說微妙法能令眾生發歡喜心。</p>
</div>
<div class='div-commentary'><p style="margin-left:1em">信等諸根謂信根智根等也觀利根即現長年說大法觀鈍根即現劣應示涅槃所以名字有不同年紀有大小說法有種種皆為隨機利導發其善心耳。</p>
</div>
<div class='div-orig'><p>諸善男子如來見諸眾生樂於小法德薄垢重者為是人說我少出家得阿耨多羅三藐三菩提然我實成佛<span class='corr'>已</span>來久遠若斯但以方便教化眾生令入佛道作如是說。</p>
</div>
<div class='div-commentary'><p style="margin-left:1em">迹少出家本久成佛。</p>
</div>
<div class='div-orig'><p>諸善男子如來所演經典皆為度脫眾生或說<span class='corr'>己</span>身或說他身或示<span class='corr'>己</span>身或示他身或示<span class='corr'>己</span>事或示他事諸所言說皆實不虛。</p>
</div>
<div class='div-commentary'><p style="margin-left:1em">所演經典說雖異同理無不實也<span class='corr'>己</span>謂釋迦他謂諸佛說見於言示見於行。</p>
</div>
<div class='div-orig'><p>所以者何如來如實知見三界之相無有生死若退若出亦無在世及滅度者非實非虛非如非異不如三界見於三界如斯之事如來明見無有錯謬以諸眾生有種種性種種欲種種行種種憶想分別故欲令生諸善根以若干因緣譬喻言詞種種說法所作佛事未曾暫癈。</p>
</div>
<div class='div-commentary'><p style="margin-left:1em">釋上理無不實而說有異同也三界萬法不容擬心以眾生妄見則種種紛紜以如來實見則一切真寂無有生死乃至滅度者不以生滅相見也不如三界見於三界者不以徃來相見也既明見無滯則宜無異說特以眾生性欲行想之心種種不同故說示教化之迹亦種種不同也所作佛事指說示不同之事。</p>
</div>
<div class='div-orig'><p>如是我成佛<span class='corr'>已</span>來甚大久遠壽命無量阿僧祇劫常住不滅。</p>
<p>諸善男子我本行菩薩道所成壽命今猶未[書-曰+皿]復倍上數然今非實滅度而便唱言當取滅度如來以是方便教化眾生。</p>
</div>
<div class='div-commentary'><p style="margin-left:1em">敘唱滅意也。</p>
</div>
<div class='div-orig'><p>所以者何若佛久住於世薄德之人不種善根貧窮下賤貪著五欲入於憶想妄見網中若見如來常在不滅便起憍恣而懷厭怠不能生難遭之想恭敬之心是故如來以方便說。</p>
</div>
<div class='div-commentary'><p style="margin-left:1em">釋唱滅意也貧窮下賤言乏功德財憶想妄見為生死網即見惑思惑也。</p>
</div>
<div class='div-orig'><p>比丘當知諸佛出世難可值遇所以者何諸薄德人過無量百千萬億劫或有見佛或不見者以此事故我作是言諸比丘如來難可得見斯眾生等聞如是語必當生於難遭之想心懷戀慕渴仰於佛便種善根是故如來雖不實滅而言滅度。</p>
</div>
<div class='div-commentary'><p style="margin-left:1em">言難值遇乃警之令渴仰種善也。</p>
</div>
<div class='div-orig'><p>又善男子諸佛如來法皆如是為度眾生皆實不虛。</p>
</div>
<div class='div-commentary'><p style="margin-left:1em">明諸佛利生善權皆如是也。</p>
</div>
<div class='div-orig'><p>譬如良醫智慧聡達明鍊方藥善治眾病。</p>
</div>
<div class='div-commentary'><p style="margin-left:1em">佛如醫師教如毉方理如妙藥種種性欲行想分別是謂眾病佛能以若干緣喻隨其所宜發藥而蠲除之是謂良醫善治也其人多諸子息若十二十乃至百數。</p>
<p style="margin-left:1em">火宅之子對三乘言故數止三十良醫之子對眾生言故兼至百數。</p>
</div>
<div class='div-orig'><p>以有事緣遠至餘國諸子於後飲他毒藥藥發悶亂宛轉于地。</p>
</div>
<div class='div-commentary'><p style="margin-left:1em">醫師遠適而諸子飲毒猶宅主近出而其家失火也飲他毒藥喻隨順邪法宛轉于地喻輪墮諸趣。</p>
</div>
<div class='div-orig'><p>是時其父還來歸家諸子飲毒或失本心或不失者遙見其父皆大歡喜拜跪問訊善安隱歸我等愚癡誤服毒藥願見救療更賜壽命父見子等苦惱如是依諸經方求好藥草色香美味皆悉具足擣篩和合與子令服而作是言此大良藥色香美味皆悉具足汝等可服速除苦惱無服眾患。</p>
</div>
<div class='div-commentary'><p style="margin-left:1em">三界之家佛所舊化故云來歸彼中邪毒深者失其良心淺者雖或未失亦為惡習所障未能親造覺體故云遙見願賜壽命即冀不夭閼於橫邪也發藥除苦即令其斷惑而證真也依諸佛經濟之方求聖賢斷治之藥顯性空之真色示戒定之五香品乳酪之五味無不具足也擣者折剛為柔篩者化麄入細和合令服則無矯拂之失色味香美則無瞑眩之毒聖人病人之病憂人之憂調御之德盖見於此。</p>
</div>
<div class='div-orig'><p>其諸子中不失心者見此良藥色香俱好即便服之病[書-曰+皿]除愈餘失心者見其父來雖亦歡喜問訊求索治病然與其藥而不肯服所以者何毒氣深入失本心故於此好色香藥而謂不美。</p>
<p>父作是念此子可愍為毒所中心皆顛倒雖見我喜求索救療如是好藥而不肯服我今當設方便令服此藥即作是言汝等當知我今衰老死時已至是好良藥今留在此汝可取服勿憂不差作是教<span class='corr'>已</span>復至他國遣使還告汝父已死。</p>
</div>
<div class='div-commentary'><p style="margin-left:1em">留藥喻遺教去國喻示滅。</p>
</div>
<div class='div-orig'><p>是時諸子聞父背喪心大憂惱而作是念若父在者慈愍我等能見救護今者捨我遠喪他國自惟孤露無復恃怙常懷悲感心遂醒悟乃知此藥色味香羙即取服之毒病皆愈。</p>
</div>
<div class='div-commentary'><p style="margin-left:1em">人情常忽於所賴常感於去思。</p>
</div>
<div class='div-orig'><p>其父聞子悉<span class='corr'>已</span>得差尋便來歸咸使見之。</p>
</div>
<div class='div-commentary'><p style="margin-left:1em">水澄月現亦何去來。</p>
</div>
<div class='div-orig'><p>諸善男子於意云何頗有人能說此良醫虛妄罪不不也世尊。</p>
<p>佛言我亦如是成佛<span class='corr'>已</span>來無量無邊百千萬億那由他阿僧祇劫為眾生故以方便力言當滅度亦無有能如法說我虛妄過者。</p>
</div>
<div class='div-commentary'><p style="margin-left:1em">導迷貴權於法無過。</p>
</div>
<div class='div-orig'><p>爾時世尊[若*欠]重宣此義而說偈言。</p>

<div class="lg regular" style="margin-left:0em;"><div class='lg-row'>自我得佛來　所經諸劫數　無量百千萬</div>
<div class='lg-row'>億載阿僧祇　常說法教化　無數億眾生</div>
<div class='lg-row'>令入於佛道　爾來無量劫　為度眾生故</div>
<div class='lg-row'>方便現涅槃　而實不滅度　常住此說法</div>
</div></div>
<div class='div-commentary'><p style="margin-left:1em">此總舉善權下詳述權意。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我常住於此　以諸神通力　令顛倒眾生</div>
<div class='lg-row'>雖近而不見　眾見我滅度　廣供養舍利</div>
<div class='lg-row'>咸皆懷戀慕　而生渴仰心　眾生既信伏</div>
<div class='lg-row'>質直意柔軟　一心欲見佛　不自惜身命</div>
<div class='lg-row'>時我及眾僧　俱出靈鷲山　我時語眾生</div>
<div class='lg-row'>常在此不滅　以方便力故　現有滅不滅</div>
</div></div>
<div class='div-commentary'><p style="margin-left:1em">雖近不見所以伏憍恣也令生渴仰所以發猒怠也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>餘國有眾生　恭敬信樂者　我復於彼中</div>
<div class='lg-row'>為說無上法　汝等不聞此　但謂我滅度</div>
</div></div>
<div class='div-commentary'><p style="margin-left:1em">敬信之心如聲說法之慈如響聲有彼此響無生滅但應於彼如此不聞故謂之滅耳盖聖人雖有權應之迹實無權應之心如響而<span class='corr'>已</span>。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我見諸眾生　沒在於苦惱　故不為現身</div>
<div class='lg-row'>令其生渴仰　因其心戀慕　乃出為說法</div>
</div></div>
<div class='div-commentary'><p style="margin-left:1em">飢然後甘食渴然後甘飲。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>神通力如是　於阿僧祇劫　常在靈鷲山</div>
<div class='lg-row'>及餘諸住處　眾生見劫[書-曰+皿]　大火所燒時</div>
<div class='lg-row'>我此土安隱　天人常充滿　園林諸堂閣</div>
<div class='lg-row'>種種寶莊嚴　寶樹多花果　眾生所遊樂</div>
<div class='lg-row'>諸天擊天皷　常作眾伎樂　雨曼陁羅華</div>
<div class='lg-row'>散佛及大眾</div>
</div></div>
<div class='div-commentary'><p style="margin-left:1em">大火所燒此土安隱其何土耶即實報淨土亦曰性土也言常在靈山則不離娑婆化土而能不壞者報化一土爾依妄業所現故有成與壞依實報所現故無成與壞成壞之相楞嚴所謂別業妄見譬如目眚妄見燈影彼非眚人雖同不見所以眾生見燒而我常安隱也自我求之所謂性土不離自性所謂靈山不離<span class='corr'>己</span>靈非形非噐故劫火莫燒亘古亘今故常在不滅達斯妙旨則壽量淨土等事皆備於我而不疑於佛矣。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我淨土不毀　而眾見燒[書-曰+皿]　憂怖諸苦惱</div>
<div class='lg-row'>如是悉充滿</div>
</div></div>
<div class='div-commentary'><p style="margin-left:1em">所謂別業妄見。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>是諸罪眾生　以惡業因緣　過阿僧祇劫</div>
<div class='lg-row'>不聞三寶名　諸有修功德　柔和質直者</div>
<div class='lg-row'>則皆見我身　在此而說法　或時為此眾</div>
<div class='lg-row'>說佛壽無量　久乃見佛者　為說佛難值</div>
</div></div>
<div class='div-commentary'><p style="margin-left:1em">以罪業背佛即惡緣同感者以修德見我則善業同感者由其或背或見故佛或說壽量或說難值但應彼緣曾無定迹。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我智力如是　慧光照無量　壽命無數劫</div>
<div class='lg-row'>久修業所得　汝等有智者　勿於此生疑</div>
<div class='lg-row'>當斷令永[書-曰+皿]　佛語實不虛</div>
</div></div>
<div class='div-commentary'><p style="margin-left:1em">智照無量壽命無數乃久修淨業之實報非虛說示也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如醫善方便　為治狂子故　實在而言死</div>
<div class='lg-row'>無能說虛妄　我亦為世父　救諸苦患者</div>
<div class='lg-row'>為凡夫顛倒　實在而言滅　以常見我故</div>
<div class='lg-row'>而生憍恣心　放逸著五欲　墮於惡道中</div>
</div></div>
<div class='div-commentary'><p style="margin-left:1em">苦患即妄纏惡業顛倒即妄見生死。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我常知眾生　行道不行道　隨所應可度</div>
<div class='lg-row'>為說種種法</div>
</div></div>
<div class='div-commentary'><p style="margin-left:1em">頌是故如來以方便說。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>每自作是意　以何令眾生　得入無上慧</div>
<div class='lg-row'>速成就佛身</div>
</div></div>
<div class='div-commentary'><p style="margin-left:1em">每思方便利導群機故或說壽量以發其慧或現涅槃以感其情皆[若*欠]速成故也。</p>
</div></div>
<p class='juan'>妙法蓮華經要觧卷第十三</p>
</div><!-- end of div[@id='body'] -->
</body></html>