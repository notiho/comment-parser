<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu13' />
<p class='juan'>妙法蓮華經要解卷第七　　　　　曠八</p><p class="byline">溫陵開元蓮寺比丘　戒環　解</p>
<div class='div-other'><a id='mulu14' />
<div class='div-orig'><p>藥草喻品第五</p>
</div>
<div class='div-commentary'><p style="margin-left:1em">此品為中根述成領悟之意也大迦葉等前雖領隨宜之權會歸之實而未明一音密闡真知冥化之功如彼大雲雨於一切草木叢林隨分受潤故佛以此喻重與述成以顯聖人平等之慈若天地之無私由萬物之自私也故名藥草喻品三乘根性譬諸草木覺皇道化等如一雨雨雖一味而種有差別故根莖大小之不同法雖一相而機有利鈍故道果證趣之各異此慈無不等而萬物自私也草能治病名藥草以喻人天善種三乘智因能遠害滅惡者若四趣惡種生死業因則徒為蕪穢非藥草矣此譬三乘文兼樹木獨以藥草名品者為中根述成取當機立名耳偈云聲聞緣覺聞法得果是名藥草各得增長是也若諸菩薩是名大樹非當機矣。</p>
</div>
<div class='div-orig'><p>爾時世尊告摩訶迦葉及諸大弟子善哉善哉迦葉善說如來真實功德誠如所言。</p>
</div>
<div class='div-commentary'><p style="margin-left:1em">迦葉領悟喻說即設大富長者之喻歎佛隱勝現劣誘諸庸鄙使得大法利又於偈末感嘆慈悲方便之大恩是善說如來真實功德。</p>
</div>
<div class='div-orig'><p>如來復有無量無邊阿僧祇功德汝等若於無量億劫說不能[書-曰+皿]。</p>
</div>
<div class='div-commentary'><p style="margin-left:1em">此明一音密闡真知冥化平等之慈尤為無量功德雖迦葉善說而言未及此故復示之也。</p>
</div>
<div class='div-orig'><p>迦葉當知如來是諸法之王若有所說皆不虛也於一切法以智方便而演說之其所說法皆悉到於一切智地。</p>
</div>
<div class='div-commentary'><p style="margin-left:1em">方便為權智地為實於一切法以方便說而皆到智地所謂密闡也到一切智地者契實相智境也。</p>
</div>
<div class='div-orig'><p>如來觀知一切諸法之所歸趣亦知一切眾生深心所行通達無礙又於諸法究[書-曰+皿]明了示諸眾生一切智慧。</p>
</div>
<div class='div-commentary'><p style="margin-left:1em">諸法歸趣即一乘實相眾心所行即三乘性欲佛說一切法為度一切心不知法之歸趣難以度心不知心之所行難以說法今於二者通達無礙可謂真知冥化矣而又究明諸法以開示眾生一切智慧欲令悟入皆所謂無邊僧祇功德也。</p>
</div>
<div class='div-orig'><p>迦葉譬如三千大千世界山川谿谷土地所生卉木叢林及諸藥草種類若干名色各異。</p>
</div>
<div class='div-commentary'><p style="margin-left:1em">大千同為一地而有山川谿谷之高下譬一真境而有三界諸趣之別也卉木同生一地而有種類名色之各異譬一法性而有三乘大小之辯也眾草為卉草之緫名也卉有叢木有林。</p>
</div>
<div class='div-orig'><p>密雲彌布遍覆三千大千世界一時等㴻其澤普洽。</p>
</div>
<div class='div-commentary'><p style="margin-left:1em">雲喻慈意澤喻法雨言密雲者雲不密則不能等㴻慈不密則不能廣利一雲所雨大千普洽譬一音密闡大小均被也。</p>
</div>
<div class='div-orig'><p>卉木叢林及諸藥草小根小莖小枝小葉中根中莖中枝中葉大根大莖大枝大葉諸樹大小隨上中下各有所受一雲所雨稱其種性而得生長華菓敷實。</p>
</div>
<div class='div-commentary'><p style="margin-left:1em">喻真知冥化物物自遂也根莖大小總辯草木以明根機有異諸樹大小總結草木以明一雨是同夫以一雲一雨而滋眾物稱其大小種性曾無夭閼使為花者敷為果者實各各自遂則佛之真知冥化若此而<span class='corr'>已</span>木質曰幹草質曰莖皆依根而立根譬種性莖譬發心枝葉譬所熏教理花果譬所修行果謂三乘種性發心熏習之不同同是一音教澤之被而各有所成也。</p>
<p style="margin-left:1em">雖一地所生一雨所潤而諸草木各有差別草木皆植類樹之一地同潤之一雨同而有大小之殊者根自異也群生亦類也所賦一性所化一道而有三乘之殊者亦機自異耳。</p>
</div>
<div class='div-orig'><p>迦葉當知如來亦復如是出現於世如大雲起以大音聲普遍世界天人阿修羅如彼大雲遍覆三千大千國土。</p>
</div>
<div class='div-commentary'><p style="margin-left:1em">明佛出興廣覆群有雲起無心喻無緣慈也大音聲即廣長舌相之音也天人修羅為三善道不言三惡道為障重非機也。</p>
</div>
<div class='div-orig'><p>於大眾中而唱是言我是如來應供正遍知明行足善逝世間觧無上士調御丈夫天人師佛世尊未度者令度未觧者令觧未安者令安未涅槃者令得涅槃。</p>
</div>
<div class='div-commentary'><p style="margin-left:1em">此敘佛初坐道塲唱顯化跡宣度生事使知聖人出興之意也超證菩提曰度了達萬法曰觧離眾結縛曰安究竟永寂曰涅槃。</p>
</div>
<div class='div-orig'><p>今世後世如實知之我是一切知者一切見者知道者開道者說道者汝等天人阿修羅眾皆應到此為聽法故。</p>
</div>
<div class='div-commentary'><p style="margin-left:1em">此示正知見欲廣開悟也今世後世如實知者以實相智了三世事如華嚴一念普觀無去來住也一切知一切見者以佛知見徹了諸法也知道者言已先知先覺也開道者能以是道開覺後人也說道者能以是道方便演說也如是唱者為警群機故召天人使令聽受。</p>
</div>
<div class='div-orig'><p>爾時無數千萬億種眾生來至佛所而聽法因召而集也。</p>
<p>如來于時觀是眾生諸根利鈍精進懈怠隨其所堪而為說法種種無量皆令歡喜快得善利。</p>
</div>
<div class='div-commentary'><p style="margin-left:1em">所來之眾根性不同佛各隨其所堪而化之以堪人天者為說十善堪二乘者為說諦緣堪大乘者為說六度以至定不定性人非人類各隨所堪而為說法雖根有無量而皆令利喜是謂冥化。</p>
</div>
<div class='div-orig'><p>是諸眾生聞是法<span class='corr'>已</span>現世安隱後生善處以道受樂亦得聞法既聞法<span class='corr'>已</span>離諸障礙於諸法中任力所能漸得入道如彼大雲雨於一切卉木叢林及諸藥草如其種性具足蒙潤各得生長。</p>
</div>
<div class='div-commentary'><p style="margin-left:1em">明作成之利也聞法安隱者眾生汩於塵勞二乘縛於空寂聞是法者足以滌塵勞觧縛著釋然物外優遊一生此現世安隱也後生善處即聞法之報以道受樂即修道之果言以道者各隨其道受樂不同也修十善則受人天樂修諦緣即受二乘樂修六度則受菩薩樂各以其道也離諸障礙者惡道離業障而之人天人天離事障而入二乘二乘離理障而入菩薩各遂其才也故曰於諸法中任力所能漸得入道如彼大雲雨於一切。</p>
</div>
<div class='div-orig'><p>如來說法一相一味所謂觧脫相離相滅相究竟至於一切種智其有眾生聞如來法若持讀誦如說修行所得功德不自覺知。</p>
</div>
<div class='div-commentary'><p style="margin-left:1em">䟽闡化之功也謂如來說法方便雖多實則一相一味如一雲一雨而已觧脫離相者指一相一味之體也觧脫相則不縛諸法離相則不合諸塵滅相則生死永[書-曰+皿]而究竟皆至一切種智無上道也眾生聞持而所獲功利不自覺知者一音密闡真化冥運若天地之產百嘉雨露之滋眾卉自生自遂孰足以知之。</p>
</div>
<div class='div-orig'><p>所以者何唯有如來知此眾生種相體性念何事思何事修何事云何念云何思云何修以何法念以何法思以何法修以何法得何法眾生住於種種之地唯有如來如實見之明了無礙如彼卉木叢林諸藥草等而不自知上中下性。</p>
</div>
<div class='div-commentary'><p style="margin-left:1em">此明觀根逗教不怫其性故物得自遂也三乘種類性欲不同故念思修得亦各不同唯如來能知能化而彼不自知也念何事等謂或念人天事乃至聲聞菩薩事也云何念等謂或正或邪有為無為也以何法念等謂或以大小頓漸或以定慧覺觀也以何法得謂或以四諦得聲聞法乃至或以六度得菩薩法也如是念思所住各各不同是謂住於種種之地如來皆能如實見之如此委曲言者明如來知根之詳也。</p>
</div>
<div class='div-orig'><p>如來知是一相一味之法所謂解脫相離相滅相究竟涅槃常寂滅相終歸於空佛知是<span class='corr'>已</span>觀眾生心欲而將護之是故不即為說一切種智汝等迦葉甚為希有能知如來隨宜說法能信能受所以者何諸佛世尊隨宜說法難觧難知。</p>
</div>
<div class='div-commentary'><p style="margin-left:1em">牒前一相一味等文以明隨宜說法難觧難知而歎迦葉能信受也一相一味等即一切種智所證之法如來雖知而觀眾生性欲不同且將之護之不即明說故甚難知而迦葉能信能受是為希有此牒前文而前言究竟至於一切種智此言究竟涅槃常寂滅相者前依正智言此依實相言其揆一也終歸於空者自觧脫離滅究竟至於常寂滅相則識心緣影一切蕩[書-曰+皿]而歸乎實相妙空非斷空也。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>破有法王　出現世間　隨眾生欲</div>
<div class='lg-row'>種種說法</div>
</div></div>
<div class='div-commentary'><p style="margin-left:1em">此述成迦葉前讚諸佛於法得最自在知諸眾生種種欲樂隨為說法之意也眾生失真沉妄而滯於無明生死諸有封蔀大覺出興為說真法以破妄有以除障滯故號破有法王。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如來尊重　智慧深遠　久默斯要</div>
<div class='lg-row'>不務速說　有智若聞　則能信觧</div>
<div class='lg-row'>無智疑悔　則為永失　是故迦葉</div>
<div class='lg-row'>隨力為說　以種種緣　令得正見</div>
</div></div>
<div class='div-commentary'><p style="margin-left:1em">頌密闡冥化平等之慈也久嘿不說者所以待機也盖有智則信無智則疑而永失大利故用以漸導之而隨力為說令得正見此為密闡等慈而迦葉言所未及。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>迦葉當知　譬如大雲　起於世間</div>
<div class='lg-row'>遍覆一切</div>
</div></div>
<div class='div-commentary'><p style="margin-left:1em">譬佛出興也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>慧雲含潤　電光晃耀　雷聲遠震</div>
<div class='lg-row'>令眾恱豫　日光掩蔽　地上清涼</div>
<div class='lg-row'>靉靆垂布　如可承攬　其雨普等</div>
<div class='lg-row'>四方俱下　流㴻無量　率土充洽</div>
</div></div>
<div class='div-commentary'><p style="margin-left:1em">大雲將雨則電曜雷震譬如來出興放光說法慧雲含潤日光掩蔽者所謂慈意妙大雲滅除煩惱熖也雲陰靉然下靆與地親邇可以承攬譬慈意逮下俯同萬物也其雨普等譬法利均一四方俱下譬不擇四生率土充洽譬教被大千也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>山川險谷　幽邃所生　卉木藥草</div>
<div class='lg-row'>大小諸樹　百穀苗稼　甘蔗蒲萄</div>
<div class='lg-row'>雨之所潤　無不豐足　乾地普洽</div>
<div class='lg-row'>藥木並茂</div>
</div></div>
<div class='div-commentary'><p style="margin-left:1em">譬群機不同而不失其應也前止言草木此加百穀等者草木譬三乘種性特為入道之機未顯在䣑故加百穀等以譬有生纖悉皆蒙潤澤也乾地譬未霑法水者悉皆利潤故云普洽藥木者藥草樹木也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>其雲所出　一味之水　草木叢林</div>
<div class='lg-row'>隨分受潤　一切諸樹　上中下等</div>
<div class='lg-row'>稱其大小　各得生長　根莖枝葉</div>
<div class='lg-row'>華果光色　一雨所及　皆得鮮澤</div>
<div class='lg-row'>如其體相　性分大小　所潤是一</div>
<div class='lg-row'>而各滋茂　佛亦如是　出現於世</div>
<div class='lg-row'>譬如大雲　普覆一切　既出于世</div>
<div class='lg-row'>為諸眾生　分別演說　諸法之實</div>
</div></div>
<div class='div-commentary'><p style="margin-left:1em">雖方便多門而不離實相。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>大聖世尊　於諸天人　一切眾中</div>
<div class='lg-row'>而宣是言　我為如來　兩足之尊</div>
<div class='lg-row'>出于世間　猶如大雲　充潤一切</div>
<div class='lg-row'>枯槁眾生　皆令離苦　得安隱樂</div>
<div class='lg-row'>世間之樂　及涅槃樂</div>
</div></div>
<div class='div-commentary'><p style="margin-left:1em">頌唱顯化迹宣度生事也皆令離苦<span class='corr'>已</span>下頌未度令度等由其得度以至於涅槃故離苦安隱而世出世樂無不得也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸天人眾　一心善聽　皆應到此</div>
<div class='lg-row'>覲無上尊　我為世尊　無能及者</div>
<div class='lg-row'>安隱眾生　故現於世　為大眾說</div>
<div class='lg-row'>甘露淨法</div>
</div></div>
<div class='div-commentary'><p style="margin-left:1em">頌召集人天聽法也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>其法一味　觧脫涅槃　以一妙音</div>
<div class='lg-row'>演暢斯義　常為大乘　而作因緣</div>
</div></div>
<div class='div-commentary'><p style="margin-left:1em">頌一相一味等文常為大乘作緣者所謂究竟至於一切種智。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我觀一切　普皆平等　無有彼此</div>
<div class='lg-row'>愛憎之心　我無貪着　亦無限礙</div>
<div class='lg-row'>恒為一切　平等說法　如為一人</div>
<div class='lg-row'>眾多亦然　常演說法　曾無他事</div>
<div class='lg-row'>去來坐立　終不疲猒　充足世間</div>
<div class='lg-row'>如雨普潤　貴賤上下　持戒毀戒</div>
<div class='lg-row'>威儀具足　及不具足　正見邪見</div>
<div class='lg-row'>利根鈍根　等雨法雨　而無懈倦</div>
</div></div>
<div class='div-commentary'><p style="margin-left:1em">此皆真知冥化平等之大慈也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切眾生　聞我法者　隨力所受</div>
<div class='lg-row'>住於諸地</div>
</div></div>
<div class='div-commentary'><p style="margin-left:1em">諸地如下明始於人天終於十地。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>或處人天　轉輪聖王　釋梵諸王</div>
<div class='lg-row'>是小藥草</div>
</div></div>
<div class='div-commentary'><p style="margin-left:1em">人天乘也輪王王四天下帝釋王忉利天梵王王初禪天。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>知無漏法　能得涅槃　起六神通</div>
<div class='lg-row'>及得三明　獨處山林　常行禪定</div>
<div class='lg-row'>得緣覺證　是中藥草</div>
</div></div>
<div class='div-commentary'><p style="margin-left:1em">聲聞乘也得無漏小果起六通三明乃聲聞緣覺之同行但於中利根則得緣覺證。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>求世尊處　我當作佛　行精進定</div>
<div class='lg-row'>是上藥草</div>
</div></div>
<div class='div-commentary'><p style="margin-left:1em">藏教菩薩也此依權乘修菩薩行雖求佛果勤行精進而未離小乘故為上草。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又諸佛子　專心佛道　常行慈悲</div>
<div class='lg-row'>自知作佛　决定無疑　是名小樹</div>
</div></div>
<div class='div-commentary'><p style="margin-left:1em">通教菩薩也此依方等教修菩薩行為大乘初位以根雖大而蔭未廣故為小樹。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>安住神通　轉不退輪　度無量億</div>
<div class='lg-row'>百千眾生　如是菩薩　名為大樹</div>
</div></div>
<div class='div-commentary'><p style="margin-left:1em">圓教菩薩也此依一乘修菩薩行逈出三乘安住神通轉不退輪度億千眾則其蔭廣矣。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛平等說　如一味雨　隨眾生性</div>
<div class='lg-row'>所受不同　如彼草木　所稟各異</div>
</div></div>
<div class='div-commentary'><p style="margin-left:1em">結上作成不同明佛至化冥同造物。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛以此喻　方便開示　種種言詞</div>
<div class='lg-row'>演說一法　於佛智慧　如海一滴</div>
</div></div>
<div class='div-commentary'><p style="margin-left:1em">指上喻說雖廣然於佛真智海中方明一滴之相耳此結顯如來阿僧祇功德說不能[書-曰+皿]之意。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我雨法雨　充滿世間　一味之法</div>
<div class='lg-row'>隨力修行　如彼叢林　藥草諸樹</div>
<div class='lg-row'>隨其大小　漸增茂好</div>
</div></div>
<div class='div-commentary'><p style="margin-left:1em">此明增進之利下明增進之機。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸佛之法　常以一味　令諸世間</div>
<div class='lg-row'>普得具足　漸次修行　皆得道果</div>
</div></div>
<div class='div-commentary'><p style="margin-left:1em">此總標下別明。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>聲聞緣覺　處於山林　住最後身</div>
<div class='lg-row'>聞法得果　是名藥草　各得增長</div>
</div></div>
<div class='div-commentary'><p style="margin-left:1em">此依二乘之法增進者最後身者將證辟支佛果不復人間受生也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若諸菩薩　智慧堅固　了達三界</div>
<div class='lg-row'>求最上乘　是名小樹　而得增長</div>
</div></div>
<div class='div-commentary'><p style="margin-left:1em">此依方等之法增進者。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>復有住禪　得神通力　聞諸法空</div>
<div class='lg-row'>心大歡喜　放無數光　度諸眾生</div>
<div class='lg-row'>是名大樹　而得生長</div>
</div></div>
<div class='div-commentary'><p style="margin-left:1em">此依大乘之法增進者。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如是迦葉　佛所說法　譬如大雲</div>
<div class='lg-row'>以一味雨　潤於人華　各得成實</div>
</div></div>
<div class='div-commentary'><p style="margin-left:1em">總結增進隨機不同也人華謂善根秀發者因佛冥化各得成實。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>迦葉當知　以諸因緣　種種譬喻</div>
<div class='lg-row'>開示佛道　是我方便　諸佛亦然</div>
</div></div>
<div class='div-commentary'><p style="margin-left:1em">密闡冥化佛佛道同。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>今為汝等　說最實事　諸聲聞眾</div>
<div class='lg-row'>皆非滅度　汝等所行　是菩薩道</div>
<div class='lg-row'>漸漸修學　悉當成佛</div>
</div></div>
<div class='div-commentary'><p style="margin-left:1em">總結前說立實廢權而開後與記之文說最實事即立實也皆非滅度即廢權也修行是道悉當成佛即開後與記文也。</p>
</div></div>
<div class='div-other'><a id='mulu15' />
<div class='div-orig'><p>妙法蓮華經授記品第六</p>
</div>
<div class='div-commentary'><p style="margin-left:1em">大迦葉等領悟喻說得佛正道當踐佛位故與說來果名授記品法華一會乃群機貞實所作<span class='corr'>已</span>辦之時故正宗說示了無多事直則會三乘於一致開四見使悟入而一一授記印其成佛以示出興功成本願滿足之意耳然昔淨名甞恠彌勒授一生記以正位中本無授記及得菩提而法華<span class='corr'>已</span>入正位何滯迹耶抑有<span class='corr'>己</span>故有記入正位者尚有<span class='corr'>己</span>乎盖正位中雖無授記亦不廢於授記若華嚴性海豈非正位而十住之初妙覺之終屢聞記莂如所謂清淨心所謂殊勝境界者曷甞無哉淨名曰說法不有亦不無以因緣故諸法生無我無造無受者善惡之業亦不亡正證之人固無<span class='corr'>己</span>也然善惡之業豈有<span class='corr'>己</span>之可記豈無<span class='corr'>己</span>之可忘哉若世之貧富貴賤修短苦樂昔作而今受前召而後應懸踈網而不漏淪浩劫而莫遺者其誰與記耶今所謂記者特以助明不亡之理而引發行人耳。</p>
</div>
<div class='div-orig'><p>爾時世尊說是偈已告諸大眾唱如是言我此弟子摩訶迦葉於未來世當得奉覲三百萬億諸佛世尊供養恭敬尊重讚歎廣宣諸佛無量大法於最後身得成為佛名曰光明如來應供正遍知明行足善逝世間觧無上士調御丈夫天人師佛世尊國名光德劫名大莊嚴。</p>
</div>
<div class='div-commentary'><p style="margin-left:1em">諸授記文皆二十號之前為因記後為果記諸弟子覲佛多寡之不同各隨其願緣也事佛功用之不同各隨其才力也成佛果號之不同各隨其因行也大迦葉因地事日月燈佛至佛滅後然燈續明以紫<span class='note-inline'>(光金)</span>塗佛形像又於法華妙性開明故號光明至於國名光德劫名莊嚴皆類其因行也。</p>
</div>
<div class='div-orig'><p>佛壽十二小劫正法住世二十小劫像法亦住二十小劫。</p>
</div>
<div class='div-commentary'><p style="margin-left:1em">淨法界身本無出沒然於未來世而出住十二劫而沒者隨大悲願力而示現耳正像之法各二十劫而後滅者隨眾生機感而隆替耳佛身法性固無加損於其間。</p>
</div>
<div class='div-orig'><p>國界嚴飾無諸穢惡瓦礫荊棘便利不淨其土平正無有高下坑坎堆阜琉璃為地寶樹行列黃金為繩以界道側散諸寶華周遍清淨。</p>
</div>
<div class='div-commentary'><p style="margin-left:1em">依報所感皆由心地瓦礫荊棘雜心感也便利不淨染心感也坑坎堆阜謟心感也諸佛無雜染謟心故國界嚴飾無諸穢惡唯修清淨妙行故其土平正百寶周遍淨名曰隨其心淨則佛土淨隨其心淨則一切功德淨此其證矣。</p>
</div>
<div class='div-orig'><p>其國菩薩無量千億諸聲聞眾亦復無數無有魔事雖有魔及魔民皆護佛法。</p>
</div>
<div class='div-commentary'><p style="margin-left:1em">問釋尊成佛尚煩戡剪飲光何為獨無魔事曰釋尊示化五濁正與眾魔共作勞佀若無魔事不名惡世飲光成佛當善國土故雖有魔皆護佛法。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>告諸比丘　我以佛眼　見是迦葉</div>
<div class='lg-row'>於未來世　過無數劫　當得作佛</div>
<div class='lg-row'>而於來世　供養奉覲　三百萬億</div>
<div class='lg-row'>諸佛世尊　為佛智慧　淨修梵行</div>
<div class='lg-row'>供養最上　二足尊<span class='corr'>已</span>　修習一切</div>
<div class='lg-row'>無上之慧　於最後身　得成為佛</div>
<div class='lg-row'>其土清淨　琉璃為地　多諸寶樹</div>
<div class='lg-row'>行列道側　金繩界道　見者歡喜</div>
<div class='lg-row'>常出好香　散眾名華　種種奇妙</div>
<div class='lg-row'>以為莊嚴　其地平正　無有丘坑</div>
<div class='lg-row'>諸菩薩眾　不可稱計　其心調柔</div>
<div class='lg-row'>逮大神通　奉持諸佛　大乘經典</div>
<div class='lg-row'>諸聲聞眾　無漏後身　法王之子</div>
<div class='lg-row'>亦不可計　乃以天眼　不能數知</div>
<div class='lg-row'>其佛當壽　十二小劫　正法住世</div>
<div class='lg-row'>二十小劫　像法亦住　二十小劫</div>
<div class='lg-row'>光明世尊　其事如是</div>
</div></div>
<div class='div-commentary'><p style="margin-left:1em">頌應長行可明其心調柔言慈悲之至也逮大神通言應化不測也逮及也大神通者不為而應不慮而遍異於小聖也無漏後身即聲聞果體法王之子即大心聲聞也。</p>
</div>
<div class='div-orig'><p>爾時大目犍連須菩提摩訶迦栴延等皆悉悚慄一心合掌瞻仰尊顏目不蹔捨即共同聲而說偈言。</p>
</div>
<div class='div-commentary'><p style="margin-left:1em">法說云千二百羅漢悉亦當作佛則與記<span class='corr'>已</span>竟於此特授迦葉上首則三聖之記不言可諭而目連等心不自安如逢王饍未敢便食是以悚慄而請也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>大雄猛世尊　諸釋之法王　哀愍我等故</div>
<div class='lg-row'>而賜佛音聲　若知我深心　見為授記者</div>
<div class='lg-row'>如以甘露洒　除熱得清涼</div>
</div></div>
<div class='div-commentary'><p style="margin-left:1em">初四句讚謝法喻之賜其次請記求益也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如從飢國來　忽遇大王饍　心猶懷疑懼</div>
<div class='lg-row'>未敢即便食　若復得王教　然後乃敢食</div>
</div></div>
<div class='div-commentary'><p style="margin-left:1em">此設譬下自釋。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我等亦如是　每惟小乘過　不知當云何</div>
<div class='lg-row'>得佛無上慧　雖聞佛音聲　言我等作佛</div>
<div class='lg-row'>心尚懷憂懼　如未敢便食　若蒙佛授記</div>
<div class='lg-row'>爾乃快安樂</div>
</div></div>
<div class='div-commentary'><p style="margin-left:1em">每惟小乘過所謂如從飢國來也言我等作佛所謂忽遇大王饍也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>大雄猛世尊　常欲安世間　願賜我等記</div>
<div class='lg-row'>如飢須教食</div>
</div></div>
<div class='div-commentary'><p style="margin-left:1em">結請也。</p>
</div>
<div class='div-orig'><p>爾時世尊知諸大弟子心之所念告諸比丘是須菩提於當來世奉覲三百萬億那由他佛供養恭敬尊重讚歎常修梵行具菩薩道於最後身得成為佛號曰名相如來應供正遍知明行足善逝世間觧無上士調御丈夫天人師佛世尊劫名有寶國名寶生。</p>
</div>
<div class='div-commentary'><p style="margin-left:1em">色心初破萬法皆空理事還源一切真實須菩提昔有觧空無名無相色心初破也今證實果反號名相理事還源也又其生時家物忽空今劫名有寶國名寶生亦其義也那由他即姟數。</p>
</div>
<div class='div-orig'><p>其土平正頗梨為地寶樹莊嚴無諸丘坑沙礫荊棘便利之穢寶華覆地周遍清淨其土人民皆處寶臺珎妙樓閣聲聞弟子無量無邊筭數譬喻所不能知諸菩薩眾無數千萬億那由他佛壽十二小劫正法住世二十小劫像亦住二十小劫其佛常處虛空為眾說法度脫無量菩薩及聲聞眾。</p>
</div>
<div class='div-commentary'><p style="margin-left:1em">所舉十號明正報劫國莊嚴明依報華樹臺閣皆悉寶成應劫國之名也其佛常處虛空說法者示因空悟觧使由空證實也。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>諸比丘眾　今告汝等　皆當一心</div>
<div class='lg-row'>聽我所說　我大弟子　須菩提者</div>
<div class='lg-row'>當得作佛　號曰名相　當供無數</div>
<div class='lg-row'>萬億諸佛　隨佛所行　漸具大道</div>
<div class='lg-row'>最後身得　三十二相　端正殊妙</div>
<div class='lg-row'>猶如寶山　其佛國土　嚴淨第一</div>
<div class='lg-row'>眾生見者　無不愛樂　佛於其中</div>
<div class='lg-row'>度無量眾　其佛法中　多諸菩薩</div>
<div class='lg-row'>皆悉利根　轉不退輪　彼國常以</div>
<div class='lg-row'>菩薩莊嚴　諸聲聞眾　不可稱數</div>
<div class='lg-row'>皆得三明　具六神通　住八觧脫</div>
<div class='lg-row'>有大威德　其佛說法　現於無量</div>
<div class='lg-row'>神通變化　不可思議　諸天人民</div>
<div class='lg-row'>數如恒沙　皆供合掌　聽受佛語</div>
<div class='lg-row'>其佛當壽　十二小劫　正法住世</div>
<div class='lg-row'>二十小劫　像法亦住　二十小劫</div>
</div></div>
<div class='div-commentary'><p style="margin-left:1em">須菩提於靈山勝集居僧之首於般若大慧觧空第一其道德功行疑若亞聖而記果猶當供無數佛隨佛所行而漸具大道者為小乘但念無相不修大行雖經多劫不成正覺故須發菩提大心具菩薩大道然後成佛也人民合掌聽受佛語言皆篤信樂善無薄俗也。</p>
</div>
<div class='div-orig'><p>爾時世尊復告諸比丘眾我今語汝是大迦栴延於當來世以諸供具供養奉事八千億佛恭敬尊重諸佛滅後各起塔廟高千由旬縱廣正等五百由旬以金銀琉璃硨磲瑪璃真珠玫瑰七寶合成眾華瓔珞塗香抹香燒香繒盖幢幡供養塔廟過是<span class='corr'>已</span>後當復供養二萬億佛亦復如是供養是諸佛<span class='corr'>已</span>具菩薩道當得作佛號曰閻浮那提金光如來應供正遍知明行足善逝世間觧無上士調御丈夫天人師佛世尊其土平正頗梨為地寶樹莊嚴黃金為繩以界道側妙華覆地周遍清淨見者歡喜無四惡道地獄餓鬼畜生阿修羅道多有天人諸聲聞眾及諸菩薩無量萬億莊嚴其國佛壽十二小劫正法住世二十小劫像法亦住二十小劫爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>諸比丘眾　皆一心聽　如我所說</div>
<div class='lg-row'>真實無異　是迦栴延　當以種種</div>
<div class='lg-row'>妙好供具　供養諸佛　諸佛滅後</div>
<div class='lg-row'>起七寶塔　亦以華香　供養舍利</div>
<div class='lg-row'>其最後身　得佛智慧　成等正覺</div>
<div class='lg-row'>國土清淨　度脫無量　萬億眾生</div>
<div class='lg-row'>皆為十方　之所供養　佛之光明</div>
<div class='lg-row'>無能勝者　其佛號曰　閻浮金光</div>
<div class='lg-row'>菩薩聲聞　斷一切有　無量無數</div>
<div class='lg-row'>莊嚴其國</div>
</div></div>
<div class='div-commentary'><p style="margin-left:1em">閻浮那提金紫艶無比栴延果體金色如之由旃延論義第一理性精瑩又緣過去勤掃佛地資成嚴淨之果也斷一切有者理極情忘纖塵不立言其證道精徹非謂捨有之無也。</p>
</div>
<div class='div-orig'><p>爾時世尊復告大眾我今語汝是大目犍連當以種種供具供養八千諸佛恭敬尊重諸佛滅後各起塔廟高千由旬縱廣正等五百由旬以金銀琉璃硨磲瑪瑙真珠玫瑰七寶合成眾華瓔珞塗香抹香燒香繒盖幢幡以用供養過是<span class='corr'>已</span>後當復供養二百萬億諸佛亦復如是當得成佛號曰多摩羅䟦栴檀香如來應供正遍知明行足善逝世間觧無上士調御丈夫天人師佛世尊劫名喜滿國名意樂其土平正頗梨為地寶樹莊嚴散真珠華周遍清淨見者歡喜多諸天人菩薩聲聞其數無量佛壽二十四小劫正法住世四十小劫像法亦住四十小劫。</p>
</div>
<div class='div-commentary'><p style="margin-left:1em">多摩羅䟦栴檀香清遠潛通目連神通第一果德如之西北方佛名多摩羅䟦栴檀香神通則香喻神通明矣一由旬四十里目連供佛起塔高千由旬者神通所建故也諸因記行皆所以䇿進聲聞開廓大心令捨空寂廣修大行以成就佛道也。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>我此弟子　大目犍連　捨是身<span class='corr'>已</span></div>
<div class='lg-row'>得見八千　二百萬億　諸佛世尊</div>
<div class='lg-row'>為佛道故　供養恭敬　於諸佛所</div>
<div class='lg-row'>常修梵行　於無量劫　奉持佛法</div>
<div class='lg-row'>諸佛滅後　起七寶塔　長表金剎</div>
<div class='lg-row'>華香伎樂　而以供養　諸佛塔廟</div>
<div class='lg-row'>漸漸具足　菩薩道已　於意樂國</div>
<div class='lg-row'>而得作佛　號多摩羅　栴檀之香</div>
<div class='lg-row'>其佛壽命　二十四劫　常為天人</div>
<div class='lg-row'>演說佛道　聲聞無量　如恒河沙</div>
<div class='lg-row'>三明六通　有大威德　菩薩無數</div>
<div class='lg-row'>志固精進　於佛智慧　皆不退轉</div>
<div class='lg-row'>佛滅度後　正法當住　四十小劫</div>
<div class='lg-row'>像法亦爾　我諸弟子　威德具足</div>
<div class='lg-row'>其數五百　皆當授記　於未來世</div>
<div class='lg-row'>咸得成佛　我及汝等　宿世因緣</div>
<div class='lg-row'>吾今當說　汝等善聽</div>
</div></div>
<div class='div-commentary'><p style="margin-left:1em">長表金剎者剎具云掣多羅謂塔上覆鉢柱為塔之表故名表剎以金為之其塔高千由旬則表之長可知也目連記頌至像法亦尒之句已終從我諸弟子威德具足已下即許五百記及開第三周說法之端。</p>
</div></div>
<p class='juan'>妙法蓮華經要觧卷第七終</p>
</div><!-- end of div[@id='body'] -->
</body></html>