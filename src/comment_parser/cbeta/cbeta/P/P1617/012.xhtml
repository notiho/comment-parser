<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu27' />
<p class='juan'>妙法蓮華經要解卷第十二　　　　遠三</p><p class="byline">溫陵開元蓮寺比丘　戒環　解</p>
<div class='div-other'><a id='mulu28' />
<div class='div-orig'><p>安樂行品第十四</p>
</div>
<div class='div-commentary'><p style="margin-left:1em">萬行依於三業本於智悲智以處<span class='corr'>己</span>悲以應物皆欲不失其正正則安而樂不正則危而憂故此特依文殊正智示正身正語正意大悲四法名安樂行品由前持品菩薩敬順佛意願於惡世護持此經誓忍諸難而大聖以謂能忍諸難未若必使之無難故為說四安樂行四行既正則一性安恬靜與道合動與神會其完不為物挫雖臨危難不知其為危難也其固不為物傾雖對欲惡不知其為欲惡也夫躬行是行則涉惡世而持經入紛華以應物無所徃而不安且樂矣是謂必使之無難也。</p>
</div>
<div class='div-orig'><p>爾時文殊師利法王子菩薩摩訶薩白佛言世尊是諸菩薩甚為難有敬順佛故發大誓願於後惡世護持讀說是法華經。</p>
</div>
<div class='div-commentary'><p style="margin-left:1em">讚持品事也。</p>
</div>
<div class='div-orig'><p>世尊菩薩摩訶薩於後惡世云何能說是經。</p>
</div>
<div class='div-commentary'><p style="margin-left:1em">請問云何所行乃能說是經得無諸難此發起安樂行法也以文殊請者示依正智發起正行。</p>
</div>
<div class='div-orig'><p>佛告文殊師利若菩薩摩訶薩於後惡世欲說是經當安住四法。</p>
</div>
<div class='div-commentary'><p style="margin-left:1em">即四安樂行也一正身行二正語行三正意行四大悲行繼三業以大悲者三業既正則正智真淨逮得<span class='corr'>己</span>利須起大悲廣行利他智悲相濟乃能於惡世演說是經得無諸難。</p>
</div>
<div class='div-orig'><p>一者安住菩薩行處親近處能為眾生演說是經。</p>
</div>
<div class='div-commentary'><p style="margin-left:1em">趣操之謂行狎習之謂近二者不違於道是謂菩薩行處近處此身行之要也二處各有事行理行非事無以涉俗非理無以契真理事兼通真俗不礙然後利生弘法觸處安樂矣。</p>
</div>
<div class='div-orig'><p>文殊師利云何名菩薩摩訶薩行處若菩薩摩訶薩住忍辱地柔和善順而不卒暴心亦不驚。</p>
</div>
<div class='div-commentary'><p style="margin-left:1em">行處必住忍辱者六度適時為用而涉難莫尚於忍盖趨事而動則悔吝生焉故須忍以御之惟能忍故於剛能柔而物不能挫於逆能順而物不能害於事能審而所施不暴於微能察而所遇不驚由是克成安樂行也。</p>
</div>
<div class='div-orig'><p>又復於法無所行。</p>
</div>
<div class='div-commentary'><p style="margin-left:1em">法指一切行法也雖行是法而不住相名無所行盖有所則有能能所角立物我成敵則患難生而安樂喪矣。</p>
</div>
<div class='div-orig'><p>而觀諸法如實相亦不行不分別是名菩薩摩訶薩行處。</p>
</div>
<div class='div-commentary'><p style="margin-left:1em">自所行之法而觀諸法也如實相即無所觀亦不行言亦無所行也不分別即情識都忘是非雙泯菩薩趣操如是而已。</p>
</div>
<div class='div-orig'><p>云何名菩薩摩訶薩近處。</p>
</div>
<div class='div-commentary'><p style="margin-left:1em">初事行以戒定為體。</p>
</div>
<div class='div-orig'><p>菩薩摩訶薩不親近國王王子大臣官長。</p>
</div>
<div class='div-commentary'><p style="margin-left:1em">雖外護可尊恐挾勢妨道苟志於此則身處山林心懸魏闕能暫安樂乎。</p>
</div>
<div class='div-orig'><p>不親近諸外道梵志尼犍子等及造世俗文筆讚詠外書及路伽耶陁逆路伽耶陁者梵志即出家外道尼犍在家外道路伽耶此云惡論議逆路伽此云惡問難不親外道息異見也不造俗文絕異端也遠惡議難離曲辯也。</p>
<p>亦不親近諸有兇戲相扠相撲及那羅等種種變現之戲。</p>
</div>
<div class='div-commentary'><p style="margin-left:1em">遺教云若種種戲論其心則亂戲論尚亂况親近乎相扠摛擒也相撲抵角也那羅延神勇捍多力今指騰躍凶伎變現戲即諸幻術也。</p>
</div>
<div class='div-orig'><p>又不親近旃陁羅及畜猪羊雞狗畋獵漁捕諸惡律儀。</p>
</div>
<div class='div-commentary'><p style="margin-left:1em">遠惡緣也旃陁羅此云嚴幟謂以嚴厲自幟如文身惡服之類毗尼藏有善律儀惡律儀。</p>
</div>
<div class='div-orig'><p>如是人等或時來者則為說法無所希望。</p>
</div>
<div class='div-commentary'><p style="margin-left:1em">如是人等通指權勢已下雖不親狎或為法來即清淨為說。</p>
</div>
<div class='div-orig'><p>又不親近求聲聞比丘比丘尼優婆塞優婆夷亦不問訊若於房中若經行處若在講堂中不共住止或時來者隨宜說法無所希求。</p>
</div>
<div class='div-commentary'><p style="margin-left:1em">小乘於法未融多起諍論妨安樂行故不親近亦不問訊非慢之也慎媟狎耳。</p>
</div>
<div class='div-orig'><p>文殊師利又菩薩摩訶薩不應於女人身取能生欲想相而為說法亦不樂見若入他家不與小女處女寡女等共語。</p>
</div>
<div class='div-commentary'><p style="margin-left:1em">說法當忘情想接語當避嫌疑小女處女非賔主之敵乃譏毀之端。</p>
</div>
<div class='div-orig'><p>亦復不近五種不男之人以為親厚。</p>
</div>
<div class='div-commentary'><p style="margin-left:1em">既非法器又近於染故不應親五種猥媟不須辯析。</p>
</div>
<div class='div-orig'><p>不獨入他家若有因緣須獨入時但一心念佛。</p>
</div>
<div class='div-commentary'><p style="margin-left:1em">不獨入欲潔身也但念佛欲正心也若為女人說法不露齒笑不現胸臆乃至為法猶不親厚况復餘事。</p>
<p style="margin-left:1em">容止不攝則致疑生染。</p>
</div>
<div class='div-orig'><p>不樂畜年少弟子沙彌小兒亦不樂與同師易致擾惱妨安樂行。</p>
<p>常好坐禪在於閑處修攝其心文殊師利是名初親近處。</p>
</div>
<div class='div-commentary'><p style="margin-left:1em">即第二近處也初親近處以戒定為體第二近處以觀智為體所以融前戒定使圓契實相乃成妙行也。</p>
</div>
<div class='div-orig'><p>復次菩薩摩訶薩觀一切法空如實相不顛倒不動不退不轉。</p>
</div>
<div class='div-commentary'><p style="margin-left:1em">一切諸法當體真淨不受一塵曰空無動無壞離諸幻妄曰實相菩薩觀一切法空如其實相無所加損故見不顛倒而心無動轉也見不顛倒即頌所謂亦不分別諸法有無是非等也心無動轉即頌所謂攝心不動如須彌山也盖心法本寂相待成搖由見顛倒則以法為有生有起故於心有動有轉若雲駛故月運也能如實觀則於心不動不退而了法不生不起若風止則波澄也然則心法一也以倒心觀之則妄境紛拏以實相觀之則真機自寂是故修安樂行貴如實觀。</p>
</div>
<div class='div-orig'><p>如虛空無所有性一切語言道斷不生不出不起無名無相實無所有無量無邊無礙無障但以因緣有從顛倒生故說。</p>
</div>
<div class='div-commentary'><p style="margin-left:1em">無所有性者生出起滅名相等性皆無也名相皆無則詮示不及故語言道斷無量無邊言如空之不可窮極也無礙無障言如空之不可兮辯也實相如是何言說之能及耶則凡可說者但是從緣而有顛倒之法當知不從緣有不從倒生者竟不可說也。</p>
</div>
<div class='div-orig'><p>常樂觀如是法相是名菩薩摩訶薩第二親近處。</p>
</div>
<div class='div-commentary'><p style="margin-left:1em">常如是觀乃能融前事行以成妙行。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>若有菩薩　於後惡世　無怖畏心</div>
<div class='lg-row'>欲說是經　應入行處　及親近處</div>
</div></div>
<div class='div-commentary'><p style="margin-left:1em">初標次釋。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>常離國王　及國王子　大臣官長</div>
<div class='lg-row'>兇險戲者　及栴陁羅　外道梵志</div>
<div class='lg-row'>亦不親近　增上慢人　貪著小乘</div>
<div class='lg-row'>三藏學者</div>
</div></div>
<div class='div-commentary'><p style="margin-left:1em">此戒離權勢外道兇戲等三藏學即愚法小教。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>破戒比丘　名字羅漢　及比丘尼</div>
<div class='lg-row'>好戲笑者　深著五欲　求現滅度</div>
<div class='lg-row'>諸優婆夷　皆勿親近</div>
</div></div>
<div class='div-commentary'><p style="margin-left:1em">破戒言無行名字言無實戲笑言多僻著欲言多染求現滅度謂不修梵行妄希道果皆非正人故勿親近。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若是人等　以好心來　到菩薩所</div>
<div class='lg-row'>為聞佛道　菩薩則以　無所畏心</div>
<div class='lg-row'>不懷希望　而為說法</div>
</div></div>
<div class='div-commentary'><p style="margin-left:1em">頌清淨說法也能無所著故無所畏。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>寡女處女　及諸不男　皆勿親近</div>
<div class='lg-row'>以為親厚　亦莫親近　屠兒魁膾</div>
<div class='lg-row'>畋獵漁捕　為利殺害　販肉自活</div>
<div class='lg-row'>衒賣女色　如是之人　皆勿親近</div>
</div></div>
<div class='div-commentary'><p style="margin-left:1em">戒離婦女不男惡律也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>兇險相撲　種種嬉戲　諸[婬-壬+(工/山)]女等</div>
<div class='lg-row'>[書-曰+皿]勿親近</div>
</div></div>
<div class='div-commentary'><p style="margin-left:1em">牒結前文也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>莫獨屏處　為女說法　若說法時</div>
<div class='lg-row'>無得戲笑　入里乞食　將一比丘</div>
<div class='lg-row'>若無比丘　一心念佛</div>
</div></div>
<div class='div-commentary'><p style="margin-left:1em">正身之至也屏僻處里廛中也乞食之法自伏貢高發他仁善。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>是則名為　行處近處　以此二處</div>
<div class='lg-row'>能安樂說</div>
</div></div>
<div class='div-commentary'><p style="margin-left:1em">雙結也。</p>
<p style="margin-left:1em">各連事行而舉偈文各離事行而頌文義可辯。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又復不行　上中下法　有為無為</div>
<div class='lg-row'>實不實法　亦不分別　是男是女</div>
<div class='lg-row'>不得諸法　不知不見　是則名為</div>
<div class='lg-row'>菩薩行處</div>
</div></div>
<div class='div-commentary'><p style="margin-left:1em">頌又復於法無所行至不分別等不行上中下法謂於三乘法無所行也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切諸法　空無所有　無有常住</div>
<div class='lg-row'>亦無起滅　是名智者　所親近處</div>
<div class='lg-row'>顛倒分別　諸法有無　是實非實</div>
<div class='lg-row'>是生非生　在於閑處　修攝其心</div>
<div class='lg-row'>安住不動　如須彌山</div>
</div></div>
<div class='div-commentary'><p style="margin-left:1em">頌觀一切法空如實相不顛倒不動轉等也真空實相擬心即妄若復分別有無是非皆顛倒也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>觀一切法　皆無所有　猶如虛空</div>
<div class='lg-row'>無有堅固　不生不出　不動不退</div>
<div class='lg-row'>常住一相　是名近處</div>
</div></div>
<div class='div-commentary'><p style="margin-left:1em">頌如虛空無所有性至無礙無障等常住一相謂無生出動退等異也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若有比丘　於我滅後　入是行處</div>
<div class='lg-row'>及親近處　說斯經時　無有怯弱</div>
</div></div>
<div class='div-commentary'><p style="margin-left:1em">深造於理故無怯弱謂無怖畏心能安樂說也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩有時　入於靜室　以正憶念</div>
<div class='lg-row'>隨義觀法　從禪定起　為諸國王</div>
<div class='lg-row'>王子臣民　婆羅門等　開化演暢</div>
<div class='lg-row'>說斯經典　其心安隱　無有怯弱</div>
</div></div>
<div class='div-commentary'><p style="margin-left:1em">頌常樂觀如是法相而釋無怯弱之所以。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>文殊師利　是名菩薩　安住初法</div>
<div class='lg-row'>能於後世　說法華經</div>
</div></div>
<div class='div-commentary'><p style="margin-left:1em">初法即正身行也。</p>
</div>
<div class='div-orig'><p>又文殊師利如來滅後於末法中欲說是經應住安樂行若口宣說。</p>
</div>
<div class='div-commentary'><p style="margin-left:1em">應住等者要心住口說也心口相應則語行正矣。</p>
</div>
<div class='div-orig'><p>若讀經時不樂說人及經典過亦不輕慢諸餘法師不說他人好惡長短。</p>
</div>
<div class='div-commentary'><p style="margin-left:1em">經有大小乘人有大小機以乘對機隨宜難觧故讀經之時易求其過是以戒之不慢餘師者不依大輕小不以圓慢偏也不說長短者內以息業外以息諍此語行之要也。</p>
</div>
<div class='div-orig'><p>於聲聞人亦不稱名說其過惡亦不稱名說讚歎其羙又亦不生怨嫌之心善修如是安樂心故諸有聽者不逆其意有所難問不以小乘法荅但以大乘而為觧說令得一切種智。</p>
</div>
<div class='div-commentary'><p style="margin-left:1em">說其過則令失小讚其羙則令退大亦不怨其妨道嫌其鄙劣非唯不出諸口又亦不生於心可謂善修安樂心也由其善修安樂之心無所讚毀怨嫌故能順其機而導達之。</p>
</div>
<div class='div-orig'><p>爾時世尊欲重宣此義而說偈言。</p>
<p style="margin-left:0em;text-indent:0em;" class="lg-abnormal"><div class='lg-row'>菩薩常樂　安隱說法</div>
</p></div>
<div class='div-commentary'><p style="margin-left:1em">常樂說法無復俗論則語行自正。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>於清淨地　而施床座　以油塗身</div>
<div class='lg-row'>澡浴塵穢　著新淨衣　內外俱淨</div>
<div class='lg-row'>安處法座　隨問為說</div>
</div></div>
<div class='div-commentary'><p style="margin-left:1em">淨身淨衣非好為雅潔欲稱其心淨與說法淨耳故曰內外俱淨安處隨問者虛<span class='corr'>己</span>應物如鍾待叩也西方以香油為淨飾。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若有比丘　及比丘尼　諸優婆塞</div>
<div class='lg-row'>及優婆夷　國王王子　群臣士民</div>
<div class='lg-row'>以微妙義　和顏為說　若有難問</div>
<div class='lg-row'>隨義而荅　因緣譬喻　敷演分別</div>
<div class='lg-row'>以是方便　皆使發心　漸漸增益</div>
<div class='lg-row'>入於佛道</div>
</div></div>
<div class='div-commentary'><p style="margin-left:1em">此依正語順機導達也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>除懶墯意　及懈怠想　離諸憂惱</div>
<div class='lg-row'>慈心說法　晝夜常說　無上道教</div>
<div class='lg-row'>以諸因緣　無量譬喻　開示眾生</div>
<div class='lg-row'>咸令歡喜</div>
</div></div>
<div class='div-commentary'><p style="margin-left:1em">懶墯妨於勇猛懈怠妨於精進憂惱妨於安樂菩薩欲依語行說法利物故除懶墯意離諸憂惱晝夜常說者弘法之心無間斷也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>衣服臥具　飲食醫藥　而於其中</div>
<div class='lg-row'>無所希望　但一心念　說法因緣</div>
<div class='lg-row'>願成佛道　令眾亦爾　是則大利</div>
<div class='lg-row'>安樂供養</div>
</div></div>
<div class='div-commentary'><p style="margin-left:1em">所志在法不在物故不希衣服四事供養但念說法安樂供養盖四事供養特為小利說法供養乃為大利。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我滅度後　若有比丘　能演說斯</div>
<div class='lg-row'>妙法華經　心無嫉恚　諸惱障礙</div>
<div class='lg-row'>亦無憂愁　及罵詈者　又無怖畏</div>
<div class='lg-row'>加刀杖等　亦無擯出　安住忍故</div>
</div></div>
<div class='div-commentary'><p style="margin-left:1em">明語行當宗於忍也說斯經者內之恚惱憂愁外之罵怖杖擯諸難自無為能安住忍故則忍不可不宗也諸難自無所謂必使之無難。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>智者如是　善修其心　能住安樂</div>
<div class='lg-row'>如我上說　其人功德　千萬億劫</div>
<div class='lg-row'>筭數譬喻　說不能[書-曰+皿]</div>
</div></div>
<div class='div-commentary'><p style="margin-left:1em">如是善修者如上正語之行以修也善修其心所謂修<span class='corr'>己</span>能住安樂所謂安安修<span class='corr'>己</span>安安聖人之徒也為聖人之徒行聖人之道則功與道洪德隨物廣何可勝窮哉。</p>
</div>
<div class='div-orig'><p>又文殊師利菩薩摩訶薩於後末世法欲滅時受持讀誦斯經典者無懷嫉妬<span class='corr'>諂</span>誑之心亦勿輕罵學佛道者求其長短。</p>
</div>
<div class='div-commentary'><p style="margin-left:1em">嫉妬<span class='corr'>諂</span>誑下至戲論諸法皆意地微細邪行故須正之也法欲滅時世道交喪邪暴交作人多嫉<span class='corr'>諂</span>則學佛者易見輕罵而求其長短故戒持經者無懷嫉<span class='corr'>諂</span>等事乃因時制行所以息業也。</p>
</div>
<div class='div-orig'><p>若比丘比丘尼優婆塞優婆夷求聲聞者求辟支佛者求菩薩道者無得惱之令其疑悔語其人言汝等去道甚遠終不能得一切種智所以者何汝是放逸之人於道懈怠故。</p>
</div>
<div class='div-commentary'><p style="margin-left:1em">四眾有求三乘者當隨機與進輙勿惱之令失善利從語其人言下皆惱之之事。</p>
</div>
<div class='div-orig'><p>又亦不應戲論諸法有所諍兢。</p>
</div>
<div class='div-commentary'><p style="margin-left:1em">顛倒分別諸法有無名戲論諍競皆為意業故應息之。</p>
</div>
<div class='div-orig'><p>當於一切眾生起大悲想於諸如來起慈父想於諸菩薩起大師想。</p>
</div>
<div class='div-commentary'><p style="margin-left:1em">悲想則愍其迷淪而思濟也父想則依其法化而求怙也師想則景其道行而思齊也。</p>
</div>
<div class='div-orig'><p>於十方諸大菩薩常應深心恭敬禮拜。</p>
</div>
<div class='div-commentary'><p style="margin-left:1em">為其愍眾行道深心利物故應深心敬之。</p>
</div>
<div class='div-orig'><p>於一切眾生平等說法以順法故不多不少乃至深愛法者亦不為多說。</p>
</div>
<div class='div-commentary'><p style="margin-left:1em">平等言不黨順法言稱理雖彼深愛當量所堪貴不失人亦不失言。</p>
</div>
<div class='div-orig'><p>文殊師利是菩薩摩訶薩於後末世法欲滅時有成就是第三安樂行者說是法時無能惱亂。</p>
</div>
<div class='div-commentary'><p style="margin-left:1em">此必使無難之効也。</p>
</div>
<div class='div-orig'><p>得好同學共讀誦是經亦得大眾而來聽受行是行故樂而得朋寬而得眾。</p>
<p>聽<span class='corr'>已</span>能持持<span class='corr'>已</span>能誦誦<span class='corr'>已</span>能說說<span class='corr'>已</span>能書若使人書供養經卷恭敬尊重讚歎。</p>
</div>
<div class='div-commentary'><p style="margin-left:1em">因使法利展轉浸廣則法雖欲滅而未滅故應成就是第三行。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>若欲說是經　當捨嫉恚慢　<span class='corr'>諂</span>誑邪偽心</div>
<div class='lg-row'>常修質直行</div>
</div></div>
<div class='div-commentary'><p style="margin-left:1em">此意行之要也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>不輕蔑於人　亦不戲論法　不令他疑悔</div>
<div class='lg-row'>云汝不得佛</div>
</div></div>
<div class='div-commentary'><p style="margin-left:1em">頌不惱四眾等蔑忽也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>是佛子說法　常柔和能忍　慈悲於一切</div>
<div class='lg-row'>不生懈怠心　十方大菩薩　愍眾故行道</div>
<div class='lg-row'>應生恭敬心　是則我大師　於諸佛世尊</div>
<div class='lg-row'>生無上父想　破於憍慢心　說法無障礙</div>
</div></div>
<div class='div-commentary'><p style="margin-left:1em">忍為四行之宗故每言之自慈悲於一切<span class='corr'>已</span>下頌當於一切起大悲想等。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>第三法如是　智者應守護　一心安樂行</div>
<div class='lg-row'>無量眾所敬</div>
</div></div>
<div class='div-commentary'><p style="margin-left:1em">質直柔忍慈下恭上安行是道孰不愛敬。</p>
</div>
<div class='div-orig'><p>又文殊師利菩薩摩訶薩於後末世法欲滅時有持是法華經者於在家出家人中生大慈心於非菩薩人中生大悲心。</p>
</div>
<div class='div-commentary'><p style="margin-left:1em">大乘修行初皆以智正行終皆以悲成智故四安樂行先依正智正業而後起大悲利生也然或生大慈或生大悲者慈能與樂悲能愍濟四眾信觧佛法名在家菩薩出家菩薩闡提不信名非菩薩以能信觧故生大慈而與之法樂以闡提故生大悲而愍其迷失也。</p>
</div>
<div class='div-orig'><p>應作是念如是之人則為大失如來方便隨宜說法不聞不知不覺不問不信不觧其人雖不問不信不觧是經我得阿耨多羅三藐三菩提時隨在何地以神通力智慧力引之令得住是法中。</p>
</div>
<div class='div-commentary'><p style="margin-left:1em">此皆愍其迷失也隨宜說法即開三顯一之法也不聞不知不覺言昏迷自障也不問不信不觧言顓蒙自墮也。</p>
<p style="margin-left:1em">然彼雖不問不觧而菩薩大悲誓終濟度。</p>
</div>
<div class='div-orig'><p>文殊師利是菩薩摩訶薩於如來滅後有成就此第四法者說是法時無有過失。</p>
</div>
<div class='div-commentary'><p style="margin-left:1em">第四行法回智運悲總僃前行故無過失。</p>
</div>
<div class='div-orig'><p>常為比丘比丘尼優婆塞優婆夷國王王子大臣人民婆羅門居士等供養恭敬尊重讚歎虛空諸天為聽法故亦常隨侍。</p>
</div>
<div class='div-commentary'><p style="margin-left:1em">慈與悲大故七眾恱服行與法勝故諸天歸向。</p>
</div>
<div class='div-orig'><p>若在聚落城邑空閑林中有人來欲難問者諸天晝夜常為法故而衛護之能令聽者皆得歡喜所以者何此經是一切過去未來現在諸佛神力所護故。</p>
</div>
<div class='div-commentary'><p style="margin-left:1em">難問必有折挫得其衛護則正念不失以諸佛所護故諸天不得不護。</p>
</div>
<div class='div-orig'><p>文殊師利是法華經於無量國中乃至名字不可得聞何况得見受持讀誦。</p>
</div>
<div class='div-commentary'><p style="margin-left:1em">難遇如此所以愍其不信不觧為大失。</p>
</div>
<div class='div-orig'><p>文殊師利譬如強力轉輪聖王欲以威勢降伏諸國而諸小王不順其命時轉輪王起種種兵而徃討伐。</p>
</div>
<div class='div-commentary'><p style="margin-left:1em">此喻意明是經所以難聞難見者為陰魔熾盛多怨難信不妄說故輪王譬化身佛諸國譬五陰境小王譬五陰等魔不順其命譬無明煩惱未調伏也以威不行而起兵討伐譬但以如來知見力無畏法不能攝伏諸微細惑故設三乘斷治之法是謂起種種兵。</p>
</div>
<div class='div-orig'><p>王見兵眾戰有功者即大歡喜隨功賞賜或與田宅聚落城邑或與衣服嚴身之具或與種種珎寶金銀琉璃硨磲瑪瑙珊瑚琥珀象馬車乘奴婢人民。</p>
</div>
<div class='div-commentary'><p style="margin-left:1em">此譬三乘之眾能伏陰魔隨功淺深獲諸法利唯未與說一乘法也。</p>
</div>
<div class='div-orig'><p>唯髻中明珠不以與之所以者何獨王頂上有此一珠若以與之王諸眷属必大驚恠。</p>
</div>
<div class='div-commentary'><p style="margin-left:1em">輪王髻珠用鎮寶位妄與則王属驚恠法華上乘佛佛授手妄說則眾心驚疑。</p>
</div>
<div class='div-orig'><p>文殊師利如來亦復如是以禪定智慧力得法國土王於三界而諸魔王不肯順伏如來賢聖諸將與之共戰。</p>
</div>
<div class='div-commentary'><p style="margin-left:1em">如輪王振威小王不順遂起種種兵法國土即法界真境賢聖將指三乘眾也。</p>
</div>
<div class='div-orig'><p>其有功者心亦歡喜於四眾中為說諸經令其心恱賜以禪定觧脫無漏根力諸法之財又復賜與涅槃之城言得滅度引導其心令皆歡喜而不為說是法華經。</p>
</div>
<div class='div-commentary'><p style="margin-left:1em">如隨功賞賜而不與髻珠也無漏根力即五根五力諸法之財通指道品利用之法涅槃城即中道止息之權果。</p>
</div>
<div class='div-orig'><p>文殊師利如轉輪王見諸兵眾有大功者心甚歡喜以此難信之珠久在髻中不妄與人而今與之。</p>
</div>
<div class='div-commentary'><p style="margin-left:1em">言難信珠者賜非其宜則大驚恠。</p>
</div>
<div class='div-orig'><p>如來亦復如是於三界中為大法王以法教化一切眾生見賢聖軍與五陰魔煩惱魔死魔共戰有大功勳滅三毒出三界破魔網爾時如來亦大歡喜此法華經能令眾生至一切智一切世間多怨難信先所未說而今說之。</p>
</div>
<div class='div-commentary'><p style="margin-left:1em">魔羅此云殺者謂能興苦難殺人慧命也煩惱魔為生死因陰魔死魔為生死果故滅之破之即出三界也多怨為眾魔未伏難信為群機未淳。</p>
</div>
<div class='div-orig'><p>文殊師利此法華經是諸如來第一之說於諸說中最為甚深末後賜與如彼強力之王久護明珠今乃與之。</p>
</div>
<div class='div-commentary'><p style="margin-left:1em">第一之說如頂上一珠末後賜與如久待大功。</p>
</div>
<div class='div-orig'><p>文殊師利此法華經諸佛如來秘密之藏於諸經中最在其上長夜守護不妄宣說始於今日乃與汝等而敷演之。</p>
</div>
<div class='div-commentary'><p style="margin-left:1em">秘密如藏髻中最上如在王頂四十餘年於生死長夜守此待機故云長夜守護。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>常行忍辱　哀愍一切　乃能演說</div>
<div class='lg-row'>佛所讚經</div>
</div></div>
<div class='div-commentary'><p style="margin-left:1em">惡世說經多怨難信當以忍辱哀愍為本。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>後末世時　持此經者　於家出家</div>
<div class='lg-row'>及非菩薩　應生慈悲　斯等不聞</div>
<div class='lg-row'>不信是經　則為大失　我得佛道</div>
<div class='lg-row'>以諸方便　為說此法　令住其中</div>
<div class='lg-row'>譬如強力　轉輪之王　兵戰有功</div>
<div class='lg-row'>賞賜諸物　象馬車乘　嚴身之具</div>
<div class='lg-row'>及諸田宅　聚落城邑　或與衣服</div>
<div class='lg-row'>種種珍寶　奴婢財物　歡喜賜與</div>
<div class='lg-row'>如有勇徤　能為難事　王觧髻中</div>
<div class='lg-row'>明珠賜之</div>
</div></div>
<div class='div-commentary'><p style="margin-left:1em">諸皆喜賜獨難髻珠以待大功。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如來亦爾　為諸法王　忍辱大力</div>
<div class='lg-row'>智慧寶藏　以大慈悲　如法化世</div>
<div class='lg-row'>見一切人　受諸苦惱　欲求觧脫</div>
<div class='lg-row'>與諸魔戰　為是眾生　說種種法</div>
<div class='lg-row'>以大方便　說此諸經　既知眾生</div>
<div class='lg-row'>得其力<span class='corr'>已</span>　末後乃為　說是法華</div>
<div class='lg-row'>如王觧髻　明珠與之　此經為尊</div>
<div class='lg-row'>眾經中上　我常守護　不妄開示</div>
<div class='lg-row'>今正是時　為汝等說　我滅度後</div>
<div class='lg-row'>求佛道者　欲得安隱　演說斯經</div>
<div class='lg-row'>應當親近　如是四法</div>
</div></div>
<div class='div-commentary'><p style="margin-left:1em">結荅云何能說是經之問也。</p>
<p style="margin-left:1em">能行四行故讀持是經易克勝果。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>讀是經者　常無憂惱　又無病痛</div>
<div class='lg-row'>顏色鮮白　不生貧窮　卑賤醜陋</div>
<div class='lg-row'>眾生樂見　如慕賢聖　天諸童子</div>
<div class='lg-row'>以為給使　刀杖不加　毒不能害</div>
<div class='lg-row'>若人惡罵　口則閉塞　遊行無畏</div>
<div class='lg-row'>如師子王　智慧光明　如日之照</div>
</div></div>
<div class='div-commentary'><p style="margin-left:1em">常無憂惱顏色鮮白者轉報障滅順現衰惱也不生貧窮卑賤醜陋轉業障滅順生惡業也眾生樂慕刀毒不加轉煩惱障滅順後麤報也智慧光明如日之照轉無明障滅三際癡暗也樂慕給使言常享妙樂口則閉塞言無由發惡如師子王言障怖永離優遊自在。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若於夢中　但見妙事</div>
</p></div>
<div class='div-commentary'><p style="margin-left:1em">持經之人四行功成當克妙果已定於未形之分故先於夢中見之以行純障淨故無復雜想但見妙事下舉妙事。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>見諸如來　坐師子座　諸比丘眾</div>
<div class='lg-row'>圍繞說法　又見龍神　阿修羅等</div>
<div class='lg-row'>數如恒沙　恭敬合掌　自見其身</div>
<div class='lg-row'>而為說法　又見諸佛　身相金色</div>
<div class='lg-row'>放無量光　照於一切　以梵音聲</div>
<div class='lg-row'>演說諸法</div>
</div></div>
<div class='div-commentary'><p style="margin-left:1em">行純心淨無雜想故於自他境不離法行故見佛說法見<span class='corr'>己</span>亦然。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛為四眾　說無上法　見身處中</div>
<div class='lg-row'>合掌讚佛　聞法歡喜　而為供養</div>
<div class='lg-row'>得陁羅尼　證不退智　佛知其心</div>
<div class='lg-row'>深入佛道　即為授記　成最正覺</div>
<div class='lg-row'>汝善男子　當於來世　得無量智</div>
<div class='lg-row'>佛之大道　國土嚴淨　廣大無比</div>
<div class='lg-row'>亦有四眾　合掌聽法　又見自身</div>
<div class='lg-row'>在山林中　修習善法　證諸實相</div>
<div class='lg-row'>深入禪定　見十方佛</div>
<div class='lg-row'>諸佛身金色　百福相莊嚴　聞法為人說</div>
<div class='lg-row'>常有是好夢</div>
</p></div>
<div class='div-commentary'><p style="margin-left:1em">重諷見十方佛之事以結前起後也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又夢作國王　捨宮殿眷属　及上妙五欲</div>
<div class='lg-row'>行詣於道塲　在菩提樹下　而處師子座</div>
<div class='lg-row'>求道過七日　得諸佛之智　成無上道<span class='corr'>已</span></div>
<div class='lg-row'>起而轉法輪　為四眾說法　經千萬億劫</div>
<div class='lg-row'>說無漏妙法　度無量眾生　後當入涅槃</div>
<div class='lg-row'>如煙[書-曰+皿]燈滅</div>
</div></div>
<div class='div-commentary'><p style="margin-left:1em">此歷見修進成佛始終之行也諸皆由行得果之先見是相現前當克是果矣然皆依夢說者欲令行人觀一切法空無所有但以因緣從顛倒生自雖見佛聞法乃至圓成佛道皆為夢事了不可得無有常住亦無起滅常觀是相然後於一切處得真安樂行也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若後惡世中　說是第一法　是人得大利</div>
<div class='lg-row'>如上諸功德</div>
</div></div></div>
<p class='juan'>妙法蓮華經要觧卷第十二</p>
</div><!-- end of div[@id='body'] -->
</body></html>