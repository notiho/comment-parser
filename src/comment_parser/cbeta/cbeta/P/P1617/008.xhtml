<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu16' />
<p class='juan'>妙法蓮華經要觧卷第八　　　　　曠九</p><p class="byline">溫陵開元蓮寺比丘　戒環　觧</p>
<div class='div-other'><a id='mulu17' />
<div class='div-orig'><p>妙法蓮華經化城喻品第七</p>
</div>
<div class='div-commentary'><p style="margin-left:1em">化城本無而權設以濟阻脩願息之人而進之令至寶所喻小果非實而權設以濟樂小求證之人而引之令入佛慧也謂之因緣說者由前喻說乃至藥草皆以法一而機異恐下根以為終不可及遂生懈退於是明曩因曾化示今緣已熟勝果在近使無退墮而遂捨化城趍寶所也。</p>
</div>
<div class='div-orig'><p>佛告諸比丘乃徃過去無量無邊不可思議阿僧祇劫爾時有佛名大通智勝如來應供正遍知明行足善逝世間觧無上士調御丈夫天人師佛世尊其國名好城劫名大相。</p>
</div>
<div class='div-commentary'><p style="margin-left:1em">大通智勝者一乘實智之果佛也其智之體囊括十虛為大徹照塵劫為通物無與等為勝以迹言之則釋迦因地之宗師以理推之則眾生本源之覺體也眾生覺體本來若此但為自迷色心之內故小而不大封滯無明之殼故礙而不通潛伏妄識之陋故劣而不勝夫能了色心之迷滯破無明之封殼則勝智現前與佛無別矣言過無量不思議劫者明此智體其來無始非情塵數量所及也。</p>
</div>
<div class='div-orig'><p>諸比丘彼佛滅度已來甚大久遠譬如三千大千世界所有地種。</p>
</div>
<div class='div-commentary'><p style="margin-left:1em">將明極多之地設此為種以出生餘地。</p>
</div>
<div class='div-orig'><p>假使有人磨以為墨過於東方千國土乃下一點大如微塵又過千國土復下一點如是展轉[書-曰+皿]地種墨於汝等意云何是諸國土若筭師若筭師弟子能得邊際知其數不不也世尊。</p>
</div>
<div class='div-commentary'><p style="margin-left:1em">此舉極多之地。</p>
</div>
<div class='div-orig'><p>諸比丘是人所經國土若點不點[書-曰+皿]抹為塵一塵一劫。</p>
</div>
<div class='div-commentary'><p style="margin-left:1em">此數極多之劫。</p>
</div>
<div class='div-orig'><p>彼佛滅度<span class='corr'>已</span>來復過是數無量無邊百千萬億阿僧祇劫。</p>
</div>
<div class='div-commentary'><p style="margin-left:1em">勝智無古無今未始滅度而彼佛滅度如是久遠者對下根迷情言之耳若吾軰者失滅勝智迷淪已來不知過若干劫耶誠不可以塵墨數也法說明所化之因但舉成佛已來而不言劫數喻說則舉二萬億佛所教化之事至此則舉塵劫因緣其對上中下根明矣。</p>
</div>
<div class='div-orig'><p>我以如來知見力故觀彼久遠猶若今日。</p>
</div>
<div class='div-commentary'><p style="margin-left:1em">以眾生知見則迷淪妄計故智勝之佛隔塵墨劫以如來知見則古今一時故觀彼久遠猶若今日此又釋迦之大通也。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>我念過去世　無量無邊劫　有佛雨足尊</div>
<div class='lg-row'>名大通智勝　如人以力磨　三千大千土</div>
<div class='lg-row'>[書-曰+皿]此諸地種　皆悉以為墨　過於千國土</div>
<div class='lg-row'>乃下一塵點　如是展轉點　[書-曰+皿]此諸塵墨</div>
<div class='lg-row'>如是諸國土　點與不點等　復[書-曰+皿]抹為塵</div>
<div class='lg-row'>一塵為一劫　此諸微塵數　其劫復過是</div>
<div class='lg-row'>彼佛滅度來　如是無量劫　如來無礙智</div>
<div class='lg-row'>知彼佛滅度　及聲聞菩薩　如見今滅度</div>
<div class='lg-row'>諸比丘當知　佛智淨微妙　無漏無所礙</div>
<div class='lg-row'>通達無量劫</div>
</div></div>
<div class='div-commentary'><p style="margin-left:1em">頌大通本始及示釋迦宿智之明達也知彼佛滅度者所謂猶若今日也及聲聞菩薩如見今滅度者亦知彼眾滅度之事如今見也佛智淨微妙通達無量劫者頌釋迦之大通也勑諸比丘使知者將說宿世因緣使信如來明見無錯謬也。</p>
</div>
<div class='div-orig'><p>佛告諸比丘大通智勝佛壽五百四十萬億那由他劫。</p>
</div>
<div class='div-commentary'><p style="margin-left:1em">法身慧命其來無始則五百萬億該劫猶為應緣之壽不足多也。</p>
</div>
<div class='div-orig'><p>其佛本坐道塲破魔軍<span class='corr'>已</span>垂得阿耨多羅三藐三菩提而諸佛法不現在前如是一小劫乃至十小劫結加趺坐身心不動而諸佛法猶不在前。</p>
</div>
<div class='div-commentary'><p style="margin-left:1em">所謂佛法者一乘實智佛知見也上根頓悟即成佛道下根障重必假漸修今大通經十小劫猶不現前乃應下根示現而已盖下根因十使煩惱惑障失滅勝智甚大久遠勢須積行次第斷治故言自一小劫至十小劫斷[書-曰+皿]惑障智乃現前所以大通應機若此故王子讚曰為度眾生故於無量億嵗爾乃得成佛此應機示現明矣。</p>
</div>
<div class='div-orig'><p>爾時忉利諸天先為彼佛於菩提樹下敷師子座高一由旬佛於此坐當得阿耨多羅三藐三菩提。</p>
</div>
<div class='div-commentary'><p style="margin-left:1em">敘大通將坐道塲諸天設座請佛也或謂本坐道塲佛法不現移坐於此即得菩提表遣迹忘緣然後契道然下云適坐此座滿十小劫殆非移坐即得。</p>
</div>
<div class='div-orig'><p>適坐此座時諸梵天王雨眾天華靣百由旬香風時來吹去萎華更雨新者如是不絕滿十小劫供養於佛乃至滅度常雨此華四王諸天為供養佛常擊天鼓其餘諸天作天伎樂滿十小劫至于滅度亦復如是。</p>
</div>
<div class='div-commentary'><p style="margin-left:1em">適坐初坐也初坐而雨華作樂乃至滅度亦復如是言諸天欽向之至也。</p>
</div>
<div class='div-orig'><p>諸比丘大通智勝佛過十小劫諸佛之法乃現在前成阿耨多羅三藐三菩提。</p>
</div>
<div class='div-commentary'><p style="margin-left:1em">表十使惑[書-曰+皿]勝智圓現成最正覺。</p>
</div>
<div class='div-orig'><p>其佛未出家時有十六子其第一者名曰智積。</p>
</div>
<div class='div-commentary'><p style="margin-left:1em">諸佛應迹本為表法燈明未出家有八子大通未出家有十六子皆表在纏八識前對上根正而不邪故唯八而<span class='corr'>已</span>此對下根邪正兼混故有十六一名智積者由智有所積故為在纏之識若運而無積斯為大通勝智矣燈明之子一名有意亦有積之義。</p>
</div>
<div class='div-orig'><p>諸子各有種種珍異翫好之具聞父得成阿耨多羅三藐三菩提皆捨所珎徃詣佛所諸母涕泣而隨送之。</p>
</div>
<div class='div-commentary'><p style="margin-left:1em">燈明之子止言領四天下表上根唯四大為累而<span class='corr'>已</span>智勝之子言各有種種玩好者表下根有種種欲深心所著之積捨珎詣佛者以其有積則未能大通能捨欲著乃證通智也王子所養之母不一故言諸母涕泣而隨以愛難遽捨也。</p>
</div>
<div class='div-orig'><p>其祖轉輪聖王與一百大臣及餘百千萬億人民皆共圍繞隨至道塲咸欲親近大通智勝如來供養恭敬尊重讚歎到<span class='corr'>已</span>頭靣禮足繞佛畢<span class='corr'>已</span>。</p>
</div>
<div class='div-commentary'><p style="margin-left:1em">輪王即大通之父於智積為祖一心合掌瞻仰世尊以偈頌曰。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>大威德世尊　為度眾生故　於無量億嵗</div>
<div class='lg-row'>爾乃得成佛　諸願<span class='corr'>已</span>具足　善哉吉無上</div>
</div></div>
<div class='div-commentary'><p style="margin-left:1em">久乃成佛待度生之願滿也善吉無上讚吉祥之道尊也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>世尊甚希有　一坐十小劫　身體及手足</div>
<div class='lg-row'>靜然安不動　其心常憺怕　未曾有散亂</div>
<div class='lg-row'>究竟永寂滅　安住無漏法</div>
</div></div>
<div class='div-commentary'><p style="margin-left:1em">安憺不亂定圓也究竟無漏慧圓也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>今者見世尊　安隱成佛道　我等得善利</div>
<div class='lg-row'>稱慶大歡喜　眾生常苦惱　盲暝無導師</div>
<div class='lg-row'>不識苦[書-曰+皿]道　不知求觧脫　長夜增惡趣</div>
<div class='lg-row'>减損諸天眾　從瞑入於瞑　永不聞佛名</div>
</div></div>
<div class='div-commentary'><p style="margin-left:1em">得善利者將除苦盲識苦[書-曰+皿]道知求觧脫也盲言內無慧目瞑言外無慧日也苦[書-曰+皿]道即所謂說諸[書-曰+皿]苦道示之以涅槃乃初心之利。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>今佛得最上　安隱無漏道　我等及天人</div>
<div class='lg-row'>為得最大利　是故咸稽首　歸命無上尊</div>
</div></div>
<div class='div-commentary'><p style="margin-left:1em">結慶也。</p>
</div>
<div class='div-orig'><p>爾時十六王子偈讚佛<span class='corr'>已</span>勸請世尊轉於法輪咸作是言世尊說法多所安隱憐愍饒益諸天人民重說偈言。</p>
</div>
<div class='div-commentary'><p style="margin-left:1em">法輪取運濟無滯也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>世雄無等倫　百福自莊嚴　得無上智慧</div>
<div class='lg-row'>願為世間說　度脫於我等　及諸眾生類</div>
<div class='lg-row'>為分別顯示　令得是智慧　若我等得佛</div>
<div class='lg-row'>眾生亦復然　世尊知眾生　深心之所念</div>
<div class='lg-row'>亦知所行道　又知智慧力　欲樂及修福</div>
<div class='lg-row'>宿命所行業　世尊悉知已　當轉無上輪</div>
</div></div>
<div class='div-commentary'><p style="margin-left:1em">初四句頌德請法從度脫於我等至眾生亦復然即希慕法利也從世尊知眾生至當轉無上輪願應機而說也所念所行言向道之機智力福力言受道之質宿命行業言得道之因各有小大淺深佛悉知見故當應機也。</p>
</div>
<div class='div-orig'><p>佛告諸比丘大通智勝佛得阿耨多羅三藐三菩提時十方各五百萬億諸佛世界六種震動其國中間幽瞑之處日月威光所不能照而皆大明其中眾生各得相見咸作是言此中云何忽生眾生。</p>
</div>
<div class='div-commentary'><p style="margin-left:1em">眾生以無明固結感地大礙而不通障蔽妙明故諸佛得道皆動地放光示翻破無明顯發智光也其國中間幽瞑之處即所謂鐵圍兩山黑暗之間也其中眾生昔處幽瞑各不相見因明乃見故疑忽生也夫人以五蘊眾相和合有生而封蔀無明誠非日月威光所能照燭及乎勝智開明乃知眾生之相從芒芴間忽然幻有亦若是矣。</p>
</div>
<div class='div-orig'><p>又其國界諸天宮殿乃至梵宮六種震動大光普照遍滿世界勝諸天光。</p>
</div>
<div class='div-commentary'><p style="margin-left:1em">諸天雖有常光不及佛光。</p>
<p style="margin-left:1em">佛光大明感動十方各尋光詣佛獻供請法復有四科。</p>
</div>
<div class='div-orig'><p>爾時東方五百萬億諸國土中梵天宮殿光明照耀倍於常明諸梵天王各作是念今者宮殿光明昔所未有以何因緣而現此相是時諸梵天王即各相詣共議此事時彼眾中有一大梵天王名救一切為諸梵眾而說偈言。</p>

<div class="lg regular" style="margin-left:0em;"><div class='lg-row'>我等諸宮殿　光明昔未有　此是何因緣</div>
<div class='lg-row'>宜各共求之　為大德天生　為佛出世間</div>
<div class='lg-row'>而此大光明　遍照於十方</div>
</div></div>
<div class='div-commentary'><p style="margin-left:1em">諸天有大威德者將生則祥光先見名大德天。</p>
</div>
<div class='div-orig'><p>爾時五百萬億國土諸梵天王與宮殿俱各以衣祴盛諸天華共詣西方推尋是相見大通智勝如來處于道塲菩提樹下坐師子座諸天龍王乾闥婆緊那羅摩睺羅伽人非人等恭敬圍繞及見十六王子請佛轉法輪諸天有隨身宮殿故云與宮殿俱。</p>
<p>即時諸梵天王頭面禮佛繞百千匝即以天華而散佛上其所散華如須弥山并以供養佛菩提樹其菩提樹高十由旬華供養<span class='corr'>已</span>各以宮殿奉上彼佛而作是言唯見哀愍饒益我等所獻宮殿願垂納處。</p>
</div>
<div class='div-commentary'><p style="margin-left:1em">以華散佛所以尊師并以供樹所以重道華如須弥山樹高十由旬皆佛報身之量感變也譬龍王降雨洪注十方豈彼水之能多所變在龍而已。</p>
</div>
<div class='div-orig'><p>時諸梵天王即於佛前一心同聲以偈頌曰。</p>

<div class="lg regular" style="margin-left:0em;"><div class='lg-row'>世尊甚希有　難可得值遇　具無量功德</div>
<div class='lg-row'>能救護一切　天人之大師　哀愍於世間</div>
<div class='lg-row'>十方諸眾生　普皆蒙饒益　我等所從來</div>
<div class='lg-row'>五百萬億國　捨深禪定樂　為供養佛故</div>
<div class='lg-row'>我等先世福　宮殿甚嚴飾　今以奉世尊</div>
<div class='lg-row'>唯願哀納受</div>
</div></div>
<div class='div-commentary'><p style="margin-left:1em">具無量功德能救護一切讚所蘊也十方諸眾生普皆蒙饒益讚所利也我等所從來等陳遠慕也我等先世福等伸投獻也。</p>
</div>
<div class='div-orig'><p>爾時諸梵天王偈讚佛<span class='corr'>已</span>各作是言唯願世尊轉於法輪度脫眾生開涅槃道時諸梵天王一心同聲而說偈言。</p>

<div class="lg regular" style="margin-left:0em;"><div class='lg-row'>世雄雨足尊　唯願演說法　以大慈悲力</div>
<div class='lg-row'>度苦惱眾生</div>
</div></div>
<div class='div-commentary'><p style="margin-left:1em">涅槃道即脫生死輪廻之妙道也。</p>
</div>
<div class='div-orig'><p>爾時大通智勝如來嘿然許之。</p>
</div>
<div class='div-commentary'><p style="margin-left:1em">佛知時未至受請嘿然坐。</p>
</div>
<div class='div-orig'><p>又諸比丘東南方五百萬億國土諸大梵王各自見宮殿光明照耀昔所未有歡喜踊躍生希有心即各相詣共議此事時彼眾中有一大梵天王名曰大悲為諸梵眾而說偈曰。</p>

<div class="lg regular" style="margin-left:0em;"><div class='lg-row'>是事何因緣　而現如此相　我等諸宮殿</div>
<div class='lg-row'>光明昔未有　為大德天生　為佛出世間</div>
<div class='lg-row'>未曾見此相　當共一心求　過千萬億土</div>
<div class='lg-row'>尋光共推之　多是佛出世　度脫苦眾生</div>
</div><p>爾時五百萬億諸梵天王與宮殿俱各以衣祴盛諸天華共詣西北方推尋是相見大通智勝如來處于道塲菩提樹下坐師子座諸天龍王乾闥婆緊那羅摩睺羅伽人非人等恭敬圍繞及見十六王子請佛轉法輪。</p>
<p>時諸梵天王頭面禮佛遶百千帀即以天華而散佛上所散之華如須彌山并以供養佛菩提樹華供養<span class='corr'>已</span>各以宮殿奉上彼佛而作是言唯見哀愍饒益我等所獻宮殿願垂納受爾時諸梵天王即於佛前一心同聲以偈頌曰。</p>

<div class="lg regular" style="margin-left:0em;"><div class='lg-row'>聖主天中王　迦陵頻伽聲　哀愍眾生者</div>
<div class='lg-row'>我等今敬禮　世尊甚希有　久遠乃一現</div>
<div class='lg-row'>一百八十劫　空過無有佛　三惡道充滿</div>
<div class='lg-row'>諸天眾减少　今佛出於世　為眾生作眼</div>
<div class='lg-row'>世間所歸趣　救護於一切　為眾生之父</div>
<div class='lg-row'>哀愍饒益者　我等宿福慶　今得值世尊</div>
</div></div>
<div class='div-commentary'><p style="margin-left:1em">迦陵頻伽云好音鳥其聲清和感恱譬佛法音此天云百八十劫空過無佛南天云百三十劫乃得一見上天云昔無量劫空過無佛如此不同者信知佛身無所不在無時不現但隨緣所感故有延促生滅之見耳為眾生眼者開惡道昏迷也為眾生父者作世間歸趣也。</p>
</div>
<div class='div-orig'><p>爾時諸梵天王偈讚佛<span class='corr'>已</span>各作是言唯願世尊哀愍一切轉於法輪度脫眾生時諸梵天王一心同聲而說偈言。</p>

<div class="lg regular" style="margin-left:0em;"><div class='lg-row'>大聖轉法輪　顯示諸法相　度苦惱眾生</div>
<div class='lg-row'>令得大歡喜　眾生聞此法　得道若生天</div>
<div class='lg-row'>諸惡道减少　忍善者增益</div>
</div></div>
<div class='div-commentary'><p style="margin-left:1em">度苦惱眾生令得大歡喜者失真沉妄故苦脫粘觧縛故喜得道若生天者上或深造得道下或獲福生天忍善者勉力為善也。</p>
</div>
<div class='div-orig'><p>爾時大通智勝如來嘿然許之。</p>
<p>又諸比丘南方五百萬億國土諸大梵王各自見宮殿光明照耀昔所未有歡喜踊躍生希有心即各相詣共議此事以何因緣我等宮殿有此光曜而彼眾中有一大梵天王名曰妙法為諸梵眾而說偈言。</p>

<div class="lg regular" style="margin-left:0em;"><div class='lg-row'>我等諸宮殿　光明甚威曜　此非無因緣</div>
<div class='lg-row'>是相宜求之　過於百千劫　未曾見是相</div>
<div class='lg-row'>為大德天生　為佛出世間</div>
</div><p>爾時五百萬億諸梵天王與宮殿俱各以衣祴盛諸天華共詣北方推尋是相見大通智勝如來處于道塲菩提樹下坐師子座諸天龍王乾闥婆緊那羅摩睺羅伽人非人等恭敬圍繞及見十六王子請佛轉法輪。</p>
<p>時諸梵天王頭面禮佛遶百千帀即以天華而散佛上所散之華如須彌山并以供養佛菩提樹華供養已各以宮殿奉上彼佛而作是言唯見哀愍饒益我等所獻宮殿願垂納受爾時諸梵天王即於佛前一心同聲以偈頌曰。</p>

<div class="lg regular" style="margin-left:0em;"><div class='lg-row'>世尊甚難見　破諸煩惱者　過百三十劫</div>
<div class='lg-row'>今乃得一見　諸飢渴眾生　以法雨充滿</div>
<div class='lg-row'>昔所未曾見　無量智慧者　如優曇鉢華</div>
<div class='lg-row'>今日乃值遇　我等諸宮殿　蒙光故嚴飾</div>
<div class='lg-row'>世尊大慈愍　唯願垂納受</div>
</div><p>爾時諸梵天王偈讚佛<span class='corr'>已</span>各作是言唯願世尊轉於法輪令一切世間諸天魔梵沙門婆羅門皆獲安隱而得度脫時諸梵天王一心同聲以偈頌曰。</p>

<div class="lg regular" style="margin-left:0em;"><div class='lg-row'>唯願天人尊　轉無上法輪　擊于大法皷</div>
<div class='lg-row'>而吹大法螺　普雨大法雨　度無量眾生</div>
<div class='lg-row'>我等咸歸請　當演深遠音</div>
</div></div>
<div class='div-commentary'><p style="margin-left:1em">皷螺雨皆譬大法能號令警眾利澤群物。</p>
</div>
<div class='div-orig'><p>爾時大通智勝如來嘿然許之。</p>
</div>
<div class='div-commentary'><p style="margin-left:1em">西南方乃至下方亦復如是。</p>
</div>
<div class='div-orig'><p>爾時上方五百萬億國土諸大梵王皆悉自覩所止宮殿光明威曜昔所未有歡喜踊躍生希有心即各相詣共議此事以何因緣我等宮殿有斯光明時彼眾中有一大梵天王名曰尸棄為諸梵眾而說偈言。</p>

<div class="lg regular" style="margin-left:0em;"><div class='lg-row'>今以何因緣　我等諸宮殿　威德光明曜</div>
<div class='lg-row'>嚴飾未曾有　如是之妙相　昔所未聞見</div>
<div class='lg-row'>為大德天生　為佛出世間</div>
</div><p>爾時五百萬億諸梵天王與宮殿俱各以衣祴盛諸天華共詣下方推尋是相見大通智勝如來處于道塲菩提樹下坐師子座諸天龍王乾闥婆緊那羅摩睺羅伽人非人等恭敬圍繞及見十六王子請佛轉法輪。</p>
<p>時諸梵天王頭面禮佛遶百千帀即以天華而散佛上所散之華如須弥山并以供養佛菩提樹華供養<span class='corr'>已</span>各以宮殿奉上彼佛而作是言唯見哀愍饒益我等所獻宮殿願垂納處時諸梵天王即於佛前一心同聲以偈頌曰。</p>

<div class="lg regular" style="margin-left:0em;"><div class='lg-row'>善哉見諸佛　救世之聖尊　能於三界獄</div>
<div class='lg-row'>勉出諸眾生　普智天人尊　哀愍群萌類</div>
<div class='lg-row'>能開甘露門　廣度於一切　於昔無量劫</div>
<div class='lg-row'>空過無有佛　世尊未出時　十方常闇瞑</div>
<div class='lg-row'>三惡道增長　阿修羅亦盛　諸天眾轉減</div>
<div class='lg-row'>死多墮惡道　不從佛聞法　常行不善事</div>
<div class='lg-row'>色力及智慧　斯等皆減少　罪業因緣故</div>
<div class='lg-row'>失樂及樂想　住於邪見法　不識善儀則</div>
<div class='lg-row'>不蒙佛所化　當墮於惡道　佛為世間眼</div>
<div class='lg-row'>久遠時乃出　哀愍諸眾生　故現於世間</div>
<div class='lg-row'>超出成正覺　我等甚欣慶　及餘一切眾</div>
<div class='lg-row'>喜嘆未曾有　我等諸宮殿　蒙光故嚴飾</div>
<div class='lg-row'>今以奉世尊　唯垂哀納受　願以此功德</div>
<div class='lg-row'>普及於一切　我等與眾生　皆共成佛道</div>
</div></div>
<div class='div-commentary'><p style="margin-left:1em">善哉見諸佛者此天過無量劫乃得一見故稱善自慶也前謂三界為火宅者以眾苦逼切為名此謂三界為獄者以業累擊滯為名言救世勉獄讚悲願也言普智廣度讚智力也十方暗暝者無大智光明故由無智光則三惡增長天眾轉減不從佛聞法等者佛法能善性澄神外資色力內資智慧為善業因緣能致樂事能生樂想由其不聞故反之也樂想者猒苦想樂也末後一偈為廣大回向。</p>
</div>
<div class='div-orig'><p>爾時五百萬億諸梵天王偈讚佛已各白佛言唯願世尊轉於法輪多所安隱多所度脫時諸梵天王而說偈言。</p>

<div class="lg regular" style="margin-left:0em;"><div class='lg-row'>世尊轉法輪　擊甘露法皷　度苦惱眾生</div>
<div class='lg-row'>開示涅槃道　唯願受我請　以大微妙音</div>
<div class='lg-row'>哀愍而敷演　無量劫習法</div>
</div></div>
<div class='div-commentary'><p style="margin-left:1em">前言甘露門此言甘露皷皆取其能除苦惱惟門言悟入皷言警發。</p>
</div>
<div class='div-orig'><p>爾時大通智勝如來受十方諸梵天王及十六王子請即時三轉十二行法輪。</p>
</div>
<div class='div-commentary'><p style="margin-left:1em">三轉者示相轉勸修轉作證轉令入見修無學三位也示相者示四諦之行相使知向方即見道位也勸修者示四諦之功利使知修行即修道位也作證者示我已證汝亦應證即無學位也又三轉者泛應三根若下根須三中根可二上根唯一若上上根則目擊道存不容聲矣有所謂十二教法輪有所謂十二行法輪教為能轉行為所轉依示勸證三轉四諦即十二教法輪也依見修學三悟四諦即十二行法輪也舊謂於一轉中令聞法者發生真聖慧眼及智明覺三轉各四為十二行亦不離見修無學也。</p>
</div>
<div class='div-orig'><p>若沙門婆羅門若天魔梵及餘世間所不能轉。</p>
</div>
<div class='div-commentary'><p style="margin-left:1em">謂此等未能正證則雖轉唯滯言詮。</p>
</div>
<div class='div-orig'><p>謂是苦是苦集是苦滅是苦滅道。</p>
</div>
<div class='div-commentary'><p style="margin-left:1em">示所轉之相即四諦法也皆謂之苦者四諦因苦而設為滅苦之道故也生老病死等八現前逼惱曰苦煩惱結業召致未來八苦曰集此通三世謂過去集致現在苦現在集致未來苦也結業[書-曰+皿]則生死八苦永[書-曰+皿]曰滅治結業則修三十七道品曰道三十七品見淨藏淨眼文。</p>
</div>
<div class='div-orig'><p>及廣說十二因緣法無明緣行行緣識識緣名色名色緣六入六入緣觸觸緣受受緣愛愛緣取取緣有有緣生生緣老死憂悲苦惱無明滅則行滅行滅則識滅識滅則名色滅名色滅則六入滅六入滅則觸滅觸滅則受滅受滅則愛滅愛滅則取滅取滅則有滅有滅則生滅生滅則老死憂悲苦惱滅。</p>
</div>
<div class='div-commentary'><p style="margin-left:1em">廣四諦說十二緣也自無明緣行至生緣老死等示生起相即廣苦集二諦而說也自無明滅至憂悲苦惱滅示修斷相即廣滅道二諦而說也四諦為下根聊陳麄相所本在跡十二緣為中根細觀四諦所本在心謂性智本明妙湛精了由妄塵瞥起俄然晦昧名無明於無明體一念初動名行晦昧搖動則失彼精了粘湛發知故轉智名識十二緣中此三為根本餘九為支末相因以成三世之緣耳智本無知由識故知形為妄心謂之名乃六賊之主也性本無生由識故生形為幻質謂之色即四陰之依也則名色者識初托胎凝滑之相也由凝滑而具六根名六入根成出胎根與境交名觸領納前境名受有所受故愛心生而愛斯取之由愛取故惑業相結善惡有狀名有由諸有<span class='note-inline'>(結為)</span>三界之生因名生有生則老死苦惱隨之矣此生起之相也將欲滅之以何為要耶當知彼無明者非實有體初一心源廓然妙湛由知見立知妄塵瞥起故有無明若知見無見則智性真淨復還妙湛洞徹精了名無明滅則自行<span class='corr'>已</span>下莫不皆滅盖本既不存末無所附此修斷之相也夫四諦十二緣名一而義多有所謂小乘生滅四諦則依分叚生死名苦煩惱及業名集擇滅名滅生空智品名道有所謂大乘無作四諦則依變易生死名苦所知障名集無住涅槃名滅法空智品名道或曰八諦即合上言之又有無量四諦則依一乘圓頓而說即諸苦集明第一義外求滅道了無所得是謂四聖諦也十二緣亦如之故諦緣之法雖属二乘實通大乘其要皆為斷生死本滅無明因使復還本明妙性而<span class='corr'>已</span>凡為道看教當深明乎此。</p>
</div>
<div class='div-orig'><p>佛於天人大眾之中說是法時六百萬億那由他人以不受一切法故而於諸漏心得觧脫皆得深妙禪定三明六通具八觧脫。</p>
</div>
<div class='div-commentary'><p style="margin-left:1em">此於初會聞法獲益之利根也不受一切法者悟諦緣空了無所着也盖心本觧脫有受故累性本明定有着故昏是以不受一切法故遂於諸漏心得觧脫又得禪定三明六通然則聖凡一體迷悟同源人者苟能悟患累之由達汩昏之始果亦於法不受則禪定觧脫六通三明皆可得矣。</p>
</div>
<div class='div-orig'><p>第二第三第四說法時千萬億恒河沙那由他等眾生亦以不受一切法故而於諸漏心得觧脫從是<span class='corr'>已</span>後諸聲聞眾無量無邊不可稱數。</p>
</div>
<div class='div-commentary'><p style="margin-left:1em">此於次第聞法獲益中下之根也利根一聞千悟中下多聞少悟故至於第三第四時乃獲益也從是<span class='corr'>已</span>後非一席說又有小根獲益其數不計○此正敘請說法華也然前所請皆願轉無上輪而大通止說諦緣之法又待此請者諸佛說法皆自漸之頓藉權顯實盖導之無漸則駭而不信非惟教不陵節亦欲學不躐等故也。</p>
</div>
<div class='div-orig'><p>爾時十六王子皆以童子出家而作沙弥諸根通利智慧明了<span class='corr'>已</span>曾供養百千萬億諸佛淨修梵行求阿耨多羅三藐三菩提。</p>
</div>
<div class='div-commentary'><p style="margin-left:1em">十六王子聞法獲益於是出家復求大乘俱白佛言世尊是諸無量千萬億大德聲聞皆<span class='corr'>已</span>成就世尊亦當為我等說阿耨多羅三藐三菩提法我等聞<span class='corr'>已</span>皆共修學世尊我等志願如來知見深心所念佛自證知。</p>
<p style="margin-left:1em">皆<span class='corr'>已</span>成就謂<span class='corr'>已</span>成就大志故請說大法我等志願下自陳大志望說大法也如來知見即所謂一大事也。</p>
</div>
<div class='div-orig'><p>爾時轉輪聖王所將眾中八萬億人見十六王子出家亦求出家王即聽許。</p>
<p>爾時彼佛受沙彌請過二萬劫<span class='corr'>已</span>乃於四眾之中說是大乘經名妙法蓮華教菩薩法佛所護念。</p>
</div>
<div class='div-commentary'><p style="margin-left:1em">過二萬劫乃久嘿斯要以待機也則二萬劫前且說方等般若之教偈云說六波羅蜜及諸神通事是也釋迦現壽八十而四十年說般若等教大通現壽五百萬億那由他劫則宜於二萬劫說也。</p>
</div>
<div class='div-orig'><p>說是經<span class='corr'>已</span>十六沙弥為阿耨多羅三藐三菩提故皆共受持諷誦通利。</p>
</div>
<div class='div-commentary'><p style="margin-left:1em">欣樂大法敬奉宣明。</p>
</div>
<div class='div-orig'><p>說是經時十六菩薩沙弥皆悉信受聲聞眾中亦有信觧其餘眾生千萬億種皆生疑惑。</p>
</div>
<div class='div-commentary'><p style="margin-left:1em">菩薩必信聲聞或信眾生不信所謂上士聞道勤而行之中士聞道若存若亡下士聞道大笑而<span class='corr'>已</span>。</p>
</div>
<div class='div-orig'><p>佛說是經於八千劫未曾休廢說此經<span class='corr'>已</span>即入靜室住於禪定八萬四千劫。</p>
</div>
<div class='div-commentary'><p style="margin-left:1em">未曾休廢者所謂熾然說無間說也。</p>
</div>
<div class='div-orig'><p>是時十六菩薩沙弥知佛入室寂然禪定各陞法座亦於八萬四千劫為四部眾廣說分別妙法華經一一皆度六百萬億那由他恒河沙等眾生示教利喜令發阿耨多羅三藐三菩提心為疑惑之眾曲講也十六王子表在纏八識十六菩薩表出纏八智然有十六者示以八正伏八邪也於八萬劫各度多眾者表既得大通之道則八萬法門無所不通故非唯八正為妙智雖八邪亦妙智也非唯八正之能度雖八邪亦能度也所謂聖性無不通逆順皆方便唯其如此故各能演妙至於窮劫各能度眾至於恒沙不如是不足為大通之道大通智勝佛過八萬四千劫<span class='corr'>已</span>從三昧起徃詣法座安詳而坐普告大眾是十六菩薩沙弥甚為希有諸根通利智慧明了<span class='corr'>已</span>曾供養無量千萬億數諸佛於諸佛所常修梵行受持佛智開示眾生令入其中汝等皆當數數親近而供養之可其所說讚其德行使眾親附也。</p>
<p>所以者何若聲聞辟支佛及諸菩薩能信是十六菩薩所說經法受持不毀者是人皆當得阿耨多羅三藐三菩提如來智慧。</p>
</div>
<div class='div-commentary'><p style="margin-left:1em">三乘得妙則同歸一乘。</p>
</div>
<p class='juan'>妙法蓮華經要觧卷第八終</p></div>
</div><!-- end of div[@id='body'] -->
</body></html>