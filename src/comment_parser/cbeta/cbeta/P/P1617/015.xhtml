<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu34' />
<p class='juan'>妙法蓮華經要觧卷第十五　　　　遠六</p><p class="byline">溫陵開元蓮寺比丘　戒環　解</p>
<div class='div-other'><a id='mulu35' />
<div class='div-orig'><p>隨喜功德品第十八</p>
</div>
<div class='div-commentary'><p style="margin-left:1em">前品分別聞說壽量功德自此至法師不輕三品廣顯聞持正宗功德隨功淺深有暫持圓持精持之序次第廣顯自暫持始也言隨喜者謂未能一心聽讀如說修行但隨其所聞喜為人說隨其所教喜須㬰聞亦獲勝福故為暫持功德。</p>
</div>
<div class='div-orig'><p>爾時彌勒菩薩摩訶薩白佛言世尊若有善男子善女人聞是法華經隨喜者得幾所福而說偈言。</p>

<div class="lg regular" style="margin-left:0em;"><div class='lg-row'>世尊滅度後　其有聞是經　若能隨喜者</div>
<div class='lg-row'>為得幾所福</div>
</div><p>爾時佛告彌勒菩薩摩訶薩阿逸多如來滅後若比丘比丘尼優婆塞優婆夷及餘智者若長若幼聞是經隨喜已從法會出至於餘處若在僧坊若空閑地若城邑巷陌聚落田里如其所聞為父母宗親善有知識隨力演說。</p>
<p>是諸人等聞已隨喜復行轉教餘人聞已亦隨喜轉教如是展轉至第五十。</p>
</div>
<div class='div-commentary'><p style="margin-left:1em">法會初聞從師親授其福最勝隨喜轉教則去師漸遠至第五十言又甚遠而福亦無量如下所校。</p>
</div>
<div class='div-orig'><p>阿逸多其第五十善男子善女人隨喜功德我今說之汝當善聽。</p>
<p>若四百萬億阿僧祗世界六趣四生眾生卵生胎生濕生化生若有形無形有想無想非有想非無想無足二足四足多足如是等在眾生數者有人求福隨其所欲娛樂之具皆給與之一一眾生與滿閻浮提金銀琉璃硨磲碼碯珊瑚琥珀諸妙珍寶及象馬車乘七寶所成宮殿樓閣等。</p>
</div>
<div class='div-commentary'><p style="margin-left:1em">僧祗世界生類不窮而能以寶物等施其福多矣天人鬼畜分為六趣胎卵濕化總為四生而形想等類預焉自胎卵至非無想通該三界十種異生。</p>
</div>
<div class='div-orig'><p>是大施主如是布施滿八十年已而作是念我<span class='corr'>已</span>施眾生娛樂之具隨意所欲然此眾生皆<span class='corr'>已</span>衰老年過八十髮白面皺將死不久我當以佛法而訓導之即集此眾生宣布法化示教利喜一時皆得須陁洹道斯陁含道阿那含道阿羅漢道[書-曰+皿]諸有漏於深禪定皆得自在具八觧脫。</p>
</div>
<div class='div-commentary'><p style="margin-left:1em">既以財施復以法施令得聖果則其福倍多。</p>
</div>
<div class='div-orig'><p>於汝意云何是大施主所得功德寧為多不弥勒白佛言世尊是人功德甚多無量無邊若是施主但施眾生一切樂具功德無量何况令得阿羅漢果。</p>
<p>佛告彌勒我今分明語汝是人以一切樂具施於四百萬億阿僧祇世界六趣眾生又令得阿羅漢果所得功德不如是第五十人聞法華經一偈隨喜功德百分千分百千萬億分不及其一乃至筭數譬喻所不能知。</p>
</div>
<div class='div-commentary'><p style="margin-left:1em">財施外物道果小乘故逈不可及。</p>
</div>
<div class='div-orig'><p>阿逸多如是第五十人展轉聞法華經隨喜功德尚無量無邊阿僧祇何况最初於會中聞而隨喜者其福復勝無量無邊阿僧祇不可得比。</p>
</div>
<div class='div-commentary'><p style="margin-left:1em">又阿逸多若人為是經故徃詣僧坊若坐若立須㬰[聽-王]受緣是功德轉身所生得好上妙象馬車乘珎寶輦轝及乘天宮。</p>
<p style="margin-left:1em">轉身謂後身也上妙車輿即人中勝報及乘天宮即天中勝報故偈云後生天人中。</p>
</div>
<div class='div-orig'><p>若復有人於講法處坐更有人來勸令坐[聽-王]若分座令坐是人功德轉身得帝釋坐處若梵王坐處若轉輪聖王所坐之處。</p>
</div>
<div class='div-commentary'><p style="margin-left:1em">分座勸人則為法心廣故報又勝前。</p>
</div>
<div class='div-orig'><p>阿逸多若復有人語餘人言有經名法華可共徃[聽-王]即受其教乃至須㬰間聞是人功德轉身得與陁羅尼菩薩共生一處。</p>
</div>
<div class='div-commentary'><p style="margin-left:1em">語人轉教利倍廣故報倍勝也十地論說得陁羅尼菩薩居五地。</p>
</div>
<div class='div-orig'><p>利根智慧百千萬世終不瘖瘂口氣不臭舌常無病口亦無病齒不垢黑不黃不踈亦不缺落不差不曲脣不下垂亦不褰縮不麄澁不瘡胗亦不缺壞亦不咼斜不厚不大亦不黧黑無諸可惡鼻不匾[匚@虎]亦不曲戾面色不黑亦不狹長亦不[穴/爪]曲無有一切不可喜相瘖言不成音瘂則塞矣下垂上褰皆脣之惡相脣瘡曰胗口戾曰咼黧亦黑也黎水之黑墨火之黑匾[匚@虎]謂平薄曲戾謂不端[穴/爪]即䧟而曲也一切者通言六根無惡。</p>
<p>唇舌牙齒悉皆嚴好鼻脩高直面貌圓滿眉高而長額廣平正人相具足。</p>
<p>世世所生見佛聞法信受教誨。</p>
</div>
<div class='div-commentary'><p style="margin-left:1em">由轉教善生生不窮。</p>
</div>
<div class='div-orig'><p>阿逸多汝且觀是勸於一人令徃[聽-王]法功德如此何况一心[聽-王]說讀誦而於大眾為人分別如說修行。</p>
</div>
<div class='div-commentary'><p style="margin-left:1em">勸人徃[聽-王]即隨喜之事一心修行即圓持之事隨喜之功既尒圓持之功可知。</p>
</div>
<div class='div-orig'><p>爾時世尊欲重宣此義而說偈言。</p>
<p style="margin-left:0em;text-indent:0em;" class="lg-abnormal"><div class='lg-row'>若人於法會　得聞是經典　乃至於一偈</div>
<div class='lg-row'>隨喜為他說　如是展轉教　至于第五十</div>
<div class='lg-row'>最後人獲福　今當分別之</div>
<div class='lg-row'>如有大施主　供給無量眾　具滿八十嵗</div>
<div class='lg-row'>隨意之所欲　見彼衰老相　髮白而面皺</div>
<div class='lg-row'>齒踈形枯竭　念其死不久　我今應當教</div>
<div class='lg-row'>令得於道果　即為方便說　涅槃真實法</div>
<div class='lg-row'>世皆不牢固　如水沫泡熖　汝等咸應當</div>
<div class='lg-row'>疾生猒離心　諸人聞是法　皆得阿羅漢</div>
<div class='lg-row'>具足六神通　三明八觧脫　最後第五十</div>
<div class='lg-row'>聞一偈隨喜　是人福勝彼　不可為譬喻</div>
<div class='lg-row'>如是展轉聞　其福尚無量　何况於法會</div>
<div class='lg-row'>初聞隨喜者　若有勸一人　將引[聽-王]法華</div>
<div class='lg-row'>言此經深妙　千萬劫難遇　即受教徃[聽-王]</div>
<div class='lg-row'>乃至須㬰聞　斯人之福報　今當分別說</div>
<div class='lg-row'>世世無口患　齒不踈黃黑　唇不厚褰缺</div>
<div class='lg-row'>無有可惡相　舌不乾黑短　鼻高脩且直</div>
<div class='lg-row'>額廣而平正　靣目悉端嚴　為人所喜見</div>
<div class='lg-row'>口氣無臭穢　優鉢華之香　常從其口出</div>
</p></div>
<div class='div-commentary'><p style="margin-left:1em">即六根善報也多說口報者以展轉教誘由口業起。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若故詣僧坊　欲[聽-王]法華經　須㬰聞歡喜</div>
<div class='lg-row'>今當說其福　後生天人中　得妙象馬車</div>
<div class='lg-row'>珍寶之輦輿　及乘天宮殿</div>
</div></div>
<div class='div-commentary'><p style="margin-left:1em">故詣專於引聽。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若於講法處　勸人坐聽經　是福因緣得</div>
<div class='lg-row'>釋梵轉輪座　何况一心聽　觧說其義趣</div>
<div class='lg-row'>如說而修行　其福不可限</div>
</div></div>
<div class='div-commentary'><p style="margin-left:1em">一心修行福見次品。</p>
</div></div>
<div class='div-other'><a id='mulu36' />
<div class='div-orig'><p>妙法蓮華經法師功德品第十九</p>
</div>
<div class='div-commentary'><p style="margin-left:1em">前品隨喜暫特在五種法師方得其一未能一心聽讀如說修行則功未圓也雖獲根智具足而未及六千之報則德未圓也此品行人五種功僃六千德圓堪為模範故命品謂之法師而為圓持功德前法師品依持經人以彰圓記此法師品依持經人以彰圓德名同義別故加功德字別焉。</p>
</div>
<div class='div-orig'><p>爾時佛告常精進菩薩摩訶薩若善男子善女人受持是法華經若讀若誦若觧說若書寫是人當得八百眼功德千二百耳功德八百鼻功德千二百舌功德八百身功德千二百意功德以是功德莊嚴六根皆令清淨持法華者開佛知見則見聞覺知無非真覺證諸實相則色香味觸無非真法以真覺對真法則萬象徹照大千一視故圓持功成即得六根清淨功德自非精心不雜進道不倦未易能致故告常精進菩薩也數有千二八百者眾生世界依噐世界而立以織妄為界故有四方身相遷流故有三世惟世與界二者相涉三世四方宛轉十二依十二數流變三疊成千二百圓持功成每根各全其用故有千二功德然復於中尅定優劣以眼見前傍而不及後鼻息出入闕於中交身合能覺離不知觸皆三分闕一故唯八百功德此乃權依世論數量以顯妙用大略而<span class='corr'>已</span>使由常眼對色而開佛知見常耳聞聲而得其實相則眾塵不隔十方廓然萬象莫逃大千圓照則千二八百之功無足論矣如經云父母所生眼悉見三千界何復三分之闕八百之劣耶故知此體本絕數量也。</p>
<p>是善男子善女人父母所生清淨肉眼見於三千大千世界內外所有山林河海下至阿鼻地獄上至有頂亦見其中一切眾生及業因緣果報生處悉見悉知。</p>
</div>
<div class='div-commentary'><p style="margin-left:1em">父母所生即人人本具者清淨肉眼即眾塵不隔者眾塵不隔則正智現前故大千內外一切色像悉見悉知所謂應眼時如千日萬象不能逃影質者此也問理則然矣事若之何曰六湛圓明本所功德現量如是但隨所證耳夫小羅漢見小千大羅漢見大千辟支見百佛世界菩薩見百千佛界如來見微塵國土非獨果體也阿那律陁不離父母生身而能觀大千猶如掌內則其中一切烏乎不見盖塵消覺淨冥極則一夫何理然而事不然哉楞嚴曰逆彼業流得循圓通與不圓根日劫相倍即不可徇於業流以不圓根而疑經之說也誠知眼力如是則下之五根不假詳諭。</p>
</div>
<div class='div-orig'><p>爾時世尊欲重宣此義而說偈言。</p>
<p style="margin-left:0em;text-indent:0em;" class="lg-abnormal"><div class='lg-row'>若於大眾中　以無所畏心　說是法華經</div>
<div class='lg-row'>汝聽其功德　是人得八百　功德殊勝眼</div>
<div class='lg-row'>以是莊嚴故　其目甚清淨</div>
<div class='lg-row'>父母所生眼　悉見三千界　內外彌樓山</div>
<div class='lg-row'>須弥及鐵圍　并諸餘山林　大海江河水</div>
<div class='lg-row'>下至阿鼻獄　上至有頂處　其中諸眾生</div>
<div class='lg-row'>一切皆悉見</div>
</p></div>
<div class='div-commentary'><p style="margin-left:1em">弥樓此云光明即七金山之一也清淨肉眼有生皆具凡能開佛知見證諸實相則大千一切莫不歷然此其現量也以迹明之人人知見若離前塵本無限礙且日月之高太虛之遠不知其幾千萬里苟無所蔽目能見之而意之所緣其疾俛仰之間再撫四海之外非假賢智凡人能之則六根之用廣大靈通固如是也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>雖未得天眼　肉眼力如是</div>
</p><p>復次常精進若善男子善女人受持此經若讀若誦若觧說若書寫得千二百耳功德以是清淨耳聞三千大千世界下至阿鼻地獄上至有頂其中內外種種語言音聲。</p>
</div>
<div class='div-commentary'><p style="margin-left:1em">六湛實相在眼圓照在耳圓通。</p>
</div>
<div class='div-orig'><p>象聲馬聲牛聲車聲啼哭聲愁歎聲螺聲皷聲鍾聲鈴聲笑聲語聲。</p>
<p>男聲女聲童子聲童女聲法聲非法聲苦聲樂聲凡夫聲聖人聲喜聲不喜聲。</p>
</div>
<div class='div-commentary'><p style="margin-left:1em">循道合理名法無道無義名非法。</p>
</div>
<div class='div-orig'><p>天聲龍聲夜叉聲乾闥婆聲阿脩羅聲迦樓羅聲緊那羅聲摩睺羅伽聲　火聲水聲風聲　地獄聲畜生聲餓鬼聲　比丘聲比丘尼聲　聲聞聲辟支佛聲菩薩聲佛聲。</p>
<p>以要言之三千大千世界中一切內外所有諸聲雖未得天耳以父母所生清淨常耳皆悉聞知如是分別種種音聲而不壞耳根。</p>
</div>
<div class='div-commentary'><p style="margin-left:1em">信謂應耳時如幽谷大小音聲無不足也不壞耳根者雖分別種種而耳根於中本相如故無壞無雜此耳之實相也。</p>
</div>
<div class='div-orig'><p>爾時世尊欲重宣此義而說偈言。</p>
<p style="margin-left:0em;text-indent:0em;" class="lg-abnormal"><div class='lg-row'>父母所生耳　清淨無濁穢</div>
</p></div>
<div class='div-commentary'><p style="margin-left:1em">言父母所生明人人本具不假他求清淨無穢即眾塵不隔無壞無雜者。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>以此常耳聞　三千世界聲　象馬車牛聲</div>
<div class='lg-row'>鐘鈴螺鼓聲　琴瑟箜篌聲　簫笛之音聲</div>
<div class='lg-row'>清淨好歌聲　聽之而不著　無數種人聲</div>
<div class='lg-row'>聞悉能觧了　又聞諸天聲　微妙之歌音</div>
<div class='lg-row'>及聞男女聲　童子童女聲　山川嶮谷中</div>
<div class='lg-row'>迦陵頻伽聲　命命等諸鳥　悉聞其音聲</div>
<div class='lg-row'>地獄眾苦痛　種種椘毒聲　餓鬼飢渴逼</div>
<div class='lg-row'>求索飲食聲　諸阿修羅等　居在大海邊</div>
<div class='lg-row'>自共言語時　出于大音聲　如是說法者</div>
<div class='lg-row'>安住於此間　遙聞是眾聲　而不壞耳根</div>
<div class='lg-row'>十方世界中　禽獸鳴相呼　其說法之人</div>
<div class='lg-row'>於此悉聞之　其諸梵天上　光音及遍淨</div>
<div class='lg-row'>乃至有頂天　言語之音聲　法師住於此</div>
<div class='lg-row'>悉皆得聞之　一切比丘眾　及諸比丘尼</div>
<div class='lg-row'>若讀誦經典　若為他人說　法師住於此</div>
<div class='lg-row'>悉皆得聞之　復有諸菩薩　讀誦於經法</div>
<div class='lg-row'>若為他人說　撰集觧其義　如是諸音聲</div>
<div class='lg-row'>悉皆得聞之　諸佛大聖尊　教化眾生者</div>
<div class='lg-row'>於諸大眾中　演說微妙法　持此法華者</div>
<div class='lg-row'>悉皆得聞之</div>
</div></div>
<div class='div-commentary'><p style="margin-left:1em">頌雜類六對至二眾四聖七科也聽而不著為與響等故能清淨也命命即共命。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>三千大千界　內外諸音聲　下至阿鼻獄</div>
<div class='lg-row'>上至有頂天　皆聞其音聲　而不壞耳根</div>
<div class='lg-row'>其耳聰利故　悉能分別知　持是法華者</div>
<div class='lg-row'>雖未得天耳　但用所生耳　功德<span class='corr'>已</span>如是</div>
</div><p>復次常精進若善男子善女人受持是經若讀若誦若觧說若書寫成就八百鼻功德以是清淨鼻根聞於三千大千世界上下內外種種諸香。</p>
</div>
<div class='div-commentary'><p style="margin-left:1em">清淨言眾塵不隔湛圓故大千俱聞。</p>
</div>
<div class='div-orig'><p>須曼那華香闍提華香末利華香曕蔔華香波羅羅華香赤蓮華香青蓮華香白蓮華香華樹香菓樹香栴檀香沉水香多摩羅[跳-兆+友]香多伽羅香及千萬種和香若抹若丸若塗香持是經者於此間住悉能分別。</p>
</div>
<div class='div-commentary'><p style="margin-left:1em">須曼那此云善稱意薝蔔此云黃花小而香波羅羅云薰花多摩羅䟦云賢無垢香多伽羅木香也。</p>
</div>
<div class='div-orig'><p>又復別知眾生之香象香馬香牛羊等香男香女香童子香童女香及草木叢林香若近若遠所有諸香悉皆得聞分別不錯。</p>
<p>持是經者雖住於此亦聞天上諸天之香波利質多羅拘鞞陁羅樹香及曼陁羅華香摩訶曼陁羅華香曼殊沙華香摩訶曼殊沙華香栴檀沉水種種抹香諸雜華香如是等天香和合所出之香無不聞知。</p>
</div>
<div class='div-commentary'><p style="margin-left:1em">波利質多羅即帝釋園生樹拘鞞陁羅云大遊戲地樹。</p>
</div>
<div class='div-orig'><p>又聞諸天身香釋提桓因在勝殿上五欲娛樂嬉戲時香若在妙法堂上為忉利諸天說法時香若於諸園遊戲時香及餘天等男女身香皆悉遙聞如是展轉乃至梵世上至有頂諸天身香亦皆聞之并聞諸天所燒之香。</p>
</div>
<div class='div-commentary'><p style="margin-left:1em">及聲聞香辟支佛香菩薩香諸佛身香亦皆遙聞知其所在。</p>
</div>
<div class='div-orig'><p>雖聞此香然於鼻根不壞不錯若欲分別為他人說憶念不謬。</p>
</div>
<div class='div-commentary'><p style="margin-left:1em">不壞不錯言無壞無雜也華嚴鬻香長者善能別知天人龍鬼所有諸香治諸病香斷諸惡香乃至一切菩薩差別地位香悉皆了達得調和香法門表於善惡熏習之法一切通達而調治和融以成萬德法身香也今鼻根功德能知天上人間諸香乃至菩薩諸佛身香亦表持法華者能通達異習和融眾妙而證萬德法身之香歟。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>是人鼻清淨　於此世界中　若香若臭物</div>
<div class='lg-row'>種種悉聞知　須曼那闍提　多摩羅栴檀</div>
<div class='lg-row'>沉水及桂香　種種華菓香　及知眾生香</div>
<div class='lg-row'>男子女人香　說法者遠住　聞香知所在</div>
<div class='lg-row'>大勢轉輪王　小轉輪及子　群臣諸宮人</div>
<div class='lg-row'>聞香知所在　身所著珍寶　及地中寶藏</div>
<div class='lg-row'>轉輪王寶女　聞香知所在　諸人嚴身具</div>
<div class='lg-row'>衣服及瓔珞　種種所塗香　聞香知其身</div>
</div></div>
<div class='div-commentary'><p style="margin-left:1em">輪王七寶女寶居一。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>諸天若行坐　遊戲及神變　持是法華者</div>
<div class='lg-row'>聞香悉能知　諸樹華菓實　及蘇油香氣</div>
<div class='lg-row'>持經者住此　悉知其所在　諸山深嶮處</div>
<div class='lg-row'>栴檀樹華敷　眾生在中者　聞香皆能知</div>
<div class='lg-row'>鐵圍山大海　地中諸眾生　持經者聞香</div>
<div class='lg-row'>悉知其所在　阿修羅男女　及其諸眷属</div>
<div class='lg-row'>闘諍遊戲時　聞香皆能知　曠野嶮隘處</div>
<div class='lg-row'>師子象虎狼　野牛水牛等　聞香知所在</div>
<div class='lg-row'>若有懷妊者　未辯其男女　無根及非人</div>
<div class='lg-row'>聞香悉能知　以聞香力故　知其初懷妊</div>
<div class='lg-row'>成就不成就　安樂產福子　以聞香力故</div>
<div class='lg-row'>知男女所念　染欲癡恚心　亦知修善者</div>
<div class='lg-row'>地中眾伏藏　金銀諸珍寶　銅器之所盛</div>
<div class='lg-row'>聞香悉能知　種種諸瓔珞　無能識其價</div>
<div class='lg-row'>聞香知貴賤　出處及所在</div>
<div class='lg-row'>天上諸華等　曼陁曼殊沙　波利質多樹</div>
<div class='lg-row'>聞香悉能知　天上諸宮殿　上中下差別</div>
<div class='lg-row'>眾寶華莊嚴　聞香悉能知　天園林勝殿</div>
<div class='lg-row'>諸觀妙法堂　在中而娛樂　聞香悉能知</div>
</p></div>
<div class='div-commentary'><p style="margin-left:1em">所觀遠達曰觀如所謂諸臺樓觀也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸天若聽法　或受五欲時　來徃行坐臥</div>
<div class='lg-row'>聞香悉能知　天女所著衣　好華香莊嚴</div>
<div class='lg-row'>周旋遊戲時　聞香悉能知　如是展轉上</div>
<div class='lg-row'>乃至於梵世　入禪出禪者　聞香悉能知</div>
<div class='lg-row'>光音遍淨天　乃至于有頂　初生及退沒</div>
<div class='lg-row'>聞香悉能知</div>
</div></div>
<div class='div-commentary'><p style="margin-left:1em">如是展轉上者自六欲天而上也梵世即初禪光音二禪遍淨三禪有頂即色界頂也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸比丘眾等　於法常精進　若坐若經行</div>
<div class='lg-row'>及讀誦經典　或在林樹下　專精而坐禪</div>
<div class='lg-row'>持經者聞香　悉知其所在　菩薩志堅固</div>
<div class='lg-row'>坐禪若讀誦　或為人說法　聞香悉能知</div>
<div class='lg-row'>在在方世尊　一切所恭敬　愍眾而說法</div>
<div class='lg-row'>聞香悉能知　眾生在佛前　聞經皆歡喜</div>
<div class='lg-row'>如法而修行　聞香悉能知</div>
</div></div>
<div class='div-commentary'><p style="margin-left:1em">比丘兼聲聞辟支也在在方謂十方所在。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>雖未得菩薩　無漏法生鼻　而是持經者</div>
<div class='lg-row'>先得此鼻相</div>
</div></div>
<div class='div-commentary'><p style="margin-left:1em">菩薩離分段身則六根皆依無漏法生故鼻身意皆言無漏。</p>
</div>
<div class='div-orig'><p>復次常精進若善男子善女人受持是經若讀若誦若觧說若書寫得千二百舌功德若好若醜若美不美及諸苦澁物在其舌根皆變成上味如天甘露無不美者。</p>
</div>
<div class='div-commentary'><p style="margin-left:1em">好醜苦澁皆属妄塵於此無染得清淨舌則苦澁羙惡皆成法味。</p>
</div>
<div class='div-orig'><p>若以舌根於大眾中有所演說出深妙聲能入其心皆令歡喜快樂。</p>
<p>又諸天子天女釋梵諸天聞是深妙音聲有所演說言論次第皆悉來聽。</p>
<p>及諸龍龍女夜叉夜叉女乾闥婆乾闥婆女阿修羅阿修羅女迦樓羅迦樓羅女緊那羅緊那羅女摩睺羅伽摩睺羅伽女為聽法故皆來親近恭敬供養。</p>
<p>及比丘比丘尼優婆塞優婆夷國王王子群臣眷属小轉輪王大轉輪王七寶千子內外眷属乘其宮殿俱來聽法以是菩薩善說法故婆羅門居士國內人民[書-曰+皿]其形壽隨侍供養。</p>
</div>
<div class='div-commentary'><p style="margin-left:1em">四輪王生時各有金銀銅鐵之輪現於空中自有七寶曰輪寶象寶馬寶珠寶女寶藏寶兵寶又有千子端正勇徤。</p>
</div>
<div class='div-orig'><p>又諸聲聞辟支佛菩薩諸佛常樂見之是人所在方面諸佛皆向其處說法悉能受持一切佛法又能於深妙法音。</p>
<p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>是人舌根淨　終不受惡味　其有所食噉</div>
<div class='lg-row'>悉皆成甘露</div>
</div></div>
<div class='div-commentary'><p style="margin-left:1em">好醜苦澁皆為法味。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>以深淨妙聲　於大眾說法　以諸因緣喻</div>
<div class='lg-row'>引導眾生心　聞者皆歡喜　設諸上供養</div>
<div class='lg-row'>諸天龍夜义　及阿修羅等　皆以恭敬心</div>
<div class='lg-row'>而共來聽法　是說法之人　若欲以妙音</div>
<div class='lg-row'>遍滿三千界　隨意即能至　大小轉輪王</div>
<div class='lg-row'>及千子眷属　合掌恭敬心　常來聽受法</div>
<div class='lg-row'>諸天龍夜叉　羅剎毗舍闍　亦以歡喜心</div>
<div class='lg-row'>常樂來供養　梵天王魔王　自在大自在</div>
<div class='lg-row'>如是諸天眾　常來至其所　諸佛及弟子</div>
<div class='lg-row'>聞其說法音　常念而守護　或時為現身</div>
</div><p>復次常精進若善男子善女人受持是經若讀若誦若觧說若書寫得八百身功德得清淨身如淨琉璃眾生喜見。</p>
</div>
<div class='div-commentary'><p style="margin-left:1em">於是體中能如琉璃不容纖翳則孰不喜見。</p>
</div>
<div class='div-orig'><p>其身淨故三千大千世界眾生生時死時上下好醜生善處惡處悉於中現。</p>
</div>
<div class='div-commentary'><p style="margin-left:1em">淨言不為情塵染蔽也不以情塵自蔽則當體無所不現。</p>
</div>
<div class='div-orig'><p>及鐵圍山大鐵圍山彌樓山摩訶彌樓山等諸山及其中眾生悉於中現下至阿鼻地獄上至有頂所有及眾生悉於中現。</p>
<p>若聲聞辟支佛菩薩諸佛說法皆於身中現其色像。</p>
</div>
<div class='div-commentary'><p style="margin-left:1em">楞嚴云浮塵幻化虛妄稱相妙覺明體常自瑩然含吐十方循業發現故得是體者無所不現雖然理則明矣孰能證耶昔者阿難大眾蒙佛開示身心蕩然得無罣礙各各自知心徧十方含容萬有反觀父母所生之身如太虛一塵巨海一漚起滅無從了然不礙此其證也。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>若持法華者　其身甚清淨　如彼淨琉璃</div>
<div class='lg-row'>眾生皆喜見　又如淨明鏡　悉見諸色像</div>
<div class='lg-row'>菩薩於淨身　皆見世所有　唯獨自明了</div>
<div class='lg-row'>餘人所不見</div>
</div></div>
<div class='div-commentary'><p style="margin-left:1em">常自瑩然含吐十方餘人不見為非<span class='corr'>己</span>智分。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>三千世界中　一切諸群萌　天人阿脩羅</div>
<div class='lg-row'>地獄鬼畜生　如是諸色像　皆於身中現</div>
<div class='lg-row'>諸天等宮殿　乃至於有頂　鐵圍及弥樓</div>
<div class='lg-row'>摩訶弥樓山　諸大海水等　皆於身中現</div>
<div class='lg-row'>諸佛及聲聞　佛子菩薩等　若獨若在眾</div>
<div class='lg-row'>說法悉皆現　雖未得無漏　法性之妙身</div>
<div class='lg-row'>以清淨常體　一切於中現</div>
</div></div>
<div class='div-commentary'><p style="margin-left:1em">無漏性身離於分叚而常體不離分段唯清淨故能現一切嘗觀毗盧十法界圖見其相而不明其義誦法華身根功德聞其義而不達其相今以二法合明則妙相深義觸處昭然矣。</p>
</div>
<div class='div-orig'><p>復次常精進若善男子善女人如來滅後受持是經若讀若誦若觧說若書寫得千二百意功德。</p>
<p>以是清淨意根乃至聞一偈一句通達無量無邊之義。</p>
</div>
<div class='div-commentary'><p style="margin-left:1em">聞一句而達無量義盖無量之義不出一句。</p>
</div>
<div class='div-orig'><p>觧是義<span class='corr'>已</span>能演說一句一偈至於一月四月乃至一嵗諸所說法隨其義趣皆與實相不相違背若說俗間經書治世語言資生業等皆順正法。</p>
</div>
<div class='div-commentary'><p style="margin-left:1em">或一月一際一嵗而演一句偈由意根精了達無量義也九旬談妙盖得諸此西天嵗分三際謂雨際熱際寒際四月即一際也證意實相則諸所說法無非實相故不相違背雖說俗事亦順正法。</p>
</div>
<div class='div-orig'><p>三千大千世界六趣眾生心之所行心所動作心所戲論皆悉知之。</p>
</div>
<div class='div-commentary'><p style="margin-left:1em">由意清淨故他心通也所行即循常心也動作即感變心也戲論即分別心也。</p>
</div>
<div class='div-orig'><p>雖未得無漏智慧而其意根清淨如此是人有所思惟籌量言說皆是佛法無不真實亦是先佛經中所說。</p>
</div>
<div class='div-commentary'><p style="margin-left:1em">為得意根清淨實相與佛同體故。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>是人意清淨　明利無濁穢　以此妙意根</div>
<div class='lg-row'>知上中下法</div>
</div></div>
<div class='div-commentary'><p style="margin-left:1em">上中下即三乘法。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>乃至聞一偈　通達無量義　次第如法說</div>
<div class='lg-row'>月四月至嵗</div>
</div></div>
<div class='div-commentary'><p style="margin-left:1em">即一月四月乃至一嵗。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>是世界內外　一切諸眾生　若天龍及人</div>
<div class='lg-row'>夜又鬼神等　其在六趣中　所念若干種</div>
<div class='lg-row'>持法華之報　一切皆悉知　十方無數佛</div>
<div class='lg-row'>百福莊嚴相　為眾生說法　悉聞能受持</div>
<div class='lg-row'>思惟無量義　說法亦無量　終始不忘錯</div>
<div class='lg-row'>以持法華故　悉知諸法相　隨義識次第</div>
<div class='lg-row'>達名字語言　如所知演說　此人有所說</div>
<div class='lg-row'>皆是先佛法　以演此法故　於眾無所畏</div>
</div></div>
<div class='div-commentary'><p style="margin-left:1em">頌淨意運用冥契實相也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>持法華經者　意根淨若此　雖未得無漏</div>
<div class='lg-row'>先有如是相　結顯根勝也</div>
<div class='lg-row'>是人持此經　安住希有地　為一切眾生</div>
<div class='lg-row'>歡喜而愛敬　能以千萬種　善巧之語言</div>
<div class='lg-row'>分別而說法　持法華經故</div>
</p></div>
<div class='div-commentary'><p style="margin-left:1em">結顯經勝也此經純談諸法實相開佛知見故於六根功德一一發明儻能脫去情塵以清淨根照清淨境遂見山林周帀禽獸鳴呼醭鼻沾唇殊形異意無非實相無非妙法即一身而圓證徧六處而常彰本不欠虧曾無窒礙經文方便駢旁開示行人應須充擴悟入也。</p>
</div></div>
<p class='juan'>妙法蓮華經要觧卷第十五</p>
</div><!-- end of div[@id='body'] -->
</body></html>