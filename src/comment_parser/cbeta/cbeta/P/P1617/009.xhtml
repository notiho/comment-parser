<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu18' />
<p class='juan'>妙法蓮華經要觧卷第九　　　　　曠十</p><p class="byline">溫陵開元蓮寺比丘　戒環　解</p>
<div class='div-orig'><p>佛告諸比丘是十六菩薩常樂說是妙法華經一一菩薩所化六百萬億那由他恒河沙等眾生世世所生與菩薩俱從其聞法悉皆信觧以此因緣得值四萬億諸佛世尊于今不[書-曰+皿]。</p>
</div>
<div class='div-commentary'><p style="margin-left:1em">徵昔所化會今之緣也所化之眾常與師俱者為化緣深故以是得值億萬多佛其緣未[書-曰+皿]今復相值。</p>
</div>
<div class='div-orig'><p>諸比丘我今語汝彼佛弟子十六沙弥今皆得阿耨多羅三藐三菩提於十方國土現在說法有無量百千萬億菩薩聲聞以為眷属其二沙弥東方作佛一名阿閦在歡喜國二名須弥頂。</p>
</div>
<div class='div-commentary'><p style="margin-left:1em">陳十六王子成佛名迹也天地設位道運乎其中聖人法之以開物成務冐天下之道故八方之佛各依一方而示一德所以開物所以成務原始要終則天下之道無不冒矣東方震為動歡喜亦動也阿閦云無動須弥頂又無動之極也經云毀譽不動如須弥此佛出應群動而其體無動又在動國示即動而靜也二佛並化其德相資故雖二名可以合釋或曰八卦乃中夏之書引配竺教豈佛意耶李長者用釋華嚴呂觀文用釋此章或者非之子復蹈襲何也曰竺夏一天下耳壃畿所及方位所同而卦乃天地自然之理獨不同哉伏羲畫之以示人吾佛象之以設法各默得其同耳今經雖無八卦之文顯有八方之象借事明理烏乎不可而必拘墟詆呰非達士也昔五百應真各觧佛言而問誰當佛意佛言皆非我意眾曰不當佛意將無得罪佛言雖非我意各順正理堪為聖教有福無罪吾唯守此以當或者之非。</p>
</div>
<div class='div-orig'><p>東南方二佛一名師子音二名師子相。</p>
</div>
<div class='div-commentary'><p style="margin-left:1em">東南巽為柔順師子音者所說無畏師子相者所示無畏此佛以慈柔應物以無畏說法。</p>
</div>
<div class='div-orig'><p>南方二佛一名虛空住二名常滅。</p>
</div>
<div class='div-commentary'><p style="margin-left:1em">南方离為虛明虛空住者體至虛以應群實也常滅者了一切法當體虛凝即寂滅相不復更滅是謂常滅。</p>
</div>
<div class='div-orig'><p>西南方二佛一名帝相二名梵相。</p>
</div>
<div class='div-commentary'><p style="margin-left:1em">西南坤為資生帝相者神出而應物為帝梵淨也此佛以神應物物資以生而其德常淨不累於物。</p>
</div>
<div class='div-orig'><p>西方二佛一名阿弥陁二名度一切世間苦惱。</p>
</div>
<div class='div-commentary'><p style="margin-left:1em">西方兊為毀折阿弥陁云無量壽世間苦惱即生死無常也此佛於毀折之際示無量壽則了無生死以救度世間生死苦惱。</p>
</div>
<div class='div-orig'><p>西北方二佛一名多摩羅䟦栴檀香神通二名須弥相。</p>
</div>
<div class='div-commentary'><p style="margin-left:1em">西北乾為剛徤多摩羅栴檀香清遠潛通以比神通須弥相亦無動義此佛神通應物如乾道不息寂然不動感而遂通。</p>
</div>
<div class='div-orig'><p>北方二佛一名雲自在二名雲自在王。</p>
</div>
<div class='div-commentary'><p style="margin-left:1em">北方坎為險䧟雲自在謂無心而利物雲自在王又自在之至也此佛以無緣慈覆陰利澤險難眾生而無心無着如雲之自在。</p>
</div>
<div class='div-orig'><p>東北方佛名壞一切世間怖畏。</p>
</div>
<div class='div-commentary'><p style="margin-left:1em">東北艮為萬物成始成終之所始終之理在物為成壞在人為生死乃世間之所怖畏也此佛於生死畏中以一真凝常之道開覺群物使達其無始無終而入於不死不生則世間怖畏壞滅矣。</p>
</div>
<div class='div-orig'><p>第十六我釋迦牟尼佛於娑婆國土成阿耨多羅三藐三菩提。</p>
</div>
<div class='div-commentary'><p style="margin-left:1em">釋迦牟尼云能仁寂默謂其德仁濟群類其道寂默無為以示化堪忍故號能仁此繼東北方而特摽者大覺雖具成始成終之德而其道圓應不滯方隅無始無終為眾德之總故也盖自無動而出應群動能柔能剛說示無畏虛己應物現壽運神乃至濟險滅怖無非釋迦隨宜之行故歷言八方佛德而以釋迦總之斯乃範圍天地曲成萬物無方無體之至德也非成無上正道何以與此故曰釋迦牟尼於娑婆國成阿耨菩提。</p>
</div>
<div class='div-orig'><p>諸比丘我等為沙弥時各各教化無量百千萬億恒河沙等眾生從我聞法為阿耨多羅三藐三菩提此諸眾生于今有住聲聞地者我常教化阿耨多羅三藐三菩提是諸人等應以是法漸入佛道。</p>
</div>
<div class='div-commentary'><p style="margin-left:1em">明昔因今緣使知功行<span class='corr'>已</span>深而成就之也舉為沙弥所化明昔因也于今所化明今緣也應以是法漸入佛道即成就之也。</p>
</div>
<div class='div-orig'><p>所以者何如來智慧難信難觧。</p>
</div>
<div class='div-commentary'><p style="margin-left:1em">釋上既曠劫蒙教今猶漸入者以如來智慧難信觧故然眾生莫不有如來智慧而難觧若此者塵習自障故也以今人觀之幸聞正法不無宿因安知吾徒非智勝之遺塵非未來之弟子然緣障尚稠道果渺邈即曠劫蒙教今猶漸入者也若能勤進猶可庶幾設復退墮又安知未來之期比前塵劫不復過於是數耶然則所謂難觧者非佛智之難機自難耳。</p>
</div>
<div class='div-orig'><p>爾時所化無量恒河沙等眾生者汝等諸比丘及我滅度後未來世中聲聞弟子是也。</p>
</div>
<div class='div-commentary'><p style="margin-left:1em">上明蒙化之因此指所化之人。</p>
</div>
<div class='div-orig'><p>我滅度後復有弟子不聞是經不知不覺菩薩所行自於所得功德生滅度想當入涅槃我於餘國作佛更有異名是人雖生滅度之想入於涅槃而於彼土求佛智慧得聞是經唯以佛乘而得滅度更無餘乘除諸如來方便說法。</p>
</div>
<div class='div-commentary'><p style="margin-left:1em">上云未來聲聞謂曾蒙化者此云復有弟子言未蒙化者其因緣展轉終當遇佛而依一乘得度也餘國作佛者示滅於此而應緣於彼也更有異名者華嚴云如來名迹應眾生心各各不同於一四天下乃至十方各各十千是也。</p>
</div>
<div class='div-orig'><p>諸比丘若如來自知涅槃時到眾又清淨信觧堅固了達空法深入禪定便集諸菩薩及聲聞眾為說是經世間無有二乘而得滅度唯一佛乘得滅度耳。</p>
</div>
<div class='div-commentary'><p style="margin-left:1em">前明始權此會終實也涅槃時到言化緣將畢眾又清淨言根機<span class='corr'>已</span>熟眾清淨者<span class='corr'>已</span>於藏教斷惑除結也信堅固者<span class='corr'>已</span>於通教心相體信也了達空法謂<span class='corr'>已</span>悟般若深入禪定謂妙造玄源如此則諸病已除醫方亦遣故廢二權特明一實得滅度者得真常道果也。</p>
</div>
<div class='div-orig'><p>比丘當知如來方便深入眾生之性知其志樂小法深着五欲為是等故說於涅槃是人若聞則便信受。</p>
</div>
<div class='div-commentary'><p style="margin-left:1em">為樂小者權說小果彼便信受如滯化城。</p>
</div>
<div class='div-orig'><p>譬如五百由旬險難惡道曠絕無人怖畏之處。</p>
</div>
<div class='div-commentary'><p style="margin-left:1em">譬諸生死煩惱惡道險難長遠也五百由旬舊說尤多今取二乘斷三界結惑離分段生死證有餘涅槃是過三百由旬而至化城然尚滯變易生死若回心向大進至七地斷[書-曰+皿]習氣是過四百由旬近於寶所又進八地<span class='corr'>已</span>上斷[書-曰+皿]無明離變易生死證無餘涅槃是過五百由旬到寶所也曠絕無人等譬生死長遠無真知見妄起怖畏。</p>
</div>
<div class='div-orig'><p>若有多眾欲過此道至珍寶處。</p>
</div>
<div class='div-commentary'><p style="margin-left:1em">譬三乘求佛。</p>
</div>
<div class='div-orig'><p>有一導師聰慧明達善知險道通塞之相將道眾人欲過此難。</p>
</div>
<div class='div-commentary'><p style="margin-left:1em">導師指津之人譬釋尊也通斯進之塞斯止之通譬斷惑塞譬起障又善則通惡則塞乃可無難。</p>
</div>
<div class='div-orig'><p>所將人眾中路懈退白導師言我等疲極而復怖畏不能復進前路猶遠今欲退還。</p>
</div>
<div class='div-commentary'><p style="margin-left:1em">譬二乘求道難進易退。</p>
</div>
<div class='div-orig'><p>導師多諸方便而作是念此等可愍云何捨大珎寶而欲退還作是念<span class='corr'>已</span>以方便力於險道中過三百由旬化作一城告眾人言汝等勿怖莫得退還今此大城可於中止隨意所作若入是城快得安隱若能前至寶所亦可得去。</p>
</div>
<div class='div-commentary'><p style="margin-left:1em">譬因二乘斷三界結惑後息以小果而進之智地也隨意所作即任力所能漸得入道之義。</p>
</div>
<div class='div-orig'><p>是時疲極之眾心大歡喜嘆未曾有我等今者免斯惡道快得安隱。</p>
</div>
<div class='div-commentary'><p style="margin-left:1em">稱願息之心故也於是眾人前入化城生已度想生安隱想樂小忘大。</p>
</div>
<div class='div-orig'><p>爾時導師知此人眾既得止息無復疲倦即滅化城語眾人言汝等去來寶處在近向者大城我所化作為止息耳。</p>
</div>
<div class='div-commentary'><p style="margin-left:1em">化非真有故斯須即滅唯寶所為真權非實有故終竟而廢唯一乘為實。</p>
</div>
<div class='div-orig'><p>諸比丘如來亦復如是今為汝等作大導師知諸生死煩惱惡道險難長遠應去應度若眾生但聞一佛乘者則不欲見佛不欲親近便作是念佛道長遠久受勤苦乃可得成。</p>
</div>
<div class='div-commentary'><p style="margin-left:1em">若但聞一乘而無權濟則厭大而不欲見佛憚煩而憂其道遠故須權濟也上言惡道長遠此言佛道長遠者上以正見觀眾生此以倒見觀佛道故也佛道初不遠人本無修證特由生死背馳復之之難故見其長遠惑業積障治之之難故見其勤苦則長遠勤苦由倒妄起何關於道哉苟無生死無惑業則當體凝淨何復何治長遠之見勤苦之功了無所施矣昧者不知出此而致咎佛道遂生懈退大覺所以敘其倒見而誘進之。</p>
</div>
<div class='div-orig'><p>佛知是心怯弱下劣以方便力而於中道為止息故說二涅槃。</p>
</div>
<div class='div-commentary'><p style="margin-left:1em">中道即大小乘之中間也二涅槃即二乘涅槃下云二地是也。</p>
</div>
<div class='div-orig'><p>若眾生住於二地如來爾時即便為說汝等所作未辦汝所住地近於佛慧當觀察籌量所得涅槃非真實也但是如來方便之力於一佛乘分別說三如彼導師為止息故化作大城既知息已而告之言寶處在近此城非實我化作耳。</p>
</div>
<div class='div-commentary'><p style="margin-left:1em">住於二地謂滯二乘權果而不知進故語之佛慧令觀察籌量而進取實果也。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>大通智勝佛　十劫坐道塲　佛法不現前</div>
<div class='lg-row'>不得成佛道　諸天神龍王　阿脩羅眾等</div>
<div class='lg-row'>常雨於天華　以供養彼佛　諸天擊天皷</div>
<div class='lg-row'>并作眾技樂　香風吹萎華　更雨新好者</div>
<div class='lg-row'>過十小劫已　乃得成佛道　諸天及世人</div>
<div class='lg-row'>心皆懷踊躍　彼佛十六子　皆與其眷属</div>
<div class='lg-row'>千萬億圍遶　俱行至佛所　頭靣禮佛足</div>
<div class='lg-row'>而請轉法輪　聖師子法雨　充我及一切</div>
<div class='lg-row'>世尊甚難值　久遠時一現　為覺悟群生</div>
<div class='lg-row'>震動於一切</div>
</div></div>
<div class='div-commentary'><p style="margin-left:1em">聖師子者讚聖力無畏也世尊難值<span class='corr'>已</span>下頌出世本懷而請法。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>東方諸世界　五百萬億國　梵宮殿光曜</div>
<div class='lg-row'>昔所未曾有　諸梵見此相　尋來至佛所</div>
<div class='lg-row'>散華以供養　并奉上宮殿　請佛轉法輪</div>
<div class='lg-row'>以偈而讚歎　佛知時未至　受請默然坐</div>
<div class='lg-row'>三方及四維　上下亦復爾　散華奉宮殿</div>
<div class='lg-row'>請佛轉法輪　世尊甚難值　願以本慈悲</div>
<div class='lg-row'>廣開甘露門　轉無上法輪　無量慧世尊</div>
<div class='lg-row'>受彼眾人請　為宣種種法　四諦十二緣</div>
<div class='lg-row'>無明至老死　皆從生緣有　如是眾過患</div>
<div class='lg-row'>汝等應當知</div>
</div></div>
<div class='div-commentary'><p style="margin-left:1em">無明至老死舉十二因緣也皆從生緣有明無生即無眾過患也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>宣暢是法時　六百萬億姟　得[書-曰+皿]諸苦際</div>
<div class='lg-row'>皆成阿羅漢</div>
</div></div>
<div class='div-commentary'><p style="margin-left:1em">頌初會聞法獲益之利根也風俗通云十萬曰億十億曰兆十兆曰京十京曰姟姟為總大之數即所謂那由他也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>第二說法時　千萬恒沙眾　於諸法不受</div>
<div class='lg-row'>亦得阿羅漢　從是後得道　其數無有量</div>
<div class='lg-row'>萬億劫筭數　不能得其邊</div>
</div></div>
<div class='div-commentary'><p style="margin-left:1em">頌次第獲益中下之根。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>時十六王子　出家作沙弥　皆共請彼佛</div>
<div class='lg-row'>演說大乘法　我等及營從　皆當成佛道</div>
<div class='lg-row'>願得如世尊　慧眼第一淨</div>
</div></div>
<div class='div-commentary'><p style="margin-left:1em">小乘慧眼未免緣影求其第一清淨無如世尊故願得之。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛知童子心　宿世之所行　以無量因緣</div>
<div class='lg-row'>種種諸譬喻　說六波羅蜜　及諸神通事</div>
<div class='lg-row'>分別真實法　菩薩所行道　說是法華經</div>
<div class='lg-row'>如恒河沙偈</div>
</div></div>
<div class='div-commentary'><p style="margin-left:1em">知童子心即前云深心所念佛自證知也說六波羅蜜等即前云過二萬劫之事也六波羅蜜即般若教諸神通事即方等教且分別實法為大乘之始而<span class='corr'>已</span>過是<span class='corr'>已</span>後乃說法華然有如恒沙偈者妙法應機廣略不同故釋迦則一期而說燈明八十劫說大通八千劫說今經止於二十八品常不輕於威音則聞二十千萬億偈喜見於日月淨明德則聞八百萬億阿閦婆偈盖各隨其緣之賖促根之廣狹故說有<span class='corr'>豐</span>約其實稱性之法無所終窮是以華嚴有三部之文而一字法門書海墨而不[書-曰+皿]則恒沙之偈不為多也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>彼佛說經<span class='corr'>已</span>　靜室入禪定　一心一處坐</div>
<div class='lg-row'>八萬四千劫　是諸沙弥等　知佛禪未出</div>
<div class='lg-row'>為無量億眾　說佛無上慧　各各坐法座</div>
<div class='lg-row'>說是大乘經　於佛宴寂後　宣揚助法化</div>
<div class='lg-row'>一一沙弥等　所度諸眾生　有六百萬億</div>
<div class='lg-row'>恒河沙等眾　彼佛滅度後　是諸聞法者</div>
<div class='lg-row'>在在諸佛土　常與師俱生</div>
</div></div>
<div class='div-commentary'><p style="margin-left:1em">因法華緣世世相值。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>是十六沙弥　具足行佛道　今現在十方</div>
<div class='lg-row'>各得成正覺　爾時聞法者　各在諸佛所</div>
<div class='lg-row'>其有住聲聞　漸教以佛道　我在十六數</div>
<div class='lg-row'>曾亦為汝說　是故以方便　引汝趣佛慧</div>
</div></div>
<div class='div-commentary'><p style="margin-left:1em">明遠緣深功而成就之也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>以是本因緣　今說法華經　令汝入佛道</div>
<div class='lg-row'>慎勿懷驚懼　譬如險惡道　逈絕多毒獸</div>
<div class='lg-row'>又復無水草　人所怖畏處　無數千萬眾</div>
<div class='lg-row'>欲過此險道　其路甚曠遠　經五百由旬</div>
</div></div>
<div class='div-commentary'><p style="margin-left:1em">毒獸譬生死煩惱水草譬菩提資粮。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>時有一導師　強識有智慧　明了心决定</div>
<div class='lg-row'>在險濟眾難　眾人皆疲倦　而白導師言</div>
<div class='lg-row'>我等今頃之　於此欲退還　導師作是念</div>
<div class='lg-row'>此軰甚可愍　如何欲退還　而失大珎寶</div>
<div class='lg-row'>尋時思方便　當設神通力　化作大城郭</div>
<div class='lg-row'>莊嚴諸舍宅　周帀有園林　渠流及浴池</div>
<div class='lg-row'>重門高樓閣　男女皆充滿　即作是化<span class='corr'>已</span></div>
<div class='lg-row'>慰眾言勿懼　汝等入此城　各可隨所樂</div>
</div></div>
<div class='div-commentary'><p style="margin-left:1em">前止云化作一城即通譬道果此又云郭及舍宅男女等者詳譬果中德用也國邑有城重城為郭城以郭為防果以德為輔舍宅譬依止之德以畢竟空寂為莊嚴園林譬庇頼之德以無漏法樹為周帀浴池譬潔淨之德以八觧定水為渠流樓閣譬超達之德以空無相無作為重門男女充滿即所謂善心誠實男慈悲心為女也然此譬二乘果德而有似大乘之德者乃以似量權進之耳故總依化城為言及乎即滅化城則此等皆滅譬二乘之德曾無實證終歸壞滅也世之學者以比智知道以似量見性緣無實證亦若是矣。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸人既入城　心皆大歡喜　皆生安隱想</div>
<div class='lg-row'>自謂<span class='corr'>已</span>得度　導師知息已　集眾而告言</div>
<div class='lg-row'>汝等當前進　此是化城耳　我見汝疲極</div>
<div class='lg-row'>中路欲退還　故以方便力　權化作此城</div>
<div class='lg-row'>汝今勤精進　當共至寶所　我亦復如是</div>
<div class='lg-row'>為一切導師　見諸求道者　中路而懈廢</div>
<div class='lg-row'>不能度生死　煩惱諸險道　故以方便力</div>
<div class='lg-row'>為息說涅槃　言汝等苦滅　所作皆<span class='corr'>已</span>辦</div>
</div></div>
<div class='div-commentary'><p style="margin-left:1em">此云<span class='corr'>已</span>辦乃權進之及其住於二地即實說未辦。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>既知到涅槃　皆得阿羅漢　爾乃集大眾</div>
<div class='lg-row'>為說真實法</div>
</div></div>
<div class='div-commentary'><p style="margin-left:1em">如科。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸佛方便力　分別說三乘　唯有一佛乘</div>
<div class='lg-row'>息處故說二　今為汝說實　汝所得非滅</div>
</div></div>
<div class='div-commentary'><p style="margin-left:1em">此令觀察籌量所得非真。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>為佛一切智　當發大精進　汝證一切智</div>
<div class='lg-row'>十力等佛法　具三十二相　乃是真實滅</div>
</div></div>
<div class='div-commentary'><p style="margin-left:1em">勉之令趣實果也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸佛之導師　為息說涅槃　既知是息<span class='corr'>已</span></div>
<div class='lg-row'>引入於佛慧</div>
</div></div>
<div class='div-commentary'><p style="margin-left:1em">總結化城一品意義也。</p>
</div></div>
<p class='juan'>妙法蓮華經要觧卷第九終</p>
</div><!-- end of div[@id='body'] -->
</body></html>