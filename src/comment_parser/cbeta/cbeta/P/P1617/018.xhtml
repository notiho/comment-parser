<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu43' />
<p class='juan'>妙法蓮華經要觧卷第十八　　　　遠九</p><p class="byline">溫陵開元蓮寺比丘　戒環　觧</p>
<div class='div-other'><a id='mulu44' />
<div class='div-orig'><p>妙音菩薩品第二十四</p>
</div>
<div class='div-commentary'><p style="margin-left:1em">妙音者深體妙法能以妙音隨應演說而流通是道者也名雖妙音實彰妙行觀其徃昔植因於雲雷音王佛所獻樂奉鉢蘄在妙音說法妙行隨應故報生宿智佛國果能有是神力今使學者體其妙行而隨應說法闡揚斯道故說妙音品為妙行流通夫體妙音則不滯言詮能隨應則不[戶@句]心迹不滯不[戶@句]所以為妙行也繼此復有圓行常行而次前苦行說者將欲以行成德必精心苦志然後造妙造妙然後能圓能圓然後真契普賢常行<span class='corr'>已</span>如前觧。</p>
</div>
<div class='div-orig'><p>爾時釋迦牟尼佛放大人相肉髻光明及放眉間白毫相光遍照東方百八萬億那由他恒河沙等諸佛世界。</p>
</div>
<div class='div-commentary'><p style="margin-left:1em">開會及召分身但放眉間毫相今召妙音乃兼放肉髻光者肉髻為無見頂相為最上果光盖將宣示妙圓之行乃極果行相故以極果之光召現也佛有九十七種大人相肉髻頂其一。</p>
</div>
<div class='div-orig'><p>過是數已有世界名淨光莊嚴其國有佛號淨華宿王智如來應供正遍知明行足善逝世間觧無上士調御丈夫天人師佛世尊為無量無邊菩薩大眾恭敬圍遶而為說法釋迦牟尼佛白毫光明遍照其國。</p>
</div>
<div class='div-commentary'><p style="margin-left:1em">華嚴舉菩薩所從來國表所行之行本所事佛表所證之果淨光莊嚴即依智之行也淨華宿智即依行之智也智行互嚴因果合體妙音妙行依此示現。</p>
</div>
<div class='div-orig'><p>爾時一切淨光莊嚴國中有一菩薩名曰妙音久<span class='corr'>已</span>植眾德本供養親近無量百千萬億諸佛而悉成就甚深智慧。</p>
</div>
<div class='div-commentary'><p style="margin-left:1em">植德供佛成就深智言福慧兩足。</p>
</div>
<div class='div-orig'><p>得妙幢相三昧法華三昧淨德三昧宿王戲三昧無緣三昧智印三昧觧一切眾生語言三昧集一切功德三昧清淨三昧神通遊戲三昧慧炬三昧莊嚴王三昧淨光明三昧淨藏三昧不共三昧日旋三昧得如是等百千萬億恒河沙等諸大三昧。</p>
</div>
<div class='div-commentary'><p style="margin-left:1em">三昧此云正定圓覺云三昧正受者謂正定中受用之法簡異邪受非謂梵語三昧此云正受也故寶積云三昧及正受妙幢相者摧邪表正而不住相也法華三昧深入一乘證諸實相淨德三昧眾德真淨物莫能染宿正戲者本智自在無所滯著無緣則照而常寂智印叅合萬法觧一切語言謂了皆真說集一切功德謂萬德圓備清淨三昧纖塵不立神通遊戲變現自在慧炬以能破癡暗莊嚴王以總攝妙行淨光明者得妙智明淨藏者得法眼藏不共謂二乘不及日旋則大千圓照得如是等河沙三昧謂交徹融攝重重無[書-曰+皿]皆妙音所具也由具此故能成妙行流通妙法。</p>
</div>
<div class='div-orig'><p>釋迦牟尼佛光照其身即白淨華宿王智佛言世尊我當徃詣娑婆世界禮拜親近供養釋迦牟尼佛及見文殊師利法王子菩薩藥王菩薩勇施菩薩宿王華菩薩上行意菩薩莊嚴王菩薩藥上菩薩。</p>
</div>
<div class='div-commentary'><p style="margin-left:1em">此皆靈山法眾。</p>
</div>
<div class='div-orig'><p>爾時淨華宿王智佛告妙音菩薩汝莫輕彼國生下劣想善男子彼娑婆世界高下不平土石諸山穢惡充滿佛身卑小諸菩薩眾其形亦小而汝身四萬二千由旬我身六百八十萬由旬汝身第一端正百千萬福光明殊妙是故汝徃莫輕彼國若佛菩薩及國土生下劣想妙音菩薩白其佛言世尊我今諸娑婆世界皆是如來之力如來神通遊戲如來功德智慧莊嚴。</p>
</div>
<div class='div-commentary'><p style="margin-left:1em">娑婆佛身乃隱勝現劣比光嚴勝身在分別心遂生劣想如來正見本絕異同故宿王以彼此異迹為告而妙音以如來三德而荅示無劣想也三德皆稱如來者謂今我所徃其力用其神變其莊嚴皆假如來之德皆出如實之道則於一切法無不如矣何復勝劣之異哉是以現種種形說種種法而於神通智慧無所損减為如故也。</p>
</div>
<div class='div-orig'><p>於是妙音菩薩不起于座身不動搖而入三昧以三昧力於耆闍崛山去法座不遠化作八萬四千眾寶蓮華閻浮檀金為莖白銀為葉金剛為鬚甄叔迦寶以為其臺。</p>
</div>
<div class='div-commentary'><p style="margin-left:1em">將與八萬菩薩俱共發來故先現此瑞甄叔迦此云鸚鵡寶赤如其觜故。</p>
</div>
<div class='div-orig'><p>爾時文殊師利法王子見是蓮華而白佛言世尊是何因緣先現此瑞有若干千萬蓮華閻浮檀金為莖白銀為葉金剛為鬚甄叔迦寶以為其臺。</p>
</div>
<div class='div-commentary'><p style="margin-left:1em">此皆行境依智示現故假文殊智體而問。</p>
</div>
<div class='div-orig'><p>爾時釋迦牟尼佛告文殊師利是妙音菩薩摩訶薩欲從淨華宿王智佛國與八萬四千菩薩圍遶而來至此娑婆世界供養親近禮拜於我亦欲供養[聽-王]法華經。</p>
<p>文殊師利白佛言世尊是菩薩種何善本修何功德而能有是大神通力行何三昧願為我等說是三昧名字我等亦欲勤修行之行此三昧乃能見是菩薩色相大小威儀進止唯願世尊以神通力彼菩薩來令我得見。</p>
</div>
<div class='div-commentary'><p style="margin-left:1em">請問之辭皆為機發。</p>
</div>
<div class='div-orig'><p>爾時釋迦牟尼佛告文殊師利此久滅度多寶如來當為汝等而現其相時多寶佛告彼菩薩善男子來文殊師利法王子欲見汝身文殊願世尊以神通力為現妙音而世尊反命多寶者多寶以神通願力在處證經欲假其神通願力故也。</p>
<p>于時妙音菩薩於彼國沒與八萬四千菩薩俱共發來。</p>
</div>
<div class='div-commentary'><p style="margin-left:1em">與八萬四千菩薩俱來者示妙行隨應廣化塵勞也。</p>
</div>
<div class='div-orig'><p>所經諸國六種震動皆悉雨於七寶蓮華百千天樂不鼓自鳴。</p>
</div>
<div class='div-commentary'><p style="margin-left:1em">蓮華遍雨天樂自鳴表妙行隨處示現妙音離於作意。</p>
</div>
<div class='div-orig'><p>是菩薩目如廣大青蓮華葉正使和合百千萬月其面貌端正復過於此身真金色無量百千功德莊嚴威德熾盛光明照曜諸相具足如那羅延堅固之身。</p>
</div>
<div class='div-commentary'><p style="margin-left:1em">此言其四萬二千由旬之相好也和合猶聚集也肇法師云那羅延天力士名端正殊妙志力雄猛。</p>
</div>
<div class='div-orig'><p>入七寶臺上昇虛空去地七多羅樹諸菩薩眾恭敬圍遶而來詣此娑婆世界耆闍崛山到已下七寶臺以價直百千瓔珞持至釋迦牟尼佛所頭面禮足奉上瓔珞。</p>
</div>
<div class='div-commentary'><p style="margin-left:1em">示以法寶莊嚴法身。</p>
</div>
<div class='div-orig'><p>而白佛言世尊淨華宿王智佛問訊世尊少病少惱起居輕利安樂行不四大調和不世事可忍不眾生易度不無多貪欲嗔恚愚癡嫉妬慳慢不無不孝父母不敬沙門邪見不善心不攝五情不世尊眾生能降伏諸魔怨不。</p>
</div>
<div class='div-commentary'><p style="margin-left:1em">問示居堪忍事也貪恚癡慢等皆堪忍難度之事五情言五欲諸魔言五陰。</p>
</div>
<div class='div-orig'><p>久滅度多寶如來在七寶塔中來[聽-王]法不又問訊多寶如來安隱少惱堪忍久住不。</p>
</div>
<div class='div-commentary'><p style="margin-left:1em">上皆宿王傳問之辭。</p>
</div>
<div class='div-orig'><p>世尊我今欲見多寶佛身唯願世尊示我令見。</p>
</div>
<div class='div-commentary'><p style="margin-left:1em">寶塔高遠仗佛求見表尊敬耳佛於囑累品從法座起時<span class='corr'>已</span>出塔故云多寶佛塔還可如故舊謂二佛至此尚同座而妙音能見釋迦不見多寶徒搆疑難。</p>
</div>
<div class='div-orig'><p>爾時釋迦牟尼佛語多寶佛是妙音菩薩欲得相見時多寶佛告妙音言善哉善哉汝能為供養釋迦牟尼佛及[聽-王]法華經并見文殊師利等故來至此。</p>
<p>爾時華德菩薩白佛言世尊是妙音菩薩種何善根修何功德有是神力。</p>
</div>
<div class='div-commentary'><p style="margin-left:1em">華德即妙莊嚴王後身欲助揚妙因故發此問。</p>
</div>
<div class='div-orig'><p>佛告華德菩薩過去有佛名雲雷音王多陁阿伽度阿羅訶三藐三佛陁國名現一切世間劫名喜見。</p>
</div>
<div class='div-commentary'><p style="margin-left:1em">佛名雲雷音者一音利潤開覺群動也國名現一切世間若根身器界皆能隨應也劫名依上而立由利潤隨應故時眾喜見。</p>
</div>
<div class='div-orig'><p>妙音菩薩於萬二千嵗以十萬種伎樂供養雲雷音王佛并奉上八萬四千七寶鉢以是因緣果報今生淨華宿王智佛國有是神力。</p>
</div>
<div class='div-commentary'><p style="margin-left:1em">樂宣法音鉢為應器樂獻十萬種伎者示欲廣宣妙法也鉢奉八萬四千者示欲應化塵勞也故今果有妙音隨應之神。</p>
</div>
<div class='div-orig'><p>華德於汝意云何爾時雲雷音王佛所妙音菩薩伎樂供養奉上寶器者豈異人乎今此妙音菩薩摩訶薩是。</p>
<p>華德是妙音菩薩已曾供養親近無量諸佛久植德本又值恒河沙等百千萬億那由他佛。</p>
<p>華德汝但見妙音菩薩其身在此而是菩薩現種種身處處為諸眾生說是經典。</p>
</div>
<div class='div-commentary'><p style="margin-left:1em">妙音觀音應化皆能現十界身自天人獄鬼畜脩羅名六凡聲聞辟支菩薩佛名四聖是為十界。</p>
</div>
<div class='div-orig'><p>或現梵王身或現帝釋身或現自在天身或現大自在天身或現天大將軍身或現毗沙門天王身。</p>
<p>或現轉輪聖王身或現諸小王身或現長者身或現居士身或現宰官身或現婆羅門身或現比丘比丘尼優婆塞優婆夷身。</p>
<p>或現長者居士婦女身或現宰官婦女身或現婆羅門婦女身或現童男童女身。</p>
<p>或現天龍夜义乾闥婆阿脩羅迦樓羅緊那羅摩睺羅伽人非人等身而說是經。</p>
</div>
<div class='div-commentary'><p style="margin-left:1em">諸有地獄餓鬼畜生及眾難處皆能救濟諸應皆言現身說經獨於惡趣不言者惡趣方沉幽昏無由聞經但以神力救濟而已。</p>
</div>
<div class='div-orig'><p>乃至於三後宮變為女身而說是經。</p>
<p>華德是妙音菩薩能救護娑婆世界諸眾生者是妙音菩薩如是種種變化現身在此娑婆國土為諸眾生說是經典於神通變化智慧無所損減是菩薩以若干智慧明照娑婆世界令一切眾生各得所知於十方恒河沙世界中亦復如是。</p>
</div>
<div class='div-commentary'><p style="margin-left:1em">此有三節初牒在此娑婆救濟二牒神變智照之功三牒此方如是十方亦然是謂廣顯也言種種變化而神智無損者前所謂得如來三德能一切如故也言智慧明照者方便開導也各得所知者隨類各觧也。</p>
</div>
<div class='div-orig'><p>若應以聲聞形得度者現聲聞形而為說法應以辟支佛形得度者現辟支佛形而為說法應以菩薩形得度者現菩薩形而為說法應以佛形得度者即現佛形而為說法如是種種隨所應度而為現形乃至應以滅度而得度者示現滅度。</p>
<p>華德妙音菩薩摩訶薩成就大神通智慧之力其事如是。</p>
<p>爾時華德菩薩白佛言世尊是妙音菩薩深種善根世尊是菩薩住何三昧而能如是在所變現度脫眾生。</p>
<p>佛告華德菩薩善男子其三昧名現一切色身妙音菩薩住是三昧中能如是饒益無量眾生。</p>
</div>
<div class='div-commentary'><p style="margin-left:1em">如淨摩尼隨方現色妙行流通期至於此。</p>
</div>
<div class='div-orig'><p>說是妙音菩薩品時與妙音菩薩俱來者八萬四千人皆得現一切色身三昧此娑婆世界無量菩薩亦得是三昧及陁羅尼。</p>
</div>
<div class='div-commentary'><p style="margin-left:1em">及觧一切語言陁羅尼也諸菩薩皆具體而微者故因說是品皆得發明。</p>
</div>
<div class='div-orig'><p>爾時妙音菩薩摩訶薩供養釋迦牟尼佛及多寶佛塔已還歸本土所經諸國六種震動雨寶蓮華作百千萬億種種伎樂。</p>
</div>
<div class='div-commentary'><p style="margin-left:1em">於彼發來所經亦爾示來徃經行不離是道。</p>
</div>
<div class='div-orig'><p>既到本國與八萬四千菩薩圍遶至淨華宿王智佛所白佛言世尊我到娑婆世界饒益眾生見釋迦牟尼佛及見多寶佛塔禮拜供養又見文殊師利法王子菩薩及見藥王菩薩得勤精進力菩薩勇施菩薩等亦令是八萬四千菩薩得現一切色身三昧。</p>
</div>
<div class='div-commentary'><p style="margin-left:1em">菩薩舉措自他兼利。</p>
</div>
<div class='div-orig'><p>說是妙音菩薩來徃品時四萬二千天子得無生法忍華德菩薩得法華三昧。</p>
</div>
<div class='div-commentary'><p style="margin-left:1em">無生法忍者證妙法之體法華三昧者得實相之用此所謂以妙行成實相之德。</p>
</div></div>
<div class='div-other'><a id='mulu45' />
<div class='div-orig'><p>妙法蓮華經觀世音菩薩普門品第二十五</p>
</div>
<div class='div-commentary'><p style="margin-left:1em">單發為聲雜比為音於世間眾苦雜聲齊觀並救號觀世音妙圓之行自一心出應無不遍號曰普門此繼前品說者妙音現形說法救濟眾難與觀音無異但略而未普妙而未圓觀音不離是行而能觀其音聲隨響而荅大千圓應無去來之相所謂自在之業普門示現則進於妙音其實二聖一道相為始終耳故後頌觀音之德而兼云妙音是知二聖一道也即妙音之行而演為普門是知相為始終也夫欲體前之法須兼二行從妙而普有始有終然後圓備故繼妙音說普門品為圓行流通文殊於華嚴會終現法化<span class='corr'>已</span>南[應-倠+林]人間說普照法界修多羅門所以圓彰前法體用善財歷百城<span class='corr'>已</span>到普門國成就阿僧祇法門遂能於諸有中普現其身斯皆以行成德使圓而普也觀彼設法次序名義與此宛同。</p>
</div>
<div class='div-orig'><p>爾時無[書-曰+皿]意菩薩即從座起偏袒右肩合掌向佛而作是言世尊觀世音菩薩以何因緣名觀世音。</p>
</div>
<div class='div-commentary'><p style="margin-left:1em">將顯普門而因無[書-曰+皿]意發起者表普門圓行應現無[書-曰+皿]也若愚讚云世界無邊塵擾擾眾生無數業茫茫愛河無底浪滔滔是故我名無[書-曰+皿]意觀音之行亦若是矣。</p>
<p style="margin-left:1em">從此至受持名字名十四無畏功德。</p>
</div>
<div class='div-orig'><p>佛告無[書-曰+皿]意菩薩善男子若有無量百千萬億眾生受諸苦惱聞是觀世音菩薩一心稱名觀世音菩薩即時觀其音聲皆得觧脫。</p>
</div>
<div class='div-commentary'><p style="margin-left:1em">此於眾苦雜聲齊觀並救也於音言觀者以觀智應物之謂觀即真觀淨觀智慧慈悲是也觀觀之體聞聞之性本無苦樂眾生不能返聞循聲流轉故受諸苦惱觀音不隨聲塵妄起知見故一切觧脫而令苦眾生持其名蒙其觀者亦得觧脫實真淨慈悲觀力加被故也昔琳法師稱名七日而免難於唐孫敬德誦經千遍而全生於魏即脫諸苦惱之驗也。</p>
</div>
<div class='div-orig'><p>若有持是觀世音菩薩名者設入大火火不能燒由是菩薩威神力故若為大水所漂稱其名號即得淺處若有百千萬億眾生為求金銀琉璃硨磲瑪瑙珊瑚琥珀真珠等寶入於大海假使黑風吹其船舫漂墮羅剎鬼國其中若有乃至一人稱觀世音菩薩名者是諸人等皆得觧脫羅剎之難以是因緣名觀世音。</p>
</div>
<div class='div-commentary'><p style="margin-left:1em">楞嚴明十四無畏功德一者由我不自觀音以觀觀者令苦眾生觀其音聲即得觧脫夫不自觀音以觀觀者即離塵復性之真觀也離塵復性則諸妄自脫故能令苦眾生蒙我真觀即得觧脫二者知見旋復則火不能燒三者觀[聽-王]旋復則水不能溺盖見覺属火聞[聽-王]属水知見旋則離火塵聞[聽-王]旋則離水塵幻塵既離真性斯復所以無能燒溺也能旋見[聽-王]則煩惱之火貪愛之水皆無能燒溺矣四者滅妄斷殺則鬼不能害皆由離塵復性之觀力加被也昔于相國問黑風漂墮之義於紫玉玉呼名諷之公悖然變色玉曰便是黑風漂墮則凡不能離塵循聲流轉一念漂墮皆如是也。</p>
</div>
<div class='div-orig'><p>若復有人臨當被害稱觀世音菩薩名者彼所執刀杖尋段段壞而得觧脫。</p>
</div>
<div class='div-commentary'><p style="margin-left:1em">此由菩薩以六根消復同於聲[聽-王]之力加之以同聲[聽-王]無復形礙故使刀兵猶割水吹光性無損動。</p>
</div>
<div class='div-orig'><p>若三千大千國土滿中夜义羅剎欲来惱人聞其稱觀世音菩薩名者是諸惡鬼尚不能以惡眼視之况復加害。</p>
</div>
<div class='div-commentary'><p style="margin-left:1em">此假聞熏精明之力爍諸癡暗故鬼不能視斷滅妄想心無殺害故害不能加。</p>
</div>
<div class='div-orig'><p>設復有人若有罪若無罪杻械枷鏁檢繫其身稱觀世音菩薩名者皆悉斷壞即得觧脫。</p>
</div>
<div class='div-commentary'><p style="margin-left:1em">此由音性圓消離諸塵妄之力加之塵妄既離則身相不有故枷鎻自脫。</p>
</div>
<div class='div-orig'><p>若三千大千國土滿中怨賊有一<span class='corr'>商</span>主將諸<span class='corr'>商</span>人賫持重寶經過嶮路其中一人作是唱言諸善男子勿得恐怖汝等應當一心稱觀世音菩薩名號是菩薩能以無畏施於眾生汝等若稱名者於此怨賊當得觧脫眾<span class='corr'>商</span>人聞俱發聲言南無觀世音菩薩稱其名故即得觧脫。</p>
</div>
<div class='div-commentary'><p style="margin-left:1em">此由滅音圓聞遍生慈力加之盖音聞兩立則物我成敵滅音圓聞則內外無待故能遍慈而却敵也。</p>
</div>
<div class='div-orig'><p>無[書-曰+皿]意觀世音菩薩摩訶薩威神之力巍巍如是。</p>
</div>
<div class='div-commentary'><p style="margin-left:1em">結外業也。</p>
</div>
<div class='div-orig'><p>若有眾生多於[婬-壬+(工/山)]慾常念恭敬觀世音菩薩便得離慾。</p>
</div>
<div class='div-commentary'><p style="margin-left:1em">此由熏聞離塵色所不劫之力加之盖眾生以欲習合塵故為色劫一蒙妙力則欲愛乾枯根境不偶雖有妖色不能劫動故便得離慾。</p>
</div>
<div class='div-orig'><p>若多嗔恚常念恭敬觀世音菩薩便得離嗔此由根境圓融無能所對之力加之盖嗔由違情而起對境而生圓融則無違無對則不嗔矣。</p>
<p>若多愚癡常念恭敬觀世音菩薩便得離癡。</p>
</div>
<div class='div-commentary'><p style="margin-left:1em">此由消塵旋明朗徹無礙之力加之以癡由妄塵所蔽無明所覆消塵則無蔽朗徹則無覆故能旋復真明永離癡暗也內業有十而壞滅法身唯[婬-壬+(工/山)]怒癡為甚故舉三以兼餘上皆依楞嚴漸說自頓言之三毒水泡元無自性知觀觀者豈不便離。</p>
</div>
<div class='div-orig'><p>無[書-曰+皿]意觀世音菩薩有如是等大威神力多所饒益是故眾生常應心念。</p>
</div>
<div class='div-commentary'><p style="margin-left:1em">結內業也。</p>
</div>
<div class='div-orig'><p>若有女人設欲求男禮拜供養觀世音菩薩便生福德智慧之男設欲求女便生端正有相之女宿植德本眾人愛敬無[書-曰+皿]意觀世音菩薩有如是力。</p>
</div>
<div class='div-commentary'><p style="margin-left:1em">融形涉世遍事諸佛為法王子之力加之即生男圓通合界承順如來受領法門之力加之即生女。</p>
</div>
<div class='div-orig'><p>若有眾生恭敬禮拜觀世音菩薩福不唐捐是故眾生皆應受持觀世音菩薩名號無[書-曰+皿]意若有人受持六十二億恒河沙菩薩名字復[書-曰+皿]形供養飲食衣服臥具醫藥於汝意云何是善男子善女人功德多不無[書-曰+皿]意言甚多世尊佛言若復有人受持觀世音菩薩名號乃至一時禮拜供養是二人福正等無異於百千萬億劫不可窮[書-曰+皿]。</p>
</div>
<div class='div-commentary'><p style="margin-left:1em">此第十四無畏功德也楞嚴云此大千界現住世間有六十二億河沙菩薩修法垂範方便利生持名供養得無量福而持觀音名其福齊等盖由觀音得真圓通一多平等彼我無二故也。</p>
</div>
<div class='div-orig'><p>無[書-曰+皿]意受持觀世音菩薩名號得如是無量無邊福德之利。</p>
</div>
<div class='div-commentary'><p style="margin-left:1em">總結十四無畏之福。</p>
</div>
<div class='div-orig'><p>無[書-曰+皿]意菩薩白佛言世尊觀世音菩薩云何遊此娑婆世界云何而為眾生說法方便之力其事云何。</p>
</div>
<div class='div-commentary'><p style="margin-left:1em">即三十二應也觀音於楞嚴會上自說我昔供養觀音如來授我如幻聞熏聞修金剛三昧與佛如來同慈力故令我身成三十二應入諸國土始自佛身終至人非人等為三十二皆以無作妙力自在成就。</p>
</div>
<div class='div-orig'><p>佛告無[書-曰+皿]意菩薩善男子若有國土眾生應以佛身得度者觀世音菩薩即現佛身而為說法應以辟支佛身得度者即現辟支佛身而為說法應以聲聞身得度者即現聲聞身而為說法。</p>
</div>
<div class='div-commentary'><p style="margin-left:1em">但舉三聖者妙音品開菩薩位此則合在佛位應讀為膺當其根而應之也。</p>
</div>
<div class='div-orig'><p>應以梵王身得度者即現梵王身而為說法應以帝釋身得度者即現帝釋身而為說法應以自在天身得度者即現自在天身而為說法應以大自在天身得度者即現大自在天身而為說法應以天大將軍身得度者即現天大將軍身而為說法應以毘沙門身得度者即現毘沙門身而為說法。</p>
</div>
<div class='div-commentary'><p style="margin-left:1em">梵王為初禪天主帝釋為忉利天主自在天居欲界頂大自在天居色界頂天大將軍統領鬼神四天王統領世界毘沙門居北方為最尊初二從顯舉以梵釋常隨佛故次四從總舉謂欲界之總色界之總鬼神之總世界之總也。</p>
</div>
<div class='div-orig'><p>應以小王身得度者即現小王身而為說法應以長者身得度者即現長者身而為說法應以居士身得度者即現居士身而為說法應以宰官身得度者即現宰官身而為說法應以婆羅門身得度者即現婆羅門身而為說法。</p>
</div>
<div class='div-commentary'><p style="margin-left:1em">妙音品先言輪王次言小王乃總別兼舉此從總舉合依正法華言輪王輪王統四天下小王治一邦國長者族姓推尊居士清節養素宰官判斷邦邑婆羅門術數攝衛。</p>
</div>
<div class='div-orig'><p>應以比丘比丘尼優婆塞優婆夷身得度者即現比丘比丘尼優婆塞優婆夷身而為說法。</p>
</div>
<div class='div-commentary'><p style="margin-left:1em">前二出家持大戒後二在家持五戒。</p>
</div>
<div class='div-orig'><p>應以長者居士宰官婆羅門婦女身得度者即現婦女身而為說法應以童男童女身得度者即現童男童女身而為說法。</p>
<p>應以天龍夜义乾闥婆阿脩羅迦樓羅緊那羅摩㬋羅伽人非人等身得度者即皆現之而為說法應以執金剛神得度者即現執金剛神而為說法。</p>
</div>
<div class='div-commentary'><p style="margin-left:1em">手執金剛護佛法者六凡止舉天人神三類者舉得度者而已若地獄鬼畜方沉幽昏未應得度則漸滅其苦於頌見之。</p>
</div>
<div class='div-orig'><p>無[書-曰+皿]意是觀世音菩薩成就如是功德以種種形遊諸國土度脫眾生。</p>
<p>是故汝等應當一心供養觀世音菩薩是觀世音菩薩摩訶薩於怖畏急難之中能施無畏是故此娑婆世界皆號之為施無畏者。</p>
<p>無[書-曰+皿]意菩薩白佛言世尊我今當供養觀世音菩薩即觧頸眾寶珠瓔珞價直百千兩金而以與之作是言仁者受此法施珎寶瓔珞。</p>
</div>
<div class='div-commentary'><p style="margin-left:1em">妙音供養釋迦特奉瓔珞無[書-曰+皿]供養觀音亦奉瓔珞皆表法寶莊嚴故曰法施。</p>
</div>
<div class='div-orig'><p>時觀世音菩薩不肯受之無[書-曰+皿]意復白觀世音菩薩言仁者愍我等故受此瓔珞爾時佛告觀世音菩薩當愍此無[書-曰+皿]意菩薩及四眾天龍夜义乾闥婆阿脩羅迦樓羅緊那羅摩睺羅伽人非人等故受是瓔珞即時觀世音菩薩愍諸四眾及於天龍人非人等受其瓔珞分作二分一分奉釋迦牟尼佛一分奉多寶佛塔。</p>
</div>
<div class='div-commentary'><p style="margin-left:1em">普門性中本無施受但為物故施愍物故受也分奉二尊者示為四眾莊嚴福聚也。</p>
</div>
<div class='div-orig'><p>無[書-曰+皿]意觀世音菩薩有如是自在神力遊於娑婆世界。</p>
</div>
<div class='div-commentary'><p style="margin-left:1em">結荅云何遊此之問。</p>
</div>
<div class='div-orig'><p>爾時無[書-曰+皿]意菩薩以偈問曰。</p>

<div class="lg regular" style="margin-left:0em;"><div class='lg-row'>世尊妙相具　我今重問彼　佛子何因緣</div>
<div class='lg-row'>名為觀世音　具足妙相尊　偈荅無[書-曰+皿]意</div>
<div class='lg-row'>汝[聽-王]觀音行　善應諸方所　弘誓深如海</div>
<div class='lg-row'>歷劫不思議　待多千億佛　發大清淨願</div>
<div class='lg-row'>我為汝略說　聞名及見身　心念不空過</div>
<div class='lg-row'>能滅諸有苦　假使興害意　推落大火坑</div>
<div class='lg-row'>念彼觀音力　火坑變成池　或漂流巨海</div>
<div class='lg-row'>龍魚諸鬼難　念彼觀音力　波浪不能沒</div>
</div></div>
<div class='div-commentary'><p style="margin-left:1em">於水言漂浪則兼風災自此至電雹消散皆頌外業在長行為十四無畏而頌文事相不同又加傍頌者十四無畏特舉大略實具一切功德故也。</p>
<p style="margin-left:1em">次傍頌險難。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>或在須彌峯　為人所推墮　念彼觀音力</div>
<div class='lg-row'>如日虛空住　或被惡人逐　墮落金剛山</div>
<div class='lg-row'>念彼觀音力　不能損一毛</div>
</div></div>
<div class='div-commentary'><p style="margin-left:1em">言峻利之極尚不能損况其小難。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>或值怨賊遶　各執刀加害　念彼觀音力</div>
<div class='lg-row'>咸即起慈心　或遭王難苦　臨刑欲壽終</div>
<div class='lg-row'>念彼觀音力　刀尋段段壞　或因禁枷鎻</div>
<div class='lg-row'>手足被杻械　念彼觀音力　釋然得觧脫</div>
</div></div>
<div class='div-commentary'><p style="margin-left:1em">次傍頌詛毒。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>呪詛諸毒藥　所欲害身者　念彼觀音力</div>
<div class='lg-row'>還著於本人</div>
</div></div>
<div class='div-commentary'><p style="margin-left:1em">具正念者橫逆莫加出爾反爾自貽伊戚。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>或遇惡羅剎　毒龍諸鬼等　念彼觀音力</div>
<div class='lg-row'>時悉不敢害　次傍頌蛇獸</div>
<div class='lg-row'>若惡獸圍遶　利牙爪可怖　念彼觀音力</div>
<div class='lg-row'>疾走無邊方　蚖蛇及蝮蝎　氣毒烟火然</div>
<div class='lg-row'>念彼觀音力　尋聲自回去</div>
</p></div>
<div class='div-commentary'><p style="margin-left:1em">信謂兕無所投角兵無所投刃也。</p>
<p style="margin-left:1em">次傍頌災變。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>雲雷鼓掣電　降雹澍大雨　念彼觀音力</div>
<div class='lg-row'>應時得消散</div>
</div></div>
<div class='div-commentary'><p style="margin-left:1em">雷電調適為常鼓掣為變陰包陽則為凝雹陰過陽則為大雨是皆災變故欲其消散也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>眾生被困厄　無量苦逼身　觀音妙智力</div>
<div class='lg-row'>能救世間苦</div>
</div></div>
<div class='div-commentary'><p style="margin-left:1em">眾生由無妙智力故為欲恚癡之所困逼。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>具足神通力　廣修智方便　十方諸國土</div>
<div class='lg-row'>無剎不現身　種種諸惡趣　地獄鬼畜生</div>
<div class='lg-row'>生老病死苦　以漸悉令滅</div>
</div></div>
<div class='div-commentary'><p style="margin-left:1em">智方便即所謂有慧方便也雖三惡趣方沉幽昏未應得度亦與漸滅其苦。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>真觀清淨觀　廣大智慧觀　悲觀及慈觀</div>
<div class='lg-row'>常願常瞻仰</div>
</div></div>
<div class='div-commentary'><p style="margin-left:1em">其所以觀音脫苦能施無畏現形度生皆五觀之力故此結顯也真以自妄淨以治染智以破惑悲以拔苦慈以與樂以是五觀加被群迷故妄染惑苦應念息滅所以常願仰而依之然性本圓澄因迷起妄惑染既生故觀智繁設苟無妄染則真淨不立矣盖以真息妄等事皆聖人不得已也故楞嚴曰言妄顯諸真妄真同二妄。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>無垢清淨光　慧日破諸暗　能伏災風火</div>
<div class='lg-row'>普明照世間</div>
</div></div>
<div class='div-commentary'><p style="margin-left:1em">無垢慧日歎觀智之體伏災普照歎觀智之用伏災言脫苦普照言現形。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>悲體戒雷震　慈意妙大雲　澍甘露法雨</div>
<div class='lg-row'>滅除煩惱熖</div>
</div></div>
<div class='div-commentary'><p style="margin-left:1em">戒教戒也法身無體以悲為體故教戒所行如雷作動聖人無意以慈為意故利澤之興如雲潤覆。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諍訟經官處　怖畏軍陣中　念彼觀音力</div>
<div class='lg-row'>眾怨悉退散</div>
</div></div>
<div class='div-commentary'><p style="margin-left:1em">此亦傍頌施無畏德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>妙音觀世音　梵音海潮音　勝彼世間音</div>
<div class='lg-row'>是故須常念　念念勿生疑</div>
</div></div>
<div class='div-commentary'><p style="margin-left:1em">觀音之行不異妙音由能從妙而普故兼二號以說法不滯為妙音尋聲救苦為觀音音性無著為梵音應不失時為潮音此所以勝世間音也具是眾德故須常念不間不疑則觀行智力無不相應矣。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>觀世音淨聖　於苦惱死厄　能為作依怙</div>
<div class='lg-row'>具一切功德　慈眼視眾生　福聚海無量</div>
<div class='lg-row'>是故應頂禮</div>
</div></div>
<div class='div-commentary'><p style="margin-left:1em">觀[聽-王]反入離諸塵妄是謂淨聖乘彼正念假之福力是謂依怙具一切德則隨所求而應之不止十四無畏也慈視眾生則擇可度而度之不止三十二應也其福聚如海利澤不窮故應歸命。</p>
</div>
<div class='div-orig'><p>爾時持地菩薩即從座起前白佛言世尊若有眾生聞是觀世音菩薩品自在之業普門示現神通力者當知是人功德不少。</p>
</div>
<div class='div-commentary'><p style="margin-left:1em">持地菩薩昔遇毘舍浮佛教之平持心地則一切皆平是能以妙法內平自心使外患自平不能為害者也故聞此品深讚其功意顯自在之業普門之行實為心地法門聞持之人苟能以是平持心地則外患自平不能為害可以於諸怖畏能施無畏由是自在之業普門之行遂為<span class='corr'>己</span>有故曰若有聞者當知是人功德不少觀音之號或曰觀世音或曰觀自在其行或曰普門或曰圓通者依悲觀慈觀應物之德言之故號觀世音依真觀淨觀照心之功言之故號觀自在自一心而出應無不遍則謂之普門自萬物而反照無不融則謂之圓通其實一而已故或以自在為號或以自在名業以自在為號言心得自在如心經稱觀自在菩薩是也以自在名業言行得自在如楞嚴稱無作妙力是也然諸法行無非示使平持心地故此終以持地讚顯。</p>
</div>
<div class='div-orig'><p>佛說是普門品時眾中八萬四千眾生皆發無等等阿耨多羅三藐三菩提心。</p>
</div>
<div class='div-commentary'><p style="margin-left:1em">無等等者無等即物無與等等者俱物為等既物無與等而能與物為等此如來最上德也觀音體此以成普門行隨類應化與物為等故聞其風者皆能發如是心此所謂以圓行成最上之德。</p>
</div></div>
<p class='juan'>妙法蓮華經要觧卷第十八</p>
</div><!-- end of div[@id='body'] -->
</body></html>