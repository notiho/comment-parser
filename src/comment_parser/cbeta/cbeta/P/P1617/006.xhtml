<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu11' />
<p class='juan'>妙法蓮華經要觧卷第六　　　　　曠七</p><p class="byline">溫陵開元蓮寺比丘　戒環　觧</p>
<div class='div-other'><a id='mulu12' />
<div class='div-orig'><p>信觧品第四</p>
</div>
<div class='div-commentary'><p style="margin-left:1em">信觧者因聞喻說以信得入悟觧法要也前法說一周身子於喻品之初領悟佛於喻品述成與記喻說一周四大弟子於此品領悟佛於藥草品述成授記品與記然大迦葉為上首弟子而領悟後於身子者此經融會二智身子當機故先領悟也諸大弟子皆內祕外現根非中下悟無先後為助揚法化故次第敷陳也。</p>
</div>
<div class='div-orig'><p>爾時慧命須菩提摩訶迦栴延摩訶迦葉摩訶目犍連從佛所聞未曾有法世尊授舍利弗阿耨多羅三藐三菩提記發希有心歡喜踊躍。</p>
</div>
<div class='div-commentary'><p style="margin-left:1em">須菩提年德高眾故稱長老或曰具壽或曰慧命戒經云是人佛法中能得智慧命是也合先列大迦葉而先須菩提者亦當機故也須菩提觧空第一而聲聞但念偏空於菩薩法心不喜樂今乃捨空法證實道故以觧空人表敘至下說偈即當迦葉及授記亦先迦葉乃正序也。</p>
</div>
<div class='div-orig'><p>即從座起整衣衣服偏袒右肩右膝著地一心合掌曲躬恭敬瞻仰尊顏而白佛言我等居僧之首年並<span class='corr'>朽</span>邁自謂已得涅槃無所堪任不復進求阿耨多羅三藐三菩提。</p>
</div>
<div class='div-commentary'><p style="margin-left:1em">偏右肉袒示降志尊法右膝虔跪示屈節致欽也袒跪不唯西竺之禮此方春秋鄭伯肉袒降楚示為臣㒒及禱則跪爐祭則跪奠皆致欽也白佛<span class='corr'>已</span>下敘其早躭小乘晚聞大道之意此總標下自釋。</p>
</div>
<div class='div-orig'><p>世尊徃昔說法既久我時在座身體疲懈但念空無相無作於菩薩法遊戲神通淨佛國土成就眾生心不喜樂。</p>
</div>
<div class='div-commentary'><p style="margin-left:1em">說法既久指四十年說小教時也以疲懈故但念小乘空法不復求進也空無相無作即小乘三觧脫門也智者謂依四諦以觀諸法無我我所名空以空故萬法一異等相實不可得名無相知一切法無相不可得即於三界無所願求不復造作三有生死之業名無作亦名無願由是離諸苦縛而得觧脫然此特小法不足念也菩薩法即大乘法也遊戲神通等即大乘行也彼唯樂小沈空趣寂故於大法大行心不喜樂。</p>
</div>
<div class='div-orig'><p>所以者何世尊令我等出於三界得涅槃證又今我等年<span class='corr'>已</span><span class='corr'>朽</span>邁於佛教化菩薩阿耨多羅三藐三菩提不生一念好樂之心。</p>
</div>
<div class='div-commentary'><p style="margin-left:1em">釋上之失為滯小故。</p>
</div>
<div class='div-orig'><p>我等今於佛前聞授聲聞阿耨多羅三藐三菩提記心甚歡喜得未曾有不謂於今忽然得聞希有之法深自慶幸獲大善利無量珎寶不求自得。</p>
<p>世尊我等今者樂說譬喻以明斯義譬若有人年既幼稚捨父逃逝久住他國或十二十至五十嵗。</p>
</div>
<div class='div-commentary'><p style="margin-left:1em">幼稚譬顓蒙無知捨父譬棄背本覺他國譬淪滯五道故曰至五十嵗或十二十譬次第而淪也。</p>
</div>
<div class='div-orig'><p>年既長大加復窮困馳騁四方以求衣食漸漸遊行遇向本國。</p>
</div>
<div class='div-commentary'><p style="margin-left:1em">年長窮困四方求食譬困五道歷四生以自活命漸向本國譬因遇佛教遂能反省然方向之未能至也。</p>
</div>
<div class='div-orig'><p>其父先來求子不得中止一城其家大富財寶無量金銀琉璃珊瑚琥珀頗梨珠等其諸倉庫悉皆盈溢多有僮僕臣佐吏民象馬車乘牛羊無數出入息利乃遍他國<span class='corr'>商</span>估賈客亦甚眾多。</p>
</div>
<div class='div-commentary'><p style="margin-left:1em">其父譬覺皇也先求不得譬昔曾教化後還退墮也中止一城譬華嚴法菩提塲其家大富財寶諸珎譬道塲所得法具無量功德也倉盈法喜之食庫溢諸法之財僮僕所以自奉臣佐所以治民譬自利利他事也象馬牛羊以譬五乘教授滋息廣被大千故曰出入息利乃遍他國由是群生咸求法利故曰<span class='corr'>商</span>賈眾多捴譬出興利澤也<span class='corr'>商</span>以遷有資無賈以覆藏待價<span class='corr'>商</span>估猶<span class='corr'>商</span>人也。</p>
</div>
<div class='div-orig'><p>時貧窮子遊諸聚落經歷國邑遂到其父所止之城。</p>
</div>
<div class='div-commentary'><p style="margin-left:1em">窮子譬困於五道乏功德財聚落荒淺譬小乘權教國邑盛麗譬中乘漸教其父所止譬大乘正教意謂在昔迷淪因教漸引遂入正道也。</p>
</div>
<div class='div-orig'><p>父每念子與子離別五十餘年而未曾向人說如此事但自思惟心懷悔恨自念老<span class='corr'>朽</span>多有財物金銀珎寶倉庫盈溢無有子息一旦終歿財物散失無所委付是以殷勤每憶其子復作是念我若得子委付財物坦然快樂無復憂慮。</p>
</div>
<div class='div-commentary'><p style="margin-left:1em">父每念子等者譬佛念二乘之子久淪五道性習昏淺未堪說大也思惟悔恨者悔昔之教未深恨今之機退大也自念老<span class='corr'>朽</span>等者憂其無以續佛壽命也。</p>
</div>
<div class='div-orig'><p>世尊爾時窮子傭賃展轉遇到父舍住立門側。</p>
</div>
<div class='div-commentary'><p style="margin-left:1em">為人之用曰傭任力取利曰賃城譬乍入舍譬深入謂資藉權乘積漸深造也然傭賃而作徒取小利功非<span class='corr'>己</span>有譬資藉權教終無實證也到舍而住立門側譬雖值佛道不能正入猶依偏空而止為樂小故。</p>
</div>
<div class='div-orig'><p>遙見其父踞師子床寶几承足諸婆羅門剎利居士皆恭敬圍繞以珎珠瓔珞價直千萬莊嚴其身吏民僮僕手執白拂侍立左右覆以寶帳垂諸華幡香水洒地散眾名華羅列寶物出內取與有如是等種種嚴飾威德特尊窮子見父有大力勢即懷恐怖悔來至此竊作是念此或是王或是王等非我傭力得物之處不如徃至貧里肆力有地衣食易得若久住此或見逼迫強使我作作是念已疾走而去。</p>
</div>
<div class='div-commentary'><p style="margin-left:1em">譬二乘初聞佛果萬德種智之事而迷小怖大也遙見其父譬未能親證踞師子床者表無畏之德也寶几承足者尊萬行之本也萬行本真而能涉俗故剎利居士皆悉圍繞二乘不能涉俗矣因萬行以成萬德故以珎珠瓔珞莊嚴其身二乘無此莊嚴矣吏所以治民所以役僮任輕僕任重譬一乘法中所治所役輕重纖悉之法無不僃者所謂治世語言資生業等皆順正法但以不染不偏為尚故執白拂侍左右盖拂能去塵白言不染左右表拂去空假之塵而歸中道也寶帳譬慈悲廣被故言覆華幡譬眾善下化故言垂水譬智華譬因香水洒地者以妙智淨眾生心地也散眾名華者以妙因嚴眾生心地也羅列寶物所以示其玩好出內取與所以隨其欲樂譬成就大根而誘進小乘也上皆萬德種智之事自窮子見父已下即迷小怖大之事王謂國王王等謂王之族譬法報二身也貧居里巷譬二乘小道肆力有地譬進修有方非得物處譬大法難證衣食易得譬小果易求或見逼迫譬慮佛道長遠久受勤苦內音納或出或納也。</p>
</div>
<div class='div-orig'><p>時富長者於師子座見子便識心大歡喜即作是念我財物庫藏今有所付我常思念此子無由見之而忽自來甚適我願我雖年<span class='corr'>朽</span>猶故貪惜即遣傍人急追將還。</p>
</div>
<div class='div-commentary'><p style="margin-left:1em">見子便識譬昔緣<span class='corr'>已</span>熟財物有付譬法有所授我雖年<span class='corr'>朽</span>猶故貪惜譬曠劫所修不妄與也遣人急追譬令菩薩為說頓法即華嚴五位法門皆菩薩所說。</p>
</div>
<div class='div-orig'><p>爾時使者疾走徃捉窮子驚愕稱怨大喚我不相犯何為見捉使者執之逾急強牽將還于時窮子自念無罪而被囚執此必定死轉更惶怖悶絕躃地。</p>
</div>
<div class='div-commentary'><p style="margin-left:1em">父命追子實欲親之而子驚悶絕乃自棄也譬二乘初聞華嚴怯其頓說盖頓教以煩惱即菩提而二乘以煩惱為冤賊故稱怨也頓以生死即涅槃而二乘以生死為苦縛故大喚不犯而被捉譬不求而強化急執而強牽譬不從而強率也菩薩示生三界而二乘以三界為牢獄故云無罪被囚菩薩出入塵勞而二乘恐喪定果故云此必定死由是如聾若啞悶然不觧故曰轉更惶怖悶絕躃地。</p>
</div>
<div class='div-orig'><p>父遙見之而語使言不須此人勿強將來以冷水灑面令得醒窹莫復與語。</p>
</div>
<div class='div-commentary'><p style="margin-left:1em">見其驚急悶絕令姑息之譬捨頓開權也冷水能蘇悶絕譬權教能治煩惱。</p>
</div>
<div class='div-orig'><p>所以者何父知其子志意下劣自知豪貴為子所難審知是子而以方便不語他人云是我子使者語之我今放汝隨意所趣窮子歡喜得未曾有從地而起徃至貧里以求衣食譬知其志劣難堪大乘故權息之也不云我子未即顯實也使者放之譬捨頓也隨意所趣譬開權也從地而起即從迷而覺也徃至貧里以求衣食即依二乘貧所樂法為入道資粮也。</p>
<p>爾時長者將欲誘引其子而設方便密遣二人形色憔悴無威德者汝可詣彼徐語窮子此有作處倍與汝直窮子若許將來使作若言欲何所作便可語之雇汝除糞我等二人亦共汝作時二使人即求窮子既<span class='corr'>已</span>得之具陳上事。</p>
</div>
<div class='div-commentary'><p style="margin-left:1em">先敘設權也密遣二人者使祕菩薩行者示二乘法也形色憔悴即所謂隱其自在之力倍與汝直譬因樂小而示近果也雇汝除糞即所謂以貧所樂法度之除糞譬斷煩惱煩惱惑業糞穢心地二乘作諸觀以除之菩薩煩惱涅槃不相留礙而云亦共汝作者以同事攝也具陳上事譬順佛揚化。</p>
</div>
<div class='div-orig'><p>爾時窮子先取其價尋與除糞其父見子愍而怪之又以他日於窓牖中遙見子身羸瘦憔悴糞土塵坌污穢不淨即脫瓔珞細軟上服嚴飾之具更著麄弊垢膩之衣塵土坌身右手執持除糞之器狀有所畏語諸作人汝等勤作勿得懈息以方便故得近其子。</p>
</div>
<div class='div-commentary'><p style="margin-left:1em">先取其價譬樂小慕果然後修因所以四諦法中先果後因也其父愍恠怪其樂小棄大也又以他日於窓牖中等譬又多設方便循其小見潛施密化使令慕大也瘦悴塵坌譬二乘伏斷煩惱不得其要飜為煩惱所擾也左逆右順右手執噐譬順方便道而誘之。</p>
</div>
<div class='div-orig'><p>後復告言咄男子汝常此作勿復餘去當加汝價諸有所須盆器米麵塩醋之属莫自疑難亦有老弊使人須者相給好自安意我如汝父勿復憂慮。</p>
</div>
<div class='div-commentary'><p style="margin-left:1em">方便叱省而親厚之使安而無怯也當加汝價譬自預流而進四果盆噐譬助道等法米麵譬資粮等法塩醋所以和味使於諸法均調適中也老弊使人譬二乘<span class='corr'>已</span>陳之法如所謂已陳芻狗也。</p>
</div>
<div class='div-orig'><p>所以者何我年老大而汝少壯汝常作時無有欺怠瞋恨怨言都不見汝有此諸惡如餘作人自今已後如所生子即時長者更與作字名之為兒。</p>
</div>
<div class='div-commentary'><p style="margin-left:1em">貶已衰老褒子心力譬斥大褒小權進其功言自今如子等者益親厚而進之也兒憐愛之稱更與作字譬改預流而進後果上皆譬設權。</p>
</div>
<div class='div-orig'><p>爾時窮子雖欣此遇猶故自謂客作賤人由是之故於二十年中常令除糞。</p>
</div>
<div class='div-commentary'><p style="margin-left:1em">正譬滯權也謂雖欣佛化而志尚卑劣故且令於二乘法中斷除十使煩惱之糞也。</p>
</div>
<div class='div-orig'><p>過是已後心相體信入出無難然其所止猶在本處。</p>
</div>
<div class='div-commentary'><p style="margin-left:1em">窮子過二十年久漸親父而猶住門側譬依二乘教斷結之後聞方等教揚大而不謗折小而不疑是謂心相體信也進可語大退不滯小是謂入出無難也猶在本處譬未能頓入。</p>
</div>
<div class='div-orig'><p>世尊尒時長者有疾自知將死不久語窮子言我今多有金銀珎寶倉庫盈溢其中多少所應取與汝悉知之我心如是當體此意。</p>
</div>
<div class='div-commentary'><p style="margin-left:1em">譬為說般若漸引入實也長者有疾譬方等之後名相未遣人多法執之病佛亦病之將死而語寶藏譬化緣將畢故說般若為法華先導如方語之寶藏未即付也般若教中六度萬行具僃故譬倉庫盈溢然未為圓教故其中寶物又有多少或取以自利或與以利他聖人之用心如是宜當體法此令轉教菩薩之譬也大般若告須菩提云汝當為菩薩說般若下文云我等又因如來智慧為諸菩薩開演即轉教事。</p>
</div>
<div class='div-orig'><p>所以者何今我與汝便為不異宜加用心無令漏失。</p>
</div>
<div class='div-commentary'><p style="margin-left:1em">和同父子之情使無疑間而欣領寶藏也我汝不異等譬般若之理一切皆如無二無別是入圓頓之門故宜加用心。</p>
</div>
<div class='div-orig'><p>爾時窮子即受教勑領知眾物金銀珎寶及諸庫藏而無希取一飡之意然其所止故在本處下劣之心亦未能捨。</p>
</div>
<div class='div-commentary'><p style="margin-left:1em">既領寶藏而略不希取譬受勑以大乘轉教而自於此無有志願也下劣之心亦未能捨譬但念空無相無作而<span class='corr'>已</span>上捴喻昔失復經少時父知子意漸<span class='corr'>已</span>通泰成就大志自鄙先心臨欲終時而命其子并會親族國王大臣剎利居士皆悉已集即自宣言諸君當知此是我子我之所生於某城中捨吾逃走跉傳辛苦五十餘年其本字某我名某甲昔在本城懷憂推覔忽於此間遇會得之此實我子我實其父今我所有一切財物皆是子有先所出內是子所知。</p>
<p style="margin-left:1em">子志既大父乃聚族始定父子全付家業也復經少時等譬般若之後大機<span class='corr'>已</span>熟可一變而至道也自鄙先心譬捨小趣大臨欲終時命子會族如化城云如來自知涅槃時到便集菩薩聲聞為說是經則聲聞為子菩薩為族也聚族宣言此是我子即於天人眾中說我昔曾化故生我法中之譬也於某城中捨吾等者自昔之後汝今悉忘之譬也盖彼時根性未定後還退墯流浪五道故曰跉傳辛苦五十餘年其本字某等者指本名字以證父子之的也其本字某即化城云爾時所化之眾汝等比丘聲聞弟子是也我名某甲即第十六我釋迦是也本城推覔此間遇會譬昔依本性闡化至此頓門乃適然契會也此實我子等結上的證全付家業譬授記作佛紹法王位也我有財物皆是子有者此一大事人人本具不從外得也先所出納是子所知者即平常運用見聞之法非今別有也自我求之本始之覺真父子德性之用真寶藏生而固有誰獨且無柰何自失於背馳自迷於外物故佛慈憂慮急使追復儻能心相體信斯可遇會得之曾無難者彼且驚愕而失<span class='corr'>己</span>稱怨以疑佛設非真慈多方善誘終則跉傳窮困於四生五道可為長嘆矣。</p>
</div>
<div class='div-orig'><p>世尊是時窮子聞父此言即大歡喜得未曾有而作是念我本無心有所希求今此寶藏自然而至。</p>
</div>
<div class='div-commentary'><p style="margin-left:1em">結喻今得也。</p>
</div>
<div class='div-orig'><p>世尊大富長者則是如來我等皆似佛子如來常說我等為子。</p>
</div>
<div class='div-commentary'><p style="margin-left:1em">須菩提真佛子為合譬故言似。</p>
</div>
<div class='div-orig'><p>世尊我等以三苦故於生死中受諸熱惱迷惑無知樂著小法。</p>
</div>
<div class='div-commentary'><p style="margin-left:1em">三苦者一苦苦若根若境乖違逼迫生老病死諸現苦相二壞苦因樂變異生諸憂惱所謂樂未畢哀又繼之即愛別離求不得之類三行苦即念念遷謝之相五趣蘊苦皆行苦攝。</p>
</div>
<div class='div-orig'><p>今日世尊令我等思惟蠲除諸法戲論之糞我等於中勤加精進得至涅槃一日之價既得此<span class='corr'>已</span>心大歡喜自以為足便自謂言於佛法中勤精進故所得弘多然世尊先知我等心著弊欲樂於小法便見縱捨不為分別汝等當有如來知見寶藏之分。</p>
</div>
<div class='div-commentary'><p style="margin-left:1em">敘滯權也云今日者對多生言謂多生樂小而今猶濡滯也於一切法妄起惑染顛倒分別種種戲論糞污心地名戲論糞一日之價譬小果之利所獲不多。</p>
</div>
<div class='div-orig'><p>世尊以方便力說如來智慧我等從佛得涅槃一日之價以為大得於此大乘無有志求說如來智慧即般若教。</p>
<p>我等又因如來智慧為諸菩薩開示演說而自於此無有志願所以者何佛知我等心樂小法以方便力隨我等說而我等不知真是佛子。</p>
</div>
<div class='div-commentary'><p style="margin-left:1em">此以般若轉教菩薩而自不希求也。</p>
</div>
<div class='div-orig'><p>今我等方知世尊於佛智慧無所恡惜所以者何我等昔來真是佛子而但樂小法若我等有樂大之心佛則為我說大乘法。</p>
</div>
<div class='div-commentary'><p style="margin-left:1em">今得法華始知般若之時<span class='corr'>已</span>欲全付但以樂小自迷若我樂大則全付久矣。</p>
</div>
<div class='div-orig'><p>於此經中唯說一乘而昔於菩薩前毀呰聲聞樂小法者然佛實以大乘教化。</p>
</div>
<div class='div-commentary'><p style="margin-left:1em">觀今說一視昔彈偏足知佛心本以大化。</p>
</div>
<div class='div-orig'><p>是故我等說本無心有所希求今法王大寶自然而至如佛子所應得者皆<span class='corr'>已</span>得之。</p>
</div>
<div class='div-commentary'><p style="margin-left:1em">結慶今得也佛子所應得者一乘修證之法也。</p>
</div>
<div class='div-orig'><p>爾時摩訶迦葉欲重宣此義而說偈言。</p>

<div class="lg regular" style="margin-left:0em;"><div class='lg-row'>我等今日　聞佛音教　歡喜踊躍</div>
<div class='lg-row'>得未曾有　佛說聲聞　當得作佛</div>
<div class='lg-row'>無上寶聚　不求自得　譬如童子</div>
<div class='lg-row'>幼稚無識　捨父逃逝　遠到他土</div>
<div class='lg-row'>周流諸國　五十餘年　其父憂念</div>
<div class='lg-row'>四方推求</div>
</div></div>
<div class='div-commentary'><p style="margin-left:1em">譬困五道歷四生。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>求之既疲　頓止一城　造立舍宅</div>
<div class='lg-row'>五欲自娛　其家巨富　多諸金銀</div>
<div class='lg-row'>[王*車]璩瑪瑙　真珠琉璃　象馬牛羊</div>
<div class='lg-row'>輦轝車乘　田業僮僕　人民眾多</div>
<div class='lg-row'>出入息利　乃遍他國　<span class='corr'>商</span>估賈人</div>
<div class='lg-row'>無處不有　千萬億眾　圍繞恭敬</div>
<div class='lg-row'>常為王者　之所愛念　群臣豪族</div>
<div class='lg-row'>皆共宗重　以諸緣故　徃來者眾</div>
<div class='lg-row'>豪富如是　有大力勢　而年<span class='corr'>朽</span>邁</div>
<div class='lg-row'>益憂念子　夙夜惟念　死時將至</div>
<div class='lg-row'>癡子捨我　五十餘年　庫藏諸物</div>
<div class='lg-row'>當如之何</div>
</div></div>
<div class='div-commentary'><p style="margin-left:1em">頌救迷事也一城譬覺塲舍宅譬慈悲五欲譬法樂家富眾寶等譬道塲所得法具無量功德益憂念子等譬化緣將畢法藏未傳憂其無續佛壽命也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>爾時窮子　求索衣食　從邑至邑</div>
<div class='lg-row'>從國至國　或有所得　或無所得</div>
<div class='lg-row'>飢餓羸瘦　體生瘡癬　漸次經歷</div>
<div class='lg-row'>到父住城　傭賃展轉　遂至父舍</div>
</div></div>
<div class='div-commentary'><p style="margin-left:1em">從邑至國譬緣循諸教漸入正道也法力未強故或得不得法喜未充故飢餓羸瘦體生瘡癬者未能善入佛慧而反傷本自無瘡之身也傭賃展轉遂至父舍譬資藉權教積漸深入。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>爾時長者　於其門內　施大寶帳</div>
<div class='lg-row'>處獅子座　眷属圍繞　諸人侍衛</div>
<div class='lg-row'>或有計筭　金銀寶物　出內財產</div>
</div></div>
<div class='div-commentary'><p style="margin-left:1em">注記<span class='corr'>券</span>䟽。</p>
<p style="margin-left:1em">於門內施設諸事欲引令入也<span class='corr'>券</span>以出納財物䟽以䟽明事件注而記之譬為大根度量功德䟽明行位而與受記誘進小乘也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>窮子見父　豪貴尊嚴　謂是國王</div>
<div class='lg-row'>若國王等　驚怖自恠　何故至此</div>
</div></div>
<div class='div-commentary'><p style="margin-left:1em">怖法報事非<span class='corr'>己</span>智分。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>覆自念言　我若久住　或見逼迫</div>
<div class='lg-row'>強驅使作　思惟是<span class='corr'>已</span>　馳走而去</div>
<div class='lg-row'>借問貧里　欲徃傭作</div>
</div></div>
<div class='div-commentary'><p style="margin-left:1em">懼長遠道思取小果。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>長者是時　在師子座　遙見其子</div>
<div class='lg-row'>默而識之　即勑使者　追捉將來</div>
<div class='lg-row'>窮子驚喚　迷悶躃地　是人執我</div>
<div class='lg-row'>必當見殺　何用衣食　使我至此</div>
</div></div>
<div class='div-commentary'><p style="margin-left:1em">譬怯華嚴頓說也怖煩惱冤故驚畏生死縛故喚悶然不觧故云躃地恐喪道果故疑見殺。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>長者知子　愚癡狹劣　不信我言</div>
<div class='lg-row'>不信是父　即以方便　更遣餘人</div>
<div class='lg-row'>眇目矬陋　無威德者　汝可語之</div>
<div class='lg-row'>云當相雇　除諸糞穢　倍與汝價</div>
</div></div>
<div class='div-commentary'><p style="margin-left:1em">譬捨頓開權也眇少一目譬二乘偏見也矬短醜陋皆隱勝現劣事。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>窮子聞之　歡喜隨來　為除糞穢</div>
<div class='lg-row'>淨諸房舍</div>
</div></div>
<div class='div-commentary'><p style="margin-left:1em">譬樂小滯權也房譬六入舍譬五陰。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>長者於牗　常見其子　念子愚劣</div>
<div class='lg-row'>樂為鄙事　於是長者　著弊垢衣</div>
<div class='lg-row'>執除糞噐　徃到子所　方便附近</div>
<div class='lg-row'>語令勤作</div>
</div></div>
<div class='div-commentary'><p style="margin-left:1em">循其小見隱勝現劣多方誘進。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>既益汝價　并塗足油　飲食充足</div>
<div class='lg-row'>薦席厚暖　如是苦言　汝當勤作</div>
<div class='lg-row'>又以軟語　若如我子</div>
</div></div>
<div class='div-commentary'><p style="margin-left:1em">益親厚而誘之也既益汝價譬增進四果塗足油傭人用之使足不龜譬護戒足助道之法薦席譬小乘諸定姑息之法若一乘大定之法則譬繒纊絪褥非薦席比矣。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>長者有智　漸令入出　經二十年</div>
<div class='lg-row'>執作家事　示其金銀　真珠頗梨</div>
<div class='lg-row'>諸物出入　皆使令知　猶處門外</div>
<div class='lg-row'>止宿草菴　自念貧事　我無此物</div>
</div></div>
<div class='div-commentary'><p style="margin-left:1em">心雖漸大猶滯權也漸令入出喻入大出小經二十年喻歷二乘法示其金銀喻說般若也父於門內施寶帳而引之子處門外止草菴而不入喻大小乘人相戾如此是以性相相忌禪律相非古今不息何當一定父子全保家業而兩忘同異者耶上總頌昔失。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>父知子心　漸以曠大　欲與財物</div>
<div class='lg-row'>即聚親族　國王大臣　剎利居士</div>
<div class='lg-row'>於此大眾　說是我子　捨我他行</div>
<div class='lg-row'>經五十嵗　自見子來　<span class='corr'>已</span>二十年</div>
<div class='lg-row'>昔於某城　而失是子　周行求索</div>
<div class='lg-row'>遂來至此　凡我所有　舍宅人民</div>
<div class='lg-row'>悉<span class='corr'>已</span>付之　恣其所用　子念昔貧</div>
<div class='lg-row'>志意下劣　今於父所　大獲珎寶</div>
<div class='lg-row'>并及舍宅　一切財物　甚大歡喜</div>
<div class='lg-row'>得未曾有</div>
</div></div>
<div class='div-commentary'><p style="margin-left:1em">歷頌昔失以慶今得。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛亦如是　知我樂小　未曾說言</div>
<div class='lg-row'>汝等作佛　而說我等　得諸無漏</div>
<div class='lg-row'>成就小乘　聲聞弟子</div>
</div></div>
<div class='div-commentary'><p style="margin-left:1em">佛亦如是者如長者知子愚劣未認為子也而說我等等者且進以小果使成就也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛勑我等　說最上道　修習此者</div>
<div class='lg-row'>當得成佛　我承佛教　為大菩薩</div>
<div class='lg-row'>以諸因緣　種種譬喻　若干言詞</div>
<div class='lg-row'>說無上道　諸佛子等　從我聞法</div>
<div class='lg-row'>日夜思惟　精勤修習　是時諸佛</div>
<div class='lg-row'>即受其記　汝於來世　當得作佛</div>
<div class='lg-row'>一切諸佛　祕藏之法　但為菩薩</div>
<div class='lg-row'>演其實事　而不為我　說斯真要</div>
<div class='lg-row'>如彼窮子　得近其父　雖知諸物</div>
<div class='lg-row'>心不希取　我等雖說　佛法寶藏</div>
<div class='lg-row'>自無志願　亦復如是</div>
</div></div>
<div class='div-commentary'><p style="margin-left:1em">佛勑我等至說無上道頌為說般若令轉教也諸佛子等至當得作佛謂轉教之眾各獲大利也一切諸佛至說斯真要慨雖聞般若自不希求如彼窮子云云皆為滯權故迷實也此後飜牒前文廣敘滯權之意。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我等內滅　自謂為足　唯了此事</div>
<div class='lg-row'>更無餘事　我等若聞　淨佛國土</div>
<div class='lg-row'>教化眾生　都無欣樂　所以者何</div>
<div class='lg-row'>一切諸法　皆悉空寂　無生無滅</div>
<div class='lg-row'>無大無小　無漏無為　如是思惟</div>
<div class='lg-row'>不生喜樂</div>
</div></div>
<div class='div-commentary'><p style="margin-left:1em">此牒品初自謂已得涅槃不復求進菩提於菩薩法心不喜樂等文謂滯權之故獨以內滅煩惱取小果為足而以淨佛土化眾生之事為外所以者何等牒但念空無相無作之文以釋都無欣樂之意。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我等長夜　於佛智慧　無貪無著</div>
<div class='lg-row'>無復志願　而自於法　謂是究竟</div>
</div></div>
<div class='div-commentary'><p style="margin-left:1em">此牒聞般若無有志求。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我等長夜　修習空法　得脫三界</div>
<div class='lg-row'>苦惱之患　住最後身　有餘涅槃</div>
<div class='lg-row'>佛所教化　得道不虛　則為<span class='corr'>已</span>得</div>
<div class='lg-row'>報佛之恩</div>
</div></div>
<div class='div-commentary'><p style="margin-left:1em">此牒勤加精進得至涅槃一日之價自以為足之意凡以迷滯冥然莫曉故屢稱長夜以出三界證小果為已得道為已報佛皆迷滯也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我等雖為　諸佛子等　說菩薩法</div>
<div class='lg-row'>以求佛道　而於是法　永無願樂</div>
<div class='lg-row'>導師見捨　觀我心故　初不勸進</div>
<div class='lg-row'>說有實利　如富長者　知子志劣</div>
<div class='lg-row'>以方便力　柔伏其心　然後乃付</div>
<div class='lg-row'>一切財物　佛亦如是　現希有事</div>
<div class='lg-row'>知樂小者　以方便力　調伏其心</div>
<div class='lg-row'>乃教大智</div>
</div></div>
<div class='div-commentary'><p style="margin-left:1em">此牒轉教菩薩自無志願而佛亦縱捨之意明佛之縱捨盖欲調伏竢其廻心乃教大智如富長者云云乃雙牒法喻捴結滯權也所以重重翻牒者二乘曠劫為樂小之心誤甚今既造大乃知深悔故歷陳昔失而反覆言之以攄所懷如人憤劇必厲聲疾詬而後快然則文似繁重實有深意也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我等今日　得未曾有　非先所望</div>
<div class='lg-row'>而今自得　如彼窮子　得無量寶</div>
<div class='lg-row'>世尊我今　得道得果　於無漏法</div>
<div class='lg-row'>得清淨眼　我等長夜　持佛淨戒</div>
<div class='lg-row'>始於今日　得其果報　法王法中</div>
<div class='lg-row'>久修梵行　今得無漏　無上大果</div>
<div class='lg-row'>我等今者　真是聲聞　以佛道聲</div>
<div class='lg-row'>令一切聞　我等今者　真阿羅漢</div>
<div class='lg-row'>於諸世間　天人魔梵　普於其中</div>
<div class='lg-row'>應受供養</div>
</div></div>
<div class='div-commentary'><p style="margin-left:1em">慶今始得真實道果知昔所得皆非真也所謂得道得果者於無漏法得清淨眼是也無漏法者諸法實相上妙法也清淨眼者諸佛知見正法眼也昔持淨戒雖得果報非真道果特冥行爾故曰長夜持戒始於今日得其果報昔修梵行雖得小果非真無漏特權息爾故曰久修梵行今得無漏無上大果夫然後乃可振揚道聲為真聲聞乃可普受應供為真羅漢斯皆調伏誘進之大恩也故下頌大恩而念報。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>世尊大恩　以希有事　憐愍教化</div>
<div class='lg-row'>利益我等　無量億劫　誰能報者</div>
<div class='lg-row'>手足供給　頭頂禮敬　一切供養</div>
<div class='lg-row'>皆不能報　若以頂戴　兩肩荷負</div>
<div class='lg-row'>於恒沙劫　[書-曰+皿]心恭敬　又以羙饍</div>
<div class='lg-row'>無量寶衣　及諸臥具　種種湯藥</div>
<div class='lg-row'>牛頭栴檀　及諸珎寶　以起塔廟</div>
<div class='lg-row'>寶衣布地　如斯等事　以用供養</div>
<div class='lg-row'>於恒沙劫　亦不能報</div>
</div></div>
<div class='div-commentary'><p style="margin-left:1em">以希有事方便憐教是謂大恩前修空法證小果自謂<span class='corr'>已</span>得報佛之恩既不足報此又欲窮手足肩頂之內財極羙饍衣寶之外財思以長劫供養亦不能報何以故內外諸財皆有為法不與大恩相應故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸佛希有　無量無邊　不可思議</div>
<div class='lg-row'>大神通力　無漏無為　諸法之王</div>
<div class='lg-row'>能為下劣　忍于斯事　取相凡夫</div>
<div class='lg-row'>隨宜而說</div>
</div></div>
<div class='div-commentary'><p style="margin-left:1em">諸佛希有至諸法之王讚盛德之至也能為下劣至隨宜而說感慈悲之深也以盛德之至而曲為劣軰忍斯本事以徇取相凡夫隨宜而說所謂隱無量自在之力乃以貧所樂法度脫眾生是希有重德慈悲大恩誠不可報也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸佛於法　得最自在　知諸眾生</div>
<div class='lg-row'>種種欲樂　及其志力　隨所堪任</div>
<div class='lg-row'>以無量喻　而為說法　隨諸眾生</div>
<div class='lg-row'>宿世善根　又知成熟　未成熟者</div>
<div class='lg-row'>種種籌量　分別知已　於一乘道</div>
<div class='lg-row'>隨宜說三</div>
</div></div>
<div class='div-commentary'><p style="margin-left:1em">諸佛於法得最自在讚方便之德也知諸眾生至而為說法讚方便之力也隨諸眾生至隨宜說三感方便之恩也世尊大恩凡本於慈悲方便二行故上陳諸事既不能報終則深感之而<span class='corr'>已</span>。</p>
</div></div>
<p class='juan'>妙法蓮華經要解卷第六</p>
</div><!-- end of div[@id='body'] -->
</body></html>