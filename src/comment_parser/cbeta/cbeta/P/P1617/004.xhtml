<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu8' />
<p class='juan'>妙法蓮華經要觧卷第四　　　　　曠五</p><p class="byline">溫陵開元蓮寺比丘　戒環　觧</p>
<div class='div-other'><a id='mulu9' />
<div class='div-orig'><p>譬喻品第三</p>
</div>
<div class='div-commentary'><p style="margin-left:1em">譬者引淺况深喻者托言訓曉由前法說示多方便皆為一乘上智<span class='corr'>已</span>悟中根未觧故引三車一門之淺以况三乘一道之深而訓曉焉故名譬喻品經有九喻謂火宅窮子藥草化城繫珠鑿井王髻父少醫師舊唯言七喻遺却鑿井父少二喻謂是旁出實非旁也喻說文二初法說緒餘二喻說正文然法說緒餘合聮前品之末喻說名題合標緒餘之後而分品似濫者身子既自領悟法說欲以悟人故陳悟喜之意而為機起疑發茲喻說然則悟喜等意乃為喻說之由宜属此品文不為濫。</p>
</div>
<div class='div-orig'><p>爾時舍利弗踊躍歡喜即起合掌瞻仰尊顏而白佛言今從世尊聞此法音心懷踊躍得未曾有。</p>
</div>
<div class='div-commentary'><p style="margin-left:1em">身子既悟法說自知作佛故踊躍而作慶所未聞。</p>
</div>
<div class='div-orig'><p>所以者何我昔從佛聞如是法見諸菩薩授記作佛而我等不預斯事甚自感傷失於如來無量知見。</p>
</div>
<div class='div-commentary'><p style="margin-left:1em">釋上也謂昔者方等會上共聞是法然彼得授記我乃不預是失如來無量知見今既得之所以踊喜無量知見即一乘正智也。</p>
</div>
<div class='div-orig'><p>世尊我常獨處山林樹下若坐若行每作是念我等同入法性云何如來以小乘法而見濟度是我等咎非世尊也。</p>
</div>
<div class='div-commentary'><p style="margin-left:1em">居常推尅聞同記異非佛所私咎實在我同入法性謂同證真理。</p>
</div>
<div class='div-orig'><p>所以者何若我等待說所因成就阿耨多羅三藐三菩提者必以大乘而得度脫然我等不觧方便隨宜所說初聞佛法遇便信受思惟取證。</p>
</div>
<div class='div-commentary'><p style="margin-left:1em">釋自咎也所因即般若實智為菩提正因也佛固將說而我不欵待但初聞四諦即便信受速取小果盖自誤也。</p>
</div>
<div class='div-orig'><p>世尊我從昔來終日竟夜每自尅責而今從佛聞所未聞未曾有法斷諸疑悔身意泰然快得安隱今日乃知真是佛子從佛口生從法化生得佛法分。</p>
</div>
<div class='div-commentary'><p style="margin-left:1em">自慶所悟也口生者因聞一音法生者悟如是法法分者得如來知見寶藏之分也。</p>
</div>
<div class='div-orig'><p>爾時舍利弗欲重宣此義而說偈言。</p>

<div class="lg regular" style="margin-left:0em;"><div class='lg-row'>我聞是法音　得所未曾有　心懷大歡喜</div>
<div class='lg-row'>疑網皆<span class='corr'>已</span>除　昔來蒙佛教　不失於大乘</div>
<div class='lg-row'>佛音甚希有　能除眾生惱　我已得漏[書-曰+皿]</div>
<div class='lg-row'>聞亦除憂惱</div>
</div></div>
<div class='div-commentary'><p style="margin-left:1em">法音指法說也漏[書-曰+皿]宜無憂惱而云亦除者向雖漏[書-曰+皿]餘習未[書-曰+皿]今得極證則除失大乘之憂及餘習未[書-曰+皿]之惱。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我處於山谷　或在林樹下　若坐若經行</div>
<div class='lg-row'>常思惟是事　嗚呼深自責　云何而自欺</div>
</div></div>
<div class='div-commentary'><p style="margin-left:1em">頌居常自咎也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我等亦佛子　同入無漏法　不能於未來</div>
<div class='lg-row'>演說無上道　金色三十二　十力諸觧脫</div>
<div class='lg-row'>同共一法中　而不得此事　八十種妙好</div>
<div class='lg-row'>十八不共法　如是等功德　而我皆已失</div>
<div class='lg-row'>我獨經行時　見佛在大眾　名聞滿十方</div>
<div class='lg-row'>廣饒益眾生　自惟失此利　我為自欺誑</div>
</div></div>
<div class='div-commentary'><p style="margin-left:1em">頌不預授記失佛功德也三十二相初自足下安平終至頂相高圓猶如天盖十力初自處非處智力終至永斷習氣智力八十種好初自指爪狹長終至胸萬字相十八不共謂不與二乘共也初自無過失終至知過現未事無著無礙。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我常於日夜　每思惟是事　欲以問世尊</div>
<div class='lg-row'>為失為不失　我常見世尊　稱讚諸菩薩</div>
<div class='lg-row'>以是於日夜　籌量如此事</div>
</div></div>
<div class='div-commentary'><p style="margin-left:1em">見讚菩薩知我之非故籌量其失。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>今聞佛音聲　隨宜而說法　無漏難思議</div>
<div class='lg-row'>令眾至道塲</div>
</div></div>
<div class='div-commentary'><p style="margin-left:1em">而今乃知隨宜之說皆無漏法真可以證道也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我本著邪見　為諸梵志師　世尊知我心</div>
<div class='lg-row'>㧞邪說涅槃　我悉除邪見　於空法得證</div>
<div class='lg-row'>爾時心自謂　得至於滅度　而今乃自覺</div>
<div class='lg-row'>非是實滅度</div>
</div></div>
<div class='div-commentary'><p style="margin-left:1em">感悟自慶也身子昔事珊闍耶為外道梵志之師因佛為之㧞邪說法乃入佛道。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若得作佛時　具三十二相　天人夜义眾</div>
<div class='lg-row'>龍神等恭敬　是時乃可謂　永[書-曰+皿]滅無餘</div>
</div></div>
<div class='div-commentary'><p style="margin-left:1em">於空偏證非是實滅即相圓證始謂無餘永[書-曰+皿]滅即無餘涅槃也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛於大眾中　說我當作佛　聞如是法音</div>
<div class='lg-row'>疑悔悉<span class='corr'>已</span>除</div>
</div></div>
<div class='div-commentary'><p style="margin-left:1em">牒偈首之詞通結也上頌長行<span class='corr'>已</span>終。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>初聞佛所說　心中大驚疑　將非魔作佛</div>
<div class='lg-row'>惱亂我心耶　佛以種種緣　譬喻巧言說</div>
<div class='lg-row'>其心安如海　我聞疑網斷</div>
</div></div>
<div class='div-commentary'><p style="margin-left:1em">初聞會三歸一聲聞得佛以非<span class='corr'>己</span>智分故疑之及詳觀佛說其心如海窮之益深測之益遠乃信為實道無復疑也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛說過去世　無量滅度佛　安住方便中</div>
<div class='lg-row'>亦皆說是法　現在未來佛　其數無有量</div>
<div class='lg-row'>亦以諸方便　演說如是法　如今者世尊</div>
<div class='lg-row'>從生及出家　得道轉法輪　亦以方便說</div>
<div class='lg-row'>世尊說實道　波旬無此事</div>
</div></div>
<div class='div-commentary'><p style="margin-left:1em">此引方便品三世道同及自行道同之文以自釋也波旬魔名。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>以是我定知　非是魔作佛　我墮疑網故</div>
<div class='lg-row'>謂是魔所為　聞佛柔輭音　深遠甚微妙</div>
<div class='lg-row'>演暢清淨法　我心大歡喜　疑悔永<span class='corr'>已</span>[書-曰+皿]</div>
<div class='lg-row'>安住實智中　我定當作佛　為天人所敬</div>
<div class='lg-row'>轉無上法輪　教化諸菩薩</div>
</div></div>
<div class='div-commentary'><p style="margin-left:1em">牒釋前疑以由領悟也實智即一乘正智也夫身子大智於佛聞法宜不言而諭乃綢繆疑慮至於以佛為魔者盖道大機小乍聞其言鮮不悖戰眩亂而非毀交謫譬聞姑射之說以為狂而不信望哀駘之風以為惡駭天下盖後世末俗聞佛道者類多如此則大智疑慮有所為而設矣。</p>
</div>
<div class='div-orig'><p>爾時佛告舍利弗吾今於天人沙門婆羅門等大眾中說我昔曾於二萬億佛所為無上道故常教化汝汝亦長夜隨我受學我以方便引導汝故生我法中。</p>
</div>
<div class='div-commentary'><p style="margin-left:1em">述其本因以明領悟得記之由也言於天人眾中說者將明遠因遠記示不妄也戒經云舍利弗曾於六十劫修菩薩道今云二萬億佛所指彼時也長夜隨學言正智未明。</p>
</div>
<div class='div-orig'><p>舍利弗我昔教汝志願佛道汝今悉忘而便自謂已得滅度我今還欲令汝憶念本願所行道故為諸聲聞說是大乘經名妙法蓮華教菩薩法佛所護念。</p>
</div>
<div class='div-commentary'><p style="margin-left:1em">昔已繫珠今復示珠。</p>
</div>
<div class='div-orig'><p>舍利弗汝於未來世過無量無邊不可思議劫供養若干千萬億佛奉持正法具足菩薩所行之道當得作佛號曰華光如來應供正遍知明行足善逝世間觧無上士調御丈夫天人師佛世尊。</p>
</div>
<div class='div-commentary'><p style="margin-left:1em">既悟妙法當成佛道故得記作佛也諸授記文皆二初供佛行道因記也次十號劫國果記也此記大因大果以䇿進小乘也號華光者華表因行光能發明由最初領悟發明是道故也既受佛記猶過多劫然後得果者成佛由智得果由行小乘雖悟實智未修大行是謂素法身佛未有莊嚴故須經劫供佛行菩薩道所以廓其大心成就萬德萬德圓備乃成十號具足之佛非自性天真之佛比矣若此頓教所謂過無量不思議劫者直約正智頓斷無明頓圓種智則無邊劫迷一時頓滅是謂過無邊劫成佛。</p>
</div>
<div class='div-orig'><p>國名離垢其土平正清淨嚴飾安隱豐樂天人熾盛琉璃為地有八交道黃金為繩以界其側其傍各有七寶行樹常有華果華光如來亦以三乘教化眾生舍利弗彼佛出時雖非惡世以本願故說三乘法其劫名大寶莊嚴何故名曰大寶莊嚴其國中以菩薩為大寶故。</p>
</div>
<div class='div-commentary'><p style="margin-left:1em">劫國莊嚴皆因行依報也身子因行以大智為本故國名離垢因行發明教菩薩法故劫名大寶莊嚴而以菩薩為大寶清淨嚴飾則無諸穢土安隱豐樂則無三災苦天人熾盛則無三惡道有八交道等者八正道之所會也七寶行樹等者七覺支之所生也凡諸佛依報皆然盖因行所同也若眾生依報則國名堪忍劫名五濁其土坑坎沙礫為地亦因行所同也反而求之離垢清淨之相皆即心地安隱豐樂之事無非性德染淨轉變常存乎人使眾生不為堪忍苦不起五濁業不行邪謟行則真離垢平正安隱豐樂之國矣。</p>
</div>
<div class='div-orig'><p>彼諸菩薩無量無邊不可思議筭數譬喻所不能及非佛智力無能知者若欲行時寶華承足此諸菩薩非初發意皆久植德本於無量百千萬億佛所淨修梵行恒為諸佛之所稱歎常修佛慧具大神通善知一切諸法之門質直無偽志念堅固如是菩薩充滿其國舍利弗華光佛壽十二小劫除為王子未作佛時其國人民壽八小劫。</p>
</div>
<div class='div-commentary'><p style="margin-left:1em">除為王子時獨記作佛後壽十二劫。</p>
</div>
<div class='div-orig'><p>華光如來過十二小劫授堅滿菩薩阿耨多羅三藐三菩提記告諸比丘是堅滿菩薩次當作佛號曰華足安行多陁阿伽度阿羅訶三藐三佛陁其佛國土亦復如是。</p>
</div>
<div class='div-commentary'><p style="margin-left:1em">此身子轉記堅滿使傳續妙道也過十二小劫即臨滅時也法華妙道本於燈明傳於妙光繼於然燈佛佛授手光光相續故身子得之而記號華光盖發明是道使有目者共覩也堅滿得之又號華足安行則率循是道使有趾者共由也至於其國菩薩行則寶華承足則從其化者莫不由是道也抑記號華足安行取其帶果行因也菩薩寶華承足取其藉因趨果也因果互為始終展轉不離是道欲續而不泯故有轉記。</p>
</div>
<div class='div-orig'><p>舍利弗是華光佛滅度之後正法住世三十二小劫像法住世亦三十二小劫。</p>
</div>
<div class='div-commentary'><p style="margin-left:1em">法初盛行人能以現量體悟為正去聖逾遠人惟以比量倣觧為像正法教理行果僃具像法有教理行而無果故古多聖賢得道今乃蔑聞此正像異效也及乎末法則空騰似量荒唐無實雖有教理無行果矣。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>舍利弗來世　成佛普智尊　號名曰華光</div>
<div class='lg-row'>當度無量眾　供養無數佛　具足菩薩行</div>
<div class='lg-row'>十力等功德　證於無上道　過無量劫已</div>
<div class='lg-row'>劫名大寶嚴　世界名離垢　清淨無瑕穢</div>
<div class='lg-row'>以琉璃為地　金繩界其道　七寶雜色樹</div>
<div class='lg-row'>常有華果實　彼國諸菩薩　志念常堅固</div>
<div class='lg-row'>神通波羅蜜　皆<span class='corr'>已</span>悉具足　於無數佛所</div>
<div class='lg-row'>善學菩薩道　如是等大士　華光佛所化</div>
<div class='lg-row'>佛為王子時　棄國捨世榮　於最末後身</div>
<div class='lg-row'>出家成佛道</div>
</div></div>
<div class='div-commentary'><p style="margin-left:1em">此偈全頌與記皆即前意普智即遍知也佛為王子時者諸佛皆示為王子棄國捨榮警諸貪著如八意之於燈明十六之於智勝是也生分<span class='corr'>已</span>[書-曰+皿]梵行<span class='corr'>已</span>立所作<span class='corr'>已</span>辦不受後有名最後身。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>華光佛住世　壽十二小劫　其國人民眾</div>
<div class='lg-row'>壽命八小劫　佛滅度之後　正法住於世</div>
<div class='lg-row'>三十二小劫　廣度諸眾生　正法滅[書-曰+皿]<span class='corr'>已</span></div>
<div class='lg-row'>像法三十二　舍利廣流布　天人普供養</div>
<div class='lg-row'>華光佛所為　其事皆如是　其兩足聖尊</div>
<div class='lg-row'>最勝無倫匹　彼即是汝身　宜應自欣慶</div>
</div><p>爾時四部眾比丘比丘尼優婆塞優婆夷天龍夜义乾闥婆阿修羅迦樓羅緊那羅摩睺羅伽等大眾見舍利弗於佛前受阿耨多羅三藐三菩提記心大歡喜踊躍無量。</p>
</div>
<div class='div-commentary'><p style="margin-left:1em">踊喜以謂我等亦如是必當得作佛。</p>
</div>
<div class='div-orig'><p>各各脫身所著上衣以供養佛釋提桓因梵天王等與無數天子亦以天妙衣天曼陁羅花摩訶曼陁羅華等供養於佛所散天衣住虛空中而自廻轉諸天伎樂百千萬種於虛空中一時俱作雨眾天華。</p>
</div>
<div class='div-commentary'><p style="margin-left:1em">衣服人之弢[〦/失/衣]也性障天之弢[〦/失/衣]也廻轉即廻向意也諸天因聞妙法得離性障遂回小向大是以脫衣供佛以藉其誠表觧天弢隳天[〦/失/衣]也衣住空中而自廻轉乃廻向精誠所感也。</p>
</div>
<div class='div-orig'><p>而作是言佛昔於波羅柰初轉法輪今乃復轉無上最大法輪。</p>
</div>
<div class='div-commentary'><p style="margin-left:1em">昔轉四諦為最小今轉一乘為最大。</p>
</div>
<div class='div-orig'><p>爾時諸天子欲重宣此義而說偈言。</p>

<div class="lg regular" style="margin-left:0em;"><div class='lg-row'>昔於波羅柰　轉四諦法輪　分別說諸法</div>
<div class='lg-row'>五眾之生滅　今復轉最妙　無上大法輪</div>
<div class='lg-row'>是法甚深奧　少有能信者</div>
</div></div>
<div class='div-commentary'><p style="margin-left:1em">鹿苑分別五趣眾生生滅麄相容有能信今茲一乘旨妙義奧故少能信者。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我等從昔來　數聞世尊說　未曾聞如是</div>
<div class='lg-row'>深妙之上法　世尊說是法　我等皆隨喜</div>
<div class='lg-row'>大智舍利弗　今得受尊記　我等亦如是</div>
<div class='lg-row'>必當得作佛　於一切世間　最尊無有上</div>
<div class='lg-row'>佛道叵思議　方便隨宜說　我所有福業</div>
<div class='lg-row'>今世若過世　及見佛功德　[書-曰+皿]廻向佛道</div>
</div></div>
<div class='div-commentary'><p style="margin-left:1em">結讚自誓廻小向大也謂今世前世之福業及值佛所作之功德皆誓捨小果廻向佛道叵從反可謂不可也。</p>
</div>
<div class='div-orig'><p>爾時舍利弗白佛言世尊我今無復疑悔親於佛前得受阿耨多羅三藐三菩提記。</p>
<p>是諸千二百心自在者昔住學地佛常教化言我法能離生老病死究竟涅槃是學無學人亦各自以離我見及有無見等謂得涅槃而今於世尊前聞所未聞皆墮疑惑。</p>
</div>
<div class='div-commentary'><p style="margin-left:1em">心自在即無學羅漢學無學即小聲聞昔蒙佛教自謂究竟而息見趣寂今聞雖說涅槃亦非真滅是以疑惑也。</p>
</div>
<div class='div-orig'><p>善哉世尊願為四眾說其因緣令離疑惑爾時佛告舍利弗我先不言諸佛世尊以種種因緣譬喻言詞方便說法皆為阿耨多羅三藐三菩提耶是諸所說皆為化菩薩故然舍利弗今當復以譬喻更明此義諸有智者以譬喻得觧。</p>
</div>
<div class='div-commentary'><p style="margin-left:1em">上皆發起喻說下文正演喻說。</p>
<p style="margin-left:1em">二引火宅喻明昔權教皆為化迷也。</p>
</div>
<div class='div-orig'><p>舍利弗若國邑聚落有大長者其年衰邁財富無量多有田宅及諸僮僕。</p>
</div>
<div class='div-commentary'><p style="margin-left:1em">譬佛王化三界也國有邑邑有聚落譬大千有三界三界有六道四生大長者譬如來為一切世間之父其年衰邁譬應緣<span class='corr'>已</span>久欲般涅槃也財富無量譬無量知見之法財多有田宅譬方便智慧之福田僮僕譬慈悲無倦以佑助正道從事群機。</p>
</div>
<div class='div-orig'><p>其家廣大唯有一門多諸人眾一百二百乃至五百人止住其中。</p>
</div>
<div class='div-commentary'><p style="margin-left:1em">譬五趣苦聚也家譬三界一門譬一乘出離之道五百人譬五趣眾生言一百二百者自人天次第而數也。</p>
</div>
<div class='div-orig'><p>堂閣<span class='corr'>朽</span>故墻壁隤落柱根腐敗梁棟傾危周帀俱時欻然火起焚燒舍宅。</p>
</div>
<div class='div-commentary'><p style="margin-left:1em">譬身老苦逼也家有堂閣舍宅舍宅有墻壁柱根梁棟皆<span class='corr'>朽</span>腐將傾而不可居譬三界有五陰眾生眾生有四大命根支體皆變異速壞而不可保然且於中競造惡業為五欲財利生死悲惱之所燒煑天上人間無能免者故曰周帀俱時欻然火起。</p>
</div>
<div class='div-orig'><p>長者諸子若十二十或至三十在此宅中。</p>
</div>
<div class='div-commentary'><p style="margin-left:1em">言五百人又言諸子者人則汎舉群生子則特舉從化者若十指菩薩子二十三十指二乘子前於五趣言百此於三乘言十者以五趣眾生從三乘之化者十一而<span class='corr'>已</span>。</p>
</div>
<div class='div-orig'><p>長者見是大火從四靣起即大驚怖。</p>
</div>
<div class='div-commentary'><p style="margin-left:1em">譬觀六道苦起大悲心四靣即生老病死四相為眾苦之本。</p>
</div>
<div class='div-orig'><p>而作是念我雖能於此所燒之門安隱得出而諸子等於火宅內樂著嬉戲不覺不知不驚不怖火來逼身苦痛切<span class='corr'>己</span>心不厭患無求出意。</p>
</div>
<div class='div-commentary'><p style="margin-left:1em">所燒之門安隱得出譬佛於生死苦永[書-曰+皿]憂患不能襲也諸子樂著不覺不怖譬深著世樂無有慧心徒見得忘形見利忘真火宅之人皆如是也。</p>
</div>
<div class='div-orig'><p>舍利弗是長者作是思惟我身手有力當以衣祴若以几案從舍出之復更思惟是舍唯有一門而復狹小。</p>
</div>
<div class='div-commentary'><p style="margin-left:1em">沉思救焚之方也謂恃身手有力頋幼稚之微欲以衣祴密扶而出之或以几案憑[挈-刀+力]而出之又思其門狹小不可用此但以殷勤方便引而出之也此譬三七思惟設教之意身手全體譬如來知見力無所畏衣祴密用譬有大神力几案可憑譬智慧力其門狹小譬二乘心劣不堪此法故後文云若我但以神力及智慧力讚如來知見力無所畏者眾生不能以是得度故但以方便㧞濟之也三藏法師云衣祴者西國盛華之具貢上貴人用之。</p>
</div>
<div class='div-orig'><p>諸子幼稚未有所識戀著戲處或當墮落為火所燒我當為說怖畏之事此舍<span class='corr'>已</span>燒宜時疾出無令為火之所燒害作是念已如所思惟具告諸子汝等速出。</p>
</div>
<div class='div-commentary'><p style="margin-left:1em">憂其無知明告其害使知趍利。</p>
</div>
<div class='div-orig'><p>父雖憐愍善言誘喻而諸子等樂著嬉戲不肯信受不驚不畏了無出心亦復不知何者是火何者為舍云何為失但東西走戲視父而已。</p>
</div>
<div class='div-commentary'><p style="margin-left:1em">譬眾生為貪欲所迷雖遭大苦不以為患耽湎既甚不知何者是苦何者是身云何為貪但迷<span class='corr'>己</span>逐物火馳不返雖值佛法不從其化特視之而已。</p>
</div>
<div class='div-orig'><p>爾時長者即作是念此舍已為大火所燒我及諸子若不時出必為所焚我今當設方便令諸子等得免斯害父知諸子先心各有所好種種珍玩奇異之物情必樂著而告之言汝等所可玩好希有難得汝若不取後必憂悔如此種種羊車鹿車牛車今在門外可以遊戲汝等於此火宅宜速出來隨汝所欲皆當與汝。</p>
</div>
<div class='div-commentary'><p style="margin-left:1em">徒令速出則怫其所欲既不能化故順其所欲而化之長者亦自恐被焚者譬佛示身三界與民同患也知子所好等者譬知諸眾生有種種欲隨其本性方便說三也車表果法不属三界故云今在門外可以遊戲者喻法樂可以自娛也牛正服乘之大力者正譬大根以任大乘羊鹿非可服乘徒以像牛為幼稚玩好之具權譬小根以任小乘知羊鹿非可服乘徒為玩好之具則知二乘不足致道徒為戲論之法而已。</p>
</div>
<div class='div-orig'><p>爾時諸子聞父所說珍玩之物適其願故心各勇銳互相推排競共馳走爭出火宅。</p>
</div>
<div class='div-commentary'><p style="margin-left:1em">言適其欲故化無不從進之為推退之為排此爭出之勢也譬隨根利鈍决擇三乘以求出離。</p>
</div>
<div class='div-orig'><p>是時長者見諸子等安隱得出皆於四衢道中露地而坐無復障礙其心泰然歡喜踊躍乍喜諸子脫苦也四衢露坐等譬依四諦造偏空而不知進也。</p>
<p>時諸子等各白父言父先所許玩好之具羊車鹿車牛車願時賜與。</p>
</div>
<div class='div-commentary'><p style="margin-left:1em">諸子出宅就父索車譬因獲三乘之利遂執三乘之果。</p>
</div>
<div class='div-orig'><p>舍利弗爾時長者各賜諸子等一大車。</p>
</div>
<div class='div-commentary'><p style="margin-left:1em">譬說三之後等示一乘使知無二無三即廢權立實也。</p>
</div>
<div class='div-orig'><p>其車高廣眾寶莊校周帀欄楯四面懸鈴又於其上張設幰盖亦以珍奇雜寶而嚴飾之寶繩交絡垂諸華瓔重敷婉筵安置円枕駕以白牛膚色充潔形體姝好有大筋力行步平正其疾如風又多僕從而侍衛之。</p>
</div>
<div class='div-commentary'><p style="margin-left:1em">車譬一乘牛譬大根餘表一乘大根之德用也其車高廣者高出三乘廣攝九部也眾寶譬萬行欄楯譬總持懸鈴譬四辯之下化幰盖譬慈悲之普覆雜寶譬眾善所以嚴慈悲也寶繩譬四誓所以固慈悲也垂諸華瓔則外布妙因聮續如瓔重敷婉筵則內弘忍力柔軟如筵安置円枕者使心冥覺觀而默處是道也駕以白牛者非純一大根不堪此乘也膚色充潔得其所養而無染也形體姝好全其所賦而無惡也有大筋力譬堪任大事行步平正譬允蹈大方其疾如風譬一念頓造又多僕從譬方便利生助道之事總而譬之即後所謂諸佛禪定觧脫等娛樂之具一相一種淨妙之樂也。</p>
</div>
<div class='div-orig'><p>所以者何是大長者財富無量種種諸藏悉皆充溢而作是念我財物無極不應以下劣小車與諸子等。</p>
</div>
<div class='div-commentary'><p style="margin-left:1em">釋所以賜等一大車之意譬如來有無量知見力無所畏諸佛法藏能與眾生大乘之法。</p>
</div>
<div class='div-orig'><p>今此幼童皆是吾子愛無偏黨我有如是七寶大車其數無量應當等心各各與之不宜差別。</p>
</div>
<div class='div-commentary'><p style="margin-left:1em">譬諸眾生皆是我子等與大乘不令有人獨得滅度。</p>
</div>
<div class='div-orig'><p>所以者何以我此物周給一國猶尚不匱何况諸子。</p>
</div>
<div class='div-commentary'><p style="margin-left:1em">萬物皆徃資焉而不匱此之謂也。</p>
</div>
<div class='div-orig'><p>是時諸子各乘大車得未曾有非本所望。</p>
</div>
<div class='div-commentary'><p style="margin-left:1em">譬二乘得佛過其所望。</p>
</div>
<div class='div-orig'><p>舍利弗於汝意云何是長者等與諸子珍寶大車寧有虛妄不。</p>
</div>
<div class='div-commentary'><p style="margin-left:1em">問許三而賜一猶始權而終實始終相違涉虛妄不。</p>
</div>
<div class='div-orig'><p>舍利弗言不也世尊是長者但令諸子得免火難全其軀命非為虛妄何以故若全身命便為已得玩好之具况復方便於彼火宅而㧞濟之。</p>
</div>
<div class='div-commentary'><p style="margin-left:1em">以全身命為得玩好者身之可玩固甚於物盖身為道本本全則道全所以至人常遺物抱道以全身養生而火宅之人唯物之玩不自貴愛故此警之耳。</p>
</div>
<div class='div-orig'><p>世尊若是長者乃至不與最小一車猶不虛妄何以故是長者先作是意我以方便令子得出以是因緣無虛妄也何况長者自知財富無量欲饒益諸子等與大車佛告舍利弗善哉善哉如汝所言。</p>
<p>舍利弗如來亦復如是則為一切世間之父。</p>
</div>
<div class='div-commentary'><p style="margin-left:1em">視四生如一子等三界以同仁。</p>
</div>
<div class='div-orig'><p>於諸怖畏衰惱憂患無明暗蔽永[書-曰+皿]無餘。</p>
</div>
<div class='div-commentary'><p style="margin-left:1em">怖畏惱患即三界苦相無明暗蔽即四生苦本於此永[書-曰+皿]即如如佛。</p>
</div>
<div class='div-orig'><p>而悉成就無量知見力無所畏有大神力及智慧力具足方便智慧波羅蜜大慈大悲常無懈倦恒求善事利益一切。</p>
</div>
<div class='div-commentary'><p style="margin-left:1em">知見力無畏正智也方便智度權智也神力智力所以資正智慈悲無倦所以運權智。</p>
</div>
<div class='div-orig'><p>而生三界<span class='corr'>朽</span>故火宅為度眾生生老病死憂悲苦惱愚癡暗蔽三毒之火教化令得阿耨多羅三藐三菩提。</p>
</div>
<div class='div-commentary'><p style="margin-left:1em">由慈悲故示生三界之家濟度五趣之眾以自永[書-曰+皿]無明暗蔽故欲度眾生愚癡暗蔽以自成就無量知見故欲令眾生得大菩提所謂欲令一切眾如我等無異也。</p>
</div>
<div class='div-orig'><p>見諸眾生為生老病死憂悲苦惱之所燒煑亦以五欲財利故受種種苦又以貪著追求故現受眾苦後受地獄畜生餓鬼之苦若生天上及在人間貧窮困苦愛別離苦冤憎會苦如是等種種諸苦眾生沒在其中歡喜遊戲不覺不知不驚不怖亦不生猒不求觧脫於此三界火宅東西馳走雖遭大苦不以為患。</p>
</div>
<div class='div-commentary'><p style="margin-left:1em">此備舉三界火宅苦狀該三世六道因果也生老病死憂悲苦惱為果業属前因五欲財利追求等苦為因業属後果畜生餓鬼天上人間即緣上因果成六道業化為異類淪替不停實可驚怖彼且喜而不猒遭而不患實癡暗所蔽也。</p>
</div>
<div class='div-orig'><p>舍利弗佛見此<span class='corr'>已</span>便作是念我為眾生之父應㧞其苦難與無量無邊佛智慧樂令其遊戲舍利弗如來復作是念若我但以神力及智慧力捨於方便為諸眾生讚如來知見力所無畏者眾生不能以是得度。</p>
</div>
<div class='div-commentary'><p style="margin-left:1em">無邊佛慧樂即一乘法樂如來知見力無所畏即一乘法體雖足以㧞苦然非凡夫事故不能以是得度。</p>
</div>
<div class='div-orig'><p>所以者何是諸眾生未免生老病死憂悲苦惱而為三界火宅所燒何由能觧佛之智慧。</p>
</div>
<div class='div-commentary'><p style="margin-left:1em">所以不能以是得度者為眾苦所迷故。</p>
</div>
<div class='div-orig'><p>舍利弗如彼長者雖復身手有力而不用之但以殷勤方便勉濟諸子火宅之難然後各與珍寶大車如來亦復如是雖有力無所畏而不用之但以智慧方便於三界火宅㧞濟眾生為說三乘聲聞辟支佛佛乘。</p>
</div>
<div class='div-commentary'><p style="margin-left:1em">法喻雙明。</p>
</div>
<div class='div-orig'><p>而作是言汝等莫得樂住三界火宅勿貪麄弊色聲香味觸也若貪著生愛則為所燒。</p>
</div>
<div class='div-commentary'><p style="margin-left:1em">此善言誘諭力㧞其苦也色等五欲俗以為軟羙佛以為麄弊為皆幻惑濁惡能發業苦實致火之具也故貪著生愛則為所燒汝速出三界當得三乘聲聞辟支佛佛乘我今為汝保任此事終不虛也汝等但當勤修精進如來以是方便誘進眾生復作是言汝等當知此三乘法皆是聖所稱歎自在無繫無所依求乘是三乘以無漏根力覺道禪定觧脫三昧等而自娛樂便得無量安隱快樂示以三乘而讚其法使向慕也此三乘法聖所稱歎者諸佛共尊也能離生死故自在無繫異有為法故無所依求得是乘者斯得無漏五根五力七覺支八正道四禪九次第定八觧脫諸三昧法足以娛樂脫三界苦。</p>
</div>
<div class='div-orig'><p>舍利弗若有眾生內有智性從佛世尊聞法信受殷勤精進欲速出三界自求涅槃是名聲聞乘如彼諸子為求羊車出於火宅。</p>
</div>
<div class='div-commentary'><p style="margin-left:1em">此辯三乘根性不等取果有異如彼諸子玩好不同內有智性者謂正因信種揀非闡提也內有是因故從佛為緣觀四諦理聞聲悟道名聲聞乘欲速機小故譬羊車。</p>
</div>
<div class='div-orig'><p>若有眾生從佛世尊聞法信受殷勤精進求自然慧樂獨善寂深知諸法因緣是名辟支佛乘如彼諸子為求鹿車出於火宅。</p>
</div>
<div class='div-commentary'><p style="margin-left:1em">辟支此云獨覺亦通緣覺出無佛世觀物變易自覺無生故號獨覺觀十二緣覺真諦理故號緣覺求自然慧樂獨善寂即獨覺也深知諸法因緣即緣覺也此乘斷三界見思與聲聞同更侵斷習氣根性猛利故居聲聞上其機稍大故譬鹿車。</p>
</div>
<div class='div-orig'><p>若有眾生從佛世尊聞法信受勤修精進求一切智佛智自然智無師智如來知見力無所畏愍念安樂無量眾生利益天人度脫一切是名大乘菩薩求此乘故名為摩訶薩如彼諸子為求牛車出於火宅。</p>
</div>
<div class='div-commentary'><p style="margin-left:1em">此兼三乘集眾智之大根也一切智即菩薩智也佛智即一切種智也自然即離諸證取者無師即不由他悟者能求眾智及如來知見廣大德用而愍安利度所以為大菩薩其機為最故譬牛車。</p>
</div>
<div class='div-orig'><p>舍利弗如彼長者見諸子等安隱得出火宅到無畏處自惟財富無量等以大車而賜諸子。</p>
</div>
<div class='div-commentary'><p style="margin-left:1em">此牒見子得出露地而坐自念財物無極不與小車等文。</p>
</div>
<div class='div-orig'><p>如來亦復。</p>
</div>
<div class='div-commentary'><p style="margin-left:1em">如是為一切眾生之父若見無量億千眾生以佛教門出三界苦怖畏險道得涅槃樂如來爾時便作是念我有無量無邊智慧力無畏等諸佛法藏是諸眾生皆是我子等與大乘不令有人獨得滅度皆以如來滅度而滅度之。</p>
<p style="margin-left:1em">合上可明出三界苦得涅槃樂即權乘小果如來滅度而滅度之即大乘極果。</p>
</div>
<div class='div-orig'><p>是諸眾生脫三界者悉與諸佛禪定觧脫等娛樂之具皆是一相一種聖所稱歎能生淨妙第一之樂。</p>
</div>
<div class='div-commentary'><p style="margin-left:1em">䟽上等與大乘之意也謂彼脫三界者雖得小乘禪定觧脫然猶猒有著空非一相也裂為二乘非一種也執著未除非淨也空有未融非妙也故與之諸佛禪定觧脫娛樂之具一相一種淨妙之樂如彼大車眾羙具僃。</p>
</div>
<div class='div-orig'><p>舍利弗如彼長者初以三車誘引諸子然後但與大車寶物莊嚴安隱第一然彼長者無虛妄之咎。</p>
</div>
<div class='div-commentary'><p style="margin-left:1em">先牒次結。</p>
</div>
<div class='div-orig'><p>如來亦復如是無有虛妄初說三乘引導眾生然後但以大乘而度脫之何以故如來有無量智慧力無所畏諸法之藏能與一切眾生大乘之法但不[書-曰+皿]能受舍利弗以是因緣當知諸佛方便力故於一佛乘分別說三總結前文也不[書-曰+皿]能受者機不齊故。</p>
</div>
<p class='juan'>妙法蓮華經要觧卷第四終</p></div>
</div><!-- end of div[@id='body'] -->
</body></html>