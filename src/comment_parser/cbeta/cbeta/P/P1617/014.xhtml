<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu32' />
<p class='juan'>妙法蓮華經要觧卷第十四　　　　遠五</p><p class="byline">溫陵開元蓮寺比丘　戒環　觧</p>
<div class='div-other'><a id='mulu33' />
<div class='div-orig'><p>分別功德品第十七</p>
</div>
<div class='div-commentary'><p style="margin-left:1em">時會欽聞壽量秘說而造道證性淺深不同佛為隨根稱揚之故曰分別功德。</p>
</div>
<div class='div-orig'><p>爾時大會聞佛說壽命劫數長遠如是無量無邊阿僧祇眾生得大饒益。</p>
</div>
<div class='div-commentary'><p style="margin-left:1em">得大饒益如下所說。</p>
</div>
<div class='div-orig'><p>於時世尊告彌勒菩薩摩訶薩阿逸多我說是如來壽命長遠時六百八十萬億那由他恒河沙眾生得無生法忍。</p>
</div>
<div class='div-commentary'><p style="margin-left:1em">因聞壽量了無生滅以無生法忍可成行而無了無忍名為法忍忍者行之成名。</p>
</div>
<div class='div-orig'><p>復有千倍菩薩摩訶薩得聞持陁羅尼門。</p>
</div>
<div class='div-commentary'><p style="margin-left:1em">一聞千悟得大總持諸餘總持自此而出故謂之門如圓覺陁羅尼門流出一切。</p>
</div>
<div class='div-orig'><p>復有一世界微塵數菩薩摩訶薩得樂說無礙辯才造道自得左右逢原故能樂說無礙。</p>
</div>
<div class='div-commentary'><p style="margin-left:1em">即四無礙辯之總也四辯一法二義三詞四樂說。</p>
</div>
<div class='div-orig'><p>復有一世界微塵數菩薩摩訶薩得百千萬億無量旋陁羅尼。</p>
</div>
<div class='div-commentary'><p style="margin-left:1em">於一切法反本還源方便利生逆順自在名百千萬億無量旋陁羅尼。</p>
</div>
<div class='div-orig'><p>復有三千大千世界微塵數菩薩摩訶薩能轉不退法輪。</p>
</div>
<div class='div-commentary'><p style="margin-left:1em">入正位說正法逈超二乘無復退轉。</p>
</div>
<div class='div-orig'><p>復有二千中國土微塵數菩薩摩訶薩能轉清淨法輪。</p>
</div>
<div class='div-commentary'><p style="margin-left:1em">即言辭相寂一乘妙法也從聞持陁羅尼至此皆地上菩薩之德十地論云得陁羅尼菩薩在五地。</p>
</div>
<div class='div-orig'><p>復有小千國土微塵數菩薩摩訶薩八生當得阿耨多羅三藐三菩提復有四四天下微塵數菩薩摩訶薩四生當得阿耨多羅三藐三菩提復有三四天下微塵數菩薩摩訶薩三生當得阿耨多羅三藐三菩提復有二四天下微塵數菩薩摩訶薩二生當得阿耨多羅三藐三菩提復有一四天下微塵數菩薩摩訶薩一生當得阿耨多羅三藐三菩提此約隨根得果遠近也八生等者以超入聖位如初生佛家之生非出沒生死之生也初言八生謂超入四地取妙覺之位有八故曰餘各八生在當得成佛道次言四生謂超入八地取妙覺之位有四三生二生謂九地十地一生即超入等覺取妙覺一間耳故曰餘有一生在當成一切智也如來壽量即本覺不壞之實相悟是實相則無不了達故會眾聞說隨根各證。</p>
<p>復有八世界微塵數眾生皆發阿耨多羅三藐三菩提心。</p>
</div>
<div class='div-commentary'><p style="margin-left:1em">聞實報理發正因心也先舉入道得果之菩薩後舉隨喜發心之眾生乃事之序而舊以此文合在初列又廣配十信十住等位文理㸦違今不必配問壽量之法一也古今之性同也昔者眾生一聞遂得法忍菩薩深達遂成佛道而數比沙塵今幾何也曰今之聞者以大千計之真若沙塵果亦深達則得忍成佛不讓在昔唯其不能深信深達耳。</p>
</div>
<div class='div-orig'><p>佛說是諸菩薩摩訶薩得大法利時於虛空中雨曼陁羅華摩訶曼陁羅華以散無量百千萬億寶樹下師子座上諸佛并散七寶塔中師子座上釋迦牟尼佛及久滅度多寶如來亦散一切諸大菩薩及四部眾又雨細抹旃檀沉水香等於虛空中天皷自鳴妙聲深遠又雨千種天衣垂諸瓔珞真珠瓔珞摩尼珠瓔珞如意珠瓔珞遍於九方眾寶香爐燒無價香自然周至供養大會一一佛上有諸菩薩執持幡盖次第而上至於梵天是諸菩薩以妙音聲歌無量頌讚歎諸佛。</p>
</div>
<div class='div-commentary'><p style="margin-left:1em">諸瑞皆從空雨遍於九方乃助顯壽量法利如空無邊不可得而思議也故彌勒讚曰世尊說無量不可思議法多有所饒益如虛空無邊言九方者除下方非法會所菩薩執幡上至梵天言其滿空供養讚歎也。</p>
</div>
<div class='div-orig'><p>爾時彌勒菩薩從座而起褊袒右肩合掌向佛而說偈言。</p>

<div class="lg regular" style="margin-left:0em;"><div class='lg-row'>佛說希有法　昔所未曾聞　世尊有大力</div>
<div class='lg-row'>壽命不可量　無數諸佛子　聞世尊分別</div>
<div class='lg-row'>說得法利者　歡喜充遍身　或住不退地</div>
<div class='lg-row'>或得陁羅尼　或無礙樂說　萬億旋總持</div>
<div class='lg-row'>或有大千界　微塵數菩薩　各各皆能轉</div>
<div class='lg-row'>不退之法輪　復有中千界　微塵數菩薩</div>
<div class='lg-row'>各各皆能轉　清淨之法輪　復有小千界</div>
<div class='lg-row'>微塵數菩薩　餘各八生在　當得成佛道</div>
<div class='lg-row'>復有四三二　如此四天下　微塵諸菩薩</div>
<div class='lg-row'>隨數生成佛　或一四天下　微塵數菩薩</div>
<div class='lg-row'>餘有一生在　當成一切智</div>
</div></div>
<div class='div-commentary'><p style="margin-left:1em">隨數謂隨四三二數也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如是等眾生　聞佛壽長遠　得無量無漏</div>
<div class='lg-row'>清淨之果報</div>
</div></div>
<div class='div-commentary'><p style="margin-left:1em">稱實報法故無漏清淨。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>復有八世界　微塵數眾生　聞佛說壽命</div>
<div class='lg-row'>皆發無上心　世尊說無量　不可思議法</div>
<div class='lg-row'>多有所饒益　如虛空無邊　雨天曼陁羅</div>
<div class='lg-row'>摩訶曼陁羅　釋梵如恒沙　無數佛土來</div>
<div class='lg-row'>雨旃檀沉水　繽紛而亂墜　如鳥飛空下</div>
<div class='lg-row'>供散於諸佛　天皷虛空中　自然出妙聲</div>
<div class='lg-row'>天衣千萬種　旋轉而來下　眾寶妙香爐</div>
<div class='lg-row'>燒無價之香　自然悉周遍　供養諸世尊</div>
<div class='lg-row'>其大菩薩眾　執七寶幡盖　高妙萬億種</div>
<div class='lg-row'>次第至梵天　一一諸佛前　寶幢懸勝幡</div>
<div class='lg-row'>亦以千萬偈　歌詠諸如來</div>
</div></div>
<div class='div-commentary'><p style="margin-left:1em">由其法利如空無邊故感瑞亦爾。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如是種種事　昔所未曾有　聞佛壽無量</div>
<div class='lg-row'>一切皆歡喜　佛名聞十方　廣饒益眾生</div>
<div class='lg-row'>一切具善根　以助無上心</div>
</div></div>
<div class='div-commentary'><p style="margin-left:1em">結讚妙瑞所顯之意由十方諸天聞佛壽量廣獲饒益故各具善根雨諸妙瑞以自表助無上道心也。</p>
</div>
<div class='div-orig'><p>爾時佛告彌勒菩薩摩訶薩阿逸多其有眾生聞佛壽命長遠如是乃至能生一念信觧所得功德無有限量。</p>
</div>
<div class='div-commentary'><p style="margin-left:1em">觧壽量說即得不壞體證真常用故功無限量。</p>
</div>
<div class='div-orig'><p>若有善男子善女人為阿耨多羅三藐三菩提故於八十萬億那由他劫行五波羅密檀波羅密尸羅波羅密羼提波羅密毘梨耶波羅密禪波羅密除般若波羅密以是功德比前功德百分千分百千萬億分不及其一乃至筭數譬喻所不能知。</p>
</div>
<div class='div-commentary'><p style="margin-left:1em">如來壽量乃智力慧光久修所得能一念信則為<span class='corr'>已</span>具般若智因故五度深功莫比若善男子善女人有如是功德於阿耨多羅三藐三菩提退者無有是處。</p>
<p style="margin-left:1em"><span class='corr'>已</span>具正因故有進無退。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>若人求佛慧　於八十萬億　那由他劫數</div>
<div class='lg-row'>行五波羅密　於是諸劫中　布施供養佛</div>
<div class='lg-row'>及緣覺弟子　并諸菩薩眾　珎異之飲食</div>
<div class='lg-row'>上服與臥具　旃檀立精舍　以園林莊嚴</div>
<div class='lg-row'>如是等布施　種種皆微妙　[書-曰+皿]此諸劫數</div>
<div class='lg-row'>以回向佛道　若復持禁戒　清淨無缺漏</div>
<div class='lg-row'>求於無上道　諸佛之所歎　若復行忍辱</div>
<div class='lg-row'>住於調柔地　設眾惡來加　其心不傾動</div>
<div class='lg-row'>諸有得法者　懷於增上慢　為此所輕惱</div>
<div class='lg-row'>如是悉能忍　若復勤精進　志念常堅固</div>
<div class='lg-row'>於無量億劫　一心不懈息　又於無數劫</div>
<div class='lg-row'>住於空閑處　若坐若經行　除睡常攝心</div>
<div class='lg-row'>以是因緣故　能生諸禪定　八十億萬劫</div>
<div class='lg-row'>安住心不亂　持此一心福　願求無上道</div>
<div class='lg-row'>我得一切智　[書-曰+皿]諸禪定際</div>
</div></div>
<div class='div-commentary'><p style="margin-left:1em">一心福即禪波羅密也一切智即心之極造禪定際即道之極造。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>是人於百千　萬億劫數中　行此諸功德</div>
<div class='lg-row'>如上之所說　有善男女等　聞我說壽命</div>
<div class='lg-row'>乃至一念信　其福過於彼　若人悉無有</div>
<div class='lg-row'>一切諸疑悔　深心須㬰信　其福為如此</div>
</div></div>
<div class='div-commentary'><p style="margin-left:1em">一念之信福過五度然當悉無疑悔福乃如此正法華云當棄捐猶豫諸著思想事信樂大法義其福為若斯。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>其有諸菩薩　無量劫行道　聞我說壽命</div>
<div class='lg-row'>是則能信受　如是諸人等　頂受此經典</div>
<div class='lg-row'>願我於未來　長壽度眾生　如今日世尊</div>
<div class='lg-row'>諸釋中之王　道塲師子吼　說法無所畏</div>
<div class='lg-row'>我等未來世　一切所尊敬　坐於道塲時</div>
<div class='lg-row'>說壽亦如是</div>
</div></div>
<div class='div-commentary'><p style="margin-left:1em">菩薩行道經無量劫則智力慧光已幾實報故聞斯信之而於未來願得是報至坐道塲願說是道盖深悟稱性壽量人皆有之故願不夭閼而䟦及如來也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若有深心者　清淨而質直　多聞能總持</div>
<div class='lg-row'>隨義觧佛語　如是之人等　於此無有疑</div>
</div></div>
<div class='div-commentary'><p style="margin-left:1em">深心則志固清淨則智明質直則無偽多聞則博識總持則貫通隨義則不滯有是全才[書-曰+皿]智可於壽量無疑也。</p>
</div>
<div class='div-orig'><p>又阿逸多若有聞佛壽命長遠觧其言趣是人所得功德無有限量能起如來無上之慧。</p>
</div>
<div class='div-commentary'><p style="margin-left:1em">壽量之說趣在斷生滅見顯真常體苟能明觧則起無上慧等同如來故功無限量。</p>
</div>
<div class='div-orig'><p>何况廣聞是經若教人聞若自持若教人持若自書若教人書若以華香瓔珞幢幡繒盖香油蘇燈供養經卷是人功德無量無邊能生一切種智。</p>
</div>
<div class='div-commentary'><p style="margin-left:1em">聞佛壽命則斷生滅見顯真常體能起上慧而已廣聞是經則具四知見[書-曰+皿]一乘道故能生種智也然世之聞持不計而果能起上慧生種智者誰耶是亦遇王饍而不飡得衣珠而醉臥耳惜哉。</p>
</div>
<div class='div-orig'><p>阿逸多若善男子善女人聞我說壽命長遠深心信觧則為見佛常在耆闍崛山共大菩薩諸聲聞眾圍遶說法。</p>
</div>
<div class='div-commentary'><p style="margin-left:1em">生滅見[書-曰+皿]則真常之相觸目宛然。</p>
</div>
<div class='div-orig'><p>又見此娑婆世界其地琉璃坦然平正閻浮檀金以界八道寶樹行列諸臺樓觀皆悉寶成其菩薩眾咸處其中。</p>
</div>
<div class='div-commentary'><p style="margin-left:1em">穢淨情忘則勝妙之境舉步皆是。</p>
</div>
<div class='div-orig'><p>若有能如是觀者當知是為深信觧相。</p>
</div>
<div class='div-commentary'><p style="margin-left:1em">身土實相本自一如生滅穢淨皆出情見故見[書-曰+皿]情忘則真常之相勝妙之境觸處現前非深信觧壽量秘說莫預於此。</p>
</div>
<div class='div-orig'><p>又復如來滅後若聞是經而不毀呰起隨喜心當知<span class='corr'>已</span>為深信觧相何況讀誦受持之者斯人則為頂戴如來。</p>
</div>
<div class='div-commentary'><p style="margin-left:1em">上明一品之利此明一經之利故但能隨喜而功<span class='corr'>已</span>侔上故曰<span class='corr'>已</span>為深信觧相若正心讀持功又過上故曰則為頂戴如來云頂戴者謂得此中全身而無以上之也。</p>
</div>
<div class='div-orig'><p>阿逸多是善男子善女人不須為我復起塔寺及作僧坊以四事供養眾僧所以者何是善男子善女人受持讀誦是經典者為已起塔造立僧坊供養眾僧則為以佛舍利起七寶塔高廣漸小至于梵天懸諸幡盖及眾寶鈴花香瓔珞抹香塗香燒香眾皷伎樂簫笛箜篌種種舞戲以妙音聲歌唄讚頌則為於無量千萬億劫作是供養<span class='corr'>已</span>。</p>
</div>
<div class='div-commentary'><p style="margin-left:1em">諸供養中法供養勝故也上顯隨喜功次顯書持功。</p>
</div>
<div class='div-orig'><p>阿逸多若我滅後聞是經典有能受持若自書若教人書則為起立僧坊以赤旃檀作諸殿堂三十有二高八多羅樹高廣嚴好百千比丘於其中止園林浴池經行禪窟衣服飲食床褥湯藥一切樂具充滿其中如是僧坊堂閤若干百千萬億其數無量以此現前供養於我及比丘僧殿堂三十有二以安四方僧稱八正道也西天寶多羅樹其高七仞諸皆縱舉過量之事以顯法供養勝。</p>
<p>是故我說如來滅後若有受持讀誦為他人說若自書若教人書供養經卷不須復起塔寺及造僧坊供養眾僧。</p>
<p>況復有人能持是經兼行布施持戒忍辱精進一心智慧其德最勝無量無邊譬如虛空東西南北四維上下無量無邊是人功德亦復如是無量無邊疾至一切種智。</p>
<p>若人讀誦受持是經為他人說若自書若教人書復能起塔及造僧坊供養讚歎聲聞眾僧亦以百千萬億讚歎之法讚歎菩薩功德又為他人種種因緣隨義觧說此法華經復能清淨持戒與柔和者而共同止忍辱無瞋志念堅固常貴坐禪得諸深定精進勇猛攝諸善法利根智慧善荅問難。</p>
</div>
<div class='div-commentary'><p style="margin-left:1em">前言行五波羅蜜不及一念信觧又云不須復起塔寺非廢於行也姑離事顯理使人深造不滯於迹而<span class='corr'>已</span>若理既深造非行不修如舟無揖終何以濟故須理行相濟然後其德為最勝也世之空談名理便廢行實諸度不修一善無取安為癡兀化為闡底者宜三復于斯。</p>
</div>
<div class='div-orig'><p>阿逸多若我滅後諸善男子善女人受持讀誦是經典者復有如是諸善功德當知是人已趣道塲近阿耨多羅三藐三菩提坐道樹下阿逸多是善男子善女人若坐若立若行處此中便應起塔一切天人皆應供養如佛之塔<span class='corr'>已</span>趣道塲言<span class='corr'>已</span>得真趣登證有期近坐道樹言<span class='corr'>已</span>幾於道成佛不遠故所在之處當尊重之。</p>
<p>尒時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>若我滅度後　能奉持此經　斯人福無量</div>
<div class='lg-row'>如上之所說　是則為具足　一切諸供養</div>
<div class='lg-row'>以舍利起塔　七寶而莊嚴　表剎甚高廣</div>
<div class='lg-row'>漸小至梵天　寶鈴千萬億　風動出妙音</div>
<div class='lg-row'>又於無量劫　而供養此塔　華香諸瓔珞</div>
<div class='lg-row'>天衣眾伎樂　然香油酥燈　周帀常照明</div>
<div class='lg-row'>惡世法末時　能持是經者　則為<span class='corr'>已</span>如上</div>
<div class='lg-row'>具足諸供養</div>
</div></div>
<div class='div-commentary'><p style="margin-left:1em">上頌供佛次頌供僧。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若能持此經　則如佛現在　以牛頭旃檀</div>
<div class='lg-row'>起僧坊供養　堂有三十二　高八多羅樹</div>
<div class='lg-row'>上饌妙衣服　床臥皆具足　百千眾住處</div>
<div class='lg-row'>園林諸浴池　經行及禪窟　種種皆嚴好</div>
<div class='lg-row'>若有信觧心　受持讀誦書　若復教人書</div>
<div class='lg-row'>及供養經卷　散花香抹香　以須曼瞻蔔</div>
<div class='lg-row'>阿提目多伽　薰油常然之　如是供養者</div>
<div class='lg-row'>得無量功德　如虛空無邊　其福亦如是</div>
</div></div>
<div class='div-commentary'><p style="margin-left:1em">須曼薝蔔多伽三花最香以此薰油。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>況復持此經　兼布施持戒　忍辱樂禪定</div>
<div class='lg-row'>不嗔不惡口　恭敬於塔廟　謙下諸比丘</div>
<div class='lg-row'>遠離自高心　常思惟智慧　有問難不嗔</div>
<div class='lg-row'>隨順為觧說　若能行是行　功德不可量</div>
<div class='lg-row'>若見此法師　成就如是德　應以天花散</div>
<div class='lg-row'>天衣覆其身　頭靣接足禮　生心如佛想</div>
<div class='lg-row'>又應作是念　不久詣道樹　得無漏無為</div>
<div class='lg-row'>廣利諸人天　其所住止處　經行若坐臥</div>
<div class='lg-row'>乃至說一偈　是中應起塔　莊嚴令妙好</div>
<div class='lg-row'>種種以供養　佛子住此地　則是佛受用</div>
<div class='lg-row'>常在於其中　經行及坐臥</div>
</div></div>
<div class='div-commentary'><p style="margin-left:1em">佛子住此即佛受用等者所在之處則為有佛之意也夫敬持經之人如佛者所謂若有能持則持佛身又决有成佛之期故也此為分別功德品故偏明持經勝德或以此地其中之語為指妙法奧域文勢不然。</p>
</div></div>
<p class='juan'>妙法蓮華經要觧卷第十四</p>
</div><!-- end of div[@id='body'] -->
</body></html>