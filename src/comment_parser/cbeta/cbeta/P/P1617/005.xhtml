<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu10' />
<p class='juan'>妙法蓮華經要觧卷第五　　　　　曠六</p><p class="byline">溫陵開元蓮寺比丘　戒環　觧</p>
<div class='div-orig'><p>佛欲重宣此義而說偈言。</p>
<p style="margin-left:0em;text-indent:0em;" class="lg-abnormal"><div class='lg-row'>譬如長者　有一大宅</div>
</p></div>
<div class='div-commentary'><p style="margin-left:1em">譬佛王三界。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>其宅久故　而復頓弊　堂舍高危</div>
<div class='lg-row'>柱根摧<span class='corr'>朽</span>　梁棟傾斜　基陛隤毀</div>
<div class='lg-row'>墻壁<span class='corr'>圮</span>坼　泥塗阤落　覆苫亂墜</div>
<div class='lg-row'>椽梠差脫　周障屈曲　雜味充遍</div>
<div class='lg-row'>有五百人　止住其中</div>
</div></div>
<div class='div-commentary'><p style="margin-left:1em">大宅譬三界堂舍譬人身三界之相其來無始故曰久故五濁同會故曰頓弊五陰堂舍虛幻架構危而易傾命無牢強若柱根之摧<span class='corr'>朽</span>質非貞固類梁棟之傾斜無明為基所以成是堂也餘緣為陛所以入是堂也是十二緣念念變異故曰基陛頹毀墻壁<span class='corr'>圮</span>坼譬四大之衰謝泥塗阤落皮膚之皴皺覆苫譬毛髮椽梠譬骸骨苫茅覆也阤壞也亂墜差脫皆敗壞之狀此其外相也其內則關膈府藏周障屈曲膿血便利雜穢充遍其弊敗不淨若此而俗尤癡愛貪著故詳喻之五百人者五道眾生所共有也椽梠一類在簷曰椽在脊曰梠椽從緣相緣属也梠從呂如脊骨也。</p>
<p style="margin-left:1em">結文云其舍恐怖變狀如是是也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>䲭梟鵰鷲　烏鵲鳩鴿　蚖蛇蝮蝎</div>
<div class='lg-row'>蜈蚣蚰蜒　守宮百足　鼬貍鼷鼠</div>
<div class='lg-row'>諸惡蟲軰　交橫馳走</div>
</div></div>
<div class='div-commentary'><p style="margin-left:1em">身為苦噐主殺盜[婬-壬+(工/山)]謂之三業意為苦本主貪嗔癡謂之三毒身三意三相資而互具也今[鳽-廾+ㄠ]等八鳥譬貪毒而具三業[鳽-廾+ㄠ]噉生類土梟相食具殺貪也鵰善搏兔鷲食死屍具盜貪也烏鵲鳩鴿傳沫自運具[婬-壬+(工/山)]貪也餘皆可推蚖等六蟲譬嗔毒蚖元也為毒之首蛇同類其性多嗔蝮復也晝不能視觸之則復而螫人人得復而殺之蝎多處陰而不可知蜈蚣蚰蜒善伏而含毒凡嗔之類如此或天性之嗔毒如蚖蛇或觸之而後嗔人如蝮或非色作慍現徒陰險以嗔人潛伏以毒人如蝎蜈蚣之類是也守宮等六蟲譬癡毒守宮類[虫*折]蝎多在陰室百足名蚿蝎之類多足而行不進鼬鼠之類能由穴噉鼠狸狐之類老為精魅鼷甘口鼠物遇食而不知痛傷鼠多奸而善藏癡者陰昧濡滯潛傷奸伏其狀如此諸惡蟲軰交橫馳走譬三毒交擾闘競不休也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>屎尿臭處　不淨流溢　蜣蜋諸蟲</div>
<div class='lg-row'>而集其上　狐狼野干　咀嚼踐[跍-十+水]</div>
<div class='lg-row'>嚌齧死屍　骨肉狼藉</div>
</div></div>
<div class='div-commentary'><p style="margin-left:1em">於身受心法四念失正為倒屎尿臭處不淨流溢譬身倒也觀身不淨如此而俗以為香潔蜣蜋諸蟲而集其上譬受倒也觀受是苦如此而俗以為欲樂遂於革囊眾穢生羙麗想而或著不捨真若蜣蜋之集不淨也狐狼野干咀嚼踐[跍-十+水]譬心倒也狐多疑狼害物野干變怪倒心似之觀心無常則一切法皆不足戀然且咀踐纏著豈非倒耶嚌囓死屍骨肉狼藉譬法倒也觀法無我猶如死屍由疑倒心妄計窮詰是謂嚌囓轉見倒妄是謂狼藉也野干類狐巢危岩高木群行夜鳴怪獸也齒决曰嚌斷骨曰囓。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>由是群狗　競來搏撮　飢羸慞惶</div>
<div class='lg-row'>處處求食　闘諍摣掣　啀喍嘷吠</div>
</div></div>
<div class='div-commentary'><p style="margin-left:1em">狗性苟且而善執守譬識情執著也群狗譬六識搏撮即執取義一切幻法無可愛樂而六識妄著無異群狗競搏死屍也言由是者由四倒而發六識由六識而發三毒展轉相資也慞惶求食譬識倒而發貪也闘諍摣掣譬識倒而發嗔也啀喍嘷吠譬識倒而發癡也六識三毒倒妄相因於諸幻境競執貪求其狀如此摣掣相掣奪也啀喍拒物之惡聲也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>其舍恐怖　變狀如是</div>
</p></div>
<div class='div-commentary'><p style="margin-left:1em">結文云如是諸難是也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>處處皆有　魑魅魍魎</div>
</p></div>
<div class='div-commentary'><p style="margin-left:1em">言宅多物也譬者性覺本明離明而昧曰魑魅心本一真物罔而二曰魍魎言處處者人人性皆若是此為起難之端故首言之。</p>
<p style="margin-left:1em">由罔昧而起無明由無明而起三毒也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>夜义惡鬼　食噉人肉　毒蟲之属</div>
<div class='lg-row'>諸惡禽獸　孚乳產生　各自藏護</div>
<div class='lg-row'>夜义競來　爭取食之　食之既飽</div>
<div class='lg-row'>惡心轉熾　闘諍之聲　甚可怖畏</div>
</div></div>
<div class='div-commentary'><p style="margin-left:1em">夜义此云苦活譬無明識種攬眾苦以自活而戕害法身故譬食噉人肉毒蟲禽獸通譬三毒孚乳產生言其類日滋各自藏護譬畜積忿毒不可凌犯夜义競來爭取食之譬互起無明交相惱害食之既飽惡心轉熾譬以三毒而資無明猶以膏而益火所以轉熾也闘諍之聲甚可怖畏譬無明三毒彼此交攻如夜义之閧闘真可畏也孚卵属以爪保之也乳胎属以乳哺之也又孚乳通保養義。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>鳩槃茶鬼　蹲踞土埵　或時離地</div>
<div class='lg-row'>一尺二尺　徃返遊行　縱逸嬉戲</div>
<div class='lg-row'>捉狗兩足　撲令失聲　以脚加頸</div>
<div class='lg-row'>怖狗自樂</div>
</div></div>
<div class='div-commentary'><p style="margin-left:1em">鳩槃茶此云可畏譬無常殺鬼也土埵譬地居欲界一尺譬色界二尺譬無色界三界皆未免無常故殺鬼徃返遊行於其間縱逸殺害視殺如戲焉言踞土埵又言或時離地者地居命促故殺鬼以踞地為常天居命長故殺鬼或時而徃捉狗兩足等者狗譬識兩足譬行想盖五蘊自識生行想乃有所行而識由行想取無常苦如捉其兩足而撲之也識為無常所苦則行想顛倒故譬以脚加頸也怖狗自樂者識為無常所怖而殺鬼樂然無怖所謂彼為衰殺非衰殺也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>復有諸鬼　其身長大　裸形黑瘦</div>
<div class='lg-row'>常住其中　發大惡聲　呌呼求食</div>
<div class='lg-row'>復有諸鬼　其咽如針　復有諸鬼</div>
<div class='lg-row'>首如牛頭　或食人肉　或復噉狗</div>
</div></div>
<div class='div-commentary'><p style="margin-left:1em">身大裸形譬地獄難經云阿鼻地獄縱廣三十二萬里罪人業力身如鐵花遍滿獄中可謂其身長大也墮此經歷八萬四千大劫故曰常住其中裸形呌呼即地獄苦狀也其咽如針譬餓鬼難首如牛頭譬畜生難或食人肉或復噉狗譬三惡道不但傷害法身亦乃苦楚識神也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>頭髮髼亂　殘害兇險　飢渴所逼</div>
<div class='lg-row'>呌喚馳走</div>
</div></div>
<div class='div-commentary'><p style="margin-left:1em">舉諸鬼可畏之狀譬三惡道貌狀行業也頭髼貌惡也兇險行惡也飢逼業惡也三者因果相召迭起故譬呌喚馳走。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>夜义餓鬼　諸惡鳥獸　飢急四向</div>
<div class='lg-row'>窺看窗牖　如是諸難　恐畏無量</div>
</div></div>
<div class='div-commentary'><p style="margin-left:1em">捴明無明三毒惡習熾盛逐境無猒伺隙而出故譬飢急四向窺看窗牖古有六窗獼猴之喻其意類此。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>是<span class='corr'>朽</span>故宅　属於一人　其人近出</div>
<div class='lg-row'>未久之間　於後宅舍　忽然火起</div>
<div class='lg-row'>四面一時　其熖俱熾　棟梁椽柱</div>
<div class='lg-row'>爆聲震烈　摧折墮落　墻壁崩倒</div>
<div class='lg-row'>諸鬼神等　揚聲大呌　鵰鷲諸鳥</div>
<div class='lg-row'>鳩槃茶等　周慞惶怖　不能自出</div>
</div></div>
<div class='div-commentary'><p style="margin-left:1em">三界無安如<span class='corr'>朽</span>故宅唯佛能化故属于一人眾生緣[書-曰+皿]佛遂示滅纔無善化則煩惱增熾故曰其人近出於後火起四面俱熾譬生老病死四相同逼也棟梁爆摧譬四支疾苦墻壁崩倒譬四大壞散諸鬼神等揚聲大呌譬捨命時神識慞惶苦事迫切呻吟狂呌鵰鷲鳩槃不能自出譬三毒業果無常苦報交會煩煎莫由免脫也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>惡獸毒蟲　藏竄孔宂　毘舍闍鬼</div>
<div class='lg-row'>亦住其中　薄福德故　為火所逼</div>
<div class='lg-row'>共相殘害　飲血噉肉　野干之属</div>
<div class='lg-row'>並<span class='corr'>已</span>前死　諸大惡獸　競來食噉</div>
<div class='lg-row'>臰烟蓬勃　四面充塞</div>
</div></div>
<div class='div-commentary'><p style="margin-left:1em">火既逼極蟲獸竄伏鬼神潛避譬身壞之後三毒不滅唯藏於阿賴耶識生死窟宂也毘舍闍即惱害<span class='corr'></span>鬼所謂諸惱人者譬煩惱之本亦住其中者亦潛伏藏識而不亡也薄福德故為火所逼者所謂生不修福死歸苦處復於宂中共相噉害譬於幽陰業識相尋交為讎對也野干之属譬四倒而曰<span class='corr'>已</span>死者三毒根本實業不亡四倒支末隨幻起滅故也以隨幻滅則亦為四相所吞故曰諸大惡獸競來食噉臰烟㶿塞者死業交煎逼極之相也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>蜈蚣蚰蜒　毒蛇之類　為火所燒</div>
<div class='lg-row'>爭走出宂　鳩槃茶鬼　隨取而食</div>
</div></div>
<div class='div-commentary'><p style="margin-left:1em">即前毒蟲藏竄鳥宂內火逼又爭出宂還被鬼食譬三毒隨識而逝受死報<span class='corr'>已</span>復生諸趣命未須㬰又為無常所殺故曰隨取而食也既以苦逼而死復以苦逼而生未須㬰間又遭殺苦六趣生死凡皆若是也悲哉然生死由識為種而依三毒言者生死苦逼皆由三毒而致故也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又諸餓鬼　頭上火然　飢渴熱惱</div>
<div class='lg-row'>周慞悶走</div>
</div></div>
<div class='div-commentary'><p style="margin-left:1em">圓覺云眾生無始皆因[婬-壬+(工/山)]慾而正性命當知輪廻愛為根本愛欲為因愛命為果由於欲境起惑造業是故復生地獄餓鬼今舉餓鬼示愛欲之果也頭上火然示愛欲之因也[婬-壬+(工/山)]慾熾盛為五欲之首故譬頭上火然飢渴熱惱周慞悶走譬為欲業逼惱又逐愛命輪轉諸趣無有窮已。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>其宅如是　甚可怖畏　毒害火災</div>
<div class='lg-row'>眾難非一</div>
</div></div>
<div class='div-commentary'><p style="margin-left:1em">夫生死循環眾苦逼切真若火宅可畏之狀而俗以倒心自迷徒惑欲愛不知業因苦果皆自此起沉湎其中冥若大夢故我大覺依一身之苦噐初明三毒六識之苦相次明無常三惡之苦難終明業識輪廻之苦本喻而示之使由樂而覺苦怖果而絕因則生死迅輪庶幾停息出火宅難到無畏處實導師慈父之至德也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>是時宅主　在門外立　聞有人言</div>
<div class='lg-row'>汝諸子等　先因遊戲　來入此宅</div>
<div class='lg-row'>稚小無知　歡娛樂著　長者聞<span class='corr'>已</span></div>
<div class='lg-row'>驚入火宅　方宜救濟　令無燒害</div>
<div class='lg-row'>告喻諸子　說眾患難　惡鬼毒蟲</div>
<div class='lg-row'>災火蔓莚　眾苦次苐　相續不絕</div>
<div class='lg-row'>毒虵蚖蝮　及諸夜义　鳩槃茶鬼</div>
<div class='lg-row'>野干狐狗　鵰鷲䲭梟　百足之属</div>
<div class='lg-row'>飢渴惱急　甚可怖畏　此苦難處</div>
<div class='lg-row'>况復大火</div>
</div></div>
<div class='div-commentary'><p style="margin-left:1em">在門外立譬如來<span class='corr'>已</span>離三界火宅驚入火宅譬大悲願力示現受生方宜猶方便也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸子無知　雖聞父誨　猶故樂著</div>
<div class='lg-row'>嬉戲不<span class='corr'>已</span>　是時長者　而作是念</div>
<div class='lg-row'>諸子如此　益我愁惱　今此舍宅</div>
<div class='lg-row'>無一可樂　而諸子等　躭湎嬉戲</div>
<div class='lg-row'>不受我教　將為火害　即便思惟</div>
<div class='lg-row'>設諸方便　告諸子等　我有種種</div>
<div class='lg-row'>珎玩之具　妙寶好車　羊車鹿車</div>
<div class='lg-row'>大牛之車　今在門外　汝等出來</div>
<div class='lg-row'>吾為汝等　造作此車　隨意所樂</div>
<div class='lg-row'>可以遊戲</div>
</div></div>
<div class='div-commentary'><p style="margin-left:1em">為救稚子巧說三車譬為度小智權說三乘權則非實故云造作湎沉迷也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸子聞說　如此諸車　即時奔競</div>
<div class='lg-row'>馳走而出　到於空地　離諸苦難</div>
</div></div>
<div class='div-commentary'><p style="margin-left:1em">譬二乘樂小於空速證。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>長者見子　得出火宅　住於四衢</div>
<div class='lg-row'>坐師子座　而自慶言　我今快樂</div>
<div class='lg-row'>此諸子等　生育甚難　愚小無知</div>
<div class='lg-row'>而入險宅　多諸毒蟲　魑魅可畏</div>
<div class='lg-row'>大火猛熖　四面俱起　而此諸子</div>
<div class='lg-row'>貪著嬉戲　我<span class='corr'>已</span>救之　令得脫難</div>
<div class='lg-row'>是故諸人　我今快樂</div>
</div></div>
<div class='div-commentary'><p style="margin-left:1em">四衢道言子既離難師子座表父得無畏所謂若子病愈父母亦愈也生育甚難譬人身難得恐癡迷復失故切救之。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>爾時諸子　知父安座　皆詣父所</div>
<div class='lg-row'>而白父言　願賜我等　三種寶車</div>
<div class='lg-row'>如前所許　諸子出來　當以三車</div>
<div class='lg-row'>隨汝所欲　今正是時　惟垂給與</div>
</div></div>
<div class='div-commentary'><p style="margin-left:1em">頌諸子索車也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>長者大富　庫藏眾多　金銀琉璃</div>
<div class='lg-row'>車璖瑪瑙　以眾寶物　造諸大車</div>
<div class='lg-row'>裝校嚴飾　周帀欄楯　四面懸鈴</div>
<div class='lg-row'>金繩交絡　真珠羅網　張施其上</div>
<div class='lg-row'>金花諸瓔　處處垂下　眾綵雜飾</div>
<div class='lg-row'>周帀圍繞　柔軟繒纊　以為茵褥</div>
<div class='lg-row'>上妙細㲲　價直千億　鮮白淨潔</div>
<div class='lg-row'>以覆其上　有大白牛　肥壯多力</div>
<div class='lg-row'>形體姝好　以駕寶車　多諸儐從</div>
<div class='lg-row'>而侍衛之　以是妙車　等賜諸子</div>
</div></div>
<div class='div-commentary'><p style="margin-left:1em">以富藏眾寶造諸大車譬於無量知見演出一乘然雖一乘亦未離造作盖既<span class='corr'>已</span>謂之一矣當知妙法一亦不守也裝校嚴飾等譬一乘果法萬德圓備唯大根能乘以佑助正道方便利生並如前觧。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸子是時　歡喜踊躍　乘是寶車</div>
<div class='lg-row'>遊於四方　嬉戲快樂　自在無礙</div>
</div></div>
<div class='div-commentary'><p style="margin-left:1em">得一乘妙用則不滯於一隅故曰遊於四方不縛於諸法故云嬉戲快樂盖戲者之於物毋意毋必調而應偶而會曾無縛著之心道人於一切法若嬉戲然乃能自在無礙。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>告舍利弗　我亦如是　眾聖中尊</div>
<div class='lg-row'>世間之父　一切眾生　皆是吾子</div>
<div class='lg-row'>深著世樂　無有慧心　三界無安</div>
<div class='lg-row'>猶如火宅　眾苦充滿　甚可怖畏</div>
<div class='lg-row'>常有生老　病死憂患　如是等火</div>
<div class='lg-row'>熾然不息　如來<span class='corr'>已</span>離　三界火宅</div>
<div class='lg-row'>寂然閑居　安處林野　今此三界</div>
<div class='lg-row'>皆是我有　其中眾生　悉是吾子</div>
<div class='lg-row'>而今此處　多諸患難　唯我一人</div>
<div class='lg-row'>能為救護　雖復教詔　而不信受</div>
<div class='lg-row'>於諸欲染　貪著深故　以是方便</div>
<div class='lg-row'>為說三乘　令諸眾生　知三界苦</div>
<div class='lg-row'>開示演說　出世間道</div>
</div></div>
<div class='div-commentary'><p style="margin-left:1em">出世間道且令脫三界苦未與開佛知見。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>是諸子等　若心决定　具足三明</div>
<div class='lg-row'>及六神通　有得緣覺　不退菩薩</div>
</div></div>
<div class='div-commentary'><p style="margin-left:1em">此因三乘得出世間者也不退指地前菩薩皆權果也三明者過去宿命現在天眼未來漏[書-曰+皿]除三際愚故謂之明即六通之三也六通加天耳他心神境。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>汝舍利弗　我為眾生　以此譬喻</div>
<div class='lg-row'>說一佛乘　汝等若能　信受是語</div>
<div class='lg-row'>一切皆當　成得佛道</div>
</div></div>
<div class='div-commentary'><p style="margin-left:1em">為其以權果為决定故說一乘而進之。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>是乘微妙　清淨第一　於諸世間</div>
<div class='lg-row'>為無有上　佛所恱可</div>
</div></div>
<div class='div-commentary'><p style="margin-left:1em">讚一乘德也妙契佛心所以恱可。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切眾生　所應稱讚　供養禮拜</div>
<div class='lg-row'>無量億千　諸力觧脫　禪定智慧</div>
<div class='lg-row'>及佛餘法　得如是乘　令諸子等</div>
<div class='lg-row'>日夜劫數　常得遊戲　與諸菩薩</div>
<div class='lg-row'>及聲聞眾　乘此寶乘　直至道塲</div>
</div></div>
<div class='div-commentary'><p style="margin-left:1em">一切眾生至供養禮拜令尊敬一乘也無量億千至及佛餘法指一乘所具也諸力觧脫即十力諸觧脫也得如是乘直至道塲示一乘之利也得是乘者得智慧日照生死夜等頃久劫超情量數於一切法優遊自在故云日夜劫數常得遊戲直至道塲謂直下坐道樹成正覺也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>以是因緣　十方諦求　更無餘乘</div>
<div class='lg-row'>除佛方便</div>
</div></div>
<div class='div-commentary'><p style="margin-left:1em">結顯一乘也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>告舍利弗　汝諸人等　皆是吾子</div>
<div class='lg-row'>我則是父　汝等累劫　眾苦所燒</div>
<div class='lg-row'>我皆濟㧞　令出三界　我雖先說</div>
<div class='lg-row'>汝等滅度　但[書-曰+皿]生死　而實不滅</div>
<div class='lg-row'>今所應作　唯佛智慧　若有菩薩</div>
<div class='lg-row'>於是眾中　能一心聽　諸佛實法</div>
<div class='lg-row'>諸佛世尊　雖以方便　所化眾生</div>
<div class='lg-row'>皆是菩薩</div>
</div></div>
<div class='div-commentary'><p style="margin-left:1em">我雖先說至而實不滅牒昔權也今所應作唯佛智慧明今實也不滅言非真證也若有菩薩<span class='corr'>已</span>下謂能以大心聽此實法則知諸佛雖說三乘皆為化菩薩故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若人小智　深著愛欲　為此等故</div>
<div class='lg-row'>說於苦諦　眾生心喜　得未曾有</div>
<div class='lg-row'>佛說苦諦　真實無異　若有眾生</div>
<div class='lg-row'>不知苦本　深著苦因　不能暫捨</div>
<div class='lg-row'>為是等故　方便說道　諸苦所因</div>
<div class='lg-row'>貪欲為本　若滅貪欲　無所依止</div>
<div class='lg-row'>滅[書-曰+皿]諸苦　名第三諦　為滅諦故</div>
<div class='lg-row'>修行於道　離諸苦縛　名得觧脫</div>
</div></div>
<div class='div-commentary'><p style="margin-left:1em">牒明所以說四諦之意也四諦之初為治小智愛欲故說苦諦使知猒離苦即生老病死由愛欲起也二為眾生深著苦因故說集諦使知伏斷集即煩惱惑業為苦之因為其深著故方便說集諦以導之使知捨離也道音導三為滅苦本絕其依止故說滅諦使滅[書-曰+皿]貪欲生死諸苦即小乘涅槃也四為求證滅故說道諦使知進修道者略即戒定慧廣即三十七品覺觀之法乃離苦脫縛之道也四法皆謂之諦者其義諦實當理無差故遺教云日可令冷月可令熱佛說四諦不可令異。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>是人於何　而得觧脫　但離虛妄</div>
<div class='lg-row'>名為觧脫　其實未得　一切觧脫</div>
<div class='lg-row'>佛說是人　未實滅度　斯人未得</div>
<div class='lg-row'>無上道故　我意不欲　令至滅度</div>
</div></div>
<div class='div-commentary'><p style="margin-left:1em">牒上觧脫非真也離虛妄為觧脫即猒有著空者也得一切觧脫即無猒無著者也為其猶有猒著故說是人未實滅度以有猒著非無上道故不欲令證也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我為法王　於法自在　安隱眾生</div>
<div class='lg-row'>故現於世　汝舍利弗　我此法印</div>
<div class='lg-row'>為欲利益　世間故說</div>
</div></div>
<div class='div-commentary'><p style="margin-left:1em">結告大眾使知佛之出現說法之意而求其安隱利益也法印即所謂實相印。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>在所遊方　勿妄宣傳　若有聞者</div>
<div class='lg-row'>隨喜頂受　當知是人　阿鞞䟦致</div>
</div></div>
<div class='div-commentary'><p style="margin-left:1em">勿妄宣傳為非小智所堪能隨喜受當知是大菩薩阿鞞致此云不退指地上菩薩也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若有信受　此經法者　是人<span class='corr'>已</span>曾</div>
<div class='lg-row'>見過去佛　恭敬供養　亦聞是法</div>
</div></div>
<div class='div-commentary'><p style="margin-left:1em">供佛言夙福之厚聞法言夙因之深故能信此。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若人有能　信汝所說　則為見我</div>
<div class='lg-row'>亦見於汝　及比丘僧　并諸菩薩</div>
<div class='lg-row'>斯法華經　為深智說　淺識聞之</div>
<div class='lg-row'>迷惑不觧　一切聲聞　及辟支佛</div>
<div class='lg-row'>於此經中　力所不及</div>
</div></div>
<div class='div-commentary'><p style="margin-left:1em">我汝比丘菩薩指靈山法眾也謂在所宣傳能信汝說即見靈山法會宛爾常存也若深智以現量證之則觸事而真淺識以情見分別故迷惑不觧。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>汝舍利弗　尚於此經　以信得入</div>
<div class='lg-row'>况餘聲聞　其餘聲聞　信佛語故</div>
<div class='lg-row'>隨順此經　非<span class='corr'>己</span>智分</div>
</div></div>
<div class='div-commentary'><p style="margin-left:1em">聲聞力雖不及然許以信入故凡能隨順非其智分所能皆信力爾故須擇信機宣傳也前云是法不可示言辭相寂滅而獨許信力堅固者能觧此又許舍利弗等以信得入以信隨順當云何信耶傳曰不言而信者天也又曰有諸<span class='corr'>己</span>之謂信今欲觧言辭相寂之法當依不言之信信乎<span class='corr'>己</span>而已即華嚴五位之初十信是也彼依自性不動智以立信體令信自心與佛無異由是覺了智佛不動萬法不遷因果不移聖凡不二心境䐇然印契實相一切相應是謂不言之信也能發是信頓飜無明業識見聞覺知成一切種智矣則於此經以信得入以信隨順者如此。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又舍利弗　憍慢懈怠　計我見者</div>
<div class='lg-row'>莫說此經　凡夫淺識　深著五欲</div>
<div class='lg-row'>聞不能觧　言勿為說</div>
</div></div>
<div class='div-commentary'><p style="margin-left:1em">憍怠計我即外道無信者凡淺著欲即凡夫無信者皆在所擇。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若人不信　毀謗此經　則斷一切</div>
<div class='lg-row'>世間佛種　或復頻蹙　而懷疑惑</div>
</div></div>
<div class='div-commentary'><p style="margin-left:1em">此經所詮即人人妙性是謂佛種不信而毀則佛種斷滅業種增熾則說之不如其<span class='corr'>己</span>盖信而後言未信則以為厲<span class='corr'>己</span>故顰蹙也又未信則以為謗<span class='corr'>己</span>故疑惑也夫心者萬形之模範業者一心之影響三世善惡一唯心造如噐出模無不相類如影隨形在處莫逃故謗經罪報各從其類如下所列。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>汝當聽說　此人罪報　若佛在世</div>
<div class='lg-row'>若滅度後　其有誹謗　如斯經典</div>
<div class='lg-row'>見有讀誦　書持經者　輕賤憎嫉</div>
<div class='lg-row'>而懷結恨　此人罪報　汝今復聽</div>
<div class='lg-row'>其人命終　入阿鼻獄　具足一切</div>
<div class='lg-row'>劫[書-曰+皿]更生　如是展轉　至無數劫</div>
</div></div>
<div class='div-commentary'><p style="margin-left:1em">此斷佛種之報也自斷佛種故永沉幽趣劫[書-曰+皿]更生謂一劫命[書-曰+皿]復生地獄獄報劫數如是之長者失性隨業如石投水易沉難浮其勢然也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>從地獄出　當墮畜生　若狗野干</div>
<div class='lg-row'>其形頌瘦　黧黮疥癩　人所觸嬈</div>
<div class='lg-row'>又復為人　之所惡賤　常困飢渴</div>
<div class='lg-row'>骨肉枯竭　生受楚毒　死被瓦石</div>
<div class='lg-row'>斷佛種故　受斯罪報</div>
</div></div>
<div class='div-commentary'><p style="margin-left:1em">狗由苟且害正野干白狐疑不信此毀謗疑惑之報也又縈疥癩之病觸嬈之害乃至楚毒鞭扑瓦石打擲此輕賤憎嫉之報也頌音窟白禿也黧黮黑雜色嬈擾弄也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若作駱駞　或生驢中　身常負重</div>
<div class='lg-row'>加諸杖捶　但念水草　餘無所知</div>
<div class='lg-row'>謗斯經故　獲罪如是　有作野干</div>
<div class='lg-row'>來入聚落　身體疥癩　又無一目</div>
<div class='lg-row'>為諸童子　之所打擲　受諸苦痛</div>
<div class='lg-row'>或時致死　於此死已　更受蟒身</div>
<div class='lg-row'>其形長大　五百由旬　聾騃無足</div>
<div class='lg-row'>蜿轉腹行　為諸小蟲　之所咂食</div>
<div class='lg-row'>晝夜受苦　無有休息　謗斯經故</div>
<div class='lg-row'>獲罪如是</div>
</div></div>
<div class='div-commentary'><p style="margin-left:1em">非毀正乘故召駞驢乘負之報疑情偏見故召野干一目之報來入聚落即業力所使自求打擲也蟒大蛇性多嗔乃憎嫉結恨之報聾無聞騃無識亦不信之類也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若得為人　諸根暗鈍　矬陋攣躄</div>
<div class='lg-row'>盲聾背傴　有所言說　人不信受</div>
<div class='lg-row'>口氣常臭　鬼魅所著　貧窮下賤</div>
<div class='lg-row'>為人所使　多病痟瘦　無所依怙</div>
<div class='lg-row'>雖親附人　人不在意　若有所得</div>
<div class='lg-row'>尋復忘失　若修醫道　順方治病</div>
<div class='lg-row'>更增他疾　或復致死　若自有病</div>
<div class='lg-row'>無人救療　設服良藥　而復增劇</div>
<div class='lg-row'>若他反逆　抄劫竊盜　如是等罪</div>
<div class='lg-row'>橫罹其殃</div>
</div></div>
<div class='div-commentary'><p style="margin-left:1em">蔑智慧明故六根暗鈍毀正法身故矬短醜陋手拘攣足跛躄也有所言說等即謗誹口業之報附而不親乃至橫遭殃罪者為不順正理故報皆乖背也上明業報次明難報。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如斯罪人　永不見佛　眾聖之王</div>
<div class='lg-row'>說法教化　如斯罪人　常生難處</div>
<div class='lg-row'>狂聾心亂　永不聞法　於無數劫</div>
<div class='lg-row'>如恒河沙　生輙聾啞　諸根不具</div>
</div></div>
<div class='div-commentary'><p style="margin-left:1em">不見佛不聞法皆難報也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>常處地獄　如遊園觀　在餘惡道</div>
<div class='lg-row'>如<span class='corr'>己</span>舍宅　駞驢猪狗　是其行處</div>
<div class='lg-row'>謗斯經故　獲罪如是</div>
</div></div>
<div class='div-commentary'><p style="margin-left:1em">園觀舍宅譬遊處於是不暫離也是謂常生難處。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若得為人　聾盲瘖瘂　貧窮諸衰</div>
<div class='lg-row'>以自莊嚴　水腫乾痟　疥癩癰疽</div>
<div class='lg-row'>如是等病　以為衣服　身常臭處</div>
<div class='lg-row'>垢穢不淨　深著我見　增益嗔恚</div>
<div class='lg-row'>[婬-壬+(工/山)]欲熾盛　不擇禽獸　謗斯經故</div>
<div class='lg-row'>獲罪如是</div>
</div></div>
<div class='div-commentary'><p style="margin-left:1em">以病為衣服言難脫諸衰也身常不淨[婬-壬+(工/山)]熾不擇由棄捨淨業增長惡習。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>告舍利弗　謗斯經者　若說其罪</div>
<div class='lg-row'>窮劫不[書-曰+皿]　以是因緣　我故語汝</div>
<div class='lg-row'>無智人中　莫說此經　若有利根</div>
<div class='lg-row'>智慧明了　多聞強識　求佛道者</div>
<div class='lg-row'>如是之人　乃可為說　若人曾見</div>
<div class='lg-row'>億百千佛　植諸善本　深心堅固</div>
<div class='lg-row'>如是之人　乃可為說　若人精進</div>
<div class='lg-row'>常修慈心　不惜身命　乃可為說</div>
<div class='lg-row'>若人恭敬　無有異心　離諸凡愚</div>
<div class='lg-row'>獨處山澤　如是之人　乃可為說</div>
<div class='lg-row'>又舍利弗　若見有人　捨惡知識</div>
<div class='lg-row'>親近善友　如是之人　乃可為說</div>
<div class='lg-row'>若見佛子　持戒清潔　如淨明珠</div>
<div class='lg-row'>求大乘經　如是之人　乃可為說</div>
<div class='lg-row'>若人無嗔　質直柔軟　常愍一切</div>
<div class='lg-row'>恭敬諸佛　如是之人　乃可為說</div>
<div class='lg-row'>復有佛子　於大眾中　以清淨心</div>
<div class='lg-row'>種種因緣　譬喻言辭　說法無礙</div>
<div class='lg-row'>如是之人　乃可為說　若有比丘</div>
<div class='lg-row'>為一切智　四方求法　合掌頂受</div>
<div class='lg-row'>但樂受持　大乘經典　乃至不受</div>
<div class='lg-row'>餘經一偈　如是之人　乃可為說</div>
<div class='lg-row'>如人志心　求佛舍利　如是求經</div>
<div class='lg-row'>得<span class='corr'>已</span>頂受　其人不復　志求餘經</div>
<div class='lg-row'>亦未曾念　外道典籍　如是之人</div>
<div class='lg-row'>乃可為說</div>
</div></div>
<div class='div-commentary'><p style="margin-left:1em">精確鑽仰如求舍利。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>告舍利弗　我說是相　求佛道者</div>
<div class='lg-row'>窮劫不[書-曰+皿]　如是等人　則能信觧</div>
<div class='lg-row'>汝當為說　妙法華經</div>
</div></div>
<div class='div-commentary'><p style="margin-left:1em">如上正機正行不可勝舉聊示大略使以類擇授之正法也。</p>
</div></div>
<p class='juan'>妙法蓮華經要觧卷第五</p>
</div><!-- end of div[@id='body'] -->
</body></html>