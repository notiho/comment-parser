<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台四教儀集註（選錄「集註」本文）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>天台四教儀集註卷第十　　　　　稼十</p><p class="byline">南天竺沙門　　蒙潤　　集</p>
<div class='div-orig'><p>次從八信至十信斷界內外塵沙惑盡假觀現前見俗諦理開法眼成道種智行四百由旬與別教八九十住及行向位齊行不退也。</p>
</div>
<div class='div-commentary'><p style="margin-left:1em">雖約位斷證格量似齊圓別即離不可一混又此六根明下根出假功逾十向此是相似圓融三諦不同次第出假之位又五品明中根出假五品之初為上根亦約觀行論坐道塲度眾生等又輔行五上云以初住為真出假位。</p>
</div>
<div class='div-orig'><p>次入初住斷一品無明證一分三德謂解脫般若法身此之三德不縱不橫如世伊三點若天主三目現身百界八相成道廣濟群生。</p>
</div>
<div class='div-commentary'><p style="margin-left:1em">此明斷惑證理全體起用三德次第本法身般若解脫今順初住緣了正三心開發而為次也言不縱不橫者異乎別教非縱即橫也釋籤六<span class='note-inline'>(二十)</span>云雖一點在上不同點水之縱三德亦爾雖法身本有不同別教為惑所覆雖二點在下不同烈火之橫三德亦爾以<span class='note-inline'>(釋籤中作雖字者設妙宗引作以字者正)</span>二德修成不同別人理體具足而不相收如妙宗云三雖性具緣了是修二雖是修非適今有二若非修三法則橫二若非性三法則縱三點三目出大經哀歎品西方有新舊二伊舊伊如橫川走火點水之縱新伊如此方草書下字細畫相貫不縱不橫摩醯首羅有三目八臂八相者華嚴云或見入胎等皆云或者一一相中皆有八相故文。</p>
</div>
<div class='div-orig'><p>華嚴經云初發心時便成正覺所有慧身不由他悟清淨妙法身湛然應一切解曰初發心者初住名也便成正覺者成八相佛也是分證果即此教真因謂成妙覺謬之甚矣若如是者二住已去諸位徒施若言重說者佛有煩重之咎雖有位位各攝諸位之言又云發心究竟二不別須知攝之所由細識不二之旨龍女便成正覺諸聲聞人受當來成佛記莂皆是此位成佛之相慧身即般若德了因性開發妙法身即法身德正因性開發應一切即解脫德即緣因性開發如此三身發得本有故言不由他悟中觀現前開佛眼成一切種智行五百由旬到寶所初居實報無障閡土念不退位。</p>
</div>
<div class='div-commentary'><p style="margin-left:1em">此下引經釋出就斥他謬雖云各攝諸位須知攝之所由者由理具故雖云發心究竟不別細識不二之旨者旨在於即即具之理雖爾淺深之事位那不分即故初後不二六故初後不濫位位各攝諸位者如大品初阿後茶中四十字初阿字門具四十二字後茶字門亦然又如華嚴一地具諸地功德大經云發心究竟二不別如是二心前心難發心即初住究竟即妙覺龍女成佛文從權說以證圓經成佛速疾若實行不疾權行徒施權實義等理不徒然如妙樂八<span class='note-inline'>(卅五云云)</span>諸聲聞授刦國名號與物結緣<span class='note-inline'>(文)</span>發得本有者妙宗上<span class='note-inline'>(卄二)</span>云今初住所發三法皆性具故發則俱發從智證法從法起應即非一時三身頓得故非前後不縱不橫復見於此從始圓修一心三觀今圓三智一心中得即以此智證得法身智性即色三一體融名妙色身此身湛寂如鑒無情形對像生山毫靡間名應一切三身三德體離縱橫<span class='note-inline'>(文)</span>中觀現前者既三因開發應三智圓明王眼洞照今但云佛眼種智者中必雙照三智具足四眼入佛眼同名為佛眼輔行三上<span class='note-inline'>(卄五)</span>云如河入海失本河名何以故肉天二眼有漏因緣慧法二眼習氣未盡故捨本位入佛眼中<span class='note-inline'>(文)</span>。</p>
</div>
<div class='div-orig'><p>次從二住至十住各斷一品無明增一分中道與別教十地齊次入初行斷一品無明與別教等覺齊次入二行與別教妙覺齊從三行<span class='corr'>已</span>去別教之人尚不知名字何况伏斷以別教但破十二品無明故故以我家之真因為汝家之極果只緣教彌權位彌高教彌實位彌下譬如邊方未靜借職則高定爵論勳其位實下故權教雖稱妙覺但是實教中第二行也次從三行<span class='corr'>已</span>去至十地各斷一品無明增一分中道即斷四十品惑也更破一品無明入等覺位此是一生補處。</p>
</div>
<div class='div-commentary'><p style="margin-left:1em">次從二住等者妙玄五五云即是十番進發無漏同見中道佛性第一義理以不住法從淺至深住佛三德及一切佛法故名十住位<span class='note-inline'>(文)</span>次入初行等者妙玄五五云即是從十住後實相真明不可思議更十番智斷破十品無明一行一切行念念進趣流入平等法界海諸波羅蜜任運生長自行化他功德與虛空等故名十行位也<span class='note-inline'>(文)</span>我家真因等者妙玄五<span class='note-inline'>(十二)</span>云若十地十品破無明圓家十住亦十品破無明設開十地為三十品秖是圓家十住三十品齊若與而為論圓家不開十住合取三十心為三十品與別家十地三十品等者則十地與圓家十回向齊若奪而為論別家佛地與圓家初行齊與而為論別家佛地與圓家初地齊故知別教權說判佛則高望實為言其佛猶下譬如邊方未靜授官則高定爵論勳置官則下別教權說雖高而觕圓家實說雖低而妙以我之因為汝之果<span class='note-inline'>(文)</span>爵者封也爵有五等謂公侯伯子男勳者功也十向者妙玄五<span class='note-inline'>(六)</span>云即是十行之後無功用道不可思議真明念念開發一切法界願行事理自然和融回入平等法界海更證十番智斷破十品無明故名回向也十地位者即是無漏真明入無功用道猶如大地能生一切佛法荷負法界眾生普入三世佛地又證十番智斷破十品無明故名十地位也<span class='note-inline'>(文)</span>等覺者妙玄五<span class='note-inline'>(六)</span>云觀達無始無明源底邊際智滿畢竟清淨斷最後窮源微細無明登中道山頂與無明父母別是名有所斷者名有上士也<span class='note-inline'>(文)</span>等覺位中正習俱斷如今文云更破一品無明并上妙玄<span class='note-inline'>(文)</span>斷正也淨名䟽二<span class='note-inline'>(四)</span>云無復餘習者圓教始從初住終至法雲圓斷諸見猶有習在等覺入重玄門千萬億刦重修凡事見理分明習氣微薄事等微煙<span class='note-inline'>(文)</span>此斷習也又淨名䟽五<span class='note-inline'>(卅五)</span>云住等覺地餘有一品反習氣在<span class='note-inline'>(文)</span>。</p>
</div>
<div class='div-orig'><p>進破一品微細無明入妙覺位永別無明父母究竟登涅槃山頂諸法不生般若不生不生不生名大涅槃以虛空為座成清淨法身居常寂光土即圓教佛相也。</p>
</div>
<div class='div-commentary'><p style="margin-left:1em">觀經䟽三云究竟佛者道窮妙覺位極於茶故唯佛與佛乃能究盡諸法實相邊際智滿種覺頓圓無上士者名無所斷無上士者更無過者<span class='note-inline'>(文)</span>妙宗上<span class='note-inline'>(二十三)</span>云今此極位乃究竟具諸位功德故引法華唯我釋迦與一切佛乃能究盡諸法之權實相之實達無明底到諸法邊名邊際智不思議權智也今<span class='corr'>已</span>究竟故名為滿於種種法證本圓覺不思議實智也此覺極滿名為頓圓復用第七無上士號顯智斷極有惑可斷名有上士等覺位也無惑可斷名無上士即是妙覺斷德究竟名大涅槃<span class='note-inline'>(云云)</span>無明父母者楞伽經云弒無明父斷貪愛母<span class='note-inline'>(文)</span>涅槃山頂喻更無過上也諸法是境般若是智境智寂滅名大涅槃以虛空為座者義彰法身體徧也成清淨法身者指修即性增勝而說也若論教主亦名尊特亦名勝應妙玄七<span class='note-inline'>(十三)</span>云或言道塲以虛空為座一成一切成毗盧遮那徧一切處舍那釋迦成亦徧一切處三佛具足無有缺減三佛相即無有一異法華八方一一方各四百萬億那由他國土安置釋迦悉是遮那普賢觀經云釋迦牟尼名毗盧遮那此即圓佛果成相也<span class='note-inline'>(文)</span>文句一<span class='note-inline'>(八)</span>云隱前三相唯示不可思議如虛空相即圓佛自覺覺他<span class='note-inline'>(文)</span>妙樂一<span class='note-inline'>(廿四)</span>云若隱前三相從勝而說非謂太虛名為圓佛<span class='note-inline'>(文)</span>光明記一八云此教所說世間相常故一切法無非中道雖與別人同見尊特彼兼別修此皆性具故龍女云微妙淨法身具相三十二欲彰全性是故從勝特名法身<span class='note-inline'>(文)</span>常寂光土者觀經䟽<span class='note-inline'>(六)</span>云常即法身寂即解脫光即般若是三點不縱橫並別名秘密藏諸佛如來所遊居處真常究竟極為淨土<span class='note-inline'>(文)</span>。</p>
</div>
<div class='div-orig'><p>然圓教位次若不以六即判之則多濫上聖故須六即判位。</p>
</div>
<div class='div-commentary'><p style="margin-left:1em">六即位者義蘊佛經名出智者如貧女寶藏力士額珠等在諸文所明或顯法門高深或明修觀位次今<span class='note-inline'>(文)</span>備明圓位之後後明六即欲越上慢自屈之過輔行一下<span class='note-inline'>(卅三)</span>云此六即義起自一家深符圓旨永無眾過暗禪者多增上慢文字者推功上人並由不曉六而復即<span class='note-inline'>(文)</span>輔行一上<span class='note-inline'>(十六)</span>云即者廣雅云合也若依此釋仍似二物相合名即其理猶踈今以義求體不二故故名為即<span class='note-inline'>(文)</span>妙宗上<span class='note-inline'>(十三)</span>云六種即名皆是事理體不二義<span class='note-inline'>(文)</span>。</p>
</div>
<div class='div-orig'><p>謂一切眾生皆有佛性有佛無佛性相常住又云一色一香無非中道等言總是理即。</p>
</div>
<div class='div-commentary'><p style="margin-left:1em">金錍云言佛性者佛是果人言一切眾生皆有果人之性<span class='note-inline'>(文)</span>觀經䟽二云斯理灼然世間常住有佛不能益無佛不能損得之不為高失之不為下故言眾生即是佛理佛也<span class='note-inline'>(文)</span>妙宗上<span class='note-inline'>(十五)</span>云世間常住者即十法界三十世間一一皆住真如法位法位常故世間亦常<span class='note-inline'>(文)</span>今云性相者十如中舉初二也性以據內自分不改相以據外攬而可別色香等者輔行一上<span class='note-inline'>(二十)</span>云此色香等世人咸謂以為無情然亦共許色香中道無情佛性惑耳驚心<span class='note-inline'>(文)</span>六塵中趣舉二種圓觀諸法無非中道故經云處第四明唯色唯聲唯香等義如觀經䟽<span class='note-inline'>(二)</span>又涅槃經云一切皆眾生如佛如貧女舍寶眾物具存力士額珠圓明頓在如來藏經舉十喻幣帛褁黃金土模內像暗室缾盆井中七寶本自有之非適今也淨名云一切眾生皆如也寶篋云佛界眾生界一界無別界<span class='note-inline'>(文)</span>理即者妙宗上<span class='note-inline'>(十三)</span>云良由眾生性具染惡不可變異其性圓明名之為佛性染性惡全體起作修染修惡更無別體全修是性故得迷事無非理佛即以此理起惑造業輪回生死而全不知事全是理長刦用理長刦不知不由不知便非理佛以全是故名理即佛以不知故非後五即然理即佛貶之極也以其全乏解行證即但有理性自尓即也又理即佛非於事外指理為佛盖言三障理全是佛又復應知不名障即佛而名理即佛者欲彰後五有修德是此之一位唯理性是也又障即佛其名猶通以後五人皆了三障即是佛故<span class='note-inline'>(文)</span>。</p>
</div>
<div class='div-orig'><p>次從善知識及從經卷聞見此言為名字即。</p>
</div>
<div class='div-commentary'><p style="margin-left:1em">止觀一<span class='note-inline'>(卄二)</span>云理雖即是日用不知以未聞三諦全不識佛法如牛羊眼不解方隅或從知識或從經卷聞上所說一實菩提於名字中通達解了知一切法皆是佛法是為名字即<span class='note-inline'>(文)</span>妙宗上<span class='note-inline'>(十六)</span>云名字即佛者修德之始聞前理性能詮名也然有收簡收則耳歷法音不間明昧異全不聞俱在此位簡則未得圓聞齊別內凡尚屬理即以七方便未解妙名豈知即佛<span class='note-inline'>(文)</span>。</p>
</div>
<div class='div-orig'><p>依教修行為觀行即<span class='note-inline'>(五品位)</span>。</p>
</div>
<div class='div-commentary'><p style="margin-left:1em">止觀一<span class='note-inline'>(卄三)</span>云若但聞名口說如蟲食木偶得成字是蟲不知是字非字必須心觀明了理慧相應所行如所言所言如所行是名觀行<span class='note-inline'>(文)</span>妙宗上<span class='note-inline'>(十七)</span>云始自圓聞觀佛妙境至識次位勤行五海若未發品此等行人皆属名字故知名字其位甚長境觀相資塵念靡間方能得入觀行位也<span class='note-inline'>(文)</span>。</p>
</div>
<div class='div-orig'><p>相似解發為相似即<span class='note-inline'>(十信)</span>。</p>
</div>
<div class='div-commentary'><p style="margin-left:1em">止觀一<span class='note-inline'>(卄三)</span>云以其逾觀逾明逾止逾寂如勤射隣的名相似觀慧<span class='note-inline'>(文)</span>觀經䟽<span class='note-inline'>(二)</span>云相似者二物相類如鍮似金若[瓜-、]比瓠猶火先暖涉海初平<span class='note-inline'>(文)</span>妙宗上<span class='note-inline'>(二十)</span>云約四喻明相似行人本覺寂照及雙相似而發成相似位三種之覺此覺佀真若鍮若[瓜-、]比金比瓠此之二物喻始佀本如將至火先覺暖氣行欲近海預覩平相此之二事喻於相似近乎分真前二約法論似後二約位論似<span class='note-inline'>(文)</span>。</p>
</div>
<div class='div-orig'><p>分破分見為分證即<span class='note-inline'>(從初住至等覺)</span>。</p>
</div>
<div class='div-commentary'><p style="margin-left:1em">止觀一<span class='note-inline'>(卄三)</span>云因相似觀力入銅輪位初破無明見佛性開寶藏顯真如名發心住乃至等覺無明微薄智慧轉著若人應以佛身得度者即八相成道應以九法界身得度者以普門示現<span class='note-inline'>(文)</span>妙宗上<span class='note-inline'>(二十)</span>云雖得相佀尚属緣修今則親證属於真修分破無明起信論中稱隨分覺寂照雙融本覺真佛分分而顯從所顯說名為分真從能顯言名為分證四十一位皆受此名<span class='note-inline'>(文)</span>。</p>
</div>
<div class='div-orig'><p>智斷圓滿為究竟即<span class='note-inline'>(妙覺位)</span>。</p>
</div>
<div class='div-commentary'><p style="margin-left:1em">如前引觀經䟽釋妙覺義。</p>
</div>
<div class='div-orig'><p>約修行位次從淺至深故名為六約所顯理體位位不二故名為即是故深識六字不生上慢委明即字不生自屈可歸可依思之擇之略明圓教位竟。</p>
</div>
<div class='div-commentary'><p style="margin-left:1em">約修行位次等者止觀大意一云即故初後俱是六故初後不濫理同故即事異故六<span class='note-inline'>(文)</span>六種即名既皆是事理體不二義是故六即皆具事理兩種三千故理同故即理造也事異故六事造也如義書云修善修惡事造三千<span class='note-inline'>(六也理即迷逆是修惡名字<span class='corr'>已</span>去順性是修善)</span>性善性惡理造三千<span class='note-inline'>(即也)</span>但即不妨六六處常即故得六而復即也。</p>
</div>
<div class='div-orig'><p>然依上四教修行時各有方便正修謂二十五方便十乘觀法若教教各明其文稍煩義意雖異名數不別故今總明可以意知。</p>
</div>
<div class='div-commentary'><p style="margin-left:1em">然前明四教釋經方軌正為開解若依解立行必須各明方便正修故所列方便則通四教但十乘且就圓論盖立行以圓為正也不明四種三昧<span class='note-inline'>(常坐常行半行半坐非行非坐)</span>及十境者<span class='note-inline'>(陰煩病業魔禪見慢乘薩)</span>盖錄大本綱要非止觀意故不委也妙玄明入體之門四教四門門門十乘若止觀十境境境十乘惟明圓行義例云若無十境乘則無體若無十法名壞驢車<span class='note-inline'>(文)</span>以陰等十為所觀境以不思議<span class='note-inline'>(境等為能)</span>觀觀故。</p>
</div>
<div class='div-orig'><p>言二十五方便者束為五科一具五緣二訶五欲三棄五盖四調五事五行五法。</p>
</div>
<div class='div-commentary'><p style="margin-left:1em">止觀四<span class='note-inline'>(初)</span>方便名善巧善巧修行以微少善根能令無量行成解發入菩薩位<span class='note-inline'>(文)</span>止觀四<span class='note-inline'>(初)</span>云圓教以假名五品觀行等位去真猶遙名遠方便六根清淨相似隣真名近方便<span class='note-inline'>(約內外凡位)</span>今就五品之前假名位中復論遠近二十五法為遠方便十種境界為近方便橫竪該羅十觀具足成觀行位能發真似名近方便<span class='note-inline'>(文)</span>輔行四上<span class='note-inline'>(初)</span>具釋又二十五法為通方便通四三昧故方等夢王法華六時五悔為別方便四三昧中別於一種三昧所用故束為五科者止觀四<span class='note-inline'>(初)</span>云夫道不孤運弘之在人人弘勝法假緣進道所以須具五緣緣力既具當割諸嗜欲嗜欲外屏當內淨其心其心若寂當調試五事五事調已行於五法必至所在乃至三科出大論一種出禪經<span class='note-inline'>(具五緣)</span>一是諸禪師立<span class='note-inline'>(文調五事)</span>止觀云譬如陶師若欲得噐先擇良處<span class='note-inline'>(具緣)</span>息餘際務<span class='note-inline'>(訶欲)</span>治身內疾<span class='note-inline'>(棄盖)</span>調於泥輪<span class='note-inline'>(調五車)</span>作而不廢<span class='note-inline'>(行五法)</span>得此譬意五如指掌若欲造修當尋止觀<span class='note-inline'>(云云)</span>。</p>
</div>
<div class='div-orig'><p>初明五緣者。</p>
</div>
<div class='div-commentary'><p style="margin-left:1em">禪經云四緣雖具足開導由良師故用五法為入道梯凳一缺則妨事<span class='note-inline'>(文)</span>輔行四<span class='note-inline'>(上二)</span>云大小兩乘以戒為本是故先明內禁雖嚴必資衣食進修定慧須藉空閑處雖空閑假絕緣務四緣雖具開導由師<span class='note-inline'>(文)</span>止觀大意<span class='note-inline'>(四)</span>云一衣食具足離希望緣故二持戒清淨離惡道因故三閑居靜處離憒閙事故四息諸緣務棄猥雜業故五須善知識有諮疑地故<span class='note-inline'>(文)</span>。</p>
</div>
<div class='div-orig'><p>一持戒清淨如經中說依因此戒得生諸禪定及滅苦智慧是故比丘應持淨戒有在家出家大小乘不同。</p>
</div>
<div class='div-commentary'><p style="margin-left:1em">法界次第上<span class='note-inline'>(十二)</span>云戒以防止為義<span class='note-inline'>(文)</span>戒䟽上<span class='note-inline'>(初)</span>云梵音尸羅大論云秦言性善亦云清涼以其能止破戒熱惱從能得名亦名波羅提木义譯言保解脫又名淨命亦言成就威儀<span class='note-inline'>(文)</span>如經中說者遺教經也輔行四上<span class='note-inline'>(五)</span>云引證道定復以律儀而為根本<span class='note-inline'>(文)</span>在家戒者五戒八戒於五更加不坐高廣床不着花鬘衣不徃觀[聽-王]歌舞故名八戒出家戒者比丘比丘尼沙彌沙彌尼式义摩那<span class='note-inline'>(此云學法女)</span>小乘沙彌十戒比丘二百五十戒頌曰四重<span class='note-inline'>(夷)</span>十三殘二不定三十九十<span class='note-inline'>(提)</span>四提尼<span class='note-inline'>(尼)</span>一百眾學<span class='note-inline'>(吉)</span>七滅諍揔論二百五十戒若論五篇者夷<span class='note-inline'>(四波羅夷[婬-壬+(工/山)]盜殺妄)</span>殘<span class='note-inline'>(十三僧殘)</span>提<span class='note-inline'>(三十尼薩耆九十波逸提共百二十)</span>尼<span class='note-inline'>(四提舍尼)</span>吉<span class='note-inline'>(突吉羅即一百眾學)</span>若論六聚更加偷蘭遮若云七聚開吉羅為惡作惡說<span class='note-inline'>(結罪齊五報刼齊六因果雜攝齊七蘭有三品不入正篇不定七滅諍篇聚不攝亦属吉羅報刼齊六者以六聚受報刼數與等活等上六獄刼數相齊因果雜攝齊七者以惡作惡說是吉聚之因并前五聚之果故為七聚如翻譯名義)</span>大乘即梵<span class='corr'>網</span>十重四十八輕凡有心者皆得受之更有大論十戒大經十戒及五支戒通大小乘具如妙玄<span class='note-inline'>(三未)</span>釋籤四<span class='note-inline'>(廿四)</span>止觀四<span class='note-inline'>(三)</span>輔行四上<span class='note-inline'>(六)</span>。</p>
</div>
<div class='div-orig'><p>二衣食具足。</p>
</div>
<div class='div-commentary'><p style="margin-left:1em">止觀四<span class='note-inline'>(十五)</span>云衣以蔽形遮醜陋食以支命填飢瘡身安道隆道隆則本立形命及道頼此衣食此雖小緣能辦大事裸餒不安道法焉在故須衣食具足也。</p>
</div>
<div class='div-orig'><p>衣有三一者如雪山大士隨所得衣蔽形即足不游人間堪忍力成故二者如迦葉等集糞掃衣及但三衣不畜餘長三者多寒國土如來亦許三衣之外畜百一眾。</p>
</div>
<div class='div-commentary'><p style="margin-left:1em">具雪山大士絕形深澗不涉人間結草為席披鹿皮衣無受持說淨等事堪忍力成不須溫厚不遊人間無煩支助此上人也十二頭陁<span class='corr'>但</span>畜三衣不多不少出聚入山披服齊整故立三衣此中士也多寒國土[聽-王]百一助身要當說淨趣足供事無得多求多求辛苦守護又苦妨亂自行復擾檀越少有所得即便知足下士也<span class='note-inline'>(文)</span>輔行四上<span class='note-inline'>(十九)</span>云十二頭陀等者此云抖擻一蘭若二常乞食三糞掃衣四一坐食五節量食六中後不飲漿七塚間八樹下坐九露坐十常坐十一次第乞十二三衣今文以十二頭陁中糞掃三衣合為中士言三衣者但三衣也出聚落則著僧伽黎加二衣上入大眾則著欝多羅僧加五條上入山林則唯著安陀會為慚愧故為多寒故許其重著皆威儀整肅長物善根故云披服齊整下根者此土多寒根性又薄大聖一許三品通開<span class='note-inline'>(故三衣外[聽-王]畜百一及許畜長但三衣為上畜百一為中畜長為下故云通開此依律說與今少異今取雪山為上品故)</span>若畜百一記憶而已有云加法<span class='note-inline'>(薩婆多云百一之物各得畜一百一之外皆是長物言記憶者於百一物心中但自記憶一種謂是我物有云加法者加法受持如六物圖)</span>若畜長說淨則加法受持<span class='note-inline'>(百一之外若畜長物定須說淨詞云大德一心念此是某甲長衣未作淨為淨故施與大德)</span>糞掃衣者南山云世人所棄無復堪用義同糞掃體是賤物離自貪著不為王賊所貪常得資身長道<span class='note-inline'>(文)</span>三衣者一僧伽黎此云雜碎衣條相多故從用則名入王宮聚落衣二欝多羅僧名中價衣從用名入眾衣三安陀會名下衣從用名院內行道雜作衣若云袈裟此云不正色染亦名壞色即戒本中三種染壞皆如法也一者青色二者黑色三者木蘭色如六物圖若據律文以糞掃衣及但三衣為上百一為中餘長為下今文以雪山大士披鹿皮衣為上故以糞掃衣但三衣為中畜百一及畜餘長為下上云不畜餘長應更云不畜百一下畜百一眾具亦應更云畜餘長也。</p>
</div>
<div class='div-orig'><p>食亦有三一者上根大士深山絕世菜根草果隨得資身二常乞食三檀越送食僧中淨食。</p>
</div>
<div class='div-commentary'><p style="margin-left:1em">止觀四<span class='note-inline'>(十六)</span>云一深山絕迹去遠人民但資甘果羙水一菜一果而<span class='corr'>已</span>或餌松栢以續精氣如雪山甘香藕等如是食者上士也二阿蘭若處頭陀抖擻分衛自資七佛皆明乞食法方等般舟法華皆云乞食也路逕若遠分衛勢妨若近人物相喧不遠不近乞食便易是中士也三既不能絕糓餌松栢不能頭陀乞食外護檀越送食供養亦可得受又僧中如法潔淨食亦可得受下士也<span class='note-inline'>(文)</span>輔行四下<span class='note-inline'>(初)</span>云分衛者此云乞食十住婆娑云乞食有十利<span class='note-inline'>(云云)</span>僧中淨食仍為下根豈可安坐房中私營別味<span class='note-inline'>(文)</span>。</p>
</div>
<div class='div-orig'><p>三閑居靜處不作眾事名閑無憒閙處名靜處有三例衣食可知。</p>
</div>
<div class='div-commentary'><p style="margin-left:1em">止觀四<span class='note-inline'>(十七)</span>云若深山遠谷途路艱險永絕人蹤誰相惱亂恣意禪觀是處最勝二頭陀抖擻極近三里交徃亦踈覺䇿煩惱是處為次三蘭若伽藍閑靜之寺獨處一房不干事物正諦思惟是處為下<span class='note-inline'>(文)</span>。</p>
</div>
<div class='div-orig'><p>四息諸緣務息生活息人事息工巧技術等。</p>
</div>
<div class='div-commentary'><p style="margin-left:1em">止觀四<span class='note-inline'>(十八)</span>云緣務妨禪由來甚矣蘭若比丘去喧就靜云何營造緣務壞蘭若行非所應也緣務有四一生活二人事三技能四學問一生活緣務者經紀生方觸途紛紏得一失一喪道亂心二人事者慶吊俯仰低昂造聘此徃彼來來徃不絕三技能者醫方卜筮泥木彩畫棊書呪術等是也四學問者讀誦經論問荅勝負等是也領持記憶心勞志倦言論徃復水濁珠昏何暇更得修止觀耶此事尚捨况前三務<span class='note-inline'>(文)</span>今云等者等於學問也。</p>
</div>
<div class='div-orig'><p>五近善知識有三一外護善知識二同行善知識三教授善知識。</p>
</div>
<div class='div-commentary'><p style="margin-left:1em">止觀四<span class='note-inline'>(十九)</span>云大外護者不揀白黑但能營理所須如母養兒如虎㗸子調和得所舊行道人乃能為耳是名外護二同行者更相䇿發不眠不散日有其新切瑳琢磨同心齊志如乘一舡互相敬重如視世尊是名同行三教授者內外方便通塞妨障皆能决了善巧說法示教利喜轉破人心於諸方便自能决了可得獨行妨難未諳不宜捨也<span class='note-inline'>(文)</span>教授者輔行四下<span class='note-inline'>(六)</span>云宜傳聖言名之為教訓誨於我名之為授<span class='note-inline'>(文)</span>通名善知識者法華䟽云聞名為知見形為識是人益我善提之道名善知識<span class='note-inline'>(文)</span>。</p>
</div>
<div class='div-orig'><p>第二訶五欲一訶色謂男女形貌端嚴修自高眉円脣皓齒及世間寶物玄黃朱紫種種妙色等。</p>
</div>
<div class='div-commentary'><p style="margin-left:1em">止觀四<span class='note-inline'>(二十)</span>云五塵非欲而其中有味能生行人須欲之心故言五欲常能牽人入諸魔境雖具前緣攝心難立是故須訶乃至此五過患者色如熱金丸執之則燒聲如塗毒鼓聞之必死香如憋龍氣嗅之則病味如沸蜜湯舌則爛如蜜塗刀䑛之則傷觸如臥師子近之則囓上代名僧詩云遠之易為士近之難為情香味頹高志聲色喪軀齡<span class='note-inline'>(文)</span>五中皆有依正二報。</p>
</div>
<div class='div-orig'><p>二訶聲謂[糸*系]竹環珮之聲及男女歌詠聲等。</p>
</div>
<div class='div-commentary'><p style="margin-left:1em">[糸*系]竹者[糸*系]曰絃竹曰管具有八音金石[糸*系]竹匏土革木環佩者在指者為環佩謂佩帶並是飾女身者歌詠者止觀四<span class='note-inline'>(卄一)</span>云即是嬌媚妖詞婬聲染語<span class='note-inline'>(文)</span>輔行四下<span class='note-inline'>(十二)</span>引提波延那僊人聞舍脂語失通五百僊人在雪山中住聞甄迦羅女歌聲失諸禪定<span class='note-inline'>(云云)</span>。</p>
</div>
<div class='div-orig'><p>三訶香謂男女身香及世間飲食香等。</p>
</div>
<div class='div-commentary'><p style="margin-left:1em">輔行四下<span class='note-inline'>(十三)</span>云人謂着香少過今則不然開結使門杜真正路百年持戒能一時壞<span class='note-inline'>(文)</span>。</p>
</div>
<div class='div-orig'><p>四訶味謂種種飲食肴膳羙味等。</p>
</div>
<div class='div-commentary'><p style="margin-left:1em">輔行四下<span class='note-inline'>(十二)</span>云以着味故當受洋銅灌口以着味故墮不淨中<span class='note-inline'>(文)</span>。</p>
</div>
<div class='div-orig'><p>五訶觸謂男女身分柔耎細滑寒時體溫熱時體凉及諸好觸等。</p>
</div>
<div class='div-commentary'><p style="margin-left:1em">輔行四下<span class='note-inline'>(十三)</span>云觸欲者生死之本繫縛之緣何以故餘欲於四根各得其分惟此觸欲徧滿身受生處廣故多生染着此着難捨若墮地獄還以身觸受苦萬端此觸名為大黑暗處文。</p>
</div>
<div class='div-orig'><p>第三棄五盖謂貪欲瞋恚睡眠掉悔疑。</p>
</div>
<div class='div-commentary'><p style="margin-left:1em">止觀四<span class='note-inline'>(廿二)</span>云通稱盖者盖覆纏綿心神昏暗定慧不發故名為盖前訶五欲乃是五根對現在五塵發五識今棄五盖即是五識轉入意地追緣過去逆慮未來五塵等法為心內大障乃至貪欲盖起追念昔時觕弊五欲思想計較心性悴感忘失正念等嗔恚盖者追想是人惱我惱我親稱喚我怨三棄五盍謂貪欲恨心熱氣觕忿怒相續等睡眠盖者心神昏昏為睡六識染著氣觕相續為眠眠名增心數法烏暗沉塞密來覆人難可防衛等掉悔疑以甚掉故起属前盖攝今覺觀等起徧緣諸法乍緣貪欲又想嗔恚蓋者追想是念不停卓卓無住乍起乍伏種種紛紜身無趣遊行口無益談笑是名為掉掉而無悔則不成盖以其掉故心地思惟謹慎不節云何乃作無益之事實為可耻心中憂悔懊[糸*末]繞心則成悔盖疑盖者此非見諦障理之疑乃是障定疑也疑有三種一疑自者謂我身底下必非道器是故疑身二疑師者此人身口不稱我懷何必能有深禪好慧師而事之將不悞我三疑法者所受之法何必中理三疑猶豫常在懷抱禪定不發設發永失此是疑盖之相也若貪欲盖重當用不淨觀棄之若嗔恚盖多當念慈心滅除恚火若睡盖多者當勤精進䇿勵身心若掉散者應用數息若三疑在懷當作是念我身即是大富盲兒具足無上法身財寶煩惱所翳道眼未開要當修治終不放捨又無量刼來習因何定豈可自疑失時失利若疑師者我今無智上聖大人皆求其法不取其人若疑法者我法眼未開未別是非憑信而<span class='corr'>已</span>佛法如海唯信能入<span class='note-inline'>(文)</span>。</p>
</div>
<div class='div-orig'><p>第四調五事謂調心不沉不浮調身不緩不急調息不澁不滑調眠不節不恣調食不飢不飽。</p>
</div>
<div class='div-commentary'><p style="margin-left:1em">止觀四<span class='note-inline'>(卄九)</span>云土水不調不任為器五事不善不得入禪眠食兩事就定外調之三事就入出住調之調食者增病增眠增煩惱等食則不應食也安身愈疾之物是所應食略而言之不飢不飽是食調相調眠者眠是眼食不可苦節增於心數損失工夫復不可恣上訶盖中一向除棄為正入定障故此中在散心時從容四大故各有其意略而言之不節不恣是眠調相三事合調者三事相依不得相離初入定時調身令不寬不急調息令不澁不滑調心令不沉不浮調觕入細住禪中隨不調處覺當檢校調使安隱若出定從細至觕備如次第禪門也<span class='note-inline'>(文)</span>輔行四下<span class='note-inline'>(廿三)</span>云故禪門中調身云夫坐者須先安處使久無妨若半跏以左壓右牽來近身使與左右䏶齊若欲全跏更䟤右以壓左寬衣帶周正身勿令坐時更有脫落手以左壓右重累相當置右脚上亦令近身當心安置挺動支節七八許度如按摩法勿曲勿聳正頭直頊令鼻對臍不偏邪不低昂身如矴石無得騷動無寬急過是身調相調息者身既調已次開口吐胸中氣自恣而出使身中百脉處皆悉隨氣出次閉口鼻中納清氣如是至三若息已調一度亦足次閉口唇齒纔相拄舌向上齶閉眼纔令斷外光次簡息風氣息若調者則易入定次調心者一者調亂令不越逸二者調心令沉浮得所若心沉時繫念鼻端若心浮時安心向下<span class='note-inline'>(云云)</span>。</p>
</div>
<div class='div-orig'><p>第五行五法一欲欲離世間一切妄想顛倒欲得一切諸禪定智慧門故二精進堅持禁戒棄於五盖初中後夜勤行精進故三念念世間欺誑可輕可賤禪定智慧可重可貴四巧慧籌量世間樂禪定智慧樂得失輕重等五一心念慧分明明見世間可患可惡善識禪定智慧功德可尊可貴。</p>
</div>
<div class='div-commentary'><p style="margin-left:1em">止觀四<span class='note-inline'>(卅一)</span>云上二十法雖備若無樂欲希慕身心苦䇿念想方便一心决志者止觀無由現前若能欣習無厭曉夜匪懈念念相續善得其意一心無異此人能進前路一心譬舡柁巧慧如點頭三種如篙㯭若少一事則不安隱<span class='note-inline'>(文)</span>。</p>
</div>
<div class='div-orig'><p>此二十五法為四教前方便故應須具足若無此方便者世間禪定尚不可得豈况出世妙理乎然前明教既漸頓不同方便亦異依何教修行臨時審量耳。</p>
</div>
<div class='div-commentary'><p style="margin-left:1em">止觀四<span class='note-inline'>(末)</span>云此二十五法通為一切禪慧方便諸觀不同故方便亦轉譬如曲弄既別調絃亦別<span class='note-inline'>(文)</span>。</p>
</div>
<div class='div-orig'><p>次明十乘觀法亦四教名同義異今且明圓教餘教例此。</p>
</div>
<div class='div-commentary'><p style="margin-left:1em">大本十乘雖通四教但十法名同偏圓義異今揀偏明圓故云且明圓教輔行五上<span class='note-inline'>(卄六)</span>云觀法非十對根有殊雖復根殊但是一不思議觀觀不思議境乃至離愛不離境故又次位下三雖非觀法並由觀力相從名觀故名十觀又備此十令觀可成故名成觀亦名成乘前之四法用無前後通塞等三成就前四次位等三以判前七<span class='note-inline'>(文)</span>輔行七下<span class='note-inline'>(廿七)</span>云故知前七正明車體及以具度後三只是乘之所涉若無所涉運義不成是故十法通名乘也<span class='note-inline'>(文)</span>。</p>
</div>
<div class='div-orig'><p>一觀不思議境謂觀一念心具足無减三千性相百界千如即此之境即空即假即中更不前後廣大圓滿橫豎自在故法華經云其車高廣<span class='note-inline'>(上根正觀此境)</span>。</p>
</div>
<div class='div-commentary'><p style="margin-left:1em">此初乘觀忘能所故從境受名又為九乘本稱本修九方堪入位謂觀一念心等者即現前陰妄一剎那心稱性而觀具三千法不唯三科揀境明一念心正當於此揀思議心取不思議心也故妙樂一云揀境及心光句記一云須去思議取不思議方名揀心<span class='note-inline'>(文)</span>即達陰境成不思議境也既云三千性相復云百界千如者以三千法約百界千如歷三世間而論也即此之境等者即境為觀即空假中境觀不二三一互融更不前後亦不一時不縱不橫絕思絕議此境周徧故廣大無法不備故圓滿橫周十界竪徹三諦橫竪相即故云自在法華車體其在是歟其車高廣文句五<span class='note-inline'>(卄七)</span>云假名車有高廣相譬如來知見深遠橫周法界之邊際竪徹三諦之源底<span class='note-inline'>(文)</span>上根等者義例云上根之人即於境種而生於果為中下根復論九乘大意云又此十法雖俱圓常圓人復有三根不等上根惟一法中根二或七下根方具十<span class='note-inline'>(文)</span>然此不思議境在止觀中具明三境一性德境觀一念心具三千法二修德境推本具心離四性計三化他境解離四性無妨四說盖即性德而為修德如輔行云其實但推本具理心文當修德時而有化他之解非即說法也如輔行云初心依理生解與起教<span class='note-inline'>(後心)</span>不同<span class='note-inline'>(文)</span>雖分三境只在一心用觀推求正在修德盖末代行者離四句外無修觀處今文云具足無减等即性德也即空假中即性而修也如義書<span class='note-inline'>(第二義云)</span>心具三千是假此之三千<span class='note-inline'>(假觀)</span>非法性<span class='note-inline'>(自生)</span>無明<span class='note-inline'>(他生)</span>自他共離而造故<span class='note-inline'>(空觀)</span>約此空假遮照不偏名為中道<span class='note-inline'>(文)</span>又輔行釋修德云不得而得三諦宛然<span class='note-inline'>(文)</span>不得者空觀遮情也而得者假觀照性也遮照不偏中道在焉今缺明化他境者修德離四性時而有無妨四說之解即化他也。</p>
</div>
<div class='div-orig'><p>二真正發菩提心謂依妙境發無作四弘誓願憫<span class='corr'>己</span>憫他上求下化故經云又於其上張設幰盖。</p>
</div>
<div class='div-commentary'><p style="margin-left:1em">輔行五中<span class='note-inline'>(十四)</span>問應先起誓後觀妙境何故境後方云發心荅境前非不發心具如五畧中意今發重為成觀故須緣理益他<span class='note-inline'>(文)</span>大意<span class='note-inline'>(五)</span>云觀境不悟須加發心此人無始已起弘誓今由觀境不契於理重須發誓於靜心中思惟彼我鯁痛自他無量刼來沉廻生死縱發小志迷菩提心我今雖知行猶未備故重發誓言等<span class='note-inline'>(文)</span>張設幰盖者文句五<span class='note-inline'>(廿七)</span>云譬四無量眾德之中慈悲最高普覆一切也。</p>
</div>
<div class='div-orig'><p>三善巧安心止觀謂體前妙理常恒寂然名為定寂而常照名為慧故經云安置円枕<span class='note-inline'>(車內枕)</span>。</p>
</div>
<div class='div-commentary'><p style="margin-left:1em">輔行五中<span class='note-inline'>(十七)</span>云善以法性自安其心故云安心<span class='note-inline'>(文)</span>大意<span class='note-inline'>(六)</span>云安心者先總次別所言總者以法界為所安以寂照為能安若知煩惱及以生死本性清淨名之為寂本性如空名之為照此煩惱生死復名法界即此法界體用互顯體是所安之法界用是能安之寂照所言別者雖復安之彌暗彌散良由無始習性不同故今順性逐而安之謂宜聽宜思宜寂宜照隨樂隨治隨第一義何以故有因寂照而善根增長有不增長有因寂照煩惑破壞或有不破見理亦然或聞思而回轉或聞思相資未可卒具細尋方曉<span class='note-inline'>(文)</span>今文畧明總安心故云常恒等也安置円枕者文句五<span class='note-inline'>(廿七)</span>云若車內枕者休息身首譬一行三昧息一切智一切行也円即赤光譬無分別法也妙樂六<span class='note-inline'>(廿四)</span>云智首行身三昧如枕所息得理法理而然赤光等者無他法間名無分別以光譬智故云智光朱正紫間故以赤表無雜之光南山注經音云西方無木枕皆以赤皮內着綿毛用倚臥也赤而且光<span class='note-inline'>(文)</span>輔行七下<span class='note-inline'>(廿七)</span>云若車內枕休息眾行即安心也。</p>
</div>
<div class='div-orig'><p>四破法徧謂以三觀破三惑三觀一心無惑不破故經云其疾如風。</p>
</div>
<div class='div-commentary'><p style="margin-left:1em">大意<span class='note-inline'>(七)</span>云眾教諸門大各有四乃至八萬四千不同莫不並以無生為首今且從初於無生門徧破諸惑復以無生度入餘門縱橫俱破令識體徧<span class='note-inline'>(文)</span>輔行七上<span class='note-inline'>(六)</span>云今一心具三破次第之三故云一心三觀破竪通塞三觀一心能破橫者彼橫三觀離属三人並在初心故三不合一今以三只是一破彼分張之三故云三觀一心破橫通塞應知一心三觀與三觀一心言互理同為破橫竪翻對而說<span class='note-inline'>(文)</span>八正道中行速疾到薩婆若故其疾如風。</p>
</div>
<div class='div-orig'><p>五識通塞謂苦集十二因緣六蔽塵沙無明為塞道滅滅因緣智六度一心三觀為通若通須護有塞須破於通起塞能破如所破節節檢校名識通塞經云安置円枕<span class='note-inline'>(車外枕)</span>。</p>
</div>
<div class='div-commentary'><p style="margin-left:1em">大意<span class='note-inline'>(七)</span>云雖知生死煩惱為塞菩提涅槃為通復應須識於通起塞此塞須破於塞得通此通須護如將為賊此賊豈存若賊為將此將豈破節節檢校無令生着著故名塞破塞存通非唯一轍有心皆爾念念常須檢校通塞<span class='note-inline'>(文)</span>安置丹枕者文句五<span class='note-inline'>(廿十)</span>云車若駕運隨所到處須此支昂譬即動而靜即靜而動<span class='note-inline'>(文)</span>妙樂六<span class='note-inline'>(廿四)</span>云円枕云支昂者即車外枕車住須支支之恐昂故云支昂支持也昂舉也譬動靜相即者車行枕閑<span class='note-inline'>(即動而靜)</span>車息枕用<span class='note-inline'>(即靜而動)</span>用時常靜閑時常動實體與用亦復如是自因之果法性無動所以如風不移寂然而到萬行無作眾智莫觀此則三德俱不二也以三即一故使爾耳<span class='note-inline'>(文)</span>輔行七下<span class='note-inline'>(廿七)</span>云若車外枕或動或靜動靜秪是通塞義也<span class='note-inline'>(文)</span>。</p>
</div>
<div class='div-orig'><p>六道品調適謂無作道品一一調停隨宜而入經云有大白牛等<span class='note-inline'>(已上五中根)</span>。</p>
</div>
<div class='div-commentary'><p style="margin-left:1em">大意<span class='note-inline'>(七)</span>云約門徧破於理又昧應須七科次第調試若不爾者此之道品為誰施設以破徧門雖觀陰境陰上未分念處名故况有牛車運轉調停故用此門檢校銓擇<span class='note-inline'>(文)</span>實相為車體道品為前導故喻白牛白牛等者等於經中膚色充潔形體姝好有大筋力行步平正文也大意以中根至七乘今至第六者以正助分中下也。</p>
</div>
<div class='div-orig'><p>七對治助開謂若正道多障圓理不開須修事助謂五停心及六度等經云又多僕從<span class='note-inline'>(此下為下根)</span>。</p>
</div>
<div class='div-commentary'><p style="margin-left:1em">大意八云七助道對治者涅槃云眾生煩惱非一種佛說無量對治門夫不信有對治之人當知此人未曉正行若識<span class='corr'>己</span>身正行未辦良由事惡助於理惡共蔽理善令不現前事惡若去理善易明故先修事度以治事惡事惡傾<span class='corr'>已</span>理善可生<span class='note-inline'>(文)</span>。</p>
</div>
<div class='div-orig'><p>八知位次謂修行之人免增上慢故。</p>
</div>
<div class='div-commentary'><p style="margin-left:1em">大意八云下根障重非唯正助不明却生上慢謂<span class='corr'>己</span>均佛未得謂得未證謂證須知次位使未紫不濫若未證得而謂證得非唯失位却墮泥犁故小乘經中四禪比丘謂為四果大乘經中魔與菩薩授䟦致記若生取著必用涅槃尚夫人天何關至道故大小經論咸明次位<span class='note-inline'>(文)</span>於此知位次中彌修五悔。</p>
</div>
<div class='div-orig'><p>九能安忍謂於逆順安然不動䇿進五品而入六根。</p>
</div>
<div class='div-commentary'><p style="margin-left:1em">大意<span class='note-inline'>(九)</span>云圓頓行人初入外凡外招名利內動宿障宿障縱薄名利彌至為眾圍繞廢損自行因茲破敗豈能進道外人視之猶謂大聖如樹抱蝎表似內虛唯當自勉不為所動得入內凡名為似位<span class='note-inline'>(文)</span>謂於逆順等者逆是煩惱業定見慢等從內來破者當以內三術治之謂空假中也順則名譽羅罥利養毛繩眷屬集樹妨蠧內侵枝葉外盡從外來破者當以外三術去之一莫受莫着二縮德露玼三一舉萬里<span class='note-inline'>(如止觀七卅二)</span>。</p>
</div>
<div class='div-orig'><p>十無法愛謂莫著十信相似之道須入初住真實之理經云乘是寶乘游於四方<span class='note-inline'>(游四十位)</span>直至道塲<span class='note-inline'>(妙覺位)</span>。</p>
</div>
<div class='div-commentary'><p style="margin-left:1em">大意<span class='note-inline'>(九)</span>云若專住似位名為法愛已得相似六根互用<span class='corr'>已</span>破兩惑永無墜苦愛此似位名為頂墮若修離愛進入銅輪名為十住分身百界一多相即身土既爾<span class='corr'>己</span>他亦然十身利生四土攝物<span class='note-inline'>(文)</span>。</p>
</div>
<div class='div-orig'><p>謹案台教廣本抄錄五時八教略知如此。</p>
</div>
<div class='div-commentary'><p style="margin-left:1em">此結所錄五時八教天台判釋儀式也。</p>
</div>
<div class='div-orig'><p>若要委明之者請看法華玄義十卷委判十方三世諸佛說法儀式。</p>
</div>
<div class='div-commentary'><p style="margin-left:1em">所判聖教一期施化之相也。</p>
</div>
<div class='div-orig'><p>猶如明鏡及淨名玄義中四卷全判教相。</p>
</div>
<div class='div-commentary'><p style="margin-left:1em">妙樂一<span class='note-inline'>(十七)</span>云淨名前玄總有十卷因為晉王著淨名䟽別製略玄乃離前玄分為三部別立題目謂四教六卷四悉兩卷三觀兩卷後人合六為四今云淨名玄義中四卷是也。</p>
</div>
<div class='div-orig'><p>自從此下略明諸家判教儀式耳。</p>
</div>
<div class='div-commentary'><p style="margin-left:1em">今依大本玄義抄錄綱要彼文今師判教之後備敘諸家今略去而不明也如是則顯上一書判釋儀式在今天台然所判是如來說法儀式能判是大師判教儀式兩種不分而分須善識焉。</p>
</div>
<p class='juan'>天台四教儀集註卷第十</p>
</div><!-- end of div[@id='body'] -->
</body></html>