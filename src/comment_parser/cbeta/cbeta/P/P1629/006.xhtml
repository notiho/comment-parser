<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台四教儀集註（選錄「集註」本文）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu6' />
<p class='juan'>天台四教儀集註卷第七　　　　　稼七</p><p class="byline">南天竺沙門　　蒙潤　　集</p>
<div class='div-commentary'><div style="margin-left:1em"><img src='../images/P189p0161_01.gif' alt='P189p0161_01.gif' /></div>
<div style="margin-left:1em"><img src='../images/P189p0161_02.gif' alt='P189p0161_02.gif' /></div>
<p style="margin-left:1em">六種約根性慧俱約觀行九種乃根性觀行兼舉耳又九是空門二十七賢聖中之無學為荅福田長者所問顯福田之多赴機生善故又六種明二加行差別如㭊玄下<span class='note-inline'>(廿一者恒時加行即勤修行二者尊重加行即猛九利修行六種羅漢前二種俱無加行第三護法惟有恒時無尊重第四住法惟尊重無恒時第五第六皆具二加行也)</span>果性退否者俱舍頌云阿羅漢有六退法至不動前五信解生<span class='note-inline'>(信行轉入修道名信解)</span>總名時解脫後不時解脫從前見至生<span class='note-inline'>(見得亦名見至亦是法行轉入之名)</span>有是先種性有後練根得<span class='note-inline'>(六種羅漢有先世種性定者有後來修練根性轉劣成勝者如本是退法練成思法乃至不動或思練成護乃至進練成不動唯初退法是先種性無練根者又練根通資加修三位唯除見道以時速不能轉根故)</span>四從種性退<span class='note-inline'>(第一退法最下無處可退第六利根不退唯中間四種根性有退如第二退為第一乃至第五退為第四又此退性乃是練根非先定根性也)</span>五從果非先<span class='note-inline'>(前五種從無學果退居學位第六則不退也亦是練根論退非先種性也非先二字總頌果性二種退者若㭊玄辯果退非先中云如第三護法若先是退法至果練成護法則有果退若先是思法後練成護法則無果退乃至結云即知果退惟約先是退法若先是思法等四性必無果退文此似即就退法根性論之)</span>非先有退者但據餘四說<span class='note-inline'>(此釋伏疑也盖上云五從果非先然於退法本先種性何故併云五從果非先故即釋云非先有退等也則果退雖在前五若論非先唯中間四第一退法雖無練根不論性退亦論果退思護住進若退法練入尚論果退况本是退法豈不退耶)</span>不動[書-曰+皿]智後必起無生智<span class='note-inline'>(第六於[書-曰+皿]智後能起無生智所以果性皆不論退餘五有退以不起無生智故本住不動練根不動皆無退義)</span>餘[書-曰+皿]或正見<span class='note-inline'>(五種[書-曰+皿]智後或但起正見)</span>此應果皆有<span class='note-inline'>([書-曰+皿]智後正見六種應果皆有)</span><span class='corr'>已</span>上頌語取㭊玄意略注且羅漢見思已[書-曰+皿]<span class='corr'>已</span>證無學所以有退者考論祖誥<span class='note-inline'>(妙玄四十六)</span>止觀<span class='note-inline'>(九上十二)</span>輔行<span class='note-inline'>(九上十五)</span>盖信行惠解脫人不修事禪不得滅[書-曰+皿]定或世智斷惑但得[書-曰+皿]智不得無生智遇着違緣還起煩惱故有退也<span class='note-inline'>(違緣者一長病二遠行三諫諍四營事五多讀誦又大經明五緣一樂多事二樂說世事三樂睡眠四樂近在家五樂多遊行)</span>又㭊玄謂非先種性者但是無學一道所成不得堅固故有退若是先種性由學無學二道資持堅固故無退<span class='note-inline'>(彼文更有果退性不退等四句分別)</span>。</p>
<div style="margin-left:1em"><img src='../images/P189p0163_01.gif' alt='P189p0163_01.gif' /></div>
<div style="margin-left:1em"><img src='../images/P189p0164_01.gif' alt='P189p0164_01.gif' /></div>
<p style="margin-left:1em">然前五種未必全退有遇違緣者故有退耳故輔行<span class='note-inline'>(九上十五)</span>云然慧解脫亦不併退有退義故故說有退<span class='note-inline'>(文)</span>又退者非久輔行云問退經幾時荅經少時乃至自不知退若自知退當修勝進方便復次彼煩惱現在前時心生慚愧速作方便如明眼人晝日平地顛蹶尋即還起<span class='note-inline'>(文)</span>釋籤云此生之中必得無疑極至臨終亦得無學故也<span class='note-inline'>(文五十九)</span>或曰前時不時各有慧俱不動既從時解脫生得非六種皆有退義耶荅慧人未必一向論退恐只鈍根有漏智斷遇違緣者退今復圖示。</p>
<div style="margin-left:1em"><img src='../images/P189p0164_02.gif' alt='P189p0164_02.gif' /></div>
<div style="margin-left:1em"><img src='../images/P189p0165_01.gif' alt='P189p0165_01.gif' /></div>
<p style="margin-left:1em">六種論退局第四果通辨四果退不退者㭊玄引三家一薩婆多云初果不退後三果退二大眾部云前三果退第四不退三經部宗云初四兩果不退中間二果有退<span class='note-inline'>(廣如彼文)</span>彼但註云三師難定今恐成諍略為和融輔行<span class='note-inline'>(九上十五)</span>引婆沙云阿羅漢退牽二三果退猶如井沙上下有甎中間唯沙上甎若頹從上至下其中間沙豈得不頹四果如上甎二果如中沙初果如底下乃至初果之前更無有退若彼退時更無住處<span class='note-inline'>(文)</span>不可聖退為凡夫也合彼初師然見道既有不等觀四諦如婆沙云二十八使見道斷餘六十使修道斷<span class='note-inline'>(先斷三界苦下見惑)</span>見既分[書-曰+皿]果理未圓例如身子六住尚退<span class='note-inline'>(又後)</span>三果中斷惑之智通漏無漏是則四果俱退俱不退三師之說皆無妨礙子縛者見思煩惱果縛者五陰報質也灰身即滅戒身定身解脫身解脫知見中半分滅智即滅慧身解脫知見中半分則五分法身俱滅也然身子入滅而均提荅佛何云五分法身不滅耶釋籤<span class='note-inline'>(十)</span>云無作之業至未來世名為不滅非常住不滅也<span class='note-inline'>(文)</span>無作業者乃功熏耳<span class='note-inline'>(云云)</span>孤調解脫者輔行三上<span class='note-inline'>(十一)</span>云灰身故無身滅智故無智獨一解脫故曰孤調妙玄取獨滅義亦名孤調涅槃名獨滅者輔行引大論云小乘戒為自調禪為自淨慧為自度<span class='note-inline'>(文)</span>然斷欲九品立二三果上八地思惟一無學者止觀六<span class='note-inline'>(七)</span>云如險處多難多須城壁欲界多難多果休息也<span class='note-inline'>(文六七)</span>故知上界定地少難唯立一果若爾七聖中二為見道<span class='note-inline'>(信行法行)</span>二為修道<span class='note-inline'>(信解見得)</span>二為無學道<span class='note-inline'>(時解脫不時解脫)</span>復以身證對四果向者何耶有云位隣無學將斷非非想惑特立此位如別圓之有等覺也今謂空有二論設位不等教門方便多少隨宜耳妙玄明身證得滅[書-曰+皿]定約似證也成論云不得滅[書-曰+皿]定名身證者對四果真證奪而言之。</p>
</div>
<div class='div-orig'><p>次明緣覺亦名獨覺。</p>
</div>
<div class='div-commentary'><p style="margin-left:1em">輔行九下<span class='note-inline'>(十五)</span>引大論二十一云迦羅此翻緣覺亦名獨覺<span class='note-inline'>(文)</span>四教義二<span class='note-inline'>(十八)</span>標云辟支迦羅此翻緣覺釋中開二謂緣覺獨覺新譯華嚴音義云二名各有梵語畢勒支底迦此名各各獨行佛者覺也鉢羅底迦此翻緣覺<span class='note-inline'>(翻譯名義亦開二名)</span>辟支迦羅名通二種若畢勒支底迦局在獨覺此皆梵音賖切故也緣覺者觀內因緣稟佛教法獨覺者觀外因緣無師自悟文句四<span class='note-inline'>(七)</span>引大論云獨覺者出無佛世緣覺者願生佛世<span class='note-inline'>(文)</span>俱舍明獨覺自有二種一麟喻二部行<span class='note-inline'>(如㭊玄上)</span><span class='corr'>已</span>上名義各釋若集解云慈恩基師引仁王經列獨覺眾又云釋迦出世五百獨覺從山中來至於佛所學者如何肖釋此耶<span class='note-inline'>(文)</span>補註云亦引而釋曰本是聲聞根性以緣悟菩提故名支佛<span class='note-inline'>(文)</span>然仁王經初本無獨覺之名但云復有八百萬億大仙緣覺慈恩意以緣覺一眾諸經兼聲聞而列之若二乘別列如仁王也然經云緣覺慈恩稱獨覺者盖根性不異名義互通如緣覺稱獨覺者雖值於佛樂獨善寂故即慈恩所云是也獨覺稱緣覺者雖無師教觀外因緣故如光明經云或不恭敬緣覺菩薩智者科為懺無佛世敬田惡業是也又獨覺亦通見佛文句<span class='note-inline'>(四七)</span>引華嚴等獨覺有三類一者知佛出世即先入滅或佛神力徙於他土二者無佛世三者雖生佛世願見佛故不即捨壽亦不被移<span class='note-inline'>(文中束具此三)</span>五百獨覺從山中來者即第三類通議雖爾別釋如前又二辟支各有大小凖輔行<span class='note-inline'>(九下十五)</span>有三義一具相名大不具名小二兩大中現通者大無通者小三現通中說法者大不說者小又四教義<span class='note-inline'>(四)</span>宿世偏修性念處者小兼修共念處者大又先達立漸頓二義如輔行等七生初果後方極證為小頓證為大若與聲聞對辨者如文句七<span class='note-inline'>(廿六)</span>云二乘六義同十義別同出三界同[書-曰+皿]無主同斷正使同得有餘無餘同得一切智同名小乘別開十義者行因久近六十刦百刦故一根利鈍<span class='note-inline'>(二)</span>從師獨悟三無悲鹿羊<span class='note-inline'>(四聲聞如羊驚絕奔走支佛如鹿並馳並顧)</span>有相無相<span class='note-inline'>(五)</span>觀廣略<span class='note-inline'>(六)</span>能說得四果法不能說法得煗法<span class='note-inline'>(七有云支佛能說法令人得四果聲聞不能說法不能令人得煗法)</span>在佛世不在佛世八頓證漸證<span class='note-inline'>(九)</span>多現通少說法聲聞不定<span class='note-inline'>(十)</span>文中六十刦百刦者㭊玄上一明修行聲聞利者三生鈍者六十刦支佛利者四生鈍者百刦<span class='note-inline'>(文)</span>然則聲聞勝支佛耶聲聞但入見道支佛極證無學還以支佛為勝又有相者支佛無相者聲聞分別功德論<span class='note-inline'>(五卷初謂字函)</span>云身子有七相目連有五相阿難二十相獨難陀有三十相難陀金色阿難銀色<span class='note-inline'>(文)</span>是則聲聞亦有相耶須知元是聲聞根性不論種相若是支佛轉為聲聞不妨有相四教義一云迦葉舍利<span class='corr'>弗</span>等皆是辟支根性人也<span class='note-inline'>(文)</span>若文句解形色憔悴謂二乘不修相好此以大形小不可為並又根利鈍者別對支佛是法行聲聞是信行通論各有信法二行<span class='note-inline'>(文句五三十妙樂六二十八)</span>諸文更有侵習不侵習亦由根利鈍故支佛不制分果四教義<span class='note-inline'>(二)</span>釋小獨覺云本是學人在人間生或須陀洹七生既滿不受八生自悟成道<span class='note-inline'>(輔行亦云七生初果)</span>此是聲聞根性出無佛世後證支佛是故云爾非分果也若般若經明獨覺向<span class='note-inline'>(此則無妨)</span>大乘同性經明支佛十地<span class='note-inline'>(此乃無說耳)</span>別行䟽云支佛侵習為淺處通教菩薩正習[書-曰+皿]名彼岸文<span class='note-inline'>(此以三藏支佛與通菩薩共論)</span>䟽記上云支佛修行不立分果深觀緣起久種三生<span class='note-inline'>(作福供佛聞法)</span>福慧既隆預侵二習<span class='note-inline'>(預進也此釋支佛侵習之所以也不可連下文作難)</span>雖未發真<span class='note-inline'>(真無漏智)</span>四流莫動<span class='note-inline'>(欲有見無明)</span>名得淺處<span class='note-inline'>(支佛向中伏惑)</span>頓證極果名到彼岸<span class='note-inline'>(此以支佛向典支佛自論)</span>通教菩薩正[書-曰+皿]得淺處習[書-曰+皿]到彼岸文<span class='note-inline'>(此約通菩正[書-曰+皿]習[書-曰+皿]自論舊謂支佛必須發真方侵習氣別行䟽記云預侵一習復云難未發真此為難也須如䟽中以三藏支佛與通菩薩共論淺處彼岸記中義開二人各論不可謂記文正釋䟽中支佛侵習為淺處以預侵二習連下雖未發真而作難也若如上注釋則無妨矣)</span>。</p>
</div>
<div class='div-orig'><p>值佛出世稟十二因緣教所謂一無明<span class='note-inline'>(煩惱障湏惱道)</span>。</p>
</div>
<div class='div-commentary'><p style="margin-left:1em">過去一切煩惱皆是無明體即是癡迷暗為性無所明了故曰無明註云煩惱障煩惱道者輔行三下<span class='note-inline'>(十四)</span>云能從聖道故名為障展轉互通故名為道並從過患功能立名文。</p>
</div>
<div class='div-orig'><p>二行<span class='note-inline'>(業障業道此二支属過去)</span>。</p>
</div>
<div class='div-commentary'><p style="margin-left:1em">造作名行於過去世造作諸業也。</p>
</div>
<div class='div-orig'><p>三識<span class='note-inline'>(託胎一分氣息)</span>。</p>
</div>
<div class='div-commentary'><p style="margin-left:1em">既有惑業以生垢心故父母交會時意識忘念投託母胎一剎那間有了別義名之為識託胎一分氣息止觀九<span class='note-inline'>(廿一)</span>云初托胎名歌羅邏此時即具三事一命二煖三識是中有報風依風名為命精血不臭不爛名為煖是中心意名為識<span class='note-inline'>(文)</span>此時便隨母氣息上下出入也。</p>
</div>
<div class='div-orig'><p>四名色<span class='note-inline'>(名是心色是質)</span>。</p>
</div>
<div class='div-commentary'><p style="margin-left:1em">從託胎後五箇七日名形位生諸根形四支差別故雖有身根及意根未有眼等餘四根故六處未圓皆是名色攝名是心色是質者四蘊是心一蘊是色質礙曰色心但有名也。</p>
</div>
<div class='div-orig'><p>五六入<span class='note-inline'>(六根成此胎中)</span>。</p>
</div>
<div class='div-commentary'><p style="margin-left:1em">從名色後至第六七日名髮毛爪齒位七七日名具根位五根圓滿故六根成者輔行四下<span class='note-inline'>(廿一)</span>云十九七日諸根具足<span class='note-inline'>(文)</span>此胎中總有名色六入皆胎中位故輔行<span class='note-inline'>(八)</span>云三十八箇七日皆胎中位。</p>
</div>
<div class='div-orig'><p>六觸<span class='note-inline'>(出胎)</span>。</p>
</div>
<div class='div-commentary'><p style="margin-left:1em">出胎<span class='corr'>已</span>後至三四嵗由根對塵情塵識合然於違順中庸差別境上未能了知生苦樂捨是名為觸。</p>
</div>
<div class='div-orig'><p>七受<span class='note-inline'>(領納前境好惡等事從識至受名現在五果)</span>。</p>
</div>
<div class='div-commentary'><p style="margin-left:1em">從五六嵗至十三嵗因六塵觸六根即領納前境於三受違順中庸境上<span class='corr'>已</span>能了別然未能起[婬-壬+(工/山)]貪之心故名受也。</p>
</div>
<div class='div-orig'><p>八愛<span class='note-inline'>(愛色男女金銀錢物等事)</span>。</p>
</div>
<div class='div-commentary'><p style="margin-left:1em">從十四五嵗至十八九嵗貪於種種勝妙資具及[婬-壬+(工/山)]欲等境然猶未能廣遍追求不名為取皆是愛支所攝。</p>
</div>
<div class='div-orig'><p>九取<span class='note-inline'>(凡見一切境皆生取着心此二未來因皆属煩惱如過去無明)</span>。</p>
</div>
<div class='div-commentary'><p style="margin-left:1em">即從二十嵗<span class='corr'>已</span>後貪欲轉盛於五塵境四方馳求名之為取。</p>
</div>
<div class='div-orig'><p>十有<span class='note-inline'>(業<span class='corr'>已</span>成就是未來因属業道如過去行)</span>。</p>
</div>
<div class='div-commentary'><p style="margin-left:1em">體即是業為馳求諸境起善惡業積集牽引當生三有果故名為有注云是未來因者雖属現在却為未來苦果之因也。</p>
</div>
<div class='div-orig'><p>十一生<span class='note-inline'>(未來受生事)</span>。</p>
</div>
<div class='div-commentary'><p style="margin-left:1em">從有還受後世五眾之身是名生所謂四生六道中受生也。</p>
</div>
<div class='div-orig'><p>十二老死。</p>
</div>
<div class='div-commentary'><p style="margin-left:1em">從生五眾之身熟壞是名老死。</p>
</div>
<div class='div-orig'><p>此是所滅之境。</p>
</div>
<div class='div-commentary'><p style="margin-left:1em">以能滅之觀順推此境故此十二即所滅境也不立病支者妙玄二<span class='note-inline'>(十六)</span>云問何不說病為支荅一切時一切處[書-曰+皿]有者立支自有人從生無病如薄拘羅生來不識頭痛况餘病是故不立問憂悲是支否荅非也以終顯始耳如老死必憂悲<span class='note-inline'>(文)</span>釋籤三三云問愛取何別荅愛增廣名取<span class='note-inline'>(文)</span>然上一徃似論三世在支佛逆順兩緣百千萬世觀因緣等。</p>
</div>
<div class='div-orig'><p>與前四諦開合之異耳云何開合謂無明行愛取有此之五支合為集諦餘七支為苦諦也。</p>
</div>
<div class='div-commentary'><p style="margin-left:1em">止觀一<span class='note-inline'>(十二)</span>云總說名四諦別說名十二因緣苦是識名色六入觸受生老死七支集是無名行愛取有五支道是對治因緣方便滅是無明滅乃至老死滅<span class='note-inline'>(文)</span>輔行一下<span class='note-inline'>(十)</span>云離苦集為十二支觀因緣智以為道諦十二支滅以為滅諦<span class='note-inline'>(文)</span>文句七<span class='note-inline'>(廿一)</span>云十二因緣者還是別相細觀四諦耳約苦集即有無明老死約道滅即有無明滅乃至老死滅也<span class='note-inline'>(文)</span>。</p>
</div>
<div class='div-orig'><p>既名異義同何故重說為機宜不同故緣覺之人先觀集諦所謂無明緣行行緣識乃至生緣老死此則生起若滅觀者無明滅則行滅乃至生滅則老死滅因觀十二因緣覺真諦理故言緣覺。</p>
</div>
<div class='div-commentary'><p style="margin-left:1em">聲聞總觀四諦緣覺別觀十二因緣緣覺之人等者此觀十二因緣生若滅觀者等此觀十二因緣滅諸文更有逆順等異如阿含明始無明終老死名順觀始老死終無明名逆觀又止觀禪境以有支在初推因知果也釋籤先從受支起觀此推果知因也<span class='note-inline'>(此如輔行又四念處約十二支觀愛觀見明推尋觀破之義也文)</span>因觀十二等以觀因緣生滅覺悟真空而結名也。</p>
</div>
<div class='div-orig'><p>言獨覺者出無佛世獨宿孤峯觀物變易自覺無生故名獨覺。</p>
</div>
<div class='div-commentary'><p style="margin-left:1em">觀外因緣無師自悟未必一向獨宿孤峯如國王花飛釧動等<span class='note-inline'>(如釋籤七廿一云)</span>。</p>
</div>
<div class='div-orig'><p>兩名不同行位無別此人斷三界見思與聲聞同更侵習氣故居聲聞上。</p>
</div>
<div class='div-commentary'><p style="margin-left:1em">雖緣覺獨覺之異而同修因緣之行同證侵習之果習氣者慣習氣分如噐中香其香雖[書-曰+皿]餘氣尚存統論諸文有三家二即今是見思家習耳大經云我衣我鉢見習也舍利弗嗔畢陵伽慢思習也。</p>
</div>
<div class='div-orig'><p>次明菩薩位者。</p>
</div>
<div class='div-commentary'><p style="margin-left:1em">菩薩具云菩提薩埵摩訶薩埵舊翻大道心眾生亦大道成眾生新譯云覺有情以上求佛道下化眾生故此菩薩於當教內亦稱大乘然此菩薩全不斷惑三祗百刦伏惑行因四教義三<span class='note-inline'>(六)</span>云三藏正化二乘傍化菩薩若說菩薩斷惑受生二乘即疑若結[書-曰+皿]而得受生者諸聲聞人得羅漢果將不更受生耶是故不說菩薩斷結受生也<span class='note-inline'>(文)</span>又妙玄五<span class='note-inline'>(十三)</span>云今生事善故作是說欲求佛者改惡從善<span class='note-inline'>(文)</span>又四教義<span class='note-inline'>(三二)</span>云雖修性念處而不斷結為生三界度眾生故<span class='note-inline'>(文)</span>由教不詮中道應本故留結惑受生利物故三藏菩薩不斷惑明矣<span class='note-inline'>(此乃五權則有)</span>若大論云聲聞人言菩薩不斷結使乃至坐道場然後斷者是為大錯又云豈有菩薩具足三毒能集佛法<span class='note-inline'>(文)</span>此盖龍樹申通摩訶衍義以大破小故作此說當彼鹿苑稟教之時雖謂實歷三祗百刦伏惑不斷若方等般若轉入衍中來至法華會歸一實定無始終三祗伏惑故得大論約實斥權<span class='note-inline'>(此乃斥權則無)</span>若釋迦果後權示利生不妨自歷三祗百刦故有尸棄然燈等事今之所辨且順立權義邊故約鹿苑三藏明不斷惑如法華文句六<span class='note-inline'>(廿七)</span>引阿含五佛子釋更與作字名之為兒四果支佛名佛真子菩薩不斷惑子義未成<span class='note-inline'>(文)</span>妙樂七<span class='note-inline'>(十七)</span>云阿含至子義未成者<span class='note-inline'>(疊䟽引經)</span>既阿含中亦明不斷惑菩薩而大論斥權非謂全無<span class='note-inline'>(此會同經論明破立意謂非但婆沙明不斷惑菩薩而阿含亦明此對婆沙而云亦也以阿含會同婆沙而判大論則知大論斥權云無非謂全無乃立權則有)</span>論云迦旃延造者從所造論及所計者說<span class='note-inline'>(此由上文阿含婆沙明不斷惑菩薩則經論相符而大論斥之者盖斥其執權之人耳故曰論云迦旃延造者從所造論及所計者說即出其斥權之意盖從其所造論及所計故大論謂是迦旃延造是則大論斥其計論執權之非也)</span>豈以會二還歸阿含法華凖舊十二年前一何可笑<span class='note-inline'>(此由他師不分大小菩薩之殊及昧水牛白牛之異謂法華會二乘歸菩薩故此破云豈可會二乘斷惑之人還歸阿含不斷惑菩薩若以會二乘還歸阿含法華四十餘年之後開顯之教還復凖舊十二年前阿含之教故云一何可笑)</span>止觀三<span class='note-inline'>(十六)</span>云煩惱脂消者名伏為消也故別行<span class='note-inline'>(下三)</span>云但伏惑不斷如無脂肥羊取世智為般若即此悉也又俱舍婆沙意云下八地惑初修禪時先<span class='corr'>已</span>斷竟此有漏斷亦是伏義<span class='note-inline'>(如輔行三下會釋云云)</span>然不斷見思還斷塵沙否荅須知三祗百刦亦但伏而不斷故至樹王下斷見思時於塵沙法上證四真諦方斷塵沙也若止觀三<span class='note-inline'>(十六)</span>云得法眼照俗諦<span class='note-inline'>(文)</span>得相似法眼有漏智照耳。</p>
</div>
<div class='div-orig'><p>從初發心緣四諦境發四弘願脩六度行。</p>
</div>
<div class='div-commentary'><p style="margin-left:1em">生滅四諦為所依境弘者大也要制其心志求滿足名為誓願度者越生死流到彼岸也誓若無境名為狂願不行六度其願則虛又此化他四門徧學異乎二乘一門自行又二乘雖無破戒乃至愚癡行非利生不名六度盖奪而言之別對諦緣三祗百刦名四階成道。</p>
</div>
<div class='div-orig'><p>一未度者令度即眾生無邊誓願度此緣苦諦境二未解者令解即煩惱無數誓願斷此緣集諦境三未安者令安即法門無量誓願學此緣道諦境四未得涅槃者令得涅槃即佛道無上誓願成此緣滅諦境。</p>
</div>
<div class='div-commentary'><p style="margin-left:1em">四教義<span class='note-inline'>(三初)</span>云一未度者令度即是度天魔外道愛見二種六道眾生未度三界火宅之苦諦令得度也二未解者令解即是愛見二種眾生未解愛見二十五有業令得解也三未安者令安即是愛見二種眾生未安三十七品一切諸道令安道諦也四未得涅柈者令得涅槃即是愛見二種眾生未滅二十五有生死因果皆令得滅諦涅槃也。</p>
</div>
<div class='div-orig'><p>既<span class='corr'>已</span>發心須行行填願於三阿僧祇刦修六度行百刦種相好言三阿<span class='note-inline'>(無)</span>僧祗<span class='note-inline'>(數)</span>刦<span class='note-inline'>(時)</span>者。</p>
</div>
<div class='div-commentary'><p style="margin-left:1em">觀音玄記上<span class='note-inline'>(七)</span>云若匪行山莫填願海<span class='note-inline'>(文)</span>輔行三下<span class='note-inline'>(初)</span>云阿僧祗此翻無數刦翻時俱舍云八十中大刦<span class='note-inline'>(謂一增一减為一小刦二十增减為一中刦今此一增一减亦名中刦如刦章其小刦名自有十種當詳)</span>大刦三無數謂六十數中第五十二數名阿僧祗謂積此大刦成無數時故云三阿僧祗<span class='note-inline'>(文)</span>俱舍問云既積無數何復言三荅非無數言顯不可數<span class='note-inline'>(文)</span>諸經更有拂石刦芥子刦具如輔行一上<span class='note-inline'>(六紙)</span>若大乘亦有一百二十零三數<span class='note-inline'>(如華嚴)</span>。</p>
</div>
<div class='div-orig'><p>且約釋迦修菩薩道時論分限者從古釋迦至尸棄佛值七萬五千佛名初阿僧祗從此常離女身及四惡趣常修六度然自不知當作佛若望聲聞位即五停心總別念處<span class='note-inline'>(外凡)</span>。</p>
</div>
<div class='div-commentary'><p style="margin-left:1em">輔行六上<span class='note-inline'>(十三)</span>云彼婆沙中釋菩薩義明因則指釋迦三祗百刦明果則指彌勒當成何故爾耶釋迦果<span class='corr'>已</span>成是故指因行為令慕果而行因故彌勒因<span class='corr'>已</span>滿是故指當果皆使觀因以知果故故諸聖教並明釋迦之因如說菩薩昔苦行等並明彌勒之果如說彌勒下生經等<span class='note-inline'>(文)</span>從古釋迦等者發軫鈔云釋迦翻能仁牟尼翻寂默能仁是姓寂默是字姓從慈悲利物字取智慧冥理以利物故不住涅槃以冥理故不住生死<span class='note-inline'>(文)</span>尸棄此翻寶髻非七佛中第二尸棄也緣載四教義三<span class='note-inline'>(初)</span>并大論第三<span class='note-inline'>(文)</span>從此常離女身者妙玄四<span class='note-inline'>(廿七)</span>釋籤三<span class='note-inline'>(十五)</span>四教義三<span class='note-inline'>(二)</span>云第三僧祗始離五障<span class='note-inline'>(一惡道二貧窮三女身四形殘五喜忘)</span>方乃不墮如戒䟽上<span class='note-inline'>(三)</span>云初僧祗得五種功德<span class='note-inline'>(一生人天二生貴家三男身四根具五知宿命)</span>舊云初僧祗有遇緣不遇緣異不遇違緣即離五障<span class='note-inline'>(如戒䟽)</span>若遇違緣至第三祗方離<span class='note-inline'>(如釋籤)</span>又初僧祗離障且約功能三祗方離乃據定位又文句二<span class='note-inline'>(十二)</span>云不生三惡道位不退不生邊地諸根完具不受女身即行不退常識宿命即念不退<span class='note-inline'>(文)</span>妙樂二<span class='note-inline'>(廿二)</span>云第三祗時橫得三不退故<span class='note-inline'>(文)</span>成論以念處為位不退煖頂為行不退忍為念不退數論以下中上忍為三不退淨名䟽以煖頂忍為三不退各隨義對也然自不知作佛四教義三二云爾時未發煖解位在外凡故不自知<span class='corr'>己</span>身當作佛不作佛。</p>
</div>
<div class='div-orig'><p>次從尸棄至然燈佛值七萬六千佛名第二阿僧祇此時用七莖蓮華供養布髮掩泥得受記莂號釋迦文爾時自知作佛口未能說若望聲聞位即㬉位。</p>
</div>
<div class='div-commentary'><p style="margin-left:1em">梵語提洹竭此云燃燈大論云太子生時一切身邊光如燈故故云燃燈以至成佛亦名燃燈<span class='note-inline'>(文)</span>瑞應經翻為錠光七莖蓮華等者初儒童為五百道士講論得銀錢五百後問王家女名瞿夷買得五花并女寄二花供養於佛故云七莖諸文但云摩納五花奉散也<span class='note-inline'>(如集解瑞應經)</span>布髮掩泥稽首佛足見地濯濕即解皮衣欲以覆之不足掩泥乃解髮布地令佛蹈而過<span class='note-inline'>(文)</span>得受記莂等瑞應經云佛因記曰汝自是後九十一刼刼號為賢汝當作佛號釋迦文菩薩已得訣言疑解望止[火*(虎-儿+隹)]然無想寂而入定便建清淨不起法忍<span class='note-inline'>(文)</span>妙玄七<span class='note-inline'>(寸一)</span>既云斷惑故知通佛行因之相也<span class='note-inline'>(文)</span>釋籤八<span class='note-inline'>(三)</span>云燃燈授記得無生忍故知是通佛行因也<span class='note-inline'>(文)</span>發軫鈔據此判瑞應經属方等攝若明降生之相盖約三藏境本而言此時自知等者戒䟽上三云爾時雖自知作佛而口不說凖位在煖法性地既有證法之信必知作佛修行六度心未分明口不向他說也<span class='note-inline'>(文)</span>。</p>
</div>
<div class='div-orig'><p>次從然燈佛至毗婆尸佛七萬七千佛名第三阿僧祗滿此時自知亦向人說必當作佛自他不疑若望聲聞位即頂位。</p>
</div>
<div class='div-commentary'><p style="margin-left:1em">毘婆尸翻勝觀亦云徧見優婆塞戒經云於迦葉佛滿三僧祗者隨機異說耳此三祗等義並出大論俱舍婆娑此時自知等者戒䟽上三云是時內心了了自知作佛口自發言凖望位在頂法位中修行六度四諦解明如登山頂了見四方故曰向他說<span class='note-inline'>(文)</span>觀音玄記下<span class='note-inline'>(四)</span>云聲聞但於一境一門修念處等故易成就菩薩徧於一切境界一一四門復加六度久遠熏修使一一行攝諸眾生令種熟脫故三祗內凡化幾人超凡入聖自身此岸度人彼岸故經刼長證位猶下<span class='note-inline'>(文)</span>。</p>
</div>
<div class='div-orig'><p>經如許時修六度竟更住百刼種相好因修百福成一相福義多途難可定判有云大千盲人治差為一福等。</p>
</div>
<div class='div-commentary'><p style="margin-left:1em">輔行三下三云過三祗<span class='corr'>已</span>百刼種相種即修也於欲界人中南洲男身佛出世時能種相業也前後不拘<span class='note-inline'>(文)</span>百福成一相者四教義三<span class='note-inline'>(二)</span>云修行六度成百福德用百福德成一相以為三十二相之業因也<span class='note-inline'>(文)</span>福義多途等者輔行三下<span class='note-inline'>(三)</span>云問幾許為一福乃至菩薩修十善各有五心謂下中上上上上中上初發五心乃至具足五心如是百心名為百福成於一相如是至三十二名身清淨<span class='note-inline'>(文)</span>觀音玄下二云凡用三千二百福修成三十二大人相現時方稱菩薩摩訶薩<span class='note-inline'>(文)</span>。</p>
</div>
<div class='div-orig'><p>修行六度各有滿時。</p>
</div>
<div class='div-commentary'><p style="margin-left:1em">六度滿文在種相後者蓋種相時亦修六度也。</p>
</div>
<div class='div-orig'><p>如尸毗王代鴿檀滿普明王捨國尸滿羼提仙人為歌利王割截無恨忍滿大施太子抒海并七日翹足讚弗沙佛進滿尚闍梨鵲巢頂上禪滿劬嬪大臣分閻浮提七分息諍智滿望初聲<span class='note-inline'>(聞位)</span>是下忍位。</p>
</div>
<div class='div-commentary'><p style="margin-left:1em">觀音玄記下<span class='note-inline'>(三)</span>云徧割身肉就鷹貿鴿至[書-曰+皿]一身不惱不沒自誓真實感身平復是檀滿相<span class='note-inline'>(尸毘翻與檀翻為施)</span>如須摩提王以身就死持不妄戒是尸滿相<span class='note-inline'>(尸羅翻好善即戒善也)</span>如忍辱仙人被柯利王<span class='note-inline'>(番惡世無道)</span>割截身體慈忍不動作誓即感血化為乳是羼提滿相<span class='note-inline'>(羼提翻忍辱)</span>如大施太子求如意珠雨寶濟貧得珠墮海抒海取之<span class='note-inline'>(抒音汝酌取也)</span>筋骨斷壞終不懈廢諸天問之云吾生生不休故助抒海海水减半龍恐海乾送珠與之是毘離耶滿相尚闍黎<span class='note-inline'>(螺髻仙人名也)</span>得第四禪出入息斷鳥謂為木於髻生夘定起欲行恐鳥母不來即更入禪鳥飛方起是禪滿相劬嬪大臣分閻浮提七分城邑山川均故息諍是般若滿相所言滿者度本治蔽行期滿願今蔽<span class='corr'>已</span>離與㧞遂心即知六度其功尅滿<span class='note-inline'>(文)</span>七日翹足等者觀音玄記下<span class='note-inline'>(四)</span>云婆沙云爾時有佛號曰底沙有二弟子一名釋迦樂修利他行所化機先熟二名慈氏樂修自利行所化機在後熟彼佛念曰多人就一人難一人就多人則易欲令釋迦先成道故於是捨二弟子入至山中時釋迦菩薩隨後入山尋求本師不見踪跡正行之次忽見彼佛在寶龕中入火界定威光赫奕特異於常行次忘下一足經于七日說於一偈歎彼世尊云天地此界多聞室逝宮天處十方無丈夫牛王大沙門尋地山林遍無等因此精進超於九刼在彌勒前成佛<span class='note-inline'>(文)</span>是下忍位者戒䟽上<span class='note-inline'>(三)</span>云若過三僧祗種三十二相業凖望此是下忍位<span class='note-inline'>(文)</span>大論云三阿僧祇時六波羅密者此乃事禪事智滿耳俱舍云道樹<span class='corr'>已</span>前四波羅密滿至佛果位二波羅密滿此約緣理禪理智始滿觀音玄下<span class='note-inline'>(三)</span>云問依三藏說釋迦彌勒同時發心一超九刼何意二佛俱成賢刼中佛耶荅釋迦值佛沙促百刼彌勒值諸佛何必不促為九十一刼耶<span class='note-inline'>(文)</span>記下<span class='note-inline'>(四)</span>云彌勒值佛必有超刼恐梵文未至<span class='note-inline'>(文)</span>。</p>
</div>
<div class='div-orig'><p>次入補處生兜率託胎出胎出家降魔安坐不動為中忍位次一剎那入上忍位次一剎那入世第一位發真無漏三十四心頓斷見思習氣坐木菩提樹下生草為座成劣應丈六身佛受梵王請三轉法輪度三根性住世八十年現老比丘相薪[書-曰+皿]火滅入無餘涅槃者即三藏佛果也。</p>
</div>
<div class='div-commentary'><p style="margin-left:1em">補處者前佛既滅而此菩薩即補其處故云補處<span class='note-inline'>(文)</span>此下具八相一從兜率天下二託胎三出生四出家五降魔六成道七轉法輪八入涅槃然此八相通大小乘舊謂大無降魔了魔即法界故小無住胎不談常住故且華嚴中列降魔相豈小乘耶故先達云成道必降魔托胎必住胎若開住胎即合降魔在成道內若開降魔即合住胎在託胎中但存沒不同耳若大小義約真中分以華嚴中所列八相是大乘故但小乘八相皆劣大乘八相難思若爾別相亦難思耶以同詮中故證道同圓故今是小乘八相也降魔者四教義三<span class='note-inline'>(五)</span>云即於菩提樹下破萬八千億鬼兵魔眾魔王敗績鬼兵退散<span class='note-inline'>(文)</span>安坐不動等四教義三<span class='note-inline'>(五)</span>云魔眾散<span class='corr'>已</span>攝心端坐於第四禪住中忍修觀成中忍一剎那上忍一剎那世第一法一剎那<span class='note-inline'>(文)</span>言剎那者止觀三<span class='note-inline'>(十六)</span>云經言一念六百生滅成論師云一念六十剎那<span class='note-inline'>(文)</span>俱舍云壯士一彈指六十五剎那<span class='note-inline'>(文)</span>發真無漏等輔行三下<span class='note-inline'>(四)</span>引大論云下八地諸惑因時未斷至樹王下時乃以九地九品思惑通名一九以九無礙九解脫合為十八見道中八忍八智合為十六心總前合成三十四心聲聞見思前後各斷支佛雖見思頓斷習猶未[書-曰+皿]故皆不得論三十四心三藏菩薩至樹王下正習俱[書-曰+皿]方得論也受梵王請正法念經云昔有國王有二夫人第一夫人生一千子試當來成佛次第釋迦探籌居第四第二夫人生二子第一子願作梵王請千兄轉法輪其次願為密跡金剛護千兄教<span class='note-inline'>(文)</span>梵王通為一代請轉法輪主今別在小三轉法輪者淨名經云三轉法輪於大千其輪本來常清淨<span class='note-inline'>(文)</span>輪者佛證四諦法有可轉之義故名為輪又能壞煩惱名之為輪三轉者一示轉謂此是苦等二勸轉謂此是苦汝應知等三證轉謂此是苦我<span class='corr'>已</span>知不復更知乃至此是道我<span class='corr'>已</span>修不復更修一一皆生眼智明覺三轉則成十二行法輪如文句及記釋化城喻品<span class='note-inline'>(云云)</span>度三根性文句七<span class='note-inline'>(二十)</span>云為聲聞三轉為緣覺再轉為菩薩一轉何故爾由根利鈍此一徃說耳通云例皆三轉何故三轉諸佛語法法至於三為眾生有三根故<span class='note-inline'>(文)</span>住世八十年光句上<span class='note-inline'>(世一)</span>云世壽有三品下方四十中方八十上方百二十下方少天上方太老中方不少不老表常又中方表中道佛樂中道為此義故方八十年也<span class='note-inline'>(文)</span>老比丘妙樂一<span class='note-inline'>(二十四)</span>云老比丘者從後異故<span class='note-inline'>(文)</span>薪[書-曰+皿]火滅者佛身名薪智慧名火身滅智云名無餘涅槃也大乘則云機薪既[書-曰+皿]應火云亡。</p>
</div>
<div class='div-orig'><p>上來所釋三人修行證果雖則不同然同斷見思同出三界同證偏真只行三百由旬入化城耳畧明藏教竟。</p>
</div>
<div class='div-commentary'><p style="margin-left:1em">妙玄一五云三因大異三果小同<span class='note-inline'>(文)</span>釋籤一<span class='note-inline'>(十五)</span>云諦緣度殊故因大異俱斷見思三乘微異故果小同<span class='note-inline'>(文)</span>偏真望大說故三百由旬文句七<span class='note-inline'>(廿六)</span>約三義明一約生死處以三界果報處為三百二約煩惱謂見思三約觀智謂空觀由旬即踰[跳-兆+善]那此云限量如此方之驛大論云由旬三別大者八十里中者六十里下者四十里<span class='note-inline'>(文)</span>。</p>
</div>
<p class='juan'>天台四教儀集註卷第七</p>
</div><!-- end of div[@id='body'] -->
</body></html>