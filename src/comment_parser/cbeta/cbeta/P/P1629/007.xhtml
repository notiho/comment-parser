<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台四教儀集註（選錄「集註」本文）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu7' />
<p class='juan'>天台四教儀集註卷第八　　　　　稼八</p><p class="byline">南天竺沙門　　蒙潤　　集</p>
<div class='div-orig'><p>次明通教者。</p>
</div>
<div class='div-commentary'><p style="margin-left:1em">四教義一<span class='note-inline'>(二)</span>云此教明因緣即空無生四真諦理是摩訶衍之初門也<span class='note-inline'>(遠通常住故)</span>正為菩薩傍通二乘<span class='note-inline'>(通機)</span>故諸大乘方等及諸般若有二乘得道者為同稟此教也<span class='note-inline'>(通部)</span>問何故不名共教荅共名但得二乘近邊不得遠邊若立通名近遠俱便言遠便者通別通圓也。</p>
</div>
<div class='div-orig'><p>通前藏教通後別圓故名通教。</p>
</div>
<div class='div-commentary'><p style="margin-left:1em">此望前望後獨就菩薩釋通教名釋籤九<span class='note-inline'>(二十)</span>云通近同三藏通遠如別教四念處二<span class='note-inline'>(初)</span>有三通義一因果俱通通當教是二因通而果非通即被接者是三通別通圓即藉通開導人是謂別圓用通而為方便但成別圓因果人也此三通義唯在菩薩今文通後別圓者下文釋出雖但被接意亦該於藉通開導也。</p>
</div>
<div class='div-orig'><p>又從當教得名謂三人同以無言說道體色入空故名通教。</p>
</div>
<div class='div-commentary'><p style="margin-left:1em">此通就三乘釋通教名若三藏諦緣度三法分三乘今通教三乘同觀無生四諦同體假入空觀十二因緣同觀六波羅密見第一義而分三乘之別者但總相別相等智斷結侵習自行化他根性不同耳言說是是事即空故無輔行六上<span class='note-inline'>(十六)</span>云通人既觀諸法如幻幻本不生今無所滅名之為體<span class='note-inline'>(文)</span>謂體六凡依正之色如幻如化當體即空而入真理也。</p>
</div>
<div class='div-orig'><p>依大品經乾慧等十地即是此教位次也。</p>
<div style="margin-left:1em"><img src='../images/P189p0192_01.gif' alt='P189p0192_01.gif' /></div>
</div>
<div class='div-commentary'><p style="margin-left:1em">此是三乘共位若明三借等義者一三乘共借別教始終位次二單借別教十地亦三乘共三別為菩薩借別一教又別為菩薩立忍名別明菩薩燋炷十地大品更說十地菩薩為如佛併圖于后。</p>
<div style="margin-left:1em"><img src='../images/P189p0193_01.gif' alt='P189p0193_01.gif' /></div>
<div style="margin-left:1em"><img src='../images/P189p0193_02.gif' alt='P189p0193_02.gif' /></div>
<div style="margin-left:1em"><img src='../images/P189p0194_01.gif' alt='P189p0194_01.gif' /></div>
<p style="margin-left:1em">別明菩薩燋炷十地妙玄四<span class='note-inline'>(三十三)</span>云別圓各逗一種根性故用發真為初燄<span class='note-inline'>(別初地圓初住)</span>通教為逗多種根性所謂別圓入通故含容取乾慧耳<span class='note-inline'>(大品明初地燋炷大論明三處初燄燄約能燋譬智炷約所燋喻惑三處者通別圓也三教含容通說故曰別圓入通非被接義)</span>若鈍根者八人見地是初燄利者於乾慧即能斷結即是初燄<span class='note-inline'>(文)</span>且乾慧初燄三通言之是何根性須知論釋燋炷雖通三教乾慧初燄自是一途不必三通[(冰-水+〡)*ㄆ]也以通教機雜故又乾慧初燄何位伏惑倒如單借十地如輔行或云利根即伏即斷大品更說十地菩薩為如佛輔行明通二種如佛以釋大品一別為菩薩立忍名第十亦名菩薩地對共佛地故云如也又被接人至十地破無明能八相作佛似通佛教故云如也釋籤亦明圓教觀行如佛相似如佛但非今通教所論。</p>
</div>
<div class='div-orig'><p>一乾慧地未有理水故得其名即外凡位與藏教五停心摠別等三位齊三乘之。</p>
</div>
<div class='div-commentary'><p style="margin-left:1em">初同名乾慧用體法念處等觀雖未得煗法相佀理水而摠相智慧深利故稱乾慧也。</p>
</div>
<div class='div-orig'><p>二性地相似得法性水伏見思惑即內凡位與藏教四善根齊。</p>
</div>
<div class='div-commentary'><p style="margin-left:1em">性地中無生方便解慧善巧轉勝於前得相似無漏性水故言性地也。</p>
</div>
<div class='div-orig'><p>三八人地四見地此二位入無間三昧斷三界八十八使見盡發真無漏見真諦理與藏教初果齊。</p>
</div>
<div class='div-commentary'><p style="margin-left:1em">三乘信法二行體見假以發真斷惑在無間三昧中八忍具足智少一分故名八人<span class='note-inline'>(即八忍也)</span>位也三乘同見第一義無生四諦之理同斷見惑八十八使盡也無間三昧等者止觀六<span class='note-inline'>(六)</span>云若言三地者據斷見初言四地者據斷見後皆不出觀<span class='note-inline'>(文)</span>輔行六上<span class='note-inline'>(七)</span>云通雖二地斷時仍促二乘共故雖促復長是故須分三地四地。</p>
</div>
<div class='div-orig'><p>五薄地斷欲界九品思前六品與藏教二果齊。</p>
</div>
<div class='div-commentary'><p style="margin-left:1em">體愛假即真發六品無碍斷欲界六品證第六解脫欲界煩惱輕薄也。</p>
</div>
<div class='div-orig'><p>六離欲地斷欲界九品思盡與藏教三果齊。</p>
</div>
<div class='div-commentary'><p style="margin-left:1em">體愛假即真斷欲界五下分結盡離欲界煩惱也。</p>
</div>
<div class='div-orig'><p>七已辦地斷三界見思惑盡但斷正使不能侵習如燒木成炭與藏教四果齊聲聞位齊此。</p>
</div>
<div class='div-commentary'><p style="margin-left:1em">三乘之人體色無色愛即真斷五上分結七十二品盡也斷三界事惑究竟故言已辦地<span class='note-inline'>(文)</span>燒木成炭四教義三<span class='note-inline'>(十二)</span>引智論云聲聞智慧力弱如小火燒木雖然猶有炭在聲聞位齊此者輔行六上<span class='note-inline'>(七)</span>云通教二乘七地<span class='corr'>已</span>前與菩薩共名共聲聞若爾八地<span class='corr'>已</span>上過二乘地何故亦名共菩薩耶荅以初名後從本立名不同別圓始終別故。</p>
</div>
<div class='div-orig'><p>八辟支佛地更侵習氣如燒炭成灰。</p>
</div>
<div class='div-commentary'><p style="margin-left:1em">緣覺發真無漏功德力大故能侵除習氣也燒炭成灰者四教義三<span class='note-inline'>(十二)</span>引大論云緣覺智慧力勝如大火燒木木然炭盡餘有灰在。</p>
</div>
<div class='div-orig'><p>九菩薩地正使斷盡與二乘同扶習潤生道觀雙流游戲神通淨佛國土。</p>
</div>
<div class='div-commentary'><p style="margin-left:1em">從空入假道觀雙流深觀二諦進斷習氣色心無知得法眼道種智遊戲神通淨佛國土成就眾生學佛十力四無所畏斷習氣將盡也扶習潤生者輔行五下<span class='note-inline'>(廿四)</span>云大品云留餘殘習以誓願力及扶餘習而生三界利樂有情<span class='note-inline'>(文)</span>此教亦無中道應本以誓扶習而生三界道觀雙流者道謂化道觀謂空觀帶空出假故曰雙流遊戲神通者遊諸世間譬如兒戲亦如幻師種種變現神名天心通名慧性天然之慧徹照無碍淨佛國土者一切諸行無非菩薩淨土之行如以布施攝眾生菩薩成佛時布施眾生來生其國等是也。</p>
</div>
<div class='div-orig'><p>十佛地機緣若熟以一念相應慧頓斷殘習坐七寶菩提樹下以天衣為座現帶劣勝應身成佛為三乘根性轉無生四諦法輪緣盡入滅正習俱除如炭灰俱盡。</p>
</div>
<div class='div-commentary'><p style="margin-left:1em">上釋諸位具如妙玄四<span class='note-inline'>(廿八)</span>過菩薩地則入佛地用誓扶餘習生閻浮提八相成道五相同三藏唯六成道樹下得一念相應慧與無生四諦理相應斷一切煩惱習盡具足力無畏等名之為佛頓斷殘習者觀音玄記下<span class='note-inline'>(五)</span>云前斷正使今侵二習至于佛地見思習盡真諦究竟塵沙習盡俗諦究竟七寶天衣者表殊勝自然也現帶劣勝應者通佛亦是丈六之身或十里百億神通變現耳住空故劣住中故勝以通教有合身義故云帶劣勝應舊問別圓成道在初寂塲鹿苑唯明三藏成佛今通教佛為何處成如法師云只一金剛土臺成道四機所見不同若寂塲鹿苑自論大小兩始轉法輪處不可以難成道也然通教佛合明八相今但明成道等者以由此三稍異三藏前五不異故畧不論緣盡入滅者第八涅槃相妙玄四<span class='note-inline'>(三十)</span>云雙樹入無餘涅槃薪盡火滅留舍利為一切人天福田也正習俱除兼前摠舉炭灰俱盡四教義三<span class='note-inline'>(十二)</span>云大論云諸佛智慧力大如刦燒火炭灰俱盡。</p>
</div>
<div class='div-orig'><p>經云三獸度河謂象馬兔也論斷惑不同故又經云諸法實相三乘皆得亦不名佛即此教也。</p>
</div>
<div class='div-commentary'><p style="margin-left:1em">河喻空理菩薩正習俱盡如象得底支佛侵習如馬次深聲聞斷正使如兔最淺<span class='note-inline'>(如涅槃經)</span>又經云者文出華嚴彼云諸法實性相三乘亦皆得而不名為佛幻有之俗名為諸法即空之理名為實相乃真空實相也菩薩至果名佛言不名佛者以中奪偏耳彼經不共二乘那作此說如拾遺記云彼部雖無小機稟教何妨說於三乘觕淺顯圓佛乘<span class='note-inline'>(文)</span>彼後分經明四乘品故斥三乘非佛乘也。</p>
</div>
<div class='div-orig'><p>此教三乘因同果異證果雖異同斷見思同出分段同證偏真。</p>
</div>
<div class='div-commentary'><p style="margin-left:1em">三因大同三果小異異則習盡不等同乃共觀即空不同三藏諦緣度別分段者支分形段三界生死也。</p>
</div>
<div class='div-orig'><p>然於菩薩中有二種謂利鈍。</p>
</div>
<div class='div-commentary'><p style="margin-left:1em">此約接不接而分利鈍。</p>
</div>
<div class='div-orig'><p>鈍則但見偏空不見不空止成當教果頭佛行因雖殊果與藏教齊故言通前。</p>
</div>
<div class='div-commentary'><p style="margin-left:1em">修因克果果在於上故曰果頭通教菩薩扶習潤生雖異藏教伏惑行因斷惑證理不別故言通前結釋前文通前藏教也。</p>
</div>
<div class='div-orig'><p>若利根菩薩非但見空兼見不空不空即中道分二種謂但不但若見但中別教來接若見不但中圓教來接故言通後。</p>
</div>
<div class='div-commentary'><p style="margin-left:1em">利根被接被字去聲如來被下之義此約應說如云說圓中道被而覆之也若上聲呼此就機論如云通教利根被別圓接接即點示接入也然被接義散出諸經大品八地聞中大經空不空一切法趣非漏非無漏楞伽三種意生身大經三十六文末一生二生等若具明者謂大經十二明四諦後列八二諦章安作七二諦消之初一是總餘七是別此於四正復論三接故名七種二諦古來二十三家明乎二諦唯莊嚴開善擅風流之名莊嚴謂佛果出二諦外<span class='note-inline'>(即今被接)</span>開善謂佛果不出二諦<span class='note-inline'>(通當教佛)</span>吾祖曲盡如來逗機設化之相故明被接則於諸經無所壅矣古明被接不出三義以含中為發源點示為機要發習為根性以通教巧故一真含二中利根菩薩纔證真空即為點示如妙玄明別接通中寄三法以示三根解源謂非漏非無漏空不空一切法趣如釋籤三<span class='note-inline'>(十九)</span>具釋然由利根發昔所習方可點示若鈍根菩薩同二乘人直至法華方乃被會非但見空等者止觀三<span class='note-inline'>(十六)</span>引大經云二乘之人但見於空不見不空智者非但見空能見不空不空即大涅槃<span class='note-inline'>(文)</span>離邊名但即邊名不但。</p>
</div>
<div class='div-orig'><p>問何位受接進入何位荅受接人三根不同若上根三地四地被接中根之人五地六地下根之人七地八地所接之教真似不同若似位被接別十廻向圓十信位若真位受接別初地圓。</p>
</div>
<div class='div-commentary'><p style="margin-left:1em">初住初問所接次問能接荅中就被接機發習遅速以論<span class='note-inline'>(三)</span>根輔行以四地為上六七為中八九為下今進一位者教位從容<span class='note-inline'>(文)</span>或進退故此荅初問所接之教等者荅次問也所即語辭別向圓信按位接也別地圓住勝進接也據上似位被接真位受接應作被字盖以能從所也輔行三下<span class='note-inline'>(八)</span>云若接入教道在回向中若接入證道即在初地若接入圓亦分教證比說可知<span class='note-inline'>(文)</span>又別圓接通接聖不接賢接真不接俗若圓接別接俗不接真接賢不接聖又妙玄順能詮教約教道邊具明三接止觀為成觀故從所詮理約證道邊唯明一接然圓頓止觀亦明被接者為知通塞復以思議顯不思議也如釋籤三<span class='note-inline'>(十七)</span>。</p>
</div>
<div class='div-orig'><p>問此藏通二教同是三乘同斷四住止出三界同證偏真同行三百由旬同入化城何故分二荅誠如所問然同而不同所證雖同大小巧拙永異此之二教是界內教藏是界內小拙不通於大故小㭊色入空故拙此教三人雖當教內有上中下異望通三人則一槩鈍根故須㭊破也通教則界內大巧大謂大乘初門故巧謂體色入空故雖當教中三人上中下異若望藏教則一槩為利。</p>
</div>
<div class='div-commentary'><p style="margin-left:1em">然藏通三乘斷惑出界證理雖同教行有異大小約小衍巧拙論體㭊對界外方便等土名界內教以此二教化界內也不通於大故小不能遠通常住故㭊色入空者外計鄰虛不出斷常今總觀色心生滅非斷非常對破外道汝㭊非正如止觀三<span class='note-inline'>(廿六)</span>輔行三下<span class='note-inline'>(廿四)</span>通後別圓故是初門了知諸法如幻如化當體即空。</p>
</div>
<div class='div-orig'><p>問教既大乘何故有二乘之人荅朱雀門中何妨庶民出入故人雖有小教定是大大乘兼小漸引入實豈不巧哉般若方等部內共般若等即此教也畧明通教竟。</p>
</div>
<div class='div-commentary'><p style="margin-left:1em">天子南門謂之朱雀漸引入實明佛意也釋籤四<span class='note-inline'>(十九)</span>云不同三藏四阿含等別有部帙今以諸部方等諸般若中但是三乘共行即判属通<span class='note-inline'>(文)</span>今文通指般若方等下但云共般若等盖方等彈斥共義稍踈故。</p>
</div>
<div class='div-orig'><p>次明別教者此教明界外獨菩薩法教理智斷行位因果別前二教別後圓教故名別也涅槃云四諦因緣有無量相非聲聞緣覺所知諸大乘經廣明菩薩歷劫修行行位次第互不相攝此並別教之相也。</p>
</div>
<div class='div-commentary'><p style="margin-left:1em">四教義一<span class='note-inline'>(三)</span>云別者不共之名也若名不共但異藏通未異圓教故但名別此教明因緣假名無量四聖諦理的化菩薩不涉二乘別義畧明有八謂教理智斷等也教則獨被菩薩理則隔歷三諦智則三智次第斷則三惑前後行則五行差別位則位不相收因則一因逈出果則一果不融<span class='note-inline'>(釋籤一十五在因說理不在二邊故云逈出復說果理諸位差別故云不融)</span>獨被菩薩故別前隔歷次第故別後涅槃云等乃聖行品明四種四諦中無量四諦即別教義謂苦集滅道各各因緣皆有無量相是菩薩法豈二乘所知乃以涅槃對鹿苑說故云非聲聞等也此證別前藏通諸大乘經等者釋籤四<span class='note-inline'>(二十)</span>指華嚴方等般若中歷別行法即是其相然方等中多以別行斥於小行般若中多以別法展轉融通華嚴正當歷別之行<span class='note-inline'>(文)</span>如別行玄下<span class='note-inline'>(四)</span>別行記下<span class='note-inline'>(六)</span>既時長行遠次第隔歷此證別後圓教。</p>
</div>
<div class='div-orig'><p>華嚴明十住十行十廻向為賢十地為聖妙覺為佛纓絡明五十二位金光明但出十地佛果勝天王明十地涅槃明五行如是諸經增減不同者界外菩薩隨機利益豈得定說。</p>
</div>
<div class='div-commentary'><p style="margin-left:1em">此出諸大乘經行位次第之義華嚴前無十信後無等覺於十住品前明十梵行自古講者指為十信四念處三<span class='note-inline'>(初)</span>於十住中多明圓義於登地中多明別義<span class='note-inline'>(文)</span>故華嚴位義通圓別今且示別故云住行向為賢十地妙覺為聖本業瓔珞亦明六輪<span class='note-inline'>(如法數對)</span>金光明指真諦所譯者勝天王即般若也五行者聖梵天病嬰兒也又仁王般若明五十一位但無等覺然上諸經隨機明位雖增<span class='corr'>減</span>不同莫非次第故屬別也。</p>
</div>
<div class='div-orig'><p>然位次周足莫過纓絡經故今依彼畧明菩薩歷位斷證之相以五十二位束為七科謂信住行向地等妙又合七為二初凡二聖就凡又二信為外凡住行向為內凡亦名為賢約聖亦二十地等覺為因妙覺為果大分如此自下細釋。</p>
</div>
<div class='div-commentary'><p style="margin-left:1em">瓔珞凡聖位足故今依彼以明別義然凡聖位中有教證二道此本出乎地論今家借用有二義焉一者玄文借證權實部二者輔行借消別門良由地論兩種教道皆為方便兩種證道皆為真實義同部味昔權今實是故借用若輔行借消別教教證者由今別教教權證實既與三教一向不同其義難曉而地論師教道方便證道真實名義宛同故借用之如輔行云是故今家借用地論教證二道以消別門於中先須知於二意一者約行地前為教登地為證二者約說為地前說始終屬教乃至結云若讀玄文善須曉此教證二道則別門可消應知地論雖有四種玄文借用證權實部但成二意輔行借用但成三義何者以由此教行分教證說唯教道是則能詮之教始終是權所被之機地前屬權初地證實舊於借消別門亦立四種者且約說證道為權為實若權則違教權證實借證權實之義若實則背有教無人之文况地論正申華嚴十地論師不分圓別之異但約教證明方便真實如云若說十地<span class='corr'>已</span>證之法彼為實證安可約彼立別說證既云借證可全同耶又別位中復有竪入橫學兩種四教釋籤十<span class='note-inline'>(廿七)</span>云別教十住修生無生十行修於無量十向修於無作登地證於無作故云有四又十行中習諸佛法具足入於一十六門亦名為四問住已習八何故行中更習十六荅前是自行隨用一門後為化他是故行中更習前八是故十六俱須廣習<span class='note-inline'>(文)</span>更有三根出假十信上根十住中根十行下根<span class='note-inline'>(四教俱論三根出假如止觀六廿三)</span>又對五忍十信伏忍十住信忍十行去柔順忍十地無生忍妙覺寂滅忍<span class='note-inline'>(妙宗中十八亦對圓位)</span>若論真緣二修則地前為緣修登地為真修緣謂作意緣念真謂任運相應元是地師之義今家復加觀義空假為緣中道為真通圓亦有此之二義<span class='note-inline'>(三云)</span>六種性習如下對初言十信者四教義四<span class='note-inline'>(三)</span>云此十通名信心者信以順從為義若聞說別教因緣假名無量四諦佛性之理常住三寶隨順不疑名信心也<span class='note-inline'>(文)</span>。</p>
</div>
<div class='div-orig'><p>一信二念三精進四慧五定六不退七廻向八護法九戒十願信。</p>
</div>
<div class='div-commentary'><p style="margin-left:1em">常住理名曰信心憶念無忘名曰念心真精進趣名精進心心精智慧名曰慧心周徧湛寂名曰定心定光無退名不退心保持不失名護法心回向佛地名廻向心<span class='note-inline'>(今文回向在護法前此依舊譯瓔珞經說)</span>安住無失名為戒心十方隨願名曰願心<span class='note-inline'>(文)</span><span class='note-inline'>(此依楞嚴釋十信名但彼在圓)</span>。</p>
</div>
<div class='div-orig'><p>此十位伏三界見思煩惱故名伏忍位<span class='note-inline'>(外凡)</span>與藏教七賢位通教乾慧性地齊。</p>
</div>
<div class='div-commentary'><p style="margin-left:1em">妙玄四<span class='note-inline'>(卅三)</span>二此十信習從假入空觀伏愛見論<span class='note-inline'>(文)</span>觀音玄下<span class='note-inline'>(四)</span>云十信通伏諸惑正伏四住<span class='note-inline'>(文)</span>伏忍位輔行九下<span class='note-inline'>(十五)</span>云仁王用五忍以判別位<span class='note-inline'>(文)</span>妙宗中<span class='note-inline'>(十八)</span>云若依別教十信伏忍仁王經䟽中<span class='note-inline'>(十一)</span>云未得無漏未能證但能伏不能斷故為伏忍智也與藏通齊者格量伏惑義齊也<span class='note-inline'>(下去格量集此)</span>此位出假即名上根淨名䟽七<span class='note-inline'>(二十)</span>云菩薩化物心重自行則輕故慈悲重者不務斷結從相似空解即便出假見思未斷故言有疾<span class='note-inline'>(文)</span>。</p>
</div>
<div class='div-orig'><p>次明十住者。</p>
</div>
<div class='div-commentary'><p style="margin-left:1em">四教義四<span class='note-inline'>(五)</span>云此十通名住者會理之心名之為住。</p>
</div>
<div class='div-orig'><p>一發心住<span class='note-inline'>(斷三界見惑盡與藏教初果通教八人見地齊)</span>二治地三修行四生貴五具足方便六正心七不退<span class='note-inline'>(<span class='corr'>已</span>上六住斷三界思惑盡得位不退與藏通二佛齊)</span>。</p>
</div>
<div class='div-commentary'><p style="margin-left:1em">於諸劫中行十信心不作邪見廣求智慧名發心住常隨空心淨諸法門名治地住長養眾行名修行住生在佛家種性清淨名生貴住多習無量善根名具足方便住成就第六般若法門名正心住入於無生畢竟空界名不退住得位不退者初住至七住位不退八住至十向行不退初地已上念不退妙玄四<span class='note-inline'>(十一)</span>見思破故得位不退真諦三昧成惡業塵沙破故得行不退俗諦三昧成無明破故得念不退中道三昧成<span class='note-inline'>(文)</span>。</p>
</div>
<div class='div-orig'><p>八童真九法王子十灌頂<span class='note-inline'>(<span class='corr'>已</span>上三住斷界內塵沙伏界外塵沙前二不知名目)</span>。</p>
</div>
<div class='div-commentary'><p style="margin-left:1em">不生邪倒破菩提心名童真住從佛王教而生於解當紹佛位名法王子住觀空無相得無生心法水灌頂名灌頂住斷界內塵沙等者正修假觀為伏觀成俗顯為斷輔行一下<span class='note-inline'>(九)</span>云塵沙者譬無知數多<span class='note-inline'>(文)</span>然塵沙惑只是通別見思就所化眾生得名妙宗上<span class='note-inline'>(廿六)</span>云眾生見思重數如塵若沙究論其體即劣慧也如妙樂云不染污無知劣慧為體以其不能分別藥病等也若知病識藥應病授藥令得服行即斷塵沙相也懶於化導為塵沙習且三品塵沙與三根出假何異盖三品塵沙約一人豎論三根出假約三人橫辨又三根出假通乎四教三品塵沙局在別論。</p>
</div>
<div class='div-orig'><p>亦名習種性用從假入空觀見真諦理開慧眼成一切智行三百由旬。</p>
</div>
<div class='div-commentary'><p style="margin-left:1em">習種性者纓絡經上卷<span class='note-inline'>(賢字函)</span>明六種性以對別位<span class='note-inline'>(淨名䟽第九亦借別名以顯圓)</span>今家玄籤四教義戒䟽等並依經列四念處中少有不次又地持論略明二種<span class='note-inline'>(亦名經弥勒造賢字函)</span>如戒䟽列六種後復用二種及對教證前後生報佛法佛併圖示。</p>
<div style="margin-left:1em"><img src='../images/P189p0211_01.gif' alt='P189p0211_01.gif' /></div>
<p style="margin-left:1em">六種性者種別性分也地持第一云種性者名為種子名為界名為性<span class='note-inline'>(文)</span><span class='note-inline'>(種子不同有六界分)</span>又性通六位種局在因故前四名種等覺雖因望前稱覺二種者地持經云略說二種性種性者是菩薩六入殊勝展轉相續無始法尓是名性種性習種性者若從先來修善所得是名習種性<span class='note-inline'>(文)</span>戒䟽以六種對位後復用二種者以六位不出地前修習登地證性故用地持結攝六種雖不顯標意必如是况梵網是華嚴結經地持正宗華嚴故宜用彼地持二種結攝瓔珞六種又與約行教證其義宛齊故復例之自古以戒䟽文難今凖舊註戒䟽云性習二種若據位分習種在前性種在後若據行論性習同時前後不定<span class='note-inline'>(標約行中義)</span>依體起用<span class='note-inline'>(緣中道理起觀行用)</span>先明性種後明習種尋用取體<span class='note-inline'>(從自行用取中道體)</span>先習後性<span class='note-inline'>(自依體下釋同時不定義)</span>與教證二道相似就位以論教道在前證道在後<span class='note-inline'>(約行教證)</span>據行論之教證同時前後不定<span class='note-inline'>(此標)</span>依體起用先證後教<span class='note-inline'>(望證道理起教道用)</span>尋用取體先教後證<span class='note-inline'>(尋教道用證中道體)</span>習種能生報佛性種能生法佛<span class='note-inline'>(文地前既論自行修習至果合生報佛登地證性合生法佛智與體冥任運起用故不論應佛也異解備諸章藻)</span>梵網經中更有六種一習種性二長養性<span class='note-inline'>(只是研習增長與習種性通對十住)</span>三性種性四不可壞性<span class='note-inline'>(俗諦建立故不可壞與性種通對十行)</span>五道種性<span class='note-inline'>(十向)</span>六正法性<span class='note-inline'>(通[(冰-水+〡)*ㄆ]聖種等妙三種)</span>。</p>
<div style="margin-left:1em"><img src='../images/P189p0213_01.gif' alt='P189p0213_01.gif' /></div>
<p style="margin-left:1em">從假入空觀者次第三觀出纓絡經觀經䟽<span class='note-inline'>(三)</span>云假是虛妄俗諦也空是審實真諦也今欲去俗歸真故言從假入空觀妙宗上<span class='note-inline'>(卄六)</span>云見思取境無而謂有虛假凡俗知虛名諦二空之理是審實法知實名諦不究俗虛莫知真實要須照假方得入空是故名曰從假入空觀妙玄三<span class='note-inline'>(十一)</span>云十住正修空傍修假中十行正修假旁修中淨名略記下之上<span class='note-inline'>(十五)</span>若約別教為語正觀中道為慧眼者於十住中遠所期耳慧眼者古德頌云天眼通非礙肉眼礙非通法眼唯觀俗慧眼了知空佛眼如千日照異體還同一切智者觀音玄義下<span class='note-inline'>(初)</span>云知一切內法內名一切能知能解一切外法外名能知能解但不能用一切道起一切種故名一切智玄記下具釋初住斷見即離四趣身子昔生至六住有退者此見思俱斷思既未盡見亦餘殘故有退墮如四明荅曰本難<span class='note-inline'>(教行錄)</span>。</p>
</div>
<div class='div-orig'><p>次明十行者。</p>
</div>
<div class='div-commentary'><p style="margin-left:1em">四教義四<span class='note-inline'>(六)</span>云此十通名行者行以進趣為義前既發真悟理從此加修從空入假觀無量四諦。</p>
</div>
<div class='div-orig'><p>一歡喜二饒益三無違逆四無屈撓五無癡亂六善現七無着八難得九善法十真實<span class='note-inline'>(斷界外塵沙惑)</span>。</p>
</div>
<div class='div-commentary'><p style="margin-left:1em">始入法空不為邪動名歡喜行常化眾生使得法利名饒益行常修忍法謙下恭敬名無違逆行行大精進令一切至究竟涅槃名無屈撓行不為無明之所失亂名無癡亂行生生常在佛國中生名善現行於我我所一切皆空名無着行菩薩成就難得善根名難得行說法授人成物軌則名善法行二諦非如亦非非相名真實行。</p>
</div>
<div class='div-orig'><p>亦云性種性用從空入假觀見俗諦開法眼成道種智。</p>
</div>
<div class='div-commentary'><p style="margin-left:1em">性種性者假觀分別十界差別種性也從空入假觀者觀經䟽<span class='note-inline'>(三)</span>云若住於空與二乘何異不成佛法不益眾生是故觀空不住於空而入於假知病識藥應病授藥令得服行故名從空入假觀<span class='note-inline'>(文)</span>道種智者觀音玄下<span class='note-inline'>(初)</span>云能知一切道種差別則分別假名無謬故名道種智<span class='note-inline'>(文)</span>諸文云十住修空斷見思十行修假破塵沙十向修中伏無明此以觀對位也若云初住斷見二住至七住斷思八九十住斷界內塵沙十行斷界外塵沙此斷惑分齊也四念處四云十住斷界外上品塵沙十行斷中品塵沙十向斷下品塵沙<span class='note-inline'>(文言三品若生無生八門漏上品無量四門為中品無作四門為下品)</span>此以惑從教也以別是界外教或純用假觀攝故又此十行明橫學四且無作四門為圓為但若圓無作十行位淺尚未修中如何能說以此化他耶若謂但中釋籤五<span class='note-inline'>(初)</span>云各附彼教而為相狀<span class='note-inline'>(文)</span>既附彼圓豈應是但雜編五<span class='note-inline'>(十四)</span>云十向圓修可由實道<span class='note-inline'>(智轉行融乃修圓中)</span>十行無作且順權方<span class='note-inline'>(只是但中無作)</span>良以修中之位已深出假之位尚淺位深故知昔日化他無非妙行位淺故知將來自行亦是但中不可以實難權以他妨自<span class='note-inline'>(文)</span>其說切當學者知之附彼圓教但為明於無作相狀能附豈可全同深位然此出假若果但中圓機起時何以赴之當知圓機自感圓應十行出假乃教道說無稽之問不足評矣。</p>
</div>
<div class='div-orig'><p>次明十回向者。</p>
</div>
<div class='div-commentary'><p style="margin-left:1em">四教義四<span class='note-inline'>(七)</span>云此十通名回向者回事向理回因向果回<span class='corr'>己</span>功德普施眾生事理和融順入法界故名回向四念處三<span class='note-inline'>(十一)</span>云別向圓修<span class='note-inline'>(文)</span>霅川云可由實道<span class='note-inline'>(雜編但不合云只緣被接方曰圓修)</span>此據得意者智轉行融及證道說也若三觀次第惟修但中據不得意者及教道說也。</p>
</div>
<div class='div-orig'><p>一救護眾生離眾生相二不壞三等一切諸佛四至一切處五無盡功德藏六入一切平等善根七等隨順一切眾生八真如相九無縛無著解脫十入法界無量<span class='note-inline'>(伏無明習中觀)</span>。</p>
</div>
<div class='div-commentary'><p style="margin-left:1em">以無想心常行六道而入果報不受而受名救護眾生離眾生相觀一切法有受有用念念不住名為不壞三世佛法一切時行名等一切諸佛以大願力入一切佛土供養一切佛名至一切處以常住法授與前人名無盡功德藏行無漏善善而不二名入一切平等善根以觀善惡無二一相名等隨順一切眾生心得自在等三世佛常照有無名真如相以般若照三世諸法是一合相名無縛無著解脫覺一切法中道無相名入法界無量伏無明習中觀者集解云空假之心既<span class='corr'>已</span>滿足正修中道第一義觀無明不起悉伏故也<span class='note-inline'>(文)</span>。</p>
</div>
<div class='div-orig'><p>亦名道種性行四百由旬居方便有餘土<span class='note-inline'>(<span class='corr'>已</span>上三十位為三賢亦名內凡從入住至此為行不退位)</span>。</p>
</div>
<div class='div-commentary'><p style="margin-left:1em">道種性者始正修中故名道能生佛果故名種行四百由旬必約生死處加方便土約煩惱加塵沙約觀智加假觀以此增前為四百也方便有餘土者觀經䟽<span class='note-inline'>(五)</span>云修方便道斷四住惑故曰方便無明未盡故曰有餘行不退者化他行滿無退轉也前七住還斷惑證空名位不退後初地去名念不退中道正念二邊莫動。</p>
</div>
<div class='div-orig'><p>次明十地者。</p>
</div>
<div class='div-commentary'><p style="margin-left:1em">四教義四<span class='note-inline'>(八)</span>云此十通言地者一能生成佛智住持不動二能與無緣大悲荷負一切故名為地也<span class='note-inline'>(文)</span>。</p>
</div>
<div class='div-orig'><p>一歡喜<span class='note-inline'>(從此用中道觀破一分無明顯一分三德乃至等覺俱名聖種性)</span>此是見道位又無功用位百界作佛八相成道利益眾生行五百由旬初入實報無障閡土初入寶所。</p>
</div>
<div class='div-commentary'><p style="margin-left:1em">捨凡入聖四魔不動到有無邊平等雙照名歡喜地從此用中道觀者四教義四<span class='note-inline'>(七)</span>云從此見佛性發中道第一義諦觀雙照二諦心心寂滅自然流入薩婆若海證無作四諦一實平等法界圓融<span class='note-inline'>(文)</span>破一分無明顯一分三德者無明乃是障中道之別惑無明分破中道分顯法身般若解脫是為三常樂我淨故稱德應知初地所破無明細分三品中上雖破猶在回向後心至三品盡方入初地俱名聖種性者據同證論凖經必須開等覺性見道位者四教義四<span class='note-inline'>(七)</span>云從初地至佛地皆斷無明但以約位分為三道初地名見諦道二地至六地名修道從七地<span class='corr'>已</span>去名無學道<span class='note-inline'>(文)</span>初地斷無明別見發真中道故云見道大經云自此已前皆名邪見人也故知兩教三乘別教地前未見中道未斷別見皆名邪見人也此約證道同圓初地即同初住故也<span class='note-inline'>(又)</span>無功用者既至初地不加功力任運流入薩婆若海百界作佛者四教義四<span class='note-inline'>(八)</span>云初發真中道見佛性理斷無明見惑顯真應二身緣感即應百佛世界現十法界身入三世佛智地能自利利他真實大慶故名歡喜地也<span class='note-inline'>(文)</span>輔行七下<span class='note-inline'>(卄四)</span>引瓔珞云如初地百界二地千界乃至萬億等界現身亦爾<span class='note-inline'>(文)</span>行五百由旬者約生死處加實報土約煩惱加無明約觀智加中觀實報無障礙土者觀經䟽<span class='note-inline'>(六)</span>云行真實法感得勝報色心不相妨故言無障礙<span class='note-inline'>(文)</span>寶所者喻分證寂光也。</p>
</div>
<p class='juan'>天台四教儀集註卷第八</p>
</div><!-- end of div[@id='body'] -->
</body></html>