<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大佛頂萬行首楞嚴經會解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu21' />
<p class='juan'>大佛頂如來密因修證了義諸菩薩萬行首楞嚴經會解卷第十七　　　　　　邈七</p><p class="byline">天竺沙門般剌密帝譯</p><p class="byline">烏萇國沙門彌伽釋迦譯語</p><p class="byline">菩薩戒弟子前正議大夫同中書門下平章事房融筆受</p><p class="byline">師子林沙門　惟則　會解</p>
<div class='div-orig'><p>阿難世間一切所修心人不假禪那無有智慧但能執身不行[婬-壬+(工/山)]欲若行若坐想念俱無愛染不生無留欲界是人應念身為梵侶如是一類名梵眾天。</p>
</div>
<div class='div-commentary'><p style="margin-left:1em">溫陵曰前明六天雖出塵擾而未能絕欲故通名欲界自此而下明十八天雖離欲染尚有色質故通名色界又通名梵世為已離欲染也通號四禪為<span class='corr'>已</span>離散動也欲天但十善感生此天兼禪定感生然特有漏禪觀六事行耳六行者厭欲界是苦是麄是障欣色界是淨是妙是離此則凡夫伏惑超世間道也不假禪那等者言雖非正修真三摩地無正智慧但修六行伏欲使愛染不生則不留欲界麄惑不染淨報現前故即生梵世初名梵眾則眾庶而已次名梵輔乃大梵宰輔而終於大梵其進有序。</p>
</div>
<div class='div-orig'><p>欲習既除離欲心現於諸律儀愛樂隨順是人應時能行梵德如是一類名梵輔天。</p>
</div>
<div class='div-commentary'><p style="margin-left:1em">溫陵曰初天但能執身伏欲此天又得定共戒以順律儀行梵德故超之也戒定相應名定共戒。</p>
</div>
<div class='div-orig'><p>身心妙圓威儀不缺清淨禁戒加以明悟是人應時能統梵眾為大梵王如是一類名大梵天。</p>
</div>
<div class='div-commentary'><p style="margin-left:1em">溫陵曰由前淨心威儀戒行而進至於妙圓清淨又加以明悟超達則盛德之至故為梵王孤山曰上三天不顯言修禪惟言持戒者盖此經扶律以勵未來故也資中曰大梵天劫末後去劫成先來外道不測故執為常也。</p>
</div>
<div class='div-orig'><p>阿難此三勝流一切苦惱所不能逼雖非正修真三摩地清淨心中諸漏不動名為初禪。</p>
</div>
<div class='div-commentary'><p style="margin-left:1em">溫陵曰<span class='corr'>已</span>離欲界八苦故曰苦惱不逼已離散動欲心故曰諸漏不動俱舍云此名離生喜樂地謂離欲界雜惡生得輕安樂也孤山曰禪有四類一有漏禪即今四禪也二無漏禪謂九想八背等三亦有漏亦無漏禪謂六妙通明等四非有漏非無漏禪即今經首楞嚴王中道理定今云雖非正修真三摩地此以第一簡非第四清淨心中正指初禪也。</p>
</div>
<div class='div-orig'><p>阿難其次梵天統攝梵人圓滿梵行澄心不動寂湛生光如是一類名少光天。</p>
</div>
<div class='div-commentary'><p style="margin-left:1em">溫陵曰此躡大梵之行升進資中曰二禪已上無有語言但以定心發光光有勝劣分其高下。</p>
</div>
<div class='div-orig'><p>光光相然照耀無[書-曰+皿]映十方界徧成琉璃如是一類名無量光天。</p>
</div>
<div class='div-commentary'><p style="margin-left:1em">溫陵曰定力轉明妙光迭發境隨光發徧成琉璃真際曰映十方界者約其定光隨所受用東西等言之非徧十方世界也。</p>
</div>
<div class='div-orig'><p>吸持圓光成就教體發化清淨應用無[書-曰+皿]如是一類名光音天。</p>
</div>
<div class='div-commentary'><p style="margin-left:1em">溫陵曰此天以圓光成音而發宣化法故名光音。</p>
</div>
<div class='div-orig'><p>阿難此三勝流一切憂懸所不能逼雖非正修真三摩地清淨心中麄漏已伏名為二禪。</p>
</div>
<div class='div-commentary'><p style="margin-left:1em">溫陵曰二禪離憂得極喜樂故云憂懸不逼初禪方得漏心不動而未能伏此天已伏麄漏則業漸劣行漸勝也俱舍云此名定生喜樂地謂有定水潤業憂懸不逼也吳興曰地持論目苐二禪名喜俱禪此定生時與喜俱發故今說云一切憂懸所不能逼懸或作愁字之誤也。</p>
</div>
<div class='div-orig'><p>阿難如是天人圓光成音披音露妙發成精行通寂滅樂如是一類名少淨天。</p>
</div>
<div class='div-commentary'><p style="margin-left:1em">溫陵曰由上圓光教體披露妙理發成精行離前喜動而生淨樂是樂非境乃出乎淨性恬泊寂靜名寂滅樂而淨猶劣則能通而<span class='corr'>已</span>未能成也以猶劣故名少淨也。</p>
</div>
<div class='div-orig'><p>淨空現前引發無際身心輕安成寂滅樂如是一類名無量淨天。</p>
</div>
<div class='div-commentary'><p style="margin-left:1em">溫陵曰淨空者離諸喜動不緣物境之定相也由是充擴使淨相無際恊乎妙性故身心輕安而性樂成矣以無際故名無量淨也吳興曰望上未徧望下則多故名無量。</p>
</div>
<div class='div-orig'><p>世界身心一切圓淨淨德成就勝託現前歸寂滅樂如是一類名徧淨天。</p>
</div>
<div class='div-commentary'><p style="margin-left:1em">溫陵曰淨空無際故世界身心一切圓淨淨德成就則性樂歸託於是矣以一切圓淨故名徧淨吳興曰上身心輕安且言其內今世界等者總攝於外。</p>
</div>
<div class='div-orig'><p>阿難此三勝流具大隨順身心安隱得無量樂雖非正得真三摩地安隱心中歡喜畢具名為三禪。</p>
</div>
<div class='div-commentary'><p style="margin-left:1em">溫陵曰具精行性樂名大隨順故安隱無量也歡喜畢具者此名離喜妙樂地謂心雖離喜而喜樂自具也吳興曰地持論目苐三禪為樂俱禪此定功德與徧身樂俱發故前二禪雖有樂支為喜支所障今滅喜純樂故得其名而云歡喜畢具者名同體異不以文害意。</p>
</div>
<div class='div-orig'><p>阿難復次天人不逼身心苦因已[書-曰+皿]樂非常住久必壞生苦樂二心俱時頓捨麄重相滅淨福性生如是一類名福生天。</p>
</div>
<div class='div-commentary'><p style="margin-left:1em">吳興曰復次下結三禪之德樂非下顯三禪之過苦樂下正示福生也三禪無下界苦因雖名為樂樂久必壞壞亦成苦今既捨樂苦則不生地持名此為捨俱禪其義同矣溫陵曰以捨苦樂名麄重相滅捨念清淨故淨福性生也自此而下明四禪凡有九天然四禪報境但有三天苐四無想乃苐三廣果別開皆凡夫報境此四之上有五不還天乃聖賢別修靜慮與凡夫不同。</p>
</div>
<div class='div-orig'><p>捨心圓融勝觧清淨福無遮中得妙隨順窮未來際如是一類名福愛天。</p>
</div>
<div class='div-commentary'><p style="margin-left:1em">溫陵曰苦樂二忘故捨心圓融心無所累故勝解清淨由是福無遮礙而得妙隨順吳興曰得妙隨順即隨順下文二岐路也由此淨福體性無遮愛樂修習勝妙之法是則福資二路非止當天故云窮未來際。</p>
</div>
<div class='div-orig'><p>阿難從是天中有二岐路若於先心無量淨光福德圓明修證而住如是一類名廣果天。</p>
</div>
<div class='div-commentary'><p style="margin-left:1em">溫陵曰從福愛分二岐也一直徃道趣廣果一迂僻道趣無想資中曰此廣果天以四無量心熏禪福德離下地染廣福所感名廣果天。</p>
</div>
<div class='div-orig'><p>若於先心雙厭苦樂精研捨心相續不斷圓窮捨道身心俱滅心慮灰凝經五百劫是人既以生滅為因不能發明不生滅性初半劫滅後半劫生如是一類名無想天。</p>
</div>
<div class='div-commentary'><p style="margin-left:1em">溫陵曰先心雖能伏惑修禪而涉妄帶異以有心為生滅以無想為涅槃於是雙厭苦樂專研捨心以趣無想由物洎身以至心想一切皆捨名圓窮捨道心慮灰凝即無想定也以是感報生無想天壽五百劫俱舍說初生此天未全無想經半劫始無及報將[書-曰+皿]復經半劫有想然後報謝資中曰是人不了妄性體空乃執生滅以為勞累厭此生滅永不生滅非真不生也但見苐六識不行如冰夾魚不知微細生滅妄謂涅槃。</p>
</div>
<div class='div-orig'><p>阿難此四勝流一切世間諸苦樂境所不能動雖非無為真不動地有所得心功用純熟名為四禪。</p>
</div>
<div class='div-commentary'><p style="margin-left:1em">溫陵曰四禪不為三灾所動名不動地然彼噐非真常情俱生滅雖非無為真境而有為功用至此<span class='corr'>已</span>純熟矣。</p>
</div>
<div class='div-orig'><p>阿難此中復有五不還天於下界中九品習氣俱時滅[書-曰+皿]苦樂雙忘下無卜居故於捨心眾同分中安立居處。</p>
</div>
<div class='div-commentary'><p style="margin-left:1em">溫陵曰苐三果人斷欲界九品修惑[書-曰+皿]即生此天不復欲界受生故曰不還亦名五淨居謂離欲淨身所居也習氣惑也與現行皆滅故曰俱[書-曰+皿]此指欲界無續生業也苦樂雙忘兼指四禪<span class='corr'>已</span>下無續業也故云下無卜居此五天自四禪別立通名捨念清淨地故曰捨心同分資中曰俱舍云雜修靜慮有五品不同故生五淨居雜修者以有漏無漏間雜而修也靜慮者定慧均等之謂也五品者下中上上勝上極也。</p>
</div>
<div class='div-orig'><p>阿難苦樂兩滅鬥心不交如是一類名無煩天機括獨行研交無地如是一類名無熱天。</p>
</div>
<div class='div-commentary'><p style="margin-left:1em">溫陵曰前於苦樂有捨有厭則心與境鬥不能無煩惟心境兩釋煩惱斯斷盛熱曰煩微煩曰熱上雖鬥心不交疑若猶有交地方滅麄相得無煩而已此復增勝心機無對研交無地能滅緣影故得無熱也。</p>
</div>
<div class='div-orig'><p>十方世界妙見圓澄更無塵象一切沉垢如是一類名善見天精見現前陶鑄無礙如是一類名善現天。</p>
</div>
<div class='div-commentary'><p style="margin-left:1em">資中曰塵象沉垢即定慧之障也定慧精明融鍊自在故云陶鑄無礙。</p>
</div>
<div class='div-orig'><p>究竟羣幾窮色性性入無邊際如是一類名色究竟天。</p>
</div>
<div class='div-commentary'><p style="margin-left:1em">吳興曰究竟研窮之義也幾者動之微也研窮多念至於一念故曰究竟羣幾以雜修五品初用多念無漏熏多念有漏乃至最後用一念無漏熏一念有漏名上極品故俱舍云成由一念雜是也窮色性性者窮亦究竟變其文耳心既熏多至少色亦窮麄至微麄細不同故曰性性入無邊際即色界與無色界二邊之交際也俱舍云從此向上無復所居此處最高名色究竟。</p>
</div>
<div class='div-orig'><p>阿難此不還天彼諸四禪四位天王獨有欽聞不能知見如今世間曠野深山聖道塲地皆阿羅漢所住持故世間麄人所不能見。</p>
</div>
<div class='div-commentary'><p style="margin-left:1em">溫陵曰下天修有漏凡定此天修無漏聖業麄細有異故不能見。</p>
</div>
<div class='div-orig'><p>阿難是十八天獨行無交未[書-曰+皿]形累自此已還名為色界。</p>
</div>
<div class='div-commentary'><p style="margin-left:1em">孤山曰獨行無交俱無情欲故未[書-曰+皿]形累尚有色質故。</p>
</div>
<div class='div-orig'><p>復次阿難從是有頂色邊際中其間復有二種岐路若於捨心發明智慧慧光圓通便出塵界成阿羅漢入菩薩乘如是一類名為回心大阿羅漢。</p>
</div>
<div class='div-commentary'><p style="margin-left:1em">溫陵曰色究竟天居有色頂與無色鄰名色邊際四禪皆依捨念修定此言捨心指有頂因心也吳興曰色究竟天苐三果人根有利鈍故分二路其利根者發無漏智斷[書-曰+皿]修惑即出三界其鈍根者復由定心欣上厭下生無色界應知慧光圓通且約[書-曰+皿]無生智圓滿而言入菩薩乘正約出三界後勝進而說斯亦今經破定性之明文也名為回心者圓師指同涅槃五人發心之義今謂不爾彼是界外發心即入初住此是界內廻心方成四果安得五人為同年邪。</p>
</div>
<div class='div-orig'><p>若在捨心捨厭成就覺身為礙銷礙入空如是一類名為空處。</p>
</div>
<div class='div-commentary'><p style="margin-left:1em">溫陵曰自此而下明無色界四天也無色者無業果色有定果色依正皆然乃滅身歸無定性聲聞所居或捨厭天人雜處其類不一皆無色蘊也四天皆依偏空修進初厭色依空二厭空依識三色空識等都滅而依識性四依識性以滅窮研而不得真滅是皆有為增上善果未出輪迴不成聖道者也今此初天厭<span class='corr'>己</span>形礙堅修空觀滅身歸無即厭色依空者也名空處定故報生空處也長水曰捨心有二一者若於有頂用無漏道斷惑入空即樂定那含也二者若於廣果用有漏道伏惑入空即凡夫外道也。</p>
</div>
<div class='div-orig'><p>諸礙既銷無礙無滅其中惟留阿頼耶識全於末那半分微細如是一類名為識處。</p>
</div>
<div class='div-commentary'><p style="margin-left:1em">溫陵曰諸礙既銷而無則不依於色無礙之無亦滅則不依於空惟留阿頼末那即厭空依識者也名識處定故報生識處頼耶苐八識末那苐七識也而末那所緣色空識三此位厭色空而依識則色空麄緣<span class='corr'>已</span>無故惟全半分微細也。</p>
</div>
<div class='div-orig'><p>空色既亡識心都滅十方寂然逈無攸徃如是一類名無所有處。</p>
</div>
<div class='div-commentary'><p style="margin-left:1em">溫陵曰前位雖亡空色而未滅識心此則都滅故十方寂然逈無攸徃以寂無攸徃故名無所有然此雖亡識心未亡識性今之行人見性不深多滯於此雖能洞了色空灰滅心慮逮無所有而終於識性幽幽綿綿不能自脫生死窟穴實存乎此。</p>
</div>
<div class='div-orig'><p>識性不動以滅窮研於無[書-曰+皿]中發宣[書-曰+皿]性如存不存若[書-曰+皿]非[書-曰+皿]如是一類名為非想非非想處。</p>
</div>
<div class='div-commentary'><p style="margin-left:1em">溫陵曰識性者識心幽本也不動者寂無攸徃也既能不動復研窮使滅然依識滅之竟非真滅是強於無[書-曰+皿]中發宣[書-曰+皿]性所以似存不存似[書-曰+皿]不[書-曰+皿]似存不存故非想也似[書-曰+皿]不[書-曰+皿]又非非想也此又幽幽綿綿至微之相也。</p>
</div>
<div class='div-orig'><p>此等窮空不[書-曰+皿]空理從不還天聖道窮者如是一類名不廻心鈍阿羅漢若從無想諸外道天窮空不歸迷漏無聞便入輪轉。</p>
</div>
<div class='div-commentary'><p style="margin-left:1em">吳興曰此等窮空通指凡聖欣厭未[書-曰+皿]故云不[書-曰+皿]空理縱是聖人修八聖種觀亦有四陰細惑未亡以未得滅受想定故從不還天下明聖人有生此處者是鈍根那含耳言羅漢者約後為名也若從無想下明外道有不生此處者謂窮空不歸也外道窮空凡有二種一窮至四禪以無想為極二窮至無色以非想為極今既入無想則迷於有漏無聞四空故五百劫滿自當輪轉有解此文作外道從無想天來者非也請觀不歸二字歸猶來也豈非無想窮空不來乎高麗麻谷普幻師曰其那含天除其利根廻心羅漢其餘鈍根貪寂定者修空增勝入四空處其凡夫禪次第修者成四禪後次從廣果入四空處然則根本天中苐三廣果能攝無想及五那含今云有頂色邊際者通指廣果聖凡雜地也補註曰觀長水前解捨心有二及吳興所解窮空不歸等與麻谷之說畧同今叅而言之鈍根那含廣果凡夫皆能趣入四空而外道亦有入者惟除無想之外道耳。</p>
</div>
<div class='div-orig'><p>阿難是諸天上各各天人則是凡夫業果酬荅荅[書-曰+皿]入輪彼之天王即是菩薩遊三摩地漸次增進回向聖倫所修行路。</p>
</div>
<div class='div-commentary'><p style="margin-left:1em">溫陵曰通指欲色無色天也其眾乃隨業感報未出輪廻其王乃隨行權應寄位升進華嚴謂初地菩薩多作閻浮提王二地輪王乃至六欲三梵天王是也此竪論<span class='corr'>已</span>終故通結指。</p>
</div>
<div class='div-orig'><p>阿難是四空天身心滅[書-曰+皿]定性現前無業果色從此逮終名無色界此皆不了妙覺明心積妄發生妄有三界中間妄隨七趣沉溺補特伽羅各從其類。</p>
</div>
<div class='div-commentary'><p style="margin-left:1em">溫陵曰身心滅[書-曰+皿]者無色蘊及麄識也孤山曰無業果色者顯有定果色也補特伽羅此云數取趣謂諸有情起惑造業隨諸趣受生也補註曰定果色者顯揚論名定自在所生色謂由勝定故於一切色皆得自在即以定變起五塵境也數取趣者能取當來諸趣即中有也涅槃云中有五陰非肉眼見天眼所見。</p>
</div>
<div class='div-orig'><p>復次阿難是三界中復有四種阿修羅類若於鬼道以護法力乘通入空此阿修羅從卵而生鬼趣所攝若於天中降德貶墜其所卜居鄰於日月此阿修羅從胎而出人趣所攝有修羅王執持世界力洞無畏能與梵王及天帝釋四天爭權此阿修羅因變化有天趣所攝阿難別有一分下劣修羅生大海心沉水穴口旦遊虛空暮歸水宿此阿修羅因濕氣有畜生趣攝。</p>
</div>
<div class='div-commentary'><p style="margin-left:1em">溫陵曰修羅此云非天福力等天而無天行為多瞋故也隨業輕重而有四生之異水穴即尾閭也吳興曰俱舍四生頌但云鬼通胎化二今卯生修羅鬼趣所攝則世親之言似未詳矣問法華所列四種修羅與今四種為同為異荅資中云同今謂彼四只可攝在此四之中不可次第分屬其類荊溪師云法華四種皆與帝釋闘戰一徃觀之但同今經第三類耳問此四修羅既為四趣所攝應無別報同分之處耶荅雖屬四趣非無別報今云卜居鄰於日月等即同分之處也又長阿舍云南洲有金剛山中有修羅宮所治六千由旬欄楯行樹等然一日一夜三時受苦苦具自來入具言中是知此趣且取一分善報謂之人天若論受苦實在人趣之下故正法念經惟以鬼畜二種[(冰-水+〡)*ㄆ]之良由於此。</p>
</div>
<div class='div-orig'><p>阿難如是地獄餓鬼畜生人及神仙天洎修羅精研七趣皆是昏沉諸有為相妄想受生妄想隨業於妙圓明無作本心皆如空華元無所著但一虛妄更無根緒阿難此等眾生不識本心受此輪廻經無量劫不得真淨皆由隨順殺盜[婬-壬+(工/山)]故反此三種又則出生無殺盜[婬-壬+(工/山)]有名鬼倫無名天趣有無相傾起輪廻性若得妙發三摩提者則妙常寂有無二無無二亦滅尚無不殺不偷不[婬-壬+(工/山)]云何更隨殺盜[婬-壬+(工/山)]事。</p>
</div>
<div class='div-commentary'><p style="margin-left:1em">溫陵曰前問妙心徧圓何有獄鬼人天等道故此結示由殺盜[婬-壬+(工/山)]三為根本有是業則名鬼倫言必墜也無是業則名天趣言必升也出生無殺盜[婬-壬+(工/山)]即天趣也七趣舉二以善惡通攝也因有而墜因無而升故曰有無相傾起輪廻性若得正定則妙性常寂無復輪廻矣有無二無言相傾業斷無二亦滅言分別情忘也業斷情忘則三種妄本名迹雙泯矣故欲斷妄輪須修正定也孤山曰有無二無無生死之俗也無二亦滅滅涅槃之直也尚無於善况隨於惡亦應云尚無無二云何隨二中道無著其旨惟明補註曰有無相傾者鬼趣業[書-曰+皿]或修善而升天趣報表或轉惡而墜此名相傾起輪廻性也。</p>
</div>
<div class='div-orig'><p>阿難不斷三業各各有私因各各私眾私同分非無定處自妄發生生妄無因無可尋究。</p>
</div>
<div class='div-commentary'><p style="margin-left:1em">溫陵曰前問地獄為有定處為復自然彼彼發業各各私受故此牒荅三業即殺盜[婬-壬+(工/山)]也。</p>
</div>
<div class='div-orig'><p>汝勗修行欲得菩提要除三惑不[書-曰+皿]三惑縱得神通皆是世間有為功用習氣不滅落於魔道雖欲除妄倍加虛偽如來說為可哀憐者汝妄自造非菩提咎作是說者名為正說若他說者即魔王說。</p>
</div>
<div class='div-commentary'><p style="margin-left:1em">溫陵曰殺盜[婬-壬+(工/山)]為惑業之本故名三惑上明諸趣戒備失錯而終於勸斷三業勸除三惑乃戒備真要也下文即助道分中第二科名詳辨魔竟深防邪誤也魔即魔羅此云殺者亦云奪者能殺慧命奪善法開之有五曰五陰魔煩惱魔死魔天魔鬼魔合之惟陰魔天魔而<span class='corr'>已</span>陰魔即生死煩惱依五陰而起者也天魔因修邪定好害正道者也未發心者常與隨順則無冠敵惟正修者違而不順偏致惱害故須辨識也。</p>
</div>
<div class='div-orig'><p>即時如來將罷法座於師子床攬七寶几廻紫金山再來凭倚普告大眾及阿難言汝等有學緣覺聲聞今日廻心趣大菩提無上妙覺吾今已說真修行法汝猶未識修奢摩他毗婆舍那微細魔事魔境現前汝不能識洗心非正落於邪見或汝陰魔或復天魔或著鬼神或遭魑魅心中不明認賊為子又復於中得少為足如苐四禪無聞比丘妄言證聖天報已畢衰相現前謗阿羅漢身遭後有墮阿鼻獄汝應諦[聽-王]吾今為汝子細分別阿難起立并其會中同有學者歡喜頂禮伏[聽-王]慈誨。</p>
</div>
<div class='div-commentary'><p style="margin-left:1em">溫陵曰前法既終當機無問故將罷法座而又攬寶凡回金容無問自說者真止觀中微細魔事非一切智莫能辨識能隳寶覺破法王家故須特告乃最後深慈也四禪無聞者比丘無多聞慧但勤小行得生四禪便謂已證阿羅漢及乎天報將畢見有生處遂謗佛妄說阿羅漢不受後有因此墜墮乃邪誤之咎也。</p>
</div>
<div class='div-orig'><p>佛告阿難及諸大眾汝等當知有漏世界十二類生本覺妙明覺圓心體與十方佛無二無別由汝妄想迷理為咎癡愛發生生發徧迷故有空性化迷不息有世界生則此十方微塵國土非無漏者皆是迷頑妄想安立當知虛空生汝心內猶如片雲點太清裏況諸世界在虛空耶汝等一人發真歸元此十方空皆悉銷殞云何空中所有國土而不振裂。</p>
</div>
<div class='div-commentary'><p style="margin-left:1em">溫陵曰覺圓心體所謂真元由迷理背真化迷立妄成有漏界為魔所依化迷者隨迷轉變也空生大覺中如海一漚發又喻片雲以明世界虛幻微芒易以銷殞也惟真元之體本自廓然而虛空國土皆是迷頑妄想安立若汝等一人發真不迷則無安立者故自殞裂也此并下文皆敘魔所起盖有漏空界為魔所依今若殞裂則魔不安矣或曰有漏空界乃眾生同感云何一人而能銷殞矧古今發真者眾而空界依然安在其銷殞耶曰同業所感不離晦昧發真返明故可消殞然眾生不可[書-曰+皿]世界不可[書-曰+皿]故雖一人發真而眾復感結所以依然使同業之人同能發真則山河噐界應念化成無上知覺而為淨妙佛上矣補註曰迷則轉覺體為虛空悟則全虛空是覺體故一人發真歸元則一人所見虛空悉皆消殞而為覺體矣即所謂心精通䐇當處湛然彼之未見消殞者是其未能發真歸元也吳興曰前微塵國土且約同居而說究論歸元振裂之義須通三土若發偏真歸小涅槃之元則同居振裂若發圓真歸大涅槃之元則方便實報振裂今<span class='corr'>已</span>開小顯大則真元之理無非寂光但有相似分極之異耳。</p>
</div>
<div class='div-orig'><p>汝軰修禪飾三摩地十方菩薩及諸無漏大阿羅漢心精通䐇當處湛然一切魔王及與鬼神諸凡夫天見其宮殿無故崩裂大地振拆水陸飛騰無不驚慴凡夫昏暗不覺遷訛彼等咸得五種神通惟除漏[書-曰+皿]戀此塵勞如何令汝摧裂其處是故神鬼及諸天魔魍魎妖精於三昧時僉來惱汝。</p>
</div>
<div class='div-commentary'><p style="margin-left:1em">溫陵曰魔以晦昧為依今修禪飾定妙心精明故能振裂魔界遂致惱害也凡夫天魔王天也吳興曰飾猶莊嚴也謂修禪定功德莊嚴本有真三摩地以修飾故彼菩薩羅漢所證心性通同䐇合此動魔之由由三摩地將出其境故魔等宮殿自然崩裂斯亦歸元之前相也問大地無情水陸異類何以同魔亦皆振慴荅三昧威神不可思議如大樹緊那羅王絃歌一動聲震大千須彌山王為之踊沒况菩薩首楞嚴力豈以情無情異而為責邪凡夫昏暗不覺遷訛者此釋伏疑也恐疑者曰魔及諸天既見其相凡夫何事都不覺知故此釋云。</p>
</div>
<div class='div-orig'><p>然彼諸魔雖有大怒彼塵勞內汝妙覺中如風吹光如刀斷水了不相觸汝如沸湯彼如堅氷暖氣漸鄰不日消殞徒恃神力但為其客成就破亂由汝心中五陰主人主人若迷客得其便當處禪那覺悟無惑則彼魔事無柰汝何陰消入明則彼羣邪咸受幽氣明能破暗近自消殞如何敢留擾亂禪定若不明悟被陰所迷則汝阿難必為魔子成就魔人如摩登伽殊為眇劣彼惟咒汝破佛律儀八萬行中只毀一戒心清淨故尚未淪溺此乃隳汝寶覺全身如宰臣家忽逢籍沒宛轉零落無可哀救。</p>
</div>
<div class='div-commentary'><p style="margin-left:1em">溫陵曰五陰主人真心也陰消入明指發真者登伽眇劣只毀戒體諸魔熾惡能隳寶覺固宜深防也宰臣籍沒喻幾於覺位而淪惡趣孤山曰以[婬-壬+(工/山)]女比天魔人眇劣也以一戒比全身事[耳*少]劣也舉劣况勝勗彼深防初果道共戒力自然無犯故云心清淨等籍沒漢書云除其屬籍是也。</p>
</div>
<div class='div-orig'><p>阿難當知汝坐道塲銷落諸念其念若[書-曰+皿]則諸離念一切精明動靜不移憶忘如一當住此處入三摩地如明目人處大幽暗精性妙淨心未發光此則名為色陰區宇。</p>
</div>
<div class='div-commentary'><p style="margin-left:1em">補註曰離念精明心未發光等色陰未破之相也孤山謂在名字位中則似抑之太低溫陵謂得元明覺無生滅性則似升之太高當依吳興指屬觀行此盖禪那得力之處塵勞暫息之時也定力雖爾而色陰未破故如明目處幽暗陰以覆蔽為義區局性真故名區宇。</p>
</div>
<div class='div-orig'><p>若目明朗十方洞開無復幽黯名色陰[書-曰+皿]是人則能超越劫濁觀其所由堅固妄想以為其本。</p>
</div>
<div class='div-commentary'><p style="margin-left:1em">溫陵曰五陰[書-曰+皿]相非滅身歸無乃觀力洞照不為迷礙而已故譬若目明朗十方洞開也色陰始因父母<span class='corr'>己</span>三妄倫交結故曰堅固妄想為本五種妄本經末自釋補註曰前解五濁云劫濁依於色陰故今色[書-曰+皿]則能超之餘四例此。</p>
</div>
<div class='div-orig'><p>阿難當在此中精研妙明四大不織少選之間身能出礙此名精明流溢前境斯但功用暫得如是非為聖證不作聖心名善境界若作聖解即受羣邪。</p>
</div>
<div class='div-commentary'><p style="margin-left:1em">溫陵曰此中者定中也妙體本融由妄質成礙故精窮妙明則四大不織而身能出礙也然此特定力所逼使精妙流溢暫而不常故非聖證孤山曰凡諸境發雖是善相取著成邪任是惡相若不取著邪亦成正以境隨心轉故。</p>
</div>
<p class='juan'>大佛頂如來密因修證了義諸菩薩萬行首楞嚴經會解卷第十七</p></div>
</div><!-- end of div[@id='body'] -->
</body></html>