<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>諸佛世尊如來菩薩尊者名稱歌曲</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu865' />
<p class='juan'>諸佛世尊如來菩薩尊者名稱歌曲卷第四十七　　　　　　　　　　　　　赤七</p>
<div class='div-other'><a id='mulu866' /><p>大雄氏以大善因緣。普化萬有。使人修善滅惡以成覺道。誠苦海之津梁。畏途之階梯也。夫善者。人所固有之理也。本來至善。未甞有惡。有為惡者是喪其善。非本來惡也。然善惡有報。皆人自取。故曰。積善之家必有餘慶。積不善之家必有餘殃。善不積不足以成名。惡不積不足以滅身。小人以小善為無益而弗為也。以小惡為無傷而弗去也。故惡積而不可掩。罪大而不可解。惟上帝不常。作善降之百祥。作不善降之百殃。為善者天報之以福。為惡者天報之以殃。為善則善應。為惡則惡報。祥者。福之先也。見祥而為不善。則福不生。殃者。禍之先也。見殃而能為善則禍不至。從善如登。從惡如崩。善惡之積各以類應。人有正理必當為善而不可為惡。天有常道為善者必佑。為惡者必罰積善在身。猶長日加益而人不知也。積惡在身猶火銷膏而人不見也。天道聦明。佑善而災惡。善惡施也。禍福報也。人報其陽。天報其陰。善惡之感萌於心。災祥之應見於事。終身行善善猶不足。一日為惡惡自有餘。修一念善。遠階覺道。起一念惡。長淪苦海。小善不積。大德不成。小惡不止。以成大罪。為善不求福而福至。為惡不求禍而禍生。為善者善氣生。為惡者惡氣生。積善逢善。積惡逢惡。善有善報。惡有惡報。積善善種積惡惡至。如影逐形。似響隨聲。一日行善福雖未至禍自遠矣。一日行惡禍雖未至。福自遠矣。天網恢恢。報應甚速修善福應。為惡禍來。積善有慶集積惡有殃害。君子不謂小善不足為也而舍之。小善積而為大善。不謂小不善而無傷也而為之。小不善積而為大不善善不在大。惡不在小。休休之福積善所生。凶凶禍害積惡所成。善惡異跡同出於心。天下莫易於為善。莫難於為不善。天道福善禍淫。神明賞善罰惡。一念之動。若善若惡。天必鑒之。一情善為賢人。一情惡為小人。一念纔起趣向不同。善惡既殊。禍福即異心起於善善雖未為吉神<span class='corr'>已</span>隨之。心起於惡惡雖未為凶神<span class='corr'>已</span>隨之。德無常師。主善為師。為善最樂積善存仁。必有榮華後裔。福緣善慶多因積行而生。一言之善須增萬福之祥。為善者不改其度故能有濟也。善者因福而為福。德善日積則福祿日臻。為善不求人知者謂之陰德。故其施廣其惠博。天報必豐也。為人作善方便者其後受惠。崇善以廣德則業泰而身安。為善者未甞無報也。不以其實則以其名不在其身。則在其子孫。修善立名者亦猶築室樹果。生則獲其利。死則遺其澤。善人種德降祥於天。人有善願天必從之。聖人之道以善為用。聖人之善以孝為端。為善而不先其端無善也。為道而不在其用無道也。造善於陰德報於顯信善作福。積善不厭。信知陰德久而彌彰。善言於心終身為寶。言不苟出行不苟為擇善而從事焉。一言之善貴於千金一切善心皆得真道。人有一善百神俱泰。人有十善司命儲筭。人有百善東華注名。人有千善福及七祖。萬善既備白日登宸。慈為萬善之本。心若不慈。善何以立。在世積善長行陰隲者鬼神敬之。五福隨之。若人積善。天人扶衛。䰟超福境。非積善陰德不足以感神。善濟物而不以為德。陰濟良善。則有福報。人能刻意為善靜與道合。動與福會。所謂善人。人皆敬之。天道佑之。福祿隨之。眾邪遠之。君子貴遷善。遷善也者。聖人之徒歟。人誰無過過而能改善莫大焉。施善行戒。神即佑之。故禍莫大於從<span class='corr'>己</span>之欲。惡莫甚於言人之非。惡氣之萌。本於惡念。為不善於幽而蒙刑於幽。夫是之謂定論。人有不善之事。幸其人之不見不聞。安然自肆。無所畏忌。殊不知人之耳目可掩。神之聦明不可掩惡不可積。過不可長。積惡長過。喪敗之源。誣善者亦反其辜。不善所積降殃有餘。不善者不容不以罪加之也。司命奪筭。殃及五世。貪生積惡過重業集。地獄之報。有所不容。故人道莫大於為善。為善必先以忠孝。事君不忠非孝也。事主不忠不得壽終。事父母不安親則禍憂至事主而不盡力。則有刑臣不復君之恩苟營其私門。禍之原也。孝弟之至通于神明。光于四海。無所不通。忠孝友弟正<span class='corr'>己</span>化人。孝養父母。竭忠於君。十方善神。悉皆擁護。不忠不孝罪之大惡。不忠君王。不孝父母。不敬師長。不友兄弟。不誠夫婦。不義朋友。不敬三寶。不重五穀。身三口四。大秤小斗。殺生害命。人百<span class='corr'>己</span>千。姦私邪淫。妖巫叛逆。從微至著。三官鼓筆。太乙移文。即付五雷斬勘之司。先斬其神。後勘其形。斬神誅䰟。使之顛倒。悖仁慈。虧忠孝明則刑網理之。幽則鬼神誅之。昔日天王與無數天人來詣佛所。稽首言。以何等行。得為日天照四天下。復以何緣而為月天。佛言有四事。一常喜布施。二修身慎行。三奉戒不犯。四然燈於佛寺。若於父母沙門道人。皆值光明。又身口意行不殺等十善。佛言。又有四事。得為月王。一布施貪匱。二奉持五戒。三恭事三尊。四冥設燈光於君父師等。如是修行得為月王。福樂無極。昔有眾生身體頑痺。眉鬚墮落舉身烘爛。鳥拪鹿宿。人跡永絕。沾汙親族。人不喜見。名之癩病。何罪所致。佛言。以前世時坐不信三尊。不孝父母。破壞塔寺。剝脫道人。斫傷聖賢傷害師長。無常返復。背恩忘義。常行苟且。婬匿尊卑。無所忌諱故獲斯報。昔信相菩薩重白佛言世尊復有眾生其形極醜身黑如漆。兩耳復青雙頰<span class='corr'>俱</span>阜皰面平鼻。兩眼黃赤牙齒踈缺口氣腥臭矬短壅腫。大腹小腰。手脚繚戾僂脊凸肋。費衣徤食。惡瘡膿血水腫。乾消。疥癩。種種諸惡集在其身。雖親附人人不在意。若它作罪橫罹其殃。永不見佛。永不聞法不識菩薩。不識聖賢從苦入苦。不得休息。何罪所致。佛言以前世時為子不孝父母。為臣不忠其君。為上不愛其下。為下不恭其上。朋友不償其信鄉黨不以義從。斷事不以其道。心意顛倒無有期度。殺害忠良。輕陵尊長。偷刧盜竊。惡業非一。美<span class='corr'>己</span>惡人。侵陵孤老。誣謗賢善。輕慢師長欺誑下賤。一切犯之故獲斯罪欲知前世因。今生受者是。要知未來因今生作者是。假使百千劫所作業不忘因緣會遇時果報還自受淨業純熟目覩佛身。惡果將成。心現地獄果報好惡定之於業。業因善惡致使報有冥爽。昔鳩摩羅多大士。既得法眼。至中天竺國。有大士名闍夜多問曰。我家父母素信三寶而常榮疾瘵。凡所營作。皆不如意。而我鄰家。久為旃陀羅行。而身常勇徤所作和合。彼何幸。我何辜。祖曰何足疑乎。且善惡之報有三時馬。凡人但見仁天暴壽。逆吉義凶。便謂無因果。虛罪福。殊不知影響相隨。毫釐靡忒。縱經百千萬劫亦不磨滅佛說業通三世者蓋以前世所作善業而報在此生苟為不善則應在來世。故人有此生雖為善而不得其福者前惡之報勝也。今世雖作惡而不受其殃者前善之報勝也。苟以今生非得福報復務為惡而來世益墮惡趣也。苟以此世得其福報復務為善而來世益得善趣也。又前世為善其德方半。而改志為惡。及此生也先福而後禍。此生為惡其事方半。而變行為善及來世也。先禍而後福。今汝父與汝之鄰其善惡之應不以類至。蓋先業而致然也。夫善惡報應毫釐不差。但有久速不同。世之愚夫愚婦謂禍福無徵謬矣。慈尊愍濟群倫。作大善方便開甘露法門。使人湔滌懺雪改過遷善。化凶為吉。化災為祥。故以念佛功德為最勝第一福田。信心念佛是人善根福報無盡若眾生心憶佛念佛。現前當來必定見佛。昔佛在王舍城迦蘭陀竹林時那羅聚落多諸疫鬼。殺害民眾。莫能消弭。時有一優婆塞語眾云。如來在世。利安眾生。我等當共一心稱佛名號以求救濟病苦。時諸人聞是語已。咸各同時稱佛名號唯願世尊大悲憐愍。覆蔭我等疾苦。爾時世尊常以大悲晝夜六時。觀察眾生。誰受苦厄尋徃化度。使修善法。永拔諸苦。見此疫病人民。同時一心稱佛名號。以救疫病。爾時如來將諸比丘徃彼聚落。以大慈悲熏諸民眾。勸令修善疫病同時皆悉退散。無復眾患。昔有大善知識篤修淨業。不輟念佛。甞語人云。大願聖人從淨土來來實無來。深心凡夫從淨土去。去實無去。彼不來此。此不徃彼。而其聖凡會遇。兩得交際。彌陀光明。如大圓月。徧照法界。念佛眾生。攝取不捨。諸佛心內眾生塵塵極樂。眾生心中淨土。念念彌陀。若能發心念彼佛號。即得徃生。河沙諸佛有同舌之讚。十方菩薩有同徃之心。佛言不信。何言可信。不生淨土。何土可生。自棄己靈。是誰之咎。其人臨終見金臺從空而至。念佛之功有如是效驗。豈小補哉。佛言。有得聞寶海如來名號者執持諷誦。歡喜信樂。當得七覺意寶。得立不退轉地。疾成無上正真之道。却六十劫生死之罪。有得聞寶英如來名號。執持諷誦。倍過三千大千佛剎七寶布施功德。有得聞寶成如來名號者執持諷誦。以清淨心歡喜信樂。却五百劫生死之罪。有得聞光明世界寶光明如來名號者執持諷誦。歡喜信樂。於三塗中。疾得解脫。有得聞寶旛幢如來名號者持諷誦念歡喜信樂。其人則為成法珍寶。有得聞一切眾德光明世界寶光明如來名號者。持諷誦念。歡喜樂。信却二十萬劫生死之罪。有得聞阿閦如來名號者捉持諷誦。歎說其德。復勸它人令學諷誦。諸天魔王天龍鬼神咸加擁護。有得聞大光明如來名號者執持諷誦。歡喜信樂。其人必得成就最正覺道。有得聞無量音如來名號者淨心信樂。其人當得無量音聲。及得如來淨光之音。有得聞大名稱如來名號者淨心信樂。諷誦不忘。其功德過七寶阜。如須彌山布施。出巨億萬倍功德上。無與為比。有得聞寶光明如來名號者盡心信樂。持諷誦念當却十劫生死之罪。住不退轉。必成無上正真之道。有得聞大安隱如來名號者歡喜信樂。諷誦不忘。持此功德。普使一切無量眾生皆得安隱。其人則受無量功德。有德聞火光明如來名號者歡喜信樂。持諷誦讀。其人當得如來十力。有得聞正音聲如來名號者淨心信樂。持諷誦讀。其人當得如來四諦平等之法。其有得聞無限淨如來名號者歡喜信樂。持諷誦念。滿大千世界七寶布施。所得功德百千萬倍。無與為比。却生死罪四十八劫。有得聞月音如來名號者盡心信樂。持諷誦念。其人所得清淨功德。成具必滿。如月盛明。立不退轉。當成無上正真之道。有聞無限名稱如來名號者持其名號。歡喜信樂。諷誦。其福甚多。若積七寶如須彌山持用布施。過出百倍。無以為比。有得聞日月光如來名號者歡喜敬禮誦念。其人速得成就無上正真之道。有得聞無垢光如來名號者歡喜信樂。敬禮誦念。成無上最正覺道。終不墮三塗之中。有得聞瑠璃光世界淨光如來名號者歡喜作禮誦念。壽終當生天上。有得聞日光如來名號者歡喜樂念。降伏眾魔。及諸外道。却四十劫生死之罪。有得聞無量寶如來名號者歡喜諷誦。當得七覺寶。能立眾生於最寶中。眾德之聚。日日增益。有得聞蓮華最尊如來名號者歡喜諷誦。功德智慧。日日增長。譬如蓮華從水湧出。却五千劫生死之罪。有得聞身尊如來名號者盡心諷誦其人疾度生死之海。能除眾生諸欲。於世間作福田。能受三界一切供養。作大法師。得金剛力。立不退轉。成無上正真之道。有得聞堅固世界金光明如來名號者歡喜誦念。當為佛光明之所護持。悉得一切眾德。却十二劫生死之罪有得聞梵自在王如來名號者歡喜諷誦。必當見其佛作轉輪王。當成無上正真之道。有得聞為月世界金光明如來名號者喜樂誦念。不墮惡道之中。與大德眾會皆得快樂後得作佛。有得聞金海如來名號者盡心諷誦得不退轉。必成正覺。有得聞龍自在王如來名號者盡心諷誦。益增功德。必得徃生此佛國。求最正覺有得聞一切華香自在王如來名號者淨心諷誦當得諸佛智慧。却十劫生死之罪。有得聞樹王如來名號者歡喜諷誦當得諸魔破裂。有得聞勇猛執持牢杖棄捨闘戰如來名號者歡喜持誦。譬如金剛伏眾魔兵利益一切。所得功德。如恒河沙諸佛國土滿中七寶持用布施。不可為比。有得聞內豐珠光如來名號者。一心誦念。獲大功德不畏三途之難。受天上人中快樂。常得生清淨佛土有得聞無量香光明如來名號者。一心諷念。成最正覺。諸毛孔中。出眾妙香。却四十劫生死之罪。有得聞師子響如來名號者持諷誦讀。成最正覺。作眾德輪却二十劫生死之罪。有得聞大強精進力如來名號者得大戰力。退却眾魔。却二十五劫生死之罪。有得聞過出堅住如來名號者信樂持諷。於諸尊法得堅固財。加得大福。晝夜日日增益功德。有得聞鼓音王如來名號者盡心諷誦。其功德勝滿三千大千世界珍寶布施有得聞月音如來名號者盡心誦念。却二十一劫生死之罪有得聞超出眾華如來名號者盡心誦念。超出八難。多所利益。有得聞世燈明如來名號者盡心誦念。脫三塗厄難。却二十劫生死之罪。有得聞休多易寧如來名號者盡心誦念。功德出上布施數百千倍却六十劫生死之罪。成無上正真之道。有得聞現在說法寶輪如來。現在轉不退轉無上法輪常滅度如來。現在廣說妙法淨覺如來。現在廣說經法須彌步如來。現在說法寶蓮華如來。一切眾寶普集如來。樹王豐長如來。轉不退轉法輪眾寶普集豐盈如來。圍繞特尊清淨如來。宣揚稱讚是諸如來名號其人得福不可限量。不可思議。有得聞日月燈明如來名號者敬信誦念。必成正覺其功德不可限量。受一切三界供養。有得聞須彌如來名號者歡喜誦念。當得無比功德。猶須彌山堅住不動。日日增益。不可限量有得聞大須彌如來名號者信樂諷念。當成正覺。却八十劫生死之罪。有得聞阿提彌留如來名號者盡心誦念。其功德過於滿三千大千世界閻浮檀金布施。却十劫生死之罪。有得聞喻如須彌如來名號者信樂誦念。智慧猶若大海。疾得成就正覺之道。有得聞香像如來名號者恭敬諷誦。功德過上布施百倍。獲大利益。有得聞三蔓陀犍提如來名號者歡喜誦念。其福德不可思議。却生死百劫之罪。有得聞無垢世界淨光如來名號者歡喜誦念。所得功德不可稱量却八十劫生死之罪。有得聞法最如來名號者歡喜誦念。疾得正覺之道。却二十劫生死之罪。有得聞香自在王如來名號者歡喜誦念。發大慈心。得福甚多。却三十劫生死之罪。有得聞大集如來名號者信樂誦念。是人與諸佛法。常共合偶。亦不起意。樂人泥洹。有得聞香光明如來名號者歡喜誦念。得不退轉。疾成正覺。在於三塗恐怖之中。疾得解脫。有得聞火光明如來名號者歡喜諷誦。得無限之福。有得聞無量光如來名號者淨意信樂。精勤諷念。却十劫生死之罪。有得聞開光如來名號者歡喜諷誦。魔王眾兵。不能毀壞其道心。有得聞月燈光如來名號者持諷誦念。當為世導首當得受世之供養。有得聞妙香世界日月光如來名號者歡喜誦念。當得無量功德之報。道心堅固如須彌山不可傾動一切魔王不能毀壞。有得聞日月光明如來名號者歡喜誦念。當具滿無上道願。如此世尊。有得聞火光如來名號者信樂誦念。<span class='corr'>已</span>持智慧之炬。度越一切生死之海。一切魔王不能毀壞其道心。有得聞眾色像達鏡世界集音如來名號者喜樂誦念。後生之處。常得端正。容顏妙好。心常歡喜。樂信諸佛。有得聞最威儀如來名號者喜樂持念。得世間最尊。天龍鬼神之所敬仰。却二十劫生死之罪。有得聞光明尊如來名號者喜樂誦念。眾生因此功德會得成就正覺之道。却三十劫生死之罪。有得聞蓮華軍如來名號者喜樂誦念。所得功德當超過三界猶若蓮華從水湧出。有得聞蓮華響如來名號者樂喜諷念。終不墮於惡道諸難。疾得解脫。除五逆惡罪。有得聞多寶如來名號者歡樂諷念。其人所生在諸佛剎心常解了一切諸法。有得聞師子吼如來名號者歡樂諷念。聲揚法音。徧至三千。化度無量眾生。却五十劫生死之罪。有得聞師子音如來名號者喜信誦念得福無量。有得聞精進軍如來名號者歡喜信樂。一心諷念。當成最正覺。能為眾生廣轉法輪。有得聞金剛踴躍如來名號者信樂諷念。能破壞三毒消散諸欲。得不退轉於佛法。有得聞度一切禪絕眾疑如來名號者喜樂誦念。能壞眾魔兵。決散一切疑結。得成就正覺之道。有得聞寶大侍從如來名號者歡喜誦念。能為世間作大寶明。當轉無上正法之輪。有得聞無憂如來名號者信心誦念。不為諸欲汙染。如蓮華不著塵水。得不退轉。悉能安隱一切眾生。後成正覺。有得聞地力持踊如來名號者淨心誦念。得不退轉。難動如地。一切眾魔。不能毀壞其人道心得無量慧。猶若大海。斷生死路。却二十劫生死之罪。有得聞最踴躍如來名號者歡喜誦念。當為最特殊妙大乘之所捉持。亦能饒益一切眾生。三塗八難。悉為永絕。有得聞自在王如來名號者信樂誦念。得無量福果。有得聞無量音如來名號者喜樂誦念。解了如來智慧。成無上正真之道。有得聞錠光如來名號者歡樂誦念。當為如來光明之所護持。有得聞一切香世界寶光明如來名號者歡喜誦念。當於世間作大珍寶。住不退轉於正真之道。却五十劫生死之罪。有得聞無量壽如來名號者。一心誦念。當得無量福德。永離三塗之厄。命終之後當徃生彼佛剎土。有得聞殊勝如來名號者喜樂誦念。能降伏眾魔裂壞羅網。却六十劫生死之罪。有得聞伏一切魔世界集音如來名號者樂持誦念。當得一切諸佛如來音聲。於廣說法處。以德特尊。降伏眾魔。却八十劫生死之罪。有得聞內豐嚴王如來名號者歡喜誦念。得不退轉。成無上正真之道。却一劫生死之罪。有得聞金剛堅強消伏壞散如來名號者喜樂誦念。當住不退轉。疾成無上正真之道。却十萬億劫生死之罪。有得聞寶火如來名號者喜信誦念。當立不退轉地。疾成無上正真之道。有得聞寶月光明如來名號者樂持誦念。得不中止三昧正定。見諸佛轉尊法輪。悉能緫持諸佛之法。有得聞賢最如來名號者信樂誦念。於所生之處。為一切之所敬。言見信用。莫不稟從。獲斯功德。得無礙辯。有得聞蓮華步如來名號者歡喜誦念。後生之處顏貌端正。殊妙無比。眾共敬愛。自識宿命。無數劫中事。皆悉了知。生所從來。所作善惡。悉皆識知。其所生處所說言教一切信奉。莫不承用。有得聞現在說法金寶光明如來。無量尊豐如來無量尊離垢王如來。德手如來。無數精進興豐如來。無言勝如來。無愚豐如來。月英豐如來無量光豐如來。逆空光明如來。最清淨無量旛如來好諦住惟王如來。成就一切諸剎豐如來淨慧德豐如來淨輪旛如來。瑠璃光最豐如來。寶德步如來。最清淨德寶住如來。度寶光明塔如來。無量慙愧金如來。諸名號敬心誦念。成大功德。得大智慧。解了諸法。成一切正覺。有得聞蓮華尊豐如來名號者歡喜誦念。於諸正覺一切法中。便得成無上道。却生死罪三十六劫。有得聞淨寶興豐如來名號者歡喜樂念。得七覺意寶。却三十劫生死之罪。有得聞電燈旛王如來名號者喜信誦念。遠離八難之處。終不復生下劣之家。有得聞法空燈如來名號者樂持誦念。却六十劫生死之罪得最正覺。常得與諸佛共會。有得聞一切眾德成如來名號者六情端正。常得清淨。解了諸佛妙法。却八十劫生死之罪。有得聞賢旛幢王如來名號者信樂誦念。得不退轉成最正覺。却五十劫生死之罪。有得聞一切寶緻色持如來名號者歡喜誦念。當得如來十力十八不共特異之法。常能轉不退法輪。却六百劫生死之罪。以念一佛如來名號其獲功德各各如是。而況於百千萬佛。及諸尊菩薩名號。是諸佛世尊如來菩薩尊者名稱歌曲為諸功德之大海所以利濟眾生。作無量方便。以如是頻伽音聲以如是供養。以如是回向。以如是懺悔所以弘化開導。使人成佛凡閻浮提眾生能歸依如是因地法門。一心向善。晝夜六時。勇猛精進。勤行不怠。如飢之欲食。渴之欲飲。朝念於斯。夕念於斯。念念皆發於心。心心即得成佛。若影之隨形。響之應聲。不難也<span class='corr'>已</span>。其有根器頑鈍者。能專心淨意。堅心持誦。工夫之至。亦得成就。繩鋸木斷。水滴石穿。有得聞如是勝妙音聲而生信解者亦不墮三塗。不生八難。不入泥犁。不受冤對。諸魔不能侵。外道不能害。具足恒如意。舉目見如來。自然成灌頂。登最正覺道。稽首歸依。發大歡喜合掌頂禮而讚頌曰。</p>

<div class="lg regular" style="margin-left:0em;"><div class='lg-row'>無量如來功德海　誰能得聞此尊名</div>
<div class='lg-row'>廓開寶藏大巍巍　一切眾寶皆呈現</div>
<div class='lg-row'>彼有緣者見諸寶　咸獲如意稱其心</div>
<div class='lg-row'>彼無緣者具目觀　畢竟隔閡了無得</div>
<div class='lg-row'>審諦二說何以故　由於癡慧能否分</div>
<div class='lg-row'>惟此智慧精進人　聞諸勝號即興起</div>
<div class='lg-row'>大發慈哀頂佛足　住佛剎土演妙聲</div>
<div class='lg-row'>譬如寶月行虛空　於諸世界無不照</div>
<div class='lg-row'>聞此妙法而作者　從正覺中得所依</div>
<div class='lg-row'>於一佛者之所然　而況盡諸法界佛</div>
<div class='lg-row'>無量無邊大功德　世世濟度諸眾生</div>
<div class='lg-row'>永與閻浮作導師　是法名能出有壞</div>
<div class='lg-row'>有求度滅不輪報　敬禮稱揚諸佛尊</div>
<div class='lg-row'>一聲聖號聞諸天　矧此無量妙歌曲</div>
<div class='lg-row'>用一號普增眾德　百千號不可思議</div>
<div class='lg-row'>聞諸佛名能奉行　念念不忘堅固意</div>
<div class='lg-row'>彼下劣者有深業　不能入此微妙義</div>
<div class='lg-row'>端能勤求生大智　極大勇猛於法中</div>
<div class='lg-row'>稱念佛聲無所違　一念興善受福報</div>
<div class='lg-row'>顯諸如來大聖德　勤讚十方諸如來</div>
<div class='lg-row'>諸佛遙讚亦復然　解使若人淨諸業</div>
<div class='lg-row'>廣為眾生說妙法　若此深奧孰了知</div>
<div class='lg-row'>惟願最上德中王　住此剎土成就眾</div>
<div class='lg-row'>受諸信行之供養　愍濟沉淪作大航</div>
<div class='lg-row'>度越無邊苦海中　得大歡喜波羅蜜</div>
<div class='lg-row'>願使眾生皆成佛　如蓮華開普大千</div>
<div class='lg-row'>如來弘誓廣慈悲　五濁惡世濟度盡</div>
<div class='lg-row'>有一眾生未成佛　終不於此取泥洹</div>
<div class='lg-row'>眾生欽此如來心　發正覺心無退轉</div>
<div class='lg-row'>晝夜勤勤念諸佛　道成即得見如來</div>
</div></div>
<div class='div-xu'><a id='mulu867' />
<p class='h1'>諸佛世尊如來菩薩尊者名稱歌曲後序</p><p>稱念諸佛世尊如來菩薩尊者名號。其功德甚深廣大。得福最多。以如是勝妙。導人為善。同修福果。夫所謂為善者。即前之所云。忠於君上。孝於父母。敬天地。奉祖宗。尊三寶。敬神明。遵王法。謹言行。不殺生害命。廣行陰隲是也。世之善男子。善女人。有捨財以濟眾。有竭力行方便。如是修善以積功德者有之。惟稱念諸佛世尊如來菩薩尊者名號。不費己財。不用<span class='corr'>己</span>力。而功德無量。佛云。所說諸佛名。顯現諸佛行。有大威德相。以佛眼普見。若有智慧人當欲求菩提。應讀此佛名。不久得作佛。又云我昔無數劫時。於妙光佛末法之中。出家學道。聞五十三佛名。聞<span class='corr'>已</span>合掌。心生歡喜。復教它人令得聞持。它人聞<span class='corr'>已</span>。展轉相教。乃至三千人。此三千人異口同音。稱諸佛名。一心敬禮。以是因緣。功德力故。即得超越無數億劫生死之罪。其千人者華光佛為首。下至毗舍。於莊嚴劫得成佛道。過去千佛是也。此中千佛者拘樓孫佛為首。下至樓至如來於賢劫中。次第成佛。後千佛者日光如來為首。下至須彌相於星宿劫中。當得成佛。現在十方諸佛。善得如來等。亦得聞知五十三佛名。故於十方世界。各得成佛。昔有人潜心淨業。日誦佛號萬聲。未甞間絕。一日無疾。沐浴面西跏趺而化。異香馥郁。竟成佛果。昔有女人。專心念佛。一日索火燒香。口云佛以華臺與我我當得佛果。<span class='corr'>已</span>而天華飛墜。遂爾坐化。若此者不可枚舉。姑略言其一二耳。經云有人求佛道。而於一劫中。合掌在我前。以無數偈讚。由是讚佛故。得無量福德。今復述此于篇末。使凡起心念佛者咸發歡喜心。咸得辯才學。咸領悟佛旨。咸得善神護。一切冤障業。悉得永脫離。稽首感佛恩。即得如來道。尚勉之哉。尚勉之哉。</p>
<p>永樂十五年四月十七日</p>
</div>
<div class='div-xu'><a id='mulu868' />
<p class='h1'>御製諸佛世尊如來菩薩尊者名稱歌曲後序</p><p>如來作大方便。普利一切。閔濟三塗。開導迷惑。欲俾含靈蠢動皆成佛道。功德廣大。不可思議。朕主宰天下。軫念群生。弘體慈悲。發歡喜心。間取諸佛如來菩薩尊者名號著為歌曲。廣布流通。俾人人受持諷誦。積善修因以共成佛果。同臻快樂。此朕一視同仁之盛心也。然所著歌曲。無慮千百億佛。無一字而非真言。無一語而非至善。如布帛菽粟之濟人利世。不可一日而無者。善信之士。覩此勝妙希奇。務在虔恭至誠。堅心靜慮。齋潔焚香。頂禮讚諷。思惟坐臥之間。念念不忘。如此則諸佛如來為之感格。俾生享榮華。脫離諸惡苦趣。從無始以來百千億劫所積罪業。悉皆消除。歿則超登天堂。受諸快樂。至于子子孫孫。世臻福慶。九玄七祖。咸獲超升。苟惟不誠不敬。輕慢褻瀆。或飲酒茹葷。以此酣歌作樂。或穢言惡語。以此戲謔嘲咲。如此則諸佛如來顯示譴罰。俾生罹諸惡苦趣。歿墮無間地獄至于子子孫孫。世淪惡業。九玄七祖。永墮沉冥。不得超濟。夫禍福無門。為人所召。善惡之報。不爽毫髮。究厥所由。特在吾心之誠與不誠而<span class='corr'>已</span>。雖然。人非上智。孰能無過。苟能革偽以存誠。去汙以就潔。洗滌懺悔。如紅爐點雪。消融淨盡。轉移之頃。可以改惡為善。化凶為吉。變地獄而為天堂。則其福德所及。有不可量。於乎。為善獲吉。為惡獲凶。理有必然。慈尊化度群倫。以念佛功德為最勝第一福田。信心念佛。是人善根。福報無量。朕於是編懇懇切切。無非欲人修善以滅惡。趨吉以避凶。期俾河沙剎土一切有情。均霑利益。同臻覺道以共享太平之福於無窮觀於此者尚戒之哉。尚勗之哉。</p>
<p>永樂十八年正月初一日</p>
</div>
<p class='juan'>諸佛世尊如來菩薩尊者名稱歌曲卷第四十七</p>
</div><!-- end of div[@id='body'] -->
</body></html>