<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門統要正續集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu57' />
<p class='juan'>宗門綂要續集卷第十四　　　　　傾六</p><p class="byline">宋建溪沙門宗永集元建康保寧禪寺住持沙門清茂續集</p>
<div class='div-other'><a id='mulu58' />
<p class='h1'>青原下第五世</p>
<div class='div-orig'><p>澧州洛浦元安禪師<span class='note-inline'>(嗣夾山會)</span>問僧近離甚處僧云荊南師云有一人與麼去還逢麼僧云不逢師云為甚不逢僧云若逢即頭粉碎師云闍黎三寸甚密雲門於江西見其僧乃問云還有此語不僧云是門云洛浦倒退三千里師臨遷寂預告眾云吾非明即後也今有一事問汝等若道這箇是即頭上安頭若道這箇不是即斬頭覓活首座云青山常舉足日下不挑燈師云這裏是什麼時節作這箇語話時有彥從上座對云離此二途請和尚不問師云未在更道從云某甲道不盡師云我不管汝盡不盡從云某甲無侍者祗對和尚師乃下堂至夜却令侍者喚彥從來師云闍黎今日對老僧甚有道理據汝今時合會先師意旨先師道目前無法意在目前不是目前法非耳目之所到且道那句是主句若擇得出分付鉢袋子彥從云某甲不會師云汝合會但道從云某甲實不知師喝出乃云苦苦。</p>
</div>
<div class='div-commentary'><p style="margin-left:1em">報慈遂云且道從上座實不會為復怕見鉢袋子粘著伊。</p>
</div>
<div class='div-orig'><p>師久為臨濟侍者濟常稱美云臨濟門下一隻箭誰敢當鋒師一日辭濟濟問什麼處去師云南方去濟以拄杖畫一畫云過得這箇便去師乃喝濟便打師作禮濟明日陞堂云有一條赤稍鯉魚搖頭擺尾向南方去不知向誰家韲甕裏淹殺。</p>
<p>師遊歷罷直往夾山頂卓菴經年夾山知乃修書令僧馳到師接得便坐却再展手索僧無對師便打云歸去舉似和尚僧回舉似夾山山云這僧看書三日內必來若不看書斯人救不得果三日後至纔見夾山不禮拜乃當面叉手而立夾云鷄栖鳳巢非其同類出去師乃問云自遠僧風請師一接夾云目前無闍黎此間無老趍師便喝夾云住住且莫草草怱怱雲月是同溪山各異截斷天下人舌頭則不無闍黎爭教無舌人解語師佇思夾山便打師因茲伏膺。</p>
</div>
<div class='div-commentary'><p style="margin-left:1em">興化獎云但知作佛愁什麼眾生。</p>
<p style="margin-left:1em">雪竇顯云這漢可悲可痛鈍置他臨濟他既雲月是同我亦溪山各異說什麼無舌人不解語以坐具劈口便摵夾山若是箇知方漢必然明窻下安排。</p>
<p style="margin-left:1em">五祖戒出洛浦語云更說道理看便出去。</p>
<p style="margin-left:1em">大陽玄代云也要和尚證明。</p>
<p style="margin-left:1em">續昭覺勤云雪竇雖是賊過後張弓不妨與臨濟雪屈若仔細檢點將來令行一半儻若擔荷正法眼藏待伊道爭教無舌人解語便與掀倒禪牀喝散大眾更待什麼明窻下安排剔起便行直饒機如掣電眼似流星辯瀉懸河也卒著手脚不得且道譊訛在甚麼處乃云險。</p>
</div>
<div class='div-orig'><p>師一日因侍者云肇法師制得四論也甚奇怪師云肇公甚奇怪要且不見祖師者無對。</p>
</div>
<div class='div-commentary'><p style="margin-left:1em">清涼欽代云和尚什麼處見。</p>
</div>
<div class='div-orig'><p>師因龐居士拜起云仲夏毒熱孟冬薄寒師云莫莫士云龐公年老師云何不寒時道寒熱時道熱士云患聾作麼師云放你三十棒士云啞却我口塞却你眼。</p>
<p>師因臨濟問從上來一人行棒一人行喝阿那箇親師云總不親濟云親處作麼生師便喝濟乃打。</p>
<p>撫州黃山月輪禪師初叅夾山山問名什麼師云月輪山畫一圓相云何似這箇師云和尚與麼說話諸方大有人不肯山云子又作麼生師云還見月輪麼山云子與麼說話此間大有人不肯諸方。</p>
<p>師因夾山問子甚處人師云閩中人山云還識老僧麼師云和尚還識某甲麼山云不然子且還老僧草鞋錢老僧然後還子江陵米價師云與麼則不識和尚未審江陵米作麼價山云子善能哮吼。</p>
<p>洛京韶山寰普禪師因遵布衲到山下相見遵便問韶山路向甚處去師以手指云嗚那青青黯黯處去遵近前把住云久嚮韶山莫便是不師云是即是闍黎有甚事遵云擬伸一問師還答不師云想君不是金牙作爭解彎弓射尉遲遵云鳳凰直入煙霄內誰怕林間野雀兒師云當軒畫鼓從君擊試展家風似老僧遵云一句逈超千聖外松蘿不與月輪齊師云饒君直出威音外猶較韶山半月程遵云未審過在什麼處師云倜儻之詞時人知有遵云與麼則真玉泥中異不撥萬機塵師云魯般門下徒施巧妙遵云某甲秪與麼和尚又如何師云玉女夜拋梭織錦於西舍遵云莫便是和尚家風也無師云耕夫製玉漏不是行家作遵云此猶是文言作麼生是和尚家風師云橫身當宇宙誰是出頭人復云闍黎有衝天之氣老僧有卓地之矛闍黎橫吞巨海老僧背負須彌闍黎按劒上來老僧掗鎗相待向上一路速道速道遵云明鏡當臺請師一鑑師云不鑑遵云為甚不鑑師云淺水無魚徒勞下釣遵無語師便打。</p>
</div>
<div class='div-commentary'><p style="margin-left:1em">續黃龍新云好打這般漢打百千萬箇有什麼過當時若在黃龍手裏棒折也未放過在。</p>
<p style="margin-left:1em">何山珣云縵天布網打鳳羅龍主則琢玉鏤冰賔則攢花簇錦當機不讓覿面爭先結角羅紋互存互奪諸方咸謂好手手中呈好手還端的也無若約慧日見處遵布衲若能慎初護末待韶山指出路頭驟步便陞堂奧管取明窻下安排非唯截斷葛藤亦免上他鈎線何也一著不到處滿盤空用心。</p>
<p style="margin-left:1em">天童華舉黃龍語了云死心和尚一期大驚小怪殊不知韶山自遭遵布衲毒手之後至今無人檢點得出且道誵訛在甚麼處。</p>
</div>
<div class='div-orig'><p>師見白頭因至乃云莫便是多口白頭因麼因云不敢師云有多少口因云徧身是師云大小二事向甚處屙因云向韶山口裏屙師云有韶山口即得無韶山口向甚處屙因無語師便打。</p>
</div>
<div class='div-commentary'><p style="margin-left:1em">雲門偃代云這話墮阿師放你三十棒又云將謂是師子兒又云韶山今日瓦解氷消。</p>
<p style="margin-left:1em">雪竇顯云從來疑著韶山。</p>
</div>
<div class='div-orig'><p>福州雪峯義存禪師<span class='note-inline'>(嗣德山鑒)</span>一日示眾云南山有一條鱉鼻蛇汝等諸人切須好看時長慶出云今日堂中大有人喪身失命雲門以拄杖攛向師前作怕勢後僧舉似玄沙沙云須是稜見始得然雖如是我即不然僧云和尚作麼生沙云用南山作麼。</p>
</div>
<div class='div-commentary'><p style="margin-left:1em">續寶峯文云雪峯無大人相然則蛇無頭不行長慶恰似新婦怕阿家相似便道堂中大有人喪身失命雲門將拄杖攛向面前作怕勢為蛇畫足玄沙道用南山作麼道我見處親切不免在窠窟裏更無一箇有些子天然氣槩報寧門下莫有天然氣槩底麼不敢望你別懸慧日獨振玄風且向古人鶻臭布衫上知些氣息也難得。</p>
<p style="margin-left:1em">護國元云雪峯搖頭雲門擺尾長慶為蛇畫足玄沙一向插觜諸人還知這一隊漢落處麼妙舞也應誇遍拍三臺須是大家催。</p>
</div>
<div class='div-orig'><p>師一日因有兩僧來師遂以手托菴門放身出云是什麼僧亦云是什麼師低頭歸菴後僧辭去師問什麼處去僧云湖南去師云我有箇同行在彼住巖頭附汝一信去師致書云某信上師兄一自鰲山成道後迄至于今飽不飢同叅某信上師兄僧到巖頭頭問甚處來僧云嶺南來頭云曾到雪峯菴麼僧云到來有書達和尚頭接了乃問別有何言句僧遂舉前話頭云他道什麼僧云他無語低頭歸菴頭云噫我當初悔不向伊道末後句若向伊道天下人不奈雪老何僧至夏末再舉前話請益頭云何不早問僧云未敢容易頭云雪峯與我同條生不與同條死要識末後句即這是。</p>
</div>
<div class='div-commentary'><p style="margin-left:1em">溈山喆云大小雪峯巖頭却被這僧勘破。</p>
<p style="margin-left:1em">續泐潭凖云大眾雪峯是會末後句不會末後句若道會巖頭又道當初悔不向伊道末後句若道不會因甚如今兒孫徧天徧地雖與我同條生不與我同條死末後巖頭與劈頭說破了也未免有些誵訛久叅先德一舉便知後學初機莫道不疑好。</p>
</div>
<div class='div-orig'><p>師在德山作飯頭一日飯遲方曬飯巾次乃見德山自托鉢至法堂前師遂問這老漢鐘未鳴鼓未響托鉢向甚處去山便回方丈師次舉似巖頭頭云大小德山不會末後句山聞令侍者喚巖頭來問汝不肯老僧那巖遂密啟其意山乃休去至明日陞堂果與尋常不同巖至僧堂前撫掌大笑云且喜老漢會末後句他後天下人不奈伊何雖然如是也只得三年。</p>
</div>
<div class='div-commentary'><p style="margin-left:1em">明招謙代德山云咄咄沒處去沒處去。</p>
<p style="margin-left:1em">雪竇顯云曾聞說箇獨眼龍元來只有一隻眼殊不知德山是箇無齒大蟲若不是巖頭識破爭得明日與昨日不同諸人要會末後句麼只許老胡知不許老胡會。</p>
<p style="margin-left:1em">翠巖真云德山巖頭一狀領過雪峯一千五百人善知識地在。</p>
<p style="margin-left:1em">溈山喆云巖頭大似高崖石裂直得百里走獸潛蹤若非德山度量深明爭得昨日與今日不同。</p>
<p style="margin-left:1em">續溈山果云古今無異路達者共同途透出威音外須明肘後符且道那裏是巖頭識破德山處若檢點得出非但叅學眼明亦乃領過雪峯其或緇素不辨邪正未分路遠夜長休把火大家吹滅暗中行。</p>
</div>
<div class='div-orig'><p>師問僧近離甚處僧云覆舩師云生死海未度為什麼覆却舩其僧無語歸舉似覆舩舩云何不道渠無生死僧再去進此語師云此不是汝語僧云是覆舩與麼道師云我有二十棒寄與覆舩二十棒老僧自喫不干闍黎事。</p>
</div>
<div class='div-commentary'><p style="margin-left:1em">雪竇顯向為甚覆舩處代云久嚮雪峯待老漢擬議拂袖便行又於末後著語云能區能別能殺能活若也辨得天下橫行。</p>
<p style="margin-left:1em">續昭覺勤云雪峯有驗人句覆舩有透關眼雪竇有陷虎機且道崇寧成得箇什麼邊事。</p>
<p style="margin-left:1em">徑山杲云作家宗師天然有在然雖如是也是作賊人心虛是則不干這僧事二十棒何須自喫當時但添打覆舩便了且道渠過在什麼處老老大大不合與人代語。</p>
</div>
<div class='div-orig'><p>師示眾云望州亭與汝相見了也烏石嶺與汝相見了也僧堂前與汝相見了也後保福問鵞湖僧堂前且致望州亭烏石嶺什麼處相見鵞湖驟步歸方丈保福便入僧堂。</p>
</div>
<div class='div-commentary'><p style="margin-left:1em">雪竇顯云二老是即是只知雪峯放行不知雪峯把定忽有箇衲僧出問未審雪竇作麼生豈不是別機冝識休咎底漢還有烏石嶺望州亭底麼良久云擔板禪和如麻似粟。</p>
<p style="margin-left:1em">續雲居齊云此二尊宿會得會不得相見不相見試斷看。</p>
</div>
<div class='div-orig'><p>師因僧問聲聞人見性如夜見月菩薩人見性如晝見日未審和尚見性如何師打三棒其僧後又問巖頭頭打三掌。</p>
</div>
<div class='div-commentary'><p style="margin-left:1em">雪竇顯云應病設藥且與三下若據令而行合打多少。</p>
</div>
<div class='div-orig'><p>師問僧見說大德曾為天使來是不僧云不敢師云爭解與麼來僧云仰慕道德豈憚關山師云汝猶醉在出去僧便出師却召云大德僧回首師云是什麼僧亦云是什麼師云這漆桶僧無語師回顧鏡清云好箇師僧向漆桶裏著倒清云和尚豈不是據欵結案師云也是我尋常用底忽若喚回道是什麼被他道這漆桶又作麼生清云成何道理師云我與麼及伊汝又道據欵結案他與麼及我汝又道成何道理一等是與麼時節其間何故有得與不得清云不見道醍醐上味為世所珎遇斯等人翻成毒藥。</p>
</div>
<div class='div-commentary'><p style="margin-left:1em">雪竇顯云看他父子相投言氣相合知者謂粉骨碎身此恩難報不知者謂扶高抑下臨危悚人毒藥醍醐千載龜鑒還會麼這漆桶。</p>
</div>
<div class='div-orig'><p>師在洞山作飯頭淘米次洞問淘沙去米淘米去沙師云沙米一時去洞云大眾喫箇甚麼師遂將盆覆却洞云據子因緣合在德山。</p>
</div>
<div class='div-commentary'><p style="margin-left:1em">瑯瑘覺云雪峯與麼去大似拋却甜桃樹尋山摘醋棃。</p>
<p style="margin-left:1em">續天童覺云雪峯步步登高不覺草鞋跟斷若也正偏宛轉敲唱雙行自然言氣相合父子相投且道洞山不肯雪峯意在什麼處萬里無雲天有過碧潭似鏡月難來。</p>
<p style="margin-left:1em">雪竇宗云直木不棲鸞鳳金針巳繡鴛鴦若不是新豐老人便見氷消瓦解。</p>
</div>
<div class='div-orig'><p>師因洞山問什麼處來師云斫槽來洞云幾斧斫成師云一斧斫成洞云猶是這邊事那邊事作麼生師云直得無下手處洞云猶是這邊事那邊事作麼生師休去。</p>
</div>
<div class='div-commentary'><p style="margin-left:1em">汾陽昭代云某甲早是困也。</p>
</div>
<div class='div-orig'><p>師因洞山云入門來須得有語不得道早箇入了師云某甲無口洞云無口即且從還我眼來師休去。</p>
</div>
<div class='div-commentary'><p style="margin-left:1em">長慶稜云某甲謹退。</p>
</div>
<div class='div-orig'><p>師因辭洞山山云子向甚處去師云歸嶺中去山云當時從甚路出師云從飛猨嶺出山云今回向甚路去師云飛猨嶺去山云有一人不從飛猨嶺去子還識麼師云不識山云為甚不識師云他無面目山云子既不識爭知無面目師無對。</p>
</div>
<div class='div-commentary'><p style="margin-left:1em">瑯瑘覺云心麤者失。</p>
</div>
<div class='div-orig'><p>師示眾云盡大地撮來如粟米粒大拋向面前漆桶不會打鼓普請看。</p>
</div>
<div class='div-commentary'><p style="margin-left:1em">長慶稜問雲門云雪峯與麼道還有出頭不得處麼門云有稜云作麼生門云不可總作野狐精見解也又云狼籍不少。</p>
<p style="margin-left:1em">雲峯恱云疋上不足我更與你葛藤驀拈拄杖云還見雪峯麼咄王令稍嚴不許攙行奪市。</p>
<p style="margin-left:1em">溈山喆云我更為諸人土上加泥乃舉拄杖云看看雪峯老人向你諸人面前放屙咄為什麼屎臭氣也不知。</p>
<p style="margin-left:1em">續智海逸云慙愧雪峯老一等是弄精魂就中弄得好雖然如是好事不如無薦福見處也要諸人共知盡十方世界東西南北四維上下此土西天十萬八千。</p>
<p style="margin-left:1em">昭覺勤云絕天維立地紀未足稱奇擘太華逗黃河亦非敏手若向這裏覻得透便可以撒驪龍窟明珠噴栴檀林香氣豈不快哉山僧今日不避泥水放一線道乃拈拄杖云還見雪峯麼遂卓拄杖云劄。</p>
<p style="margin-left:1em">靈隱嶽云陝府鐵牛不覺膽顫嘉州大像通身汗流且道象骨老人面皮厚多少。</p>
</div>
<div class='div-orig'><p>師因僧禮拜遂打五棒僧云某甲有什麼過師又打五棒。</p>
</div>
<div class='div-commentary'><p style="margin-left:1em">雪竇顯云我不曾與人葛藤前五棒日照天臨後五棒雲騰致雨尓若辯得也好與五棒。</p>
<p style="margin-left:1em">溈山秀云這僧腦門著地過犯彌天雪峯輕恕猶自不知罪名再犯不容更道日照天臨雲騰致雨惑亂後人何謂曾被雪霜苦楊花落也驚。</p>
<p style="margin-left:1em">續東禪觀云性空自來性直不似雪竇謾人雪峯前五棒打這僧禮拜後五棒打這僧無過諸人且道是不是若道是要你眼作甚麼。</p>
</div>
<div class='div-orig'><p>師問僧甚麼處去僧云識得即知去處師云你是了事人亂走作麼僧云和尚莫塗污人好師云我即不塗污你古人吹布毛作麼生與我說來看僧云殘羹餿飯巳有人喫了也師休去。</p>
</div>
<div class='div-commentary'><p style="margin-left:1em">雲門偃別前語築著便作屎臭氣又代後語將謂是鑽天鷂子元來只是死水裏蝦䗫。</p>
<p style="margin-left:1em">雪竇顯出雪峯語云一死更不再活。</p>
</div>
<div class='div-orig'><p>師於僧堂前坐眾集師拈拄杖云這箇為中下根人時有僧問忽遇上上人來時如何師拈起拄杖。</p>
</div>
<div class='div-commentary'><p style="margin-left:1em">雲門偃云我不似雪峯打破狼籍僧便問未審和尚如何師便打。</p>
<p style="margin-left:1em">續護國元云宗師家有擒有縱有殺有活若是蛇頭上揩痒南明又且不然驀拈拄杖云我這裏為中下機人忽有人問上上機人來時如何只向道我不似雲門打葛藤。</p>
</div>
<div class='div-orig'><p>師因一僧在山下卓菴多年不剃頭有僧問如何是西來意主云溪深杓柄長師聞此語乃云也甚奇怪一日將剃刀同侍者去訪纔相見便舉前話問是庵主語不主云是師云若道得即不剃你頭主便將水洗頭胡跪師前師便與剃却。</p>
</div>
<div class='div-commentary'><p style="margin-left:1em">續昭覺勤云庵主雖是生鐵鑄就奈雪峯是本分鉗鎚當初若只顢頇爭得驚天動地還委悉麼金鏃慣調曾百戰鐵鞭多力恨無讎。</p>
</div>
<div class='div-orig'><p>師問僧闍黎名什麼僧云玄機師云日織多少僧云寸[糸*系]不掛師云叅堂去僧纔行三五步師云袈裟落地也僧回首師便打。</p>
<p>師一日見僧遂喚僧近前師云甚處去僧云善請去師云去。</p>
</div>
<div class='div-commentary'><p style="margin-left:1em">雲門偃云此是隨語識人。</p>
</div>
<div class='div-orig'><p>師因僧問古澗寒泉時如何師云瞪目不見底僧云飲者如何師云不從口入趙州聞僧舉乃云終不從鼻孔裏入僧却問古澗寒泉時如何州云苦飲者如何州云死師聞得乃云趙州古佛遂遙望作禮從此不答話。</p>
</div>
<div class='div-commentary'><p style="margin-left:1em">雪竇顯云眾中總云雪峯不出這僧問頭所以趙州不肯如斯話會深屈古人雪竇即不然斬釘截鐵本分宗師就下平高難為作者。</p>
<p style="margin-left:1em">薦福懷云諸仁者作麼生會不答話底道理讚嘆趙州即不無還知趙州一片玉瑕生麼若人點檢得出相如不誑於秦主。</p>
<p style="margin-left:1em">續五祖演舉了云若有人問五祖古澗寒泉時如何老僧只向他道水飲者如何但云當下止渴或有箇漢出來問道與曹溪水是一是二只向他道分枝列泒縱橫自在低處澆田高處潑菜。</p>
<p style="margin-left:1em">長蘆夫云扶豎宗乘須還大匠雪峯有一千五百人善知識身心趙州用一百二十歲手叚不妨奇怪如今眾中隨言定旨亂作褒貶深屈古人然則相席打令自有知音鏤骨銘心罕逢明鑒。</p>
<p style="margin-left:1em">徑山杲云雪峯不答話疑殺天下人趙州道苦面赤不如語直若是妙喜則不然古澗寒泉時如何到江扶櫓棹出岳濟民田飲者如何清涼肺腑此語有兩負門若人辯得許你有叅學眼。</p>
</div>
<div class='div-orig'><p>師在國清寺拈起鉢盂問座主云道得與你鉢盂主云此是化佛邊事<span class='note-inline'>(雪竇別云只恐鈍置和尚)</span>師云你作座主奴也未得主云某甲不會師云你問我與你道主方禮拜師便踏倒主後舉似雲門云某甲得七年方見門云你得七年方見主云是門云更用七年始得。</p>
</div>
<div class='div-commentary'><p style="margin-left:1em">雪竇顯別云草賊敗也。</p>
</div>
<div class='div-orig'><p>師因僧辭問甚處去僧云禮拜徑山和尚去師云徑山問你此間佛法如何你作麼生道僧云待問即道師便打却回問鏡清云這僧過在甚處便喫棒清云問得徑山徹困也師云徑山在浙中因甚問得徹困清云不見道遠問近對師休去。</p>
<p>師一日叅次有僧珍重便出師云總似這箇師僧省多少心力玄沙云和尚與麼接人瞎却閩中一城人眼去師云你又作麼生沙云便好與二十棒師云巳後無人奈子何。</p>
<p>師問僧什麼處來僧云江西來師云江西與此間相去多少僧云不遙師豎起拂子云還隔這箇麼僧云若隔這箇即遙去也師便打出。</p>
<p>師問德山從上宗乘學人還有分也無山打一棒云道什麼師不會至明日請益山云我宗無語句實無一法與人師因此有省巖頭聞乃云德山老人一條脊梁骨硬似鐵然雖如是於唱教門中猶較些子。</p>
</div>
<div class='div-commentary'><p style="margin-left:1em">保福展問招慶只如巖頭出世有何言教過於德山便與麼道慶云汝不見巖頭道如人學射久久方中福云中後如何慶云展闍黎莫不識痛癢福云和尚今日非唯舉話慶云展闍黎是什麼心行。</p>
<p style="margin-left:1em">明招謙云大小招慶錯下名言。</p>
</div>
<div class='div-orig'><p>師因鏡清問只如古德豈不是以心傳心師云兼不立文字語句只如不立文字語句如何傳授師良久鏡清禮謝師云更問我一轉豈不好清云就和尚請一轉問頭師云只與麼為別有商量清云和尚與麼即得師云於汝作麼生清云孤負殺人。</p>
<p>師一日云此事得與麼尊貴得與麼綿密僧云某甲自到山經數載可聞和尚與麼示徒師云我巳前雖無如今巳有莫有妨閡也無僧云不敢此是和尚不得巳而矣。</p>
<p>師因僧與造龕子了白云和尚龕子成也師云舁將向堂前著師纔見便問大眾有人道得第一句即留取如是再問時有僧出云某甲咨和尚師喝云莫[尸@豕]沸便將龕子燒却。</p>
<p>師因領徒南遊時黃涅槃預知師至搘筞造前途迎接抵蘇溪邂逅師遂問近離甚處槃云離辟支巖師云岩中還有主麼槃以竹筞敲師簥師乃出簥相見槃云曾郎萬福師遂展丈夫拜槃亦作女人拜師云莫是女人麼槃又設兩拜遂以竹筞畫地右繞師簥三帀師云某甲三界內人尓三界外人尓冝前去某甲後來槃乃先回師遂至止囊山憇數日槃供待隨行徒眾一無所缺。</p>
<p>師因僧問牧童能歌能舞時如何師便下繩牀作舞玄沙云這老漢脚跟未著地在師云子又作麼生沙撫掌三下。</p>
<p>師送南際長老出乃作女人拜際斂手應諾諾師以手斫額便歸。</p>
<p>師問僧近離甚處僧云溈山師云溈山有何言句僧云某甲曾問如何是祖師西來意山據坐師云汝肯他不僧云不肯他師云溈山古佛子速去禮拜懺悔玄沙聞得云山頭老漢蹉過溈山僧問未審和尚意旨如何沙云大小溈山被這一問直得百雜碎。</p>
<p>師塔銘云兄弟添十字同心著一儀土主曰松山卵塔號難提更有胡家曲汝等切須知我唱泥牛吼汝和木馬嘶。</p>
</div>
<div class='div-commentary'><p style="margin-left:1em">翠巖真云然寰中天子勑塞外將軍令雪峯前不至村後不搆店若是翠巖和泥合水且與麼三十年後莫顢頇。</p>
</div>
<div class='div-orig'><p>師一日喚僧近前來僧近前師云去。</p>
</div>
<div class='div-commentary'><p style="margin-left:1em">雲門偃舉問僧你作麼生道得叉手句你若道得叉手句即見雪峯。</p>
</div>
<div class='div-orig'><p>師因僧問乞師指示師云是什麼僧於言下大悟。</p>
</div>
<div class='div-commentary'><p style="margin-left:1em">雲門偃云雪峯向伊道什麼。</p>
</div>
<div class='div-orig'><p>師一日云此事如一片田地相似一任眾人耕種無有不承此恩力者玄沙云且作麼生是一片田地師云看玄沙云是即是某甲不與麼師云你作麼生沙云秖是人人底。</p>
<p>師一日晚叅次却回中庭臥時太原孚上座云五州管內秖有這和尚較些子師便起去。</p>
<p>師問僧甚麼處來僧云浙中來師云舩來陸來僧云二途俱不涉師云爭得到這裏僧云有什麼隔礙師打趂出僧過十年後再來師又問甚處來僧云湖南師云湖南與這裏相去多少僧云不隔師豎起拂云還隔這箇麼僧云若隔即不到也師又打趂出此僧住後凡見人便罵師一日有同行聞特去訪乃問兄到雪峯有何言句便如是罵他遂舉前話乃被同行詬叱與他說破當時悲泣常向中夜焚香遙禮。</p>
<p>師示眾云盡大地是箇解脫門把手拽不入時一僧出云和尚怪某甲不得一僧云用入作麼師便打。</p>
</div>
<div class='div-commentary'><p style="margin-left:1em">雪竇顯云三箇中有一人受救在忽若總不辯明平地上有甚數。</p>
</div>
<div class='div-orig'><p>師因玄沙問某甲如今大用去和尚作麼生師遂將三箇木毬一時拋出沙遂作斫牌勢師云你親在靈山方得如此沙云也只是自家事。</p>
<p>師一日陞座眾集定乃輥出木毬玄沙遂去捉來安於舊處。</p>
</div>
<div class='div-commentary'><p style="margin-left:1em">白雲端云此箇時節眾中皆言子父共作一大事如此見解還夢見也未海會今日布施諸人乃云濃研香翰深蘸紫毫。</p>
</div>
<div class='div-orig'><p>師在僧堂內燒火閉却前後門乃呌救火救火玄沙將一片柴從窻櫺中拋入師便開門。</p>
<p>師示眾有云我這裏如一面古鏡相似胡來胡現漢來漢現時有僧便問忽遇明鏡來時如何師云胡漢俱隱。</p>
</div>
<div class='div-commentary'><p style="margin-left:1em">玄沙備云我即不與麼有僧便問忽遇明鏡來時如何沙云百雜碎。</p>
<p style="margin-left:1em">明招謙云當與麼時莫道胡漢俱隱別作麼生道玄沙云破明招云喪也。</p>
<p style="margin-left:1em">續瑯瑘覺云不見道驗人端的處下口便知音。</p>
</div>
<div class='div-orig'><p>鄂州巖頭全奯禪師叅德山纔跨門便問是凡是聖山便喝師便拜洞山聞舉乃云若不是奯公也大難承當師云洞山老漢不識好惡錯下名言我當時一手擡一手搦。</p>
</div>
<div class='div-commentary'><p style="margin-left:1em">雪竇顯云然則德山門下草偃風行要且不能塞斷天下人口當時纔拜劈脊便打非唯剿絕洞山亦乃把定奯老還會麼李將軍有嘉聲在不得封侯也是閑。</p>
<p style="margin-left:1em">續瑯瑘覺云巖頭無人問著不妨奇特纔被洞山腦後一錐便乃氷消瓦解。</p>
<p style="margin-left:1em">南華昺云巖頭一期展露事不徒然無人讚嘆猶較些子纔被洞山稱提直得驚群駭眾還會麼無滯自然隨勢去有聲多為不平來。</p>
<p style="margin-left:1em">徑山杲云猛虎不識穽穽中身死蛟龍不怖劒劒下身亡巖頭雖於虎穽之中自有透脫一路向劒刃上有飜身之機若仔細檢點將來猶欠悟在即今莫有為巖頭作主底麼出來與大慧相見良久喝一喝拍一拍洎合停囚長智。</p>
<p style="margin-left:1em">教忠光云還知三大老落處麼德山和身放倒洞山帶水拖泥若非巖頭具通方眼有格外機爭顯功高汗馬且作麼生是一手擡一手搦處殺人刀活人劒。</p>
</div>
<div class='div-orig'><p>師問僧甚處來僧云西京來師云黃巢過後還[(冰-水+〡)*ㄆ]得劒麼僧云[(冰-水+〡)*ㄆ]得師引頸近前云㘞僧云師頭落也師呵呵大笑僧後到雪峯峯問甚處來僧云巖頭來峯云巖頭有何言句僧舉前話峯便打三十棒趂出。</p>
</div>
<div class='div-commentary'><p style="margin-left:1em">溈山喆云這僧黃巢過後曾[(冰-水+〡)*ㄆ]得劒却向巖頭處施設及至雪峯前鋒鋩不露何故為他巖頭大笑一聲直得天地斗暗四方絕唱若不得雪峯幾乎陸地平沉不見道殺人刀活人劒。</p>
<p style="margin-left:1em">續承天宗云可惜許這般漢只學得勝負之法殊不知是生滅之因我當時若見但向他道作家作家教他擔板過一生。</p>
</div>
<div class='div-orig'><p>師因沙汰後於鄂洲渚邊作渡子兩岸各掛一板有人過渡打板一下師云阿誰或云要過那邊去師乃舞<span class='corr'>棹</span>迎之一日因一婆抱一孩兒來乃問呈橈舞棹即不問且道婆手中兒甚處得來師便打婆云婆生七子六箇不遇知音秖這一箇也不消得便拋向水中。</p>
</div>
<div class='div-commentary'><p style="margin-left:1em">續瑯瑘覺云欺敵者亡。</p>
<p style="margin-left:1em">大溈智云巖頭業在其中只得通身泥水老婆雖有丈夫手叚也是家醜外揚。</p>
</div>
<div class='div-orig'><p>師因德山一日云我這裏有兩僧入山住菴多時汝去彼看他怎生師遂將一斧去見二人在菴內坐師乃拈起斧云道得也一下斧道不得也一下斧二人殊不顧師擲下斧云作家作家歸舉似德山山云他如何師云洞山門下不道全無若是德山門下未夢見在。</p>
<p>師因瑞巖問如何是本常理師云動也巖云動時如何師云不是本常理巖佇思間師云肯即未脫根塵不肯即永沉生死巖於是領悟。</p>
<p>師一日陞堂云吾甞究涅槃經七八年中有兩三叚義頗似衲僧說話又云休休時有僧出禮拜請和尚為眾舉師遂云吾教意如∴字三點第一向東方下一點點開諸菩薩眼第二向西方下一點點諸菩薩命根第三向上方下一點點開諸菩薩頂門此是第一叚義又云吾教意如摩醯首羅擘開面門豎亞一隻眼此是第二叚義又云吾教意猶如塗毒鼓擊一聲遠近聞者皆喪此是第三叚義時有小嚴上座問如何是塗毒鼓師以兩手按膝亞身云韓信臨朝底。</p>
<p>師與雪峯坐次欽山將一椀水致地云水清月見峯云水清月不見師便趯翻而去<span class='note-inline'>(一本曰洞山)</span>。</p>
<p>師因觀音會下有僧來叅以手左邊作一圓相又於右邊作一圓相又於中心作一圓相欲成未成被師以手一撥僧無對師便喝出僧欲跨門師却喚回問汝是洪州觀音來不僧云是師云只如適來左邊一圓相作麼生僧云是有句師云右邊一圓相聻僧云是無句師云中心圓相作麼生僧云是不有不無句師云只如吾與麼又作麼生僧云如刀劃水師便打出。</p>
<p>師因欽山住後與雪峯同至澧州鼇山鎮阻雪師每日秖是打睡雪峯一向坐禪一日喚云師兄師兄且起來師云作什麼峯云平生不著便共文邃箇漢行脚到處被他帶累今日與師兄到此又只管打睡師喝云噇眠去每日牀上坐恰似七村裏土地他時後日魔魅人家男女去在峯自點胷云某甲這裏未穩在不敢自謾師云我將謂你他後向孤峯頂上盤結草菴播揚大教猶作這箇語話峯云某甲實未穩在師云你若實如此據你見處一一通來是處我與你證明不是處與你剗却峯云某甲初到鹽官見上堂舉色空義得箇入處師云此去三十年切忌舉著峯云又因洞山偈云切忌隨他覓迢迢與我踈下云云得箇省處師云若恁麼自救也未徹在峯又云後問德山從上宗乘中事學人還有分也無德山打一棒云道什麼我當時豁然如桶底脫相似師喝云你豈不聞道從門入者不是家珍峯云畢竟如何即是師云若欲播揚大教一一從自<span class='corr'>己</span>胷襟流出將來與我蓋天蓋地去峯於言下大悟便作禮起連聲云今日始是鼇山成道也師兄今日始是鼇山成道也師兄。</p>
<p>泉州瓦棺和尚為德山侍者時同德山入山斫木德山將一椀水與師師接得便喫却德云會麼師云不會山又將一椀水與師師接又喫却山云會麼師云不會山云何不成[社-土+(虎-儿+几)]取那不會底師云不會又成[社-土+(虎-儿+几)]箇什麼山云子大似箇鐵橛師住後雪峯去訪茶話次峯問當時在德山斫木因緣作麼生師云先師當時肯我峯云和尚離先師太早其時面前有一椀水峯云將水來師便過與峯接得便潑却。</p>
</div>
<div class='div-commentary'><p style="margin-left:1em">雲門偃云莫壓良為賤。</p>
</div>
<div class='div-orig'><p>襄州高亭簡禪師初往叅德山隔江見德山在江岸坐乃隔江問訊山以手招之師忽開悟便橫超而過更不渡江遂返高亭住持。</p>
</div>
<div class='div-commentary'><p style="margin-left:1em">續徑山杲云高亭橫趍而去許伊是箇伶俐師僧若要法嗣德山則未可何故猶與德山隔江在。</p>
</div></div>
<p class='juan'>宗門綂要續集卷第十四</p>
<div class='div-w'>
<p class='h1'>音釋</p>
<div class='div-note'>譊<p style="margin-left:1em"><span class='note-inline'>(女交切)</span>。</p>
餿<p style="margin-left:1em"><span class='note-inline'>(所鳩切飯壞也)</span>。</p>
顢頇<p style="margin-left:1em"><span class='note-inline'>(顢莫安切頇許安切)</span>。</p>
搘<p style="margin-left:1em"><span class='note-inline'>(章移切拄也)</span>。</p>
詬<p style="margin-left:1em"><span class='note-inline'>(許候切怒也)</span>。</p>
搦<p style="margin-left:1em"><span class='note-inline'>(昵角切按也)</span>。</p>
剿<p style="margin-left:1em"><span class='note-inline'>(子小切絕也)</span>。</p>
</div></div>
</div><!-- end of div[@id='body'] -->
</body></html>