<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門統要正續集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu55' />
<p class='juan'>宗門綂要續集卷第十三　　　　　傾五</p><p class="byline">宋建溪沙門宗永集元建康保寧禪寺住持沙門清茂續集</p>
<div class='div-other'><a id='mulu56' />
<p class='h1'>青原下第五世</p>
<div class='div-orig'><p>筠州九峯道虔禪師<span class='note-inline'>(嗣石霜諸)</span>因僧問諸聖間出只是箇傳語底人豈不是和尚語師云是僧云只如世尊生下一手指天一手指地云天上天下唯我獨尊為什麼喚作傳語底人師云為他指天指地所以喚作傳語底人其僧休去。</p>
<p>師在石霜為侍者因普會遷化眾舉首座住持師云須明得先師意始可住遂問先師道如古廟裏香爐去冷湫湫地去如一條白練去口邊生醭去首座作麼生會座云明一色邊事師云未會先師意在不得住座云裝香來我若不會先師意香烟起時脫去不得及至香烟纔起首座脫去師乃於背上撫云坐脫立亡即不無首座先師意未夢見在。</p>
</div>
<div class='div-commentary'><p style="margin-left:1em">續雲居舜云汝等諸人作麼生會諸人會處便道首座與麼說道理所以虔侍者不肯山僧道侍者平生只具一隻眼。</p>
<p style="margin-left:1em">南堂靜云要識虔侍者麼只是急殺人底漢子要識首座麼也只是孟春猶寒仲春漸暖季春漸暄忽有人喚和尚和尚啞賴他喚一聲若不喚一聲念到臈月三十日也未了在。</p>
<p style="margin-left:1em">開福寧云大眾且道首座是會先師意不會先師意若道會爭奈虔侍者撫背云坐脫立亡即不無首座先師意未夢見在若道不會其奈首座良哉快便撒手便行且道利害在什麼處會麼路遠夜長休把火大家吹滅暗中行。</p>
<p style="margin-left:1em">南華昺云透生死關高超物表秉殺活劒獨據寰中若非智眼洞明未免扶籬摸壁要會麼春蘭與秋菊各自一時榮。</p>
<p style="margin-left:1em">薦福行云大凡本分法席肘臂欲其重非重不能權衡佛祖爪牙欲其利非利無以開托人天看他石霜遷化首座侍者各出一隻手扶持石霜宗旨直是光前絕後今古罕聞諸人要辨來端各請拗折弓箭踏翻射垜來與老僧相見。</p>
<p style="margin-left:1em">徑山杲云兩箇無孔鐵鎚就中一箇最重。</p>
</div>
<div class='div-orig'><p>河中南際僧一禪師到雪峯數日次到玄沙沙云此事唯我能知長老作麼生會師云須知有不求知者沙云山頭老漢用許多辛苦作麼。</p>
</div>
<div class='div-commentary'><p style="margin-left:1em">雪竇顯別際語云雪峯門下幾箇如斯。</p>
</div>
<div class='div-orig'><p>台州涌泉景欣禪師因彊德二禪客到於路次見師騎牛不識乃云蹄角甚分明爭奈騎者不識師驟牛而去二禪客相次憩於樹下煎茶師却回下牛近前問訊與坐喫茶師乃問近離甚處客云那邊師云那邊事作麼生客提起茶盞師云此猶是這邊那邊事作麼生二人無對師云莫道騎者不識好。</p>
</div>
<div class='div-commentary'><p style="margin-left:1em">續保寧勇代師指叅隨人云歸到山中分明舉似。</p>
</div>
<div class='div-orig'><p>師因雪峯來訪乃門送峯入轎了師云這箇四人舁那箇幾人舁峯乃踴身起云道什麼師再問峯云行行他不會師云知即知秪是道不得。</p>
<p>潭州雲蓋志安禪師<span class='note-inline'>(一本曰志元非)</span>因僧問石霜萬戶俱閉時如何霜云堂中事作麼生僧經半年方始道得云無人接渠霜云道也太煞道秪道得八九成師聞却禮請石霜為道霜不道師乃抱霜從方丈後去坐云和尚若不道須打和尚去霜云得在師乃禮拜不住霜云無人識渠師於言下有省。</p>
</div>
<div class='div-commentary'><p style="margin-left:1em">翠巖芝云先行不到末後太過。</p>
<p style="margin-left:1em">續天童覺云穩密田地忌墮功勳貼肉衣裳會須脫去寰中辨的量外之機須仔細始得同中之異灼然尚帶依俙異中之同直是難臻妙極還知石霜父子轉側處麼燭曉玉人初夢破夜寒青女未登機。</p>
</div>
<div class='div-orig'><p>師初到雲居問某甲不奈何時如何居云秪為工夫不到師不肯直造石霜又如是問霜云非但闍黎老僧亦不奈何師云和尚為甚不奈何霜云老僧若奈何拈過汝不奈何師乃作禮求入室。</p>
<p>師因道正奏表聞馬王乞與師論議馬王遂請師至具云茶罷師就大王借一口劒乃握劒問道正云尓本教道恍恍惚惚其中有物是何物杳杳冥冥其中有精是何精若道得即不斬道不得即斬道正遽設拜哀求師謂大王云還識此人麼大王云識師云是誰王云道正師云不是其道若正合對得臣僧此只是箇無主孤魂因斯道門不復紛紜。</p>
<p>福州覆船山荐禪師因僧問鈎錐不到處請師道師良久僧云掣電之機徒勞佇思師云出格一句汝試道看僧近前三步却退後師云此是出格句即今事作麼生僧以袖拂一拂便出師云也是天津橋上漢。</p>
</div>
<div class='div-commentary'><p style="margin-left:1em">續昭覺勤云這僧渾金璞玉覆船大冶宏開百煉千煅成一箇金剛王寶劒還委悉麼也是天津橋上漢北斗南頭著眼看。</p>
</div>
<div class='div-orig'><p>師因僧問如何是師子子師云善能哮吼僧撫掌云好手好手師云青天白日却被鬼迷僧作掀禪牀勢師便打僧云驢事未了馬事到來師云灼然是作家僧拂袖出去師云將甌盛水擬比大洋。</p>
<p>鳳翔府石柱禪師遊方到洞山第三代處<span class='note-inline'>(即青林也)</span>見垂語云有四種人一人說過佛祖一步行不得一人行過佛祖一句說不得一人說得行得一人說不得行不得那箇是其人師出眾云一人說過佛祖一步行不得者只是無舌不許行一人行過佛祖一句說不得者只是無足不許說一人說得行得者只是凾蓋相稱一人說不得行不得者如斷命而求活此是石女兒披枷帶鎖洞云闍黎分上又作麼生師云談通會上卓卓寧彰洞云只如海上明公秀又作麼生師云幻人相逢撫掌呵呵。</p>
<p>撫州曹山本寂耽章禪師<span class='note-inline'>(嗣洞山价)</span>因僧問學人抱璞投師請師雕琢師云不雕琢僧云為甚不雕琢師云須知曹山好手。</p>
<p>師一日聞鐘聲乃云阿㖿阿㖿僧云和尚作麼師云打著我心。</p>
</div>
<div class='div-commentary'><p style="margin-left:1em">五祖戒代僧云作賊人心虛。</p>
</div>
<div class='div-orig'><p>師問僧甚麼處來僧云掃地來師云佛前掃佛後掃僧云佛前佛後一時掃師云與我過袈裟來。</p>
</div>
<div class='div-commentary'><p style="margin-left:1em">五祖戒出僧語云和尚是何心行。</p>
</div>
<div class='div-orig'><p>師示眾云諸方盡把格則何不與他道一轉語教伊不疑去雲門便問密密處為甚不知有師云秪為密密所以不知有<span class='note-inline'>(雪竇別云達磨來也)</span>門云此人如何親近師云莫向密密處親近門云不向密密處親近時如何師云始解親近門應諾諾。</p>
</div>
<div class='div-commentary'><p style="margin-left:1em">續徑山杲云濁油更著濕燈心。</p>
</div>
<div class='div-orig'><p>師因米和尚至未相見米遂坐却禪牀師更不出米便去主事遂問和尚禪牀為什麼被別人坐却師云去後却還來米果回與師相見<span class='note-inline'>(米到大同并操禪師處因緣多類此)</span>。</p>
<p>師問彊德二上座菩薩在定聞香象渡河出什麼經座云出涅槃經師云定前聞定後聞座云和尚流也師云道也太煞道始道得一半座云和尚如何師云灘下接取。</p>
<p>師因僧問承教有言大海不宿死屍如何是海師云包含萬有僧云為什麼不宿死屍師云絕氣息者不著僧云既是包含萬有為甚絕氣息者不著師云萬有非其功絕氣息者有其德僧云未審向上還有事也無師云有僧云如何是向上事師云道有道無即得爭奈龍王按劒何。</p>
<p>師因鏡清問清虛之理畢竟無身時如何師云理即如此事作麼生清云如理如事師云瞞曹山一人即得爭奈諸聖眼何清云若無諸聖眼爭鑒得箇不與麼師云官不容針私通車馬。</p>
</div>
<div class='div-commentary'><p style="margin-left:1em">溈山喆云曹山雖然善能切磋琢磨其奈鏡清玉本無瑕要會麼不經敏手終成廢噐。</p>
</div>
<div class='div-orig'><p>洪州雲居道膺禪師問僧念什麼經僧云維摩經師云我不問你維摩經念底是什麼經僧因此有省。</p>
<p>師示眾云如人將三貫錢買一隻獵犬只解尋得有蹤跡有氣息底忽遇羚羊掛角莫道蹤跡氣息也無僧便問羚羊未掛角時如何師云六六三十六僧云掛角後如何師云六六三十六僧便作禮師云會麼僧云不會師云豈不見道絕蹤跡其僧後舉似趙州州云雲居師兄猶在僧乃問羚羊未掛角時如何州云九九八十一。</p>
<p>師因洞山問甚處去來師云踏山來洞云阿那箇山可住師云阿那箇山不可住洞云與麼則國內總被闍黎占却也師云不然洞云與麼則子得箇入路師云無路洞云若無路爭得與老僧相見師云若有路即與和尚隔生也洞云此子巳後千人萬人把不住。</p>
<p>師問雪峯門外雪銷也未峯云一片也無銷箇甚麼師自云銷也。</p>
</div>
<div class='div-commentary'><p style="margin-left:1em">保福展云要且無雪上加霜。</p>
</div>
<div class='div-orig'><p>師因僧問如何是諸佛師師喝云這田庫奴僧禮拜師云你作麼生會僧喝云這老和尚師云元來不會僧作舞而出師云㳂臺槃乞兒。</p>
</div>
<div class='div-commentary'><p style="margin-left:1em">續昭覺勤云識機冝別休咎有回互轉關底眼千百人中難得一箇半箇為什麼却成㳂臺槃乞兒去也是憐兒不覺醜。</p>
<p style="margin-left:1em">何山珣云翻手為雲覆手為雨主賔互換當機作舞堪笑㳂臺槃乞兒也是面南看北斗。</p>
</div>
<div class='div-orig'><p>師示眾云老僧二十年前住三峯菴時魏府興化長老來問權借一問以為影草時如何老僧當時機思遲鈍道不得為伊置得箇問頭奇特不敢孤他伊云想菴主答這話不得不如禮拜了退而今思量當時不消道箇何必後遣化主到魏府興化乃問山中和尚住三峯菴時老僧曾問伊話祗對不得而今道得也未主遂舉前話興化云雲居二十年只道得箇何必興化即不然爭如道箇不必。</p>
</div>
<div class='div-commentary'><p style="margin-left:1em">三聖然云雲居二十年道得底猶較他興化半月程。</p>
<p style="margin-left:1em">續保寧勇云明月照見夜行人。</p>
<p style="margin-left:1em">徑山杲云何必不必綿綿密密覿面當機有人續得末後句許伊親見二尊宿。</p>
</div>
<div class='div-orig'><p>師令侍者送袴與一住菴道者者云自有娘生袴竟不受師却令侍者去問娘未生時著箇甚麼道者無語後遷化燒得舍利持似師師云直饒燒得八斛四斗不如當初下取一轉語好。</p>
<p>師在洞山作務次剗殺蚯蚓洞山指云這箇聻師云他不死山云二祖往鄴都又作麼生師不對後僧問師在洞山剗殺蚯蚓洞山問師豈不是無語師云當時有語只是無人證明。</p>
<p>師因僧問山河大地從何而有師云從妄想有僧云與某甲想出一錠金得麼師便休去僧不肯。</p>
</div>
<div class='div-commentary'><p style="margin-left:1em">雲門偃云巳是葛藤不能折合得待伊道想出一錠金得麼以拄杖便打。</p>
</div>
<div class='div-orig'><p>師因成尚書送供至書問如來有密語迦葉不覆藏此理如何師召云尚書書應諾師云會麼書云不會師云若不會如來有密語若會迦葉不覆藏。</p>
</div>
<div class='div-commentary'><p style="margin-left:1em">清涼欽云且道喚底是密語應底是密語若也應喚總是去即不密也且道作麼生是密語時有僧問欽云何曾得密來。</p>
<p style="margin-left:1em">東林總云怪哉弘覺二十年羚羊掛角絕跡亡蹤及乎被尚書一問直得帶水拖泥遭人笑怪法燈也是日午點燈夜半潑墨東林不然如何是密語却向伊道甚處不密且道與麼道還有過也無良久云更不用別人。</p>
<p style="margin-left:1em">續東禪觀云逢人且說三分話未可全拋一片心。</p>
</div>
<div class='div-orig'><p>師臨順世時問侍者今日是幾者云今日初三師云三十年後但道只這是乃端然告寂。</p>
<p>潭州龍牙居遁禪師初㕘翠微乃問如何是祖師西來意微云與我過禪板來師纔過微接得便打師云打即任打要且無祖師意又叅臨濟亦如是問濟令過蒲團師纔過濟接得亦打師云打即任打要且無祖師意師住後有僧問和尚當年問二尊宿祖師意二尊宿明也未師云明即明巳要且無祖師意。</p>
</div>
<div class='div-commentary'><p style="margin-left:1em">五祖戒云祖師土宿臨頭又云和尚得與麼面長。</p>
<p style="margin-left:1em">雪竇顯云臨濟翠微只解放不解[(冰-水+〡)*ㄆ]我當時若作龍牙待伊索蒲團禪板拈得劈胷便擲。</p>
<p style="margin-left:1em">翠巖芝云當初如是今時衲僧皮下還有血麼。</p>
<p style="margin-left:1em">溈山喆云翠微臨濟可謂本分宗師龍牙一等是撥草瞻風與他後人為龜鑒又舉住後僧問處乃云龍牙瞻前顧後應病與藥大溈則不然待問當年二尊宿明不明劈脊便棒非唯扶豎翠微臨濟亦乃不孤他來問。</p>
<p style="margin-left:1em">石門聦云龍牙無人拶著猶可纔被箇衲子拶著失却一隻眼。</p>
<p style="margin-left:1em">續昭覺勤云這僧叅來莾鹵學處瞞預雖然顧後瞻前爭奈藏身露影既是無祖師西來意用明作麼若向這裏辨得出山僧與你拄杖子若辨不出和鼻孔一時穿却。</p>
</div>
<div class='div-orig'><p>師問德山學人仗鏌鎁取師頭時如何山引頸近前云㘞師云頭落也山呵呵大笑師後到洞山舉似前話洞云德山道什麼師云山無語洞云莫道無語且將德山落底頭呈似老僧看師方省便懺謝後有舉似德山山云洞山老人不識好惡這漢死來多少時救得有甚用處。</p>
</div>
<div class='div-commentary'><p style="margin-left:1em">保福展云龍牙只知進前不知失步。</p>
<p style="margin-left:1em">翠巖芝云龍牙當斷不斷如今作麼生斷。</p>
<p style="margin-left:1em">續法華舉云諸上座莫是德山無機鋒麼為當別有道理良久云德山引頸龍牙獻劒。</p>
<p style="margin-left:1em">東禪觀云龍牙抱劒傷身自招過咎德山為頭作主幸好機籌忽被洞山指蹤不覺尾巴露出。</p>
</div>
<div class='div-orig'><p>師因僧問十二時中如何用力師云如無手人行拳。</p>
</div>
<div class='div-commentary'><p style="margin-left:1em">雲居齊云好言語且作麼生會甞問一僧他道無手底人何更行得拳也及問伊佛法伊便休去將知露布說得無用處不如仔細體取古人意好。</p>
<p style="margin-left:1em">大溈秀云是則是又教人入陰界中作活計十二時中如何用力如有手人行拳又且如何。</p>
<p style="margin-left:1em">續石門聰云道即太煞道只道得一半石門道如無舌人解唱歌始得。</p>
</div>
<div class='div-orig'><p>襄州洞山三世師虔禪師<span class='note-inline'>(後住青林)</span>凡有新到須擔柴三轉因一僧問三轉內即不問三轉外事如何師云鐵輪天子寰中勑僧無語師打出院。</p>
</div>
<div class='div-commentary'><p style="margin-left:1em">大溈秀云夫欲君臣道合應須水乳和同這僧既抗節朝堂不覺喪身失命當時見道鐵輪天子寰中勑將坐具便摵待伊擬議便打。</p>
</div>
<div class='div-orig'><p>師因洞山問近離甚處師云武陵山云武陵法道何似此間師云胡地冬抽筍山云別甑炊香飯供養此人師便出去山云此子向後走殺天下人去在。</p>
</div>
<div class='div-commentary'><p style="margin-left:1em">續鼓山永云恁麼祗對滳水難消因甚別甑炊香飯。</p>
</div>
<div class='div-orig'><p>撫州踈山仁禪師因知事與造壽塔畢來白師云汝將多少錢與匠人知事云一切在和尚師云為將三文與伊為將兩文與伊為將一文與伊若道得與吾親造塔知事無語後有僧舉似大嶺<span class='note-inline'>(即羅山也)</span>嶺云還有人道得麼僧云未有人嶺云汝却回舉似踈山道大嶺云若將三文與伊和尚此生決定不得塔若將兩文與伊和尚與匠人共出一隻手若將一文與伊累他匠人眉鬚墮落僧回舉似師師具威儀遙望禮拜歎云將謂無人大嶺古佛放光射此間雖然如是也是臈月蓮花大嶺後聞乃云我與麼道也是龜毛長數丈。</p>
</div>
<div class='div-commentary'><p style="margin-left:1em">浮山遠云踈山以錐錐地大嶺用刀剜空雖然二古德錯下錐刀今時人亦難搆副何故後語中有捎有殺然雖如是河裏失錢河裏摝。</p>
<p style="margin-left:1em">續雪竇宗云說甚麼龜毛長數丈臘月蓮華盡是和衣草裏輥直饒向這裏分三列四說得倜儻分明祖師正眼未夢見在我當時若見踈山恁麼道只向道一文也無待他更說道理便與掀倒禪牀拆却壽塔教這老漢無依倚處為甚如此知恩方解報恩。</p>
</div>
<div class='div-orig'><p>師示眾云老僧咸通年巳前會得法身邊事咸通年巳後會得法身向上事雲門一日問承聞和尚道咸通年巳前會得法身邊事是不師云是門云如何是法身邊事師云枯椿如何是法身向上事師云非枯椿門云還許學人說道理也無師云許門云枯椿豈不是明法身邊事非枯椿豈不是明法身向上事師云是門云法身還該一切也無師云作麼生不該門指淨瓶云還該這箇麼師云闍黎莫向淨瓶邊會門乃作禮而退。</p>
</div>
<div class='div-commentary'><p style="margin-left:1em">續徑山杲云雲門禮拜不是好心。</p>
</div>
<div class='div-orig'><p>師因溈山示眾云行脚高士直須向聲色裏睡眠聲色裏坐臥始得師乃出問如何是不落聲色句溈山豎起拂子師云此是落聲色句溈山歸方丈師不契便辭香嚴云何不且住師云和尚與某甲無緣嚴云有何因緣不契試舉看師遂舉前話嚴云某甲有箇語師云道什麼嚴云言發非聲色前不物師云元來此中有人乃囑嚴云你向後有住處某甲却來相見遂去後溈山問嚴云問聲色話底矮闍黎在麼嚴云巳去也溈云曾舉向子麼嚴云某甲亦曾對他來溈云試舉看嚴云言發非聲色前不物溈云他道什麼嚴云他深肯溈山失笑云我將謂這矮子別有長處元來只在這裏此子向去若有住處近山無柴燒近水無水喫。</p>
</div>
<div class='div-commentary'><p style="margin-left:1em">續天童華云在今天下覓一箇言發非聲色前不物底正如掘地覓天何況更要會他溈山說話雖然切忌鑽龜打瓦。</p>
</div>
<div class='div-orig'><p>澧州欽山文邃禪師遊方時同雪峯巖頭憩一店上喫茶師乃云不會轉身通氣者今日不得喫茶巖云若與麼我今日定不得茶喫雪峯云某甲亦然師云這兩箇老漢話頭也不識巖云什麼處去師云布袋裏老鴉雖活如死巖頭退後云看看師云奯公且致存公作麼生峯畫一圓相師云不得不問巖笑云太遠生師云有口不得茶喫者多。</p>
</div>
<div class='div-commentary'><p style="margin-left:1em">續蔣山勤云欽山雖解轉身吐氣亦未有喫茶分何也話在。</p>
</div>
<div class='div-orig'><p>師因良禪客問一鏃破三關時如何師云放出關中主看良云與麼則知過必改師云更待何時良云好箭放不著所在便出師云且來闍黎良回首師把住云一鏃破三關即且致試與欽山發箭看良擬議師乃打七棒云且聽這漢疑三十年。</p>
</div>
<div class='div-commentary'><p style="margin-left:1em">同安察云良公雖發箭要且未中的有僧便問未審如何得中的安云關中主是什麼人其僧却舉似欽欽云良公若解與麼也免得欽山口雖然如是同安不是好心亦須看始得。</p>
</div>
<div class='div-orig'><p>師與巖頭雪峯同到德山師乃問天皇也與麼道龍潭也與麼道未審德山作麼生道山云汝試舉天皇龍潭底看師擬議山便打師被打歸延壽堂云是即是打我太煞巖頭云汝與麼他後不得道見德山。</p>
</div>
<div class='div-commentary'><p style="margin-left:1em">雪竇顯云諸德欽山置箇問端甚是奇特爭奈龍頭蛇尾汝試舉天皇龍潭底看以坐具便摵大丈夫漢捋虎鬚也是本分他既不能德山令行一半令若盡行雪峯巖頭總是涅槃堂裏漢。</p>
<p style="margin-left:1em">翠巖芝云欽山只顧其前不顧其後如今作麼生與欽山出氣。</p>
<p style="margin-left:1em">五祖戒云德山只解打死欽山不會打活欽山。</p>
<p style="margin-left:1em">溈山喆云德山門下草偃風行大溈不然待問未審和尚作麼生道劈脊便打且道德山是大溈是會麼橫按鏌鎁全正令太平寰宇斬癡頑。</p>
<p style="margin-left:1em">續天童華云宗師非具透關眼有格外機臨垂手之際又焉能辨其緇素只如德山令行一半雪竇還免得也無既不能免當時從德山門下過也是喫棒底漢還見德山麼驀拈拄杖卓一卓賊是小人。</p>
</div>
<div class='div-orig'><p>師陞堂豎起拳又伸掌云開即為掌五指叅差復握拳云如今為拳必無高下還有商量也無時有僧出眾豎起拳師云你秪是箇無開合漢。</p>
</div>
<div class='div-commentary'><p style="margin-left:1em">雪竇顯云我即不然乃豎起拳云握即為拳有高有下復開云開即成掌無黨無偏且道放開為人好把定為人好開也造車握也合轍若謂閉門造車出門合轍我也知你向鬼窟裏作活計。</p>
<p style="margin-left:1em">續蔣山勤云掌亦是手握亦是手商量箇什麼乃舉一足云展亦是脚收亦是脚無高無下不許商量且道與欽山是同是別。</p>
</div>
<div class='div-orig'><p>師與巖頭雪峯坐次洞山行茶來師乃閉眼洞云什麼處去來師云入定來洞云定本無門從何而入。</p>
</div>
<div class='div-commentary'><p style="margin-left:1em">老宿代云大有人與麼會。</p>
<p style="margin-left:1em">雪竇顯別云當時但指巖頭雪峯云與這兩箇瞌睡漢茶喫。</p>
</div>
<div class='div-orig'><p>師到浴室下見僧踏水車次遂放却來問訊師云幸自轆轆地轉何須却恁麼僧云不恁麼又爭得師云若與麼欽山眼堪作什麼也僧云作麼生是和尚眼師乃以手作撥眉勢僧云和尚又得與麼師云是是為我與麼便不得與麼僧無對師云索戰無功一場氣悶良久問僧云會麼僧云不會師云欽山為汝擔一半。</p>
<p>師因德山侍者來叅纔禮拜師把住云還甘欽山與麼也無侍者云某甲却悔久住德山今日無言可對師放却云一任你祗對者撥開胷云且聽某通氣一上師云德山門下即得這裏一點也用不著者云久委欽山不通人情師云累他德山眼目叅堂去。</p>
</div>
<div class='div-commentary'><p style="margin-left:1em">續徑山筞云殺人不問問人不殺撥胷吐氣彼此孟八直饒有始有終也是戽水相潑要識欽山與這僧麼李順王小破草鞋方十三李師囊破韈。</p>
</div>
<div class='div-orig'><p>師一日在殿上看花次有僧問訊師拈起花葉云是世界非世界從此去僧云秪此手中底從什麼處去師與一掌云手中底是什麼僧云因和尚所置累某甲喫摑師云若與麼我還汝一摑將面近前僧云欽山與麼端正師云世界還有過我者也無僧云有師云誰僧提起袈裟角云空劫巳前誰人辨得師云除却汝未有人敢與麼僧以袖遮面而去師云空招此患僧云苦苦師云如今不苦更待何時良久云汝且道苦在甚麼處僧無語師云雷聲甚大雨點全無。</p>
<p>師去看巖頭住菴人事了問師兄在此住持二時齋粥作麼生巖云每日受張四郎宅供養極是難消師云師兄受張四郎供養他時後日去他家作男作女巖以手作拳安於頭上師云與麼則向頂[寧*頁]上生去也巖便喝師又云何如生取文邃去好巖又喝云我見汝三二十年鼓兩片皮直至如今猶作這箇去就便喝出張四郎却共師歸宅師乃垂淚云三十年同行有佛法不向文邃道至半夜又去敲門巖云阿誰師云文邃巖云這偷兒鬼去師云師兄師兄有佛法不向某甲道且乞師兄慈悲巖便開門為他說細大法門方得安樂再迴澧州住示眾橫按拄杖在膝顧視云有麼有麼若無欽山唱菩薩蠻去也囉囉哩哩便下座。</p>
<p>師初入洞山山問什麼處來師云大慈來山云還見大慈麼師云見山云色前見色後見師云非前後見山默置師乃云某甲離師太早不盡師意。</p>
<p>京兆華嚴休靜禪師在洛浦作維那因普請白椎云上間般柴下間鋤地時首座便問聖僧作麼生師云當堂不正坐那赴兩頭機。</p>
</div>
<div class='div-commentary'><p style="margin-left:1em">續泐潭凖云也好箇消息華嚴和尚雖解臨時對答應用不失其冝只解順水撐舩不解逆風把柂當時若是凖上座即不然纔見首座云聖僧作麼生便打一槌云大眾普請罷首座當出院謹白諸禪德且道因什麼如此不見道一朝權在手看取令行時。</p>
</div>
<div class='div-orig'><p>師在洞山時問學人未見理路未免情識洞山云汝還見理路也未師云無理路洞云什麼處得情識來師云學人實問洞云與麼須向萬里無寸草處立師云無寸草處還許立也無洞云直須與麼去。</p>
<p>台州幽棲道幽禪師一日斂鐘上堂大眾纔集乃問什麼人打鐘僧云維那師云近前來僧便近前師遂打一掌却歸方丈。</p>
<p>高安白水本仁禪師示眾云尋常不欲向聲前句後鼓弄人家男女何故且聲不是聲色不是色時有僧問如何是聲不是聲師云喚作色得麼如何是色不是色師云喚作聲得麼僧作禮師云且道為汝說答汝話若人辨得有箇入處。</p>
</div>
<div class='div-commentary'><p style="margin-left:1em">雪竇顯云本仁也甚奇怪要且貪觀天上既非聲前句後且作麼生入。</p>
<p style="margin-left:1em">大溈秀云本仁只知橫千不會豎百如何是聲不是聲莫逐音響如何是色不是色莫逐青黃且從伊向聲前句後覓箇安身自然別有生涯。</p>
</div>
<div class='div-orig'><p>師謂鏡清云時寒不易道者清云不敢師云還有臥單也無清云設有也無展底工夫師云直饒道者滴水氷生亦不干他事清云滴水氷生事不相涉師云是清云此人意作麼生師云此人不落意清云不落意此人聻師云高高山頂無可與道者㗖啄。</p>
<p>益州北院通禪師在夾山見示眾云坐斷主人翁不落第二見師乃出眾云須知有一人不合伴夾云猶是第二見師乃掀倒禪牀夾云老兄作麼生師云待某甲舌頭爛即向和尚道。</p>
<p>師問夾山目前無法意在目前不是目前法非耳目之所到豈不是和尚語夾云是師乃掀倒禪牀叉手而立夾山起來打一拄杖師便下去。</p>
</div>
<div class='div-commentary'><p style="margin-left:1em">法眼益云是他掀倒禪牀何不便去須待夾山打一棒了去意在什麼處。</p>
</div>
<div class='div-orig'><p>越州乾峯和尚上堂云法身有三種病二種光一一透得始是好手須知臨時更有一竅時雲門出眾云菴內人為甚不見菴外事師呵呵大笑雲門云猶是學人疑處師云子是甚麼心行門云也要和尚相委悉師云若與麼始得穩坐雲門應諾諾。</p>
</div>
<div class='div-commentary'><p style="margin-left:1em">雪竇顯云若明得褒貶句未必善因而招惡果。</p>
<p style="margin-left:1em">續昭覺勤云動絃別曲問一知十手搦手擡以膠投漆菴內不見菴外無孔鐵鎚不會人生相識貴知音水入水兮金博金。</p>
<p style="margin-left:1em">溈山果云乾峯平地生堆韶陽因風起浪雖然合水和泥千古叢林榜樣既是合水和泥為甚麼是叢林榜樣不入洪波裏爭見弄潮人。</p>
<p style="margin-left:1em">天童覺云坐著病在膏肓用著光不透脫直饒縱橫十字圓轉一機也未知有向上一竅在還得穩坐地麼到頭霜夜月任運落前溪。</p>
</div>
<div class='div-orig'><p>師示眾云舉一不得舉二放過一著落在第二雲門出眾云昨日有人從天台來却往徑山去師云明日不得普請便下座。</p>
</div>
<div class='div-commentary'><p style="margin-left:1em">雪竇顯云諸德雲門老只解一手擡不能一手搦還有共相著力底麼試露爪牙看。</p>
<p style="margin-left:1em">雲居元云此語眾中商量甚多會者極少乾峯夢裏合眼跳黃河覺來身在牀上雲門醉後扶人倒上樹醒來只在座中二人打作一團至今分踈不下若人知得落處許你解空第一。</p>
<p style="margin-left:1em">溈山喆云乾峯善唱雲門善拍唱拍相隨風清古格還有知音者麼一堂風冷淡千古意分明。</p>
<p style="margin-left:1em">續瑯瑘覺云路遙知馬力歲久見人心。</p>
<p style="margin-left:1em">育王璉云舉一黑如漆舉二全不是且道作麼生良久云城東打鼓城西響園內華開園外春。</p>
<p style="margin-left:1em">護國元云道頭知尾告往知來若非彼此共知又安向這裏共出一隻手是即是爭奈猶欠一著在。</p>
<p style="margin-left:1em">徑山杲云乾峯洗面摸著鼻雲門喫飯咬著砂二人驀地相逢著元來却是舊怨家雖然如是只許老胡知不許老胡會又云彼此揚家醜賴遇無傍觀者。</p>
<p style="margin-left:1em">育王光云眼親手辯彼此作家檢點將來猶欠一著在鴻福即不然舉一不得舉二放過一著落在第二忽有人出劈脊便打何故擊碎髑髏消息盡從教大地黑漫漫。</p>
</div>
<div class='div-orig'><p>師因僧問十方薄伽梵一路涅槃門未審路頭在什麼處師以拄杖畫云在這裏後僧請益雲門門拈起扇子云扇子[跳-兆+孛]跳上三十三天築著帝釋鼻孔東海鯉魚打一棒雨似盆傾會麼。</p>
</div>
<div class='div-commentary'><p style="margin-left:1em">雪竇顯代僧便喝又有僧請益長慶慶云問取堂中第二座雪竇代僧云錯尋有僧問雪竇竇云墮坑落壍又自代云作賊人心虛。</p>
<p style="margin-left:1em">黃龍南云乾峯一期指路曲為初機雲門乃通其變故使後人不倦。</p>
<p style="margin-left:1em">大溈秀云今古盡道乾峯安居祖師之堂開後人之徑路殊不知乾峯老漢被這僧一問直得手忙脚亂諸德且道譊訛在甚處良久云不在水兮不在山只在人心返覆間。</p>
<p style="margin-left:1em">東林總云有一古德道乾峯搖頭雲門擺尾這僧只是箇撞露柱漢脚跟下透過也不知便謂東家點燈西家暗坐龍銜海寶游魚不顧山僧今日不可也隨波逐浪臨危悚人殊不知大小乾峯雲門俱被這僧勘破且道什麼處是勘破處良久云多時雨水不及曬㫰。</p>
<p style="margin-left:1em">續寶峯文云乾峯與麼道還夢見也未若是老僧則不然十方薄伽梵一路涅槃門未審路頭在甚麼處劈脊便棒却問他路頭在甚麼處待伊擬開口熱喝出去更有箇雲門折脚老比丘不分緇素不辯邪正拈起扇子云云似這般和泥合水漢糞掃堆頭埋却十箇五箇有什麼過阿呵呵樂不樂足不足而今幸對山青水綠年來是事一時休信任身心懶拘束大眾休瞌睡好。</p>
<p style="margin-left:1em">黃龍清云若向乾峯句中會去正是死句坐殺闍黎若向雲門語下承當業識忙忙隨波逐浪既不許雲門語下承當畢竟向甚處會諸人還知落處麼自古上賢猶不識造次凡流豈可明。</p>
<p style="margin-left:1em">南華昺云乾峯曲盡慈悲當機提掇雲門巧開方便覿面發機直得枯木生花冷灰騰焰且道東海鯉魚打一棒雨似盆傾明什麼邊事因風吹火用力不多。</p>
<p style="margin-left:1em">溈云泰云把定乾坤眼綿綿不漏[糸*系]毫游戲諸塵中的的全彰妙用穩密處三界顯露孤危處八面坦平須彌山上走馬日本國裏藏身即不問你且道路頭在什麼處或若總道在這裏我也知你在鬼窟裏作活計。</p>
<p style="margin-left:1em">徑山琰云唱愈高和愈峻還他二老若是十方薄伽梵一路涅槃門總未踏著在。</p>
<p style="margin-left:1em">靈隱嶽云乾峯也是釘椿搖櫓。</p>
</div>
<div class='div-orig'><p>洛京白馬遁儒禪師問僧名什麼僧云覓箇名字了不可得師云自是老僧不識好惡僧云幾人於此亡言師云灼然是作家僧云須是和尚眼始得師云闍黎聻僧拂袖而出師召闍黎僧回首師云苦屈之詞不妨難吐。</p>
<p>明州天童咸啟禪師因僧問學人卓卓上來請師的的師云我這裏一屙便了有什麼卓卓的的僧云和尚與麼答話更買草鞋行脚好師云近前來僧近前師云只如老僧與麼祗對過在什麼處僧無對師便打。</p>
</div>
<div class='div-commentary'><p style="margin-left:1em">續天童華云啟禪師故是本分鉗鎚塞斷新天童口未得在這僧雖深入閫域要且未具透關眼。</p>
</div></div>
<p class='juan'>宗門綂要續集卷第十三</p>
<div class='div-w'>
<p class='h1'>音釋</p>
<div class='div-note'>醭<p style="margin-left:1em"><span class='note-inline'>(普木切白醭也)</span>。</p>
舁<p style="margin-left:1em"><span class='note-inline'>(羊諸切共舉也)</span>。</p>
荐<p style="margin-left:1em"><span class='note-inline'>(才甸切)</span>。</p>
羚<p style="margin-left:1em"><span class='note-inline'>(音零與羚同羊名)</span>。</p>
輥<p style="margin-left:1em"><span class='note-inline'>(古本切)</span>。</p>
椿<p style="margin-left:1em"><span class='note-inline'>(株江切杙也)</span>。</p>
矮<p style="margin-left:1em"><span class='note-inline'>(倚蟹切矬也)</span>。</p>
奯<p style="margin-left:1em"><span class='note-inline'>(許活切)</span>。</p>
屙<p style="margin-left:1em"><span class='note-inline'>(烏何切)</span>。</p>
</div></div>
</div><!-- end of div[@id='body'] -->
</body></html>