<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門統要正續集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu63' />
<p class='juan'>宗門綂要續集卷第十七　　　　　傾九</p><p class="byline">宋建溪沙門宗永集元建康保寧禪寺住持沙門清茂續集</p>
<div class='div-other'><a id='mulu64' />
<p class='h1'>青原下第七世</p>
<div class='div-orig'><p>漳州羅漢桂琛禪師<span class='note-inline'>(嗣玄沙備)</span>問僧甚處來僧云秦州來師云將得什麼物來僧云不將得物來師云汝為什麼對眾謾語僧無對師却問云秦州豈不是出鸚鵡僧云鸚鵡出在隴西師云也不較多。</p>
</div>
<div class='div-commentary'><p style="margin-left:1em">溈山喆云這僧新從秦州來為什麼道對眾謾語要會麼作客慇懃帶累主人拖泥涉水。</p>
</div>
<div class='div-orig'><p>師與長慶保福入州見牡丹花障子福云好一朵牡丹花慶云莫眼花師云可惜一朵花。</p>
</div>
<div class='div-commentary'><p style="margin-left:1em">報慈遂云三尊宿語還有親踈也無只如羅漢與麼道落在什麼處。</p>
<p style="margin-left:1em">續黃龍心云據此三人見處一人超佛越祖一人自利利他一人謾巳却問僧你道自謾底是誰僧云莫眼花師云此去更深夜靜逈絕無人處更去共伊商量始得。</p>
</div>
<div class='div-orig'><p>師問僧你在昭慶有什麼異聞底事試舉看僧云不敢錯舉師云真實底事作麼生僧云和尚因什麼如此師云汝話墮也。</p>
<p>師因同中塔侍玄沙次沙乃打中塔一棒云就名就體中塔不對沙乃問師云作麼生會師云這僧著一棒不知來處。</p>
<p>師因為玄沙作忌齋請報恩和尚喫藥石報恩看供養位不見有真遂問師還有真麼師以手揖云看恩云元來無真師云大似不看相似。</p>
<p>師因玄沙問三界唯心汝作麼生會師指椅子云和尚喚這箇作什麼沙云椅子師云和尚不會三界唯心沙云我喚這箇作竹木汝喚作什麼師云某甲亦喚作竹木沙云盡大地覓一箇會佛法底人不可得。</p>
<p>師見僧來乃豎起拂子示之僧便作禮師云你見箇什麼便作禮僧云謝和尚指示師便打云見我豎起拂子便道謝和尚指示見我每日掃牀掃地為甚不道謝和尚指示。</p>
<p>師一日插田次見僧新到乃問從甚處來僧云南州來師云彼中近日佛法如何僧云商量浩浩地師云爭如我這裏栽田博飯喫僧云爭奈三界何師云喚什麼作三界。</p>
</div>
<div class='div-commentary'><p style="margin-left:1em">溈山喆云清貧長樂濁富多憂。</p>
</div>
<div class='div-orig'><p>師問僧甚處來僧云南方師云南方知識有何言句示徒僧云彼中道金屑雖貴眼裏著不得師云我道須彌在你眼裏。</p>
</div>
<div class='div-commentary'><p style="margin-left:1em">翠巖芝云且道地藏還免得這僧麼。</p>
</div>
<div class='div-orig'><p>師因修山主悟空法眼三人到院阻兩雪向火次師附爐乃問山河大地與上座自<span class='corr'>己</span>是同是別修云別師豎兩指修云同師亦豎兩指便去。</p>
<p>師問保福僧彼中佛法如何示人僧云保福有時示眾云塞却你眼教你覻不見塞却你耳教你聽不聞坐却你意根教你分別不得師云吾問你我不塞你眼見箇什麼不塞你耳你聞箇什麼不坐你意根你作麼生分別僧於言下有省。</p>
<p>福州安國慧球禪師問了院主先師道盡十方世界是箇真實人體你還見僧堂麼主云和尚莫眼花師云先師遷化肉猶暖在。</p>
<p>師示眾云我此間粥飯因緣然與兄弟舉唱終是不常如今欲得省要却是山河大地舉明其事却常亦能究竟若從文殊門入者一切有為土木瓦礫悉皆助你發機若從觀音門入者一切善惡音響乃至蝦䗫曲蟮為你舉揚若從普賢門入者不動步而到我今以此三門助汝方便如將一隻折筯攪大海水令彼魚龍知水為命離水一分魚龍不全性命還會麼若無智眼而審之任你百般善巧不為究竟<span class='note-inline'>(先大慈話亦同此)</span>。</p>
</div>
<div class='div-commentary'><p style="margin-left:1em">瑯瑘覺云雖是善因而招惡果。</p>
<p style="margin-left:1em">續保寧勇云大眾東西南北四維上下[祝/土]著磕著不覺不知過在什麼處良久云紅粉易成端正女無錢難作好兒郎。</p>
<p style="margin-left:1em">薦福行云若據山僧檢點安國自<span class='corr'>己</span>性命亦未知落處在這裏一隻折筯也不消得莫有虎口奪飡者麼若無山僧不免向灸瘢上更下一燋去也拍禪牀下座。</p>
<p style="margin-left:1em">東禪觀云安國一時嚼飯餵嬰兒不知傍觀惡心。</p>
</div>
<div class='div-orig'><p>泉州昭慶法因禪師<span class='note-inline'>(嗣長慶稜)</span>師作桶頭常與眾僧語話一日長慶入寮見乃云尓每日口嘮嘮作什麼師云一日不作一日不食慶云與麼則磨弓錯箭去師云專待尉遲來慶云尉遲來後如何師云待伊筋骨徧地眼睛突出慶便出去。</p>
<p>福州報慈光雲禪師因閩王問報慈與神泉相去近遠師云若說近遠不如親到却問大王日應千差是什麼心王云什麼處得心來師云豈有無心者王云那邊事作麼生師云請向那邊問王云大師謾別人即得。</p>
<p>師問僧近離甚處僧云臥龍師云在彼多少時僧云經冬過夏師云龍門無宿客為甚在彼許多時僧云獅子窟中無異獸師云汝試作師子吼看僧云若作師子吼即無和尚師云念汝新到放汝三十棒。</p>
</div>
<div class='div-commentary'><p style="margin-left:1em">雪竇顯云奇怪諸禪德若平展則兩不相傷據令則彼此俱嶮還檢點得麼。</p>
</div>
<div class='div-orig'><p>婺州報恩曉悟寶資禪師因僧問波騰鼎沸起必全真未審古人意如何師乃叱之僧云與麼則非次也師云你話墮也又云我話亦墮汝作麼生僧無對。</p>
<p>新羅龜山和尚因僧舉裴相國問僧看什麼經僧云無言童子經國云有幾卷僧云兩卷國云既是無言為什麼却有兩卷僧無對師代云若論無言非唯兩卷。</p>
<p>泉州王延彬太尉因入佛殿指鉢盂問殿主這箇是什麼鉢主云藥師鉢尉云只聞有降龍鉢主云待有龍即降尉云忽遇拏雲[穫-禾+爪]浪來又作麼生主云他亦不顧尉云話墮也。</p>
</div>
<div class='div-commentary'><p style="margin-left:1em">玄沙備云盡你神力走向什麼處去。</p>
<p style="margin-left:1em">保福展云歸依佛法僧。</p>
<p style="margin-left:1em">百丈常作覆鉢勢。</p>
<p style="margin-left:1em">雲門偃云他日生天莫孤負老僧。</p>
<p style="margin-left:1em">溈山喆云殿主只知瞻前不知顧後太尉神威既逞殿主鉢盂猶覆大溈當時若見他道拏雲[穫-禾+爪]浪來時如何托起鉢盂道盡汝神力直饒八大龍王來也只得振威斥愬。</p>
</div>
<div class='div-orig'><p>太尉因長慶舉似雪峯曾豎拂示僧其僧便出去若據此僧合喚轉與一頓棒尉云和尚是什麼心行慶云洎合放過。</p>
<p>太尉因到昭慶煎茶次時朗上座與明昭把銚忽飜却茶銚尉見乃問上座茶鑪下是什麼朗云捧鑪神尉云既是捧鑪神為什麼飜却茶銚朗云事官千日失在一朝尉拂袖便去明昭云朗上座喫却昭慶飯了却向江外打野榸朗云上座作麼生昭云非人得其便。</p>
</div>
<div class='div-commentary'><p style="margin-left:1em">雪竇顯云當時但踏倒茶鑪。</p>
<p style="margin-left:1em">溈山喆云王太傅大似相如奪璧怒髮衝冠明昭也是忍俊不禁難逢快便大溈若做朗上座當時見問但呵呵大笑何故見之不取千載難追。</p>
</div>
<div class='div-orig'><p>福州永隆彥端禪師<span class='note-inline'>(嗣安國[啗-口+王])</span>一日陞堂眾集從座而起作舞謂眾云會麼良久云山僧不捨道法而現凡夫事作麼不會。</p>
<p>泉州昭慶省僜禪師<span class='note-inline'>(嗣保福展)</span>因保福入殿覩佛像乃舉手問師佛與麼意作麼生師云和尚也是橫身福云一橛我自取師云和尚非唯橫身福然之。</p>
<p>漳州報恩道熈禪師曾與保福送書往泉州王太尉處尉問漳南和尚近日還為人也無師云若道為人即屈著和尚若道不為人又屈太尉尉云道取一句待鐵牛能囓草木馬解含煙師云某甲惜口喫飯尉良久又問驢來馬來師云驢馬不同途尉云爭得到這裏師云謝太尉領話。</p>
<p>韶州白雲子祥禪師<span class='note-inline'>(嗣雲門偃)</span>問僧不壞假名而談實相作麼生僧云這箇是椅子師以手撥云與我拈鞋袋來僧無語師云這虛頭漢後雲門聞乃云須是他始得。</p>
<p>岳州巴陵顥鑑禪師因雲門舉雪峯云開却門達磨來也意作麼生師云築著和尚鼻孔門云脩羅王惡發打須彌山一摑[跳-兆+孛]跳上梵天報帝釋為什麼却去日本國裏藏身師云莫恁麼心行好門云汝道築著又作麼生。</p>
<p>師問僧遊山來為佛法來僧云清平世界說什麼佛法師云好箇無事底禪客僧云早是多事也師云上座去年在此過夏了僧云不曾師云與麼則先來不相識下去。</p>
<p>隨州智門師寬禪師因遊山迴首座與眾出松行接座云和尚遊山巇嶮不易師拈拄杖云全得這箇力座乃進前奪却拋向一邊師放身便倒大眾遂進前扶起師拈拄杖一時趂散回顧侍者云向你道全得這箇力。</p>
</div>
<div class='div-commentary'><p style="margin-left:1em">黃龍南云明教雖然會起會倒不覺弄巧成拙。</p>
</div>
<div class='div-orig'><p>師一日訪白兆兆云老僧有箇木魚頌師云請舉兆云伏惟爛木一橛佛與眾生不別若以杖子擊著直得凡聖路絕師云此頌有成[社-土+(虎-儿+几)]無成[社-土+(虎-儿+几)]兆云無成[社-土+(虎-儿+几)]師云佛與眾生不別[吃-乙+小]左右侍僧救云有成[社-土+(虎-儿+几)]師云直得凡聖路絕[吃-乙+小]當時白兆一眾失色。</p>
<p>師因戒和尚初叅乃問諸方言教即不問不涉泥水一句道將來戒云話墮也師云拖泥帶水漢戒云和尚幸是大人師云這禿釘子叅堂去。</p>
<p>襄州洞山守初禪師到雲門門問近離甚處師云查渡夏在甚處師云湖南報慈門云甚時離彼中師云八月二十五門云放汝三頓棒師明日却上問訊昨日蒙和尚放三頓棒不知過在甚處門云飯袋子江西湖南便與麼去師於言下有省遂云他時異日向無人煙處卓箇菴子不畜一粒米不種一莖菜接待十方往來善知識盡與伊抽釘拔楔拈却膱脂帽子脫却鶻臭布衫教伊灑灑地作箇明眼衲僧豈不俊哉快哉雲門云飯袋子身如椰子大開得許大口。</p>
</div>
<div class='div-commentary'><p style="margin-left:1em">雪竇顯云雲門氣宇如王拶著便氷消瓦解當時若據令而行子孫也未到斷絕。</p>
<p style="margin-left:1em">白雲端云大小雲門被洞山一問直得額頭汗出口裏膠生。</p>
<p style="margin-left:1em">續保寧勇別雲門後語云這瞎漢將謂你是箇人便打。</p>
<p style="margin-left:1em">天童傑云雲門放去太奢[(冰-水+〡)*ㄆ]來太儉末後慇懃何不與他本分草料致令和泥合水洞山恁麼悟去也是杓卜聽虛聲。</p>
<p style="margin-left:1em">靈隱嶽云諸方盡謂父子投機啐啄同時殊不知雲門正令不行却向草窠裏輥致令洞山打失鼻孔直至于今無摸索處。</p>
</div>
<div class='div-orig'><p>師問僧甚處來僧云汝州師云此去多少僧云七百師云踏破幾緉草鞋僧云三緉師云甚處得錢買僧打笠子師云叅堂去僧應諾而去。</p>
<p>韶州雙峯竟欽禪師示眾云進一步即迷理退一步即失事饒你一向兀然立又同無情時有僧問如何得不同無情去師云動轉施為僧云如何得不迷理失事去師云進一步退一步僧便作禮師云向來有人與麼會老僧不肯伊僧云請和尚直指師便打出。</p>
</div>
<div class='div-commentary'><p style="margin-left:1em">續昭覺勤云如鷹拏雀似鶻提鳩細中之細妙中之妙進一步不迷理退一步不失事所謂恁麼中不恁麼不恁麼中却恁麼就中是末後一著光前絕後。</p>
</div>
<div class='div-orig'><p>靳州北禪悟空寂禪師問僧甚處來僧云黃州師云在什麼院僧云資福師云福將何資僧云兩重公案師云爭奈在北禪手裏何僧云在和尚手裏即[(冰-水+〡)*ㄆ]取師便打僧不甘師隨後趂出。</p>
</div>
<div class='div-commentary'><p style="margin-left:1em">雪竇顯云奇怪宛有超師之作還知這僧麼只解貪前不能顧後若在雪竇手裏棒折也未放在。</p>
</div>
<div class='div-orig'><p>深明二上座<span class='note-inline'>(即奉先清涼二禪師)</span>因聞僧問法眼如何是色眼豎拂子或云雞冠花或云貼肉汗衫二師特特而去遂問承和尚有三種色語是不眼云是深云鷂子過新羅便歸眾其時李後主在座下不肯乃白法眼云來晨為置茶筵寡人請此二人重新問話明日李主置茶筵仍備綵帛一箱劒一口語二師云今日請上座重新問話若問得是奉賞雜綵若問不是只賜一劒法眼於是陞座深乃出問今日奉勑問話師還許也無眼云許深云鷂子過新羅便捧綵而去眾一時散法燈作維那不肯乃打鐘集眾僧堂前勘辯問云承聞二上座在雲門會下多時有什麼奇特因緣請舉一兩則來商量看深云古人道白鷺下田千點雪黃鶯上樹一枝花維那作麼生商量法燈擬議深乃打一坐具便歸眾。</p>
<p>二師因到淮河見人牽網有鯉魚透出深云明兄俊哉一似箇衲僧明云雖然如此爭似當初不撞入網羅好深云明兄你欠悟在明至半夜方省。</p>
<p>益州香林澄遠禪師在眾日普請鋤草次有一僧云看俗家失火師云那裏失火僧云不見那師云不見僧云這瞎漢是時一眾皆言遠上座敗闕智門寬和尚後聞舉嘆云須是我遠兄始得。</p>
<p>漳州保福清豁禪師<span class='note-inline'>(嗣睡龍溥)</span>因僧問家貧遭劫時如何師云不能盡底去僧云為什麼不盡底去師云賊是家親僧云既是家親為什麼飜成家賊師云內既無應外不能為僧云忽然捉敗功歸何所師云賞亦未曾聞僧云恁麼則勞而無功師云功即不無成而不取僧云既是成功為什麼不取師云不見道太平本是將軍致不許將軍見太平<span class='note-inline'>(或與曹山語同)</span>。</p>
</div>
<div class='div-commentary'><p style="margin-left:1em">續徑山杲云[糸*系]來線去弄精魂。</p>
</div>
<div class='div-orig'><p>婺州明昭德謙禪師<span class='note-inline'>(嗣羅山閑)</span>在泉州昭慶大殿上指壁間畫問僧云那箇是什麼神僧云護法善神師云會昌沙汰時向甚處去來僧無對師却令僧問演侍者演云汝什麼劫中遭此難來其僧復舉似師師云直饒演上座他後聚一千眾有什麼用處僧乃作禮請師別語師云什麼處去也。</p>
<p>師問國泰[啗-口+王]和尚云古人道俱胝只念三行呪便得名超一切人作麼生與他拈却三行呪便得名超一切人國泰豎起一指師云不因今日爭識得瓜州客。</p>
</div>
<div class='div-commentary'><p style="margin-left:1em">續泐潭清云明昭只識得瓜州客且不識國泰直饒識得國泰也未夢見俱胝老在保寧勇代與一掌。</p>
</div>
<div class='div-orig'><p>師到昭慶有度上座問云羅山尋常道諸方盡是麨飯唯有羅山是一味白飯兄從羅山來乃展手云白飯請些子師打兩掌度云將謂是白飯元來也是麨飯師云癡人棒打不死度夜間舉似諸禪客次師近前云不審度云今日便是這箇上座[啗-口+王]上座云不用下掌就裏許作麼生道師云就裏許也道道[啗-口+王]無對師云是汝諸人一時縛作一束倒卓向尿躂下明日相見珍重。</p>
<p>師到雙巖巖覩師風彩特異乃云某甲致一問問闍黎若道得便舍院與闍黎住若道不得即不舍金剛經云一切諸佛及諸佛法皆從此經出且道此經是何人說師云說與不說拈向那邊著只如和尚決定喚什麼作此經巖無對師却舉經云一切賢聖皆以無為法而有差別此則以無為法為極則憑何而有差別且如差別是過不是過若是過一切賢聖盡有過若不是過決定喚什麼作差別巖亦無對師云雪峯道底。</p>
<p>師到泉州坦長老處坦云夫叅學一人所在亦須到半人所在亦須到師便問一人所在即不問作麼生是半人所在坦無對後却令小師問師師云汝欲識半人麼也只是弄泥團漢。</p>
<p>師會下有僧去住菴一年後却來禮拜師云古人道三日不相見莫作舊時看乃撥開胷云你道我這裏有幾莖蓋膽毛僧無語師却問你什麼時離菴僧云今日早朝師云來時折脚鐺子分付與阿誰僧又無語被師喝出。</p>
<p>師因清八路舉仰山插鍬話問古人意在插鍬處叉手處師云清上座清應諾師云還曾夢見仰山麼清云不要上座下語秖要商量師云若要商量堂頭自有五百人老師在。</p>
<p>師因迅菴主在高司徒宅見掛彌勒㡧子師指彌勒佛喚云菴主主應諾師云這漢還徹也未主無語師云黃連和根煑也未是苦後國泰代但合掌云善哉善哉師云和尚與他隣舍住菴即得。</p>
<p>師在昭慶因普請去王太傅宅取木佛傅乃問大眾云忽遇丹霞又作麼生眾無語師當時提起向頂上云也要分付著人。</p>
<p>師一日去保寧於中路逢見保寧師便問兄是道伴中人乃自點鼻頭云這箇閡塞我不可徹與我拈却少時得麼寧云和尚有來多少時師云噫洎賺我踏却一緉草鞋便轉國泰代云非但某甲諸佛亦不奈何師云因什麼以巳妨人。</p>
<p>師在疾一日國泰深和尚來問候侍者通報云深師叔來師乃令請深纔入方丈師便云阿㖿阿㖿深師叔救取老僧深云和尚有什麼救處師舉頭一覷云咦眼子烏㖀㖀地依前是舊時深上座乃回身面壁更不相見。</p>
</div>
<div class='div-commentary'><p style="margin-left:1em">續徑山印云明昭若不轉身面壁有甚面目見國泰一疾尚不奈何豈況出入生死。</p>
</div>
<div class='div-orig'><p>師病愈往國泰深乃領眾出接至門首師乃指金剛云這兩箇漢在這裏作什麼深揎拳作金剛勢師云殿裏黃面老子笑你。</p>
<p>師叅勝光和尚纔跨門光便垂足師云伎倆巳足拂袖便下。</p>
<p>師在婺州智者寺為第一座尋常不受淨水主事云不識觸淨淨水也不肯受師下牀拈起淨缾云這箇是觸是淨主事無語師乃撲破淨缾。</p>
<p>西川慧禪師謁台州勝光和尚值光在繩牀上坐師直到身邊叉手立光問什麼處來師云猶待答話在便下去光乃拈拂子下僧堂前見師提起拂子問云闍黎喚這箇作什麼師云敢死喘氣光低頭便歸方丈。</p>
<p>師初叅羅山纔禮拜起山云甚處來師云遠離西蜀近發開元却近前云即今事作麼生山揖云喫茶去師擬議間山云秋氣稍暖出去師到法堂上自嘆云我在西川峩眉山脚下拾得一隻蓬蒿箭擬撥亂天下今日到福建道陳老師寨裏弓折箭盡去也休休山明日陞堂師又出問豁開戶牖當軒者誰山便喝師無對山云羽毛未備翼稍未全且去。</p>
<p>鄂州黃龍誨機禪師<span class='note-inline'>(嗣玄泉彥)</span>甞問巖頭如何是祖師西來意頭云汝還解救餈麼師云解頭云且救餈去師後到玄泉又問如何是西來意泉拈起一莖皂角云會麼師云不會泉放下作洗衣勢師便禮拜云將知佛法無別泉云汝見什麼道理師云某甲曾問巖頭師翁頭云汝還解救餈麼也只是解黏和尚提起皂角亦是解黏所以道無別泉呵呵大笑師因此忽然信入。</p>
</div></div>
<p class='juan'>宗門綂要續集卷第十七</p>
<div class='div-w'>
<p class='h1'>音釋</p>
<div class='div-note'>椅<p style="margin-left:1em"><span class='note-inline'>(於蟻切)</span>。</p>
覰<p style="margin-left:1em"><span class='note-inline'>(七慮切伺視也)</span>。</p>
餵<p style="margin-left:1em"><span class='note-inline'>(於偽切飤也)</span>。</p>
[穫-禾+爪]<p style="margin-left:1em"><span class='note-inline'>(俱縛切)</span>。</p>
銚<p style="margin-left:1em"><span class='note-inline'>(徒弔切)</span>。</p>
榸<p style="margin-left:1em"><span class='note-inline'>(舊音卓皆切枯木根也)</span>。</p>
僜<p style="margin-left:1em"><span class='note-inline'>(部鄧切)</span>。</p>
㖀<p style="margin-left:1em"><span class='note-inline'>(音律)</span>。</p>
黏<p style="margin-left:1em"><span class='note-inline'>(尼占切相著也)</span>。</p>
</div></div>
</div><!-- end of div[@id='body'] -->
</body></html>