<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門統要正續集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu59' />
<p class='juan'>宗門綂要續集卷第十五　　　　　傾七</p><p class="byline">宋建溪沙門宗永集元建康保寧禪寺住持沙門清茂續集</p>
<div class='div-other'><a id='mulu60' />
<p class='h1'>青原下第六世</p>
<div class='div-orig'><p>洪州同安常察禪師<span class='note-inline'>(嗣九峯虔)</span>因僧叅遶禪牀一帀振錫一下云凡聖不到處請師道師鳴指一下僧云奇哉同安嚇得忘前失後師云闍黎發足甚處僧便珍重師云五湖衲子一錫禪人未到同安不妨疑著僧云近見不如遠聞師云貪他一盃酒失却滿舩魚。</p>
</div>
<div class='div-commentary'><p style="margin-left:1em">續昭覺勤云全軍隊伍馬步相叅兩陣交鋒不妨奇特爭奈二俱失利具眼底試辯看。</p>
<p style="margin-left:1em">何山珣云奮大用發大機明來暗合平坦嶮巇彼既殺活拄杖我即綿裏秤鎚縱使諸方眼目難斷箇是箇非畢竟如何堪笑一枝無孔笛主賔顛倒兩頭吹。</p>
</div>
<div class='div-orig'><p>師問僧甚處來僧云五臺師云還見文殊麼僧展兩手師云展手頗多文殊誰覩僧云氣急殺人師云不覩雲中鴈焉知沙塞寒僧云遠趨丈室乞師一言師云孫臏門下徒話鑽龜僧云名不浪施師云喫茶去僧便珍重師云雖得一場榮刖却一雙足。</p>
<p>師因有僧叅乃問甚處來僧云江西師云江西法道與此間如何僧云賴遇問著某甲若問別人即禍生師云老僧適來造次僧云某甲不是孾兒徒用止啼黃葉師云傷鱉恕龜殺活由我僧又問久造玄微如何洞曉師云老僧耳背分明問將來僧云快鷂不打籬邊雀師云暗中臨鏡誰辯妍媸僧云向上機關如何洞曉師云何必僧云休休師云始解乘舟擬跨劒水。</p>
</div>
<div class='div-commentary'><p style="margin-left:1em">續昭覺勤云宗師家握佛祖鉗鎚理當即行不留眹迹這僧既上門上戶更說什麼傷鱉恕龜劈脊便棒何故重賞之下必有勇夫。</p>
</div>
<div class='div-orig'><p>師一日遊山次大眾隨之師云堦前翠竹砌下黃花古人道真如般若同安即不然時有僧云古人也好和尚師云不貪香餌味可謂碧潭龍僧云諸方眼目不怪陶潛師云闍黎閉目中秋坐却笑月無光僧云堦前翠竹砌下黃花又作麼生師云安南未伏塞北那降僧禮拜師云名稱普聞。</p>
<p>師問僧近離甚處僧云太原師云太原近日法道如何僧云只見雲隨日出水逐波生不知太原法道如何師云豈不是離太原乎僧云苦苦師云不覩海雲色微覺旱雷聲僧云以金易鍮憎真愛假師便歸方丈僧拂袖而出師云得縮頭時且縮頭。</p>
<p>師問僧眼界無光如何得見僧云北斗東轉南斗西移師云夫子入太廟僧云與麼則同安門下道絕人荒去也師云橫抱孾兒擬彰皇簡。</p>
<p>師因僧問學人未曉時機請師指示師云叅差松竹烟凝薄重疊峯巒月上遲僧擬進語師云劒甲未施賊身巳露僧云何也師云精陽不剪霜前竹水墨徒誇海上龍僧遶禪牀一帀大笑而出師云閉目食蝸牛一場酸澁苦。</p>
<p>吉州禾山澄源殷禪師垂語云習學謂之聞絕學謂之隣過此二者謂之真過時有僧出問如何是真過師云解打鼓僧云如何是真諦師云解打鼓又問即心即佛則不問如何是非心非佛師云解打鼓僧云如何是向上事師云解打鼓。</p>
</div>
<div class='div-commentary'><p style="margin-left:1em">續東禪嶽云禾山以無量義百千法門若揭日月而行浮雲豈能掩蔽東禪不打這破鼓臨機豹變見兔放鷹且要諸人各各相委如何是真過實語如何是真諦如語如何是非心非佛不誑語如何是向上事不異語此四轉語如鐵蒺藜吞得過是好手其或未然言多去道轉遠。</p>
</div>
<div class='div-orig'><p>撫州金峯從志禪師<span class='note-inline'>(嗣曹山章)</span>因僧侍次乃云舉一則因緣汝第一不得亂會僧云請和尚舉師豎起拂子僧良久師云知道闍黎亂會僧以目視東西師云雪上更加霜。</p>
</div>
<div class='div-commentary'><p style="margin-left:1em">續昭覺勤云金峯起模畫樣這僧好肉剜瘡不唯雪上加霜未免將錯就錯山僧亦有一則因緣只是不舉向諸人何故六耳不同謀。</p>
</div>
<div class='div-orig'><p>師示眾云事存凾蓋合理應箭鋒拄還有人道得麼若有人道得金峯分半院與他住時有僧出禮拜師云相見易得好共事難為人便下座。</p>
<p>師一日拈起枕子云一切人喚作枕子金峯道不是僧云未審和尚喚作什麼師拈起枕子僧云與麼則依而行之也師云你喚作什麼僧云枕子師云落在金峯窠裏。</p>
</div>
<div class='div-commentary'><p style="margin-left:1em">續法雲秀云買賣不相當牛頭南馬頭北與麼說話也未出得金峯窠窟在畢竟如何心不負人面無慚色。</p>
<p style="margin-left:1em">雲蓋本云賣寶遇著瞎波斯。</p>
<p style="margin-left:1em">昭覺勤云渾侖無縫罅綿密不通風畫也畫不成描也描不就喚作枕子故是落在金峯窠裏直饒不喚作枕子未免亦落在金峯窠裏且作麼生出得金峯窠窟識取鈎頭意莫認定盤星。</p>
</div>
<div class='div-orig'><p>師一日因僧問訊乃把住云輒不得向人道我有一則因緣舉似你僧作聽勢師與一掌僧云為什麼打某甲師云我要這話行。</p>
</div>
<div class='div-commentary'><p style="margin-left:1em">續明招謙云可惜許金峯好一則因緣被這僧塌却若要話行這一掌須是金峯自喫始得。</p>
<p style="margin-left:1em">昭覺勤云六耳不同謀。</p>
</div>
<div class='div-orig'><p>師一日上堂喫餬餅次乃拈一箇從上座板頭轉一帀大眾見一一合掌師云假饒十分擡起手也只得一半至晚間有僧請益云今日和尚行餬餅見眾僧合掌却云假饒十分擡起手也只得一半請和尚全道師以手作拈起餅勢云會麼僧云不會師云金峯也始道得一半。</p>
<p>師問僧發足何處僧云趙州師云趙州法嗣何人僧云南泉師云你何曾離趙州僧云未審和尚尊意如何師云趙州實嗣南泉僧至晚請益云今日蒙和尚慈悲某甲未會請和尚指示師云若到別處莫道後語是金峯底僧云為甚如此師云恐辱他趙州。</p>
<p>師一日見僧來便起身僧便出去師云恰共昨日師僧見解不別僧遂回云昨日僧道什麼師云恰與麼問僧云知道金峯有眼師云金峯且致你今日何處喫飯僧云道著即不中師云與麼則無來處也僧云老婆心堪作什麼師云金峯問僧不曾弱他就中闍黎無話處僧云豈是分外師云小慈妨大慈。</p>
</div>
<div class='div-commentary'><p style="margin-left:1em">續昭覺勤云鈎頭香餌放去[(冰-水+〡)*ㄆ]來衝浪錦鱗搖頭振鬣雖金峯不曾弱他奈這僧承機自弱還會麼小慈妨大慈。</p>
</div>
<div class='div-orig'><p>處州廣利容禪師<span class='note-inline'>(又曰貞溪)</span>因僧到師乃豎拂子云貞溪老漢還具眼麼僧云某甲不敢見人過師云老僧死在闍黎手裏僧以手指胷便出去師云闍黎叅見先師來至晚請喫茶了僧拈起盞子云這箇是諸佛出世邊事作麼生是未出世邊事師以手撥却盞云到闍黎死在老僧手裏僧云五里牌在郭門外師云無故惑亂師僧僧遂起謝茶師云特謝闍黎相訪。</p>
<p>襄州鹿門處真禪師因韶國師到遂問近離甚處韶云谷隱夜宿龐居士巖師云五眼之中那箇是正眼韶云久嚮鹿門師云這一片田地干你甚事韶云話頭何在。</p>
<p>杭州佛日和尚<span class='note-inline'>(嗣雲居膺)</span>到夾山維那云此間不著後生師云某甲蹔來謁見和尚不宿維那白山山許見師未陞堦山便問甚麼處來師云雲居來山云即今在什麼處師云在夾山頂上山云老僧行年在坎五鬼臨身師欲上堦山云三道寶堦從何而上師云三道寶堦曲為今時便上禮拜山問闍黎與什麼人同行師云木上座山云他何不來相看師云和尚看他有分山云在什麼處師云堂中山次共師下到堂中師遂去取得拄杖擲于面前山云莫從天台得不師云非五嶽之所生山云莫從須彌山得來師云日月宮不遊山云與麼則不從他人得也師云自<span class='corr'>己</span>尚如冤家從人得堪作什麼山云冷灰裏有一粒荳爆乃喚維那來明窻下安排箸明日山入堂問昨日新到在甚處師出應諾山云子未到雲居巳前在什麼處師云天台國清山云天台有潺潺之水淥淥之波謝子遠來子意如何師云久居巖谷不掛松蘿山云此猶是春意秋意又如何師良久山云看君只是撐舩漢終歸不是弄潮人。</p>
<p>師因夾山大普請維那請師送茶師云某甲為佛法來不為送茶來維那云和尚教上座師云和尚尊命即得乃將茶去作務處撼盞作聲夾山回顧師云釅茶三五椀意在钁頭邊山云瓶有傾茶勢籃中幾箇甌師云缾有傾茶勢籃中無一甌便傾茶行時大眾舉目師云大眾鶴望請師一言山云路逢死蛇莫打殺無底籃子盛將歸師云手執夜明符幾箇知天曉山云大眾有人也歸去來歸去來。</p>
<p>洪州同安丕禪師看經次因僧來叅師以衫袖蓋却頭僧近前作吊慰勢師放下衫袖提起經云會麼僧亦將衫袖蓋却頭師云蒼天蒼天。</p>
<p>洪州雲居懷嶽禪師因僧問明鏡當臺時如何師云不鑒照僧云為甚不鑒照師云胡來胡現漢來漢現僧云大好不鑒照師便打。</p>
<p>歙州朱溪謙禪師因韶國師遊方時到忽聞犬咬靈鼠聲韶便問是什麼聲師云犬咬靈鼠聲韶云既是靈鼠為甚却被犬咬師云咬殺也韶云好箇大師便打韶云莫打某甲話在。</p>
</div>
<div class='div-commentary'><p style="margin-left:1em">續昭覺勤云朱溪八面受敵故宜委曲接人國師一著當機未免承虛接響當時待他道莫打某甲話在但向道巳後須遇人始得。</p>
</div>
<div class='div-orig'><p>池州嵇山章禪師在投子作柴頭投子一日送茶與師乃云森羅萬象總在裏許師遂潑却茶云森羅萬象在什麼處子云可惜一椀茶。</p>
</div>
<div class='div-commentary'><p style="margin-left:1em">續明招謙云嵇山未潑茶前合下得什麼語免他道可惜一椀茶。</p>
</div>
<div class='div-orig'><p>潭州報慈藏嶼禪師<span class='note-inline'>(嗣龍牙遁)</span>因僧問承古有言情生智隔想變體殊只如情未生時如何師云隔僧云情未生時隔箇什麼師云這箇梢子未遇人在。</p>
</div>
<div class='div-commentary'><p style="margin-left:1em">瑯瑘覺云報慈不妨入泥入水據衲僧門下遠之遠矣。</p>
<p style="margin-left:1em">續黃龍新云也是小慈妨大慈這僧還同受屈梢浪子未遇人在今時往往作是非會却不作是非會如何理論良久云天上有星皆拱北人間無水不朝東。</p>
<p style="margin-left:1em">開福寧云報慈一隔佛祖命脉放去[(冰-水+〡)*ㄆ]來凡聖罔測。</p>
<p style="margin-left:1em">東禪觀云報慈末上大開東閣下梢只以麤茶備禮。</p>
</div>
<div class='div-orig'><p>師讚龍牙真云日出連山月圓當戶不是無身不欲全露龍牙一日在帳中坐僧問不是無身不欲全露請師全露牙撥開帳子云還見麼僧云不見牙云不將眼來師後聞乃云龍牙只道得一半。</p>
</div>
<div class='div-commentary'><p style="margin-left:1em">雲門偃令僧舉我與你道僧舉了雲門云我不妨與你道。</p>
<p style="margin-left:1em">續東禪觀徵云適來報慈龍牙把手從者裏過拶破上座耳門因什麼不知。</p>
</div>
<div class='div-orig'><p>襄州含珠山審哲禪師因檀越請堂中首座開堂主事來白師云是即是欠悟在首座得聞乃束裝他去師以拄杖隨後打出。</p>
<p>襄州石門獻蘊禪師<span class='note-inline'>(嗣青林虔)</span>在青林作園頭一日林問今日作什麼師云種菜林云徧界是佛身子向什麼處種師云金鋤纔動土靈苗在處生林次日入園喚蘊闍黎師應諾林云剩栽無影樹留與後人看師云若是無影樹豈受栽林云不受栽且止汝曾見他枝葉麼師云不曾見林云既不曾見爭知不受栽師云秖為不見所以道不受栽林休去。</p>
<p>筠州黃檗慧禪師<span class='note-inline'>(嗣踈山仁)</span>問踈山剎那便去時如何山云逼塞虛空你作麼生去師云逼塞虛空不如去乃下至僧堂前首座云適來祗對甚是奇特師云此乃率尔實自偶然敢望開示愚迷首座云剎那還有擬議也無師於言下有省。</p>
<p>隨州護國守澄禪師同演化大師在湖南報慈一日慈陞堂演化出問如何是真如佛性慈云誰無叅退首座問云汝適來問和尚話還會麼化云不會座云和尚與麼慈悲汝為什麼不會真如佛性誰無乃至四生六道悉皆具足化云感首座為某說破師不覺咬齒云這漢自家無眼更瞎他人却召化問首座適來說箇什麼化云某甲當初不會得他說破具如前說師云佛法不是這箇道理汝若不信去問取堂頭和尚化遂去堂上具說前解以求印證慈云佛法不是這箇道理化云適來問淨果大師他亦不肯教來問和尚望和尚為某甲决破慈云尓却去問取他化往師處作禮云和尚令某甲來請益師云汝但問來化乃問如何是真如佛性師云誰有化於言下契悟乃云師向去或在眾或住持某誓願終身佐助後相繼住持護國。</p>
<p>鳳翔青峯傳楚禪師<span class='note-inline'>(嗣洛浦安)</span>因齋次問北院云先師道信手拈來草師兄作麼生會北院拈起一隻筯師云與麼會何曾夢見先師北院云汝與麼會何曾夢見先師。</p>
<p>郢州桐泉山和尚<span class='note-inline'>(嗣黃山輪)</span>初到黃山山問天門一合十方無路若有人道得擺手出漳江師云蟄戶不開龍無龍句山云是汝恁麼道師云是即直言是不是直言不是山云擺手出漳江師乃作禮。</p>
<p>袁州木平善道禪師<span class='note-inline'>(嗣盤山文)</span>初謁洛浦遂問一漚未發巳前如何辯其水脉浦云移舟諳水勢舉棹別波瀾師不愜意次叅盤龍如前問龍云移舟不別水舉棹即迷源師因此相契<span class='note-inline'>(通明錄漳浦)</span>。</p>
</div>
<div class='div-commentary'><p style="margin-left:1em">雲峯恱云木平若於洛浦言下會去猶較些子可惜許向盤龍死水裏淹殺後有問如何是木平對云不勞斤斧果然只在這裏諸禪德大凡發言超方也須甄別邪正識辯真偽帶些子眼筋始得雖然如是也是賊過後張弓。</p>
</div>
<div class='div-orig'><p>福州玄沙師備禪師<span class='note-inline'>(嗣雪峯存)</span>因叅次聞燕子聲乃云深談實相善說法要便下座尋有僧請益云某甲不會師云去無人信汝。</p>
<p>師初到莆田縣百戲迎之次日問小塘長老昨日許多喧閙向什麼處去小塘提起袈裟角師云料掉沒交涉。</p>
</div>
<div class='div-commentary'><p style="margin-left:1em">法眼益別云昨日有多少喧閙。</p>
<p style="margin-left:1em">清涼欽別云今日更好笑。</p>
<p style="margin-left:1em">溈山喆云大溈則不然忽有問遂鳴指一下如有箇衲子出來云料掉沒交涉却肯他何故大丈夫漢捋虎鬚也是本分且道利害在甚處。</p>
<p style="margin-left:1em">續黃龍新云奇怪諸禪德扶豎宗乘須是小塘長老始得玄沙為什麼道料掉沒交涉我即不然昨日許多喧閙向什麼處去天共白雲曉水和明月流。</p>
<p style="margin-left:1em">昭覺勤云或有問山僧只向道又是從頭起他若道料掉沒交涉劈脊便棒何故曹溪波浪如相似無限平人被陸沉。</p>
<p style="margin-left:1em">南華昺云玄沙恁麼道還有得失是非也無若謂有當人未具眼在若謂無因甚麼道料掉沒交涉還會麼是非巳去了是非裏薦取。</p>
</div>
<div class='div-orig'><p>師示眾云諸方盡道接物利生忽遇三種病人來且作麼生接患盲者拈椎豎拂他又不見患聾者語言三昧他又不聞患瘂者教伊說又說不得且作麼生接若接不得佛法無靈驗當時地藏出云某甲有眼耳和尚作麼生接師云慚愧便歸方丈。</p>
</div>
<div class='div-commentary'><p style="margin-left:1em">雲門偃因僧請益門云汝禮拜著僧拜起門以拄杖挃之僧乃退後門云汝不是患盲復喚近前來僧纔近前門云汝不是患聾門云還會麼僧云不會門云汝不是患瘂其僧於是有省。</p>
<p style="margin-left:1em">雪竇顯舉了便喝云這盲聾瘖瘂漢若不是雲門驢年去如今有底或拈椎豎拂他又不管教伊近前他又不來問還會麼他又不應諸方還奈何得麼雪竇若不奈何汝這一隊驢漢又堪作什麼以拄杖一時趂散。</p>
<p style="margin-left:1em">翠巖芝云早知燈是火飯熟巳多時。</p>
<p style="margin-left:1em">續法眼益云我當時見羅漢上座舉此話我便會三種病人。</p>
<p style="margin-left:1em">雲居元云地藏如龍無角似蛇有足玄沙只有先鋒且無殿後兩人病在膏肓針藥之所不到山僧為你諸人點破拈拄杖云棒頭有眼明如日要識真金火裏看。</p>
<p style="margin-left:1em">本覺一云雲門雪竇也是因風吹火見兔放鷹爭如地藏逆水之波當時聞玄沙恁麼道便出眾云某甲有眼有耳有口請師接玄沙云慙愧便乃呵呵大笑非但玄沙盡西天此土諸佛諸祖被這一拶不免退身有分驀拈拄杖云放過則不可。</p>
<p style="margin-left:1em">龍門遠云好兄弟還知真實相為麼今日不惜眉毛為諸人說破只如諸人有雙眼又何曾見來有雙耳又何曾聞來有片舌又何曾說來既無說無聞無見何處有色聲香味事雖然如是能有幾人到這般田地。</p>
<p style="margin-left:1em">徑山杲云這僧雖然悟去只悟得雲門禪若是玄沙禪更買草鞋行脚。</p>
<p style="margin-left:1em">天童華云雲門平展這僧實酬且道什麼處是這僧悟處不救之疾難為針艾。</p>
</div>
<div class='div-orig'><p>師一日見鼓山來乃作圓相示之山云人人出這箇不得師云情知汝向驢胎馬腹裏作活計山云和尚又作麼生師云人人出這箇不得山云和尚與麼道却得某甲為甚道不得師云我得汝不得。</p>
</div>
<div class='div-commentary'><p style="margin-left:1em">雪竇顯云秪解貪觀白浪不知失却手橈。</p>
<p style="margin-left:1em">雲峯恱云道得道不得總在玄沙圈裏如今作麼生出得玄沙圈。</p>
<p style="margin-left:1em">續昭覺勤云灼然這一條路作者方知直得窮天地亘萬古而不移消刼石空芥城而無盡便是透關底也須著眼始得一等是恁麼時節為什麼我得汝不得切忌向驢胎馬腹裏作活計。</p>
<p style="margin-left:1em">淨因成云叢林中往往作鼓山未到玄沙境界會却諸人要識玄沙鼓山麼不見道盡出這箇不得。</p>
<p style="margin-left:1em">南華昺云捩轉鼻孔換却眼睛若無這箇手叚如何扶豎宗乘雖然如是直是好笑笑須三十年且道笑箇什麼情知汝在驢胎馬腹裏作活計。</p>
<p style="margin-left:1em">地藏恩別云不免起動和尚。</p>
<p style="margin-left:1em">東禪觀云某甲當時若作鼓山待玄沙道人人出這箇不得即云和尚元來別有長處不圖成就前功且要與玄沙向驢胎馬腹裏相見。</p>
</div>
<div class='div-orig'><p>師甞與地藏在方丈說話夜深乃云侍者關隔子門了汝作麼生出得藏云喚什麼作門。</p>
</div>
<div class='div-commentary'><p style="margin-left:1em">雪竇顯別云珍重便行。</p>
<p style="margin-left:1em">清涼欽別云和尚莫欲歇去麼。</p>
</div>
<div class='div-orig'><p>師上堂眾集遂將拄杖一時趂下却回向侍者道我今日作得一解嶮入地獄如箭射者云喜得和尚再復人身。</p>
</div>
<div class='div-commentary'><p style="margin-left:1em">翠巖芝云大小玄沙前不搆村後不至店且作麼道得出身之路。</p>
<p style="margin-left:1em">道吾真云大小芝老只是偏枯若是道吾即不然玄沙與侍者一人具一隻眼。</p>
<p style="margin-left:1em">續雲居舜云此話眾中舉得爛如泥且作麼生會山僧道侍者不在言也玄沙也是荊棘林裏求栴檀。</p>
<p style="margin-left:1em">東禪觀云大小玄沙性命在侍者手裏。</p>
</div>
<div class='div-orig'><p>師問鏡清我不見一法為大過患汝道不見什麼法清指露柱云莫是不見這箇法麼師云淛中清水白米從汝喫佛法則未在。</p>
</div>
<div class='div-commentary'><p style="margin-left:1em">雪竇顯云大小鏡清被玄沙熱謾我當時若見但向道靈山授記也未到如此。</p>
<p style="margin-left:1em">溈山喆云若不是鏡清幾乎忘前失後何故不逢別者終不開拳。</p>
</div>
<div class='div-orig'><p>師令僧馳書上雪峯峯上堂開緘見三幅白[糸*氐]乃呈示大眾云會麼良久云不見道君子千里同風僧回舉似師師云山頭老和尚蹉過也不知。</p>
</div>
<div class='div-commentary'><p style="margin-left:1em">五祖戒出語云將謂胡鬚赤。</p>
<p style="margin-left:1em">黃龍南云雪峯不道無長處既被玄沙識破直至如今雪不出。</p>
<p style="margin-left:1em">續明昭謙云玄沙三幅白[糸*氐]爭奈文彩巳彰雪峯千里同風何故不知蹉過不見道養子莫教大大了作家賊。</p>
</div>
<div class='div-orig'><p>師與天龍入山見虎龍云前面是虎師云是汝阿虎龍歸院乃問適來山中未審和尚尊意如何師云娑婆世界有四種重障若人透得許汝出陰界。</p>
</div>
<div class='div-commentary'><p style="margin-left:1em">雪竇顯云要與人天為師前面端的是虎。</p>
<p style="margin-left:1em">續徑山杲云也知和尚為人切。</p>
</div>
<div class='div-orig'><p>師因韋監軍云曹山和尚甚奇怪師乃問撫州取曹山多少韋乃指傍僧云上座曾到曹山不僧云到來韋云撫州取曹山多少僧云一百二十韋云與麼則上座不到曹山韋却起身禮拜師師云監軍却須拜此僧此僧却具慙愧。</p>
</div>
<div class='div-commentary'><p style="margin-left:1em">承天宗云這僧可悲可痛直饒玄沙具金剛眼睛蹉過韋監軍了也。</p>
</div>
<div class='div-orig'><p>師因韋監軍云占波國人語稍難辯何況五天梵語還有人辯得麼師提起橐子云識得這箇即辯得。</p>
</div>
<div class='div-commentary'><p style="margin-left:1em">雲門偃云玄沙何用繁辭又云適來道什麼。</p>
</div>
<div class='div-orig'><p>師問僧甚處來僧云德山來師云德山近日有何言句僧云和尚一日大眾集定攛拄杖向前便歸方丈掩却門師云賺舉了僧却問作麼生是某甲賺舉師云更請上座舉其僧又舉師云不違種草。</p>
<p>師因有聲明三藏到大王王請驗之師乃將銅火筯敲鐵火爐問是什麼聲藏云銅鐵聲師云大王莫受外國人謾。</p>
</div>
<div class='div-commentary'><p style="margin-left:1em">雪竇顯別云大王宜加信敬又別三藏云莫謾外國人。</p>
<p style="margin-left:1em">法眼益代云大師久受大王供養。</p>
<p style="margin-left:1em">清涼欽代云却是和尚謾大王。</p>
<p style="margin-left:1em">續淨因成云既不是銅鐵聲玄沙喚作什麼聲然則三藏只知渡水不覺濕衣玄沙偏解誣人爭奈國有憲章且道三藏謾大王何似玄沙謾大王。</p>
<p style="margin-left:1em">天童覺云理契則神貧子獲衣中之寶情封則物力士失額上之珠三藏只解瞻前不能顧後還知麼誣人之罪以罪加之。</p>
</div>
<div class='div-orig'><p>師因雪峯至謂師云近有僧來禮拜我我打伊一棒便回頭我向伊道是什麼渠便有箇會處師云和尚莫錯保持人也須驗過始得師後去山中果見其僧遂問云山中和尚見兄來打一棒云是什麼是不僧云是師拂袖去雪峯見師乃問云那僧何似生師云那僧荒也峯云何處荒師云四邊荒躶躶地。</p>
<p>師因光侍者道師叔若學得禪某甲打鐵舩下海去師住後令人馳書問光侍者云打鐵舩也未。</p>
</div>
<div class='div-commentary'><p style="margin-left:1em">法眼益代云和尚終不與麼。</p>
<p style="margin-left:1em">清涼欽代云請和尚下舩。</p>
<p style="margin-left:1em">支提愛云玄沙也是貧人思舊債。</p>
<p style="margin-left:1em">續汾陽昭云只見錐頭利不見鑿頭方。</p>
<p style="margin-left:1em">慧林本云昨日過新羅。</p>
<p style="margin-left:1em">雲居元云禪也未曾叅得何用思量舊事忽然被他撐動鐵舩玄沙堪作什麼。</p>
</div>
<div class='div-orig'><p>師因僧問盡十方世界是一顆明珠學人為甚不會師云用會作什麼。</p>
</div>
<div class='div-commentary'><p style="margin-left:1em">雪竇顯別云諸方即得我這裏不得。</p>
</div>
<div class='div-orig'><p>師因雪峯遷化為喪主三朝集眾煎茶次師於靈前拈起一隻盞問大眾先師在日即且從你道如今且作麼生道若道得則先師無過若道不得則過在先師還有人道得麼如是三問眾皆無對師遂撲破盞子歸院後問中塔作麼生會塔云先師有什麼過師便面壁塔便出去師復召塔塔回首師問你作麼生會塔便面壁師休去。</p>
<p>師一日見三人新到遂自去打普請鼓三下却歸方丈新到具威儀了亦去打普請鼓三下却入僧堂久住來白師云新到輕欺和尚師云打鐘集眾勘過大眾集新到不赴師令侍者去喚新到纔至法堂却向侍者背上拍一下云和尚喚你侍者至師處新到便歸堂久住乃問和尚何不勘新到師云我與你勘了也。</p>
<p>師因僧侍次師以杖指面前地上一點白問云還見麼僧云見師如是三次問其僧俱云見師云你也見我也見為什麼道不會。</p>
<p>師因長慶稜來乃問除却藥忌作麼生道稜云憨作麼師云雪峯山橡子拾食來這裏雀兒放糞。</p>
<p>師訪三外庵主纔相見主云不怪住山年深無坐具師云人人盡有庵主為什麼無主云且坐喫茶師云菴主元來有在。</p>
<p>師示眾云世尊道吾有正法眼藏付囑摩訶大迦葉猶如畫月曹溪豎拂猶如指月時鼓山出眾云月聻師云這箇阿師就我覓月山不肯却歸眾云道我就他覓月。</p>
</div>
<div class='div-commentary'><p style="margin-left:1em">雪竇顯云玄沙與鼓山如排百萬大陣秪拋瓦礫相擊或有衲僧辯得當知正法眼藏付囑有在。</p>
<p style="margin-left:1em">續護國元云玄沙鼓山各說道理要且未識月在諸人要識月麼幸無偏照處剛有未明人。</p>
</div>
<div class='div-orig'><p>師因上雪峯問訊次峯云我此間有箇老鼠今在浴室下師云待與和尚勘過纔去見孚上座打水次乃云新到相看孚云巳相見了也師云什麼劫中曾相見來孚云莫瞌睡<span class='note-inline'>(雪竇別這賊敗也)</span>師復去白雪峯云巳勘破了峯云作麼生勘師舉前話峯云汝著賊了也。</p>
<p>師一日侍雪峯次有二僧從堦下過峯云此二人堪為種草師云某甲不與麼峯云汝作麼生師云便好與二十棒。</p>
<p>師因雪峯云世界闊一丈古鏡闊一丈師乃指火爐云火爐闊多少峯云似古鏡闊師云老漢脚跟未點地在。</p>
</div>
<div class='div-commentary'><p style="margin-left:1em">鏡清怤問僧為復古鏡致火爐與麼闊火爐致古鏡與麼大。</p>
<p style="margin-left:1em">西院明云與麼問人也未可在。</p>
<p style="margin-left:1em">雲門偃云餿飯泥茶爐。</p>
</div>
<div class='div-orig'><p>師因侍雪峯行次峯指面前地云這一片田地好造箇無縫塔師云高多少峯乃上下顧視師云人天福報即不無和尚靈山授記未夢見在峯云你作麼生師云七尺八尺。</p>
</div>
<div class='div-commentary'><p style="margin-left:1em">瑯瑘覺云國清才子貴家富小兒嬌。</p>
</div>
<div class='div-orig'><p>師因雪峯指火云三世諸佛在火焰裏轉大法輪師云近日王令稍嚴峯云作麼生師云不許攙奪行市。</p>
</div>
<div class='div-commentary'><p style="margin-left:1em">雲門偃云火焰為三世諸佛說法三世諸佛立地聽。</p>
</div>
<div class='div-orig'><p>師因侍雪峯遊山次峯云欲將此一片地作長生地師云看此一片地好造箇無縫塔峯乃作量勢師云是即是某甲不與麼峯云汝作麼生師云造塔峯云好好。</p>
<p>福州長慶慧稜禪師因僧問眾手淘金誰是得者師云有伎倆者得僧云學人還得也無師云大遠在。</p>
</div>
<div class='div-commentary'><p style="margin-left:1em">雪竇顯代這僧當時便喝復云有伎倆者得一手分付有伎倆者不得兩手分付學人還得也無蒼天蒼天。</p>
</div>
<div class='div-orig'><p>師因遊山次保福以手指云秖這裏便是妙高峯頂師云是即是可惜許。</p>
</div>
<div class='div-commentary'><p style="margin-left:1em">鏡清怤云若不是孫公便見髑髏徧野。</p>
<p style="margin-left:1em">雪竇顯云今日共這漢遊山圖箇什麼復云百千年後不道全無秖是少。</p>
<p style="margin-left:1em">續鼓山晏云長慶若不與麼紅旗徧野白骨連山。</p>
</div>
<div class='div-orig'><p>師云寧說阿羅漢有三毒不說如來有二種語不道如來無語只是無二種語保福云作麼生是如來語師云聾人爭得聞福云情知汝向第二門頭道師云作麼生是如來語福云喫茶去。</p>
<p>師示眾云總似今日老胡有望後保福云總似今日老胡絕望。</p>
</div>
<div class='div-commentary'><p style="margin-left:1em">續報慈遂云恁麼道是相見語不是相見語。</p>
<p style="margin-left:1em">黃龍南云總似今日曹溪絕流。</p>
<p style="margin-left:1em">天童覺云富嫌千口少貧恨一身多。</p>
</div>
<div class='div-orig'><p>師因臥龍和尚在會下一日舉僧問曹山維摩默然文殊讚善未審還稱得維摩意麼曹云你還縛得虛空麼僧云恁麼則不稱維摩意也曹云他又爭肯僧云畢竟有何所歸曹云若有所歸即同彼二公也僧云和尚又作麼生曹云待你患維摩病始得臥龍舉了師云我雖不見曹山敢與曹山作箇話主臥龍愕然云這老和尚近日顛倒作麼山頭老子為這維摩默然話休歇却多少人如今却道與曹山作箇話主師云咄這尿牀鬼不會即休亂綂作麼。</p>
<p>師示眾云撞著道伴交肩過一生叅學事畢。</p>
</div>
<div class='div-commentary'><p style="margin-left:1em">雪竇顯云是即是針不劄風不入有什麼用處。</p>
</div>
<div class='div-orig'><p>師問僧什麼處來僧云鼓山來師云鼓山有不跨石門底句有人借問汝作麼生道僧云昨夜報慈宿師云劈脊便棒汝又作麼生僧云和尚若行此棒不虛受人天供養師云幾乎放過。</p>
<p>師因閩帥夫人崔氏練師遣使送衣物至云練師令就大師請取回信師云傳語練師領取回信師明日入府練師云昨日謝大師回信師云却請昨日回信看練師展兩手閩師問大師適來練師呈信還愜大師意不師云猶較些子帥云未審大師意旨如何師良久帥云不可思議大師佛法深遠。</p>
<p>師因雪峯云吾見溈山問仰山從上諸聖什麼處去仰云或在天上或在人間汝道仰山意作麼生師云若問諸聖出沒處與麼道即不可峯云汝渾不肯忽有人問汝作麼生道師云但道錯峯云是汝不錯師云何異於錯。</p>
<p>師一日陞堂大眾集定師乃拽出一僧云大眾禮拜這僧又云這僧有甚長處却教大眾禮拜眾無對。</p>
<p>師示眾云淨潔打疊了也却近前問我覓我劈脊與你一棒有一棒到你你須生慙愧無一棒到你你又向什麼處會。</p>
</div>
<div class='div-commentary'><p style="margin-left:1em">雪竇顯云雪竇即不然淨潔打疊了也直須近前就我覓我劈脊與一棒有一棒到你你即受屈無一棒到你與你平出但與麼會。</p>
<p style="margin-left:1em">續黃龍清云長慶只知支離擁腫不知道之根源雪竇引蔓牽枝未免隨波逐浪寶峯則不然淨潔打疊了也近前來只向道會麼歸堂去雖然如是也須是仙陁婆始得。</p>
</div>
<div class='div-orig'><p>師有時拈拄杖云識得這箇一生叅學事畢。</p>
</div>
<div class='div-commentary'><p style="margin-left:1em">雪門偃云識得這箇為什麼不住。</p>
<p style="margin-left:1em">續靈巖安云恁麼住者喪我兒孫恁麼去者寒灰發焰然雖如是都未得勦絕在拈拄杖云識得這箇遂卓一下云敲出鳳凰五色髓擊誶驪龍明月珠。</p>
</div>
<div class='div-orig'><p>師因僧問羚羊未掛角時如何師云草裏漢僧云掛角後如何師云亂呌喚僧云畢竟如何師云驢事未去馬事到來。</p>
</div>
<div class='div-commentary'><p style="margin-left:1em">雪竇顯云寧可碎身如微塵終不瞎箇眾生眼長慶較些子復云一般漢設使羚羊未掛角也似萬里望鄉關。</p>
</div></div>
<p class='juan'>宗門綂要續集卷第十五</p>
<div class='div-w'>
<p class='h1'>音釋</p>
<div class='div-note'>嚇<p style="margin-left:1em"><span class='note-inline'>(郝格切)</span>。</p>
臏<p style="margin-left:1em"><span class='note-inline'>(婢忍切)</span>。</p>
釅<p style="margin-left:1em"><span class='note-inline'>(音驗醲也)</span>。</p>
挃<p style="margin-left:1em"><span class='note-inline'>(職日切撞也)</span>。</p>
攛<p style="margin-left:1em"><span class='note-inline'>(取亂切擲也)</span>。</p>
賺<p style="margin-left:1em"><span class='note-inline'>(直䧟切錯也)</span>。</p>
攙<p style="margin-left:1em"><span class='note-inline'>(初銜切)</span>。</p>
</div></div>
</div><!-- end of div[@id='body'] -->
</body></html>