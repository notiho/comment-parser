<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門統要正續集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu11' />
<p class='juan'>宗門統要續集卷第二　　　　　　扶四</p><p class="byline">宋建溪沙門宗永集</p><p class="byline">元建康保寧禪寺住持沙門清茂續集</p>
<div class='div-other'><a id='mulu12' />
<p class='h1'>四祖下第一世</p>
<div class='div-orig'><p>牛頭山法融禪師因四祖到山入後菴見虎便作怕勢師云和尚猶有這箇在祖云這箇是什麼師於言下有省。</p>
</div>
<div class='div-commentary'><p style="margin-left:1em">雪竇顯代云但亦作怕勢又代云洎合放過。</p>
</div></div>
<div class='div-other'><a id='mulu13' />
<p class='h1'>四祖下第六世</p>
<div class='div-orig'><p>宣州安國玄挺禪師<span class='note-inline'>(嗣牛頭威)</span>因僧問五祖云真性緣起其義云何祖默然時師侍次乃謂大德正興一念問時是真性中緣起其僧言下大悟。</p>
</div>
<div class='div-commentary'><p style="margin-left:1em">續徑山杲云未興一念問時不可無緣起也時有僧云未興一念問時喚什麼作緣起妙喜云我也只要你與麼道。</p>
</div>
<div class='div-orig'><p>潤州鶴林素禪師因僧敲門師問是什麼人僧云是僧師云非但是僧佛來亦不著僧云佛來為什麼不著師云無汝止泊處。</p>
<p>舒州天柱崇慧禪師因僧問達磨未來此土時還有佛法也無師云未來且致即今事作麼生僧云某甲不會乞師指示師云萬古長空一朝風月良久云會麼自<span class='corr'>己</span>分上作麼生干他達磨來與未來事他家大似賣卜漢見汝不會為汝錐破卦文纔生吉凶盡在沙分上一切自看僧云如何是解卜底人師云汝纔出門時便不中也。</p>
</div></div>
<div class='div-other'><a id='mulu14' />
<p class='h1'>四祖下第七世</p><p>杭州徑山國一欽禪師<span class='note-inline'>(嗣鶴林業)</span>因馬祖遣人送書到書中作一圓相師發緘見遂於圓相中著一點却封回後忠國師聞乃云欽師猶被馬師惑。</p>

<div class='div-commentary'><p style="margin-left:1em">保福展云甚處是惑處作麼生得不惑去。</p>
<p style="margin-left:1em">雪竇顯云徑山被惑且致若將呈似國師別作箇什麼伎倆免被惑去有老宿云當時坐却便休亦有道但與畫破若與麼秪是不識羞敢謂天下老師各具金剛眼睛廣作神通變化還免得麼雪竇見處也要諸人共知秪這馬師當時畫出早自惑了也。</p>
<p style="margin-left:1em">五祖戒云兩彩一賽又云三人指路擬何為。</p>
<p style="margin-left:1em">溈山喆云諸人還識馬祖徑山麼一點水墨兩處成龍國師道欽師猶被馬師惑可謂千里同風不見道手執夜明符幾箇知天曉。</p>
<p style="margin-left:1em">續徑山杲云馬師仲冬嚴寒國一孟夏漸熱雖然寒熱不同彼此不失時節忠國師因甚却道欽師猶被馬師惑還委悉麼無風荷葉動決定有魚行。</p>
</div></div>
<div class='div-other'><a id='mulu15' />
<p class='h1'>四祖下第八世</p>
<div class='div-orig'><p>杭州鳥窠道林禪師<span class='note-inline'>(嗣徑山欽)</span>因白居易問如何是佛法大意師云諸惡莫作眾善奉行白云三歲孩兒也解與麼道師云三歲孩兒雖道得八十翁翁行不得白遂作禮。</p>
<p>師因侍者會通一日作辭師乃問汝今何往通云某甲為法出家和尚不垂慈誨今往諸方學佛法去師云若是佛法吾此間亦有少許通云如何是和尚此間佛法師於身上拈起布毛吹之侍者因而有省。</p>
</div>
<div class='div-commentary'><p style="margin-left:1em">大溈秀云可惜這僧認他口頭聲色以當平生殊不知自己光明蓋天蓋地。</p>
<p style="margin-left:1em">續神鼎諲舉了遂於身上拈布毛示大眾隨後一吹云會麼久後不得孤負老僧。</p>
<p style="margin-left:1em">徑山杲云溈山與麼批判也未夢見鳥窠在。</p>
</div></div>
<div class='div-other'><a id='mulu16' />
<p class='h1'>五祖下第一世</p>
<div class='div-orig'><p>袁州蒙山道明禪師因趂盧行者至大庾嶺行者見師至即擲衣鉢於石上云此衣表信可力爭耶任君將去師遂舉之如山不動踟躕悚慄乃云我來求法非為衣也願行者開示祖云不思善不思惡正與麼時阿那箇是明上座本來面目師當下大悟遍體汗流泣淚作禮問云上來密語密意外還更有意旨不祖云我今與汝說者即非密也汝若返照自己面目密却在汝邊師云某甲雖在黃梅隨眾實未省自己面目今蒙指授入處如人飲水冷暖自知今行者即是某甲師也祖云汝若如是則吾與汝同師黃梅善自護持。</p>
<p>嵩山慧安國師因僧坦然問如何是祖師西來意師云何不問取自己意然云如何是自<span class='corr'>己</span>意師云當觀密作用然云如何是密作用師以目開合示之坦然言下知歸。</p>
</div></div>
<div class='div-other'><a id='mulu17' />
<p class='h1'>五祖下第二世</p><p>嵩山破竈墮和尚<span class='note-inline'>(嗣安國師)</span>因僧從牛頭處來乃問來自何人法會僧近前又手遶師一帀而出師云牛頭下不可有此人僧乃過師左邊又手而立師云果然果然僧却問應物不由他時如何師云爭得不由他僧云與麼則順正歸原去也師云歸原何順僧云若非和尚幾錯招愆師云猶是未見四祖時道理也見後通將來僧却遶師一帀而出師云順正之道古今如然僧作禮而退。</p>
<p>師因嵩山塢有廟甚靈殿中唯安一竈遠近不輟祭祀師以杖敲竈三下云咄此竈只是泥瓦合成聖從何來靈從何起恁麼烹宰物命又打三下竈乃傾破墮落須㬰有青衣峩冠設拜云我本此廟竈神久受業報今蒙禪師說無生法得脫此處生天特來致謝師云是汝本有之性非吾強言神再拜而沒後僧問師某甲久侍左右未蒙方便竈神得何宗旨便乃生天師云我只向伊道是泥瓦合成別也無道理為伊僧佇思師云會麼僧云不會師云本有之性為甚不會僧作禮師云墮也墮也破也破也後有舉似安國師國師歎云此子會盡物我一如可謂如朗月處空無不見者難構伊語脉。</p>
</div>
<div class='div-other'><a id='mulu18' />
<p class='h1'>五祖下第三世</p><p>嵩山峻極禪師<span class='note-inline'>(嗣破竈墮)</span>因僧問如何是大修行底人師云擔枷負鎻僧云如何是大作業底人師云修禪入定僧無語師乃云爾問我善善不從惡爾問我惡惡不從善所以道善惡如浮雲起滅俱無處僧於言下契悟後破竈墮聞舉乃云此子會盡諸法無生。</p>

<div class='div-commentary'><p style="margin-left:1em">續薦福懷云前頭則官不容針後面則私通車馬若能辨得許你具擇法眼。</p>
<p style="margin-left:1em">昭覺勤云窮善善自何來究惡惡從何起有問崇寧如何是大修行底人對他道修禪入定如何是大作業底人對他道擔枷負鎻且道是同是別。</p>
</div>
<div class='div-orig'><p>終南山惟政禪師<span class='note-inline'>(嗣嵩山寂)</span>因唐文宗帝好嗜蛤蜊㳂海官吏遞進亦勞一日御饌中有擘不開者帝以為異因焚香禱之乃開即見菩薩形梵相具足帝遂貯以金粟檀香合覆以美錦賜興善寺眾僧瞻禮乃問羣臣此何祥瑞因詔師問師云臣聞物無虛應此乃啟陛下信心耳故契經云應以此身得度者即現此身而為說法帝云菩薩身<span class='corr'>已</span>現且未聞說法師云陛下覩此為常耶非常耶信耶非信耶帝云希奇之事朕深信焉師云陛下<span class='corr'>已</span>聞法竟帝大恱勑天下寺立觀音像。</p>
</div></div>
<div class='div-other'><a id='mulu19' />
<p class='h1'>六祖下第一世</p><p>溫州永嘉真覺大師初至曹溪乃遶繩牀三帀振錫而立祖云夫沙門者具三千威儀八萬細行大德何方而來生大我慢師云生死事大無常迅速祖云何不體取無生了無速乎師云體本無生了本無速祖云如是如是師方具威儀作禮須㬰告辭祖云返大速乎師云本自非動豈有速耶祖云誰知非動師云仁者自生分別祖云爾甚得無生之意師云無生豈有意耶祖云無意誰當分別師云分別亦非意祖云善哉善哉少留一宿。</p>

<div class='div-commentary'><p style="margin-left:1em">雪竇顯舉至我慢處便喝云當時若下得這一喝免見龍頭蛇尾又向卓然而立處代祖云未到曹溪與你三十棒了也。</p>
</div>
<div class='div-orig'><p>婺州玄䇿禪師因到河北隍禪師菴乃問仁者在此多少時隍云二十年師云習何事業隍云入定師云入定者為有心入耶無心入耶若無心入者一切無情草木瓦石應合得定若有心入者一切有情含識之流亦應得定隍云我正入定時則不見有有無之心可入師云既不見有有無之心可入則是常定云何更有出入隍乃杜詞復問仁者之師是誰耶師云是曹溪能和尚隍云仁者師說何法以為禪定師云我師所說六根非有四大本空妙湛圓寂體自如如不出不入不定不亂禪性無生離生禪相禪性無住離住禪定心如虛空不見虛空之量隍不省師云汝速往曹溪。</p>
<p>洛京荷澤神會禪師到思和尚處思問什麼處來師云曹溪來思云曹溪意旨如何師振身而立思云猶帶瓦礫在師云和尚此間莫有真金與人不思云設有與汝向甚處著。</p>
</div>
<div class='div-commentary'><p style="margin-left:1em">玄沙備云果然。</p>
<p style="margin-left:1em">翠巖芝云真金瓦礫錯下名言如今喚作什麼。</p>
<p style="margin-left:1em">天聖泰云神會若不見思師焉知瓦礫思和尚被他一問直得額頭汗出口裏膠生。</p>
<p style="margin-left:1em">續雲居錫云只如玄沙道果然是真金是瓦礫。</p>
</div>
<div class='div-orig'><p>西京惠忠國師因西天大耳三藏到京云得他心通肅宗命國師試驗三藏纔見師乃禮拜立于右師問汝得他心通耶藏云不敢師云汝道老僧即今在甚麼處藏云和尚是一國之師何得去西川看競渡師良久再問汝道老僧即今在甚處藏云和尚是一國之師何得向天津橋上看弄猢孫師至第三次問三藏良久罔知去處師叱云這野狐精他心通在什麼處三藏無對。</p>
</div>
<div class='div-commentary'><p style="margin-left:1em">玄沙備徵云汝道前兩度還見麼。</p>
<p style="margin-left:1em">雪竇顯云敗也敗也。</p>
<p style="margin-left:1em">仰山寂云前兩度是涉境心後入自受用三昧所以不見。</p>
<p style="margin-left:1em">趙州諗因僧問大耳三藏第三度不見國師未審國師在甚處州云在三藏鼻孔裏後僧問玄沙既在三藏鼻孔裏因什麼不見玄沙云只為太近。</p>
<p style="margin-left:1em">白雲端云國師若在三藏鼻孔裏有什麼難見殊不知國師在三藏眼睛裏。</p>
<p style="margin-left:1em">續翠巖芝云只如三藏還見國師鼻孔麼。</p>
</div>
<div class='div-orig'><p>師一日喚侍者侍者應諾如是三召三應師云將謂吾孤負汝却是汝孤負吾。</p>
</div>
<div class='div-commentary'><p style="margin-left:1em">趙州諗云如人暗中書字字雖不成文彩<span class='corr'>已</span>彰雪竇顯拈便喝。</p>
<p style="margin-left:1em">投子同云抑逼人作麼雪竇云垜根漢。</p>
<p style="margin-left:1em">玄沙備云却是侍者會雪竇云停囚長智。</p>
<p style="margin-left:1em">雲門偃云作麼生是吾孤負汝處若會得也是無端雪竇云元來不會雲門又云作麼生是侍者孤負國師處粉骨碎身未報得雪竇云無端無端。</p>
<p style="margin-left:1em">法眼益云且去別時來雪竇云謾我不得。</p>
<p style="margin-left:1em">興化獎云一盲引眾盲雪竇云端的瞎有人問雪竇便打也要諸方點檢。</p>
<p style="margin-left:1em">報慈遂問僧云甚處是侍者會處僧云若不會爭解與麼應遂云汝少會在又云若於此見得便識玄沙。</p>
<p style="margin-left:1em">翠巖芝云國師與侍者緫欠會在如今怎生會。</p>
<p style="margin-left:1em">雪竇云國師三喚侍者點即不到侍者三應到即不點又云將謂吾孤負汝却是汝孤負吾謾雪竇不得。</p>
<p style="margin-left:1em">續雲居錫云且道侍者會不會若道會國師又道汝孤負吾若道不會玄沙又道却是侍者會且作麼生商量。</p>
</div>
<div class='div-orig'><p>師因洞山問如何是古佛心師云墻壁瓦礫是洞云墻壁瓦礫豈不是無情師云是洞云無情還解說法不師云常說熾然說無間歇洞云什麼人得聞師云諸聖得聞洞云和尚還聞不師云我不聞洞云和尚既不聞爭知無情解說法師云頼我不聞我若聞則齊於諸聖汝則不聞我說法洞云與麼則眾生無分也師云我為眾生說不為諸聖說洞云眾生聞後如何師云即非眾生洞云無情說法據何教典師云灼然言不干典非君子之所談汝豈不見華嚴經云剎說眾生說三世一時說洞山後到溈山山問承聞价闍黎曾問國師無情說法是不洞云是溈云試請舉看洞便舉溈云我這裏也有秪是罕遇其人洞云便請溈山以拂子點一點洞云請和尚為某甲說溈云父母所生口終不為汝說洞云和尚此間還有同年慕道者麼溈云此去澧陵縣側石室有雲巖道人子若問他必為子說洞到雲巖請益前話巖云不見彌陀經云水鳥樹林悉皆念佛念法洞因而有省乃述頌云也大奇也大奇無情說法不思議若將耳聽終難會眼處聞聲方得知。</p>
<p>唐肅宗帝問師百年後所須何物師云與老僧造箇無縫塔帝曰請師塔樣師良久云會麼帝云不會師云吾有付法弟子躭源却諳此事請詔問之後詔源問源乃有頌云湘之南潭之北中有黃金充一國無影樹下合同舩瑠璃殿上無知識。</p>
</div>
<div class='div-commentary'><p style="margin-left:1em">雪竇顯云肅宗不會且致躭源還會麼秪消箇請師塔樣盡西天此土諸位祖師遭這一拶不免將南作北有傍不肯底出來我要問你那箇是無縫塔。</p>
<p style="margin-left:1em">續神鼎諲云前來國師作用不能明了次問躭源源恁麼頌且道盡善不盡善神鼎與你諸人下四轉語湘之南潭之北君臣有路中有黃金充一國淨妙體圓無影樹下合同舩千聖同轍瑠璃殿上無知識凡聖路絕若與麼會去必不相賺神鼎與麼註解只是孤負國師。</p>
<p style="margin-left:1em">保寧勇云所謂非父不生其子雖然如是謾肅宗一人即得爭奈天下衲僧眼何且道那箇是衲僧眼便下座。</p>
<p style="margin-left:1em">五祖演云眾中道國師良久殊不知懸鼓待槌當時肅宗若是作家君王待伊教詔躭源但向道國師何必後詔躭源源呈頌云云代云閑言語。</p>
</div>
<div class='div-orig'><p>師問座主講什麼經主云唯識論師云作麼生會唯識論主云三界唯心萬法唯識師指簾云這箇是什麼法主云色法師云大師簾前賜紫對御談經何得五戒不持。</p>
<p>師因紫璘法師云請禪師立義某甲破某甲立義禪師破今請師立義師云立義<span class='corr'>已</span>了紫云是什麼義師云果然不見。</p>
<p>師因丹霞來叅纔展坐具師云不用不用霞退後三步師云如是如是霞進前三步師云不是不是霞遶禪牀一帀出去師云去聖時遙人多懈怠三十年後覓箇漢也難得。</p>
</div>
<div class='div-commentary'><p style="margin-left:1em">保福展云丹霞貪程不覺行困。</p>
<p style="margin-left:1em">溈山喆云丹霞可謂懷藏至寶遇智者乃增輝國師鴻門大啟陟者須是奇人如今還有為丹霞作主者麼出來與大溈相見有麼不是龍門客切忌遭點額。</p>
<p style="margin-left:1em">續泐潭準云客路如天遠侯門似海深登彌天釋之門者須是奇人接待高賔應有孟甞君之度量苟不如是便見主賔道異雲泥不合。</p>
<p style="margin-left:1em">大溈果云丹霞一進一退暗中贏得一著國師倒東擂西未免傍觀者哂。</p>
<p style="margin-left:1em">蔣山懃云賔主相見欲展不展退後進前禮過成謟猶幸南陽老而不耄。</p>
<p style="margin-left:1em">東禪觀云明鏡當臺胡來胡現漢來漢現霜鐘在架大扣大鳴小扣小鳴一卷一舒一擒一縱可謂照用兩全行說俱到且如國師道去聖時遙人多懈怠三十年後討箇師僧也難得畢竟是褒是貶。</p>
</div>
<div class='div-orig'><p>師因肅宗問師在曹溪得何法師云陛下還見空中一片雲麼帝云見師云釘釘著懸掛著。</p>
</div>
<div class='div-commentary'><p style="margin-left:1em">五祖戒云好事不如無。</p>
</div>
<div class='div-orig'><p>師因虞軍容問師住白崖山如何修行師喚童子以手摩頂云惺惺直言惺惺歷歷直言歷歷向後莫受人謾軍容無語。</p>
</div>
<div class='div-commentary'><p style="margin-left:1em">保福展云國師著一問直得手忙脚亂。</p>
</div>
<div class='div-orig'><p>師因丹霞來訪值睡次乃問侍者躭源云國師在不者云在即在秪是不見客霞云太深遠生者云莫道上座佛眼也覷不見霞云龍生龍子鳳生鳳兒師睡起侍者舉似師乃打二十棒趂出丹霞聞之乃云不謬為南陽國師。</p>
</div>
<div class='div-commentary'><p style="margin-left:1em">續天童華云侍者喫棒出院蓋千載一時然歸宗豈免眼熱丹霞固雖好手爭奈落在國師網子裏諸人還辨得麼苟或未然猶握金鞭問歸客夜深誰共御街行。</p>
<p style="margin-left:1em">徑山策云國師幸自高眠侍者播揚家醜不因多口丹霞爭見國師哮吼敢問大眾國師既在為什麼不見客向這裏見得破非唯知躭源落節亦見自己有出身之路雖然如是莫將閑學解埋沒祖師心。</p>
</div>
<div class='div-orig'><p>師問南泉甚處來泉云江西來師云還將得馬師真來不泉云秪這是師云背後底泉休去<span class='note-inline'>(有云東寺或云百丈問南泉)</span>。</p>
</div>
<div class='div-commentary'><p style="margin-left:1em">長慶稜云大似不知。</p>
<p style="margin-left:1em">保福展云幾不到和尚此間。</p>
<p style="margin-left:1em">五祖戒云和尚於此路熟。</p>
</div>
<div class='div-orig'><p>師因紫璘供奉擬註思益經師乃問大德凡註經須會佛意始得供奉云若不會佛意爭解註得師令侍者盛一椀水著七粒米在水中椀面安一隻筯乃問這箇是什麼義供奉無語師云老僧意尚不會豈況佛意爭能註得經。</p>
</div>
<div class='div-commentary'><p style="margin-left:1em">續溈山果云供奉先鋒有作殿後無功當時纔見國師問此是什麼義只對云草本不勞拈出踢倒便行直饒國師通身是口也無說處。</p>
</div>
<div class='div-orig'><p>師因僧問如今和尚亦言即心是佛諸方尊宿亦言即心是佛那得有異乎和尚為人天師豈合自是非他必有其故請示所以師云夫法有名異體同或名同體異因茲濫矣只如菩提涅槃真如佛性是名異體同真心妄心佛智世智是名同體異緣諸家錯將妄心便為真心如人認賊為子又將世智稱為佛智猶如魚目而亂明珠不可雷同事須甄別耳僧問如何離得此過師云你但向自身心中子細返觀五陰十八界十二處一一推窮有什麼物僧云今向身心中子細推窮無一法可得師云你壞身心相耶僧云身心性離寧有壞乎師云身心相外更有物不僧云身心尚無外寧有物師云你壞世間相耶僧云世間相即無相何用壞乎師云若然者即免過矣。</p>
<p>師問紫璘供奉大德所蘊何業奉云講青龍䟽師云是金剛經麼奉云是師云經文最初兩字喚作什麼字奉云如是師云是什麼。</p>
</div>
<div class='div-commentary'><p style="margin-left:1em">明招謙代云昔日靈山今日親見。</p>
<p style="margin-left:1em">續溈山果云溈山要問明招昔日靈山今日親見畢竟是什麼若下得這一拶縱使通身是眼未免一狀領過。</p>
</div>
<div class='div-orig'><p>師曾問紫璘供奉甚處來奉云城南來師云城南草作何色奉云作黃色師乃問童子城南草作何色子云作黃色師云秪這童子亦可簾前賜紫對御談玄。</p>
</div>
<div class='div-commentary'><p style="margin-left:1em">溈山喆云國師與麼問供奉與童子與麼答且道還有利害麼若也辯得許你親見國師若也未會城南草依前作黃色。</p>
</div>
<div class='div-orig'><p>師問僧近離什麼處僧云南方師云南方知識以何法示人僧云南方知識秪道一朝風火散後如蛇退皮如龍換骨本爾真性宛然無壞師云苦哉苦哉南方知識說法半生半滅僧云南方知識即如此未審和尚此間說何法師云我此間身心一如身外無餘僧云和尚何得將泡幻之身同於法體師云你為什麼入於邪道僧云什麼處是某甲入於邪道處師云不見教中道若以色見我以音聲求我是人行邪道不能見如來。</p>
</div>
<div class='div-commentary'><p style="margin-left:1em">雲門偃舉云身心一如身外無餘山河大地何處有耶。</p>
<p style="margin-left:1em">神鼎諲云若據這僧與麼道傳語也未解莫累及知識據國師與麼道亦是龍頭蛇尾前來身心一如向什麼處去也試點檢看。</p>
<p style="margin-left:1em">續淨慈昌云這僧當時待國師道若以色見我以音聲求我是人行邪道不能見如來但云苦哉苦哉大小國師半生半滅。</p>
<p style="margin-left:1em">東禪觀云國師與這僧即色聲相見離色聲相見若離色聲相見何異南方知識半生半滅若即色聲相見又道色見聲求是行邪道眾中莫有為國師作主者麼我要問你既是身心一如身外無餘泡幻之身為什麼不同法體。</p>
</div>
<div class='div-orig'><p>師因麻谷持錫到乃振一下卓然而立師云汝既如是何用見吾谷又振錫一下。</p>
</div>
<div class='div-commentary'><p style="margin-left:1em">雪竇顯別云洎不到此。</p>
</div>
<div class='div-orig'><p>師因同肅宗到宮前乃指石師子云陛下這石師子奇特下取一轉語帝云朕下語不得請師下語師云山僧罪過後躭源問師云皇帝還會麼師云皇帝會且致你作麼生會。</p>
</div>
<div class='div-commentary'><p style="margin-left:1em">玄沙備云大小國師被侍者勘破。</p>
</div>
<div class='div-orig'><p>師因西堂藏與馬祖馳書至師問汝師說什麼法藏從西過東立師云秪這箇別更有藏却過西立師云這箇是馬師底仁者底作麼生藏云早箇呈似和尚了也。</p>
</div>
<div class='div-commentary'><p style="margin-left:1em">保福展云西堂埋沒大師不少。</p>
</div>
<div class='div-orig'><p>師因肅宗問如何是十身調御師乃起立云還會麼肅宗云不會師云與老僧過淨缾來。</p>
</div></div>
<div class='div-other'><a id='mulu20' />
<p class='h1'>六祖下第二世</p><p>吉州躭源山真應禪師<span class='note-inline'>(嗣忠國師)</span>與百丈在泐潭推車次師問車在這裏牛在什麼處丈以手斫額師以手拭目。</p>
<p>師遊方回省覲馬祖却於祖前畫一圓相就上禮拜祖云汝莫欲作佛不師云某甲不解捏目祖云吾不如汝。</p>

<div class='div-commentary'><p style="margin-left:1em">雪竇顯云然猛虎不食其子爭奈來言不豐諸人要識躭源麼即是箇藏身露影漢。</p>
</div>
<div class='div-orig'><p>師因第二世麻谷問十二面觀音豈不是聖師云是谷便與師一摑師云知汝未到此境界<span class='note-inline'>(或云師問麻谷)</span>。</p>
<p>師問國師百中後有人問極則事作麼生國師云幸自可憐生須要箇護身符子作麼。</p>
</div>
<div class='div-commentary'><p style="margin-left:1em">五祖戒云和尚終是老婆心切。</p>
<p style="margin-left:1em">續保寧勇云粉骨碎身難報此恩。</p>
<p style="margin-left:1em">大溈泰云大小躭源被國師一坐直至如今起不得若是古德即不然待國師道幸自可憐生須要箇護身符子作什麼只向他道暗中為照燭險處作津梁。</p>
</div>
<div class='div-orig'><p>師因仰山入門畫一圓相以手托呈却叉手而立師乃以兩手交過握拳示之仰山進前三步作女人拜師點頭而<span class='corr'>已</span>。</p>
</div></div>
<div class='div-other'><a id='mulu21' />
<p class='h1'>應化賢聖</p><p>佛陀波利尊者游臺山到忻州見一老人問向甚麼處去者云臺山禮文殊去老人云大德見文殊還識不尊者無對。</p>

<div class='div-commentary'><p style="margin-left:1em">汾陽昭代云今日慶幸。</p>
</div>
<div class='div-orig'><p>尊者又到山中見一老人云尊者何來者云西國來老人云還將得佛頂尊勝經來不者云不將得來老人云空來何益尊者遂回。</p>
</div>
<div class='div-commentary'><p style="margin-left:1em">大陽玄云當初下得甚麼語得見文殊不回西天乃云但展兩手似伊。</p>
</div>
<div class='div-orig'><p>秦跋陀禪師<span class='note-inline'>(住廬山)</span>嘗訪生法師乃問居常說何經論生云說大般若經師云作麼生說色空義生云眾微聚曰色眾微無自性曰空師云眾微未聚喚作什麼生罔措師又問別說何經論生云說大涅槃經師云如何說涅槃之義生云涅而不生槃而不滅不生不滅故曰涅槃師云這箇是如來涅槃那箇是法師涅槃生云涅槃之理豈有二耶乃云某甲秪如此禪師如何說涅槃師乃拈起如意云還見麼生云見師云見箇什麼生云見禪師手中如意師以如意擲向地上云還見麼生云見師云見箇什麼生云見禪師手中如意隨地師斥云觀公見解未出常流何得名喧宇宙乃拂衣而去其徒懷疑不<span class='corr'>已</span>乃逐師押問云我師說色空涅槃義俱不契未審禪師如何說色空義師云不道汝師說不是秪說得果上色空不會說因中色空徒云如何是因中色空師云一微空故眾微空眾微空故一微空一微空中無眾微眾微空中無一微。</p>
</div>
<div class='div-commentary'><p style="margin-left:1em">汾陽昭代云休葛藤。</p>
</div>
<div class='div-orig'><p>耶舍尊者甞訪廬山遠法師遠問如何是道尊者云無人能會遠云此間有五百聽徒其中有碩學高流豈無一人會耶尊者乃笑遠復問如何是道尊者拈起如意示之云見麼遠云見尊者云見箇甚麼遠云見尊者手中如意尊者遂將如意擲向地上云還見麼遠云見尊者云見箇什麼遠云見尊者手中如意墮地尊者却収起如意云見即不見還見麼遠罔措尊者斥云觀公見解未出常流何得名喧宇宙乃拂衣上紫霄峯。</p>
</div>
<div class='div-commentary'><p style="margin-left:1em">五祖戒云耶舍遠公見道也未。</p>
</div>
<div class='div-orig'><p>波羅提尊者因異見王問何者是佛者云見性是佛王云師見性不者云我見佛性王云性在何處者云性在作用王云是何作用我今不見者云今見作用王自不見王云於我有不者云王若作用無有不是王若不用體亦難見王云若當用時幾處出現者云若出現時當有其八在胎為身處世名人在眼曰見在耳曰聞在鼻辯香在舌談論在手執捉在足運奔徧現俱該沙界収攝在一微塵識者知是佛性不識喚作精魂王聞心即開悟寶誌公和尚問一梵僧承聞尊者喚我作屠兒曾見我殺生不僧云見公云有見見無見見不有不無見見若有見見是凡夫見無見見是聲聞見不有不無見見是外道見未審尊者如何見僧云你有此等見耶。</p>
</div>
<div class='div-commentary'><p style="margin-left:1em">汾陽昭代云不枉西來。</p>
</div>
<div class='div-orig'><p>師或云終日拈香擇火不知身是道場玄沙云終日拈香擇火不知真箇道場。</p>
</div>
<div class='div-commentary'><p style="margin-left:1em">雪竇顯云一對無孔鐵鎚。</p>
<p style="margin-left:1em">續昭覺勤云終日拈香擇火不知拈香擇火。</p>
</div>
<div class='div-orig'><p>南嶽慧思和尚因誌公令人傳語云何不下山教化眾生目視雲漢作麼師云三世諸佛被我一口吞盡何處更有眾生可教化。</p>
</div>
<div class='div-commentary'><p style="margin-left:1em">五祖戒云更說道理看。</p>
<p style="margin-left:1em">報慈遂徵云且道山上語山下語。</p>
<p style="margin-left:1em">雪竇顯云有什麼屎臭氣。</p>
<p style="margin-left:1em">瑯瑘覺云驗人端的處。</p>
<p style="margin-left:1em">翠巖芝云思大秪見錐頭利不見鑿頭方。</p>
<p style="margin-left:1em">芭蕉徹云更進一步又云雖是入泥入水幾人搆得。</p>
<p style="margin-left:1em">天聖泰云思大秪知開口寶公平地喫交。</p>
<p style="margin-left:1em">續雲居舜云思大和尚寶公未傳語時猶較些子。</p>
<p style="margin-left:1em">保寧勇別思大云傳語法師合取狗口。</p>
</div>
<div class='div-orig'><p>天台智者大師在南嶽誦法華經至藥王品云是真精進是名真法供養如來於是悟法華三昧獲旋陀羅尼見靈山一會儼然未散。</p>
<p>明州布袋和尚常在通衢立有僧問和尚在這裏作甚麼師云等箇人來僧云來也師遂於懷中取一橘子度與僧擬接師乃縮手云汝不是這箇人。</p>
<p>師因僧問如何是祖師西來意師放下布袋叉手而立僧云秪此別更有在師拈起布袋放肩上而去。</p>
<p>師有時見僧前行乃撫僧背一下僧回首師云把一錢子來。</p>
<p>師甞將布袋并破席一領於通衢往來布袋內盛鉢盂木履魚飯菜肉瓦石土木諸般緫有或於稠人處打開布袋內物撒下云看看又一一將起問人云這箇喚作什麼。</p>
</div>
<div class='div-commentary'><p style="margin-left:1em">續瑯瑘覺云慈氏菩薩。</p>
<p style="margin-left:1em">昭覺勤云熟處難忘。</p>
</div>
<div class='div-orig'><p>天台豐干禪師因寒山子問古鏡不磨時如何照爥師云氷壺無影像猿猴探水月山云此是不照爥也更請道師云萬德不將來教我道什麼寒山拾得俱作禮而退。</p>
<p>師欲去遊五臺向寒山拾得云你共我去遊便是我同流若不去不是我同流山云你去遊作什麼師云禮文殊山云你不是我同流。</p>
</div>
<div class='div-commentary'><p style="margin-left:1em">翠巖芝云大似辯才見蕭翼。</p>
</div>
<div class='div-orig'><p>寒山子因僧眾炙茄次山却將茄弗向一僧背上打一下僧回首山呈起茄弗云是什麼僧云這風顛漢山却向傍僧云你道這箇師僧費却多少塩醬。</p>
</div>
<div class='div-commentary'><p style="margin-left:1em">續寶峯文云寒山打這僧實為費塩醬多莫別有道理。</p>
<p style="margin-left:1em">黃龍清云寒山子只知這僧費多少塩醬不知自<span class='corr'>己</span>拋撒更多且道什麼處是拋撒處良久云十方世界成狼藉一日収來五味全。</p>
</div>
<div class='div-orig'><p>寒山因趙州到天台行次見牛跡山乃問上座還識牛麼州云不識山指牛跡云此是五百羅漢遊山州云既是羅漢為甚麼作牛去山云蒼天蒼天州呵呵大笑山云笑作什麼州云蒼天蒼天山云這小厮兒却有大人之作<span class='note-inline'>(或曰南泉大同小異)</span>。</p>
<p>寒山預知溈山來國清受戒遂與拾得往松門接溈山纔到二人從路兩邊透出作大蟲吼三聲溈山屹然無對寒山云自從靈山一別迄至于今還相記麼溈山無對拾得拈起拄杖云老兄喚這箇作什麼溈山又無對寒山云休休不用問他自從別後<span class='corr'>已</span>曾三生作國王來緫忘却也。</p>
<p>天台拾得一日掃地次寺主問汝名拾得因豐干拾得汝歸汝畢竟名箇什麼姓箇什麼拾得放下掃箒叉手而立主再問拾得拈起掃箒掃地而去寒山椎胷云蒼天蒼天拾得却問汝作甚麼山云豈不見道東家人死西家人助哀二人乃作舞笑哭而出。</p>
<p>婺州善慧大士因梁武帝請講經士纔陞座以尺拊桉一下便下座武帝愕然誌公乃問陛下還會麼帝云不會公云大士講經竟。</p>
</div>
<div class='div-commentary'><p style="margin-left:1em">白雲端云傅大士與誌公被武帝一狀領過。</p>
<p style="margin-left:1em">續汾陽昭云講得甚好。</p>
<p style="margin-left:1em">本覺一云傅大士<span class='corr'>已</span>是葛藤誌公重下註脚諸人如今樂聞麼良久云兩叚不同。</p>
<p style="margin-left:1em">老宿云大士不得誌公洎成虛棄。</p>
</div>
<div class='div-orig'><p>大士一日披衲頂冠靸履朝見梁武帝帝問是僧耶士以手指冠帝云是道耶士以手指靸履帝云是俗耶士以手指衲衣。</p>
</div>
<div class='div-commentary'><p style="margin-left:1em">汾陽昭代云大士多能。</p>
<p style="margin-left:1em">續五祖戒云笑殺傍觀。</p>
</div>
<div class='div-orig'><p>大士或云夜夜抱佛眠朝朝還共起起坐鎮相隨語默同居止纖毫不相離如形影相似欲識佛去處<span class='note-inline'>(雪竇云三生六十劫)</span>秪這語聲是。</p>
</div>
<div class='div-commentary'><p style="margin-left:1em">玄沙備云大小傅大士秪認得箇昭昭靈靈。</p>
<p style="margin-left:1em">報慈遂徵云且道他認不認若認他又是補處彌勒不可認也若不認玄沙又與麼道不可徒然。</p>
<p style="margin-left:1em">雪竇顯云天下衲僧跳不出直饒口掛壁上漢別有一竅勘過了打又云玄沙也是打草蛇驚。</p>
<p style="margin-left:1em">翠巖芝云認與不認來年更有新條在擾亂春風卒未休。</p>
<p style="margin-left:1em">薦福懷云誰有單于調換取假銀城良久云曾被雪霜苦楊花落也驚。</p>
<p style="margin-left:1em">續九峯勤云大小傅大士奈一法中而有異九峯即不然夜夜困即眠朝朝覺即起。</p>
<p style="margin-left:1em">洞山聦云九峯和尚是大力量人言不虛發洞山道困來即便眠覺來即便起只如你衲僧家白日還打睡麼雖然如是三十年後且莫和泥合水。</p>
<p style="margin-left:1em">法昌遇云此是古佛垂慈不無方便爭奈善因而招惡果傳大士如張漫天網羅龍打鳳奈何鱗甲羽毛緫在裏許逃生無路若是靈禽異獸決定別有生涯。</p>
<p style="margin-left:1em">保寧勇云大眾傅大士此頌古今不墜一切人知向此瞥地者亦多錯會者不少玄沙云大小傅大士只認得箇昭昭靈靈洞山聦云且道衲僧家日裏還曾睡也無此兩轉語誰言世上無仙客須信壺中別有天保寧亦有一頌要眠時即眠要起時即起水洗面皮光啜茶濕却觜大海紅塵飛平地波濤起阿呵阿呵呵囉哩哩囉哩。</p>
</div></div>
<div class='div-other'><a id='mulu22' />
<p class='h1'>未詳嗣法</p>
<div class='div-orig'><p>先淨照禪師問楞嚴大師云經中道若能轉物即同如來若被物轉則名凡夫只如昇先閣作麼生轉。</p>
</div>
<div class='div-commentary'><p style="margin-left:1em">汾陽昭代云彼此老大。</p>
</div>
<div class='div-orig'><p>無著和尚送供往臺山文殊相迎次問大德從何方而來師云南方殊云南方佛法如何住持師云末法比丘少奉戒律殊云多少眾師云或三百或五百師却問和尚此間如何住持殊云凡聖同居龍蛇混雜師云多少眾殊云前三三後三三。</p>
</div>
<div class='div-commentary'><p style="margin-left:1em">汾陽昭代云識得你。</p>
<p style="margin-left:1em">續雪峯存問靈雲云古人道前三三後三三意旨如何靈雲云水中魚山上烏雪峯云意作麼生會靈雲云高可射兮深可釣。</p>
<p style="margin-left:1em">徑山杲云當時若見只向他道和尚如是住持直是不易。</p>
<p style="margin-left:1em">天童傑云大眾或三百或五百置之勿論只如文殊道前三三後三三如何話會良久云竹影掃堦塵不動月穿潭底水無痕。</p>
</div>
<div class='div-orig'><p>師喫茶次文殊拈起玻瓈盞問南方還有這箇麼師云無文殊云尋常將什麼喫茶師無對。</p>
</div>
<div class='div-commentary'><p style="margin-left:1em">洞山价代展兩手云有無且置借取這箇看得否。</p>
<p style="margin-left:1em">曹山章代云久承大士按劒為什麼處在一塵。</p>
<p style="margin-left:1em">長慶稜代云若與麼癡客勸主人。</p>
<p style="margin-left:1em">瑯瑘覺云若也是去可謂虎口裏奪食若也不是去移舟諳水勢舉棹別波瀾。</p>
<p style="margin-left:1em">續汾陽昭云謝顧問。</p>
</div>
<div class='div-orig'><p>師因日晚遂問文殊云擬投一宿得不殊云你有執心在不得此宿師云某甲無執心殊云你受戒不師云受戒久矣殊云你若無執心何用受戒師遂辭退均提童子送師出師云適來和尚道前三三後三三是多少童子召云大德師回首童子云是多少。</p>
</div>
<div class='div-commentary'><p style="margin-left:1em">洞山价云欲觀其父先觀其子。</p>
<p style="margin-left:1em">續汾陽昭於何用受戒處云悔出前言於童子道是多少處云識得你。</p>
</div>
<div class='div-orig'><p>師又見化寺無額問童子此寺名甚麼童子以手指金剛背後云看看師回首化寺乃隱。</p>
</div>
<div class='div-commentary'><p style="margin-left:1em">續汾陽昭云辯才遇蕭翼。</p>
</div>
<div class='div-orig'><p>師去五臺逢一老人師問莫是文殊不老人云豈有二文殊師遂作禮忽然不見<span class='note-inline'>(一本曰豐干)</span>。</p>
</div>
<div class='div-commentary'><p style="margin-left:1em">趙州諗代云文殊文殊。</p>
<p style="margin-left:1em">薦福懷云無著只有先鋒且無殿後老人若不隱身去有甚麼面見無著。</p>
</div>
<div class='div-orig'><p>公期和尚因往羅漢路逢一騎牛公子師問羅漢路向甚麼處去公拍牛云道道師喝云這畜生公云羅漢路向甚麼處去師却拍牛云道道公云直饒與麼猶少棒喫在師便打公子便拍牛走。</p>
<p>蟾首座問洞山佛真法身猶若虛空應物現形如水中月作麼生說箇應底道理洞山云如驢覷井蟾云是則是只道得八成山云首座作麼生蟾云如井覷驢<span class='note-inline'>(有本云紙衣道者問德上座或謂洞山問曹山)</span>。</p>
<p>錢唐鎮使在界上為鎮將時問僧其或相契即留止宿一日因二僧至遂問近離甚處云江西馬大師處云馬師有什麼方便僧云道即心是佛便被揖出又有二僧到亦如前問僧云非心非佛亦被揖出不得止宿。</p>
<p>洪州太守許式郎中<span class='note-inline'>(見洪州鷄足山主)</span>因與上藍溥和尚泐潭澄和尚三人坐次澄云承郎中云夜坐連雲石春栽帶雨松當時是答洞山什麼話許云今日放衙澄云聞說是答泗洲大聖在揚州現底話是不許云別點茶來澄云名不虛傳元來是作得主許云和尚早晚回山去澄云今日被上藍覷破上藍便喝澄云須是你始得許云勿奈舩何打破戽斗。</p>
<p>郎中入上藍僧堂問首座年多少座云六十八歲許云僧臘多少座云四十七夏許云聖僧得幾夏座云與虛空同受戒許拍禪牀板頭云下官喫飯不似首座喫塩多。</p>
<p>大宋太宗皇帝問僧看甚麼經僧云仁王經帝云既是寡人經為甚麼在卿手裏僧無對。</p>
</div>
<div class='div-commentary'><p style="margin-left:1em">雪竇顯代云皇天無私惟德是輔。</p>
</div>
<div class='div-orig'><p>帝幸開寶塔問僧卿是甚人僧云塔主帝云寡人塔為什麼卿作主僧無對。</p>
</div>
<div class='div-commentary'><p style="margin-left:1em">雪竇顯代云盍國咸知。</p>
</div>
<div class='div-orig'><p>帝因僧朝見乃問卿是甚處僧僧云廬山臥雲菴帝云臥雲深處不朝天為甚到此。</p>
</div>
<div class='div-commentary'><p style="margin-left:1em">雪竇顯代云難逃至化。</p>
</div>
<div class='div-orig'><p>帝甞夢神人報云請陛下發菩提心帝早旦宣問左右街菩提心作麼生發。</p>
</div>
<div class='div-commentary'><p style="margin-left:1em">雪竇顯代云實謂古今罕聞。</p>
</div>
<div class='div-orig'><p>帝因僧朝見乃云陛下還記得臣僧麼帝云甚處相見來僧云靈山一別直至如今帝云卿以何為驗僧無對。</p>
</div>
<div class='div-commentary'><p style="margin-left:1em">雪竇顯代云貧道得得而來。</p>
</div>
<div class='div-orig'><p>帝因僧奏燒却藏經欲乞宣賜帝宣問昔日摩騰不燒如今為甚却燒僧無對。</p>
</div>
<div class='div-commentary'><p style="margin-left:1em">雪竇顯代云陛下不忘付囑。</p>
</div></div>
<div class='div-other'><a id='mulu23' />
<p class='h1'>亡名古宿</p>
<div class='div-orig'><p>昔有老宿一夏<span class='corr'>已</span>來並不為師僧說話有僧自歎云我只與麼空過一夏不敢望和尚說佛法得聞正因兩字也得老宿聊聞乃云闍黎莫[斯/言]速若論正因一字也無與麼道了叩齒云適來無端不合與麼道隣壁有老宿聞乃云好一釜羹被兩顆鼠糞汙却。</p>
</div>
<div class='div-commentary'><p style="margin-left:1em">報慈遂徵云且道讚歎語不肯語若是讚歎為甚道鼠糞汙却若不肯他有什麼過驗得麼。</p>
<p style="margin-left:1em">雪竇顯云誰家鍋釜無一兩顆。</p>
<p style="margin-left:1em">續黃龍清云二老宿只見錐頭利不見鑿頭方只如這僧道不敢望和尚說佛法得聞正因兩字也得是會不會叅玄要具通方眼好向言中辯古今。</p>
</div>
<div class='div-orig'><p>昔有老宿住菴於門上書心字於䆫上書心字壁上書心字後法眼云門上但書門字䆫上但書䆫字壁上但書壁字玄覺云門上不要書門字䆫上不要書䆫字壁上不要書壁字何故字義炳然。</p>
<p>昔有兩僧各住菴旬日不會一日相見上菴主乃問多時不見在什麼處下菴主云在菴裏造箇無縫塔上菴主云某甲也欲造箇就師借樣子可不下菴主云何不早道恰被人借去也<span class='note-inline'>(或云匾檐山菴主)</span>。</p>
</div>
<div class='div-commentary'><p style="margin-left:1em">法眼益云且道借伊樣不借伊樣。</p>
</div>
<div class='div-orig'><p>昔有老宿云祖師九年面壁為訪知音若與麼會將來喫鐵棒有日在又一老宿云祖師九年面壁何不慚惶若與麼會更置草鞋行脚三十年。</p>
</div>
<div class='div-commentary'><p style="margin-left:1em">瑯瑘覺云既不然且道祖師面壁意作麼生良久云欲得不招無間業莫謗如來正法輪。</p>
<p style="margin-left:1em">續天童傑舉瑯瑘語了云二老宿敲塼打瓦瑯瑘和尚畫虎成狸諸人要見祖師面壁底意旨麼窮坑難滿。</p>
</div>
<div class='div-orig'><p>昔有老宿畜一童子並不知軌則有一行脚僧到菴乃教示童子朝昬禮儀其童晚見老宿外歸遂去問訊老宿俄然怪見遂問阿誰教汝童子云堂中上座老宿尋喚其僧來問上座傍家行脚是甚麼心行這箇童子養來二三年幸自可憐生誰教上座教壞伊快俶裝去黃昬雨淋淋地被他趂出。</p>
</div>
<div class='div-commentary'><p style="margin-left:1em">法眼益徵云古人與麼顯露些子家風甚怪且道意在於何。</p>
</div>
<div class='div-orig'><p>昔有一行者隨法師入佛殿行者向佛而唾法師云行者少去就何以唾佛行者云將無佛處來與某甲唾法師無對。</p>
</div>
<div class='div-commentary'><p style="margin-left:1em">溈山祐云仁者却不仁者不仁者却仁者。</p>
<p style="margin-left:1em">仰山寂代法師但唾行者又云行者若有語即向伊道還我無行者處來。</p>
</div>
<div class='div-orig'><p>昔有僧到曹溪因守衣鉢僧提起衣云此是大庾嶺頭提不起底僧云為甚麼在上座手裏僧無對。</p>
</div>
<div class='div-commentary'><p style="margin-left:1em">雲門偃云彼彼不了又代云遠嚮不如親到又云將謂是師子兒。</p>
</div>
<div class='div-orig'><p>昔有僧持鉢到長者家偶為犬傷長者因問龍披一縷金翅不吞大師全披法服為甚却被狗咬。</p>
<p>昔有僧去覆舩路逢一賣塩翁僧問覆舩路向甚處去翁良久僧又問翁乃云你患聾那僧云你向我道什麼翁云向你道覆舩路僧云翁莫會禪麼翁云莫道會禪佛法也會盡僧云你試說看翁挑起塩僧云難翁云你喚作什麼僧云塩翁云有什麼交涉僧云你作麼生翁云不可更向你道是塩。</p>
<p>昔有一婆供養一菴主經二十餘年常令一二八女送飯給侍一日令女子抱定云正當與麼時如何主云枯木倚寒巖三冬無暖氣女子歸舉似婆婆云我二十年來秪供養得箇俗漢遂遣起放火燒却菴。</p>
<p>昔有官人入鎮州天王院覩神像因問院主云此是什麼功德主云護國天王官云只護此國徧護餘國主云在秦為秦在楚為楚官云臘月二十九日打破鎮州城天王向甚處去主無對。</p>
<p>昔有僧去叅米胡路逢一婆住菴僧云婆有眷屬麼婆云有僧云在什麼處婆云山河大地若草若木皆是我眷屬僧云婆莫作師姑來麼婆云汝見我是甚麼僧云俗人婆云汝不可是僧僧云婆莫混濫佛法好婆云我不混濫佛法僧云與麼豈不是混濫佛法婆云汝是男子我是女人豈是混濫。</p>
<p>昔南泉典座辦兩分食詣園中管顧園頭食時展鉢次忽有念佛鳥鳴園頭乃敲鉢一下又鳴再敲一下鳴既住頭乃問典座會麼座云不會又敲一下。</p>
<p>昔塩官會下有主事僧忽見一鬼使來追僧告云某甲身充主事未暇修行乞容七日得不使云待為白王若許七日後來不然須㬰便至言訖不見至七日後復來竟覓其僧了不可得後有舉問一僧若被覓著時如何抵擬他。</p>
</div>
<div class='div-commentary'><p style="margin-left:1em">洞山价代云被他覓得也。</p>
</div>
<div class='div-orig'><p>昔溈山會下有僧在山多年一日下山覓箇住處偶宿一行者家者問上座何處去僧云覓箇住處去者書箇佛字問上座這箇是什麼字僧云佛字者却喚妻問這箇是什麼字妻云佛字者云上座與某甲拙室見解一般爭解住得其僧却回溈山。</p>
<p>昔有僧到翠巖<span class='note-inline'>(或曰石霜)</span>相看值不在遂看主事事云叅見和尚也未僧云未主事乃指狗子云上人要見和尚但禮拜這狗子僧無語後翠巖歸得聞乃云作麼生免得與麼無語。</p>
</div>
<div class='div-commentary'><p style="margin-left:1em">雲門偃云欲觀其師先觀其子。</p>
</div>
<div class='div-orig'><p>昔有一婆子臨齋入趙州堂云這一堂師僧緫是婆婆生得底秪有大底孩兒五逆不孝趙州纔顧視婆子便出。</p>
<p>昔有道士在殿前背佛而坐僧云道流莫背於佛道云大德本教云佛身充滿於法界教我向甚處坐即得。</p>
<p>昔有一僧還魂云冥中見地藏遂問某平生修何行業某云念法華經地藏云止止不須說為是說為是不說某無對。</p>
<p>昔有僧問一尊宿獅子捉兔亦全其力捉象亦全其力未審全箇什麼力老宿云不欺之力。</p>
<p>昔有施主入院行眾僧隨年錢知事僧云聖僧前著一分主云聖僧年多少僧無對。</p>
</div>
<div class='div-commentary'><p style="margin-left:1em">法眼益代云心期滿處即知。</p>
<p style="margin-left:1em">續保寧勇云只恐施主力所不及。</p>
</div>
<div class='div-orig'><p>昔廣南有僧住菴偶大王出獵吏人報云菴主大王來請起主云非但大王來佛來亦不起王聞乃問佛豈不是卿師主云是王云見師為甚麼不起。</p>
</div>
<div class='div-commentary'><p style="margin-left:1em">法眼益代云未足詶恩。</p>
<p style="margin-left:1em">續保寧勇云相識滿天下今朝遇一人。</p>
</div>
<div class='div-orig'><p>昔有老宿問一座主䟽鈔解義廣略如何主云鈔解䟽䟽解經宿云經解什麼主無對。</p>
<p>昔有官人作無鬼論中夜揮毫次忽見一鬼出云汝道無我聻。</p>
</div>
<div class='div-commentary'><p style="margin-left:1em">續五祖演代以手作鵓鳩觜云谷谷孤。</p>
<p style="margin-left:1em">靈隱遠以手加額云何似生。</p>
</div>
<div class='div-orig'><p>有古德問云我三十年前曾斷一人命根而今日夜憂愁如何免得。</p>
<p>有古德與僧行次見水中死魚乃問魚以水為命為甚却死在水裏。</p>
</div>
<div class='div-commentary'><p style="margin-left:1em">續天龍機代云是伊為什麼不去岸上死。</p>
</div>
<div class='div-orig'><p>昔高麗國來錢唐刻觀音聖像及舁上舩竟不能動因請入明州開元寺供養後有設問無剎不現身聖像為甚麼不去高麗國。</p>
</div>
<div class='div-commentary'><p style="margin-left:1em">長慶稜云現身雖普覩相生偏。</p>
<p style="margin-left:1em">法眼益別云識得觀音未。</p>
</div>
<div class='div-orig'><p>昔有座主念彌陀名號次小師遂喚和尚及其回顧小師不對如是數四座主叱之小師云和尚幾年喚他即得某甲纔喚便乃發惡。</p>
</div></div>
<p class='juan'>宗門統要續集卷第二</p>
<div class='div-w'>
<p class='h1'>音釋</p>
<div class='div-note'>錐<p style="margin-left:1em"><span class='note-inline'>(朱惟切猶鑽也)</span>。</p>
諲<p style="margin-left:1em"><span class='note-inline'>(音因)</span>。</p>
踟躕<p style="margin-left:1em"><span class='note-inline'>(踟直知切躕直朱切踟躕行不進也)</span>。</p>
悚慄<p style="margin-left:1em"><span class='note-inline'>(悚息勇切怖也慄力質切懼也)</span>。</p>
愆<p style="margin-left:1em"><span class='note-inline'>(起虔切與愆同)</span>。</p>
蛤蜊<p style="margin-left:1em"><span class='note-inline'>(蛤古合切蜊音梨)</span>。</p>
礫<p style="margin-left:1em"><span class='note-inline'>(郎狄切小石也)</span>。</p>
猢<p style="margin-left:1em"><span class='note-inline'>(戶吾切)</span>。</p>
叱<p style="margin-left:1em"><span class='note-inline'>(尺栗切訶也)</span>。</p>
諗<p style="margin-left:1em"><span class='note-inline'>(式荏切)</span>。</p>
垜<p style="margin-left:1em"><span class='note-inline'>(徒果切)</span>。</p>
賺<p style="margin-left:1em"><span class='note-inline'>(直䧟切錯也)</span>。</p>
璘<p style="margin-left:1em"><span class='note-inline'>(離珍切)</span>。</p>
擂<p style="margin-left:1em"><span class='note-inline'>(音雷研物也)</span>。</p>
覷<p style="margin-left:1em"><span class='note-inline'>(七慮切伺視也)</span>。</p>
稜<p style="margin-left:1em"><span class='note-inline'>(盧登切)</span>。</p>
拶<p style="margin-left:1em"><span class='note-inline'>(子刮切逼拶也)</span>。</p>
麻谷<p style="margin-left:1em"><span class='note-inline'>(谷音欲)</span>。</p>
爥<p style="margin-left:1em"><span class='note-inline'>(朱欲切照也)</span>。</p>
丳<p style="margin-left:1em"><span class='note-inline'>(楚限切)</span>。</p>
厮<p style="margin-left:1em"><span class='note-inline'>(息移切役也)</span>。</p>
靸<p style="margin-left:1em"><span class='note-inline'>(悉合切)</span>。</p>
戽<p style="margin-left:1em"><span class='note-inline'>(火故切抒水器也)</span>。</p>
[斯/言]<p style="margin-left:1em"><span class='note-inline'>(先奚切)</span>。</p>
俶裝<p style="margin-left:1em"><span class='note-inline'>(俶昌六切動也裝側霜切裹也)</span>。</p>
聻<p style="margin-left:1em"><span class='note-inline'>(尼止切指物貌)</span>。</p>
</div></div>
</div><!-- end of div[@id='body'] -->
</body></html>