<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門統要正續集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu46' />
<p class='juan'>宗門綂要續集卷第十一<span class='note-inline'>(上)</span>　　　　　傾二</p><p class="byline">宋建溪沙門宗永集元建康保寧禪寺住持沙門清茂續集</p>
<div class='div-other'><a id='mulu47' />
<p class='h1'>六祖大師嗣法</p>
<div class='div-orig'><p>吉州青原山行思禪師問石頭尓從甚處來頭云曹溪師乃拈拂子云曹溪還有這箇麼頭云非但曹溪西天亦無師云子莫曾到西天不頭云若到即有也師云未在更道頭云和尚也須道取一半莫全靠希遷師云不辭向汝道恐巳後無人承當。</p>
<p>師令石頭馳書與南嶽大慧禪師乃云回日與子箇鈯斧住山去石頭到彼便問不慕諸聖不重己靈時如何慧云子問太高生何不向下問將來頭云寧可永劫受沉淪不從諸聖求解脫便歸師問子返何速書信達不頭云信亦不通書亦不達乃舉前話復云去日蒙和尚許箇鈯斧子而今便請師垂下一足石頭便作禮。</p>
</div>
<div class='div-commentary'><p style="margin-left:1em">玄沙備云大小石頭被大慧推倒至今起不得。</p>
<p style="margin-left:1em">雪竇顯云石頭洎擔板過却又云大小大慧不解據令。</p>
<p style="margin-left:1em">翠巖芝云思和尚垂足石頭禮拜要且不得斧子且道後來使箇什麼。</p>
<p style="margin-left:1em">黃龍南云石頭雖然善能馳達不辱宗風其奈逞俊太忙不知落節既是落節迴來因什麼得斧子。</p>
</div>
<div class='div-orig'><p>師因僧問如何是祖師西來意師云又恁麼去也僧又問近日有何言句乞師一兩則師云近前來僧近前師云分明記取。</p>
</div></div>
<div class='div-other'><a id='mulu48' />
<p class='h1'>青原下第一世</p><p>南嶽石頭希遷禪師<span class='note-inline'>(嗣青原思)</span>一日因思和尚云有人道嶺南有消息師云有人不云云思云若與麼大藏小藏從何而來師云盡從這裏去。</p>
<p>師因藥山問三乘十二分教某甲粗知嘗聞南方直指人心見性成佛實未明了伏望和尚慈悲指示師云與麼也不得不與麼也不得與麼不與麼總不得汝作麼生山佇思師云子因緣不在此江西有馬大師子往彼去應為汝說山至彼准前請問馬師云我有時教伊揚眉瞬目有時不教伊揚眉瞬目有時教伊揚眉瞬目者是有時教伊揚眉瞬目者不是山於是有省便作禮馬師云子見箇什麼道理山云某甲在石頭時如蚊子上鐵牛馬師云汝既如是冝善護持。</p>

<div class='div-commentary'><p style="margin-left:1em">法雲秀云石頭好箇無孔鐵鎚大似分付不著藥山雖然過江西悟去爭奈平地上喫交有什麼扶筞處具眼者試辨看。</p>
<p style="margin-left:1em">續五祖演云老僧在眾日聞兄弟商量道即心即佛也不得不即心即佛也不得若恁麼說話敢稱禪客殊不知古人文武兼備韜畧雙全山僧見處也要諸人共知只見波濤湧不見海龍宮。</p>
<p style="margin-left:1em">大溈智云說什麼在石頭時如蚊子上鐵牛只今又何曾吐露得出。</p>
<p style="margin-left:1em">溈山果云前箭猶自可後箭射人深藥山直饒恁麼悟去也落第二月。</p>
<p style="margin-left:1em">徑山杲云好箇話端阿誰會舉舉得十分未敢相許。</p>
</div>
<div class='div-orig'><p>師問新到甚麼處來僧云江西來師云見馬大師不僧云見師乃指一橛柴云馬師何似這箇僧罔措却迴舉似馬祖祖云汝見橛柴大小僧云沒量大祖云汝甚有力僧云何故祖云汝從南嶽負一橛柴來豈不是有力。</p>
<p>師垂示云言語動用沒交涉時藥山在會乃出云直得非言語動用亦沒交涉師云這裏針劄不入山云這裏如石上栽花。</p>
<p>師因問思和尚云和尚自離曹溪什麼年到此間思云我却不知你早晚離曹溪師云某甲不從曹溪來思云我亦知汝來處師云和尚幸是大人且莫造次。</p>
<p>師因大顛問古人云道有道無是二謗請和尚除師云一物亦無除箇什麼師却問大顛併却咽喉脣吻速道將來顛云無這箇師云若與麼汝即得入門。</p>
</div></div>
<div class='div-other'><a id='mulu49' />
<p class='h1'>青原下第二世</p><p>澧州藥山惟儼禪師<span class='note-inline'>(嗣石頭遷)</span>久不陞堂一日院主白云大眾久思和尚示誨師云教打鐘著大眾方集師便下座歸方丈院主續問和尚既許為大眾說法為甚一言不施師云經有經師論有論師爭怪得老僧。</p>

<div class='div-commentary'><p style="margin-left:1em">雪竇顯云可惜藥山老漢平地上喫撲盡大地人扶不起。</p>
<p style="margin-left:1em">瑯瑘覺云藥山下座不妨疑著及乎院主拶著失却一隻眼。</p>
<p style="margin-left:1em">翠巖芝云欒山下座院主當初怪不為說法可謂誤他三軍。</p>
<p style="margin-left:1em">續薦福懷云藥山還見院主麼院主還見藥山麼三十年後遇著作家不得錯舉。</p>
<p style="margin-left:1em">五祖演云雖然以巳妨人爭奈賊身巳露諸人要識藥山麼閑持經卷倚松立笑問客從何處來。</p>
<p style="margin-left:1em">開福寧云藥山慎初護末佛眼難窺院主狹路相逢等閑蹉過。</p>
<p style="margin-left:1em">雪竇宗云威音劫外携手誰肯同歸十字街頭擲金幾人[跍-十+水]著敢問大眾且道藥山曾說不曾說若道曾說是謗藥山若道不曾說是孤負藥山且道畢竟為人在甚麼處良久云須知雲外千峯上別有靈松帶雨寒。</p>
<p style="margin-left:1em">天童傑舉翠巖拈了云翠巖只具一隻眼殊不知藥山歸方丈正是勞他三軍資福先云藥山竟歸方丈却似箇好人只被他輕輕一捏便見忘前失後。</p>
</div>
<div class='div-orig'><p>師因僧問學人有疑請師決疑師云待晚間來為汝決至晚叅眾集師云今日要決疑僧何在僧便出來師下座把住云大眾這僧有疑便與一推却歸方丈。</p>
</div>
<div class='div-commentary'><p style="margin-left:1em">翠巖芝云藥山與麼決疑土上更加泥雖然如是這僧也不得孤負藥山。</p>
<p style="margin-left:1em">續雲居元云大小藥山被這僧勘破。</p>
</div>
<div class='div-orig'><p>師因僧問巳事未明乞師指示師良久云吾今為汝道一句亦不難只冝汝於言下便見去猶較些子若更思量却成吾罪過不如且各合口免相累及。</p>
<p>師一日問飯頭你在這裏多少時頭云三年也師云我總不識你其僧不曉憤然而去。</p>
<p>師向手中書一佛字問道吾是什麼道吾云佛字師云這多口阿師。</p>
<p>師尋常不許人看經一日自將經看僧問和尚尋常不許人看經為甚麼却自看師云我只要遮眼僧云某甲學和尚得麼師云你若看牛皮也須穿。</p>
</div>
<div class='div-commentary'><p style="margin-left:1em">長慶稜云眼有何過。</p>
<p style="margin-left:1em">續報慈遂云且道長慶會藥山意不會藥山意。</p>
<p style="margin-left:1em">雪竇宗云真心不動教海澄明得用如如義天炳煥正恁麼時且道是經是眼若向這裏見得徹更不用循行數墨逐妄迷真其或未然牛皮穿透猶自可髑髏徧野幾人知。</p>
</div>
<div class='div-orig'><p>師因僧問平田淺草麈鹿成羣如何射得麈中主師云看箭僧放身便倒師云侍者拖出這死屍僧便走師云弄泥團漢有什麼限。</p>
</div>
<div class='div-commentary'><p style="margin-left:1em">雪竇顯云三步雖活五步須死。</p>
<p style="margin-left:1em">續雲居元云藥山千鈞之弩不為鼷鼠發機這僧帶箭出門一死更不再活。</p>
<p style="margin-left:1em">淨慈昌云這僧趂得猢猻入他閙市藥山騎箇猛虎直上高山若作一處商量終是遭人檢點。</p>
</div>
<div class='div-orig'><p>師與道吾雲巖遊山次見兩株樹一榮一枯師乃問巖云枯者是榮者是巖云榮者是師云與麼則灼然一切處光明燦爛去又問道吾吾云枯者是師云與麼則灼然一切處放教枯淡去時高沙彌至師又問彌云枯者從他枯榮者從他榮師回顧雲巖道吾云不是不是。</p>
<p>師因雲巖出糞次乃問作什麼巖云擔糞師云那箇聻巖云在師云汝來去為誰巖云替他東西師云何不教伊並行巖云和尚莫謗他師云不合與麼道巖云如何道師云還曾擔麼。</p>
<p>師因看經次栢巖云和尚休猱人得也師卷却經云日頭早晚巖云正當午也師云猶有這箇文彩在巖云某甲無亦無師云汝煞聦明巖云某甲只恁麼和尚尊意如何師云我跛跛挈挈百醜千拙且與麼過。</p>
<p>師向雲巖道與我喚沙彌來巖云喚他作什麼師云我有箇折脚鐺子要伊提上挈下巖云與麼則某甲與和尚共出一隻手。</p>
</div>
<div class='div-commentary'><p style="margin-left:1em">溈山喆云藥山若不得雲巖折脚鐺子幾成廢器大溈折脚鐺子也與諸人共出一隻手何故且圖古風不墜。</p>
<p style="margin-left:1em">續天童華云藥山道頭雲巖知尾雖然頭尾相稱要且不識羞耻。</p>
</div>
<div class='div-orig'><p>師問僧年多少也僧云七十二也師云是年七十二那僧云是師便打。</p>
</div>
<div class='div-commentary'><p style="margin-left:1em">曹山章云前箭猶自可後箭射人深時有僧問如何免得此棒師云正勑既行諸侯避道。</p>
</div>
<div class='div-orig'><p>師晚叅云我有一句子待特牛生兒即向你道時有僧便出云特牛生兒也秪是和尚不道師喚侍者將燈來其僧便抽身入眾。</p>
</div>
<div class='div-commentary'><p style="margin-left:1em">洞山价云這僧會只是不肯禮拜。</p>
<p style="margin-left:1em">清涼欽云特牛兒牸牛兒又代云雙生。</p>
<p style="margin-left:1em">續翠巖芝云我即不然特牛生兒也不向你道何故如此若向你道何處更有王老師。</p>
<p style="margin-left:1em">投子青云且道甚處是這僧會底道理若道得可為這僧雪屈若道不得却被藥山瞞。</p>
<p style="margin-left:1em">浮山遠云我有一句子待無舌人問即道。</p>
<p style="margin-left:1em">昭覺勤云藥山垂釣意在鯤鯨這僧吞鈎三千激浪洞山眼正千里同風法燈重整槍旗再裝甲冑夾山即不然有一句子威音巳前道與諸人了或有問明頭合暗頭合只向他道龍得水時添意氣虎逢山色長威獰。</p>
<p style="margin-left:1em">黃龍震云會麼如人暗中書字字雖不成文彩巳彰文彩既彰點燈為甚不見不見道賊是小人智過君子。</p>
</div>
<div class='div-orig'><p>師一日臨齋院主報云打鐘也請和尚上堂師云汝與我擎鉢盂去主云和尚無手來多少時師云汝只是枉披袈裟主云某甲只與麼和尚又如何師云我無這箇眷屬。</p>
<p>師問龐居士云一乘中還著得這箇事麼士云某甲秪管日求外合不知還著得麼師云道居士不見石頭得麼士云拈一放一未是好手師云老僧住持事繁士珍重便出師云拈一放一的是好手士云好箇一乘問宗今日失却也師云是是。</p>
<p>師坐次有僧問兀兀地思量什麼師云思量箇不思量底僧云不思量底如何思量師云非思量。</p>
<p>師問僧甚麼處來僧云南泉來師云在彼多少時僧云粗經歲月師云與麼則三十年後成一頭水牯牛去也僧云某甲雖在彼中且不曾上他食堂師云口欱南風那僧云和尚莫錯自有把匙筯人在。</p>
<p>師問雲巖甚處來巖云百丈來師云百丈有何言句巖云有時示眾云我有一句子百味具足師云鹹即鹹味淡即淡味不鹹不淡是常味作麼生是百味具足底句巖無對師笑云爭奈目前生死何巖云目前無生死師云二十年在百丈俗氣也不除。</p>
<p>師次日又問海兄更說甚麼法巖云有時道三句外會取六句外省去師云且喜沒交涉又問更說甚麼法巖云有時陞堂眾集以拄杖打下復召大眾眾迴首却云是什麼師云何不早道巖於此有省。</p>
<p>師問僧甚麼處來僧云湖南來師云洞庭湖水滿也未僧云未師云許多時雨水為甚未滿<span class='note-inline'>(有本謂馬祖問僧)</span>。</p>
</div>
<div class='div-commentary'><p style="margin-left:1em">雲巖晟代云湛湛地。</p>
<p style="margin-left:1em">道吾智云滿也。</p>
<p style="margin-left:1em">洞山价云什麼劫中曾增減來。</p>
<p style="margin-left:1em">雲門偃云只在這裏。</p>
</div>
<div class='div-orig'><p>師一日坐次石頭來見乃問汝在這裏作什麼師云一切不為頭云恁麼即閑坐也師云若閑坐即為也頭云汝道不為不為箇什麼師云千聖亦不識頭乃有偈贊云從來共住不知名任運相將秪麼行自古上賢猶不識造次凡流豈可明。</p>
</div>
<div class='div-commentary'><p style="margin-left:1em">五祖戒云藥山夢中說夢兩重重。</p>
</div>
<div class='div-orig'><p>師因遵布衲作殿主浴佛次師乃問汝秪浴得這箇還浴得那箇麼遵云把將那箇來師休去。</p>
</div>
<div class='div-commentary'><p style="margin-left:1em">長慶稜云邪法難扶。</p>
<p style="margin-left:1em">黃龍南云此二尊宿一出一入未見輸嬴三十年後不得錯舉。</p>
<p style="margin-left:1em">續天童華云遵布衲當時若是箇漢待他道還浴得那箇麼拈起杓子劈面擲雖然也不得屈藥山何故不入虎穴爭得虎子。</p>
</div>
<div class='div-orig'><p>師一日提笠子出雲巖指云用這箇作什麼師云有處用巖云風雨來作麼生師云蓋覆著巖云他還受蓋覆麼師云雖然如是且無遺漏<span class='note-inline'>(或曰道吾)</span>。</p>
<p>荊州天皇道悟禪師問石頭云離却定慧以何法示人頭云我這裏無奴婢離箇什麼師云如何明得頭云汝還撮得虛空麼師云與麼則不從今日去也頭云未審汝早晚從那邊來師云某甲不是那邊人頭云我早知汝來處師云和尚何以贓誣於人頭云汝身見在師云雖然如是畢竟如何示於後人頭云汝道阿誰是後人師從此有省。</p>
<p>師臨遷寂日大眾問疾師驀召典座近前云會麼座云不會師乃拈枕子拋於地上即便告終。</p>
<p>鄧州丹霞天然禪師訪龐居士門逢女子靈照洗菜次師問居士在不女子放下菜籃斂手而立師再問女子提起菜籃便行師遂迴須㬰居士外還女子乃舉似前話士云丹霞在麼女子云去也士云赤土塗牛妳<span class='note-inline'>(一本云這冤家子喪我門風)</span>。</p>
</div>
<div class='div-commentary'><p style="margin-left:1em">溈山喆云大小丹霞被居士女子勘破山僧當時若作丹霞但與呵呵大笑待他問長老笑箇甚麼却向道不是冤家不聚頭。</p>
<p style="margin-left:1em">續蔣山勤云丹霞從苗辨地靈照因語識人放下菜籃當處發生提起菜籃隨處滅盡居士云赤土塗牛妳屋裏販揚州且道畢竟如何各自散去免增話會。</p>
</div>
<div class='div-orig'><p>師又一日訪龐居士至門首相見師乃問居士在不士云飢不擇食師云龐老在不士云蒼天蒼天便入宅去師云蒼天蒼天便迴去。</p>
<p>師問僧甚處來僧云山下來師云喫飯了也未僧云喫飯了也師云將飯與汝喫底人還具眼麼僧無對。</p>
</div>
<div class='div-commentary'><p style="margin-left:1em">長慶稜問保福云將飯與人喫報恩有分為甚不具眼福云施者受者俱瞎慶云盡其機來還成瞎不福云道我瞎得麼。</p>
<p style="margin-left:1em">芭蕉徹云各具一得一失又代僧云爭不足讓有餘又代霞云施受俱無利益。</p>
<p style="margin-left:1em">汾陽昭代云若不上山爭識丹霞。</p>
<p style="margin-left:1em">續保寧勇代云今日被和尚勘破。</p>
<p style="margin-left:1em">天童華云丹霞既巳龍頭虵尾長慶保福只得將錯就錯雖然二三老宿要且不知老僧落處具擇法眼者試請辨看。</p>
</div>
<div class='div-orig'><p>師因去馬祖處路逢一老人與一童子師問公住何處老人云上是天下是地師云忽遇天崩地陷又作麼生老人云蒼天蒼天童子噓一聲師云非父不生其子老人便與童子入山去。</p>
</div>
<div class='div-commentary'><p style="margin-left:1em">續正覺顯云上天下地不妨聦明蒼天蒼天隨語生解是父是子褒貶分明噓一聲却較些子。</p>
</div>
<div class='div-orig'><p>師因問龐居士昨日相見何似今日士云如法舉昨日事來作箇宗眼師云秪如宗眼還著得龐公麼士云我在你眼裏師云某甲眼窄何處安身士云是眼何窄是身何安師休去士云更道取一句便得此話圓師亦不對士云就中這一句無人道得。</p>
</div>
<div class='div-commentary'><p style="margin-left:1em">續蔣山勤云是眼何窄是身何安昨日今日事無兩般淮南兩浙秋熱春寒恁麼會得也大無端三十年後莫受人瞞。</p>
</div>
<div class='div-orig'><p>師一日與龐居士行次見一泓水士以手指云得與麼也還辨不出師云灼然是辨不出士乃戽水潑師二掬師云莫與麼莫與麼士云須與麼須與麼師又戽水潑士三掬士云正與麼時堪作什麼師云無外物士云得便冝者少師不語士云誰是落便冝者。</p>
<p>師因過一院值凝寒於殿中見木佛乃取燒火向院主遇見訶責云何得燒我木佛師以杖子撥火云吾燒取舍利主云木佛何有舍利師云既無舍利更請兩尊來燒院主自後眉鬚墮落。</p>
</div>
<div class='div-commentary'><p style="margin-left:1em">續大寧寬因僧問丹霞燒木佛為甚院主眉鬚墮落寬云賊不打貧兒家。</p>
<p style="margin-left:1em">投子青云不會作客勞煩主人。</p>
<p style="margin-left:1em">保寧勇云院主眉鬚墮落即且置且道丹霞眉毛在也無若也見得與古佛同叅若也不見切忌撥無因果。</p>
<p style="margin-left:1em">寶峯文云丹霞燒木佛院主眉鬚落驀拈拄杖云不是木佛擲下拄杖云誰敢燒你擬即眉鬚落不擬又且如何高聲云行者拈起拄杖。</p>
<p style="margin-left:1em">東禪嶽云古人做處今人合知如展一面皂纛旗殺一有罪而天下咸服如其無罪法亦難施直饒千聖出頭來安排一字也不得。</p>
<p style="margin-left:1em">天童華云諸方商量道院主忽起疑心而致斯禍又云院主天寒不與丹霞火向致令燒却木佛遂乃眉鬚墮落殊不知院主買鐵得金一場富貴。</p>
<p style="margin-left:1em">靈隱嶽云諸人要知麼大小丹霞向深村裏失却一隻眼院主也是如蟲禦木偶尓成文光孝門下也無木佛得燒只有一星無煙火直是難近傍擬之則燎却面門諸人須是退步看驀地冷灰裏豆爆驚天動地直教佛祖救不得喝一喝。</p>
</div>
<div class='div-orig'><p>潭州長髭曠禪師因石頭問什麼處來師云嶺南來頭云大庾嶺頭一鋪功德成就也未師云成就久矣只欠點眼在頭云莫要點眼麼師云便請石頭垂下一足師便作禮頭云你見箇什麼便禮拜師云如紅爐上一點雪。</p>
</div>
<div class='div-commentary'><p style="margin-left:1em">雪竇顯云無眼功德有什麼點處。</p>
<p style="margin-left:1em">續雲居元云可惜勞而無功。</p>
</div>
<div class='div-orig'><p>師因一僧至遶禪牀一帀卓然而立師云若是石頭法席一點也用不著僧又遶一帀師云却是漝麼時不易道得箇來處僧便出去師乃喚僧不顧師云這漢猶少教詔在僧却回云有一人不從人得不受教詔不落階級師還許麼師云逢之不逢逢必有事僧乃退身三步師却遶禪牀一帀僧云不唯宗眼分明亦乃師承有據師打三下。</p>
<p>師問僧甚處來僧云九華山控石菴來師云菴中是什麼人僧云馬祖下尊宿師云名什麼僧云不委他法號師云他不委你不委僧云尊宿眼在甚處師云若是庵主親來今日也須喫棒僧云賴遇和尚放過某甲師云百年後討箇師僧也難得。</p>
</div>
<div class='div-commentary'><p style="margin-left:1em">雪竇顯云是則二俱作家要且只解收虎尾不能據虎頭若使德山令行並須瓦解。</p>
</div>
<div class='div-orig'><p>師因龐居士到見陞座眾集定士便出云各請自檢好師便說士却於禪牀右立時有僧問不觸主人翁請師答話師云識龐公麼僧云不識士便搊住其僧云苦哉苦哉僧無對士托開師少間却問適來這僧還喫拄杖不士云待伊甘始得師云居士只見錐頭利不見鑿頭方士云恁麼說話某甲即得外人聞之要且不好師云不好箇甚麼士云阿師只見錐頭尖不見鑿頭利。</p>
<p>師因李行婆來乃問憶得在絳州時事麼婆云非師不委師云多虛少實在婆云有甚諱處師云念你是女人放你拄杖婆云某甲終不見尊宿過師云老僧過在甚處婆云和尚無過婆豈有過師云無過底人作麼生婆乃豎拳云與麼總成顛倒師云實無諱處。</p>
<p>師一日見僧來乃擒住云師子兒野干屬僧以手作撥眉勢師云雖然如此猶欠哮吼在僧擒住師云偏愛行此一機師與一摑僧放下手拍三下師云若見同風僧汝甘與麼不僧云終不由別人師作撥眉勢僧云猶欠哮吼在師云料想不由別人。</p>
<p>潭州大川禪師因江陵有僧來叅師云幾時發足江陵府僧提起坐具師云特謝遠來下去僧遶禪牀一帀便出師云若不與麼爭知眼目端的僧撫掌一下云苦殺人洎合錯判諸方師云甚得禪宗道理後僧舉似丹霞霞云大川法道即得於我這裏即不然僧云和尚此間作麼生霞云猶較大川三步在僧禮拜霞云錯判諸方者多。</p>
</div>
<div class='div-commentary'><p style="margin-left:1em">洞山价云若不是丹霞也難分玉石。</p>
</div>
<div class='div-orig'><p>潮州大顛和尚因石頭問那箇是汝心師云言語者是頭便喝出經旬日間師復問前者既不是除此外何者是心頭云除却揚眉瞬目將心來師云無心可得將來頭云元來有心何言無心無心盡同謗師於言下有省。</p>
<p>師一日將癢和子廊下行逢一僧問訊次師以癢和驀口打云會麼僧云不會師云大顛老野狐不曾孤負人。</p>
<p>師因韓文公問和尚春秋多少師乃提起數珠示之云會麼公云不會師云晝夜一百八公罔措歸宅怏怏而<span class='corr'>已</span>夫人乃問侍郎神思不懌復有何事公遂舉前話夫人云何不進云晝夜一百八意旨如何公明日凌晨遂去門首乃逢首座座云侍郎入寺何早公云特去堂頭通話座云堂頭有何因緣開示公舉前話座云侍郎怎生會公云晝夜一百八意旨如何座乃扣齒三下公復至堂頭又進前語晝夜一百八意旨如何師亦扣齒三下公云信知佛法一般師云見什麼道理乃云一般公云適來門首接見首座亦復如是師遂喚首座問適來祗對侍郎佛法是不首座云是師便打趂出院。</p>
</div>
<div class='div-commentary'><p style="margin-left:1em">保福展云首座知前不知後大顛令不單行。</p>
</div></div>
<p class='juan'>宗門綂要續集卷第十一<span class='note-inline'>(上)</span></p>
<div class='div-w'>
<p class='h1'>音釋</p>
<div class='div-note'>鼷<p style="margin-left:1em"><span class='note-inline'>(弦鷄切小鼠也)</span>。</p>
聻<p style="margin-left:1em"><span class='note-inline'>(音你指物貌)</span>。</p>
妳<p style="margin-left:1em"><span class='note-inline'>(女蟹切乳也)</span>。</p>
噓<p style="margin-left:1em"><span class='note-inline'>(休居切吹也)</span>。</p>
戽<p style="margin-left:1em"><span class='note-inline'>(荒故切抒水噐)</span>。</p>
纛<p style="margin-left:1em"><span class='note-inline'>(徒沃切皂纛軍中大旗也)</span>。</p>
摑<p style="margin-left:1em"><span class='note-inline'>(郭獲切批打也)</span>。</p>
</div></div>
<p class='juan'><a id='mulu50' />宗門綂要續集卷第十一<span class='note-inline'>(下)</span>　　　　　傾三</p><p class="byline">宋建溪沙門宗永集元建康保寧禪寺住持沙門清茂續集</p>
<div class='div-other'><a id='mulu51' />
<p class='h1'>青原下第二世</p>
<div class='div-orig'><p>汾州石樓和尚問僧近離甚處僧云漢國師云漢國天子還重佛法也無僧云苦哉頼值問著某甲問著別人即禍生師云作箇什麼僧云人尚不見有何佛法可重師云闍黎受戒多少時僧云二十夏師云大好不見有人便打<span class='note-inline'>(一本曰棗樹話未詳是何世代)</span>。</p>
</div>
<div class='div-commentary'><p style="margin-left:1em">雪竇顯云這僧棒既喫要且去不再來石樓令雖行爭奈無風浪起。</p>
</div>
<div class='div-orig'><p>師因僧問未識本來性乞師方便指師云石樓無耳埵僧云某甲自知非師云老僧還有過僧云和尚過在甚處師云過在汝非處僧作禮師便打。</p>
<p>澧州大同濟禪師一日因米胡領眾來纔欲相見師便拽轉禪牀面壁而坐米於背後立少時却回客位師云是即是若不驗破巳後遭人貶剝却令侍者去請米纔上來却拽轉禪牀便坐師乃遶牀一帀便歸方丈米却拽倒禪牀領眾便出去。</p>
<p>師一日訪龐居士士云憶得在母胎中時有一則語今日舉似阿師不得作道理主持師云猶是隔生也士云向道不得作道理主持師云驚人之句爭得不怕士云如斯見解可謂驚人師云不作道理却成作道理士云不但隔一生兩生師云喫粥飯底僧一任居士檢責士鳴指三下。</p>
<p>師一日纔見龐居士來便掩却門云多知老翁莫與相見士云獨坐獨語過在阿誰師便開門纔出被士把住云是師多知是我多知師云多知且致閉門開門卷之與舒相較幾何士云秪此一問氣急殺人師不語士云弄巧成拙。</p>
<p>丁行者一日看性空空打一棒云瞎却汝本來眼也丁云非但今日古人亦行此令空云誰向汝道古今丁拂袖便出空云青天白日有迷路人丁云莫要指示麼空便打丁云莫瞎却人眼好空云瞎却俗人眼有甚過。</p>
</div></div>
<div class='div-other'><a id='mulu52' />
<p class='h1'>青原下第三世</p><p>潭州道吾智禪師<span class='note-inline'>(嗣藥山儼)</span>離藥山到南泉泉問闍黎名什麼師云宗智泉云智不到處作麼生宗師云切忌道著泉云灼然道著即頭角生至三日後師與雲巖在後架把針次泉過見乃再問前日道智不到處切忌道著道著即頭角生合作麼生行履師便抽身入僧堂泉便去師却來坐巖乃問師弟適來為甚不祗對和尚師云你得與麼靈利巖不薦却去問泉云適來因緣智頭陀作麼生不祗對和尚泉云他却是異類中行巖云如何是異類中行泉云不見道智不到處切忌道著道著即頭角生且須向異類中行巖亦不會師知巖不薦乃云此人因緣不在此便與迴藥山山覩二人迴乃問巖汝到甚處去來巖云到南泉山云泉有何言句巖遂舉前話山云子作麼生會他這箇時節便回來巖無對山乃大笑巖便問如何是異類中行山云吾今日困別時來巖云某甲特為此事歸來山云且去巖便出師在方丈外聞巖不薦不覺咬得指頭血出師却下來問巖云師兄去問和尚那因緣作麼生巖云和尚不為某甲說師便低頭。</p>

<div class='div-commentary'><p style="margin-left:1em">續雲居膺因僧問切忌道著意作麼生師云此語最毒僧云如何是最毒底句師云一棒打殺龍蛇。</p>
</div>
<div class='div-orig'><p>師與雲巖同侍藥山次山云智不到處切忌道著道著即頭角生師便珍重出去巖遂問智師兄為什麼不祗對和尚山云我今日背痛是他却會汝去問取巖遂問師兄適來為甚不祗對和尚師云我今日頭痛你去問取和尚後雲巖遷化遣人馳辭書至師覽後云雲巖不知有悔當時不向伊道然雖如是要且不違藥山之子。</p>
</div>
<div class='div-commentary'><p style="margin-left:1em">報慈遂云古人與麼道還知有也未雲巖當時不會什麼處是他不會處。</p>
<p style="margin-left:1em">翠巖芝云道吾道雲巖不知有悔當時不向伊說只如與麼道道吾還知有也無。</p>
</div>
<div class='div-orig'><p>師因雲巖問師兄家風作麼生師云教汝指點著堪作什麼巖云無這箇來多少時也師云牙根猶帶笑澀在。</p>
<p>師因南泉示眾云法身具四大不有人道得與他一腰裩師云性地非空空非性地此是地大三大亦然泉不違前言乃與裩一腰。</p>
<p>師因雲巖不安乃謂離此殻漏子向甚處相見巖云不生不滅處相見師云何不道非不生不滅處亦不求相見。</p>
</div>
<div class='div-commentary'><p style="margin-left:1em">雪竇顯云侍者與我記取這一問。</p>
<p style="margin-left:1em">續昭覺勤云何處不逢渠。</p>
</div>
<div class='div-orig'><p>師一日指佛桑花問僧這箇何似那箇僧云直得寒毛卓竪師云畢竟如何僧云道吾門下底師云十里大王。</p>
</div>
<div class='div-commentary'><p style="margin-left:1em">續昭覺勤云以膠投漆驗影知形不諳正去偏來爭解明投暗合還委悉麼蝦䗫跳上梵天蚯蚓驀過東海。</p>
<p style="margin-left:1em">徑山筞云不開戶牖安知明月之光不汎仙槎安覩天河之勢道吾以楔拔楔這僧以智破智雖然驀路相逢未免三頭六臂還委悉麼愛他年少子飜作白頭翁。</p>
</div>
<div class='div-orig'><p>師因雲巖修鞋次乃問作什麼巖云將敗壞補敗壞師云何不道即敗壞非敗壞。</p>
<p>師因僧問無神通菩薩為甚蹤跡難尋師云同道者方知僧云和尚還知麼師云不知僧云為甚不知師云去汝不會我語。</p>
<p>師因僧問久嚮和尚會禪是不師云蒼天蒼天僧近前掩却師口云低聲師遂與一掌僧云蒼天蒼天師把住云得與麼無禮僧却與師一掌師云老僧罪過僧拂袖出師云早知如是悔不如是<span class='note-inline'>(後竹園與僧有語頗相同)</span>。</p>
<p>潭州雲巖曇晟禪師因藥山問聞汝會弄師子是不師云是山云弄得幾出師云弄得六出山云我亦弄得師云和尚弄得幾出山云我弄得一出師云一即六六即一師後到溈山山問承聞長老在藥山弄師子是不師云是溈云長弄還有置時師云要弄即弄要置即置溈云置時師子在甚麼處師云置也置也。</p>
</div>
<div class='div-commentary'><p style="margin-left:1em">續法昌遇云好一場師子只是有頭無尾我當時若見溈山道置時師子在甚麼處便與放出踞地金毛直教溈山藏身無路。</p>
<p style="margin-left:1em">泐潭凖云藥山雲巖鈍置殺人兩父子弄一箇師子也弄不出若是凖上座只消自弄拽得來拈頭作尾拈尾作頭轉兩箇金睛攫幾鈎鐵爪吼一聲直教百里內猛獸潛蹤滿空裏飛禽亂墜凖上座未弄師子請大眾高著眼先做一箇定場擲下拄杖云箇中消息子能有幾人知。</p>
</div>
<div class='div-orig'><p>師問一尼云汝爺在不尼云在師云年多少尼云年八十師云汝有箇爺不年八十汝還知不尼云莫是恁麼來者麼師云猶是兒孫。</p>
</div>
<div class='div-commentary'><p style="margin-left:1em">洞山价云直是不與麼來者亦是兒孫。</p>
<p style="margin-left:1em">續溈山果云恁麼也不得不恁麼也不得畢竟作麼生良久云從來無位次不用強安排。</p>
</div>
<div class='div-orig'><p>師因煎茶次道吾問煎與阿誰師云有一人要吾云何不教伊自煎師云幸有某甲在。</p>
<p>師問石霜甚處來霜云溈山來師云在彼多少時霜云粗經冬夏師云與麼則成山長也霜云雖在彼中却不知師云他家亦非知非識道吾聞乃云得與麼無佛法身心。</p>
<p>師一日謂眾云有箇人家兒子問著無有道不得底洞山乃問他屋裏有多少典籍師云一字也無山云爭得與麼多知師云日夜不曾眠山云問一叚事還得麼師云道得却不道。</p>
<p>師因裴大夫問僧供養佛佛還喫不僧云如大夫祭家神大夫舉似師師代云有幾般飯食但一時下來師却問神山一時下來後作麼生神山云合取鉢盂師然之。</p>
<p>師因道吾問大悲菩薩用許多手眼作什麼師云如人夜中背手摸枕子吾云我會也我會也師云尓作麼生會吾云徧身是手眼師云道即太煞道只道得八成吾云師兄作麼生師云通身是手眼。</p>
<p>師一日掃地次道吾云太區區生師云須知有不區區者吾云恁麼則有第二月也師竪起掃菷云這箇是第幾月吾休去。</p>
</div>
<div class='div-commentary'><p style="margin-left:1em">玄沙備云正是第二月。</p>
<p style="margin-left:1em">長慶稜問玄沙云被他倒轉掃菷攔面摵又作麼生沙休去。</p>
<p style="margin-left:1em">羅山閑云噫兩箇漢不識好惡雲巖箇漢縛手脚死來多少時也。</p>
<p style="margin-left:1em">雲門偃云奴見婢慇懃。</p>
<p style="margin-left:1em">保福展云雲巖大似泥裏推車步步區區。</p>
<p style="margin-left:1em">雪竇顯向有第二月也處別云洎合放過。</p>
<p style="margin-left:1em">續溈山行云道吾平地生堆雲巖因行掉臂玄沙道正是第二月面皮厚多少且道雲巖竪起掃菷意作麼生十成好箇金剛鑽攤向門前賣與誰。</p>
</div>
<div class='div-orig'><p>秀州華亭船子德誠禪師因夾山初住潤州鶴林時道吾到遇上堂有僧問如何是法身夾云法身無相如何是法眼夾云法眼無瑕道吾不覺失笑夾便下座請道吾問某甲適來祗對這僧話必有不是致令上座失笑望上座不恡慈悲吾云和尚一等是出世未有師在夾云某甲甚處不是望為說破吾云某甲終不說請和尚却往秀州華亭船子處去夾云此人如何吾云此人上無片瓦下無寸土和尚若去須易服裝束<span class='note-inline'>(蓋船子曾囑道吾巳後有座主指一箇來)</span>夾乃散眾易服直造華亭船子纔見便問大德住什麼寺夾云似則不住住則不似<span class='note-inline'>(或云目前無似)</span>師云不似又不似箇什麼<span class='note-inline'>(或云是什麼)</span>夾云不是目前法師云甚處學得來夾云非耳目之所到師云一句合頭語萬劫繫驢橛師又問垂[糸*系]千尺意在深潭離鈎三寸子何不道夾擬開口師便以篙打落水中夾纔上船師云道道夾擬開口師又打夾於此有省乃點頭師云竿頭[糸*系]線從君弄不犯清波意自殊夾遂問拋綸擲釣師意如何師云[糸*系]懸綠水浮定有無之意夾云語帶玄而無路舌頭談而不談師云釣盡江波金鱗始遇夾乃掩耳師云如是如是遂囑云汝向去直須藏身處沒蹤跡沒蹤跡處莫藏身吾二十年在藥山只明斯事汝今既得他後不得住城隍聚落但向深山裏钁頭邊覓取一箇半箇接續無令斷絕夾乃辭行頻頻回頋師遂喚云闍黎闍黎夾回首師竪起橈云汝將謂別有乃覆船入水而逝。</p>
</div>
<div class='div-commentary'><p style="margin-left:1em">續長蘆了云棹頭撥轉河漢星輝舩子踏飜天地黯黑竪起拂子云這箇是钁頭邊乾白露淨底還知沒蹤跡處隱身不得底麼。</p>
</div>
<div class='div-orig'><p>宣州椑樹慧省禪師因道吾來相看值師臥次吾乃近前將被蓋覆師問作麼吾云蓋覆師云臥是坐是吾云不在兩頭師云爭奈蓋覆道吾便喝<span class='note-inline'>(有曰嗣馬祖者)</span>。</p>
</div>
<div class='div-commentary'><p style="margin-left:1em">續昭覺勤云椑樹臥起道吾蓋覆一喝當頭掀飜露布。</p>
<p style="margin-left:1em">溈山智云相逢不相避箇裏聊遊戲喝一喝飜天覆地。</p>
</div>
<div class='div-orig'><p>師一日坐次藥山來見問云作麼師云和南山云隔闊來多少時師云恰是乃拂袖出。</p>
<p>藥山高沙彌一日齋時見藥山自打鼓師捧鉢乃作舞入堂山便擲下椎云是第幾和師云第二和山云如何是第一和師就桶舀一杓飯便行。</p>
<p>師一日出菴值兩藥山見來乃云你來也師云是藥云可煞濕師云不打這鼓笛雲巖云皮也無打什麼鼓道吾云鼓也無打什麼皮藥云今日大好曲調。</p>
<p>師因藥山問什麼處去師云江陵府受戒去藥云受戒圖箇什麼師云免生死藥云有一人不受戒亦無生死可免汝還知不師云與麼則佛戒何用也藥咄云這饒舌沙彌猶掛脣齒在師因契本心更不受戒。</p>
<p>師因藥山問我聞長安甚閙你還知麼師云我國晏然山忻然乃問汝從人得請益得看經得師云亦不從人得亦不請益得亦不看經得山云有人不看經不請益為甚麼不得師云不道他不得自是他不肯承當。</p>
<p>朗州㓨史李翱仰慕藥山道風久矣屢請不赴乃特入山致敬肅裝客禮直造座前藥山端然看經殊不顧視李乃云見面不如聞名拂袖便行藥山却召李回首藥云何得貴耳而賤目李遂頂禮起問如何是道藥以手指天復指淨瓶李云不會藥云雲在青天水在瓶李拜謝乃呈偈云鍊得身形似鶴形千株松下兩凾經我來問道無餘事雲在青天水在瓶。</p>
<p>李翱與西堂坐次因有兩僧從江西來李乃問馬大師有何言教僧云大師或說即心即佛李云過這邊又問一僧僧云或說非心非佛李云總過這邊李却問西堂堂乃召李翱翱應喏堂云鼓角動也。</p>
<p>澧州龍潭崇信禪師<span class='note-inline'>(嗣天皇悟)</span>家為餅師逐日以十餅饋天皇皇每受畢却留一餅云吾惠汝以蔭子孫師一日自念云餅是我持來何以返惠於我別有旨乎於是請問皇云是汝持來復汝何咎師聞之稍悟玄旨因投出家。</p>
<p>師一日問天皇云某自到來不蒙和尚指示心要皇云自汝到來吾未嘗不指示汝心要師云何處指示皇云汝擎茶來吾與汝接汝行食來吾與汝受汝和南時我便低首何處不示汝心要師佇思間皇云見則直下便見擬思即差師當下有省乃復問如何保任皇云任性逍遙隨緣放曠但盡凡情別無聖解。</p>
<p>師因德山問久嚮龍潭到來潭又不見龍又不現師云子親到龍潭德山乃作禮而退。</p>
</div>
<div class='div-commentary'><p style="margin-left:1em">雪竇顯云將錯就錯。</p>
<p style="margin-left:1em">雲峯恱云大小德山向韲甕裏淹殺。</p>
<p style="margin-left:1em">黃龍心云雪竇與麼道不知德山將錯就錯不知龍潭將錯就錯識休咎底衲僧必知去處未過關者亦冝辨取還相委悉麼縱饒栽種得不是棟梁材。</p>
</div>
<div class='div-orig'><p>師問天皇從上相承底事如何皇云不是明汝來處不得師云這箇眼目幾人具得皇云淺草易為長蘆。</p>
<p>京兆翠微無學禪師<span class='note-inline'>(嗣丹霞然)</span>問丹霞如何是諸佛師霞咄云幸自可憐生須要執巾箒作麼師退三步霞云錯師乃進前霞亦云錯師翹一足旋身一帀而去霞云得即得孤他諸佛師。</p>
<p>師因龍牙問自到和尚法席每每上堂不蒙一法示誨意在於何師云嫌箇什麼牙後至洞山亦如是道洞云爭怪得老僧後又問法眼眼云祖師來也。</p>
</div>
<div class='div-commentary'><p style="margin-left:1em">雪竇顯云兩箇老漢被這僧穿却唯有法眼與他同叅若是雪竇門下喫棒了趂出。</p>
</div>
<div class='div-orig'><p>師一日在法堂上行投子進前接禮問西來密旨和尚如何示人師顧視少頃子云乞師垂示師云更要第二杓惡水那子便禮拜師云莫挅却子云時至根苗自生。</p>
<p>吉州性空禪師因僧來叅師乃展手示之僧近前復退後師云父母俱喪略不慘顏僧呵呵大笑師云少間與闍黎舉哀其僧乃打筋斗而出師云蒼天蒼天。</p>
</div>
<div class='div-commentary'><p style="margin-left:1em">續蔣山勤云展開兩手只見錐頭利進前退後不見利頭錐呵呵大笑笑裏有刀連哭蒼天弓折箭盡且道畢竟如何良久云若不共同橋上過爭信橋流水不流。</p>
</div>
<div class='div-orig'><p>師因一僧叅人事退乃云與麼下去還有佛法道理也無僧云某甲結舌有分師云老僧又作麼生僧云素非好手師便仰身合掌僧亦合掌師乃撫掌三下僧拂袖出師乃有頌示之不錄。</p>
<p>師因僧問如何是祖師西來意師云如人在千尺井中不假寸繩出得此人即答汝僧云近日湖南暢長老出世亦為人東語西話師喚沙彌寂子拽出這死屍著沙彌後舉問耽源如何出得井中人源咄云癡人誰在井中後又問溈山如何出得溈山乃召云慧寂寂應喏溈山云出也寂及住仰山常舉前話示眾云我於耽源處得名溈山處得地。</p>
<p>米倉和尚一日有僧來叅乃遶師三帀敲禪牀云不見主人翁終不叅眾去師云情識什麼處去來僧云果然不在師打一拄杖僧云幾落情識呵呵而笑師云村草步頭逢著一箇有什麼話處僧云且叅眾去。</p>
<p>潭州石室善道禪師<span class='note-inline'>(嗣長髭曠)</span>因杏山問承聞行者遊臺山來還見文殊麼師云見杏云道什麼師云道你生身父母在深草裏杏無對。</p>
<p>師因杏山入碓坊相見乃云不易行者師云有什麼不易穿心椀子盛將來無蓋盤子合將去杏無語。</p>
<p>僊天和尚<span class='note-inline'>(嗣大川)</span>因有新羅僧叅纔展坐具師捉住云未離本國時道取一句僧無語師便推出云問伊一句便道兩句。</p>
<p>師因一僧叅擬作禮次師云野狐兒見什麼了便禮拜僧云老禿奴見什麼了便與麼問師云苦哉苦哉僊天今日忘前失後僧云要且得時終不補失師云爭不如此僧云誰甘師呵呵笑云遠之遠矣僧以目四顧便出。</p>
<p>師一日與石頭和尚遊山次頭云汝斫却前頭㓨樹師云不將刀來頭云這裏有乃抽刀倒度與師云何不過那頭來石頭云用那頭作麼師於言下有省。</p>
<p>師因僧叅纔展坐具師云這裏會得早是孤負平生也僧云不向這裏會得又作麼生師云不向這裏會更向何處會便打出。</p>
<p>師因僧叅纔展坐具師云不用通時暄還我文彩未生時道理來僧云某甲有口啞却即間苦死覓箇臘月扇子作麼師拈棒作打勢僧把住云還我未拈棒時道理來師云隨我者隨之南北不隨我者死住東西僧云隨與不隨且致請師指出東西南北師便打。</p>
<p>師因披雲和尚來纔入方丈師便問未見東越老人時作麼生為物雲云秪見雲生碧嶂焉知月落寒潭師云只與麼也難得雲云莫是未見時麼師便喝雲展兩手師云錯怪人者有什麼限雲掩耳便出師云死却這漢平生也。</p>
<p>師因洛瓶和尚到乃問甚處來瓶云南溪師云還將得南溪消息來麼瓶云消即消己息即未息師云最苦是未息瓶云且道未息箇什麼師云一回見面千載忘名瓶拂袖行師云弄死蛇手有甚限。</p>
<p>漳州三平義忠禪師<span class='note-inline'>(嗣大顛)</span>一日問侍者你姓什麼者云與和尚同姓師云你道三平姓甚麼者云問頭何在師云幾時曾問你者云姓者誰師云念汝初機放你三十棒。</p>
<p>師問大顛不用指東畫西請師直指顛云幽州江口石人存師云猶是指東畫西顛云若是鳳凰兒不向那邊討師作禮顛云若不得後句前話也難圓。</p>
</div>
<div class='div-commentary'><p style="margin-left:1em">續昭覺勤云徹底老婆心不向那邊討父子要投機無端入荒草。</p>
</div>
<div class='div-orig'><p>師一日陞座有一道士出眾從東過西又一僧從西過東師云適來箇道士却有見處師僧未在道士出作禮云謝師接引師便打僧出作禮云乞師指示師亦打復謂眾云此兩箇公案作麼斷還有人斷得麼如是三問無對師云既無人斷得老僧為斷去也乃擲下拄杖歸方丈<span class='note-inline'>(與章敬語同)</span>。</p>
</div>
<div class='div-commentary'><p style="margin-left:1em">溈山喆云若不是三乎老漢幾乎作道理斷却不見石鞏道三十年一張弓兩隻箭只射得半箇聖人果然。</p>
</div>
<div class='div-orig'><p>馬頰山本空和尚示眾云秪這施為動轉還合得本來祖翁麼若合得十二時中無虛棄底道理若合不得喫茶說話往往喚作茶話在僧便問如何免得不成茶話去師云你識得口也未僧云如何是口師云兩片皮也不識僧又問如何是本來祖翁師云大眾前不要牽爺恃孃僧云大眾欣然去也師云你試點大眾性看僧作禮師云伊往往道一性一切性在僧欲進語師云孤負平生行脚眼。</p>
<p>本生和尚因僧從太原來師乃問近離那邊風景如何僧云與此間不別師云且道此間風景如何僧云和尚與某甲不同師云踏破施主草鞋當為何事僧無對師云即今即古出箇問處且難乃至老僧亦出不得。</p>
<p>師一日拈拄杖示眾云我若拈起尓便向未拈起時作道理我若不拈起尓便向拈起時作主宰且道老僧為人在甚處時有僧出云不敢妄生節目師云也知闍黎不分外僧云低低處平之有餘高高處觀之不足師云節目上更生節目僧無語師云掩鼻偷香空招罪犯。</p>
</div>
<div class='div-commentary'><p style="margin-left:1em">雪竇顯云這僧也善能切磋爭奈弓折箭盡然雖如是且本生是作家宗師拈起也天回地轉應須拱手歸降放下也草偃風行必合全身遠害還見本生為人處也無復拈拄杖云太平本是將軍致不許將軍見太平。</p>
</div>
<div class='div-orig'><p>韓愈文公一日白大顛云弟子軍州事多省要處乞師一句顛良久文公罔措時三平為侍者乃敲禪牀三下顛云作麼平云先以定動後以智拔公乃禮謝三平云和尚門風高峻弟子於侍者邊得箇入處。</p>
</div>
<div class='div-commentary'><p style="margin-left:1em">五祖戒代大顛拈拄杖打侍者。</p>
</div>
<div class='div-orig'><p>文公因唐憲宗迎佛舍利入大內供養夜放光明早朝宣問羣臣皆賀陛下聖德聖感唯文公不賀上宣問羣臣皆賀獨卿何不賀文公因奏對微臣甞看佛書況佛光非青黃赤白等相此是龍神衛護之光上宣問如何是佛光公無對因以罪請出。</p>
</div>
<div class='div-commentary'><p style="margin-left:1em">雪竇顯代云陛下高垂天鑒。</p>
</div>
<div class='div-orig'><p>文公問僧承聞講得肇論是不僧云是公云肇有四不遷是不僧云是公遂將茶盞撲破云這箇是遷不遷僧無對。</p>
</div>
<div class='div-commentary'><p style="margin-left:1em">汾陽昭代云識得侍郎。</p>
</div></div>
<p class='juan'>宗門綂要續集卷第十一<span class='note-inline'>(下)</span></p>
<div class='div-w'>
<p class='h1'>音釋</p>
<div class='div-note'>槎<p style="margin-left:1em"><span class='note-inline'>(鋤佳切桴也)</span>。</p>
楔<p style="margin-left:1em"><span class='note-inline'>(先結切櫼也)</span>。</p>
攫<p style="margin-left:1em"><span class='note-inline'>(厥縳切爪持也)</span>。</p>
钁<p style="margin-left:1em"><span class='note-inline'>(厥縳切大鉏也)</span>。</p>
頰<p style="margin-left:1em"><span class='note-inline'>(吉恊切)</span>。</p>
</div></div>
</div><!-- end of div[@id='body'] -->
</body></html>