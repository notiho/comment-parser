<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門統要正續集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu53' />
<p class='juan'>宗門綂要續集卷第十二　　　　　傾四</p><p class="byline">宋建溪沙門宗永集元建康保寧禪寺住持沙門清茂續集</p>
<div class='div-other'><a id='mulu54' />
<p class='h1'>青原下第四世</p>
<div class='div-orig'><p>潭州石霜慶諸普會禪師<span class='note-inline'>(嗣道吾智)</span>僧問咫尺之間為甚不覩師顏師云我道徧界不曾藏僧後問雪峯徧界不曾藏意旨如何峯云什麼處不是石霜僧回舉似師師云這老漢有什麼死急。</p>
</div>
<div class='div-commentary'><p style="margin-left:1em">玄沙備云山頭老漢蹉過也。</p>
<p style="margin-left:1em">洞山价云笑殺土地。</p>
<p style="margin-left:1em">五祖戒云著甚來由。</p>
<p style="margin-left:1em">瑯瑘覺云雪峯雖有利人之心且無出人之眼石霜雖有出人之眼且未知向上一竅。</p>
<p style="margin-left:1em">法雲秀云要見石霜麼富嫌千口少貧恨一身多。</p>
<p style="margin-left:1em">續大陽玄云今時人要明此事大須仔細只如石霜恁麼道落在甚處若不仔細非但累及石霜和他雪峯累及。</p>
<p style="margin-left:1em">淨因成云諸人要識石霜雪峯麼天共白雲曉水和明月流。</p>
<p style="margin-left:1em">天童覺云雪峯石霜相去多少直是千里萬里若有人問長蘆徧界不曾藏意旨如何向道什麼處是石霜。</p>
</div>
<div class='div-orig'><p>師因僧問先師一片靈骨黃金色擊作鐘聲未審什麼處去也師召僧僧應諾師云你不會我語。</p>
<p>師因僧辭師問船去陸去僧云遇船即船遇陸即陸師云我道半途稍難僧無對。</p>
</div>
<div class='div-commentary'><p style="margin-left:1em">雲門偃代云三十年後此話大行又云臨行一句永劫不忘。</p>
</div>
<div class='div-orig'><p>師因僧問三千里外遠聞石霜有箇不顧師云是僧云只如萬象歷然是顧不顧師云我道不驚眾僧云不驚眾是不與萬象合如何是不顧師云徧界不曾藏。</p>
</div>
<div class='div-commentary'><p style="margin-left:1em">雪竇顯云誰是不顧者。</p>
</div>
<div class='div-orig'><p>師叅道吾一日問和尚百年後有人問極則事向伊道什麼吾喚沙彌彌應諾吾云添淨瓶水著却問師汝適來問箇什麼師再舉前問吾便起師於此有省。</p>
<p>師因拈裴相國笏問云在官人手中為笏在天子手中為珪在老僧手中喚作什麼裴無對乃為留下。</p>
</div>
<div class='div-commentary'><p style="margin-left:1em">雪竇顯云弄巧成拙。</p>
<p style="margin-left:1em">續保寧勇云只恐和尚使不著。</p>
</div>
<div class='div-orig'><p>師一日問侍者云道吾甞向僧云莫棄那邊著這邊你作麼生會者云一依和尚所會師云作麼生是我會處者從西過東而立師云正是棄那邊著這邊。</p>
<p>師因僧問如何是祖師西來意師乃咬齒示之僧不會師遷化後僧却問九峯云先師咬齒意旨如何峯云我寧可截舌不犯國諱僧又問雲蓋蓋云我與先師有甚怨讐。</p>
<p>師因許州金明上座問一毫穿眾穴時如何師云直須萬年後明云萬年後如何師云登科任汝登科拔萃任汝拔萃明次問徑山諲諲云光華任汝光華結果任汝結果。</p>
<p>師問僧近離甚處僧云審道師於面前畫一畫云你剌脚與麼來還審得這箇麼僧云審不得師云你衲衣與麼厚為甚却審這箇不得僧云某甲衲衣雖厚爭奈審這箇不得師云與麼則七佛出世也救汝不得僧云說甚七佛千佛出世也救某甲不得師云太懵懂生僧云爭奈聻師云叅堂去僧云喏喏<span class='note-inline'>(或云鏡清問僧)</span>。</p>
<p>潭州漸源仲興禪師因同道吾去一家吊慰次師乃拊棺云生耶死耶吾云生也不道死也不道師云為甚不道吾云不道不道回至中路師云和尚快與某甲道若不道打和尚去也吾云打即任打道即不道師便打吾歸院云汝冝離此去恐知事得知不便道吾遷化後師至石霜舉前話請益霜云生也不道死也不道師云為甚不道霜云不道不道師於言下有省。</p>
</div>
<div class='div-commentary'><p style="margin-left:1em">大溈秀云大凡言論須有轉身之謀道吾既無便喫他痛棒且道漸源具什麼眼。</p>
<p style="margin-left:1em">雲居元云石霜矢上加尖喚醒千箇漸源也無用處當初待伊舉了以棒打出非唯作天下宗師亦乃為道吾雪屈固知當斷不斷返招其亂。</p>
<p style="margin-left:1em">續五祖演云白雲今日憤氣不平須要斷這公案道吾第一不解為身作主第二不能隨機入俗當時待伊問生耶死耶但向伊道等歸院裏向你道若著得此語伶利漢一踏踏著大小道吾和尚也免一頓拳頭有眼者辨取。</p>
<p style="margin-left:1em">昭覺勤云道吾橫身為物指出生死根源漸源親到寶山當面蹉過若不是金剛正性夙植根深爭得向平田淺草驀地回光見得道吾著力相為處且作麼生是道吾相為處試請道看。</p>
<p style="margin-left:1em">徑山杲云生也不道死也不道公案兩重一狀領到露刃吹毛截斷綱要脫却鶻臭衫拈却炙脂帽大坐當軒氣浩浩喝一喝。</p>
</div>
<div class='div-orig'><p>師一日將鍬子於法堂上從西過東從東過西霜云作麼師云覓先師靈骨霜云洪波浩渺白浪滔天覓什麼先師靈骨<span class='note-inline'>(雪竇著語蒼天蒼天)</span>師云正好著力霜云這裏針劄不入著什麼力師持鍬肩上便出。</p>
</div>
<div class='div-commentary'><p style="margin-left:1em">太原孚云先師靈骨猶在。</p>
<p style="margin-left:1em">明昭謙云莫道作什麼別下得什麼語代云鸕鷀語鶴又代漸源便擲却鍬子云淺水無魚。</p>
</div>
<div class='div-orig'><p>師因在紙帳內坐有僧來撥開帳云不審師以目視之良久云會麼僧云不會師云七佛巳前事為甚不會後僧舉似石霜霜云如人解射箭不虛發。</p>
</div>
<div class='div-commentary'><p style="margin-left:1em">東林總云漸源云七佛巳前事且從石霜喚什麼作箭良久云漸源頭白石霜頭黑七佛巳前曾漏泄既漏泄掩不得南海波斯生白澤。</p>
<p style="margin-left:1em">續大溈智云要知麼空劫逈超無向背展開春色共依依這僧正是執持千里鈔林下道人悲良久云赤脚人趂兔著靴人喫肉。</p>
<p style="margin-left:1em">鼓山永云漸源夢中說夢石霜接響承虛要且二俱不了。</p>
</div>
<div class='div-orig'><p>師一日因寶蓋和尚來訪師卷起簾子在方丈內坐蓋一見乃下却簾便歸客位去師遂令侍者傳語長老遠來不易猶隔津在蓋遂擒住侍者與一掌者云莫得打某甲有堂頭和尚在蓋云為有堂頭老漢所以打你者回舉似師師云猶隔津在。</p>
</div>
<div class='div-commentary'><p style="margin-left:1em">續蔣山勤云老漢一舒一卷賔主歷然隔津通津彼此相照侍者親蒙賜掌恩大難酬寶蓋到處垂慈費盡腕頭氣力。</p>
</div>
<div class='div-orig'><p>祿青和尚因僧問不落道吾機請師道師云庭前紅莧樹生葉不生花僧無語師云會麼僧云不會師云正是道吾機為什麼不會僧作禮師便打云須是老僧打你始得。</p>
</div>
<div class='div-commentary'><p style="margin-left:1em">續昭覺勤云來源既正只貴轉身這僧眼既搭[睊-月+虫]祿青遂因風放火當時若是箇漢待他道庭前紅莧樹生葉不生花便與掀倒禪牀直饒道吾親來也須與他平展還委悉麼棊逢敵手難藏行詩到重吟始見工。</p>
</div>
<div class='div-orig'><p>筠州洞山悟本良价禪師<span class='note-inline'>(嗣雲巖晟)</span>因請泰首座喫果子次乃問有一物上拄天下拄地黑似漆常在動用中動用中[(冰-水+〡)*ㄆ]不得你道過在甚處首座云過在動用中師便喝乃令掇却果卓。</p>
</div>
<div class='div-commentary'><p style="margin-left:1em">五祖戒別首座云朝來更獻楚王看。</p>
<p style="margin-left:1em">瑯瑘覺云若不是洞山老人焉能辨得雖然如是洞山猶欠一著在。</p>
<p style="margin-left:1em">溈山喆云諸人還知洞山落處麼若也不知往往作是非得失會去山僧道這果子非但首座不得喫假使盡大地人來亦不得正眼覷著。</p>
<p style="margin-left:1em">雲蓋本云洞山雖有打破虛空鉗鎚而無補綴底針線待伊道過在動用中但道請首座喫果子泰首座若是箇衲僧喫了也須吐出。</p>
<p style="margin-left:1em">續南堂靜云洞山坐籌帷幄決勝千里泰首座通身是口有理難伸。</p>
<p style="margin-left:1em">溈山果云洞山壓良為賤泰首座有理難伸山僧路見不平要為雪耻當時纔見與麼問只向道靈山授記未到如此待他擬議拈果子劈面便擲不唯塞斷咽喉免見後人妄生卜度。</p>
<p style="margin-left:1em">淨慈昌云洞山雖然掇得果卓去要且塞泰首座口不得。</p>
</div>
<div class='div-orig'><p>師示眾云兄弟秋初夏末東去西去直須向萬里無寸草處去始得只如萬里無寸草處作麼生去後有舉似石霜霜云出門便是草師聞乃云大唐國裏能有幾人。</p>
</div>
<div class='div-commentary'><p style="margin-left:1em">大陽玄云如今直道不出門亦草漫漫地且道合向甚麼處行履良久云莫守寒巖異草青坐著白雲宗不妙。</p>
<p style="margin-left:1em">續白雲端云若見得菴主便見得洞山若見得洞山便見得菴主見洞山即易見菴主即難為他不為住持之絆不見道雲在嶺頭閑不徹水流澗底太忙生。</p>
<p style="margin-left:1em">溈山果云斬釘截鐵豁開向上玄關語諦言誠且指當人要路且道你作麼生會出門便是草石霜恁麼道上封恁麼舉你諸人不得動著動著三十棒。</p>
<p style="margin-left:1em">徑山杲云師子一滴乳迸散十斛驢乳。</p>
</div>
<div class='div-orig'><p>師因僧問時時懃拂拭莫遣惹塵埃為什麼不得他衣鉢師云直饒道本來無一物也未合得他衣鉢僧云甚人合得師云不入門者僧云只如不入門者還得也無師云雖然如此不得不與他。</p>
<p>師或問直道本來無一物猶未消得他衣鉢這裏合下得箇什麼語有一僧下九十六轉語不愜師意末後一轉始契師云闍黎何不早與麼道時有一僧傍聽只不聞末後一轉語遂請益其僧竟不與舉如是三年執侍巾瓶一日因疾僧云某甲請舉前話不蒙慈悲善取不得惡取遂持刀向前云若不與某甲舉即便殺上座也僧悚然云闍黎且待我為汝舉乃云直饒將來亦無處著其僧作禮。</p>
</div>
<div class='div-commentary'><p style="margin-left:1em">雪竇顯云他既不受是眼將來必應是瞎還見祖師衣鉢麼若於此入門便乃兩手分付非但大庾嶺頭一箇提不起設使合國人來且欵欵將去。</p>
<p style="margin-left:1em">翠巖芝云總不合得他衣鉢却與古佛同叅且道叅阿誰。</p>
<p style="margin-left:1em">續天童覺云長蘆則不然直須將來若不將來爭知不受將來底必應是眼不受底真箇是瞎還會麼照盡體無依通身合大道。</p>
<p style="margin-left:1em">靈隱嶽舉翠巖語了云到江吳地盡隔岸越山多。</p>
</div>
<div class='div-orig'><p>師問雲巖和尚百年後忽有人問還貌得師真如何祗對巖云但向伊道只這是師良久巖云承當這箇事大須審細後因供養雲巖真有僧問先師道只這是莫便是否師云是僧云意旨如何師云當時幾錯會先師語僧云未審先師還知有也無師云若不知有爭解恁麼道若知有爭肯恁麼道。</p>
</div>
<div class='div-commentary'><p style="margin-left:1em">長慶稜云既知有為甚恁麼道又云養子方知父慈。</p>
</div>
<div class='div-orig'><p>師因辭京兆興善平禪師平云什麼處去師云㳂流無定止平云法身㳂流報身㳂流師云總不作此解平乃撫掌。</p>
</div>
<div class='div-commentary'><p style="margin-left:1em">保福展云洞山自是一家乃別云覓得幾人。</p>
</div>
<div class='div-orig'><p>師因夜叅不點燈有僧出問話退師令侍者點燈遂召適來問話僧出來其僧近前師云將取三兩粉與這箇上座其僧拂袖而退自此有省遂罄捨衣資設齋得三年後辭師師云善為時雪峯侍次問云只如這僧辭去幾時却來師云他只知一去不解再來其僧歸堂衣鉢下坐化及人報師云雖然如此猶較老僧三生在。</p>
<p>師因普請次巡寮去見一僧不赴普請師問你何不去僧云某甲不安師云你尋常健時何曾去來。</p>
<p>師於扇上書佛字雲巖見却書不字師又改作非字雪峯見乃一時除却。</p>
</div>
<div class='div-commentary'><p style="margin-left:1em">續興化㢡代云吾不如汝。</p>
<p style="margin-left:1em">白楊順云我若作洞山只向雪峯道你非吾眷屬。</p>
<p style="margin-left:1em">天鉢元云洞山雲巖平地起堆雪峯老漢因事長智。</p>
</div>
<div class='div-orig'><p>師問僧什麼處去來僧云遊山來師云還到頂頭麼僧云到師云頂上有人不僧云無人師云你不曾到頂頭來僧云若不到爭知無人師云闍黎何不且住僧云某甲住即不辭西天有人不肯在。</p>
<p>師問僧名什麼僧云某甲師云阿那箇是你主人翁僧云見柢對次師云苦哉苦哉今時人例皆如此秪認得驢前馬後底將為自<span class='corr'>己</span>佛法況此也是客中辨主尚未分明如何辨得主中主僧便問如何是主中主師云闍黎自道取僧云某甲道得即是客中主如何是主中主師云與麼道即易相續也大難。</p>
<p>師因與雲居渡水師問水深淺居云不濕師云麤人居云請師道師云不乾。</p>
</div>
<div class='div-commentary'><p style="margin-left:1em">續五祖演云二人恁麼說話還有優劣也無山僧今日因行掉臂為你諸人說破過水一句不濕庫藏真珠堆積過水一句不乾無錐說甚貧寒乾濕二途俱不涉任他綠水與青山。</p>
</div>
<div class='div-orig'><p>師在泐潭見初上座示眾云也大奇也大奇佛界道界不思議師云佛界道界即不問且如說佛界道界是什麼人只請一言初良久師云何不急道初云爭即不得師云道也未曾道說甚麼爭即不得初不語師云佛之與道只是名字何不引教初云教道什麼師云得意忘言初云猶將教意向心頭作病在師云說佛界道界病大小初明日忽遷化時號問煞首座价。</p>
<p>師因一僧在延壽堂不安要見師師遂至僧云和尚何不救取人家男女師云你是什麼人家男女僧云某甲是大闡提人家男女師良久僧云四山相逼時如何師云老僧亦曾從人家簷下過僧云回互不回互師云不回互僧云教某甲向甚處去師云粟畬裏去僧噓一聲云珍重便坐脫師以拄杖敲頭三下云汝只解與麼去不解與麼來。</p>
</div>
<div class='div-commentary'><p style="margin-left:1em">續昭覺勤云大凡行脚人正要透脫這一件事這僧既是大闡提人家男女直至四山相逼手脚忙亂若不是洞山具大慈悲放一線道與他平展爭解恁麼去所以古人道臨終之際若一毫頭聖凡情量未盡未免入驢胎馬腹裏去只如洞山道我也亦從人家簷下過粟畬裏去鼎鼎礙四山不礙四山到這裏須是桶底子脫始得且道洞山意作麼生還會麼金雞啄破琉璃殻玉兔挨開碧海門。</p>
</div>
<div class='div-orig'><p>師因僧問三身中那身說法師云吾常於此切僧後問曹山洞山道吾常於此切意旨如何曹云要頭斫將去僧又問雪峯峯以拄杖劈口打云我也曾到洞山來。</p>
</div>
<div class='div-commentary'><p style="margin-left:1em">承天宗云一轉語海晏河清一轉語風高月冷一轉語騎賊馬趂賊試請辨看忽有箇衲僧出來道總不與麼也許伊具一隻眼。</p>
</div>
<div class='div-orig'><p>師因僧問寒暑到來如何回避師云何不向無寒暑處去僧云如何是無寒暑處師云寒時寒殺闍黎熱時熱殺闍黎。</p>
</div>
<div class='div-commentary'><p style="margin-left:1em">投子同云幾乎與麼去。</p>
<p style="margin-left:1em">續瑯瑘覺云我即不然如何是無寒暑處僧堂裏去。</p>
<p style="margin-left:1em">雲居舜云大小瑯瑘作這箇去就山僧即不然如何是無寒暑處三冬向暖火九夏取涼風。</p>
<p style="margin-left:1em">寶峯文云大眾若也會得不妨神通遊戲一切臨時寒暑不相干若也不會且向寒暑裏經冬過夏。</p>
<p style="margin-left:1em">上封才云洞山一句可謂主賔交叅正偏涉入諸人如今向甚處回避無事上山行一轉借問諸人會也無。</p>
<p style="margin-left:1em">泐潭凖云若為人時冰也暖不為人時火也寒。</p>
</div>
<div class='div-orig'><p>師示眾云有一人在千人萬人中不背一人不向一人你道此人具何面目雲居出云某甲叅堂去。</p>
<p>潭州神山僧密禪師與洞山行次忽見白鹿走過師云俊哉洞云作麼生師云大似白衣拜相洞云老老大大作這箇說話師云你作麼生洞云積代簪纓暫時落薄。</p>
<p>師因與洞山行次洞指路傍院云裏面有人說心說性師云是誰洞云被師伯一問直得去死十分師云說心說性底誰洞云死中得活。</p>
<p>師把針次洞山問作什麼師云把針洞云把針事作麼生師云針針相似洞云二十年同行作這箇語話豈有與麼工夫師云長老又作麼生洞云如大地火發底道理。</p>
<p>幽溪和尚因僧問大用現前不存軓則時如何師起遶禪牀一帀而坐僧欲進語師遂與一踏僧歸位立師云汝與麼我不與麼汝不與麼我却與麼僧再擬進語師又與一踏云三十年後吾道大行。</p>
</div>
<div class='div-commentary'><p style="margin-left:1em">續天童華云善射者箭不虛發若是箇漢何處更有幽溪雖然如是最初一踏何異最後一踏。</p>
</div>
<div class='div-orig'><p>澧州夾山善會禪師<span class='note-inline'>(嗣船子誠)</span>會下有一僧到石霜入門便道不審霜云不必闍黎僧云與麼則珍重又到巖頭亦云不審頭乃噓兩聲僧云與麼則珍重纔回步頭云雖是後生亦能管帶其僧歸舉似於師師明日陞堂乃喚昨日從石霜巖頭歸底阿師出來如法舉似前話僧纔舉了師云大眾還會麼若無人道老僧不惜兩莖眉道去也乃云石霜雖有煞人刀且無活人劒巖頭亦有煞人刀亦有活人劒。</p>
<p>師因西川座主遊方至白馬舉華嚴經問一塵含法界無邊時如何白馬云如車二輪如鳥兩翼主云將謂禪門別有奇特元來不出教乘乃回本地後聞師盛化遣小師持前語來問師師云雕沙無鏤玉之談結草乖道人之思小師回舉似主乃讚歎將謂禪門與教意不殊元來有奇特事。</p>
<p>師因有問如何是夾山境師云猿抱子歸青嶂裏鳥銜花落碧巖前法眼道老僧二十年只作境話會。</p>
</div>
<div class='div-commentary'><p style="margin-left:1em">浮山遠云直饒不作境話會亦未會在何故犀因翫月紋生角象被雷驚華入牙。</p>
<p style="margin-left:1em">瑯瑘覺云且道如今怎生會良久云上士遊山水中人坐竹林。</p>
<p style="margin-left:1em">續黃龍心拈拂子云看看拂子變作夾山老子出來見麼有僧云謝和尚指示心云見你不顧而今却入露柱中去也。</p>
<p style="margin-left:1em">黃龍新云這僧分明問境法眼因甚不作境會既不作境會作麼生會長憶江南三月裏鷓鴣啼處百花香。</p>
<p style="margin-left:1em">黃龍震云直饒法眼盡力[跳-兆+孛]跳也出夾山綣繢不得法眼既出不得且道是什麼人出得乃竪起拂子云須是這老漢始得。</p>
</div>
<div class='div-orig'><p>師甞遣一小師遊歷禪肆殊無趣向及聞師道譽振遠乃回省覲云和尚有如是奇特事何不早向某甲說師云汝蒸飯時吾為汝著火汝行益時吾則展鉢什麼是孤負汝處小師因而悟入。</p>
<p>師問僧甚處來僧云洞山師云洞山有何言教僧云洞山尋常許人三路學所謂玄路鳥道展手師云實有此語不僧云實有師云執持千里鈔林下道人悲。</p>
<p>師示眾云百草頭薦取老僧閙市裏識取天子。</p>
</div>
<div class='div-commentary'><p style="margin-left:1em">雲門偃云蝦䗫鑽你鼻孔毒蛇穿你眼睛且向葛藤裏會取。</p>
<p style="margin-left:1em">雲峯恱云雲門與麼道大似和泥脫墼若無後語疑殺天下人山僧今日因行不妨掉臂乃竪起拄杖云還見雲門麼。</p>
<p style="margin-left:1em">續保寧勇云百草頭上分明顯露為甚不薦閙市裏終日相逢為甚不識未開眼者且莫錯怪夾山雖然如是干保寧什麼事。</p>
<p style="margin-left:1em">雲居舜云古人與麼實為慈悲大眾且作麼生是閙市門頭天子會麼愁人莫向愁人說說向愁人愁殺人又舉了云我則不然婦搖機軋軋兒弄口喎喎。</p>
<p style="margin-left:1em">徑山杲云夾山垜生招箭雲門認賊為子雖然如是知恩者少負恩者多。</p>
</div>
<div class='div-orig'><p>師示眾云我二十年住山未甞舉著宗門中事一日有僧問承和尚有言二十年住山未曾舉著宗門中事是不師云是僧便掀倒禪牀師休去至明日普請掘一坑令侍者請昨日問話僧來云老僧二十年只說無義語今請上座打殺老僧埋向坑中便請便請上座若不打殺老僧上座自著打殺埋此坑中始得其僧歸堂裝束潛去。</p>
</div>
<div class='div-commentary'><p style="margin-left:1em">續蔣山勤云夾山濁時頭尾皆濁這僧清時始終俱清後人不會盡云這僧怕被打殺潛然而去殊不知綿裏有針這僧好即好只是少一轉語待夾山云闍黎若不打殺老僧闍黎自著打殺埋向坑中只近前兩手擘開眼云猫。</p>
</div>
<div class='div-orig'><p>師因湖南虎頭上座叅師問甚處來頭云湖南來師云曾到石霜麼頭云要路經過爭得不到師云承聞石霜有毬子話是不頭云和尚也須急著眼師云作麼生是毬子頭云躍不出師云作麼生是毬杖頭云勿手足師云老僧不曾與闍黎相識出去。</p>
</div>
<div class='div-commentary'><p style="margin-left:1em">雪竇顯云親見這僧從石霜來夾山因什麼道不相識。</p>
<p style="margin-left:1em">續智海逸云夾山恁麼道肯這僧不肯這僧若辨得出許你具擇法眼。</p>
<p style="margin-left:1em">徑山筞云入虎穴者不畏死登危竿者不怕險這僧要路經過夾山因茲落草檢點將來未免如猫弄鼠塗毒若作夾山待他道和尚也須急著眼即和聲打出便向道淨地上不要放屙還知麼傷鱉恕龜殺活由我。</p>
</div>
<div class='div-orig'><p>師次日陞座云昨日新到在麼虎頭出應諾師云目前無法意在目前不是目前法非耳目之所到頭云今日雖同要且不是師云片月雖明非關天地頭云莫[尸@豕]沸便作掀禪牀勢師云且緩緩虧著上座什麼處頭竪起拳云目前還著得這箇麼師云作家作家頭又作掀禪牀勢師云大眾看這一員戰將若是門庭布列山僧不如若據入理之談也較山僧一級地。</p>
</div>
<div class='div-commentary'><p style="margin-left:1em">續東禪嶽云夾山口吹無孔笛手提氊拍板大家唱云去年梅今歲柳顏色馨依舊且道是何曲調還會麼曲終人不見江上數峯青。</p>
</div>
<div class='div-orig'><p>師因僧問撥塵見佛時如何師云欲知此事直須揮劒若不揮劒漁父棲巢後僧如前問石霜霜云渠無國土甚處逢渠僧却舉似師師云門庭施設不無夾山入理深談猶較石霜百步。</p>
</div>
<div class='div-commentary'><p style="margin-left:1em">續護國元云叅須實叅見須實見毫端許言之本未皆為自欺今夜忽有人問三峯撥塵見佛時如何和聲便打還會麼真金自有真金價終不和沙賣與人。</p>
</div>
<div class='div-orig'><p>鼎州德山宣鑒禪師<span class='note-inline'>(嗣龍潭信)</span>小叅示眾云今夜不答話有問話者三十棒時有僧出禮拜師便打僧云某甲話也未問為甚打某甲師云你是甚處人僧云新羅人師云未跨船舷好與三十。</p>
</div>
<div class='div-commentary'><p style="margin-left:1em">法眼益云大小德山話作兩橛。</p>
<p style="margin-left:1em">德山密云大小德山龍頭蛇尾。</p>
<p style="margin-left:1em">雪竇顯云此二老宿雖善裁長補短舍重從輕要見德山老漢亦未可在何故殊不知德山握閫外之威權有當斷不斷不招其亂底劒諸人還識新羅僧麼只是撞著露柱底瞎漢。</p>
<p style="margin-left:1em">芭蕉徹云作死馬醫。</p>
<p style="margin-left:1em">瑯瑘覺云德山何似履春氷雖然如是如猫弄鼠。</p>
<p style="margin-left:1em">溈山喆云德山大似清平世界鋥甲磨槍這僧不惜性命身挨白刃法眼道話作兩橛大似藥病相治圓明道龍頭蛇尾也是金鍮難辨雪竇道撞著露柱底瞎漢截斷眾流如今還有人為新羅僧作主麼出來與大溈相見乃竪拂云去去西天路迢迢十萬餘。</p>
<p style="margin-left:1em">續翠巖芝云時人盡道德山作家用得好若與麼會還曾夢見麼山僧道德山被這僧一推直得瓦解氷消雖然如是今時覓一箇尊宿也大難得。</p>
<p style="margin-left:1em">五祖演云眾中舉者甚多會者不少且道向甚處見德山有不顧性命底出來道看若無山僧為大眾與德山相見去也待德山道今夜不答話問話者三十棒但向道某甲話也不問棒也不喫你道還契他德山麼到這裏須是箇人始得。</p>
<p style="margin-left:1em">黃龍清云雖則雪竇高提祖令坐斷寰區只解瞻前不能顧後這僧堂堂出來什麼處是撞著露柱處還有人辨得麼若也辨得不唯與新羅僧雪屈亦見當人眼目分明若辨不得非唯新羅僧撞著露柱盡大地衲僧箇箇出來撞著露柱南堂靜云德山老人寂寂惺惺法眼圓明精精靈靈六韜三略武緯文經新羅衲子有丙無丁。</p>
<p style="margin-left:1em">丹霞淳云諸方盡道這僧纔出德山便打末後却道未跨船舷好與三十棒是話作兩橛處龍頭蛇尾處若與麼會大似盲人摸象非唯不曾夢見德山自巳亦乃未有叅學眼在何故殊不知德山韜略雙全文武兼備放開則大野風行把住則碧天星落然則貪扶正宗步步登高仔細觀來一向只顧他非不能自省<span class='corr'>己</span>過這僧當時若是箇作家直饒德山通身是手眼也須放下拄杖子豈不見道大丈夫捋虎鬚未為分外這僧既無奪驪龍珠之手段致使德山令行一半如今眾中莫有為新羅僧雪屈者麼便請掀倒禪牀喝散大眾[舟-(白-日)]霞這裏不學德山倚勢欺人却分半院與之住為甚如此深嗟季運一將難求若無實說異獸藏頭角靈禽惜羽毛。</p>
<p style="margin-left:1em">昭覺勤云德山大似金輪聖主寰中獨據四方八表無不順從等閑布一勑施一令直得草偃風行若不是這僧爭見殺活擒縱威權自在法眼圓明雪竇雖則直指單提各能扶竪德山要且只扶得末後句未扶得最初句且作麼生是德山最初句大鵬欲展摩霄翅誰顧崩騰六合雲。</p>
<p style="margin-left:1em">護國元云忒煞倚勢欺人山僧見處也要諸人共知這僧當時若是箇漢待他道你是甚處人便與掀倒禪牀剔起便行直饒德山牙如劒樹口似血盆也須倒退三千里何故識法者懼。</p>
<p style="margin-left:1em">淨慈一云這僧赤肉挨他白刃也不易抵當當時若是箇漢纔見他道今夜不答話問話者三十棒便與掀倒禪牀喝散大眾奪德山棒倒行正令去直饒德山全機也須倒退三千里。</p>
</div>
<div class='div-orig'><p>師到溈山挾複子直上法堂從西過東從東過西顧視方丈偶溈山坐次殊不顧盻師乃云無無便出<span class='note-inline'>(雪竇著語勘破了也)</span>至門首却云也不得草草重具威儀再入相見纔跨門便提起坐具云和尚溈山擬取拂子師便喝拂袖而出<span class='note-inline'>(雪竇著語勘破了也)</span>溈山至晚問首座今日新到在甚處座云當時背却法堂著草鞋去也溈山云還識此人麼座云不識溈山云此箇阿師巳後向孤峯頂上盤結草菴訶佛罵祖去在。</p>
</div>
<div class='div-commentary'><p style="margin-left:1em">雪竇顯云雪上加霜。</p>
<p style="margin-left:1em">五祖戒云德山大似作賊人心虛溈山也是賊過後張弓。</p>
</div>
<div class='div-orig'><p>師因侍龍潭抵夜潭云夜深子何不下去師遂珍重揭簾而出見外面黑却回云外面黑潭乃點紙燭度與師擬接潭便吹滅師忽有省便作禮潭云子見箇什麼道理師云某甲從今日去不疑天下老和尚舌頭也至明日龍潭陞堂云可中有箇漢牙如劒樹口似血盆一棒打不回頭他時向孤峯頂上立吾道在師遂取䟽鈔於法堂前將一炬火提起云窮諸玄辯若一毫置於太虛竭世樞機似一滴投於巨壑將䟽鈔燒却於是禮辭。</p>
<p>師因一僧相看乃近前作相撲勢師云與麼無禮合喫山僧手裏棒僧拂袖便行師云饒汝如是也只得一半僧轉身便喝師打云須是我打你始得僧云諸方有明眼人在師云天然有眼僧擘開眼云猫便出師云黃河三千年一度清。</p>
</div>
<div class='div-commentary'><p style="margin-left:1em">續天童華云這僧是透關底漢若非德山本分鉗鎚幾乎死在句下只如德山道黃河三千年一度清又作麼生嶺梅殘雪裏雲鬢未梳時。</p>
</div>
<div class='div-orig'><p>師一日見僧來乃閉却門僧敲門師云阿誰僧云師子兒師便開門僧纔設拜師驀項騎云這畜生甚處去來。</p>
<p>師示眾云問即有過不問又乖時有僧纔出作禮師便打僧云某甲話也未問為甚便打某甲師云待你開口堪作什麼。</p>
<p>師垂示云我先祖見處即不然這裏無佛無祖達磨是老臊胡釋迦是乾屎橛文殊普賢是擔屎漢等覺妙覺是破執凡夫菩提涅槃是繫驢橛十二分教是神鬼簿是拭瘡疣紙四果三賢初心十地是守古塚鬼自救不了。</p>
</div>
<div class='div-commentary'><p style="margin-left:1em">雲門偃云讚佛讚祖須是德山老人始得。</p>
<p style="margin-left:1em">瑯瑘覺云諸方若與麼會入地獄如箭射只如雲門與麼道也是入地獄如箭射。</p>
</div>
<div class='div-orig'><p>洪州寶峯和尚因僧從巖頭來師竪起拂云落在此機底人未具眼在僧擬近前師云恰落在此機僧回舉似巖頭頭云我當時見奪却拂子看他作麼生師聞乃云我竪起拂子從伊奪總不將物又作麼生巖頭聞得又云無星秤子有什麼辨處。</p>
<p>師因僧叅師云其中事即易道不落其中事始終難道僧云某甲在路時便知有此一問師云更與二十年行脚也不較多僧云莫不契和尚意麼師云苦[瓜-、]那堪待客。</p>
<p>舒州投子大同禪師<span class='note-inline'>(嗣翠微學)</span>一日指菴前一片石向雪峯云三世諸佛總在裏許峯云須知有不在裏許者師云不快漆桶又一日與峯遊山峯云那箇是龍眠路師以杖指之峯云東去西去師云不快漆桶又一日峯問此間還有人參也無師將鋤頭拋向面前峯云與麼則當處掘去也師云不快漆桶峯又問一鎚便成時如何師云不是性[怤-寸+喿]漢峯云不假一鎚時如何師云不快漆桶。</p>
</div>
<div class='div-commentary'><p style="margin-left:1em">雪竇顯云然則一期折挫雪峯且投子是作家爐鞴我當時若作雪峯待投子道不是性[怤-寸+喿]漢只向伊道鉗鎚在我手裏諸上座合與投子著得箇甚麼語若能道得便乃性[怤-寸+喿]平生光揚宗眼若也瞞頇頂上一椎莫言不道。</p>
<p style="margin-left:1em">溈山喆云雪峯雖是本分鉗鎚爭奈投子是作家爐鞴山僧今日亦為諸人開箇爐鞴眾中還有本分鉗鎚者麼如無山僧為你諸人下一鎚直是火星迸散乃卓拄杖云看看諸人護取眉毛好。</p>
<p style="margin-left:1em">續東禪觀云與麼酬對喚作作家爐鞴正是認狸為虎自取疑怖若據性空見處投子心肝五臟被雪峯盡情摟出。</p>
</div>
<div class='div-orig'><p>師在桐城縣因趙州和尚問莫便是投子菴主麼師云茶鹽錢布施我來趙州先歸菴晚問見師自携油回趙州云久嚮投子到來秪見賣油翁師云你秪見賣油翁且不識投子趙州云如何是投子師提起油瓶云油油。</p>
</div>
<div class='div-commentary'><p style="margin-left:1em">續南堂靜云趙州作家爐鞴要煆百煉精金投子本分鉗鎚不免途中受用諸人還見二老落處麼十年辛苦無人問一旦成名天下知。</p>
</div>
<div class='div-orig'><p>師因巨榮禪客叅乃云老僧未曾有一言半句掛諸方脣齒何用要見山僧榮云到這裏不施三拜要且不甘師云出家兒得與麼沒碑記榮乃遶禪牀一帀而去師云有眼無耳埵六月火邊坐。</p>
</div>
<div class='div-commentary'><p style="margin-left:1em">雪竇顯云也不得放過纔轉便擒住是誰不甘若跳得出不妨是一員衲僧。</p>
<p style="margin-left:1em">溈山喆云這僧雖是慣戰沙場爭奈投子善能折挫何故真金若不經爐冶爭得光華徹底鮮。</p>
</div>
<div class='div-orig'><p>師因僧問如何是十身調御師下禪牀立又有問凡聖相去多少師下禪牀立。</p>
</div>
<div class='div-commentary'><p style="margin-left:1em">雪竇顯云此公案諸人無不委知若與麼舉天下衲僧盡為念話社家雪竇還有長處也無試為大眾舉看凡聖相去多少投子下禪牀立如何是十身調御投子下禪牀立且道與前來舉底是同是別若道一般許上座具一隻眼若道別有奇特也許上座具一隻眼復更開一線道凡聖相去多少請上座下一轉語如何是十身調御請上座答一轉語非但叅見投子亦乃知。</p>
<p style="margin-left:1em">雪竇長處或若總道下禪牀立惜取眉毛好。</p>
<p style="margin-left:1em">續五祖演云或有人問山僧亦下禪牀立為什麼却依樣畫猫兒待我計較得成却向你道。</p>
</div>
<div class='div-orig'><p>師因僧問一切聲是佛聲是不師云是僧云和尚莫㞘沸椀鳴聲師便打又有問麤言及細語皆歸第一義是不師云是僧云喚和尚作一頭驢得麼師便打。</p>
<p>師因僧問依稀似半月髣髴若三星乾坤[(冰-水+〡)*ㄆ]不得師於何處明師云道什麼僧云想師只有湛水之波且無滔天之浪師云閑言語。</p>
</div>
<div class='div-commentary'><p style="margin-left:1em">雪竇顯云投子古佛不可道不知若檢點來直是天地懸隔纔問和聲便打。</p>
</div>
<div class='div-orig'><p>湖州道場山如訥禪師因僧問如何得見聞性不隨緣師云汝聽看僧作禮師云聾人也唱胡家曲好惡高低自不知僧云聞性宛然也師云石從空裏立火向水中焚。</p>
<p>棗山光仁禪師一日陞堂大眾集定未登座乃云不負平生眼目置箇問訊來有麼時有僧出作禮師云負我且從大眾何也便歸方丈異日有僧請益云和尚陞堂云負我且從大眾何也意旨如何師云齋時有飯與汝喫夜間有牀與汝睡一向煎逼我作麼僧禮拜師云苦苦僧云乞師指示師垂下一足云展縮一任老僧。</p>
</div></div>
<p class='juan'>宗門綂要續集卷第十二</p>
<div class='div-w'>
<p class='h1'>音釋</p>
<div class='div-note'>懵懂<p style="margin-left:1em"><span class='note-inline'>(懵母緫切懂覩動切懵懂心亂貌)</span>。</p>
鍬<p style="margin-left:1em"><span class='note-inline'>(遷遙切田噐也)</span>。</p>
莧<p style="margin-left:1em"><span class='note-inline'>(狹澗切)</span>。</p>
澧<p style="margin-left:1em"><span class='note-inline'>(里弟切州名)</span>。</p>
鏤<p style="margin-left:1em"><span class='note-inline'>(郎豆切雕刻也)</span>。</p>
軋<p style="margin-left:1em"><span class='note-inline'>(乙黠切)</span>。</p>
喎<p style="margin-left:1em"><span class='note-inline'>(苦淮切口戾不正也)</span>。</p>
鋥<p style="margin-left:1em"><span class='note-inline'>(除孟切磨也)</span>。</p>
舷<p style="margin-left:1em"><span class='note-inline'>(胡千切船邊也)</span>。</p>
臊<p style="margin-left:1em"><span class='note-inline'>(蘇曹切)</span>。</p>
[尸@豕]<p style="margin-left:1em"><span class='note-inline'>(冬毒切尻[尸@豕]也)</span>。</p>
</div></div>
</div><!-- end of div[@id='body'] -->
</body></html>