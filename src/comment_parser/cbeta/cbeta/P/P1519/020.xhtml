<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門統要正續集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu73' />
<p class='juan'>宗門統要續集卷第二十　　　　　綺二</p><p class="byline">宋建溪沙門宗永集元建康保寧禪寺住持沙門清茂續集</p>
<div class='div-other'><a id='mulu74' />
<p class='h1'>續南嶽下第十五世</p>
<div class='div-orig'><p>杭州徑山大慧宗杲禪師<span class='note-inline'>(嗣昭覺勤)</span>因圓悟和尚問云達磨西來將何傳授師云不可緫作野狐精見解悟又云據虎頭收虎尾第一句下明宗旨如何是第一句師云此是第二句。</p>
<p>師因僧問云古鏡未磨時如何師云火不待日而熱僧云磨後如何師云風不待月而涼僧云磨與未磨時如何師云交。</p>
<p>師<span class='corr'>問</span>僧不是心不是佛不是物你作麼生會僧云領師云領你屋裏七代先靈僧便喝師云適來領時今喝干他不是心不是佛不是物甚麼事僧無語師便打。</p>
<p>師室中纔見僧入便云不是出去僧便出師云沒量大人向語脉裏轉却次一僧入師亦云不是出去僧却近前師云向你道不是更近前覓箇什麼便打出復有一僧入云適來兩僧不會和尚意師低頭噓一聲僧罔措師亦打出。</p>
<p>師室中舉竹篦問僧云喚作竹篦則觸不喚作竹篦則背不得有語不得無語速道速道僧云甕裏怕走却鱉那師下禪牀擒住云此是誰語速道僧云實不敢謾昧和尚此是竹菴和尚教某恁麼道師連打數棒云分明舉似諸方。</p>
<p>師因舉南院問風宂南方一棒作麼生商量宂云作奇特商量宂却問此間一棒作麼生商量院橫按拄杖云棒下無生忍臨機不見師舉了云風宂當時好大展坐具禮他三拜不然與他掀倒禪牀乃回顧冲密云你道當時風宂禮拜是掀倒禪牀是密云草賊大敗師云你看者瞎漢便打。</p>
<p>師一日見僧便云諸佛菩薩畜生驢馬庭前栢樹子麻三斤乾屎橛你是一枚無狀賊漢僧云久知和尚有此機要師云我巳無端入荒草是你屎臰氣也不知僧拂袖而去師云苦哉佛陀耶。</p>
<p>師室中問僧云不與萬法為侶者是什麼人僧云無面目漢師云適來有箇師僧與麼道打出去也僧擬議師便打出。</p>
<p>師問僧云道不用修但莫汙染如何是不汙染底道僧云某甲不敢道師云為什麼不敢道僧云恐汙染師云行者將糞箕苕菷來僧茫然師便打。</p>
<p>師問侍者云許多人入室幾人道得著幾人道不著者云某甲只管看師展手云我手何似佛手者云天寒且請和尚通袖師打一竹篦云且道是賞伊是罸伊者無對。</p>
<p>師因僧請益夾山境話聲未絕師便喝僧茫然師云你問什麼僧擬舉師連棒打出。</p>
<p>師問僧香嚴上樹話你作麼生會僧云好對春風唱鷓鴣師云虎頭上座道樹上即不問樹下道將一句來又作麼生僧云適來向和尚道了也師云好對春風唱鷓鴣是樹上語樹下語僧無對師便打。</p>
<p>師問郡王趙衿居士同內翰汪藻叅政李邴侍郎曾開等登山乃擊鼓入室郡王欣然袖香趍室師云趙州洗鉢盂話居士作麼生會王云討什麼椀拂袖便出師擒住云古人向這裏悟去你因甚不悟王擬議師打一拳云討什麼椀王云還這老漢始得。</p>
<p>蘇州虎丘紹隆禪師到黃龍新禪師處龍問甚麼僧師云行脚僧龍云什麼村僧行什麼驢脚馬脚師云廣南蠻道什麼何不高聲道龍云却有些子衲僧氣息。</p>
<p>師㕘圓悟勤禪師悟一日入室問云見見之時見非是見見猶離見見不能及舉拳云還見麼師云見悟云頭上安頭師忽證入便禮拜悟叱云見箇什麼師云竹密不妨流水過悟乃印可。</p>
<p>金陵華藏安民禪師㕘圓悟悟夜㕘舉古帆未掛因緣師聞未領遂求決擇悟云你問我師舉前話悟云庭前栢樹子師即洞明謂悟云古人道如一滴投於大海殊不知大海投於一滴悟笑云爭奈這漢何。</p>
<p>師謁佛鑑懃鑑問云佛果有不妄為人說底句曾與汝說麼師云合取狗口鑑厲聲云不是這箇道理師云無人奪你塩茶袋亂呌喚作麼鑑云佛果若不為汝說我為汝說師云和尚疑則別㕘鑑乃呵呵大笑。</p>
<p>台州護國此菴景元禪師因僧問三聖道我逢人即出出則不為人意旨如何師云八十翁翁嚼生鐵僧云興化道我逢人則不出出則便為人又作麼生師云須彌山上浪翻空。</p>
<p>師因僧問云天不能蓋地不能載是什麼物師云無孔鐵鎚僧云恁麼則天人羣生類皆承此恩力也師云莫妄想。</p>
<p>杭州靈隱瞎堂慧遠禪師因圓悟夜㕘遂出問云淨躶躶空無一物赤骨律貧無一錢戶破家亡乞師賑濟悟云七珍八寶一時拏師云禍不入慎家之門悟云機不離位墮在毒海師隨聲便喝悟以拄杖擊禪牀云喫得棒也未師又喝悟連喝兩喝師便禮拜。</p>
<p>師一日因書記維那二人爭競師乃揭榜曰書記維那行令不正老僧罰油行者喫棒令二人下語維那云難逃智鑑師云不是不是書記無語二人俱逐出。</p>
<p>師因淨慈先馳通書師問云你長老是甚處人馳云和尚大似不相識師云你是甚處人馳云越州師云猛虎不食伏肉。</p>
<p>師因孝宗皇帝問云前日睡夢中忽聞鍾聲遂覺未知夢與覺是如何師云陛下問夢中底覺來底若問覺來底如今正是寐語若問夢中底夢覺無殊教誰分別夢即是幻知幻即離離幻即覺覺心不動所以道若能轉物即同如來帝云夢幻既非且鐘聲向甚處起師云從陛下問處起帝大恱。</p>
<p>師因一官人問性命事如何師云老僧無性命官云如何無師云也無如何官搖頭云第恐未是在師云非但橫點頭未是縱饒直點頭亦未是在。</p>
<p>師因僧問即心即佛時如何師云頂分丫角僧云非心非佛時如何師云耳墜金環僧云不是心不是佛不是物又作麼生師云禿頂脩羅舞柘枝。</p>
<p>師問僧一大藏教是惡口如何是本身盧舍那僧云天台普請南嶽遊山師別云阿耨達池深四十丈闊四十丈。</p>
<p>師一日擊鼓陞堂却潛坐帳中侍僧尋不見師忽撥開帳云只在這裏因什麼不見僧無對師云大斧斫三門。</p>
<p>眉州華嚴祖覺禪師因僧問最初威音王末後婁至佛未審㕘見什麼人師云家住大梁城更問長安路僧云只如德山擔䟽鈔行脚意在什麼處師云拶破你眼睛僧云與和尚悟華嚴宗旨相去幾何師云同途不同轍僧云昔日德山今朝和尚也師云夕陽西去水東流。</p>
<p>蘇州明因曇玩禪師示眾云汝有一對眼我也有一對眼汝若瞞還自瞞汝若成佛作祖老僧無汝底分汝若做驢做馬老僧救汝不得。</p>
<p>蘇州虎丘元淨禪師因僧問如何是到家一句師云坐觀成敗僧云不與萬法為侶者是什麼人師云遠親不如近隣。</p>
<p>師因僧問亡僧遷化向什麼處去師云糞堆頭僧云意旨如何師云築著磕著。</p>
<p>侍郎李彌遜時年二十八問心法於圓悟禪師一日躍馬忽有省竟造圓悟悟遙見便云侍郎且喜大事了畢侍厲聲云和尚眼華作什麼悟便喝侍亦喝於是機鋒迅捷休官築菴自娛一日忽說偈云謾說從來牧護今日分明呈露虛空拶倒須彌討甚向上一路遂擲筆而逝。</p>
<p>覺菴道人祖氏㕘圓悟禪師聞示眾語下有省白悟悟云更須颺却所見始得自由祖呈偈云露柱柚橫骨虛空弄爪牙直饒玄會得猶是眼中沙悟然之。</p>
<p>湖州何山佛燈守珣禪師<span class='note-inline'>(嗣蔣山懃)</span>㕘佛鑑鑑示眾云森羅及萬象一法之所印師聞頓悟心旨白鑑鑑云可惜一顆明珠被這風顛漢拾却乃詰云靈雲道自從一見桃華後直至如今更不疑如何是他不疑處師云莫道靈雲不疑只今覓箇疑處了不可得鑑云玄沙道諦當甚諦當敢保老兄未徹在那裏是他未徹處師云深知和尚老婆心切便禮拜鑑印可。</p>
<p>師謁圓悟禪師值山行到一水潭悟乃推師入水遽問云牛頭未見四祖時如何師云潭深魚聚悟云見後如何師云樹高招風悟云見與未見時如何師云伸脚只在縮脚裏悟乃稱賞。</p>
<p>鼎州文殊道心禪師㕘佛鑑鑑夜㕘舉趙州栢樹子話至覺鐵觜云先師無此語莫謗先師好師聞豁然即趍丈室鑑遙見便閉却門師云和尚莫謾某甲鑑云十方無壁落何不入門來師以拳擉破䆫紙鑑乃開門擒住云道道師兩手棒鑑頭以口啐一啐而出。</p>
<p>潭州龍牙智才禪師一日謁黃龍新禪師新室中問云會得最初句便會末後句會得末後句便會最初句最初末後拈放一邊百丈野狐話作麼生會師云入戶巳知來見解何須更舉轢中泥新云新長老死在上座手裏也師云語言雖有異至理且無差新云如何是無差底事師云不扣黃龍角焉知頷下珠新便打。</p>
<p>師因僧問德山棒臨濟喝今日請師為拈掇師云蘇嚕蘇嚕僧云蘇嚕蘇嚕還有西來意也無師云蘇嚕蘇嚕。</p>
<p>福州鼓山竹菴士珪禪師<span class='note-inline'>(嗣龍門遠)</span>因僧問如何是祖師西來意師云東家點燈西家暗坐僧云未審意旨如何師云馬便搭鞍驢便推磨僧云狗子還有佛性也無趙州道無又作麼生師云一度被蛇傷怕見斷井索。</p>
<p>杭州徑山塗毒智筞禪師<span class='note-inline'>(嗣雲巖游)</span>謁雲巖取道雲居值風雪迷路遂留月餘一日聞板聲豁然大悟及造雲巖巖遙見便指云這漢甚處見神見鬼來師云雲居聞板聲來巖云聞後如何師云打破虛空全無柄靶巖云向上事未在師云東家暗坐西家厮罵巖云嶄然超出佛祖他日起家一麟足矣。</p>
<p>成都府金繩文禪師<span class='note-inline'>(嗣信相顯)</span>因僧問如何是大道之源師云黃河九曲僧云如何是不犯之令師云鐵蛇鑽不入僧擬議師便打。</p>
<p>樞密具居厚<span class='note-inline'>(嗣圓通旻)</span>謁圓通云某頃赴省試到此過趙州關未明透關事曾問訥禪師訥云且去做官今五十餘年矣通云曾明得也未密云八次經過常存此念然未甚脫灑通乃揮扇云有甚不脫灑處密忽有省云便請末後句通再揮扇兩下密云親切親切通云吉獠舌頭三千里。</p>
<p>中丞盧航謁圓通擁爐次丞問云諸家因緣不勞拈出直截一句請師指示通厲聲云看火丞急撥衣忽大悟即云灼然佛法無多子通喝云放下著丞應諾諾。</p>
<p>楊州石塔禮禪師<span class='note-inline'>(嗣明招慧)</span>一日陞堂至座前搊一僧上法座僧慞惶欲走師遂指座云這棚子若牽一頭驢上去他亦須就上屙在汝諸人因甚麼却不肻以拄杖一時趕散。</p>
</div></div>
<div class='div-other'><a id='mulu75' />
<p class='h1'>續南嶽下第十六世</p><p>福州西禪鼎需禪師<span class='note-inline'>(嗣徑山杲)</span>師㕘妙喜喜一日問云內不放出外不放入正與麼時如何師擬開口喜連打三棒師直下大悟乃厲聲云和尚巳多了也喜又打一棒師便作禮喜云汝今日方知吾不汝欺遂印以偈云頂門豎亞摩醯眼肘後斜懸奪命符瞎却眼卸却符趙州東壁掛胡蘆。</p>
<p>師因問僧萬法歸一一歸何處僧云新羅國裏師云我在青州做一領布衫重七斤聻僧云今日親見趙州師云前頭見後頭見僧作斫額勢師云上座是甚處人僧云江西師云因甚却來這裏納敗闕僧擬議師便打。</p>
<p>泉州教忠彌光禪師㕘大慧慧問云契粥了也洗鉢盂了也去却藥忌道將一句來師云裂破慧震威喝云你又說禪也師即大悟投偈云一喝當機怒雷吼驚起法身藏北斗洪波浩渺浪滔天拈得鼻孔失却口慧然之。</p>
<p>明州育王佛照德光禪師㕘大慧慧一日入室舉起竹篦云喚作竹篦則觸不喚作竹篦則背時如何師云請和尚放下竹篦與學人相見慧放下竹篦云如何相見師云伎倆巳盡慧云這漢又來老僧頭上行師云也是尋常行履處便禮拜。</p>
<p>師又一日入室大慧云喚作竹篦則觸不喚作竹篦則背不得下語不得無語不得向意根下卜度不得向舉起處承當速道速道師云杜撰長老如麻似粟慧云你是第幾箇師云今日捉敗這老賊慧深肻之。</p>
<p>江州東林卍菴道顏禪師㕘圓悟每至室中機辯風生一日圓悟喝云汝㕘禪不求正悟只管信口胡道作麼師直得汗下歸堂夜坐豁然有省不覺失笑凌晨上方丈如前騁其機辯悟皆肻可師云某甲昨日如此秖對和尚為甚麼不肻今日為甚麼却肻悟云汝昨日雜妄想心師云元來釋迦老子無神通便禮拜。</p>
<p>福州東禪思岳禪師問僧甚處來僧云黃檗來師云黃檗有何言句僧云某甲到這裏一時忘却師云上座豈不是黃檗來僧云是師云又道忘却僧擬議師便喝出。</p>
<p>師問僧道人相見時如何僧云更無餘事師云趙州道呈漆器又作麼生僧便喝師云你道無餘事又喝作麼僧擬議師便打。</p>
<p>建寧府竹原宗元菴主因大慧令謙上座通張無垢書謙云我㕘禪二十餘年無入頭處更作此行決定荒廢奈何師叱云在路便㕘禪不得也去我與同徃至中途謙泣語師云途中奔波如何得相應去師告云你但將諸方㕘底悟底圓悟大慧與汝說底都不要理會途中可替底事我盡替你只有五件事替你不得你須自支當謙云五件何事師云著衣喫飯屙屎放尿拖箇死屍路上行謙於言下領旨手足舞蹈師云你此回方可通書宜前進吾歸矣。</p>
<p>師室中垂語云楞嚴經中五十種魔界如今盡大地人㕘禪更高也出他魔界不得時有僧云和尚落在第幾界師云和你在裏許僧云某甲不入這保社師云驢漢你擬向那裏去。</p>
<p>蘇州資壽尼妙緫禪師㕘大慧慧陞堂舉藥山初㕘石頭馬祖機緣遂契悟慧下座有馮檝居士謂慧云和尚適來所舉因緣某甲會也慧云居士作麼生會士云恁麼也不得蘇盧娑訶不恁麼也不得㗭哩娑訶恁麼不恁麼緫不得蘇盧㗭哩娑訶慧舉似師師云曾見郭象註莊子識者云却是莊子註郭象慧異其言復舉巖頭婆子話詰師師答偈云一葉扁舟泛渺茫呈橈舞棹別宮商雲山海月都拋却贏得莊周蝶夢長馮公疑師未善遂問婆生七子六箇不遇知音只者一箇也不消得便拋向水中大慧言道人會你且說看師云巳上所供並是詣實馮大喜。</p>
<p>師因大慧問古人不出方丈為甚麼去莊上喫油餈師云和尚放某甲過方敢通箇消息慧云我放你過你試道看師云某甲亦放和尚過慧云爭奈油餈何師喝一喝拂袖而出無㻈居士張九成謁善權清禪師問云此事人人有分箇箇圓成是不清云是士云為什麼某却無箇入處清於袖中出數珠示云此是誰底士俛仰無對清復袖之云是汝底則拈取去纔涉思惟即不是也士悚然遂看栢樹子話忽聞蛙聲釋然證入說偈云春天月夜一聲蛙撞破乾坤共一家正恁麼時誰會得嶺頭脚痛有玄沙。</p>
<p>士謁大慧杲禪師一日與馮給事諸公論格物慧云居士只知有格物且不知有物格士茫然慧大笑士云師能開喻乎慧云不見小說載唐人有與安祿山謀叛者曾為閬州守有畫像存焉明皇幸蜀見之怒令侍臣以劒斬其像其人在陝西首忽墮地公頓領深旨遂投偈云子韶格物妙喜物格欲識一貫兩箇伍伯慧印可。</p>
<p>士謁惟尚禪師尚纔見乃展兩手士便喝尚便掌云張學士何得謗大般若士云某見處只如此和尚又作麼生尚舉馬祖陞堂百丈卷席話詰士語未終士推倒卓子尚大呼張學士殺人士躍起問傍僧云汝又作麼生僧罔措士打一拳顧尚云祖禰不了殃及兒孫尚大笑。</p>
<p>士復謁尚禪師尚云浮山圓鑑道饒你入得汾陽室始到浮山門亦未見老僧在學士作麼生士叱侍僧云何不秖對僧罔措士打一掌云蝦蟆窟裏果沒獰龍。</p>
<p>士一日訪䂓首座纔相見䂓便問承聞學士因蛙鳴有箇入處是不士云那裏得者消息來䂓云見成公案諱作什麼士厲聲云火發也䂓顧視傍僧士云燒到你脚跟也䂓云將為你有長處元來只在者裏。</p>
<p>士一日同䂓首座圍爐坐次䂓驀拈火抄云學士不得喚作火抄畢竟喚作什麼士乃掣火抄踢倒湯缾而出。</p>
<p>明州天童應菴曇華禪師<span class='note-inline'>(嗣虎丘隆)</span>師據室云現成公案坐斷誵訛錯下註脚槌折你腰撩起便行必死之疾要須英俊別有生涯忽遇衝雲俊鶻來時如何縵天網子百千重。</p>
<p>師因僧問凝然湛寂有辱宗風廓爾現前猶辜自<span class='corr'>己</span>去此二途如何即是師云一槌便透僧云風捲長空千里靜日輪當午八方明師云未是上座放身命處僧便禮拜師云三十年後。</p>
<p>杭州徑山別峯寶印禪師<span class='note-inline'>(嗣華藏民)</span>謁圓悟隨眾入室悟問從上諸聖以何接人師豎起拳悟云此是老僧用底作麼生是從上諸聖用底師以拳便打悟亦舉拳相交笑而出。</p>
<p>師謁大慧慧問甚處來師云西川慧云未出劒門關與汝三十棒了也師云不合起動和尚慧深肻之。</p>
<p>潤州焦山或庵師體禪師<span class='note-inline'>(嗣護國元)</span>因元和尚舉十方同聚會箇箇學無為此是選佛場乃喝一喝師豁然大悟後室中舉苕菷柄問僧云依稀苕菷柄髣髴赤班蛇眾下語皆不契有僧請益師示以偈曰依稀苕菷柄髣髴赤班蛇棒下無生忍臨機不識爺。</p>
<p>內翰曾開<span class='note-inline'>(嗣靈隱遠)</span>謁靈隱問云如何是善知識隱云燈籠露柱猫兒狗子翰擬進語隱便喝翰遂省悟投偈云咄哉瞎驢叢林妖孽震地一聲天機漏洩。</p>
<p>知府葛剡志慕禪宗久無證入一日忽舉不是心不是佛不是物豁然有省說偈云非心非佛亦非物五鳳樓前山突兀艶陽影裏倒翻身野狐跳入金毛窟謁靈隱遠和尚求證隱云居士見處只可入佛入魔未得在府加禮隱正容云何不道金毛跳入野狐窟府乃頓悟深旨。</p>
<p>杭州淨慈水菴師一禪師<span class='note-inline'>(嗣育王裕)</span>初㕘雪峯照禪師照云直須藏身處沒蹤跡沒蹤跡處莫藏身師於言下有省照詰云畢竟那裏是藏身無蹤跡處師云嗄照云無蹤跡處因甚麼莫藏身師云石虎吞却木羊兒照深肻。</p>
<p>師室中垂語云西天胡子沒髭鬚僧傳至或菴處菴云餓狗喫縴[糸*黎]僧回舉似師師云此是五百人善知識語僧復舉似或菴菴云也是烏龜入水。</p>
<p>澧州靈巖仲安禪師<span class='note-inline'>(嗣大溈泰)</span>因大溈令通嗣法書於蔣山圓悟處悟問千里馳來不辱宗風公案現成如何通信師云覿面相呈更無回互悟云此是德山底那箇是上座底師云豈有第二人悟云背後底聻師便度書悟笑云作家禪客天然有在次至僧堂前捧書問訊首座座云玄沙白紙此自何來師云久默斯要不務速說今日拜呈幸希一覽座便喝師云作家首座座又喝師以書打之座擬議師復以書打圓悟與佛眼傍觀悟云打殺我首座也眼云官馬厮踢有甚麼憑據師云說甚官馬厮踢正是龍象蹴蹋悟呼師至云我五百眾中首座你為甚麼打他師云和尚也須喫一頓始得悟顧佛眼吐舌眼云未在待我勘過遂問空手把鋤頭步行騎水牛人從橋上過橋流水不流意作麼生師鞠躬云所供並是諸實眼笑云元來是屋裏人。</p>
<p>師又到五祖自和尚處通書自問云書中說箇什麼師云文彩巳彰自云畢竟說箇什麼師云當陽揮寶劒自云近前來這裏不識數字師云切莫詐明頭自顧侍者云這是那裏僧者云曾在和尚座下住去自云怪得與麼活頭師云曾被和尚鈍置來自將書於香爐上薰云南無三曼䭾母䭾南師近前彈指一下自便開書。</p>
<p>福州龜峯慧光禪師<span class='note-inline'>(嗣薦福行)</span>因舊住相訪師問云頃年有一則公案與你商量不下如今作麼生舊住云未入門巳舉似和尚了也師云這裏又作麼生住云不可頭上更安頭師以手畫一畫云這裏且置你為什麼蹋斷天台石橋住無語師云脫空漫語漢出去。</p>
<p>荊門軍玉泉宗璉禪師<span class='note-inline'>(嗣大溈果)</span>因僧問三聖道我逢人則出出則不為人意旨如何師云兵行詭道僧云興化道我逢人則不出出則便為人又作麼生師云綿裏秤鎚。</p>
<p>師因僧問乾闥婆王奏樂須彌岌嶪海水騰波意旨如何師云一家有事百家忙僧云迦葉作舞又作麼生師云隨喜功德僧畫一圓相師指禪牀一下僧以袖拂一拂師云野狐精僧禮拜師云伎倆巳盡。</p>
<p>師因僧問不落因果為甚麼墮野狐身師云廬山五老峯僧云不昧因果為甚麼脫野狐身師云南嶽三生藏僧云只如不落不昧未審是同是別師云倚天長劒逼人寒。</p>
</div>
<div class='div-other'><a id='mulu76' />
<p class='h1'>續南嶽下第十七世</p><p>明州天童密菴咸傑禪師<span class='note-inline'>(嗣天童華)</span>侍應菴一日菴問如何是正法眼師云破沙盆菴深肻之續南嶽下第十八世。</p>
<p>杭州靈隱松源崇岳禪師<span class='note-inline'>(嗣天童傑)</span>室中垂語云是風動是旛動僧擬議便打出不是風動不是旛動僧擬議便打出。</p>
</div><p style="margin-left:1em">右自南嶽下十二世續至十八世共二百八十六人見錄機緣二百一十二則餘俟好事者採摭續之。</p>

<div class='div-other'><a id='mulu77' />
<p class='h1'>續青原下第十一世</p>
<div class='div-orig'><p>東京芙蓉道楷禪師<span class='note-inline'>(嗣投子青)</span>㕘投子問云佛祖言句如家常茶飯離此之外別有為人處也無子云汝道寰中天子還假堯舜禹湯也無師擬進語子以拂子摵師口云汝發意來早有三十棒也師即開悟禮拜便行子云且來闍棃師不顧子云汝到不疑之地耶師以手掩耳而去。</p>
<p>師一日侍投子遊園子度拄杖與師師便隨行子云理合與麼師云與和尚提鞋挈杖也不為分外子云有同行在師云那一人不受教子休去至晚問師早來說話未盡在師云請和尚舉子云卯生日戍生月師即點燈來子云汝上來下去緫不徒然師云在和尚左右理合如此子云奴兒婢子誰家屋裏無師云和尚年尊缺他不可子云得與麼殷勤師云報恩有分。</p>
<p>師因僧問胡家曲子不墮五音韻出青霄請師吹唱師云木鷄啼夜半鐵鳳呌天明僧云恁麼則一句曲含千古韻滿堂雲水盡知音師云無舌童兒能繼和僧云作家宗師人天眼目師云禁取兩片皮。</p>
<p>師因僧問如何是和尚家風師云眾人皆見僧云未審見箇什麼師云東壁打西壁。</p>
<p>真州定山惟素禪師<span class='note-inline'>(嗣棲賢諟)</span>因僧問如何是不遷義師云暑徃寒來僧云恁麼則遷去也師云啼得血流無用處。</p>
<p>杭州佛日戒弼禪師<span class='note-inline'>(嗣有王璉)</span>因僧問如何是毘盧印師云草鞋蹋雪僧云學人不會師云步步成蹤。</p>
<p>金陵蔣山法泉禪師<span class='note-inline'>(嗣雲居舜)</span>因僧問祖師面壁意旨如何師云撑天拄地僧云便與麼去時如何師云落七落八僧云二祖立雪齊腰又作麼生師云三年逢一閏僧云為什麼付法傳衣師云村酒足人沽。</p>
<p>明州天童淡交禪師因僧問臨雲閣聳太白峯高到這裏如何進步師云但尋芳草際莫問白雲深僧云未審如何話會師云寒山逢拾得兩箇一時癡僧云向上宗乘又如何舉唱師云前言不及後語。</p>
<p>建州崇梵餘禪師因僧問臨濟喝少遇知音德山棒難逢作者和尚今日作麼生師云山僧被你一問直得退身三步浹背汗流僧云作家宗師今日遭遇師云一語傷人千刀攪腹僧以手畫一畫云爭奈者箇何師云草賊大敗。</p>
<p>師因僧問恁麼來底人師還接不師云孤峯無宿客僧云不恁麼來底人師還接不師云灘峻不留船僧云恁麼不恁麼則且置穿過髑髏一句作麼生師云堪笑亦堪悲。</p>
<p>江州歸宗慧通禪師<span class='note-inline'>(嗣大溈宥)</span>因僧問如何是函蓋乾坤句師云日出東方夜落西僧云如何是截斷眾流句師云鐵山橫古路僧云如何是隨波逐浪句師云船子下楊州。</p>
<p>東京慧林圓照宗本禪師<span class='note-inline'>(嗣薦福懷)</span>因僧問如何是祖師西來意師云韓信臨朝僧云中下之流如何領會師云伏屍萬里僧云早知今日事悔不慎當初師云三皇塚上草離離。</p>
<p>師因僧問上是天下是地未審中間是甚麼物師云山河大地僧云恁麼則謝師答話師云大地山河僧云和尚何得瞞人師云却是老僧罪過。</p>
<p>師因上元日僧問千燈互照[糸*系]竹交音正恁麼時佛法在什麼處師云謝布施僧云莫便是和尚為人處也無師云大似不齋來。</p>
<p>東京法雲法秀禪師因僧問不離生死而得涅槃不出魔界而入佛界此理如何師云赤土塗牛妳僧云謝師答話師云適來道甚麼僧擬議師便喝。</p>
<p>師在雲居充維那時舜禪師每訶罵薦福懷禪師說葛藤禪一日聞懷遷化於法堂上合掌云且喜葛藤椿子倒了也師云我須與這老漢理會一上及夜㕘又如前訶罵師出眾厲聲云豈不見圓覺經中道舜遽云久立大眾伏惟珍重便歸方丈師云這老漢通身是眼罵得懷和尚也。</p>
<p>真州長蘆應夫禪師因僧問古者道如來禪即許老兄會祖師禪未夢見在未審如來禪與祖師禪是同是別師云一箭過新羅僧擬議師便喝。</p>
<p>杭州佛日智才禪師因僧問如何是道師云水冷生氷僧云如何是道中人師云春雪易消僧云畢竟如何談論師鳴指一下。</p>
<p>北京天鉢重元禪師因僧問如何是禪師云入籠入檻僧撫掌師云跳得出是好手僧擬議師云了。</p>
<p>台州瑞巖子鴻禪師因僧問法爾不爾如何指南師云話墮也僧云乞師指示師呵呵大笑。</p>
<p>師因僧問如何是真實體師云鍼劄不入僧云如何是真實用師云清風在掌僧云離此二途如何是向上一路師云欠汝一問。</p>
<p>師因僧問如何是祖師西來意師云拂衣瞻漢月飛錫過中天僧云意旨如何師云熊耳崔嵬千古色少林蒼翠幾流芳僧云謝師答話師云師子咬人韓盧逐塊便打。</p>
<p>江州棲賢智遷禪師示眾云是什麼物得恁麼頑頑嚚嚚靦靦睍睍拊掌訶訶大笑云今朝巴鼻直是黃面瞿曇通身是口也分踈不下久立。</p>
<p>舒州三祖冲會禪師因僧問如何是第一義諦師云百雜碎僧云恁麼則褒禪一會不異靈山師云將糞箕掃箒來。</p>
<p>師因僧問生也猶如著衫死也還同脫袴未審意旨如何師云譬如閑僧云為甚麼如此師云因行不妨掉臂。</p>
<p>越州天章元善禪師一日因僧問大無外小無內既無內外畢竟是箇什麼物師云開口見膽僧云學人未曉師云苦中苦僧云為眾竭力禍出私門師云教休不肻休須待雨霖頭便打。</p>
<p>無為軍鐵佛因禪師因僧問取不得捨不得不可得中只麼得未審得箇什麼師展兩手僧禮拜師云不要詐明頭。</p>
<p>侍郎楊傑一日因芙蓉楷禪師相會侍云與師相別幾年也蓉云七年侍云學道來㕘禪來蓉云不打這鼓笛侍云恁麼則空遊山水百無所能也蓉云別來未久善能高鑑侍乃大笑。</p>
</div></div>
<div class='div-other'><a id='mulu78' />
<p class='h1'>續青原下第十二世</p><p>東京淨因枯木法成禪師<span class='note-inline'>(嗣芙蓉楷)</span>師問僧甚處人僧云西川師云幾時離鄉僧云前年二月師云未離本國一句作麼生道僧云通身是口難為秖對師云猶是離家失業句僧無語師打一拂子云枉踏幾緉草鞋。</p>
<p>東京法雲善本禪師<span class='note-inline'>(嗣圓照本)</span>因僧問九夏賞勞即不問從今向去事如何師云光剃頭淨洗鉢僧云謝師指示師云滴水難消。</p>
<p>師因僧問寶塔元無縫如何指示人師云煙霞生背面星月繞簷楹僧云如何是塔中人師云竟日不知塵世事長年占斷白雲鄉僧云向上更有事也無師云太無猒生。</p>
<p>舒州投子修顒禪師一日陞堂纔有僧出師云錯僧云什麼處是錯師云不信道。</p>
<p>潤州金山善寧禪師因僧問竿木隨身逢場作戲選佛場開請師方便師云文不加點僧云可謂今古罕聞師云且道是什麼題目僧擬議師便打。</p>
<p>蘇州定慧遵式禪師因僧問南泉斬猫兒意旨如何師便打僧云猶是學人疑處師云十萬八千僧云忽遇趙州時如何師云賣金須是買金人。</p>
<p>金陵保寧子英禪師<span class='note-inline'>(嗣法雲秀)</span>因僧問山河大地不作眼見耳聞時如何師云只恐不與麼僧云便與麼時如何師云山高水深僧無語師云幸自可憐生剛被他瞞却。</p>
<p>真州長蘆宗[〡*(耜-耒)*責]禪師<span class='note-inline'>(嗣長蘆夫)</span>因僧問六門未息時如何師云鼻孔裏燒香僧云學人不會師云耳朵裏打鼓僧云如何是無功之功師云泥牛不運步天下沒荒田僧云恁麼則功不浪施也師云雖然廣大神通未免遭他痛棒。</p>
<p>潭州等覺法思禪師因僧問如何是佛法大意師云燈籠掛露柱僧云學人未會師云佛殿對山門僧云向上更有事也無師云大海若知足百川應倒流。</p>
<p>澧州夾山自齡禪師<span class='note-inline'>(嗣佛日才)</span>因僧問金鷄啄破瑠璃殻玉兔挨開碧海門此是人間光影如何是祖師機師云針劄不入僧云只如眹兆未生巳前作麼生道師舉拂子僧云如何領會師云斫額望扶桑。</p>
<p>明州育王曇振禪師<span class='note-inline'>(嗣瑞巖鴻)</span>示眾云今日布袋頭開還有買賣者麼時有僧出云有師云不作貴不作賤作麼生酬價僧無語師云老僧失利便歸方丈。</p>
</div>
<div class='div-other'><a id='mulu79' />
<p class='h1'>續青原下第十三世</p><p>真州長蘆真歇清了禪師<span class='note-inline'>(嗣丹霞淳)</span>師㕘丹霞霞問如何是空刼巳前自<span class='corr'>己</span>師擬對霞云你閙在且去一日登鉢盂峯豁然契悟歸白霞霞掌云將謂你知有師便禮拜。</p>
<p>師一日因丹霞陞堂云日照孤峯翠月臨溪水寒祖師玄妙訣莫向寸心安便下座師直向前云和尚今日謾某甲不得也霞云試舉我今日底看師良久霞云將謂你瞥地師拂袖便出。</p>
<p>師一日看厨下煑麵忽桶底脫麵潑地上眾皆失聲云可惜師云桶底脫自合歡喜因甚却煩惱僧云和尚即得師云灼然可惜一桶麵。</p>
<p>師問僧云你死後燒作灰撒了骨頭向什麼處去僧便喝師云好一喝只是不得翻欵僧又喝師云公案未圓更喝始得僧無語師便打云這死漢。</p>
<p>師一日普請路逢一僧師以拄杖指地上竹檐僧拈起云短些子師劈脊打云這裏是什麼所在說長說短。</p>
<p>明州天童宏智正覺禪師㕘丹霞霞問如何是空刼巳前自己師云井底蝦䗫吞却月三更不借夜明簾霞云未在更道師擬議霞打一拂子云又道不借師禮拜霞云何不道取一句師云某甲今日失錢遭罪。</p>
<p>師因僧問清虛之理畢竟無身時如何師云文彩未痕初消息難傳際僧云一步密移玄路轉通身放下劫壺空師云誕生就父時合體無遺照僧云理既如是事作麼生師云歷歷纔回分化事十方機應又何妨僧云恁麼則塵塵皆現本來身去也師云透一切色超一切心僧云如理如事又作麼生師云路逢死蛇莫打殺無底籃子盛將歸。</p>
<p>師因僧問如何是向去底人師云白雲投壑盡青嶂倚空高僧云如何是却來底人師云滿頭白髮離巖谷半夜穿雲入市廛僧云如何是不來不去底人師云石女喚回三界夢木人坐斷六門機。</p>
</div><p style="margin-left:1em">右自青原下十一世續至十四世共一百二十人見錄機緣四十七則南嶽青原二泒下至此續添二卷緫四百單六人內一百三十一人見錄機緣緫二百五十九則間有遺漏竚冀好事者採摭續之。</p>

<p class='juan'>宗門統要續集卷第二十</p>
<div class='div-w'>
<p class='h1'>音釋</p>
<div class='div-note'>橛<p style="margin-left:1em"><span class='note-inline'>(其月切)</span>。</p>
臰<p style="margin-left:1em"><span class='note-inline'>(尺救切與臭同)</span>。</p>
賑<p style="margin-left:1em"><span class='note-inline'>(止忍切舉救也)</span>。</p>
磕<p style="margin-left:1em"><span class='note-inline'>(克盍切)</span>。</p>
颺<p style="margin-left:1em"><span class='note-inline'>(餘亮切)</span>。</p>
嶄<p style="margin-left:1em"><span class='note-inline'>(士銜切嶄巖也)</span>。</p>
獠<p style="margin-left:1em"><span class='note-inline'>(盧皓切西南夷名)</span>。</p>
聻<p style="margin-left:1em"><span class='note-inline'>(尼止切指物貌)</span>。</p>
閬<p style="margin-left:1em"><span class='note-inline'>(音浪)</span>。</p>
摵<p style="margin-left:1em"><span class='note-inline'>(所責切)</span>。</p>
浹<p style="margin-left:1em"><span class='note-inline'>(子叶切洽也)</span>。</p>
嚚<p style="margin-left:1em"><span class='note-inline'>(魚巾切)</span>。</p>
靦<p style="margin-left:1em"><span class='note-inline'>(他典切與靦同)</span>。</p>
睍<p style="margin-left:1em"><span class='note-inline'>(胡典切)</span>。</p>
</div></div>
</div><!-- end of div[@id='body'] -->
</body></html>