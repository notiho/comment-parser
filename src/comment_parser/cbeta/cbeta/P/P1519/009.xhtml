<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門統要正續集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu37' />
<p class='juan'>宗門統要續集卷第九</p><p class="byline">宋建溪沙門宗永集元建康保寧禪寺住持沙門清茂續集</p>
<div class='div-other'><a id='mulu38' />
<p class='h1'>南嶽下第五世</p>
<div class='div-orig'><p>洪州米嶺和尚<span class='note-inline'>(嗣徑山諲)</span>垂語云莫過於此時有僧問未審是什麼莫過於此師云不出是其僧後問長慶為什麼不出是慶云汝擬喚作什麼。</p>
<p>益州大隨法真禪師<span class='note-inline'>(嗣長慶安)</span>因僧辭師問甚處去僧云峩眉禮普賢去師豎起拂子云文殊普賢緫在這裏僧畫一圓相拋於背後師云侍者將一貼茶與這僧。</p>
</div>
<div class='div-commentary'><p style="margin-left:1em">保福展云若無後語笑他衲僧。</p>
<p style="margin-left:1em">雲門偃別云西天斬頭截臂這裏自領出去。</p>
<p style="margin-left:1em">五祖戒云大隨不因一事不長一智。</p>
<p style="margin-left:1em">雪竇顯云殺人刀活人劒具眼底辯取。</p>
<p style="margin-left:1em">溈山秀云大隨茶非類趙州茶既不類趙州茶得之者少矣這僧得之且有甚長處然不義之財於我如浮雲。</p>
<p style="margin-left:1em">續天童覺云識法者懼欺敵者亡水中辯乳須是鵞王。</p>
</div>
<div class='div-orig'><p>師因僧問劫火洞然大千俱壞未審這箇壞不壞師云壞僧云恁麼則隨他去也師云隨他去又僧問修山主如前修云不壞僧云為甚不壞修云為同大千。</p>
</div>
<div class='div-commentary'><p style="margin-left:1em">續道吾真云此二老宿一人道壞一人道不壞且道壞底是不壞底是會麼壞與不壞俱非內外不隔[糸*系]毫尋常面對。</p>
<p style="margin-left:1em">黃龍清云此二尊宿雖則應處無偏其奈影響之流別生二見若是太平即不然忽有人問劫火洞然大千俱壞未審這箇壞不壞却向道壞與不壞即且致還識這箇麼忽地喚回秋夜夢舉頭惟見月當空。</p>
</div>
<div class='div-orig'><p>師因有婆子令人送錢物至請轉藏經師受施利了便下禪牀轉一帀乃云傳語婆婆轉藏經巳竟其人回舉似婆婆云比來請轉全藏如何只轉半藏<span class='note-inline'>(或出趙州)</span>。</p>
</div>
<div class='div-commentary'><p style="margin-left:1em">報慈遂徵云什麼處是欠半藏處且道那婆具甚麼眼便與麼道。</p>
</div>
<div class='div-orig'><p>韶州靈樹知聖敏禪師因有尼送瓷鉢盂與師遂托起問這箇出在甚處尼云出在定州師撲破尼無對。</p>
</div>
<div class='div-commentary'><p style="margin-left:1em">清凉欽別云不違此間。</p>
<p style="margin-left:1em">保福展代云欺敵者亡。</p>
</div>
<div class='div-orig'><p>鄭十三娘年十二歲時隨師姑到大溈纔禮拜起溈便問這箇師姑甚麼處住姑云南臺江邊住溈便喝出又問背後老婆甚處住十三娘放身近前义手立溈再問娘云早箇呈似和尚了也溈云去娘纔下到法堂師姑云十三娘尋常道我會禪口似劒利今日被大師問著緫無語娘云苦哉苦哉作這箇眼目也道我行脚脫取衲衣來與十三娘著娘後又舉似羅山秪如十三娘叅見溈山恁麼祗對還得平穩也無羅云不得無過娘云過在甚處羅乃叱之娘云錦上更添花。</p>
<p>福州雙峯古禪師<span class='note-inline'>(嗣先雙峯)</span>到石霜非時並不上堂頭有僧白石霜云古侍者見雙峯得箇入處師後一日辭霜去霜將拂子相送出門乃召云古侍者師回首霜云擬著即差是著即乖不擬不是亦莫作箇解除非知有莫能知之作麼生師應喏喏師住後有僧問當時石霜漝麼道未審意旨如何師云他只是教我不得是非著。</p>
<p>睦州陳操尚書<span class='note-inline'>(嗣睦州)</span>一日與諸官登樓次見數僧行過一官人云來者總是行脚僧陳云不是官云焉知不是陳云待近來與勘過及僧至樓前陳驀召上座僧皆舉頭陳謂眾官云不信道。</p>
</div>
<div class='div-commentary'><p style="margin-left:1em">溈山喆云陳尚書可謂手擎仲尼日月腰佩毘盧金印非唯儒士驚懾亦乃衲僧罔措不見道當機如電拂方免病棲蘆。</p>
<p style="margin-left:1em">續天童覺云陳操尚書白拈賊謾長蘆一點不得。</p>
<p style="margin-left:1em">鼓山永云這僧有理難伸死而不弔尚書按劒當門誰敢正眼覻著。</p>
</div>
<div class='div-orig'><p>尚書問僧云有事相借問得麼僧云合取狗口書乃自摑口云某甲罪過僧云知過必改書云就闍黎乞取口喫飯得麼。</p>
<p>鎮州保壽沼禪師<span class='note-inline'>(嗣臨濟玄)</span>問胡釘鉸云莫便是胡釘鉸麼鉸云不敢師云還釘得虛空不鉸云請和尚打破來師便打鉸云莫錯打某甲師云汝向後遇多口阿師與你點破在鉸後到趙州舉前話問不知某甲過在甚處州云只這一縫尚不奈何鉸於此有省。</p>
</div>
<div class='div-commentary'><p style="margin-left:1em">雪竇顯云我要打這三箇漢一打趙州不合瞎却胡釘鉸眼二打保壽不能塞斷趙州口三打胡釘鉸不合放過保壽驀拈拄杖云更有一箇大眾一時退乃擊禪牀一下。</p>
<p style="margin-left:1em">溈山喆云這漢雖然省去可惜趙州當時待他道某甲過在甚處劈脊便棒非但承他保壽威光亦乃與叢林為龜為鑑。</p>
<p style="margin-left:1em">續溈山果云保壽大似無風起浪平地生堆胡釘鉸貪程太速不覺墮坑落壍若不遇趙州點破爭得歸家穩坐大眾且道那裏是趙州點破處要會麼良久云斬新日月特地乾坤。</p>
<p style="margin-left:1em">徑山杲云直饒釘得這一縫點檢將來亦非好手可憐兩箇老禪翁却對俗人說家醜。</p>
<p style="margin-left:1em">鼓山永云保壽雖具打破虛空底鉗鎚未免傷鋒犯手胡公末後悟去誰知眼尚[目*荅][睊-月+虫]。</p>
</div>
<div class='div-orig'><p>師因僧問訊師云百千諸聖盡不出此方丈內僧云只如古人道大千沙界海中漚未審此方丈向甚麼處著師云千聖見在僧云阿誰證明師擲下拂子僧從西過東立師便打僧云若不久叅焉知端的師云三十年後此話大行。</p>
</div>
<div class='div-commentary'><p style="margin-left:1em">續昭覺勤云保壽向方丈裏布網張羅這僧鈎餌邊擎頭戴角三度衝浪上來三度被他籠罩且道他得箇什麼還會麼重賞之下必有勇夫。</p>
</div>
<div class='div-orig'><p>師問新到近離甚處僧云崔禪師云還將得崔禪喝來麼僧云不將得來師云與麼則不從崔禪來僧便喝師拈棒僧擬議師便打<span class='note-inline'>(一本出興化問)</span>。</p>
</div>
<div class='div-commentary'><p style="margin-left:1em">雲居舜云保壽與麼也險這僧飯到口邊被人奪却。</p>
</div>
<div class='div-orig'><p>師因僧問一物不將來時如何師云放下著僧云一物不將來放下箇什麼師便打<span class='note-inline'>(與巖陽問趙州語同)</span>。</p>
<p>鎮州三聖慧然禪師㕘德山山云不用展炊單這裏無殘羹餿飯師云頼遇無設有向甚處著山便打師接住推倒向牀上山大笑師哭蒼天出去。</p>
</div>
<div class='div-commentary'><p style="margin-left:1em">續瑯瑘覺云眾中商量極有之不見道若無欒布作爭得見韓光。</p>
<p style="margin-left:1em">溈山行云三聖撥草瞻風有舒有卷德山看凡驗聖有放有収德山笑去即且置三聖哭蒼天便出意作麼生不貪香餌味可謂碧潭龍。</p>
<p style="margin-left:1em">雲巖游云三聖便展坐具作賊人心虛山云不用展炊巾尾巴露也聖云設有向什麼處著口是禍門山便打裂破古今聖接住棒推山向繩牀上老鼠入牛角更有一轉語待無舌人忌口却向汝道。</p>
</div>
<div class='div-orig'><p>師到道吾吾預知以緋抹額執神杖門下立師纔見乃云遂便祗候吾應喏師㕘堂了却上堂頭人事道吾却換衣方丈內坐師近前吾云有事相借問得麼師云也是適來野狐精便出去。</p>
<p>師示眾云我逢人即出出即不為人便下座興化云我即不然逢人即不出出即便為人。</p>
</div>
<div class='div-commentary'><p style="margin-left:1em">續白雲端云此二尊宿各有一處打得著且道那箇在前那箇在後還有人向這裏定當得麼良久云妙舞莫誇回雪手三臺須是大家催。</p>
<p style="margin-left:1em">保寧勇云此二尊宿恁麼為人猶在半途保寧今日路見不平拈拄杖下座大眾一時走散擲下歸方丈。</p>
<p style="margin-left:1em">寶峯文云這兩箇老古錐竊得臨濟些子活計各自分疆列界氣衝宇宙使明眼衲僧只得好笑諸禪德且道笑箇甚麼還知落處麼若知一任七顛八倒若不知且向三聖興化葛藤裏咬嚼舉五祖演云大眾此二尊宿一人文章浩渺一人武藝全施若道興化是文亦不得若道三聖是武亦不得若於此辯得出許你通身是命若辯不出你自相度。</p>
<p style="margin-left:1em">昭覺勤云一人在孤峯頂上土面灰頭一人在十字街頭斬釘截鐵有頭有尾同死同生且道出即不為人底是出即便為人底是萬古碧潭空界月再三撈摝始應知。</p>
<p style="margin-left:1em">天童傑舉白雲語了云大眾白雲端和尚錯下名言殊不知二尊宿前不搆村後不迭店直至于今飜成話欛何故字經三寫烏焉成馬。</p>
<p style="margin-left:1em">靈隱嶽云二老漢滅却臨濟正法眼却向長安路上把手共行直至于今遞相鈍置且如何是共行一句掣開金殿鎻撞動玉樓鐘。</p>
</div>
<div class='div-orig'><p>師問僧近離甚處僧便喝師亦喝僧又喝師又喝僧云行棒即瞎便喝師拈棒僧乃轉身作受棒勢師云下坡不走快便難逢便棒僧云這賊便出去師遂拋下棒次有僧問適來爭容得這僧師云是伊見先師來。</p>
<p>師問雪峯透網金鱗以何為食峯云待汝出網來向汝道師云一千五百人善知識話頭也不識峯云老僧住持事繁。</p>
</div>
<div class='div-commentary'><p style="margin-left:1em">保寧展云爭不足讓有餘。</p>
<p style="margin-left:1em">雪竇顯云可惜放過好與三十棒這棒一棒也饒不得直是罕遇作家承天大宗云布縵天網須是雪峯深入虎宂還他三聖眾中有般漢商量道雪峯在網內三聖在網外苦哉苦哉深屈古人若非此二員作家不能橫行天下。</p>
<p style="margin-left:1em">溈山喆云三聖可謂龍門萬仞慣曾作客雪峯大似孟甞門啟豈懼高賔。</p>
<p style="margin-left:1em">續寶峯文云俊哉俊哉快活快活恰似一隻鷂子莫驚著報寧即不然透網金鱗以何為食待汝出網來即向汝道一千五百人善知識話頭也不識便拽拄杖打出三門復云也好快活恰似一隻虎莫動著諸禪德且道報寧快活何似三聖快活莫有快活底漢出來定當看良久咄把手拽不入。</p>
<p style="margin-left:1em">五祖演云眾中或謂雪峯三聖宗泒不同故言不相契或謂三聖作家雪峯不能達其意如斯話會有何交涉若問五祖透網金鱗以何為食只向伊道好茵問頭且道與雪峯是同是別。</p>
<p style="margin-left:1em">泐潭清云雪峯雖有為人之心且無出人之手何必待他出網來當時纔問以拄杖便打三聖若透得過却是一員衲僧若透不得只是茵掠虛漢。</p>
<p style="margin-left:1em">徑山杲云一人麤似丘山一人細如米粖雖然麤細不同秤來輕重恰好徑山今日真實告報汝等諸人切忌鑽龜打瓦。</p>
<p style="margin-left:1em">天童華云若謂二俱作家未具透關眼在且道歸宗恁麼說話還見二老落處也無諸人若辯得出歸宗性命在諸人手裏若辯不出諸人性命在歸宗手裏。</p>
</div>
<div class='div-orig'><p>師因雪峯見獼猴乃云這獼猴各佩一面古鏡師云歷劫無明何以彰於古鏡峯云瑕生也師云一千五百人善知識話頭也不識峯云老僧住持事繁。</p>
</div>
<div class='div-commentary'><p style="margin-left:1em">雪竇顯云好與二十棒這棒放過也好免見將錯就錯。</p>
</div>
<div class='div-orig'><p>師因仰山問汝名什麼師云慧寂山云慧寂是我師云我名慧然山呵呵大笑。</p>
<p>師雲遊到德山叅堂次堂中首座乃踢天泰也遂問夫行脚人須具本色公驗作麼生是上座本色公驗師云嗄座再問師乃打一坐具云這漆桶前後觸悞多少賢良座便人事。</p>
<p>魏府大覺和尚到臨濟濟見乃豎起拂師便展坐具濟擲下拂師便収坐具叅眾去其時眾議此僧莫是和尚親故又不喫捧又不禮拜濟聞令侍者喚適來新到來師便至濟云師僧道你來叅長老人不禮拜又不喫棒莫是長老親故師乃珍重下去。</p>
<p>師臨遷化時謂眾云我有一隻箭要付與人時有一僧出云請和尚箭師云汝喚什麼作箭僧便喝師打數棒歸方丈次喚其僧來問汝適來會麼僧云不會師又打數棒擲却拄杖云<span class='corr'>已</span>後遇明眼人分明舉似。</p>
<p>魏府興化存獎禪師在三聖處為首座常云我在向南行脚一帀拄杖頭不曾撥著一箇會佛法底人你這裏作箇什麼三聖聞乃問你具什麼眼師便喝三聖云須是你始得師休去三聖亦休大覺聞云作麼生得風吹入大覺門來師後到大覺請為院主與大覺元是同叅一日覺喚院主我聞你道向南方行脚一帀拄杖不曾撥著一箇會佛法底人你具什麼眼師便喝覺拈棒師擬議覺便打師又喝覺又打師明日從法堂上過覺喚院主我直下不疑你昨日兩喝你為我說來師云某甲於三聖邊得箇賔主句緫被師兄折倒了也與某甲箇安樂法門覺云這瞎漢來這裏納敗闕脫下衲衣痛打一頓師於棒下識得臨濟先師在黃檗處喫棒底道理。</p>
<p>師一日陞堂云今日不用如何若何便請單刀直入興化與你證據時有旻德長老出禮拜起便喝師亦喝德又喝師又喝德禮拜歸眾師云適來若是別人三十棒一棒也較不得何故為他旻德會一喝不作一喝用。</p>
</div>
<div class='div-commentary'><p style="margin-left:1em">瑯瑘覺云且道那一喝不作一喝用興化若無後語疑殺天下人雖然如是曉者還稀。</p>
<p style="margin-left:1em">續教忠光云興化與旻德各出隻手要發明臨濟正法眼藏殊不知臨濟一宗掃土而盡且道利害在什麼處具眼者辯取。</p>
</div>
<div class='div-orig'><p>師因有同叅來纔上法堂師便喝僧亦喝行兩三步師又喝僧亦喝須㬰近前師拈棒僧又喝師云你看這瞎漢猶作主在僧擬議師便直打下法堂師却歸方丈時有僧問適來這僧有甚言句觸悞和尚師云是他適來也有權也有實也有照也有用及我將手向伊面前橫兩橫到這裏却用不得似這瞎漢不打更待幾時。</p>
</div>
<div class='div-commentary'><p style="margin-left:1em">續天童華云興化門墻千仞從來家法森嚴這僧暗透重關要看洞中春色好則好未免二俱失利只如興化道我將手向伊面前橫兩橫又作麼生天堂未就地獄先成。</p>
<p style="margin-left:1em">育王光云高提祖印獨耀寰中大啟洪爐烹凡煆聖非興化不能驗同叅非同同叅不能見興化直得主賔互換照用雙行且道那裏是興化將手向伊面前橫兩橫處這裏明得臨濟一宗掃土而盡脫或未然卓拄杖一下金鏃慣調曾百戰鐵鞭多力恨無讐。</p>
</div>
<div class='div-orig'><p>師在臨濟為侍者因濟問新到什麼處來僧云鑾城濟云有事相借問得麼僧云新戒不會濟云打破大唐國覔箇不會底也無叅堂去時師續問濟適來新到是成褫他不成褫他濟云我誰管你成褫不成褫師云和尚只解將死雀就地彈不解將一轉語蓋覆却濟云你又作麼生師云請和尚作新到濟遂云新戒不會師云却是老僧罪過濟云你語藏鋒師擬議濟便打至晚濟又云我今日問新到是將死雀就地彈就窠子裏打及至你出得語又喝起了向青雲裏打師云草賊大敗濟便打。</p>
<p>師入堂見首座乃云我見你了也座便喝師打露柱一下便出座隨後上去云適來觸忤和尚禮拜未起師就地打一棒。</p>
<p>師因同光帝云朕収中原獲一寶而未有人酬價師云略借陛下寶看帝兩手引幞頭脚示師師云君王之寶誰敢酬價帝大恱。</p>
</div>
<div class='div-commentary'><p style="margin-left:1em">雪竇顯云至尊所得只可傍觀若非興化作家往往高價酬却。</p>
<p style="margin-left:1em">翠巖芝云興化當時下一著可謂酩酊如今作麼生斷。</p>
<p style="margin-left:1em">雲峯恱云真不掩偽曲不藏直有眼底辯取。</p>
<p style="margin-left:1em">黃龍心云興化一期見機而作爭奈埋沒伊一朝天子當時若但向道蚌蛤之珠収得也無用處教伊向後別有生涯免得遞相鈍置而今若有人問又作麼生酬價。</p>
</div>
<div class='div-orig'><p>師有時召僧僧應喏師云點則不到或召僧僧應喏師云到則不點。</p>
<p>師因僧問四方八面來時如何師云打中間底僧禮拜師云大眾興化昨日赴箇村齋半路遇卒風暴雨却去神廟裏避得過。</p>
</div>
<div class='div-commentary'><p style="margin-left:1em">續天童華云眾中商量道向古廟裏避得過是空劫<span class='corr'>已</span>前自己又道便是他安身立命處殊不知腰纏十萬貫騎鶴上揚州又云我見燈明佛本光瑞如此。</p>
</div>
<div class='div-orig'><p>鄂州灌溪志閑禪師叅臨濟濟扭住師云領也濟托開云且放你一頓師後住示眾云我見臨濟無言語直至如今飽不飢。</p>
</div>
<div class='div-commentary'><p style="margin-left:1em">續天童華云灌溪氣宇如王被臨濟活埋在鎮州城裏十字街頭當時若是光孝棒折也未放你在何故家肥生孝子國覇有謀臣。</p>
<p style="margin-left:1em">靈隱嶽云爐鞴之所鈍鐵尤多雖然如是不因夜來鴈爭見海門秋。</p>
</div>
<div class='div-orig'><p>師因僧問久嚮灌溪到來只見漚麻池師云汝只見漚麻池要且不見灌溪僧云如何是灌溪師云劈箭急。</p>
</div>
<div class='div-commentary'><p style="margin-left:1em">玄沙備云更學三十年未會禪。</p>
</div>
<div class='div-orig'><p>幽州譚空和尚因有尼要開堂師云你有五障不用開堂尼云龍女成佛也有五障師云龍女現十八變你試變看尼云不是野狐精變箇什麼師便打。</p>
</div>
<div class='div-commentary'><p style="margin-left:1em">鎮州牧主後聞云和尚拄杖折那將此見解擬欲為人。</p>
<p style="margin-left:1em">翠巖芝云且道尼具眼麼只擔得斷貫索且作麼生會。</p>
</div>
<div class='div-orig'><p>定州善崔禪師陞堂拈拄杖云出來打出來打時有僧出云崔禪聻師擲下拄杖便歸方丈。</p>
</div>
<div class='div-commentary'><p style="margin-left:1em">歸宗一云作麼生道得一語救得崔禪。</p>
<p style="margin-left:1em">清涼欽云和尚且自救好是肯他不肯他。</p>
<p style="margin-left:1em">五祖戒別云便推倒禪牀。</p>
<p style="margin-left:1em">續瑯瑘覺云久經行陣者終不展槍旗。</p>
<p style="margin-left:1em">雲蓋智云身挨白刃不懼死生也須是這僧始得崔禪為甚麼當機放過要會麼錦鱗<span class='corr'>已</span>得休勞力収取[糸*系]綸歸去休。</p>
<p style="margin-left:1em">薦福行云崔禪上堂美則美矣善則未善何故大似放過這僧山僧即不然待這僧出眾來向未開口已前與他痛棒若是皮下有血必然別有生涯。</p>
<p style="margin-left:1em">龜峯光云崔禪布長蛇偃月大陣欲統四大部洲為一世界不是這僧攙旗奪鼓未免陷在虜庭且道坐籌帷幄鎮靜八方水乳和同風雲會合一句作麼生道若不藍田射石虎幾乎悞殺李將軍。</p>
</div>
<div class='div-orig'><p>鎮州萬壽和尚興保壽同叅師一日去保壽壽坐不起師乃展坐具壽下禪牀被師便坐却禪牀壽乃歸方丈閉却門師坐不起主事云和尚閉却門請庫下喫茶師便歸院壽明日却去復禮師還坐不起壽展坐具師亦下禪牀壽乃坐却禪牀師遂歸方丈閉却門壽於侍者寮取灰圍却方丈三道便歸師開門見云我不與麼他却與麼。</p>
<p>桐峯菴主因僧問菴主在這裏忽遇大蟲來又作麼生師便作大蟲吼僧作怕勢師乃大笑僧云這賊師云爭奈我何。</p>
</div>
<div class='div-commentary'><p style="margin-left:1em">雪竇顯云是即是兩箇惡賊只解掩耳偷鈴。</p>
</div>
<div class='div-orig'><p>師因一僧至乃把住呌殺人殺人僧托開云呌喚作什麼師云誰僧便喝師便打僧出外云且待且待師乃呵呵大笑。</p>
<p>虎溪菴主因僧來相看師總不顧僧云知道菴主有此機鋒師乃彈指一下僧云是何宗旨師便打僧云知道今日落人便冝師云猶要棒喫在。</p>
<p>師因僧問菴主在這裏得多少年也師云只見冬彫夏長總不記得僧云大好不記得師云汝道得多少年也僧云冬彫夏長聻師云閙市裏虎。</p>
<p>襄州歷村和尚因僧問如何是觀其音聲而得解脫師乃將火筯敲柴頭問汝還聞麼僧云聞師云誰不解脫。</p>
<p>雲山和尚問僧甚處來僧云西京來師云將得西京主人公書來麼僧云不敢通消息師云作家師僧天然有在僧云殘羹餿飯誰人肯喫師云獨闍黎不肯喫僧便作吐勢師喚侍者扶出這病僧著僧便出去。</p>
</div>
<div class='div-commentary'><p style="margin-left:1em">續昭覺勤云以往觀來二俱作家節節勘證二俱落草當時若有人截斷葛藤不妨光前絕後還委悉麼多虛不如少實。</p>
</div>
<div class='div-orig'><p>師因僧來乃起身僧便出去師云得與麼靈利僧喝云作這箇眼目嗣法臨濟也大屈哉師云且望闍黎善傳僧回首師喝云作這箇眼目錯判諸方名言便打。</p>
<p>覆盆菴主因僧從山下哭上師閉却菴門僧於門上畫一圓相了只於門外立師從菴後出却於山下哭上僧喝云猶作這箇去就在師便搥胷云可惜先師一<span class='corr'>場</span>埋沒僧云苦苦師云菴主今日被人謾也。</p>
<p>杉洋和尚問僧什麼處來僧云江西來師豎起痒和子云江西還有這箇麼僧拓膝閑目師云東家厮兒却向西家使喚僧云有口不煩賔主說師云適來患聾而今患啞僧云買鐵得金一場富貴師云客作無功未免逃避僧便行師云自累猶可莫累老僧僧却回禮拜師云若不漝麼<span class='corr'>已</span>後喪我兒孫。</p>
<p>定上座初叅臨濟問如何是佛法大意濟下牀擒住師擬議濟與一掌拓開師佇思傍僧云定上座何不禮拜師便禮拜起來浹背汗流從此省去。</p>
<p>師在鎮州齋回到橋上歇有三人座主一人問如何是禪河深處須窮見底師擒住擬推向橋下去時二人座主連忙救云休休伊觸忤上座且放伊師云不是這二座主從他窮到底。</p>
<p>師路次逢巖頭雪峯欽山三人巖乃問甚處來師云臨濟巖云和尚萬福師云順世也巖云某甲三人特地去禮見和尚<span class='corr'>已</span>歸寂某甲等薄福不見和尚未審有何言句請上座舉一兩則師遂舉臨濟一日示眾云赤肉團上有一無位真人話巖頭不覺吐舌欽山云何不道非無位真人被師擒住云無位真人與非無位真人相去多少速道速道巖頭雪峯近前禮拜云這新戒觸忤上座望慈悲且放師云若不是這兩箇老漢築殺這尿牀子。</p>
<p>奯上座因到百丈丈云闍黎有事相借問得麼師云幸自非言何須譗[言*窒]丈云収得安南又憂塞北師擘開胷云與麼不與麼丈云要且難構要且難構師云知即得知即得。</p>
</div>
<div class='div-commentary'><p style="margin-left:1em">仰山寂云若有人知此二人落處不妨奇特若辯不得大似日中迷路。</p>
<p style="margin-left:1em">續蔣山懃云百丈獨坐大雄峯頂咳嗽風生四方禪客望崖而退因甚奯上座到來直得弓折箭盡。</p>
</div>
<div class='div-orig'><p>師到德山山纔見便下繩牀作抽坐具勢師云這箇且致忽遇心境一如底人來向伊道箇什麼即得不被諸方檢責山云猶較昔日三步在別作個主人公來師便喝山不語師云塞却這老野狐咽喉。</p>
</div>
<div class='div-commentary'><p style="margin-left:1em">溈山祐云奯公雖得便冝爭奈掩耳偷鈴。</p>
<p style="margin-left:1em">續蔣山懃云奯公一喝賔主歷然德山無語言遍天下溈山老子雪上加霜仔細檢點將來總不可放過乃擲下拄杖。</p>
</div></div>
<p class='juan'>宗門統要續集卷第九</p>
<div class='div-w'>
<p class='h1'>音釋</p>
<div class='div-note'>懾<p style="margin-left:1em"><span class='note-inline'>(質涉切怖也)</span>。</p>
覰<p style="margin-left:1em"><span class='note-inline'>(七慮切伺視也)</span>。</p>
[目*荅]<span class='corr'>眵</span><p style="margin-left:1em"><span class='note-inline'>([目*荅]都合切<span class='corr'>眵</span>赤脂切)</span>。</p>
餿<p style="margin-left:1em"><span class='note-inline'>(所鳩切飯壞也)</span>。</p>
鏃<p style="margin-left:1em"><span class='note-inline'>(作木切矢鏑也)</span>。</p>
讐<p style="margin-left:1em"><span class='note-inline'>(市流切與讎同)</span>。</p>
酩酊<p style="margin-left:1em"><span class='note-inline'>(酩莫迥切酊音鼎酩酊醉甚貌)</span>。</p>
鞴<p style="margin-left:1em"><span class='note-inline'>(蒲拜切吹火韋囊也)</span>。</p>
漚麻<p style="margin-left:1em"><span class='note-inline'>(漚於候切漬也)</span>。</p>
聻<p style="margin-left:1em"><span class='note-inline'>(尼止切指物貌)</span>。</p>
奯<p style="margin-left:1em"><span class='note-inline'>(呼括切)</span>。</p>
譗[言*窒]<p style="margin-left:1em"><span class='note-inline'>(譗竹洽切[言*窒]陟栗切)</span>。</p>
[阿-可+尻]<p style="margin-left:1em"><span class='note-inline'>(居六切曲岸水外曰[阿-可+尻])</span>。</p>
</div></div>
</div><!-- end of div[@id='body'] -->
</body></html>