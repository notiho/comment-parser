<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門統要正續集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu36' />
<p class='juan'>宗門統要續集卷第八<span class='note-inline'>(第九同卷)</span>　　　　扶十</p><p class="byline">宋建溪沙門宗永集元建康保寧禪寺住持沙門清茂續集</p>
<div class='div-orig'><p>睦州龍興陳尊宿<span class='note-inline'>(嗣黃檗運)</span>因僧問高揖釋迦不拜彌勒時如何師云昨日有人問趂出了也僧云和尚恐某甲不實那師云拄杖不在苕菷柄聊與三十。</p>
</div>
<div class='div-commentary'><p style="margin-left:1em">雪竇顯云睦州只有受璧之心且無割城之意。</p>
<p style="margin-left:1em">續南堂靜云衲僧家高揖釋迦不拜彌勒不為分外也須是本分鉗鎚方能知其真偽何故出羣須是英靈漢敵勝還他獅子兒選佛若無如是眼直饒千載亦奚為。</p>
<p style="margin-left:1em">西禪需云若要扶持大法舉唱宗乘這老漢却較些子諸人要見睦州麼劒為不平離寶匣藥因救病出金瓶。</p>
<p style="margin-left:1em">靈隱嶽云以毒攻毒以楔出楔還他睦州老漢始得今日有人恁麼問虎丘也只恁麼答何故盡法無民。</p>
</div>
<div class='div-orig'><p>師示眾云我見百丈不識好惡大眾纔集以拄杖一時打下復召大眾眾回首又云是什麼有甚共語處黃檗和尚眾纔集以拄杖一時打下復召大眾眾回首又云月似彎弓少雨多風猶較些子。</p>
</div>
<div class='div-commentary'><p style="margin-left:1em">雪竇顯云說甚猶較些子直是未在據雪竇眾集一時打下便休或有箇無孔鐵鎚為眾竭力善能擔荷可以籠罩古今乾坤把斷乃驀拈拄杖云放過一著。</p>
<p style="margin-left:1em">石門聦舉黃檗語了云前來甚是奇特後來龍頭蛇尾。</p>
<p style="margin-left:1em">天聖泰云殺人須見血。</p>
<p style="margin-left:1em">續瑯瑘覺云若入洪波裏須是弄潮人。</p>
<p style="margin-left:1em">靈隱嶽云轉見誵訛這幾箇老漢出來張羅布網却向平地上撈鰕摝蜆用盡自<span class='corr'>己</span>心笑破他人口。</p>
</div>
<div class='div-orig'><p>師因西峯長老至致茶果次問長老今夏在甚處安居峯云蘭溪師云有多少眾峯云七十來人師云時中將何示徒峯拈起柑子師云著什麼死急。</p>
<p>師問僧近離甚處僧便喝師云老僧被你一喝僧又喝師云三喝四喝後作麼生僧無語師便打云這掠虛漢。</p>
</div>
<div class='div-commentary'><p style="margin-left:1em">續泐潭清云這僧只解瞻前不能顧後恁麼行脚鈍置殺人黃龍即不然待他道三喝四喝後如何將坐具一摵拂袖便行非唯截斷睦州葛藤且與天下衲僧出氣。</p>
<p style="margin-left:1em">靈隱嶽云老睦州甚生氣槩却向這僧手裏呈欵。</p>
</div>
<div class='div-orig'><p>師一日喚僧云大德僧回首師云擔板漢。</p>
</div>
<div class='div-commentary'><p style="margin-left:1em">雪竇顯云睦州只具一隻眼何故這僧喚既回首因甚却成擔板。</p>
<p style="margin-left:1em">續黃龍心云雪竇亦只具一隻眼這僧喚既回頭因甚却不成擔板。</p>
<p style="margin-left:1em">鼓山珪云睦州和尚被這僧勘破。</p>
</div>
<div class='div-orig'><p>師因秀才相看云會二十四家書師以拄杖空中點一點云會麼秀才罔措師云又道會二十四家書永字八法也不識。</p>
</div>
<div class='div-commentary'><p style="margin-left:1em">黃龍南云睦州一點直在威音王<span class='corr'>已</span>前及乎八法論書却被箇俗人勘破若是黃龍即不然孔門弟子無人識碧眼胡僧笑點頭。</p>
<p style="margin-left:1em">溈山喆云睦州不妨用得這一點妙又似以勢欺人大溈即不然乃畫一圓相云會麼字義炳然文不加點。</p>
<p style="margin-left:1em">續徑山印舉大溈語了云睦州大似如風吹水自然成紋惜乎逞俊太過烏焉成馬山僧今日客來雖有拂子拄杖盡以束之高閣何故文不在茲。</p>
</div>
<div class='div-orig'><p>師示眾云裂開也在我捏聚也在我時有僧問如何是裂開師云三九二十七菩提涅槃真如解脫即心是佛我且與麼道你又作麼生僧云某甲不與麼道師云盞子撲落地楪子成七片。</p>
</div>
<div class='div-commentary'><p style="margin-left:1em">雲峯恱云相罵饒你接觜相唾饒你潑水。</p>
<p style="margin-left:1em">續天童華云我且問你諸人雲峯與麼道為復是會睦州意明睦州語歸宗因行不妨掉臂不是禪不是道不是玄不是妙久立珍重。</p>
<p style="margin-left:1em">天童覺云睦州用處直是長三短五七縱八橫撒在面前拋向背後不妨奇特然則門庭施設自是一家入理深談不啻百步。</p>
<p style="margin-left:1em">靈隱嶽云也好笑睦州被這僧拶得恰似落湯螃蠏七手八脚一時露。</p>
</div>
<div class='div-orig'><p>師因雲門敲門乃問誰門云某甲師開門便擒住云道道門擬議師便推出云秦時轢[車*度]鑽。</p>
<p>師問僧甚麼處來僧云瀏陽師云彼中老宿祗對佛法大意道什麼僧云徧地無行路師云老宿實有此語不僧云實有師拈拄杖打云這念言語漢。</p>
<p>師因僧問門前金剛托即乾坤大地不托即[糸*系]髮不逢時如何師云吽吽我不曾見此問先跳三千倒退八百你作麼生僧云諾師云先責一紙罪狀好便打其僧擬去師云來我共你葛藤托即乾坤大地你且道洞庭湖水深多少僧云不曾量度師云洞庭湖又作麼生僧云秪為今時師云只這葛藤尚不會又打。</p>
<p>師問僧近離甚處僧云仰山師云五戒也不持僧云什麼處是妄語師云這裏不著沙彌。</p>
<p>師問僧甚處來僧云那邊劄師云老僧屈僧云和尚知即得師云擔枷過狀劈脊便打。</p>
</div>
<div class='div-commentary'><p style="margin-left:1em">雲峯恱云睦州何用繁辭那邊劄劈脊便棒。</p>
</div>
<div class='div-orig'><p>師問僧近離甚處僧云河北師云河北有箇趙州和尚上座曾到彼麼僧云某甲近離彼中師云趙州有何言句示徒僧舉喫茶話師乃云慙愧却問僧趙州意作麼生僧云只是一期方便師云苦哉趙州被你將一杓屎潑了也便打師却問沙彌你作麼會沙彌便設拜師亦打其僧往沙彌處問適來和尚打你作什麼彌云若不是我和尚不打某甲。</p>
</div>
<div class='div-commentary'><p style="margin-left:1em">雪竇顯云這僧克由尀耐將一杓屎潑他二員古佛諸上座若能辯得非唯與趙睦二州雪屈亦乃雪竇與天下老宿無過若道不得到處潑人卒未了在。</p>
<p style="margin-left:1em">續徑山杲云雪竇只知一杓屎潑他趙睦二州殊不知這僧當時被趙州將一杓屎潑了却到睦州又遭一杓只是不知氣息若知氣息什麼處有二員古佛。</p>
</div>
<div class='div-orig'><p>師因吳尚書至門首便問三門俱開弟子從何門而入師召尚書尚書應諾師云從信門而入。</p>
</div>
<div class='div-commentary'><p style="margin-left:1em">雪竇顯別云客是主人相師。</p>
</div>
<div class='div-orig'><p>師示眾云你等諸人還得箇入頭處也未若未得箇入頭須得箇入頭若得箇入頭不得孤負老僧。</p>
</div>
<div class='div-commentary'><p style="margin-left:1em">雲峯恱云古人與麼道和身放倒了也汝諸人還相委悉麼若相委悉孤負睦州若不相委悉雲峯亦遭連累。</p>
<p style="margin-left:1em">續法雲秀云還會麼睦州便是陳蒲鞋若見可謂大施門開更無壅塞其或未然莫道不窒礙好叅。</p>
<p style="margin-left:1em">白雲端云睦州老兒可謂經事多矣要坐便坐要行便行雖然如是天無全功。</p>
<p style="margin-left:1em">雪竇宗舉拂子云我若恁麼穿却睦州鼻孔若不恁麼換却睦州眼睛又云今人明明向你道尚自不會驢年夢見麼。</p>
</div>
<div class='div-orig'><p>師見僧來云見成公案放你三十棒<span class='note-inline'>(雲峯恱云作賊人心虛)</span>僧云某甲如是師云寺門前金剛為什麼豎拳僧云金剛尚乃如是師便打。</p>
</div>
<div class='div-commentary'><p style="margin-left:1em">雲門偃云睦州正恁麼時天下人披枷帶鎻。</p>
<p style="margin-left:1em">續徑山杲云雖然無孔笛撞著氊拍板直是五音調暢六律和諧仔細檢點將來未免傍觀者哂且道誰是傍觀者良久云不得動著動著打折你驢腰。</p>
<p style="margin-left:1em">東禪嶽云臨危不變真大丈夫當時若不是這僧幾被打破蔡州諸人還識睦州麼貧無達士將金贈病有閑人說藥方。</p>
</div>
<div class='div-orig'><p>師一日見僧行胡餅次乃云行箇甚麼僧云胡餅師云這俗漢。</p>
</div>
<div class='div-commentary'><p style="margin-left:1em">保福展云睦州也好低聲。</p>
</div>
<div class='div-orig'><p>師問武陵長老了即毛吞巨海始知大地一微塵作麼生陵云和尚問誰師云問長老陵云何不領話師云是我不領話你不領話。</p>
</div>
<div class='div-commentary'><p style="margin-left:1em">雪竇顯云墮也墮也復云這葛藤老漢好與劃斷拈拄杖云什麼處去也。</p>
</div>
<div class='div-orig'><p>鎮州臨濟慧照義玄禪師在黃檗會中因第一座勉令問黃檗如何是佛法的的大意檗遂與二十棒如是三次問每蒙賜棒乃告辭第一座云早蒙激勸問法累蒙和尚賜棒所恨愚魯且往諸方去第一座遂白黃檗云義玄上座雖是後生却甚奇特後五日為一株大樹蔭覆天下人去在要起去忽辭和尚願垂提誨師明日乃辭黃檗檗指往大愚處必為汝說師至大愚愚問什麼處來師云黃檗來愚云黃檗有何言句師遂舉前話復云不知過在甚處愚云黃檗與麼老婆心為汝得徹困猶覓過在師於是大悟乃云元來佛法無多子愚扭住云尿牀鬼子適來又道不會而今又道佛法無多子是多少速道速道師便於大愚肋下築三拳愚托開云汝師黃檗非干我事師返黃檗檗問來來去去有甚了期師云只為老婆心切遂舉前話檗云大愚老漢饒舌待見與打一頓師云說甚待見即今便打遂與黃檗一掌檗吟吟而笑云這風顛漢來這裏捋虎鬚師便喝檗云侍者引這風顛漢叅堂去<span class='note-inline'>(有本小異大同)</span>。</p>
</div>
<div class='div-commentary'><p style="margin-left:1em">溈山祐問仰山臨濟得大愚力黃檗力仰云非但捋虎鬚亦解坐虎頭。</p>
</div>
<div class='div-orig'><p>師示眾云我於先師處三次問佛法大意三次被打如蒿枝拂相似如今更思一頓誰與下手時有僧出云某甲下手師拈棒度與僧擬接師便打。</p>
</div>
<div class='div-commentary'><p style="margin-left:1em">雪竇顯云臨濟放去較危収來太速。</p>
<p style="margin-left:1em">續五祖戒云臨濟大似貧兒思舊債。</p>
<p style="margin-left:1em">雪竇宗云且道臨濟今日用底棒與當時喫底棒是同是別若道同孤負他黃檗若道別屈他臨濟若也盡其機來且道在阿誰分上乃拈拄杖云退後退後。</p>
<p style="margin-left:1em">天童華云臨濟在黃檗處三度喫棒底意旨諸人還覻得透也未直饒一咬便斷也未是大丈夫漢三世諸佛口挂壁上天下老和尚將什麼喫飯。</p>
<p style="margin-left:1em">靈隱嶽舉雪竇語了拈拄杖云臨濟據令而行不知孤負黃檗雪竇盡力擔板也只見一邊且道薦福節文在甚處擲下拄杖。</p>
</div>
<div class='div-orig'><p>師因趙州遊方到院在後架洗脚次師便問如何是祖師西來意州云恰遇山僧洗脚師近前作聽勢州云會即便會啗啄作什麼師便歸方丈州云三十年行脚今日錯為人下註脚。</p>
</div>
<div class='div-commentary'><p style="margin-left:1em">續法雲秀云眾中商量道趙州不識臨濟作賊却為他下箇註脚臨濟當時作聽勢何不劈耳便掌若恁麼商量何曾夢見趙州識得臨濟殊不知兩箇盡是老賊須知一箇好手敢問諸人那箇是好手具眼者辨取。</p>
<p style="margin-left:1em">教忠光云臨濟有驗人眼趙州又飽叢林等閑略露風規自然頭正尾正還會麼若不得流水還應過別山。</p>
</div>
<div class='div-orig'><p>師侍德山次山云今日困師云這老漢寐語作麼<span class='note-inline'>(或云德山回顧云欲借一問得麼師便喝)</span>山便打師掀倒禪牀。</p>
</div>
<div class='div-commentary'><p style="margin-left:1em">雪竇顯云二員作者具啐啄同時眼有啐啄同時用雪竇擬向飢鷹爪下奪肉餓虎口裏爭餐敢謂德山臨濟俱是瞎漢有人辯得天下橫行。</p>
<p style="margin-left:1em">雲峯恱云奇怪諸德看此二員作家一拶一捺略露風規大似把手上高山雖然如是未免傍觀者哂且道誰是傍觀者喝一喝下座。</p>
<p style="margin-left:1em">續徑山杲云雲峯與麼批判大似普州人徑山若見縳作一束送在河裏不見道蚌鷸相持俱落漁人之手。</p>
<p style="margin-left:1em">西堂顯云然則德山門下草偃風行爭奈臨濟當機不讓雖然如是未出葛藤窠裏。</p>
<p style="margin-left:1em">護國元云奇怪諸禪德二老漢忒煞傍若無人當時真如若見每人與二十棒且道利害在什麼處有人明得許汝親見臨濟德山要見真如亦未可何故鶴有九臯難翥翼馬無千里謾追風。</p>
</div>
<div class='div-orig'><p>師到三峯平和尚問發足甚處師云黃檗平云黃檗近日有何言句師云金牛昨夜遭塗炭直至如今不見蹤平云秋風吹玉管那箇是知音師云直透萬重關不住青霄外平云此語太高生師云龍生金鳳子衝破碧瑠璃平云且坐喫茶。</p>
<p>師因赴普請鋤茶次黃檗後至師問訊了按钁而立檗云莫是困耶師云纔钁地何言困檗拈拄杖便打師接住推倒檗乃喚維那拽起我來維那云和尚爭容得這風顛漢檗却與維那一掌師遂钁地云諸方火葬我這裏活埋。</p>
</div>
<div class='div-commentary'><p style="margin-left:1em">溈山祐問仰山黃檗與臨濟此時作麼生仰云作賊人不在邏贓人喫棒。</p>
<p style="margin-left:1em">溈山喆云黃檗倒地維那扶起火葬活埋清風未<span class='corr'>已</span>。</p>
<p style="margin-left:1em">續三交嵩云正狗不偷油鷄銜燈盞走。</p>
</div>
<div class='div-orig'><p>師在黃檗栽杉松次黃檗云深山裏栽許多樹作麼師云一與山門作境致二與後人作標榜道了將鋤打地一下檗云雖然如是子<span class='corr'>已</span>喫吾二十棒了也師又打地一下噓兩聲檗云吾宗到汝大興於世。</p>
</div>
<div class='div-commentary'><p style="margin-left:1em">溈山祐問仰山黃檗當時只囑臨濟一人別更有在仰云有只是年代深遠不欲舉似和尚溈山云雖然如是吾也要知但舉看仰云一人指南吳越令行遇大風即止。</p>
<p style="margin-left:1em">溈山喆云臨濟與麼大似平地喫交雖然如是臨危不變方稱丈夫黃檗云吾宗到汝大興於世也是憐兒不覺醜。</p>
<p style="margin-left:1em">續天童華云黃檗道雖然如是子<span class='corr'>已</span>喫吾二十棒了也養子之緣故當如是臨濟正令雖行可惜甘自向钁頭邊活埋仰山見解未出常流豈止遇大風則止當時何不道直待虛空界盡此話方始大行豈不頭正尾正應菴今日捋下面皮要與諸人相見去也驀拈拄杖卓一下云驚羣須是英靈漢敵勝還他獅子兒。</p>
</div>
<div class='div-orig'><p>師示眾云有一無位真人常向汝等諸人面門出入未證據者看看時有僧出問如何是無位真人師下繩牀扭住云道道僧無語師拓開云無位真人是什麼乾屎橛。</p>
</div>
<div class='div-commentary'><p style="margin-left:1em">雪峯存云臨濟大似白拈賊。</p>
<p style="margin-left:1em">雪竇顯云夫善竊者鬼神莫知既被雪峯覻破臨濟不是好手復召大眾雪竇今日換却你諸人眼睛了也你若不信各歸寮舍自摸索看。</p>
<p style="margin-left:1em">續瑯瑘覺云臨濟可謂氷稜上度九[阿-可+尻]劒刃上得全身。</p>
<p style="margin-left:1em">薦福行云臨濟老人一條春梁硬似鐵拗不折可憐末後不奈舩何打破戽斗。</p>
</div>
<div class='div-orig'><p>師問寺主什麼處去來主云州中糶黃米來師以拄杖劃一劃云還糶得這箇麼主便喝師便打次典座至師乃舉似典座座云寺主不會和尚意師云你又作麼生座禮拜師亦打。</p>
</div>
<div class='div-commentary'><p style="margin-left:1em">黃龍南云寺主下喝不可放過典座禮拜放過不可臨濟令行歸宗放過三十年後有人說破。</p>
<p style="margin-left:1em">溈山喆云寺主下喝典座禮拜臨濟令行古今獨邁。</p>
<p style="margin-left:1em">續黃龍新云典座禮拜有過無功寺主一喝有功無過既是有功為甚麼却被打棒頭有眼明如日要識真金火裏看。</p>
<p style="margin-left:1em">天童華云二尊宿雖則力提綱要檢點將來未免依草附木殊不知大小臨濟被這兩箇漢破家散宅還會麼殺人刀活人劒。</p>
<p style="margin-left:1em">西禪需云院主一喝電卷雷奔山摧地裂典座禮拜雲収雨散月白風清雖然如是因甚麼緫喫痛棒不見道臥龍纔奮迅丹鳳便翱翔。</p>
</div>
<div class='div-orig'><p>師臨遷化垂示云吾去後汝等諸人不得滅却吾正法眼藏三聖出云誰敢滅却正法眼藏師云後或有人問你又作麼生聖便喝師云誰知吾正法眼藏向這瞎驢邊滅却聖便作禮。</p>
</div>
<div class='div-commentary'><p style="margin-left:1em">溈山秀云古者忍死待來因何正法眼藏却向瞎驢邊滅臨濟行計速速三聖又却怱怱因斯父子情忘遂使後人失望若不得流水多應過別山。</p>
</div>
<div class='div-orig'><p>師垂問一人在孤峯頂上無出身之路一人在十字街頭亦無背面那箇在前那箇在後。</p>
<p>師垂問有一人論劫在途中不離家舍有一人離家舍不在途中阿那箇合受人天供養。</p>
</div>
<div class='div-commentary'><p style="margin-left:1em">續徑山杲云賊身<span class='corr'>已</span>露。</p>
<p style="margin-left:1em">雲巖游云識取鈎頭意莫認定盤星。</p>
</div>
<div class='div-orig'><p>師會下有同學二人相問一云離却中下二機請兄道一句子一云擬問則失一云與麼則禮拜老兄去也一云這賊師聞乃陞堂云要會臨濟賔主句問取堂中二禪客便下座。</p>
<p>師因一僧叅未人事乃問禮拜即是不禮拜即是師便喝僧遂拜師云這賊僧云這賊便出去師云莫道無事好首座在邊侍立師回問還有過也無座云有師云賔家有過主家有過座云二俱有過師云過在什麼處座便出去師云莫道無事好。</p>
</div>
<div class='div-commentary'><p style="margin-left:1em">南泉願云官馬相踏。</p>
<p style="margin-left:1em">續保寧勇云這一羣賊其中有正賊有草賊那箇是正賊那箇是草賊還辯得麼口欵易招贓物難認。</p>
<p style="margin-left:1em">護國元云這僧身挨白刃臨濟劒不虛施首座不善傍觀惹得一身泥水雖然如是且道前頭無事與後頭無事相較幾何於此緇素分明不但穿却臨濟鼻孔亦許你眼光爍破四天下其或未然莫道無事好。</p>
</div>
<div class='div-orig'><p>師一日見普化來乃云我在南方馳書到溈山時知你先在此住待我來及至我到得汝贊佐我今欲建立黃檗宗乘汝切須為我成榹普化珍重下去克符後至師亦如是道符亦珍重下去三日後普化却上問云和尚前日道什麼師拈棒便打下又三日後克符亦上問云和尚前日打普化有甚事師拈棒亦打下至晚陞堂示四料揀語了普化克符二人遂出眾作禮師便下座。</p>
</div>
<div class='div-commentary'><p style="margin-left:1em">續長蘆仁云普化克符不可放過臨濟老人放過不可若是且菴一生擔板無人成榹然雖恁麼須知遠煙浪別有好商量。</p>
</div>
<div class='div-orig'><p>師一日在僧堂前坐見黃檗來却閉目檗見乃作怖勢遙遙過歸方丈師隨後具威儀去禮謝了退于時首座在畔立檗云這僧雖是後生却知有此事座云老和尚脚跟不點地證據箇後生檗於口上自摑云却是老僧罪過座云知即得。</p>
<p>師到京教化至一家門云家常添鉢婆云太無猒生師云飯也未曾得何言太無猒生婆便閉却門。</p>
<p>師因黃檗入厨見飯頭乃問作什麼頭云揀眾僧米檗云一日喫多少頭云二石五檗云莫太多頭云猶恐少在檗便打飯頭舉似師師云與汝勘過這老漢纔出侍次檗便舉前話師云飯頭不會請和尚代一轉語便問莫太多麼檗云何不道來日更喫一頓師云說甚來日即今便喫道了便掌檗云這風顛漢又來這裏捋虎鬚師便喝出去。</p>
</div>
<div class='div-commentary'><p style="margin-left:1em">溈山祐云養子方知父慈。</p>
<p style="margin-left:1em">仰山寂云大似勾賊破家。</p>
</div>
<div class='div-orig'><p>師陞堂有僧出師便喝僧亦喝便拜師便打。</p>
</div>
<div class='div-commentary'><p style="margin-left:1em">翠巖芝云臨濟也心麤好彩頼是這僧若是今時衲僧且作麼生出得。</p>
<p style="margin-left:1em">續東禪觀云臨濟除是不作作則萬竅怒號這僧摶扶搖而上九萬里。</p>
</div>
<div class='div-orig'><p>師或見僧來乃豎起拂子僧禮拜師便打。</p>
</div>
<div class='div-commentary'><p style="margin-left:1em">翠巖芝云這僧有理不伸死而不弔且作麼生會如今作麼生與這僧出氣。</p>
</div>
<div class='div-orig'><p>師或見僧來乃豎起拂子<span class='note-inline'>(或云謝和尚指示或時僧不顧)</span>師並打。</p>
</div>
<div class='div-commentary'><p style="margin-left:1em">雲門偃云只冝老漢。</p>
</div>
<div class='div-orig'><p>師問僧甚處來僧云定州來師拈棒僧擬議師便打僧不肯師云<span class='corr'>已</span>後遇明眼人去在僧後叅三聖纔舉前話三聖拈棒僧擬議三聖便打。</p>
</div>
<div class='div-commentary'><p style="margin-left:1em">續天童華云臨濟三聖當時若有轉身句後代兒孫未至掃土驀拈拄杖更有一箇甚處去卓拄杖一下。</p>
</div>
<div class='div-orig'><p>師因有座主相看師乃問講何經論主云某甲荒虛粗習百法論師云有一人於三乘十二分教明得有一人於三乘十二分教明不得是同是別主云明得即同明不得即別時洛浦為侍者乃云座主這裏是甚處說同說別師回首問侍者汝又作麼生者便喝師送座主回遂問適來是汝喝老僧那者云是師便打。</p>
<p>師因半夏上黃檗山問訊見黃檗看經乃云我將謂是箇人元來是淹黑豆老和尚住數日乃辭去檗云汝破夏來不終夏了去師云某甲蹔來禮拜和尚檗遂打趂令去師行數里疑此事却回終夏。</p>
<p>師應機或多用喝會下僧眾亦學師喝師一日問僧汝緫學我喝我今問汝有一人從東堂出一人從西堂出兩人齊喝一聲這裏分得賔主汝且作麼生分若分不得己後不得學老僧喝。</p>
<p>師聞德山示眾云道道道得也三十棒道不得也三十棒師令侍者<span class='note-inline'>(即洛浦也)</span>去見他如是道便問道得為甚也三十棒待伊打你便接拄杖推一推者去一如指教德山被一推倒便歸方丈閉却門者回舉似師師云從來疑著這漢雖然如是你還見德山麼者擬議師便打。</p>
</div>
<div class='div-commentary'><p style="margin-left:1em">巖頭奯云德山尋常只據目前一箇拄杖子佛來也打祖來也打爭奈較些子。</p>
<p style="margin-left:1em">續雲居齊云只如臨濟道我從來疑著這漢是肯語不肯語為當別有道理試斷看。</p>
</div>
<div class='div-orig'><p>師訪平田路口見一婆使牛乃問婆婆平田路向什麼處去婆便將牛打一棒云這畜生諸處走到這裏不知路師云我問你平田路什麼處去婆云這畜生五歲也尚使不得師云欲觀前人先觀所使便有抽釘拔屑之意師至平田田問還見我婆也未師云<span class='corr'>已</span>収下了也田云近離甚處師云江西黃檗田云情知你見作家來師云特來禮拜和尚田云<span class='corr'>已</span>相見了也師云不然賔主之禮合禮三拜田云既是賔主之禮禮拜著。</p>
<p>師會下兩堂上座一日舉頭相顧各下一喝僧舉問師未審具賔主眼不師云雖然如此賔主歷然。</p>
</div>
<div class='div-commentary'><p style="margin-left:1em">承天宗云臨濟此語走殺天下衲僧我即不然當時見僧舉但云一對無孔鐵鎚。</p>
<p style="margin-left:1em">續昭覺勤云正勑既行諸侯避道。</p>
<p style="margin-left:1em">大溈智云作麼生是賔主歷然底道理若也會得一雙孤鴈撲地高飛其或未然一對鴛鴦池中獨立。</p>
</div>
<div class='div-orig'><p>師到襄州華嚴嚴見來乃橫按拄杖作睡勢師云莫瞌睡嚴云作家禪客宛爾不同師云侍者點茶來與和尚喫嚴召維那第三位安排<span class='note-inline'>(一本曰到翠峯)</span>。</p>
<p>師到鳳林林云有事相借問得麼師云何得剜肉作瘡林云海月澄無影游魚逐浪迷師云海月既無影游魚何得迷。</p>
</div>
<div class='div-commentary'><p style="margin-left:1em">或有云觀風波浪起翫水野僧飄師云孤蟾獨耀江山靜長嘯一聲天地秋林云任將三寸輝天靜一句臨機試道看師云路逢劒客須呈劒不遇詩人不獻詩林便坐師便出去。</p>
<p style="margin-left:1em">或有云湛寂無高下隨風妄起波師云孤月照臨山嶽靜幾多人向此中休林云老僧與闍黎又作麼生師云高高直透千峯外莫將螢火照山川道了拂袖便出復有一頌云大道絕同各自西東石火莫及電光罔通。</p>
<p style="margin-left:1em">溈山祐問仰山臨濟道石火莫及電光罔通從上諸聖以何為人仰云和尚作麼生溈云但有言說都無實義仰云不然溈云子又作麼生仰云官不容針私通車馬溈云如是如是。</p>
</div>
<div class='div-orig'><p>師因徑山有五百眾少人叅請每日乃遶佛殿前大樹行道念觀音接人與黃檗是同叅寄書與黃檗具言是事檗令師去云你到彼作麼生師云某甲自有方便師到徑山裝腰直上法堂徑山纔舉頭師便喝山擬開口師拂袖便行尋有僧問徑山適來這僧有甚言句便喝和尚山云這僧從黃檗來你要知自去問取是時徑山五百眾太半分散。</p>
<p>師因僧叅乃展兩手僧無語師云會麼僧云不會師云䴷圝擘不破與你兩文錢。</p>
<p>師因麻谷<span class='note-inline'>(第二世者)</span>叅敷坐具問十二面觀音阿那面正師下繩牀一手収坐具一手扭麻谷云十二面觀音向甚麼處去也谷轉身擬坐繩牀師拈拄杖打谷接却相捉歸方丈。</p>
<p>師到杏山問如何是露地白牛杏云吽師云啞杏云長老又作麼生師云這畜生。</p>
<p>師到龍光問不展機鋒如何得勝光據坐師云大善知識豈無方便光瞪目云嗄師拍手云大眾看這老漢今日敗闕便行。</p>
<p>師往鳳林路逢一婆子問甚麼處去師云鳳林去婆云鳳林不在師云甚麼處去婆便行師召婆婆回首師云誰道不在。</p>
<p>師一日拈胡餅示洛浦云萬種千般不離這箇其理不二浦云如何是不二之理師再拈起餅示之浦云恁麼則萬種千般也師云屙屎見解浦云羅公照鏡<span class='note-inline'>(或依和尚問端長老小異大同)</span>。</p>
</div>
<div class='div-commentary'><p style="margin-left:1em">溈山喆云臨濟便風帆掛洛浦鼓棹掦波然雖如是臨濟門下則得溈山門下不得。</p>
</div>
<div class='div-orig'><p>師辭黃檗檗問什麼處去師云不是河南便是河北檗便打師約住棒遂與一掌檗呵呵大笑喚侍者將先師禪板拂子來師召侍者將火來檗云汝但將去<span class='corr'>已</span>後坐却天下人舌頭去在。</p>
</div>
<div class='div-commentary'><p style="margin-left:1em">溈山祐舉問仰山臨濟莫孤負他黃檗也無仰云不然溈云子作麼生仰云知恩方解報恩溈云從上莫有報恩事不仰云有只是年代深遠不欲舉似溈云吾且不知子但舉看仰云如楞嚴會上阿難讚佛云將此深心奉塵剎是則名為報佛恩豈不是報恩之事溈云如是如是見與師齊減師半德見過於師方堪傳受。</p>
<p style="margin-left:1em">續焦山體云賔主歷然師資道合輕來重答不墮常情分付先師禪板拂子貴圖坐却天下人舌頭正是憐兒不覺醜假饒索火燒却終不向別處托生會麼老婆心切呵呵笑一任傍人說短長。</p>
</div>
<div class='div-orig'><p>福州烏石靈觀禪師一日因新到來偶引麵次遂引麵示之其僧便去師晚間問首座今日新到在甚處座云當時便去師云是即是只得一橛。</p>
</div>
<div class='div-commentary'><p style="margin-left:1em">雪竇顯云老觀大似失錢遭罪。</p>
<p style="margin-left:1em">報慈遂云甚麼處是少一橛。</p>
<p style="margin-left:1em">翠巖芝云老觀道他只得一橛大似壓良為賤彼此出家兒。</p>
<p style="margin-left:1em">續東禪觀云總似這箇師僧靈山付囑有在老觀為什麼道只得一橛要會麼若不酬價爭辯真偽。</p>
</div>
<div class='div-orig'><p>師因雪峯來敲門師云誰峯云鳳凰兒師云作什麼峯云來啗老觀師便開門扭住云道道峯擬議師便托開閉却門雪峯住後示眾云我當時若入得老觀門你這一隊噇酒糟漢向甚處摸索。</p>
</div>
<div class='div-commentary'><p style="margin-left:1em">老宿云雪峯徒有此語當時入不得今也入不得。</p>
<p style="margin-left:1em">明招謙代雪峯纔見開門便云動即喪又代老觀云俊哉俊哉。</p>
<p style="margin-left:1em">雪竇顯云這孤恩負德漢有甚麼交涉當時入不得豈是教你入今既摸索不著累他雪峯俱在老觀門下。</p>
</div>
<div class='div-orig'><p>師常閉門獨坐一日雪峯敲門師便開峯扭住云是凡是聖師乃唾云野狐精拓開便閉却門雪峯云也只要識老兄。</p>
<p>師因曹山行脚時問如何是毘盧師法身主師云不道曹舉似洞山洞云好箇話頭只欠進語何不更去問為甚不道曹乃去進語師云若言我不道即啞却我口若言我道即禿却我舌曹歸舉似洞山山深肯之。</p>
</div></div>
<p class='juan'>宗門統要續集卷第八</p>
</div><!-- end of div[@id='body'] -->
</body></html>