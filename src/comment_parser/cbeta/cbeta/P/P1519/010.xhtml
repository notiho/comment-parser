<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門統要正續集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu39' />
<p class='juan'>宗門綂要續集卷第十　　　　　　傾一</p><p class="byline">宋建溪沙門宗永集元建康保寧禪寺住持沙門清茂續集</p>
<div class='div-other'><a id='mulu40' />
<p class='h1'>南嶽下第六世</p>
<div class='div-orig'><p>吉州資福如寶禪師<span class='note-inline'>(嗣仰山西塔穆)</span>僧問古人拈鎚竪拂意旨如何師云古人與麼那僧云拈鎚竪拂又作麼生師便喝出。</p>
</div>
<div class='div-commentary'><p style="margin-left:1em">雲門偃云古人是什麼眼目有僧云和尚與麼驢年會麼門乃召僧云來來僧近前門以拂子驀口打。</p>
</div>
<div class='div-orig'><p>師因陳操尚書來便畫一圓相陳云弟子與麼來早是不著便更畫圓相師於中著一點陳云將謂是南番舶主師便歸方丈閉却門。</p>
</div>
<div class='div-commentary'><p style="margin-left:1em">雪竇顯云陳操只具一隻眼。</p>
<p style="margin-left:1em">溈山喆云資福雖是本分爐鞴爭奈陳操是煆了精金諸人要識資福麼等閑拋一釣驚動碧波龍。</p>
</div>
<div class='div-orig'><p>師示眾云隔江見資福剎竿便迴去脚跟下也好與三十棒豈況過江來時有僧纔出師云不堪共語。</p>
<p>鴿湖和尚初開堂資福聞乃寄襪樣與師師遂書火字封迴福見皺眉久不語鹿苑和尚畫一圓相師云拘尸羅國親行此令。</p>
<p>郢州芭蕉慧情禪師<span class='note-inline'>(嗣南塔涌)</span>示眾云你有拄杖子我與你拄杖子你無拄杖子我奪却你拄杖子。</p>
</div>
<div class='div-commentary'><p style="margin-left:1em">溈山喆云大溈即不然你有拄杖子我奪却你拄杖子你無拄杖子我與你拄杖子大溈既如是諸人還用得也未若人用得德山先鋒臨濟後令若也用不得且還本主。</p>
<p style="margin-left:1em">續投子青云人無遠慮必有近憂。</p>
<p style="margin-left:1em">天童覺云你有則一切有你無則一切無自是當人與奪干芭蕉什麼事正漝麼時作麼生是你拄杖子。</p>
<p style="margin-left:1em">寶峯文云大眾見錢買賣莫受人瞞知麼有利無利不離行市。</p>
</div>
<div class='div-orig'><p>師示眾云如人行次忽遇前面萬丈深坑背後野火來逼兩畔荊棘叢林若也向前則墮在深坑若也退後則野火燒身若也轉側則被荊棘林礙當與麼時作麼生免得若也免得合有出身之路若免不得墮身死漢。</p>
<p>師云我年二十八到仰山叅見南塔見上堂云汝諸人若是箇漢從阿娘肚裏出便作師子吼解好麼我於言下歇得身心便住經于五載。</p>
<p>汝州西院思明禪師<span class='note-inline'>(嗣寶壽治)</span>問保壽云踏破化城來時如何壽云不斬死漢師云斬壽便打師連道十聲斬壽連聲打十棒趂出復云適來這箇僧將赤肉抵他乾棒有什麼死急次有僧云某甲啟和尚問話底僧在大覺處來兩人同叅在這裏見解總與麼恐<span class='corr'>已</span>後委悉和尚法道須是趂出二人若不趂出<span class='corr'>已</span>後難得人承嗣壽便趂出陳白者僧。</p>
<p>師因僧問學人有一問在和尚處時如何師云設有也斬為三叚僧作禮師便休去會下有僧次見問話底僧遂云堂頭和尚道即太煞道未了在問話僧便拽其僧到堂上云這僧不肯和尚語師云上座不肯老僧那僧云某甲不曾覺事亦不曾說師一時喝下僧到法堂又云說什麼道即太煞道直下未了在僧又拽去師見云上座是不肯老僧僧云莫信這僧今日三度見伊風發師總趂下去。</p>
<p>師未住時在許州聞汝州南院出世元與同叅遂特去纔人事了云啟和尚某甲無可人事自從許州來[(冰-水+〡)*ㄆ]得江西剃刀一柄上和尚南院云汝從許州來為甚却有江西剃刀師遂於南院手上掐一掐院云侍者[(冰-水+〡)*ㄆ]師以衣袖拂一拂便行南院云阿剌剌阿剌剌。</p>
</div>
<div class='div-commentary'><p style="margin-left:1em">溈山喆云西院雖[(冰-水+〡)*ㄆ]得江西剃刀無處施呈直遇同叅方始拈出如今還有[(冰-水+〡)*ㄆ]得者麼試呈似山僧看如無尋常用箇什麼。</p>
</div>
<div class='div-orig'><p>鎮州第二世保壽和尚開堂日三聖乃推出一僧師便打聖云漝麼為人非但瞎却這僧眼瞎却鎮州一城人眼去在師便歸方丈。</p>
</div>
<div class='div-commentary'><p style="margin-left:1em">雪竇顯云保壽三聖雖發明臨濟正法眼藏要且只解無佛處稱尊當時者僧若是箇漢纔被推出便掀倒禪牀直饒保壽全機也較三千里。</p>
<p style="margin-left:1em">法眼益云什麼處是瞎却人眼處。</p>
<p style="margin-left:1em">五祖戒別保壽云千鈞之弩不為鼷鼠而發機。</p>
<p style="margin-left:1em">瑯瑘覺云不是三聖爭到今日雖然如是錯會者多。</p>
<p style="margin-left:1em">雲峯恱云臨濟一宗掃地而盡因什麼却到這裏驀拈拄杖云什麼處去也。</p>
<p style="margin-left:1em">溈山秀云保壽為將因何三聖却作中軍可惜鎮州一城人眼至今未辨東西然清議之排必有竊吹之處當時連三聖趂出必然救得鎮州一城人眼。</p>
<p style="margin-left:1em">溈山喆云保壽大似寰中天子勑正行三聖塞外將軍令正舉還有不惜性命者麼出來與老僧相見要斷不平之事良久云橫按鏌鎁全正令太平寰宇斬癡頑。</p>
<p style="margin-left:1em">續雲居元云眾中盡道此語奇特大似韓獹逐塊殊不知保壽正賊不識悞罪平人這僧有理不伸至今受屈承天欲斷不平之事拈拄杖云要為天下宗師此棒別有分付。</p>
<p style="margin-left:1em">黃龍新云保壽見機而作其奈三聖不甘直饒甘去未免瞎却鎮州一城人眼。</p>
<p style="margin-left:1em">泐潭唯云三聖成褫保壽出世好則甚好要且只得一橛。</p>
<p style="margin-left:1em">昭覺勤云保壽大似毒龍攪海雨似盆傾三聖雖然雷震青霄未助得威光一半在可中有箇直下承當底非但瞎鎮州一城人眼瞎却天下人眼去在。</p>
<p style="margin-left:1em">天童華云叢林中商量盡道保壽三聖是作家爐韛本分鉗鎚有甚交涉殊不知二大老被這僧一拶直至如今扶不起今日莫有為二老雪屈底麼出來與明果相見有麼驀拈拄杖擲下云龍蛇易辨衲子難瞞。</p>
<p style="margin-left:1em">天童傑云二尊宿美則美矣若要扶臨濟正宗每人合喫一頓棒在且道那裏是欠處具擇法眼者試定當看。</p>
<p style="margin-left:1em">東禪觀云眾中商量道三聖有奔流度刃之作向平地上湧波瀾保壽用疾焰過風之機向虛空裏轟霹靂二大老各出隻手扶竪臨濟正法眼藏與麼說話要作臨濟兒孫且緩緩性空道蚊子如何擎大柱藕[糸*系]焉可拄須彌若是臨濟正法眼藏端的向二人邊滅却。</p>
<p style="margin-left:1em">靈隱嶽云大凡扶竪宗乘須是頂門眼正肘後符靈二尊宿等閑一挨一拶直下發明臨濟心髓只是不知性命總在這僧手裏還有人檢點得出麼。</p>
</div>
<div class='div-orig'><p>鎮州大悲和尚<span class='note-inline'>(嗣三聖然)</span>因僧問除上去下請師便道師云我開口即錯僧云與麼則真是學人師也師云今日向弟子手中死。</p>
<p>廬州澄心旻德禪師<span class='note-inline'>(嗣先大覺)</span>因問興化學人有一問在和尚處時如何興化於繩牀右邊拍一拍師便喝化又左邊拍一拍師又喝便歸眾化云旻德較却興化二十棒雖然如是旻德會若是小可衲僧一棒也較不得。</p>
<p>廬州大覺和尚因僧問牛頭未見四祖時如何師云有恁麼畜生無所知僧云見後如何師云無恁麼畜生有所知。</p>
<p>汝州寶應顒禪師<span class='note-inline'>(亦曰南院嗣興化樊)</span>因僧問赤肉團上壁立千仞豈不是和尚與麼道師云是僧便掀倒禪牀師云你看這瞎漢亂做僧擬議師便打出。</p>
</div>
<div class='div-commentary'><p style="margin-left:1em">續徑山杲云吾今為汝保任此事終不虛也。</p>
<p style="margin-left:1em">天童華云也是勾賊破家若非這僧敢捋虎鬚爭見南院汗馬功高雖然如是山僧更資一路赤肉團上壁立千仞若有僧出劈脊便打何故殺人刀活人劒具眼者看。</p>
<p style="margin-left:1em">鼓山永云電光影裏緇素區分纖毫不犯總教滅門。</p>
<p style="margin-left:1em">靈隱嶽云這僧一味小心大膽南院也是養子之緣。</p>
</div>
<div class='div-orig'><p>師問僧近離甚處僧云襄州師云來作什麼僧云特來禮拜和尚師云恰遇寶應老漢不在僧便喝師云向你道不在又喝作麼僧又喝師拈棒僧擬議師便打僧禮拜師云這棒本分是你打我我且打你要者話行瞎漢叅堂去。</p>
<p>師因僧問從上諸聖向甚處去師云不上天堂即入地獄僧云和尚又作麼生師云還知寶應老漢落處麼僧擬議師以拂子驀口打復喚近前云令合是汝行又打一拂子。</p>
</div>
<div class='div-commentary'><p style="margin-left:1em">雪竇顯云令既自行且拂子不知來處雪竇道箇瞎且要雪上加霜。</p>
<p style="margin-left:1em">黃龍心云然則白珪之玷猶尚可磨病在膏肓亦冝救療這僧今既在手為什麼不行過在甚處。</p>
<p style="margin-left:1em">續徑山杲云權衡臨濟三玄三要須還他南院始得雪竇為什麼却道拂子不知來處妙喜道箇瞎且要兩得相見。</p>
<p style="margin-left:1em">東禪觀云令合是這僧行為什麼却自行懵底便道拂子在南院手裏若與麼非唯自抑威光亦乃不識南院性空道南院令雖自行要且打這僧不著。</p>
</div>
<div class='div-orig'><p>師因僧叅乃云敗也師遂引杖向其僧面前僧無語師便打數棒。</p>
</div>
<div class='div-commentary'><p style="margin-left:1em">雲峯恱云這僧頂上有光不知脚下有漆且作麼生會直饒你十字縱橫朝打三千暮打八百。</p>
</div>
<div class='div-orig'><p>師一日陞堂云諸方只具啐啄同時眼不具啐啄同時用時有僧便問如何是啐啄同時用師云作家不啐啄啐啄同時失僧云此猶未是某甲問處師云汝問處作麼生僧云失師乃打僧不肯。</p>
</div>
<div class='div-commentary'><p style="margin-left:1em">翠巖真云運籌帷幄決勝千里南院雖則全機受敵其奈土曠人稀。</p>
<p style="margin-left:1em">溈山喆云南院高提祖印縱奪當機這僧善能當機抗敵爭奈力竭計窮如今還有本色衲僧麼出來與大溈相見不圖鼓舞揚聲貴要宗風不墮有麼有麼如無大溈今日大似索戰無功。</p>
<p style="margin-left:1em">續淨因成云全軍制勝草偃風行南院如師子搏兔亦全其力。</p>
<p style="margin-left:1em">其僧後於雲門會下聞二僧舉此話一僧云當時南院棒折那其僧忽契悟遂奔迴省覲值師巳圓寂僧乃謁風穴穴一見認得便問上座便是當時問先師啐啄話底麼僧云是穴云你當時作麼生僧云某甲當時如在燈影裏行穴云汝會也。</p>
<p style="margin-left:1em">瑯瑘覺云只解竪降旗不解奪劒㦸。</p>
<p style="margin-left:1em">翠巖真出風穴語云當時待這僧擬議祗對以坐具劈口摵。</p>
<p style="margin-left:1em">溈山喆云大小風穴却將惡水潑人大溈即不然問你當時作麼生待云某甲當時如燈影裏行先師肉猶暖在你作這箇見解以拄杖打下法堂免見孤他南院。</p>
<p style="margin-left:1em">續東禪觀云扶南院門風還他風穴諸方往往道伊肯這僧殊不知這僧被伊推在萬丈坑裏。</p>
</div>
<div class='div-orig'><p>太行山禪房院克賔禪師因興化一日云克賔維那尓不久為唱導之師師云不入者保社化云會了不入不會不入師云總不與麼化便打乃云克賔維那法戰不勝罰錢五貫設饡飯一堂至明日興化自白槌云克賔維那法戰不勝不得喫飯即便趂出院。</p>
</div>
<div class='div-commentary'><p style="margin-left:1em">雪竇顯云克賔要承嗣興化罰錢出院且致却須索取這一頓棒始得且問諸人棒既喫了作麼生索得雪竇要斷不平之事今夜與克賔雪屈以拄杖一時打散。</p>
<p style="margin-left:1em">黃龍南云克賔失錢遭罪有理難伸興化以剛決柔未足觀也。</p>
<p style="margin-left:1em">雲峯恱云路遙知馬力歲久辨人心。</p>
<p style="margin-left:1em">溈山喆云興化令雖行大似以勢欺人克賔一期輸機爭奈千古聲光不墜且道利害在甚處若不沙塲經久戰揭天犪鼓喪紅塵。</p>
<p style="margin-left:1em">續白雲端云叢林自古至今盡道克賔知恩方解報恩恁麼說話可謂埋沒古人土上加泥且作麼生見得克賔維那要會麼雖為興化燒香要且自熏天炙地。</p>
<p style="margin-left:1em">雲居舜云大冶精金應無變色其奈興化令行太嚴不是克賔維那也大難承當若是如今汎汎之徒飜轉面皮多少時也。</p>
<p style="margin-left:1em">徑山杲云雲居拗曲作直妙喜道要作臨濟烜赫兒孫直須飜轉面皮始得。</p>
<p style="margin-left:1em">天童華云大小雪竇與克賔維那雪屈要且無合殺資壽尼妙總云重賞之下必有勇夫。</p>
</div>
<div class='div-orig'><p>守廓侍者因華嚴上堂云今日賜卿無畏若是臨濟德山高亭大愚鳥窠船子兒孫不用如何若何便請單刀直入華嚴與你證據師便出作禮起便喝嚴亦喝師又喝嚴又喝師禮拜起云大眾看這漢一場敗闕又喝一喝拍手歸眾華嚴歸方丈時風穴為維那上去問訊嚴云浙客尀耐這守廓今日把老僧扭勢如今集眾打一頓趂出穴云趂他遲況是和尚言過道單刀直入豈不是言過他是臨濟兒孫本分與麼作用嚴方息怒穴下來與師說前來事意師云你著甚來由勸這老漢我未問前早要棒喫得我這話行如今不打我搨却我這話不行穴云此話巳行也。</p>
<p>師到鹿門一日後架見楚和尚與數僧道話次鹿門下來問楚和尚你終日披披搭搭作什麼楚云和尚見某甲披披搭搭那門便喝楚亦喝兩家總休去師云諸上座你看這兩箇瞎漢隨後便喝門歸方丈却令侍者請師上來云老僧適來共楚闍黎賔主相見什麼處敗闕師云轉見病深門云老僧自見興化來便會也師云和尚到興化時某甲為侍者記得與麼時語門云請舉看師遂舉興化問和尚甚處來和尚云遊五臺山來興化云還見文殊麼和尚便喝興化云我問你還見文殊又惡發作什麼和尚又喝興化不語和尚作禮興化至明日教某甲喚和尚待問和尚和尚早去也興化上堂云你看這箇僧檐一条斷貫索向南去也巳後也道見興化來師云今日公案恰似與麼時底門云興化當時為甚無語師云知和尚不會賔主語所以不語明日教某甲喚和尚擬待持論和尚早去了也鹿門明日特為煎茶晚叅告眾云夫叅學龍象直須子細入室決擇不得容易綽得箇語便以為極則道我靈利只如山僧當初見興化時認得箇動轉底見人道一喝兩喝便休以為佛法也今日被明眼人覷破却成一場笑具圖箇什麼只為我慢無明不能迴轉親近上流頼得明眼道人不惜身命對眾出來為鹿門老漢證據實謂此恩難報何故興化云直饒你喝得興化上三十三天却撲下來一點氣也無欵欵地甦息起來向你道未在何故如此興化未曾向紫羅帳裏撒真珠與你諸人在乾虛空裏胡喝亂喝作什麼真謂藥石之言道流難信如今直須明辨取豈不慶快平生叅學事畢。</p>
<p>師曾問德山從上諸聖向什麼處去山云作麼作麼師云勑點飛龍馬跛鱉出頭來山休去明日浴出師過茶與山山撫師背一下云昨日公案作麼生師云這老漢今日方始瞥地。</p>
</div>
<div class='div-commentary'><p style="margin-left:1em">雪竇顯云然精金百鍊須要本分鉗鎚德山既以巳妨人這僧還同受屈以拄杖畫一畫云適來公案且致從上諸聖什麼處去大眾擬議一時趂出。</p>
<p style="margin-left:1em">黃龍南云德山持聾作啞雖然暗得便冝廓公掩耳偷鈴爭奈傍觀者哂。</p>
<p style="margin-left:1em">溈山喆云若不登龍門焉知滄海寬直饒浪激千尋爭奈龍王不顧。</p>
<p style="margin-left:1em">續雲居元云大凡一賔一主須是知音同死同生方堪受敵廓侍者獨立於懸崖石上飜身倒捋虎鬚周金剛安坐於大海波心背手逆擒鱗角在檀特山前列陣向占波國裏爭鋒分明有輸有嬴且道誰得誰失請諸人斷看。</p>
<p style="margin-left:1em">靈隱嶽云前面是懸崖萬仞後面是觸刃當鋒如何入得德山門。</p>
</div>
<div class='div-orig'><p>際上座<span class='note-inline'>(嗣克符道者)</span>到洛京因朱行軍設齋入堂內顧視上下云直下是與麼行香口不住道至師前師云直下是箇什麼軍便喝師云行軍幸是會佛法人惡發作麼軍云喚作惡發即不得師便喝軍云鈎在不疑之地師又喝行軍齋了請師說話僧錄云啟行軍適來爭容得這僧喝太甚無禮軍云若是你諸人喝某甲有劒在錄云某甲一隊紫布袋不會須是他暉長老始得師云若是南禪長老未夢見在。</p>
</div>
<div class='div-commentary'><p style="margin-left:1em">續天童華云行軍拈出倚天長劒這僧披襟敢衝白刃雖然兩不相傷爭奈二俱弄險。</p>
<p style="margin-left:1em">教忠光云朱行軍傍若無人這僧攙行奪市雖然鈎在不疑之地爭奈二俱失利且道甚處是失利處喝一喝。</p>
</div></div>
<div class='div-other'><a id='mulu41' />
<p class='h1'>南嶽下第七世</p>
<div class='div-orig'><p>郢州興陽清讓禪師<span class='note-inline'>(嗣芭蕉清)</span>僧問大通智勝佛十劫坐道場佛法不現前不得成佛道時如何師曰其問甚諦當僧云既是坐道場為什麼不得成佛道師曰為伊不成佛。</p>
<p>郢州興陽歸靜禪師<span class='note-inline'>(嗣西院明)</span>初叅西院便問擬問不問時如何院便打師良久院云你若喚作棒則眉鬚墮落師於言下契悟。</p>
</div>
<div class='div-commentary'><p style="margin-left:1em">保福展云雖然如是你眉毛有幾莖。</p>
<p style="margin-left:1em">續開福寧云諸禪德還知麼這僧却有䧟虎之機西院不覺投他深穽若人辨得親佩毗盧印當陽捋虎鬚其如見解未圓棒頭有眼明如日要識真金火裏看。</p>
</div>
<div class='div-orig'><p>汝州風穴延沼禪師<span class='note-inline'>(嗣南院顒)</span>在郢州衙內陞座云祖師心印狀似鐵牛之機去即印住住即印破只如不去不住印即是不印即是時有盧陂長老出問某甲有鐵牛之機請師不搭印師云慣釣鯨鯢澄巨浸却嗟蛙步[馬*展]泥沙盧陂佇思師喝云長老何不進語陂擬議師打一拂子云還記得話頭麼試舉看陂擬開口師又打一拂子牧主云佛法元來與王法一般師云太守見箇什麼道理牧主云當斷不斷返招其亂師便下座。</p>
<p>師初到南院便問入門須辨主端的請師分<span class='note-inline'>(一本分上一句作主家語)</span>院以左手拍膝一下師便喝院以右手拍膝一下師亦喝院舉左手云這箇且從闍黎舉右手云這箇作麼生師云瞎院遂拈拄杖師云作什麼奪棒却打和尚莫言不道院擲下拄杖云今日被這黃面浙子鈍置一上師云大似持鉢不得詐道不飢院云闍黎莫曾到此間麼師云是何言歟院云好好借問師云也不得放過院云且喫茶。</p>
</div>
<div class='div-commentary'><p style="margin-left:1em">續靈隱嶽云嗄也甚奇怪一箇禿苕菷一箇破糞箕榼[木*(天/韭)]堆頭也用得著未免鈍置門風若據令而行總欠一著。</p>
</div>
<div class='div-orig'><p>師上堂云若立一塵家國興盛野老顰蹙不立一塵家國喪亡野老安怗於此明得闍黎無分全是老僧於此不明老僧即是闍黎闍黎與老僧亦能悟却天下人亦能迷却天下人要識闍黎麼左邊拍一拍云這裏即是要識老僧麼右邊拍一拍云這裏即是。</p>
</div>
<div class='div-commentary'><p style="margin-left:1em">雲門偃云這裏即易那裏即難。</p>
<p style="margin-left:1em">瑯瑘覺云杓卜聽虛聲。</p>
<p style="margin-left:1em">續白雲端云大眾立即是不立即是良久云心不負人面無慚色拍禪牀一下。</p>
<p style="margin-left:1em">五祖演舉了云山僧即不然若立一塵法堂前草深一丈不立一塵錦上鋪花何也不見道九九八十一窮漢受罪畢纔擬展脚眠蚊蟲獦蚤出。</p>
<p style="margin-left:1em">天童華云大小風穴不會轉身句。</p>
<p style="margin-left:1em">靈隱嶽云大小風穴醋氣猶在何故始作翕如也縱之純如也皦如也繹如也以成喝一喝。</p>
</div>
<div class='div-orig'><p>師示眾云昔世尊以青蓮目顧視迦葉正當與麼時且道說箇什麼若道不說而說又是埋沒先聖且道說箇什麼念法華便下去侍者入室請益云念法華為甚不祗對和尚師云念法華會也次日念法華與真園頭同上侍次師云作麼生是世尊不說說真園頭云鵓鳩樹頭鳴意在麻畬裏師云你作許多癡福作什麼何不體究言句又問念法華你作麼生念云動容揚古路不墮悄然機師云你何不看念法華下語。</p>
<p>師因僧問語默涉離微如何通不犯師云常憶江南三月裏鷓鴣啼處百花香。</p>
</div>
<div class='div-commentary'><p style="margin-left:1em">雪竇顯云曾有人問我對他道劈腹剜心又且如何復云因風吹火別是一家傷鱉恕龜必應有主。</p>
<p style="margin-left:1em">溈山秀云江南佳景誠合如之千載觀光添人性[怤-寸+喿]儻或不尓來年更有新條在惱亂春風卒未休。</p>
<p style="margin-left:1em">續鼓山珪云且道是犯不犯。</p>
<p style="margin-left:1em">南華昺云風穴入林不動草入水不動波眼睛裏倒卓須彌眉毛裏橫安世界畢竟落在甚處只許老胡知不許老胡會。</p>
<p style="margin-left:1em">雲居元云且喜天下太平西禪需舉雪竇語了云二老漢一人如三春和煦一人如雪上加霜雖則來機不昧縱奪可觀其奈未出這僧所問曾有僧問祥雲向伊道泥牛吼處千花秀木馬嘶時萬木秋復云師子頻申象王迴顧三千年後和泥合水莫道見祥雲來。</p>
<p style="margin-left:1em">東林顏舉雪竇語了云大眾還會麼寰中天子勑塞外將軍令。</p>
</div>
<div class='div-orig'><p>師問懷本上座云有事借問得麼本云不可惜口去也師云不惜口即道本擬議師便打又問第二人莫道得麼僧云道什麼師又打又問第三人云三人同行必有我師作麼生是我師僧云見叅禮次師亦打云過這邊立復云將頭不猛悞累三軍瞎漢叅堂去本至明日上堂頭親近云某甲夜來有甚麼過便蒙賜棒師云你要會麼以手左邊一拍云這裏是祖師意以手右邊一拍云這裏是教意還會麼本不肯便去後到穎橋安上座處舉前話安云風穴棒折那本云上座臂腕終不向外曲安云你會風穴道這裏是祖意教意麼非唯你不會直饒白兆老口赫赤地教他舉也舉不得。</p>
</div></div>
<div class='div-other'><a id='mulu42' />
<p class='h1'>南嶽下第八世</p><p>汝州廣慧真禪師<span class='note-inline'>(嗣風穴沼)</span>因風穴問會昌沙汰時護法善神向什麼處去師云常在闤闠中要且無人見穴云你徹也。</p>

<div class='div-commentary'><p style="margin-left:1em">續徑山杲云汝道風穴自徹也未。</p>
</div>
<div class='div-orig'><p>汝州首山省念禪師<span class='note-inline'>(亦住寶)</span>因拈竹篦示眾云汝諸人若喚作竹篦則觸不喚作竹篦則背汝諸人且喚作什麼葉縣省和尚在會下乃近前掣得折作兩截拋向堦下却云是什麼師云瞎縣便設禮。</p>
<p>師問僧與麼來者是什麼人僧云問者是阿誰師云老僧僧便喝師云向你道是老僧又惡發作麼僧又喝師云恰遇棒不在手僧云草賊大敗師云今日又似得便冝又似落便冝。</p>
</div></div>
<div class='div-other'><a id='mulu43' />
<p class='h1'>南嶽下第九世</p><p>隋州智門罕禪師<span class='note-inline'>(嗣首山念)</span>因為北塔僧使點茶次師乃起自揖僧使近上座僧使云鷂子頭上爭敢安巢師云棒上不成龍隨後打一坐具僧使茶後近前云適來却成觸忤和尚師云江南杜禪客覓什麼第二椀。</p>
<p>汝州仁王評禪師問首山如何是佛法大意山便喝師便禮拜山拈棒師云和尚勿世界那山擲下棒云明眼人難瞞師云草賊大敗并州三交嵩禪師問僧你是迦葉門前客祇園會裏人僧云今日特來禮拜和尚師云洎合不問闍黎僧便喝師云錯僧又喝師云放你三十棒僧云許和尚具一隻眼師云喫棒了呈欵。</p>
<p>師問僧甚處來僧云潞府師云潞府米作麼價僧云和尚試道看師云不解作客勞煩主人庫下喫茶去。</p>
<p>潭州神鼎諲禪師舉南泉道我十八上便解作活計趙州道我十八上便解破家散宅師云你道破家散宅底好解作活計底好初心底人且取前語久叅先德直須破家散宅更有一言萬里崖州。</p>
<p>襄州石門蘊聦禪師曾到大陽延和尚處陽問近離甚處師云襄州陽云作麼生是不隔底句師云和尚住持不易陽云且坐喫茶師便叅眾去侍者問和尚適來新到祗對和尚住持不易和尚為甚教且坐喫茶陽云我獻他新羅附子他酬我舶上茴香你自去問他有語在侍者請喫茶問師意旨如何師云真金不博鍮。</p>
<p>汝州葉縣省禪師問僧云日暮投林朝離何處僧云某甲不曾學禪師云生身入地獄。</p>

<div class='div-commentary'><p style="margin-left:1em">明教寬代云鑰匙在和尚手裏。</p>
</div>
<div class='div-orig'><p>師因僧問諸餘即不問如何是今日施設師云有你瞎驢漢在僧云與麼則打鼓弄琵琶師云捺冑放屁聲。</p>
</div>
<div class='div-commentary'><p style="margin-left:1em">雲峯恱云然則一期倚勢欺人其奈事不孤起葉縣老人失却一隻眼還有人檢點得出麼你若檢點得出雲峯分半院與你若檢點不得良久云橫按鏌鎁全正令太平寰宇斬癡頑。</p>
</div>
<div class='div-orig'><p>師問僧近離甚處僧云襄州師拽童子摑一摑便喝出去<span class='note-inline'>(或曰首山)</span>。</p>
<p>汾州善昭禪師示眾云識得拄杖子行脚事畢。</p>
</div>
<div class='div-commentary'><p style="margin-left:1em">雲峯恱拈拄杖云這箇豈不是拄杖那箇是你行脚事復云楖[木*栗]橫挑不顧人直入千峯萬峯去。</p>
<p style="margin-left:1em">溈山喆乃拈拄杖云這箇是拄杖子那箇是行脚事直饒向這裏見得於衲僧門下只是脫白沙彌若也不識且向三家村裏東卜西卜忽然卜著也不定。</p>
<p style="margin-left:1em">續泐潭澄云識得拄杖子入地獄如箭射。</p>
<p style="margin-left:1em">靈隱嶽云汾陽雖是開口見膽未免落在第二頭驀拈拄杖云這箇不得喚作拄杖子漆桶叅。</p>
</div></div>
<div class='div-other'><a id='mulu44' />
<p class='h1'>南嶽下第十世</p>
<div class='div-orig'><p>楊億侍郎<span class='note-inline'>(見廣慧璉)</span>問廣慧云承和尚有言一切罪業皆因財寶所生勸人踈於得寶而況南閻浮提眾生以財為命邦國以得寶聚人教中有財法二施何得勸人踈於財寶慧云旛竿頭上鐵龍頭侍云海壇馬子似驢大慧云楚雞不是[舟-(白-日)]山鳳侍云佛滅二千年比丘少慙愧。</p>
<p>侍郎因慈明為唐明長老馳書至侍云對面不相識千里却同風慈明云某甲奉院門請侍云真箇謾語明云前月離唐明侍云適來悔伸一問明云作者侍便喝明云恰是侍又喝明以手面前畫一畫侍吐舌云龍象龍象明云是何言歟侍喚客司點茶元來是自家屋裏人明云也不消得喫茶了侍又問如何是上座為人一句明云切侍云長裙新婦拖泥走明云誰得似學士侍云作家作家明云放你三十棒侍以手拍膝云這裏是甚所在明拍手一下云也不得放過侍乃呵呵大笑侍郎又問專使還記得唐明當初悟底因緣麼明云也曾親見舉來侍云請不恡慈悲明便舉昔有僧問首山如何是佛法大意山云楚王城畔汝水東流侍云只如楚王城畔汝水東流意旨如何明云水上挂燈毬侍云與麼則孤負他古人去也明云侍郎疑則別叅侍云三脚蝦䗫飛上天明云一任[跳-兆+孛]跳侍乃大笑。</p>
<p>侍郎因慈明住旬日乃辭侍云某甲有一句語寄與唐明得也無明云明月照見夜行人侍云却不相當明云更深由自可日午始愁人侍云開寶寺前金剛為甚數日汗出明云知侍云上座臨行豈無為人底句明云重疊關山路侍云與麼則某甲隨上座去唐明也明噓一聲侍云真師子兒大師子吼明云放過又扶來侍云適來失脚躂倒又得家童扶起明云有什麼了期侍呵呵大笑。</p>
<p>都尉李文和公<span class='note-inline'>(諱遵勗見石門聦禪師)</span>因肅國大長公主生辰就宅命谷隱石霜葉縣三大禪師演法末當葉縣禪師始登座以拄杖就膝拗折擲地便下座文和公笑曰老作家手段終別縣云都尉亦不得無過。</p>
<p>都尉臨薨時膈胃躁熱因尼道堅就枕問云都尉眾生見劫盡大火所燒時切要照管主人公尉云大師與我煎一服藥來尼無語尉云這師姑藥也不會煎投枕而去。</p>
<p>都尉問慈明禪師云我聞西河有金毛師子是不明云都尉甚處得這消息來尉便喝明云野犴鳴尉又喝明云恰是尉乃拍手呵呵大笑明過數日乃辭都尉問如何是臨行一句明云好自將息尉云與麼則不異諸方也明云都尉見處又作麼生尉云放你三十棒明云與麼則專為流通去也尉喝一喝拍手一下明云瞎尉云好去明云諾諾。</p>
<p>都尉因堅上座來辭次尉問云近離上黨得届中都方接麈談遽迴虎錫指雲屏之翠嶠訪雪嶺之清流未審此處彼處的的事作麼生堅云利劒拂開天地靜霜刀纔舉斗牛寒尉云恰值今日耳聵堅云一箭下雙鵰尉云上座為什麼著鞋睡堅以衣袖一拂尉低頭云今日可謂降伏也堅云普化出僧堂。</p>
<p>靳州龍華曉愚禪師<span class='note-inline'>(嗣汾州昭)</span>到五祖戒和尚處戒問不落脣吻一句作麼生道師云老老大大話頭也不照顧戒便喝師亦喝戒拈棒師拍手下去戒云闍黎闍黎且住話在師將坐具搭肩上更不迴首直出去。</p>
<p>湖州天聖泰禪師<span class='note-inline'>(時謂泰河東)</span>到瑯瑘瑘問云埋兵掉闘未是作家匹馬單槍便請相見師指瑘云將頭不猛帶累三軍瑘打一坐具師亦打一坐具瑘接住云適來一坐具是山僧令行上座一坐具落在什麼處師云伏惟尚饗瑘托開云五更侵早起更有夜行人師云賊過後張弓瑘云且坐喫茶。</p>
<p>舒州海會山齊舉禪師曾到瑯瑘瑘乃問上座近離甚處師云浙江瑘云船來陸來師云舩來瑘云舩在甚處師云步下瑘云不涉程途一句作麼生道師云杜撰長老如麻似粟便下去瑘乃問侍者此是什麼人者云舉上座瑘云莫是舉師叔麼當時先師教我尋見伊遂親下堂問上座莫便是舉師叔莫恠某甲適來相觸忤師便喝復問長老甚時到汾州瑘云恁麼時師云我在浙江時早聞你名元來見解秪如此何得名播寰海瑘乃作禮。</p>
<p>舒州瑯瑘覺禪師一日陞堂有僧出畫一圓相師乃打云道道僧云不道不道師又打云道道僧云三世諸佛不離於此師又打喚維那抽單趂出院師却陞座以手指僧云大眾比丘犯波逸提山僧入地獄。</p>
<p>潭州石霜楚圓禪師冬日牓示僧堂前作此相。</p>
<div class="pre">　　<img src='../images/P154p0813_01.gif' alt='P154p0813_01.gif' /><br/>　　若人識得不離四威儀中<br/>首座一見乃謂眾云和尚今日放叅。</div>
<p>師問顯英首座近離甚處座云金鑾夏在甚處座云金鑾去夏在甚處座云金鑾前夏在甚處座云金鑾先前夏在甚處座云和尚何不領話師云我也不會勘得你教庫下供過奴子來勘且點一椀茶與你濕口。</p>
<p>師問僧近離甚處僧以手向面前畫一畫師云是何言歟僧便喝師云作什麼僧拍手一下便行師云瞎漢亂做作什麼以坐具直打下法堂。</p>
<p>師問僧近離甚處僧云雲過青山綠師云著忙作什麼僧云鴈過水聲凄師便喝僧亦喝師便打僧亦打師云看這瞎漢本分打出三門外念你是新到且坐喫茶去。</p>
<p>師或時方丈內安一盆水上劄一口劒下面著一緉草鞋膝上橫按拄杖入門便指擬議便打<span class='note-inline'>(有本小差)</span>。</p>
</div>
<div class='div-commentary'><p style="margin-left:1em">續天童華云我當時若見便去左耳邊低聲地下一轉語待他貪觀天上却與一指擬議㧞劒便斬驀拈拄杖下座大眾一時趕散。</p>
</div>
<div class='div-orig'><p>師在眾時到芝和尚寮芝坐間開合子燒香次師問作麼生燒芝便放香罏中燒師云訝郎當漢又恁麼去也。</p>
</div></div>
<div class='div-other'><a id='mulu45' />
<p class='h1'>南嶽下第十一世</p><p>袁州楊岐會禪師<span class='note-inline'>(嗣慈明圓)</span>因慈明忌日至真前以兩手捏拳向頭上作角勢次以坐具畫一畫復畫一圓相方乃燒香次作女人拜首座云休捏怪師云首座作麼生座云和尚捏怪師云兔子喫牛妳。</p>
<p>洪州翠巖可真禪師在歸宗南和尚會為首座時歸宗問承首座常將女子出定語為人是不師云無宗云奢時不儉儉時不奢為甚道無師云若是本分衲僧也少他鹽醬不得宗却迴首喚侍者報典座明日只煑白粥。</p>
<p>師一日見堂中首座不喫食令侍者去問訊首座至晚間自上方丈陳謝師云法身不安色身不安座云早來承侍者相問師云泥裏洗土塊座云和尚常用此機師云夜來天帝釋冠子為什麼落地座無對師云南山起雲北山下雨遂喝出。</p>
<p>師因黃國博問百丈華長老既是百丈為什麼却短小華云今日好天晴黃不契却請師代語結緣師云但問將來黃再問師云須彌南畔把手同行黃佇思却問意旨如何師云蚊子上鐵牛黃又佇思云不會請和尚為某甲說師云你離却妻子來老僧為你說黃云秪如和尚還行得麼師云上藍寺裏送客一日行百十遭。</p>
<p>洪州黃龍南禪師住歸宗日因化主迴陞座示眾云有五種不易一施者不易二化者不易三變生為熟者不易四端坐喫者不易且道第五不易是什麼人良久云聻便下座時翠巖真和尚為首座藏主續問第五不易是誰真云腦後見腮莫與往來。</p>
</div><p style="margin-left:1em">右南嶽下至一十一世共二百四十八人見錄機緣總五百五十三則餘俟好事者採摭續之。</p>

<p class='juan'>宗門綂要續集卷第十</p>
<div class='div-w'>
<p class='h1'>音釋</p>
<div class='div-note'>鞴<p style="margin-left:1em"><span class='note-inline'>(薄邁切吹火韋囊也)</span>。</p>
溈<p style="margin-left:1em"><span class='note-inline'>(俱為切)</span>。</p>
漝<p style="margin-left:1em"><span class='note-inline'>(時及切)</span>。</p>
<span class='corr'>掐</span><p style="margin-left:1em"><span class='note-inline'>(乞洽切)</span>。</p>
鏌鎁<p style="margin-left:1em"><span class='note-inline'>(鏌末各切鎁音耶鏌鎁劒名)</span>。</p>
獹<p style="margin-left:1em"><span class='note-inline'>(籠都切韓獹犬也)</span>。</p>
[社-土+(虎-儿+几)]<p style="margin-left:1em"><span class='note-inline'>(陳知切)</span>。</p>
拶<p style="margin-left:1em"><span class='note-inline'>(于葛切逼拶也)</span>。</p>
捋<p style="margin-left:1em"><span class='note-inline'>(力活切手捋也)</span>。</p>
犪<p style="margin-left:1em"><span class='note-inline'>(渠龜切似牛一角皮可冒鼓)</span>。</p>
尀<p style="margin-left:1em"><span class='note-inline'>(普火切不可也)</span>。</p>
搊<p style="margin-left:1em"><span class='note-inline'>(楚尤切手搊也)</span>。</p>
㔃<p style="margin-left:1em"><span class='note-inline'>(租恱切断也)</span>。</p>
鯢<p style="margin-left:1em"><span class='note-inline'>(研奚切鯨鯢魚名)</span>。</p>
[馬*展]<p style="margin-left:1em"><span class='note-inline'>(陟扇切馬土浴也)</span>。</p>
顰蹙<p style="margin-left:1em"><span class='note-inline'>(顰毗賔切蹙子六切顰蹙眉攢也)</span>。</p>
獦<p style="margin-left:1em"><span class='note-inline'>(音葛)</span>。</p>
畬<p style="margin-left:1em"><span class='note-inline'>(詩車切田也)</span>。</p>
[怤-寸+喿]<p style="margin-left:1em"><span class='note-inline'>(蘇到切狂踈貌)</span>。</p>
屁<p style="margin-left:1em"><span class='note-inline'>(匹棄切氣下泄也)</span>。</p>
楖[木*栗]<p style="margin-left:1em"><span class='note-inline'>(楖音即[木*栗]音栗楖[木*栗]木名)</span>。</p>
泐<p style="margin-left:1em"><span class='note-inline'>(歷德切)</span>。</p>
拗<p style="margin-left:1em"><span class='note-inline'>(於絞切手拉也)</span>。</p>
膈<p style="margin-left:1em"><span class='note-inline'>(各核切胸膈也)</span>。</p>
緉<p style="margin-left:1em"><span class='note-inline'>(力讓切履兩枚也)</span>。</p>
捏<p style="margin-left:1em"><span class='note-inline'>(乃結切握也)</span>。</p>
</div></div>
</div><!-- end of div[@id='body'] -->
</body></html>