<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門統要正續集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu61' />
<p class='juan'>宗門綂要續集卷第十六　　　　　傾八</p><p class="byline">宋建溪沙門宗永集元建康保寧禪寺住持沙門清茂續集</p>
<div class='div-other'><a id='mulu62' />
<p class='h1'>青原下第六世之餘</p>
<div class='div-orig'><p>福州安國明真弘[啗-口+王]大師問僧得之於心伊蘭作栴檀之樹失之於旨甘露乃蒺蔾之園我要箇語具得失兩意僧豎起拳云不可喚作拳頭師云只為喚作拳頭。</p>
</div>
<div class='div-commentary'><p style="margin-left:1em">雪竇顯云無繩自縛漢拳頭也不識。</p>
<p style="margin-left:1em">大溈秀云雪竇與安國盡謂孤高方外及乎臨鋒受敵又却逐隊隨行我要箇語具得失兩意待伊豎起拳云不可喚作拳你又喚作什麼從伊說出得失兩意也要其中見人只與麼和泥合水有甚分曉。</p>
<p style="margin-left:1em">續天童華云若見得雪竇徹便見得安國龍頭蛇尾若見不徹伊蘭作栴檀之樹甘露乃蒺蔾之園。</p>
<p style="margin-left:1em">東禪觀云這僧不能鉗安國之口安國不能止雪竇之詞雪竇不能免大溈之議可憐諸大老成羣作隊不奈一箇拳何待云我要箇語具得失兩意只向他道休何謂如此師子一滴乳迸散十斛驢乳。</p>
</div>
<div class='div-orig'><p>漳州保福從展禪師因僧問雪峯平生有何言句得似羚羊掛角時師云我不可作雪峯弟子不得。</p>
</div>
<div class='div-commentary'><p style="margin-left:1em">雪竇顯云一千五百箇布衲保福較些子。</p>
</div>
<div class='div-orig'><p>師問長慶云盤山道光境俱忘復是何物洞山道光境未忘復是何物據二老總未得勦絕作麼生道得勦絕去慶良久師云情知你向鬼窟裏作活計慶云汝作麼生師云兩手扶犂水過膝。</p>
</div>
<div class='div-commentary'><p style="margin-left:1em">雪竇顯云俱忘未忘總由我保福因什麼道未得勦絕灼然能有幾箇諸人又作麼生道免得長慶在鬼窟裏良久云柳絮隨風自西自東。</p>
<p style="margin-left:1em">大溈秀云保福拈提頗有宗風及乎問著又却拖泥帶水光境何物且致俱忘未忘甚處得這消息。</p>
</div>
<div class='div-orig'><p>師示眾云此事如擊石火閃電光搆得搆不得未免喪身失命有僧便問未審搆得底人還免喪身失命也無師云適來且致闍黎還搆得麼僧云若搆不得未免大眾笑師云作家作家僧云是什麼心行師云一杓屎攔面潑也不知臭。</p>
</div>
<div class='div-commentary'><p style="margin-left:1em">雪竇顯云諸上座保福有生擒虎兕底爪牙這僧也不易相敵雖然如此要且放過保福一著只如雪竇與大眾還許諸方檢責也無若免不得平地上死人無數其中有得活底麼乃拈起拄杖云來也來也。</p>
<p style="margin-left:1em">續護國元云能擒能縱能殺能活保福可謂作家手叚本分鉗鎚這僧可惜許錯轉話頭待他道闍黎還搆得麼只對他道明眼宗師天然猶在當時若下得這一句直饒保福全機更買草鞋行脚何故不見道得人一牛還人一馬。</p>
</div>
<div class='div-orig'><p>師一日云如今有人從佛殿後過便知是張三李四有人從佛殿前過汝為甚不見且道佛法利害在什麼處僧云為伊有一分麤境所以不見師便喝復自云若是佛殿即不見僧云不是佛殿還見不師云不是佛殿見什麼。</p>
<p>師因僧侍立乃云你得與麼麤心僧云甚處是某甲麤心處師拈一塊土度與云拋向門外著僧拋了却來云甚處是某甲麤心師云我見你築著磕著所以道你麤心。</p>
</div>
<div class='div-commentary'><p style="margin-left:1em">雪竇顯云然則這僧被熱謾爭奈真不掩偽曲不藏直雪竇將今視古於理不甘你這一隊漢忽僧堂裏來寮舍內出築著磕著亦乃不知近來麤心轉盛我若放過便見諸方檢責卓拄杖下座。</p>
</div>
<div class='div-orig'><p>師因長生卓菴時去相訪茶話次生云有僧問某甲如何是祖師西來意某甲豎起拂子不知得不得師云某甲爭敢道得不得有箇問有人讚嘆此事如虎帶角有人輕毀此事分文不直一等是與麼事為甚讚毀不同生云適來出自偶尓有老宿云毀又爭得又有老宿云惜取眉毛。</p>
</div>
<div class='div-commentary'><p style="margin-left:1em">孚上座云若無智眼難辯得失。</p>
<p style="margin-left:1em">雪竇顯別云若非和尚證明拂子一生無用。</p>
<p style="margin-left:1em">報慈遂云一等是與麼事為什麼有得有不得。</p>
</div>
<div class='div-orig'><p>師問羅山有人問巖頭浩浩塵中如何辯主頭云銅䤬鑼裏滿盛油意作麼生羅召大師師應諾羅云獼猴入道場羅却問明招忽有人問你作麼生招云箭穿紅日影。</p>
<p>師問羅山云巖頭道與麼與麼不與麼不與麼意作麼生山召大師師應諾山云雙明亦雙暗師禮謝而去三日後却來問前日蒙大師垂慈秖為看不破山云盡情向你道了也師云大師是把火行山云若與麼據大師疑處問將來師云如何是雙明亦雙暗山云同生亦同死師當時又禮謝後別有僧問師同生亦同死時如何師云彼此合取狗口僧云大師收取口喫飯其僧却去問羅山同生亦同死時如何山云如牛無角僧云同生不同死時如何山云如虎戴角。</p>
<p>師因僧問如來禪即不問如何是祖師禪師以手撥云香嚴道底拈向這邊著僧無語師却問明招云道者道取招云請大師舉師便舉招云更有第二下鐵鎚來和尚又將箇什麼祗荷即得。</p>
<p>師在疾問僧我與你相識年深有何名方妙藥相救僧云藥方甚有聞說和尚不解忌口。</p>
</div>
<div class='div-commentary'><p style="margin-left:1em">雪竇顯別云只恐難為和尚。</p>
</div>
<div class='div-orig'><p>韶州雲門文偃禪師因鵞湖上堂云莫道未了底人長時浮逼逼地設使了得底人明明得知有去處尚乃浮逼逼地師下堂舉問首座云適來和尚示眾意作麼生座云浮逼逼地師云首座久在此住頭白齒黃作這箇語話座云上座又作麼生師云要道即得見即便見若不見莫亂道首座云只如堂頭道浮逼逼地又作麼生師云頭上著枷脚下著杻座云與麼則無佛法也師云此是文殊普賢大人境界。</p>
</div>
<div class='div-commentary'><p style="margin-left:1em">溈山喆云大凡撥草瞻風須是其人雲門可謂青天霹靂旱地震雷直得百里䰟慮變懾不見道驚羣須是英靈漢敵勝還他師子兒。</p>
<p style="margin-left:1em">續黃龍新云雲門以錐錐地首座以刀剜空直饒齊下錐刀未免頭上著枷脚下著杻。</p>
</div>
<div class='div-orig'><p>師因僧問如何是法身向上事師云向上與汝道即不難作麼生會法身僧云請和尚鑒師云鑒即且致作麼生會法身僧云與麼與麼師云這箇是長連牀上學得底我且問汝法身還解喫飯麼僧無對。</p>
</div>
<div class='div-commentary'><p style="margin-left:1em">雪竇顯云將成九仞之山不進一簣之土過在什麼處。</p>
<p style="margin-left:1em">菴主永云雲門直得入泥入水。</p>
<p style="margin-left:1em">續保福展云欠他一粒也不得。</p>
<p style="margin-left:1em">昭覺勤云雲門可謂驅耕夫之牛奪飢人之食權衡佛祖龜鑒宗乘所以後來尊宿各出眼目扶豎大教雖然如是只明得法身邊事未明得法身向上事且如何是法身向上事域中無背面閫外有威權。</p>
<p style="margin-left:1em">南堂靜云這僧敢將游艇子撩撥洞庭湖殊不知雲門金鏃慣調曾百戰鐵鞭多力恨無讐若是大隨即不然這僧也拈却雲門也架閣且作麼生會法身良久云任從滄海變終不為君通。</p>
<p style="margin-left:1em">天童傑云雲門渾剛打就生鐵鑄成不動鉗鎚火星迸散永庵主冷處著把火義出豐年保福閙處愛入頭未免傍觀者哂天童據欵結案也要諸方檢點若檢點得出生陷無間地獄。</p>
</div>
<div class='div-orig'><p>師問嶺中順維那古人豎起拂子放下拂子意旨如何順云拂前見拂後見師云如是如是又云是諾伊是不諾伊又云可知禮也。</p>
<p>師問僧什麼處來僧云禮塔來師云謔我僧云某甲實禮塔來師云五戒也不持。</p>
</div>
<div class='div-commentary'><p style="margin-left:1em">保福展云智不責愚。</p>
<p style="margin-left:1em">汾陽昭云彼此相鈍置。</p>
</div>
<div class='div-orig'><p>師因僧問十方薄伽梵一路涅槃門薄伽梵即不問如何是一路涅槃門師云我道不得僧云和尚為什麼道不得師云你舉話即得。</p>
</div>
<div class='div-commentary'><p style="margin-left:1em">雪竇顯別云淺水無魚徒勞下釣。</p>
</div>
<div class='div-orig'><p>師問僧汝是甚處人僧云新羅人師云將什麼過海僧云草賊大敗師云為什麼在我手裏僧云恰是師云一任[跳-兆+孛]跳。</p>
</div>
<div class='div-commentary'><p style="margin-left:1em">雪竇顯別雲門云噓噓又云雲門老漢龍頭蛇尾放過這僧為什麼在我手裏恰是劈脊便棒。</p>
<p style="margin-left:1em">溈山喆云雲門雪竇只知步步登高大溈即不然為什麼在我手裏恰是便乃呵呵大笑不見道殺人刀活人劒。</p>
</div>
<div class='div-orig'><p>師到灌溪有僧舉溪語云十方無壁落四面亦無門淨躶躶赤灑灑沒可把問師作麼生師云與麼道即易也大難出僧云上座不肯和尚與麼道那師云你適來與麼舉那僧云是師云你驢年夢見灌溪僧云某甲話在師云我問你十方無壁落四面亦無門<span class='note-inline'>(云云)</span>你道大梵天王與帝釋商量什麼事僧云豈干他事師喝云逐隊喫飯漢。</p>
<p>師在浙江蘊和尚會中因喫茶次舉蘊和尚垂語云見聞覺知是法法離見聞覺知作麼生時有僧云見定如今目前一切見聞覺知是法法亦不可得師遂拍手一下蘊乃舉頭師云猶欠一著在蘊云到這裏却不會。</p>
<p>師舉馬大師道一切語言是提婆宗以這箇為主乃云好語只是無人問我時有僧便問如何是提婆宗師云西天九十六種你是最下種。</p>
</div>
<div class='div-commentary'><p style="margin-left:1em">雪竇顯云赤旛被這僧奪了也。</p>
</div>
<div class='div-orig'><p>師問僧近離甚處僧云西禪師云西禪近日有何言句僧展兩手師與一掌僧云某甲話在師却展兩手僧無語師便打。</p>
<p>師舉臨濟三句語問塔主只如塔中和尚得第幾句主無對師云你問我主便問師云不快即道主云作麼生是不快即道師云一不成二不是。</p>
<p>師因到庫下見一僧乃問作什麼僧云設供師云你是甚處人僧云某處人師乃喚典座與這上座設却供。</p>
</div>
<div class='div-commentary'><p style="margin-left:1em">溈山喆云雲門一期慈悲却成多事當時便回去免見掛後人脣齒良久云若不登樓望焉知滄海寬。</p>
</div>
<div class='div-orig'><p>師問直歲什麼處去來歲云刈茅來師云刈得幾箇祖師歲云三百箇師云朝打三千暮打八百東家杓柄長西家杓柄短又作麼生歲無語師便打。</p>
</div>
<div class='div-commentary'><p style="margin-left:1em">溈山喆云直歲為眾竭力到雲門面前乃力盡神疲何故棊逢敵手難藏行水到滄溟始是波。</p>
<p style="margin-left:1em">續徑山杲云直歲無語有三百箇祖師證明雲門令雖行要且棒頭無眼。</p>
<p style="margin-left:1em">溈山果云這僧若具眼見雲門恁麼道但云和尚休要把髻投衙擬議之間坐具便摵不唯慶快平生亦乃叅學眼正。</p>
</div>
<div class='div-orig'><p>師因僧問秋初夏末前程忽有人問作麼生祗對師云大眾退後僧云未審過在甚處師云還我九十日飯錢來。</p>
</div>
<div class='div-commentary'><p style="margin-left:1em">溈山喆云這僧貪程太速致使雲門隨索飯錢而今還有識雲門者麼出來與大溈相見良久云不是弄潮人休入洪波裏。</p>
<p style="margin-left:1em">續昭覺勤云這僧貪觀白浪雲門見機而作雖然斬釘截鐵未是本分草料有問崇寧只對道驢事未去馬事到來待伊如之若何劈脊便打。</p>
<p style="margin-left:1em">護國元云據虎頭[(冰-水+〡)*ㄆ]虎尾則不無斬釘截鐵猶欠一著忽有人問護國劈脊便打待伊道過在什麼處向他道不似雲門索飯錢。</p>
<p style="margin-left:1em">天童覺云大眾退後衲僧去就豈用機關那容體究蓑翁老熟慣波瀾橈棹不施舩放流。</p>
<p style="margin-left:1em">天童華云這僧有迎刃底謀略雲門具殺活底手叚雖然如是報恩門下更須勘過了打。</p>
<p style="margin-left:1em">天童傑云平如鏡面險似刀山這僧有破關底機謀雲門善用不戰屈人兵底手叚雖然如是鼻孔在靈隱手裏。</p>
</div>
<div class='div-orig'><p>師因一僧罷經論來叅多時乃云未到雲門時恰似初生月及乎到後曲彎彎地師得知乃舉問是你道不僧云是師云甚好吾問汝作麼生是初生月僧乃斫額作望月勢師云你如此巳後失却目在僧經旬日却來師復問你還會也未僧云未會師云你問我僧便問如何是初生月師云曲彎彎地僧罔措後此僧果然失目。</p>
</div>
<div class='div-commentary'><p style="margin-left:1em">瑯瑘覺云且道佛法有靈驗麼如今若有人問瑯瑘如何是初生月向道經堂前打板聲。</p>
<p style="margin-left:1em">白雲端云這僧失却目雲門和鼻孔不見雖然如是家住州西。</p>
<p style="margin-left:1em">續黃龍新云語驚時聽得無動機若謂這僧失雙目入地獄如箭射。</p>
<p style="margin-left:1em">東禪觀云這僧雖失雙目光射九天雲門兩眼雖存前明後暗。</p>
</div>
<div class='div-orig'><p>師示眾云諸和尚子莫妄想天是天地是地山是山水是水僧是僧俗是俗良久云與我拈按山來時有僧問學人見山是山水是水時如何師云三門為甚騎佛殿從這裏過<span class='note-inline'>(或云與我拈面前按山來)</span>僧云與麼則不妄想去也師云還我話頭來。</p>
<p>師問僧甚處來僧云江西師云江西一隊老漢寐語住也未僧無語。</p>
</div>
<div class='div-commentary'><p style="margin-left:1em">法眼益因僧舉眼云大小雲門被這僧勘破。</p>
<p style="margin-left:1em">五雲逢云什麼處是勘破雲門處要會麼法眼亦被這僧勘破也。</p>
</div>
<div class='div-orig'><p>師示眾云你若不相當且覓箇入頭處微塵諸佛在你舌頭上三藏聖教在你脚跟底不如悟去好還有人悟得麼出來對眾道看。</p>
</div>
<div class='div-commentary'><p style="margin-left:1em">雪竇顯云然則養子之緣爭奈壓良為賤其間忽有不甘底出來掀倒禪牀豈不是大丈夫漢然雖如是且問據箇什麼乃驀拈拄杖云洎合停囚長智擊禪牀下座。</p>
</div>
<div class='div-orig'><p>師云盡十方世界乾坤大地天下老和尚以拄杖畫一畫云百雜碎。</p>
</div>
<div class='div-commentary'><p style="margin-left:1em">雪竇顯云這老漢是即是要且未有出身之路如今拄杖在雪竇手裏復橫桉云東西南北甚處得來。</p>
</div>
<div class='div-orig'><p>師云三乘十二分教達磨西來放過即不可若不放過不消一喝。</p>
</div>
<div class='div-commentary'><p style="margin-left:1em">雪竇顯舉了隨後喝一喝云大眾好喝落在甚處若要鼻孔遼天辯取這一喝。</p>
</div>
<div class='div-orig'><p>師示眾云聞聲悟道見色明心作麼生是聞聲悟道見色明心乃云觀世音菩薩將錢來買胡餅放下手云元來却是饅頭。</p>
</div>
<div class='div-commentary'><p style="margin-left:1em">續白雲端舉了展兩手云有麼有麼又搖手云無也無也乃云曾經大海難為水除却巫山總是煙。</p>
<p style="margin-left:1em">法雲秀拈拄杖卓一下云這箇是聲色那箇是心良久云世間無限丹青手到此都盧畫不成。</p>
<p style="margin-left:1em">黃龍清云雲門可謂食飽傷心諸人切忌向胡餅裏討汁。</p>
<p style="margin-left:1em">五祖演云我即不然乃以手作打杖皷勢云棚八囉扎。</p>
<p style="margin-left:1em">南堂靜云老僧即不然張公喫酒李公醉李公喫酒張公醉張公李公酩酊醉鼻息如雷甕裏睡。</p>
<p style="margin-left:1em">徑山杲拈拄杖云這箇是色卓拄杖云這箇是聲諸人總見總聞那箇是明底心那箇是悟底道喝一喝云貪他一粒米失却半年糧復卓一下。</p>
<p style="margin-left:1em">靈隱嶽云冶父有條活路要與諸人共行拈拄杖云穿入諸人鼻孔燈籠露柱直得眼睛突出卓拄杖下座。</p>
</div>
<div class='div-orig'><p>師一日云真空不壞有真空不異色僧便問作麼生是真空師云還聞鐘聲麼僧云此是鐘聲師云驢年夢見麼。</p>
<p>師一日云平地上死人無數過得荊棘林是好手時有僧出云與麼則堂中第一座有長處也師云蘇嚕蘇嚕。</p>
</div>
<div class='div-commentary'><p style="margin-left:1em">溈山喆云若不是雲門被這僧一問幾乎將南作北大溈即不然忽有人道恁麼則堂中第一座有長處也乃拈拄杖云你喚這箇作什麼若喚作拄杖子眉鬚墮落。</p>
<p style="margin-left:1em">續黃龍南拈起拂子云大眾若喚作拂子是平地上死人不喚作拂子未透荊棘林在。</p>
<p style="margin-left:1em">五祖演云太平即不然平地上箇箇丈夫荊棘林裏坐得是好手何故格。</p>
<p style="margin-left:1em">泐潭清云只這拂子是荊棘林諸人作麼生過直饒過得也是胡孫繫露柱。</p>
</div>
<div class='div-orig'><p>師雲遊到江州陳尚書請喫飯次乃問三乘教典即不問儒書更不言作麼生是衲僧行脚事師云曾問幾人來陳云即今問上座師云即今且致作麼生是教意陳云黃卷赤軸師云這箇是語言文字作麼生是教意陳云口欲談而辭喪心欲緣而慮忘師云口欲談而辭喪為對有言心欲緣而慮忘為對妄想作麼生是教意陳無對師云見說尚書看法華經是不陳云是師云經中道一切治生產業皆與實相不相違背且道非非想天有幾人退位陳又無對師云尚書且莫草草十經五論師僧拋却特入叢林十年二十年尚不奈何尚書又爭會陳遂作禮云某甲罪過。</p>
<p>師問堂中首座云你道乾坤大地與汝自<span class='corr'>己</span>是同是別座云同師云一切物命蛾蛘蟻子與汝自<span class='corr'>己</span>是同是別座云同師云你為甚却干戈相待。</p>
<p>師到天童童云你還定當得麼師云和尚道什麼童云不會即目前包裹師云會即目前包裹。</p>
<p>師因[啗-口+王]長老舉菩薩手中赤旛問師作麼生師云你是無禮漢[啗-口+王]云作麼生無禮師云是你外道奴也作不得。</p>
<p>師因僧問佛法如水中月是不師云清波無透路僧云和尚從何得師云再問復何來僧云便與麼去時如何師云重疊關山路。</p>
<p>師問僧近離甚處僧云南岳師云我不曾與人葛藤近前來僧近前師云去。</p>
<p>福州大普山玄通禪師到玄沙沙云汝在彼住莫誑惑人家男女師云玄通秪是開箇供養門晚來朝去爭敢作與麼事沙云事難師云其情是難沙云什麼處是難處師云為伊不肯承當沙便入方丈閉却門。</p>
<p>杭州龍冊寺道怤禪師<span class='note-inline'>(即鏡清也)</span>因僧問學人未達其源乞師方便師云是什麼源僧云其源師云若是其源爭受方便。</p>
</div>
<div class='div-commentary'><p style="margin-left:1em">雪竇顯云死水裏浸却有甚用處。</p>
</div>
<div class='div-orig'><p>尋有侍者問適來成[社-土+(虎-儿+几)]伊師云無者云不成[社-土+(虎-儿+几)]伊師云無者云師意如何師云一點水墨兩處成龍。</p>
</div>
<div class='div-commentary'><p style="margin-left:1em">雪竇顯云猶較些子雪竇不是減鏡清威光要與這僧相見是什麼源其源三十年後與汝三十棒。</p>
<p style="margin-left:1em">五祖戒云與麼道也大險雖然語險爭奈用得這一點親要會麼莫怪鏡清多意氣他家曾謁聖明君。</p>
<p style="margin-left:1em">續昭覺勤云鏡清機如掣電眼似流星一切世界成就要且只解委曲不解直截還委悉麼有意氣時添意氣不風流處也風流。</p>
<p style="margin-left:1em">南堂靜云大小鏡清元來手脚小今夜或有人問適來是成[社-土+(虎-儿+几)]伊麼無不成[社-土+(虎-儿+几)]伊麼無未審尊意如何一點水墨帀地成金毛師子。</p>
</div>
<div class='div-orig'><p>師因僧問學人啐請師啄師云還得活也無僧云若不活遭人怪笑師云也是草裏漢。</p>
</div>
<div class='div-commentary'><p style="margin-left:1em">雪竇顯云衲僧有此奇特事若一箇半箇互相平展古聖也不虛出來一迴。</p>
</div>
<div class='div-orig'><p>師問僧近離甚處僧云三峯夏在甚處僧云五峯師云放你三十棒僧云某甲過在什麼處師云為你出一叢林入一叢林。</p>
<p>師一日於僧堂前自擊鐘云玄沙道底玄沙道底時有僧問玄沙道什麼師乃畫一圓相僧云若不久叅爭知與麼師云還我草鞋錢來。</p>
</div>
<div class='div-commentary'><p style="margin-left:1em">雪竇顯云洎被打破蔡州。</p>
</div>
<div class='div-orig'><p>師問僧近離甚處僧云石橋師云本分事作麼生僧云近離石橋師云我豈不知你近離石橋本分事作麼生僧云和尚何不領話師便打僧云某甲話在師云你但喫棒我要這話行。</p>
</div>
<div class='div-commentary'><p style="margin-left:1em">雪竇顯云然則倚勢欺人爭奈事不孤起這僧若能慎初護末棒須是鏡清自喫。</p>
</div>
<div class='div-orig'><p>師因普請鋤草次浴頭請師浴師不顧如是三請師忽舉鋤作打勢浴頭便走師召云來來浴頭回首師云向後遇作家分明舉似僧後舉似保福未了福以手掩其僧口僧後舉似師師云饒伊與麼也未作家。</p>
<p>師因僧引一童子到云此兒子常愛問僧佛法請和尚驗看師乃令點茶來師喫了過盞與童子童子擬接師却縮手云還道得麼子云問將來從容僧問此童子見解如何師云秪是一生兩生持戒僧。</p>
</div>
<div class='div-commentary'><p style="margin-left:1em">續法眼益於將來處別云和尚更喫茶不。</p>
</div>
<div class='div-orig'><p>師住菴時有一行者至徐徐近繩牀取拂子提起問某甲定喚這箇作拂子菴主喚作什麼師云不可更安名立字也行者乃擲却拂子云著甚死急。</p>
</div>
<div class='div-commentary'><p style="margin-left:1em">明招謙代云敢死喘氣。</p>
</div>
<div class='div-orig'><p>師問僧門外是什麼聲僧云雨滴聲師云眾生顛倒迷巳逐物僧云和尚作麼生師云洎不迷巳僧云洎不迷巳意旨如何師云出身猶可易脫體道應難。</p>
</div>
<div class='div-commentary'><p style="margin-left:1em">黃龍心云說難說易轉見迷巳要不迷巳如今喚作什麼聲。</p>
<p style="margin-left:1em">續瑯瑘覺云得即得大似平地陷人。</p>
<p style="margin-left:1em">法雲秀云出身句諸人總知脫體句還有道得麼良久云事難方見丈夫心。</p>
</div>
<div class='div-orig'><p>師又問僧門外是什麼聲僧云蛇咬蝦蟆聲師云將為眾生苦更有苦眾生。</p>
<p>師問靈雲行脚事大乞師指南靈云浙中米作麼價師云若不是某甲洎作米價會。</p>
</div>
<div class='div-commentary'><p style="margin-left:1em">大溈秀云曾聞鏡清作者果然不類汎常既知不作米價會必然深悟指南靈雲只解放去不能[(冰-水+〡)*ㄆ]來若不是某甲洎作米價會只問道你又別作麼生會從伊說得行脚事且與後人為軌為範。</p>
</div>
<div class='div-orig'><p>師在雪峯因普請次峯舉溈山云見色便見心還有過也無師云古人為什麼事峯云雖然如此我要共你商量師云若與麼不如某甲钁地去。</p>
</div>
<div class='div-commentary'><p style="margin-left:1em">續靈隱泉云雪峯探竿在手影草隨身若不是鏡清普請幾乎狼籍。</p>
</div>
<div class='div-orig'><p>師因風穴到乃問近離什麼處穴云自離東來師云還過小江也無穴云大舸獨飄空小江無可濟師云鏡水塗山鳥飛不度子莫道聽遺言穴云滄溟尚怯艨䑳勢列漢飛帆渡五湖師豎起拄杖云爭奈這箇何穴云這箇是什麼師云果然不識穴云出沒卷舒與師同用師云杓卜聽虛聲熟睡饒噡語穴云澤廣藏山理能伏豹師云捨罪放愆速須出去穴云出去即得便出到法堂上却云夫行脚人因緣未盡善不可便休却回方丈見師坐次便問某甲適來輒陳小騃冐黷尊顏伏承和尚慈悲未賜罪責師云適來言從東來豈不是翠巖來穴云雪竇親棲寶蓋東師云不逐亡羊狂解息却來這裏念篇章穴云路逢劒客須呈劒不是詩人不獻詩師云詩速祕却略借劒看穴云梟首甑人携劒去師云不獨觸風化亦自顯顢頇穴云若不觸風化爭明古佛心師云何名古佛心穴云再犯不容師今何有師云東來衲子菽麥不分穴云秖聞不<span class='corr'>已</span>而<span class='corr'>已</span>何得抑<span class='corr'>已</span>而<span class='corr'>已</span>師云巨浪湧千尋澄波不離水穴云一句截流萬機寖削便拜師云東來衲子俊哉俊哉。</p>
<p>福州長生皎然禪師因雪峯舉似云我適來普請次負一束藤逢一僧乃拋下僧擬取被我踏倒我今日踏這僧快生師云和尚替這僧入涅槃堂始得峯休去。</p>
</div>
<div class='div-commentary'><p style="margin-left:1em">雪竇顯云長生大似東家人死西家助哀也好與一踏。</p>
<p style="margin-left:1em">白雲端云雪峯外面嬴得五百家中失却一貫。</p>
</div>
<div class='div-orig'><p>師因玄沙問我觀如來前際不來後際不去今亦無住長老作麼生師云放某甲過有箇道處沙云放你過作麼生道師默然沙云教誰委師云和尚不委沙云情知你向鬼窟裏作活計。</p>
</div>
<div class='div-commentary'><p style="margin-left:1em">續崇壽稠別長生云喚什麼作如來。</p>
</div>
<div class='div-orig'><p>福州鼓山神晏國師因新到叅乃云直下猶難會尋言轉更[賒-示+未]若論佛與祖特地隔天涯上座作麼生會僧無語舉似侍者云某甲不會請侍者代一轉語者云和尚與麼道猶隔天涯在僧舉似師師喚侍者問你為新到代語是不者云是師便打趂出院。</p>
<p>師示眾云鼓山門下不得咳嗽時有僧便咳嗽一聲師云作什麼僧云傷寒師云傷寒即得。</p>
</div>
<div class='div-commentary'><p style="margin-left:1em">續瑯瑘覺云雷聲甚大雨點全無。</p>
<p style="margin-left:1em">雲蓋本云鼓山雖有探竿影草未免將曲作直道林即不然作麼生傷寒山中無別藥門外有青松。</p>
</div>
<div class='div-orig'><p>師示眾云若論此事如一口劒時有僧問承和尚言若論此事如一口劒和尚是死屍學人是死屍如何是劒師云拖出這死屍僧應諾歸衣鉢下結束便行師至晚問首座問話底僧在不座云當時便去也師云好與二十棒。</p>
</div>
<div class='div-commentary'><p style="margin-left:1em">雪竇顯云諸方老宿總道鼓山失却一隻眼殊不知重賞之下必有勇夫然雖如是若仔細點檢來未免一時埋却。</p>
<p style="margin-left:1em">雲居齊云這僧若不肯鼓山有什麼過若肯何得便發去又云鼓山拄杖賞伊罰伊具眼底試商量看。</p>
<p style="margin-left:1em">續東禪觀云這僧將箇死屍出來弄得活鼓山好一口劒尚欠磨礱在。</p>
</div>
<div class='div-orig'><p>師初叅雪峯纔入門峯搊住云是什麼師釋然契悟舉手搖舞峯云子作道理耶師云何道理之有峯乃撫而印之。</p>
<p>明州翠巖令叅禪師示眾云一夏以來為兄弟東語西話看我眉毛在也無。</p>
</div>
<div class='div-commentary'><p style="margin-left:1em">長慶稜云生也。</p>
<p style="margin-left:1em">雲門偃云關。</p>
<p style="margin-left:1em">保福展云作賊人心虛。</p>
<p style="margin-left:1em">翠巖芝云為眾竭力禍出私門。</p>
<p style="margin-left:1em">續雲居元云翠巖知而故犯經赦不原雲門按後施行依公問罪還識長慶保福麼普州人送賊。</p>
<p style="margin-left:1em">蔣山懃云翠巖坐斷天下人舌頭無啗啄處長慶云生也因事長智。</p>
<p style="margin-left:1em">保福云作賊人心虛是精識精雲門云關據欵結案雖則宗風競酬還截得翠巖脚跟麼不躡前蹤試道看。</p>
<p style="margin-left:1em">薦福行云翠巖開眼尿牀問在答處雲門失錢遭罪答在問處若問不在答處答不在問處東湖拄杖穿却嘉州大像你諸人提起坐具且向日本國裏作自恣佛事。</p>
<p style="margin-left:1em">雪竇宗云盡大地是翠巖一隻眼更說什麼在不在直得諸方尊宿做盡伎倆出綣繢不得所以保福云作賊人心虛正是上他機境雲門云關大似夢中爭力長慶云生也隨語生解只如宗上座又作麼生以拂子畫圓相云分付海山無事客釣鰲時下一圈圞。</p>
<p style="margin-left:1em">大溈泰云保福道作賊人心虛可謂同道者方知長慶云生也隨語作解雲門云關塞斷咽喉若有問山僧見處又作麼生拈拄杖卓一下云一丳穿却。</p>
</div>
<div class='div-orig'><p>師因有座主就華嚴講下請師齋師云山僧有箇問若道得即齋乃拈起胡餅云還具法身麼主云具師云與麼則喫法身也主無對本講座主代云有什麼過師不肯。</p>
</div>
<div class='div-commentary'><p style="margin-left:1em">雲門偃代云特謝和尚降重空筵。</p>
</div>
<div class='div-orig'><p>越州洞巖可休禪師因雲門到得數日纔上來問訊恰值師下來便問什麼處去門云親近去師云亂走作什麼門云蹔時不在師云什麼處去來。</p>
</div>
<div class='div-commentary'><p style="margin-left:1em">雪竇顯別云好與三十棒。</p>
</div>
<div class='div-orig'><p>福州羅山道閑禪師<span class='note-inline'>(嗣巖頭奯)</span>一日侍巖頭遊山次忽然喚云和尚頭云作麼師乃近前作禮問和尚豈不是三十年前在洞山又不肯洞山頭云是師云和尚豈不是法嗣德山又不肯德山頭云是師云不肯德山即不問只如洞山有什麼虧缺頭良久云洞山好佛只是無光師便作禮。</p>
<p>師因僧辭保福福問甚處去僧云禮拜羅山去福云汝與我向羅山道保福秋間上府朝覲大王置四十箇問頭問大師忽若一句不相當莫言不道但與麼傳語僧到一一舉似師呵呵大笑云陳老師自入福建道洪塘橋頭下一寨未曾見一箇毛頭星現汝却與我向從展道陳老師無許多問頭只有一劒劒下須有分身之意亦有出身之路若不明便須成未但與麼傳語僧回舉似保福福云我當時也只是謔伊至秋間上朝覲師特為辦茶筵差人去請福不赴却向僧云我前曾有謔言恐大師問著僧歸舉似師師云汝更去向他道猛虎終不食伏肉僧又去請保福遂來。</p>
<p>師在禾山因清貴上座說話次貴云天下無第一人大小溈山猶輸他道吾師云有什麼語輸他貴舉石霜辭溈山纔禮拜起溈山問有句無句如藤倚樹子意如何霜無對却到道吾吾問甚處來霜云溈山來吾云有什麼言句霜遂舉前話吾云汝何不道取霜云秖為道不得吾云汝為我看菴待我與你報讐去吾往溈山山泥壁次忽回首見道吾在背後山便云智頭陀因何到此吾云某甲不為別事來秖為和尚問諸道者有句無句如藤倚樹還是也無溈云是吾便問樹倒藤枯時如何溈山呵呵大笑被道吾捺向泥裏溈山總不管貴上座舉了云這箇豈不是溈山輸他道吾師云上座三十年後若有把茅蓋頭切忌舉著這箇話貴不肯却與道吾作主被師擒下地云白大眾各請停喧某甲今日與清貴上座直為溈山雪屈話且須側聆貴云知也知也便禮拜師云何不早道你還識道吾麼只是舘驛裏本色撮馬糞漢。</p>
<p>師因遊漳州見三平碑云和尚遷化時眾請韓<span class='note-inline'>(亡名)</span>作喪主韓將一條手巾蓋一面鈔鑼以一口露刃劒橫放鈔鑼上直到龕前放下云還有人道得麼若道得某即作喪主若道不得即不作喪主道道眾無對韓便趯却鈔鑼哭云蒼天先師遠矣師云噫大奇大奇三平門下六百來人總被這俗漢吞却也陳老師當時若在未放佗過時有僧問秖如佗與麼來未審作麼生祗對師云我當時若在只將三尺布蓋却頭橫亞一柄露刃刀以手揭起孝幕當門而坐看韓家箇漢要作喪主也未得要不作喪主也未得進之須有禮退之須有禮。</p>
<p>師因無軫上座問秖如巖頭道洞山好箇佛只是無光未審洞山有何虧缺便道無光師召云無軫軫應諾師云灼然好箇佛只是無光軫云大師為什麼撥某甲話師云什麼處是陳老師撥你話處快道快道軫無對師打三十棒趂出軫舉似昭慶慶一夏罵詈至夏末自來問師此事師乃分明舉似慶便作禮懺悔云洎錯怪大師。</p>
<p>師因發化主往泉州臨岐乃設問太傅忽問大師十二時中將何示徒尓作麼生道主無對師云但道騎虎頭收虎尾第一句下明宗旨師又代進語云此猶是菩薩有言教菩薩無言教作麼生主又無對師又代云敵露鋒機如同電拂。</p>
<p>師在大庾嶺住菴時有僧辭去踈山師云我有一信附與踈山得麼僧近前云便請師以手挃頭上却展手云還奈何麼僧無對僧後到踈山堂內舉次一僧云諸人還會麼眾無對僧云天下人不奈大嶺何。</p>
<p>師問石霜云起滅不停時如何霜云直須寒灰枯木去一念萬年去凾蓋相應去全清絕點去師不契却往巖頭處如前問巖頭喝云是誰起滅師於此有省。</p>
<p>台州瑞巖師彥禪師因夾山問甚處來師云臥龍來山云來時龍起也未師近前以目顧視山云灸瘡瘢上更著艾燋師云和尚又苦如此作麼山休去。</p>
</div>
<div class='div-commentary'><p style="margin-left:1em">溈山喆云瑞巖雖然威獰凡愬爭奈夾山水清不容。</p>
</div>
<div class='div-orig'><p>師問夾山與麼即易不與麼即難與麼與麼即惺惺不與麼不與麼即居空界與麼不與麼請師速道山云老僧謾闍黎去也師喝云這老和尚而今是什麼時節便出去後有僧舉似巖頭頭云苦哉將我一枝佛法與麼流將去。</p>
<p>師每自喚主人公復自應諾乃云惺惺著他後莫受人謾後有僧到玄沙沙問近離甚處僧云瑞巖沙云有何言句示人僧舉前話沙云一等是弄精䰟也甚奇怪却云何不且在彼中僧云巳遷化也沙云而今還喚得應麼僧無對。</p>
</div>
<div class='div-commentary'><p style="margin-left:1em">雪竇顯云蒼天蒼天。</p>
<p style="margin-left:1em">續保寧勇云和尚為什麼對面不聞。</p>
<p style="margin-left:1em">雲居元云天下宗師總為這僧下語大似東家人死西家人助哀直饒瑞巖自出頭來也是棺木裏瞠眼。</p>
<p style="margin-left:1em">昭覺勤云百丈寒潭徹底月在波心千尺巖松倚天風生幽谷直得凜凜孤標澄澄丰采及至月離碧潭影在雲衢遂乃當面蹉過當時若是箇漢待伊道即今還喚得應麼直下便喝非唯把斷玄沙要津亦乃與瑞巖老子出氣。</p>
<p style="margin-left:1em">大溈智云勸君更盡一杯酒西出陽關無故人。</p>
</div></div>
<p class='juan'>宗門綂要續集卷第十六</p>
<div class='div-w'>
<p class='h1'>音釋</p>
<div class='div-note'>拖<p style="margin-left:1em"><span class='note-inline'>(湯河切曳也)</span>。</p>
磕<p style="margin-left:1em"><span class='note-inline'>(克合切)</span>。</p>
蛘<p style="margin-left:1em"><span class='note-inline'>(音羊)</span>。</p>
艨䑳<p style="margin-left:1em"><span class='note-inline'>(艨莫公切䑳音倫艨䑳船名)</span>。</p>
噡<p style="margin-left:1em"><span class='note-inline'>(之廉切多言也)</span>。</p>
圈圝<p style="margin-left:1em"><span class='note-inline'>(圈驅員切圝落官切)</span>。</p>
趯<p style="margin-left:1em"><span class='note-inline'>(他歷切)</span>。</p>
厇愬<p style="margin-left:1em"><span class='note-inline'>(厇陟革切張也愬色責切驚懼也)</span>。</p>
</div></div>
</div><!-- end of div[@id='body'] -->
</body></html>