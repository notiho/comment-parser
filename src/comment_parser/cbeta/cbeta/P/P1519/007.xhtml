<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門統要正續集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu34' />
<p class='juan'>宗門統要續集卷第七　　　　　　扶九</p><p class="byline">宋建溪沙門宗永集元建康保寧禪寺住持沙門清茂續集</p>
<div class='div-other'><a id='mulu35' />
<p class='h1'>南嶽下第四世</p>
<div class='div-orig'><p>楊州光孝慧覺禪師<span class='note-inline'>(嗣趙州諗)</span>至法眼處眼問近離甚處師云趙州眼云承聞趙州有栢樹子話是不師云無眼云往來皆謂僧問如何是祖師西來意州云庭前栢樹子上座何得道無師云先師實無此語和尚莫謗先師好。</p>
</div>
<div class='div-commentary'><p style="margin-left:1em">續徑山杲云若道有此語蹉過覺鐵觜若道無此語又蹉過法眼若兩邊俱不涉又蹉過趙州直饒緫不恁麼別有透脫一路入地獄如箭射。</p>
<p style="margin-left:1em">鼓山珪云覺鐵觜名不虛得只是不曾夢見趙州。</p>
</div>
<div class='div-orig'><p>太原孚上座叅雪峯纔至法堂上顧視雪峯便下看知事至明日入方丈作禮云昨日觸忤和尚峯云知是般事便休。</p>
</div>
<div class='div-commentary'><p style="margin-left:1em">雲門偃因僧問作麼生是觸忤處門便打。</p>
<p style="margin-left:1em">雪竇顯云打得百千萬箇有甚用處直須盡大地人喫棒方可扶竪雪峯且道孚上座具什麼眼又云一千五百人作家宗師被孚老一覷便高竪降旗至明日云知是般事便休處著語云果然。</p>
<p style="margin-left:1em">續雲居舜云大小雪峯被孚上座惑亂一上只者孚上座也是擔枷過狀。</p>
<p style="margin-left:1em">雪竇宗云只知其一不知其二殊不知雪峯坐籌帷幄決勝千里孚上座呈盡平生見解也只在雪峯圈繢裏。</p>
</div>
<div class='div-orig'><p>師因鼓山問父母未生時鼻孔在什麼處師云老兄先道山云如今生也汝道在什麼處師不肯山却問你作麼生師云將手中扇子來山遂與再徵師默置山乃於之一拳。</p>
<p>師因雪峯和尚門送晏國師住鼓山回至法堂乃云一隻聖箭子直射九重城裏去也師云和尚是伊未在峯云渠是徹底人師云若不信待某甲去勘過遂趂到中路便問師兄向甚處去晏云九重城裏去師云忽遇三軍圍閉時如何晏云他家自有通霄路師云與麼則離宮失殿去也晏云何處不稱尊師拂袖便回峯問如何師云好一隻聖箭折却也遂舉前話峯云奴渠語在師云這老凍膿必竟有鄉情在。</p>
</div>
<div class='div-commentary'><p style="margin-left:1em">溈山喆云此話眾中商量不少或云纔問甚處去這裏便好打是聖箭折處或云忽遇三軍圍閉時如何好打是聖箭折處如斯理論非唯瞞他亦乃自瞞要會麼相如曾奪連城璧秦主安然致太平。</p>
<p style="margin-left:1em">續寶峯文云雪峯一千五百人善知識受侯王供養福報因緣即不無若是佛法未在洞山即不然待孚上座云好一隻聖箭折却也却問他道甚麼待孚上座舉拽拄杖打出去一使孚上座<span class='corr'>已</span>後作箇本色衲子二與聖箭子出其鋒鋩三與禪門作箇真正宗匠為後人眼目諸禪德是不是有眼者辦取。</p>
<p style="margin-left:1em">保寧勇別國師語云孚上座我也知你是惡人。</p>
</div>
<div class='div-orig'><p>師因保福簽瓜次福云道得與你瓜喫師云把將來福度與一片師接便去。</p>
</div>
<div class='div-commentary'><p style="margin-left:1em">雪竇顯云雖是死蛇解弄也活誰是好手者試請辯看。</p>
</div>
<div class='div-orig'><p>師到投子子云久嚮太原孚上座莫便是麼師作掌勢子云老僧招得師便出子云且聽諸方斷看師却回首子便打。</p>
</div>
<div class='div-commentary'><p style="margin-left:1em">玄沙備云莫是投子招得麼。</p>
</div>
<div class='div-orig'><p>婺州新建禪師一生不畜沙彌有座主云上座年尊何不討箇沙彌侍奉師云若有眼暗耳聾口啞底為我討一箇來主無對。</p>
<p>日容遠禪師<span class='note-inline'>(嗣紫胡蹤)</span>因奯上座叅師拊掌三下云猛虎當軒誰是敵者奯云俊鷂冲天阿誰捉得師云彼此難當奯云且休未斷這公案師將拄杖舞歸方丈奯無語師云死却這漢也。</p>
</div>
<div class='div-commentary'><p style="margin-left:1em">續昭覺勤云力敵勢均不妨好頭對眼親手辨彼此沒便冝下梢可惜放過待他將拄杖作舞歸方丈便好與撫掌三下拂袖便行非唯頭尾完全亦免遭人指註雖然如是奯公無語還可轉側也無為言侵早起更有夜行人。</p>
<p style="margin-left:1em">大溈智云強中更有強中手天下元無第一人還知麼伎倆全無波旬失途到這裏無你解會處自檢點看。</p>
</div>
<div class='div-orig'><p>紫桐和尚因僧問如何是紫桐境師云你眼裏著沙得麼僧云大好紫桐境也不識師云老僧不諱此事其僧出去師下禪牀擒住云今日好箇公案老僧未得分文入手僧云頼遇某甲是僧師云禍不單行。</p>
<p>石梯和尚<span class='note-inline'>(嗣茱萸)</span>一日見侍者托鉢上堂乃喚侍者者應喏師云甚處去者云上堂齋去師云我豈不知汝上堂齋去者云除此外別道箇什麼師云我秪問汝本分事者云若問本分事某甲實是上堂齋去師云汝不謬為吾侍者。</p>
<p>師因有新到僧於前立少時便出去師云有什麼辯白處僧再立良久師云辯得也辯得也僧云辯後作麼生師云埋却得也僧云蒼天蒼天師云適來却與麼如今還不當僧乃出去。</p>
<p>筠州末山尼了然<span class='note-inline'>(嗣大愚)</span>因灌溪到問如何是末山師云不露頂溪云如何是末山主師云非男女相溪乃喝云何不變去師云不是神不是鬼變箇什麼。</p>
</div>
<div class='div-commentary'><p style="margin-left:1em">續昭覺勤云或有人問山僧如何是末山一望不見如何是末山主可與佛祖為師何不變去上座自變擬議不來劈脊便棒且道末山是蔣山是當機無向背擬議隔千山。</p>
<p style="margin-left:1em">天童覺云非男女之相出有無之量透萬機之前超三界之上窮而通簡而當松含風而夜寒溪帶雨而春漲。</p>
</div>
<div class='div-orig'><p>婺州金華山俱胝和尚<span class='note-inline'>(嗣天龍)</span>凡有詰問唯舉一指後有童子因外人問和尚說何法要童子亦竪起一指師聞遂以刃斷其指童子負痛號哭而去師復召之童子回首師却竪起指童子忽然領悟師將順世謂眾曰吾得天龍一指頭禪一生用不盡言訖而寂。</p>
</div>
<div class='div-commentary'><p style="margin-left:1em">玄沙備云我當時若見拗折指頭。</p>
<p style="margin-left:1em">長慶稜代云美食不中飽人喫。</p>
<p style="margin-left:1em">續曹山章云俱胝承當處莾鹵只認得一機一境。</p>
<p style="margin-left:1em">報慈遂云且道俱胝還悟也未若悟為什麼承當處莾鹵若不悟又道用一指頭禪不盡且道曹山意作麼生。</p>
<p style="margin-left:1em">雲居錫云只如玄沙與麼道是肯伊是不肯伊若肯伊何言拗折指頭若不肯俱胝過在甚處。</p>
<p style="margin-left:1em">靈隱嶽云且道如何是一指頭禪乃竪起拂子云見麼若也見得可以與俱胝把手共行脫或未然新薦福不免重說偈言一著高一著一步闊一步坐斷佛祖關迷却來時路。</p>
</div>
<div class='div-orig'><p>襄州關南道吾和尚<span class='note-inline'>(嗣關南常)</span>或執木劒橫在肩上作舞僧問手中劒甚處得來師遂擲於地僧却置師手中師云甚處得來僧無對師云容汝三日下取一轉語僧亦無對師乃拈劒肩上作舞云恁麼始得。</p>
</div>
<div class='div-commentary'><p style="margin-left:1em">續雲峯恱云邪法難扶。</p>
</div>
<div class='div-orig'><p>袁州仰山慧寂禪師<span class='note-inline'>(嗣大溈祐)</span>因溈山問甚處來師云田中來溈山云田中多少人師插鍬叉手而立溈云今日南山大有人刈茅師拽鍬而去。</p>
</div>
<div class='div-commentary'><p style="margin-left:1em">玄沙備云我若見即踏倒鍬子。</p>
<p style="margin-left:1em">有問鏡清怤云插鍬意旨如何云狗銜赦書諸侯避道又問玄沙踏倒鍬意如何云不奈船何打破戽斗又問南山刈茅意如何云李靖三兄久經行陣。</p>
<p style="margin-left:1em">雪竇顯云諸方咸謂插鍬話奇特大似隨邪逐惡據雪竇見處仰山被溈山一問直得草繩自縛去死十分。</p>
<p style="margin-left:1em">翠巖芝云仰山只得一橛諸人別有會麼。</p>
</div>
<div class='div-orig'><p>師因僧問法身還解說法也無師云我說不得別有一人說得僧云說得底人在甚處師乃推出枕子溈山聞乃云寂子用劒刃上事。</p>
</div>
<div class='div-commentary'><p style="margin-left:1em">續徑山杲云溈山正是憐兒不覺醜仰山推出枕子<span class='corr'>已</span>是漏逗更著箇名字喚作劒刃上事誤他學語之流便恁麼承虛接響流通將去妙喜雖則借水獻花要且理無曲斷即今莫有傍不肯底出來我要問你推出枕子還當得法身說法也無。</p>
<p style="margin-left:1em">天童華云若是劒刃上事寂子何曾會用忽有箇僧出來問法身還解說法也無向他道我說不得別有一人說得又問說得底人在甚處只向他道三生六十劫。</p>
<p style="margin-left:1em">靈隱獄云仰山從前一條脊梁硬如鐵被這僧連拶便乃四楞塌地溈山一期忍俊不禁不知失却一隻眼忽有僧問冶父法身還解說法也無便與攔胷一踏踏倒教伊起來作箇灑灑落落底漢不見道犀因翫月紋生角象被雷驚花入牙。</p>
</div>
<div class='div-orig'><p>師因韋宙就溈山請一伽陀溈云覿面相呈猶是鈍漢豈況形於紙墨韋乃就師請師於紙上畫一圓相註云思而知之落第二頭不思而知落第三首。</p>
<p>師因在溈山牧牛時踢天太上座問百億毛頭百億師子現作麼生師不答歸侍立溈山須㬰泰上座却來師乃舉前話問適來道百億毛頭百億師子現豈不是上座泰云是師云正當現時毛前現毛後現泰云現時不說前後師拂袖出溈山云師子腰折也。</p>
<p>師因溈山問忽有人問你你作麼生祗對師云東寺師叔若在某甲不到寂寥溈云放你一箇不祗對罪師云生之與殺只在一言溈云不負汝見別有人不肯師云阿誰溈指露柱云是者箇師云道什麼溈云道什麼師云白鼠推遷銀臺不變。</p>
<p>師問僧近離甚處僧云廬山師云曾到五老峯麼僧云不曾到師云闍黎不曾遊山。</p>
</div>
<div class='div-commentary'><p style="margin-left:1em">雲門偃云此語皆慈悲之故有落草之談。</p>
<p style="margin-left:1em">溈山秀云今人盡道慈悲之故有落草之談只知捉月不覺水深忽若雲門當時謹慎脣吻未審後人若為話會然水母無目求食須假於鰕。</p>
<p style="margin-left:1em">黃龍心云雲門仰山只有受璧之心且無割城之意殊不知被這僧一時領過黃龍今日更作死馬醫乃拈拂子度與僧僧擬接便打。</p>
<p style="margin-left:1em">溈山喆云仰山可謂光前絕後雲門雖然提綱宗要鉗鎚天下衲僧爭奈無風起浪諸人還識這僧麼親從廬山來。</p>
<p style="margin-left:1em">續黃龍震云仰山<span class='corr'>已</span>是失却鼻孔雲門更下註脚有什麼救處我即不然近離甚處云廬山曾到五老峯麼云不曾到只向道別甑吹香供養此人。</p>
</div>
<div class='div-orig'><p>師甞夢往彌勒內院居第二座有一尊者白椎云今日當第二座說法師乃起白椎云摩訶衍法離四句絕百非諦聽諦聽。</p>
</div>
<div class='div-commentary'><p style="margin-left:1em">溈山秀云依文解義即不無忽然彌勒會中有箇作者纔見伊道摩訶衍法便云合取兩片皮非唯止絕仰山寐語亦免使後人夢中說夢。</p>
<p style="margin-left:1em">續溈山祐因仰山舉乃云子<span class='corr'>已</span>登聖位。</p>
<p style="margin-left:1em">瑯瑘覺云且道聖眾是肯仰山是不肯仰山若肯又孤負仰山若不肯仰山猶如平地喫交山僧今日不惜眉毛與諸人說破摩訶衍法離四句絕百非你若舉似諸方諸方恁麼會入地獄如箭射。</p>
<p style="margin-left:1em">天童覺舉登聖位了云玉女依稀夜動機錦絲歷歷吐梭臍水天湛碧全功墮雪月寒清一色迷諸禪德全功負墮一色猶迷作麼生體悉得相應去權挂垢衣云是佛却披珍御復名誰。</p>
<p style="margin-left:1em">東禪觀云尊者白椎聖眾便散不妨使人疑著却待第二杓惡水潑了方始惺惺遲也且如摩訶衍法離四句絕百非道<span class='corr'>已</span>道了諸人還識仰山麼。</p>
</div>
<div class='div-orig'><p>師因溈山山下有一僧住菴師至舉溈山道如許多人只得大機不得大用只如山中和尚與麼道意作麼生主云更請舉一遍師纔舉被菴主攔胷一踏師歸舉似溈山山呵呵大笑。</p>
<p>師問僧近離甚處僧云向南師拈起拄杖云彼中還說這箇麼僧云不說師云不說這箇還說那箇麼僧云不說師召大德叅堂去僧便去師復召僧應喏師云近前來僧近前師便打。</p>
</div>
<div class='div-commentary'><p style="margin-left:1em">雲門偃云仰山若無後語爭識得人。</p>
</div>
<div class='div-orig'><p>師因大溈問大地眾生業識茫茫無本可據子作麼生知他有之與無師云某甲有驗處時有一僧從面前過師召云闍黎其僧回首師云和尚這箇便是業識茫茫無本可據溈山云此是師子一滴乳迸散六斛驢乳。</p>
<p>師問溈山大用現前請師辨白溈山下座歸方丈師隨後入溈問子適來問什麼話師再舉溈山云還記得吾答不師云記得溈云試舉看師便出去溈云錯師回首云香嚴師弟來莫道某甲無語。</p>
<p>師一日侍溈山忽聞鳥鳴溈云伊說事却徑師云不可向別人道溈云何故恁麼道師云為伊說太直溈云多少法門寂子一時推下師云推下事作麼生溈敲禪牀三下。</p>
<p>師一日忽見異僧乘空而至作禮而立於前師問近離甚處僧云早辰離西天師云何太遲生僧云游山翫水師云神通妙用不無闍黎佛法須還老僧僧云特來東土禮文殊却遇小釋迦遂出西天貝多葉與師作禮乘雲而去。</p>
</div>
<div class='div-commentary'><p style="margin-left:1em">東林緫云諸方商量如麻似粟盡道這碧眼胡兒來無蹤去無迹直是光前絕後若不是仰山也難為縱奪諸禪德殊不知這碧眼胡兒騰空而來騰空而去一生只在虛空裏作活計有什麼光前絕後大小仰山被他將兩杓惡水驀頭澆了也當時集雲峯下自有正令何不施行大眾且道作麼生是正令咄。</p>
<p style="margin-left:1em">續黃龍新云大小仰山被這僧熱瞞更出貝多梵書塗糊一上如今更有異僧乘空而至雲巖門下喚來洗脚。</p>
<p style="margin-left:1em">泐潭凖云可惜仰山放過這漢當時若是寶峯便與擒住須教維那僧堂前撞鐘集眾責狀趕出況佛法不當人情既稱羅漢諸漏<span class='corr'>已</span>盡梵行<span class='corr'>已</span>立為什麼不歸家穩坐只管遊山翫水。</p>
<p style="margin-left:1em">昭覺勤云驅耕夫之牛奪飢人之食是從上爪牙這羅漢具許多神通妙用到仰山面前直得目瞪口呿何故鶴有九臯難翥翼馬無千里謾追風。</p>
<p style="margin-left:1em">大溈泰云大眾仰山只知進前趂鹿不知身墮網羅尊者偶爾成文頗有衲僧氣息若人會得許你倒捋虎鬚。</p>
</div>
<div class='div-orig'><p>師因一梵僧來叅師於地上畫半月相僧近前添作圓相以脚抹却師展兩手僧拂袖便出。</p>
<p>師因[目*(宜/八)]坐次有僧潛來身邊立師開目見遂於地上作一圓相相下書一水字顧視其僧僧無對。</p>
<p>師一日坐次有僧至云不審乃從東邊义手而立以目視師師乃垂下一足僧却從東過西立師又垂下一足僧却向中間立師收兩足僧禮拜師云老僧自住來不曾打僧今日打去。</p>
<p>師因鹽官會下有數人到溈山不肯伏一日因普請西莊般禾次師至嶺頭放下後十數人亦到放下師遂舉起禾檐向諸人前行一帀云有麼有麼其一行僧並無對師云賺殺人便檐禾去。</p>
<p>師作沙彌時一日念經聲高乳源和尚云寂子汝念經恰似哭師云某甲只與麼未審和尚又如何源乃顧視師云若與麼與哭何別源休去<span class='note-inline'>(或曰鷃山)</span>。</p>
<p>師問東寺借一路過那邊還得不寺云大凡沙門不可秪一路也別更有麼師良久寺却問借一路過那邊得不師云大凡沙門不可只一路也別更有麼寺云秪有此師云大唐天子決定姓金。</p>
<p>師因溈山餧鵶生飯次回頭見師乃云今日為伊大上堂一上師云某甲隨例得聞溈云聞底事作麼生師云鵶作鵶鳴鵲作鵲噪溈云你爭奈聲色何師云和尚適來道什麼溈云我只道為伊大上堂一上師云為什麼喚作聲色溈云雖然如此驗過也何妨師云大事因緣作麼生驗溈山竪起拳師云終是指東畫西溈云子適來問什麼師云問和尚大事因緣溈云為什麼喚作指東畫西師云為著聲色故某甲所以問過溈云並未曉了此事師云如何得曉了此事溈云寂子聲色老僧東西師云一月千江體不分水溈云應須與麼始得師云如金與金終無異色豈有異名溈云作麼生是無異名底道理師云瓶盤釵釧<span class='corr'>券</span>盂盆溈云子說禪如師子吼驚散狐狼野干之屬。</p>
<p>師在溈山前坡牧牛次見一僧上山不久却下來師乃問上座何不且在山中僧云秪為因緣不契所以便下來師云有何因緣不契請舉看僧云和尚問某甲名什麼遂答歸真和尚云真歸何在某甲無對師云上座却回向和尚道某甲道得也和尚問作麼生道但云眼裏耳裏鼻裏其僧却回一如所教溈山云脫空謾語漢此是五百人善知識語。</p>
<p>師因溈山問涅槃經四十卷幾卷是佛說幾卷是魔說師云緫是魔說溈休去師隨後云某甲適來拙祗對和尚猶疊石峯頭草溈云許汝眼正。</p>
<p>師因見雪師子乃指云還有過得此色者麼眾無對。</p>
</div>
<div class='div-commentary'><p style="margin-left:1em">雲門偃云當時好便與推倒。</p>
<p style="margin-left:1em">雪竇顯云雲門只解推倒不解扶起。</p>
<p style="margin-left:1em">續瑯瑘覺云即今問汝諸人推倒扶起相去多少拄杖拶過眉毛鼻孔呵呵大笑擲下拄杖。</p>
<p style="margin-left:1em">淨慈昌云推倒也錯扶起也錯還有過得此色者麼。</p>
</div>
<div class='div-orig'><p>師因問香嚴聞師弟近日有悟道頌試舉看嚴遂舉擊竹頌師云此是閑時搆置嚴又舉一偈曰去年貧未是貧今年貧始是貧去年無卓錐之地今年錐也無師云汝只得如來禪未得祖師禪香嚴又呈偈云吾有一機瞬目視伊若人不會別喚沙彌師云且喜師弟會得祖師禪。</p>
</div>
<div class='div-commentary'><p style="margin-left:1em">報慈遂徵云且道如來禪與祖師禪是分不分。</p>
<p style="margin-left:1em">長慶稜云一時坐却。</p>
<p style="margin-left:1em">雲居錫徵云眾中商量如來禪淺祖師禪深只如香嚴當時何不問如何是祖師禪若置此一問何處有也。</p>
<p style="margin-left:1em">瑯瑘覺云武帝求仙不得仙王喬端坐却昇天。</p>
<p style="margin-left:1em">溈山喆云香嚴可謂上無片瓦下無卓錐露躶躶赤灑灑沒可把若不是仰山幾乎放過這漢何故不得雪霜力焉知松栢操。</p>
<p style="margin-left:1em">續徑山杲云溈山晚年好則極教得一棚肉傀儡直是可愛且作麼生是可愛處面面相看手脚動爭知語話是他人。</p>
</div>
<div class='div-orig'><p>師掃地次溈山問塵非掃得空不自生如何是塵非掃得師以掃箒掃地一下溈山云作麼生是空不自生師以手指自身又指溈山山云塵非掃得空不自生離此二途又作麼生師又將掃箒掃地一下又指自身却指溈山。</p>
<p>師問陸郎中承聞郎中看經得悟是不陸云是弟子因看涅槃經道不斷煩惱而入涅槃師竪拂子云只如這箇作麼生入陸云入之一字也不用得師云入之一字不為郎中陸便起去<span class='note-inline'>(一本謂鄭愚問)</span>。</p>
</div>
<div class='div-commentary'><p style="margin-left:1em">清涼欽云上座且道入之一字為什麼人又云郎中且莫煩惱。</p>
<p style="margin-left:1em">雪竇顯於仰山舉拂處別云拂子到某甲手裏也又別後語云我將謂你是箇俗漢。</p>
</div>
<div class='div-orig'><p>師因一僧叅便問和尚還識字不師云隨分僧以手畫圓相托呈師以衣袖拂之僧又作半月相托呈師以兩手作背拋勢僧以目視之師低頭僧遶師一帀師便打僧遂出。</p>
<p>師一日坐次有僧來作禮師不顧其僧乃問師識字不師云隨分僧乃右旋一帀云是什麼字師於地上書十字詶之僧又左旋一帀云是什麼字師改十字作卍字僧畫圓相以兩手托如脩羅擎日月勢云是什麼字師畫一圓相圍却卍字僧乃作婁至勢師云如是如是此是諸佛之所護念汝亦如是吾亦如是汝善護持善哉善哉好去其僧禮謝騰空而去時有一道者見後經五日遂問師云汝還見不者云某甲見出門騰空而去師云此是西天羅漢故來探吾道者云某甲雖覩種種三昧不辨其理師云吾以義為汝解釋此是八種三昧是覺海變為義海體同然此義合有因有果即時異時緫別不離隱身三昧也。</p>
<p>師夏末問訊溈山溈云子一夏不見上來在下面作何所務師云某甲在下面鋤一片畬種一籮粟溈云子今夏不虛過矣師却問和尚今夏作得箇什麼溈云日中一食夜間一寢師云和尚今夏亦不虛過道了乃吐舌溈云寂子何得自傷己命。</p>
</div>
<div class='div-commentary'><p style="margin-left:1em">溈山喆云仰山眼照四天下到大圓面前却向淨地喫交大圓可謂養子之緣不免掛後人脣齒。</p>
<p style="margin-left:1em">續龍門遠云溈仰父子尋常相見遊戲神通不同小小還有知得底麼若無山僧與汝諸人說看開得一片畬綿綿密密兩頓粥飯其道自辦山僧一夏與諸人相見自是諸人不薦若也薦成一片是什麼一片看取當門箭。</p>
<p style="margin-left:1em">西禪需云溈仰父子出入卷舒得能自在諸人切不得作世諦商量又不得作佛法解會既緫不許與麼商量畢竟如何會開得一片畬種得一籮粟回頭閑一望山青水又綠終日只一餐夜後只一宿困來伸脚眠千足與萬足相將八月九月來籬邊爛熳鋪黃菊。</p>
<p style="margin-left:1em">東林顏云今時師僧千百成羣經冬過夏虛消歲月深屈古人東林不是檢點先聖仰山逞俊太過吐舌只得一半。</p>
</div>
<div class='div-orig'><p>師問僧甚處來僧云幽州師云我恰要幽州信幽州米作麼價僧云某甲無端從他市橋上過踏折他橋梁。</p>
</div>
<div class='div-commentary'><p style="margin-left:1em">續保寧勇云放你三十棒。</p>
</div>
<div class='div-orig'><p>師因龐居士問久嚮仰山到來因甚却覆師竪拂子士云恰是師云是仰是覆士乃打露柱云雖然無人也要露柱證明師擲下拂子云若到諸方一任舉似。</p>
</div>
<div class='div-commentary'><p style="margin-left:1em">續隱靜岑云大小小釋迦被龐居士一拶直得手忙脚亂只如居士打露柱一下又作麼生鯨吞海水盡露出珊瑚枝。</p>
</div>
<div class='div-orig'><p>師到巖頭頭舉起拂子師展坐具頭拈拂致師背後師將坐具搭肩上出頭云我不肯汝放只肯汝収。</p>
<p>師因石霜下有二禪客到溈山云此間無一人會禪後普請搬柴次師見二禪客歇將一橛柴問云還道得麼俱無語師云莫道無人會禪好歸對溈山云今日二禪客被慧寂勘破溈云什麼處被子勘破師便舉前話溈云寂子又被吾勘破。</p>
<p>師因溈山開示云汝雖獨自迴光返照別人不知汝解處汝試將實解獻老僧看師云若教某甲自看到這裏無圓位亦無一物一解得獻和尚溈云無圓位處元是汝作解處未離心境在師云既無圓位何處有法把何物作境溈云適來是汝作與麼解是不師云是溈云若與麼具足是心境法未脫我所心在元來有解爭道無解獻我許汝信位顯人位隱在<span class='note-inline'>(一本小異大同)</span>。</p>
<p>師住東平時溈山附書并鏡一面至師陞堂受書乃提起鏡示眾云大眾溈山將鏡來而今且道是溈山鏡東平鏡若道是東平鏡又是溈山寄來若道是溈山鏡又在東平這裏道得則存取道不得則打破去也如是三舉眾皆無對師乃撲破。</p>
</div>
<div class='div-commentary'><p style="margin-left:1em">五祖戒云更請和尚說道理看驀奪打破。</p>
</div>
<div class='div-orig'><p>師因叅東寺寺云<span class='corr'>已</span>相見了不用上來師云與麼相見莫不當麼寺便歸方丈閉却門師歸舉似溈山山云寂子是什麼心行師云若不與麼爭識得伊<span class='note-inline'>(師到乳源語亦頗同)</span>。</p>
</div>
<div class='div-commentary'><p style="margin-left:1em">保福展云仰山大似蚊子上鐵牛。</p>
<p style="margin-left:1em">承天宗云仰山識得東寺強說道理即不可設使溈山去也未能得與東寺相見在。</p>
</div>
<div class='div-orig'><p>師一日因溈山以兩手相交過各撥三下却竪一指師亦以兩手相交過各撥三下却向胷前仰一手覆一手以目瞻視溈山休去。</p>
<p>鄧州香嚴智閑禪師示眾云如人在千尺懸崖口銜樹枝手無所攀脚無所踏忽有人問西來意不對則違他所問若對又喪身失命當恁麼時作麼生即是時有虎頭上座云上樹即不問未上樹請和尚道師呵呵大笑。</p>
</div>
<div class='div-commentary'><p style="margin-left:1em">雪竇顯云樹上道即易樹下道即難老僧上樹也致將一問來。</p>
<p style="margin-left:1em">翠巖芝云問者對者不免喪身失命如今衲僧作麼生。</p>
<p style="margin-left:1em">續徑山杲云吞得栗棘蓬透得金剛圈看這般說話也是泗州人見大聖。</p>
<p style="margin-left:1em">大溈果云香嚴慈悲之故有落草之談仔細檢點將來未免弄巧成拙。</p>
<p style="margin-left:1em">鼓山珪云香嚴大似蕭何制律。</p>
</div>
<div class='div-orig'><p>師初開堂溈山令人送拄杖并書到師接了云蒼天蒼天僧便問和尚為甚如此師云只為春行冬令。</p>
<p>師因僧問如何是道師云枯木裏龍吟僧云不會師云髑髏裏眼睛後有問石霜如何是枯木裏龍吟霜云猶帶喜在問如何是髑髏裏眼睛霜云猶帶識在又有問曹山如何是枯木裏龍吟山云血脉不斷問如何是髑髏裏眼睛山云乾不盡問未審還有得聞者麼山云盡大地未有一箇不聞問未審龍吟是何章句山云也不知是何章句聞者皆喪。</p>
</div>
<div class='div-commentary'><p style="margin-left:1em">續神鼎諲云石霜一向打揲向真界裏作活計又舉曹山云恁麼會取好。</p>
<p style="margin-left:1em">昭覺勤云念不異心不差圓融五位君臣跳過無明三毒便可以向枯木上生花寒巖中吹律看他三箇老宿一人透語滲漏一人透情滲漏一人透見滲漏若善叅詳便可玄關獨步還委悉麼莫守寒巖異草青坐斷白雲機不妙。</p>
<p style="margin-left:1em">徑山果舉圓悟透三種滲漏語了云諸人還揀得出麼若揀不出妙喜不惜眉毛為諸人說破香嚴透語滲漏被語言縛殺石霜透情滲漏被情識使殺曹山透見滲漏被見聞覺知惑殺分明說了具眼者辨。</p>
</div>
<div class='div-orig'><p>師因溈山問平生學解緫不要作麼生是大德自己師道不得限三日亦無語溈云大德何不且下山歇去師便下山遇著首座問什麼處去師云被和尚問自<span class='corr'>己</span>道下得且下山去座云何不住去師云某甲自己尚道不得爭敢住座云不是與麼住香嚴山有古寺基汝去住持我化齋粮與汝。</p>
<p>師因僧問不慕諸聖不重<span class='corr'>己</span>靈時如何師云萬機休罷千聖不携當時踈山在眾作嘔聲云是何言歟師問阿誰眾云師叔師云不諾山僧那山出眾云是師云師叔莫道得麼山云道得師云試道看山云若教某甲道還師資禮始得師乃下座禮拜准前語問山云萬機休罷猶有物在千聖不携亦從人得師云却請師叔道山云何不道肯諾<span class='note-inline'>(或曰重)</span>不得全師云肯又肯什麼諾又諾阿誰山云肯即肯他諸聖諾即諾自<span class='corr'>己</span>靈師云饒你與麼也須三十年倒屙設使住山近山無柴燒近水無水喫分明記取後住踈山果如師記至二十七年病愈自云香嚴師兄記我三十年倒屙今少三年在每至食畢以手抉而吐之以應前記山後問道怤長老肯重不得全作麼生會怤云全歸肯重山云不得全又作麼生怤云箇中無肯路山云方愜病僧意。</p>
<p>杭州徑山洪諲禪師因佛日長老至師云伏承長老獨化一方何以荐游峯頂日云朗月當空挂氷霜不自寒師云莫便是長老家風不日云峭峙萬重關於中舍寶月師云此猶是文言作麼生是長老家風日云今日頼遇佛日日却問隱密全真時人知有道不得太省無辜時人知有道得於此二途猶是時人升降處未審長老親道自道如何道師云我家道處無箇道日云如來路上無私曲便請玄音和一場師云任汝二輪更互照碧潭雲外不相關日云為報白頭無限眾此回年少莫歸鄉師云老少同倫無向背我家玄路勿叅差日云一言定天下四句為誰留師云汝言有三四我道其中一也無因有偈云東西不相顧南北與誰留汝即言三四我即一也無。</p>
<p>師因僧問掩息如灰時如何師云猶是時人功幹僧云幹後如何師云耕人田不種僧云畢竟如何師云禾熟不臨場。</p>
</div>
<div class='div-commentary'><p style="margin-left:1em">續天童華云鳳閣香沉雪巢夜冷半䆫明月和氣靄然正與麼時且道歸宗與徑山還有相見分也無見與不見且止只如這僧與麼問還具眼麼苟或未然雲藏無縫襖鳥宿不萌枝。</p>
</div>
<div class='div-orig'><p>師因僧問如何是長師云十聖不能量僧云如何是短師云蟭螟眼裏著不滿其僧不肯便去舉似石霜霜云只為太近實頭僧問如何是長霜云不屈曲僧云如何是短霜云雙陸盤中不喝彩。</p>
<p>福州長慶大安禪師<span class='note-inline'>(始住大溈時號懶安)</span>示眾云有句無句如藤倚樹踈山聞逕往彼請問值師泥壁次便問云有句無句如藤倚樹豈不是和尚道師云是山云怱遇樹倒藤枯時如何師放下泥盤呵呵大笑歸方丈山隨後云某甲三千里賣却布單特為此因緣而來和尚何得相弄師云侍者討錢還伊去遂囑云向後有獨眼龍為汝點破在山後到明招舉前話招云大溈可謂頭正尾正只是不遇知音山却問樹倒藤枯時如何招云更使溈山笑轉新山因有省乃云溈山元來笑中有刀遂遙禮悔過。</p>
</div>
<div class='div-commentary'><p style="margin-left:1em">續開福寧舉有句無句語了良久云會麼深秋簾幙千家雨落日樓臺一笛風。</p>
</div>
<div class='div-orig'><p>師問百丈云學人欲識佛如何是佛丈云大似騎牛覓牛師云識後如何丈云如人騎牛至家師云未審始終如何保任即得相應去丈云譬如牧牛之士執杖<span class='corr'>視</span>之勿令犯人苗稼。</p>
<p>福州雙峯和尚因仰山問師弟近日見處如何師云據某甲見處實無一法可當情仰云汝解猶在境師云某甲只如此師兄又如何仰云汝豈無能知無一法可當情者溈山聞云寂子一句疑殺天下人。</p>
</div>
<div class='div-commentary'><p style="margin-left:1em">溈山喆云前箭猶輕後箭深無限平人被陸沉。</p>
<p style="margin-left:1em">續東禪嶽云解弄不須霜刃劒延齡何必九還円。</p>
</div>
<div class='div-orig'><p>福州靈雲志勤禪師因見桃花悟道有頌云三十年來尋劒客幾回葉落又抽枝自從一見桃花後直至如今更不疑舉似溈山山云從緣得入永不退失汝善護持次舉似玄沙沙云諦當甚諦當敢保老兄猶未徹在。</p>
</div>
<div class='div-commentary'><p style="margin-left:1em">長慶稜因僧問玄沙意旨如何慶云將謂胡鬚赤更有赤鬚胡。</p>
<p style="margin-left:1em">續翠巖芝云有一人如今問玄沙意作麼生且道此人還徹也未。</p>
<p style="margin-left:1em">黃龍心云諸人且道靈雲當初見底是桃花不是桃花若是桃花天下人見緫須悟道若不是桃花爭奈見有桃花擬向甚處看作麼生說箇見底道理。</p>
<p style="margin-left:1em">五祖演云說什麼諦當更叅三十年。</p>
<p style="margin-left:1em">昭覺勤云千鈞之弩不為鼷鼠而發機靈雲既撥轉天關玄沙乃掀飜地軸且道那箇是未徹處。</p>
<p style="margin-left:1em">徑山杲云一家有事百家忙。</p>
</div>
<div class='div-orig'><p>師問僧甚處去僧云雪峯去師云我有一信寄雪峯僧云便請師脫履拋向面前僧便去雪峯問甚處來僧云靈雲來峯云和尚安不僧云有信相寄道了脫履拋向面前峯休去。</p>
</div>
<div class='div-commentary'><p style="margin-left:1em">溈山秀云雪峯既不能辨他來信端的這僧又秪知依模畫樣鈍置他靈雲忽若當時道我有一信寄他僧云便請靈雲只據坐這僧又若為通露不可大丈夫漢為人馳達教他一言不措。</p>
</div>
<div class='div-orig'><p>師因長生問混沌未分時如何師云露柱懷胎生云分後如何師云如片雲點太清生云未審太清還受點也無師不對生云恁麼則含生不來也師亦不對生云直得純清絕點時如何師云猶是真常流注生云如何是真常流注師云似鏡常明生云未審向上還有事也無師云有生云如何是向上事師云打破鏡來與你相見<span class='note-inline'>(一本少異)</span>。</p>
</div>
<div class='div-commentary'><p style="margin-left:1em">續芭蕉徹云相見便休又打破鏡作什麼白兆圓云若不打破鏡爭得相見。</p>
<p style="margin-left:1em">大陽延云即今破也又作麼生相見乃云照盡體無依通身難辨的。</p>
<p style="margin-left:1em">開福寧云好諸禪德盡十方界是一面鏡作麼生說箇打破底道理直饒眼親手辦光境俱忘如鷄抱卵啐啄同時正好喫報慈拄杖何故弄影禪和如麻似粟。</p>
<p style="margin-left:1em">黃龍忠云二尊宿發明本分大事可謂如切如磋如琢如磨不妨端的檢點將來大似貼肉汗衫未能脫體致使有般漢隨語生解便向未分時計較打破鏡處說道理驢年解悟去若據牧菴見處說甚混沌分與未分打破鏡與不打破鏡直饒向露柱懷胎處會得正是片雲點太清諸仁者還委悉麼待虛空落地即向你道。</p>
<p style="margin-left:1em">天童覺云分與未分玉機夜動點與不點金梭暗拋直是一色純清未得十成穩坐且道打破鏡來向甚處相見還會麼清秋老兔吞光後湛水蒼龍蛻骨時。</p>
</div>
<div class='div-orig'><p>師因僧問佛未出世時如何師竪起拂子僧云出世後如何師亦竪起拂子僧不肯後到雪峯峯問甚處來僧云靈雲來峯云有何言句僧舉前話峯云你肯他麼僧云不肯峯云你問我與你道僧云佛未出世時如何峯竪起拂子僧云出世後如何峯放下拂子僧禮拜峯便打僧後到玄沙舉前話沙問你怎生會僧云不會沙云我與你作箇譬喻如人賣一片園東西四至結契緫了也中心有箇樹子猶屬我在。</p>
</div>
<div class='div-commentary'><p style="margin-left:1em">溈山喆云這僧一張弓兩隻箭擬撥亂天下至玄沙面前一箇伎倆施展不得何故鶴有九臯難翥翼馬無千里謾追風。</p>
<p style="margin-left:1em">續雲門偃於兩竪拂處云前頭即是後頭打不著。</p>
</div>
<div class='div-orig'><p>福州九峯慈慧禪師因溈山上堂云汝等諸人只得大體不得大用師便抽身出去溈山召師師更不回顧溈山云此子堪為法噐。</p>
</div>
<div class='div-commentary'><p style="margin-left:1em">保福展云依稀似曲失前忘後。</p>
</div>
<div class='div-orig'><p>晉州霍山大禪佛景通禪師因到仰山前乃翹一足云西天二十八祖亦如是唐土六祖亦如是和尚亦如是某甲亦如是仰山下禪牀打四藤條。</p>
</div>
<div class='div-commentary'><p style="margin-left:1em">雪竇顯云藤條未到折因甚只與四下須是箇斬釘截鐵漢始得。</p>
<p style="margin-left:1em">翠巖芝云亦不得作賞亦不得作罰如今作麼生會。</p>
<p style="margin-left:1em">續棲賢遷云苦瓠連根苦甜[瓜-、]徹蒂甜。</p>
<p style="margin-left:1em">昭覺勤云師資會合輥芥投針一期借路經過不免遞相鈍置雪竇道藤條未到折因甚只打四下胡餅裏討甚麼汁又云須是斬釘截鐵漢始得大似隨邪逐惡。</p>
<p style="margin-left:1em">雲蓋智云大禪佛翹一足仰山打四藤條不是盲枷瞎棒且欲分付知音若不同牀睡焉知被裏穿。</p>
</div>
<div class='div-orig'><p>師後到霍山自云集雲峯下四<span class='corr'>藤</span>條天下大禪佛叅山乃喚維那打鐘者師便走。</p>
</div>
<div class='div-commentary'><p style="margin-left:1em">雪竇顯云這漢雖見機而變爭奈有頭無尾。</p>
<p style="margin-left:1em">續昭覺勤云這漢擔却仰山冬[瓜-、]印子向人前賣弄若不是霍山幾被塗糊雖然如是可惜令行一半當時不用喚維那好與擒住更打四藤條且聽這漢疑三十年。</p>
</div>
<div class='div-orig'><p>滁州定山神英禪師因椑樹問不落數量請師道師提起數珠云是落不落樹云圓珠三竅時人知有請師圓前話師便打樹拂袖而出師云三十年後搥胷大哭去在樹住後示眾云吾三十年前被定山熱謾不同小小。</p>
</div>
<div class='div-commentary'><p style="margin-left:1em">雪竇顯云定山用即用爭奈險椑樹知即知要且未具擇法眼試請辨看。</p>
</div>
<div class='div-orig'><p>師一日見首座洗衣遂問作什麼座提起衣師云洗底是甚衣座云福州使鐵錢師乃令維那移下首座挂搭。</p>
<p>元康和尚因謁石樓樓纔見便収足坐師云得與麼威儀周足樓云汝適來見什麼師云無端被人領過樓云是與麼始為真見師云苦哉賺却幾人來樓便起身師云見即見<span class='corr'>已</span>動即不動樓云盡力道不出定也師拊掌三下。</p>
</div>
<div class='div-commentary'><p style="margin-left:1em">南泉願云天下人斷這兩箇是非不得若斷得與他同叅。</p>
</div>
<div class='div-orig'><p>京兆米和尚<span class='note-inline'>(或謂米七師或曰米胡者)</span>因僧問自古上賢還達真正理麼師云達僧云秪如真正理作麼生達師云當時霍光賣假銀城與單于契書是什麼人做僧云某甲直得杜口無言師云平地教人作保。</p>
<p>師令僧問仰山今時還假悟去不仰云悟即不無爭奈落在第二頭何師乃肯之。</p>
</div>
<div class='div-commentary'><p style="margin-left:1em">續泐潭清云門庭施設米胡深肯仰山第二頭若是入理深談第一頭猶未悟在。</p>
<p style="margin-left:1em">天童華云米胡提本分鉗鎚仰山展劒刃上事二老於唱教門中足可稱尊若是衲僧門下緫是喫棒底漢。</p>
</div>
<div class='div-orig'><p>師問僧近離甚處僧云藥山師云藥山老子近日如何僧云大似一片頑石師云得漝麼鄭重僧云也無你提掇處師云非但藥山米胡亦漝麼僧近前顧視而立師云看看頑石動也其僧便出。</p>
</div>
<div class='div-commentary'><p style="margin-left:1em">雪竇顯云米胡也縱奪可觀爭奈死而不弔。</p>
<p style="margin-left:1em">溈山喆云米胡好片頑石多少遊人不識及乎衲僧一見不免將南作北。</p>
<p style="margin-left:1em">續昭覺勤云雪竇細處細如米末冷處冷似氷霜要且只見錐頭利若據蔣山見處只這米胡趂得老鼠打破油甕。</p>
<p style="margin-left:1em">天童華云這僧豈不是具眼尀耐却將藥山一片頑石到處賣弄苟非米胡深辨端倪幾遭惑亂是你諸人試辨看。</p>
</div>
<div class='div-orig'><p>襄州王敬初常侍一日治事次米和尚至侍乃舉筆示之米云還判得虛空麼侍乃擲下筆入宅更不相見米和尚致疑明日憑華嚴置茶筵次設問昨日米和尚有何言句便不得相見侍云獅子咬人韓獹逐塊米纔聞乃省遽出朗笑云我會也我會也侍云會即不無你試道看米云請常侍舉侍乃竪起一隻筯米云這野狐精侍云這漢徹去也<span class='note-inline'>(一本語少異大意相類)</span>。</p>
</div>
<div class='div-commentary'><p style="margin-left:1em">溈山喆云米胡雖然如是且只得一橛常侍云這漢徹去大似看樓打樓大溈則不然常侍雖是箇俗漢筆下有生殺之權米胡是一方善知識要且出他綣繢不得當時待他擲下筆但向道我從來疑著這漢。</p>
</div>
<div class='div-orig'><p>常侍與臨濟至僧堂乃問這一堂僧還看經也無濟云不看經還習禪也無濟云不習禪侍云經又不看禪又不習究竟作什麼濟云緫教成佛作祖去侍云金屑雖貴落眼成翳濟云我將謂你是箇俗漢。</p>
</div>
<div class='div-commentary'><p style="margin-left:1em">投子同別云官人何得貴耳賤目。</p>
<p style="margin-left:1em">鏡清怤代云比來拋摶引玉。</p>
<p style="margin-left:1em">溈山喆云王常侍可謂儒門君子禪門良匠若非智鑑精明爭得是非頴脫。</p>
<p style="margin-left:1em">續白雲端云大眾臨濟端的只具一隻眼若是圓通即不然金屑雖貴落眼成翳我將謂你是箇俗漢大眾試斷看。</p>
<p style="margin-left:1em">天童華云風行草偃葉落知秋臨濟雖本分鉗鎚常侍乃頂門具眼只如今日判府正言入山與山僧相見雖無僧堂可至亦無佛法商量只這便是出他一頭地處且道以何為驗。</p>
<p style="margin-left:1em">靈隱嶽云一著高一著一步闊一步明眼人前猶涉路布鳳棲不在梧桐樹。</p>
</div>
<p class='juan'>宗門統要續集卷第七</p></div>
</div><!-- end of div[@id='body'] -->
</body></html>