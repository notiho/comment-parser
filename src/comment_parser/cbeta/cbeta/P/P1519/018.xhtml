<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門統要正續集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu65' />
<p class='juan'>宗門綂要續集卷第十八　　　　　傾十</p><p class="byline">宋建溪沙門宗永集元建康保寧禪寺住持沙門清茂續集</p>
<div class='div-other'><a id='mulu66' />
<p class='h1'>青原下第八世</p>
<div class='div-orig'><p>鼎州梁山緣觀禪師<span class='note-inline'>(嗣同安志)</span>因僧問家賊難防時如何師云識得不為冤僧云識後如何師云貶向無生國僧云莫是他安身立命處也無師云死水不藏龍僧云如何是活水龍師云拏雲不吐霧僧云或遇傾湫倒嶽來時如何師下繩牀把住云莫教濕却老僧袈裟角。</p>
</div>
<div class='div-commentary'><p style="margin-left:1em">續黃龍清云梁山老漢洞達機宜堪稱作者爭奈借便開門展轉令人著賊黃龍即不然纔見伊問家賊難防時如何便與一刀兩叚教伊永絕窺窬之地然雖如是忽有箇衲僧出來却指山僧云賊賊又作麼生支遣具眼者辯取。</p>
<p style="margin-left:1em">護國元云梁山只解步步登高不解從空放下若是山僧即不然待他道忽遇傾湫倒嶽時如何只向他道雲在嶺頭閑不徹。</p>
<p style="margin-left:1em">天童華云梁山和尚與賊相戰兵刀交接填然鼓之雖不棄甲曳兵而走要且只解戰賊不解殺賊有問山僧家賊難防時如何劈脊便打何故不見道齊之以禮。</p>
</div>
<div class='div-orig'><p>金陵清涼法眼益禪師<span class='note-inline'>(嗣羅漢琛)</span>問修山主毫釐有差天地懸隔兄作麼生會主云毫釐有差天地懸隔師云與麼又爭得主云某甲只與麼未審和尚作麼生師云毫釐有差天地懸隔主便拜。</p>
</div>
<div class='div-commentary'><p style="margin-left:1em">五祖戒出法眼劈脊便打。</p>
<p style="margin-left:1em">續保寧勇云脩山主當時也好向法眼道與麼會又爭得。</p>
<p style="margin-left:1em">徑山杲云法眼與脩山主[糸*系]來線去綿綿密密扶起地藏門風可謂滿目光生若是徑山門下更買草鞋行脚始得何故毫釐有差天地懸隔甚處得這消息來。</p>
</div>
<div class='div-orig'><p>師一日拈起香匙問悟空云兄不得喚作香匙畢竟喚作什麼悟空云香匙師不肯悟空却後二十餘日方省。</p>
<p>師示眾云這裏聚集少時為上座僧堂裏這裏聚集少時為上座三門頭這裏聚集少時為上座寮舍裏為復說上座過別有道理會下有數尊宿對一人道諸佛出世也有這箇方便一人云今日離章義一人云你道伊為什麼處一人云點燈等上座來多時也一人云什麼處聚集來。</p>
<p>師問僧甚處來僧云泗州禮拜大聖來師云大聖今年出塔麼僧云出師却問傍僧你道這僧曾到泗州麼。</p>
</div>
<div class='div-commentary'><p style="margin-left:1em">續浮山遠云這僧到即到泗州只是不見大聖。</p>
<p style="margin-left:1em">道場全云這僧見即見大聖不曾識法眼。</p>
<p style="margin-left:1em">東禪觀云這僧到也到泗州見也見大聖識也識法眼只是自討頭不見。</p>
</div>
<div class='div-orig'><p>師因僧來叅次以手指簾尋有二僧齊去捲簾師云一得一失。</p>
</div>
<div class='div-commentary'><p style="margin-left:1em">續黃龍清云法眼如鏌鎁在手殺活臨時二僧既齊捲簾且道那箇得那箇失還會麼世事但將公道斷人心難與月輪齊。</p>
</div>
<div class='div-orig'><p>師有云盡十方世界皎皎地無一[糸*系]頭若有一[糸*系]頭即是一[糸*系]頭。</p>
</div>
<div class='div-commentary'><p style="margin-left:1em">清涼欽云若有一[糸*系]頭不是一[糸*系]頭。</p>
</div>
<div class='div-orig'><p>師有時指凳子云識得凳子周帀有餘後雲門道識得凳子天地懸殊。</p>
</div>
<div class='div-commentary'><p style="margin-left:1em">雪竇顯云澤廣藏山理能伏豹。</p>
<p style="margin-left:1em">雲峯恱云官不容針私通車馬。</p>
<p style="margin-left:1em">續薦福懷云識得凳子是楠木做。</p>
<p style="margin-left:1em">五祖演云這兩箇漢一人過船一人渡水若檢點得出許你具正法眼。</p>
<p style="margin-left:1em">圓通秀舉法眼雲門天衣語了云山僧道識得凳子四脚著地大眾其間一出一沒半合半開有得有失有親有踈具眼禪人一任驗取。</p>
<p style="margin-left:1em">泐潭清舉法眼雲門雪竇語了云三箇漢總是依他作解明昧兩歧不脫見聞如水中月黃龍即不然逼塞乾坤外開張日月前。</p>
<p style="margin-left:1em">徑山杲云識得凳子好剃頭洗脚雖然如是錯會者多。</p>
<p style="margin-left:1em">天童華云向周帀有餘處會理上偏枯向天地懸殊處會事上偏枯且道歸宗為人在什麼處犀因翫月紋生角象被雷驚花入牙。</p>
</div>
<div class='div-orig'><p>師因問井被沙塞却泉眼乃問僧泉眼不通被沙塞道眼不通被什麼物礙僧無對師自伐云被眼礙。</p>
<p>師因有子方上座自長慶來師舉先長慶稜和尚偈問作麼生是萬象之中獨露身方遂舉拂子師云恁麼會又爭得方云和尚尊意如何師云喚什麼作萬象方云古人不撥萬象師云萬象之中獨露身說甚撥不撥方豁然有省。</p>
<p>師問脩山主云仰山四門光道應眼時全身耳應耳時全身眼兄作麼生會脩云眼裏底作耳裏底用耳裏底作眼裏底用師云正是弄精䰟脩却問和尚如何師再舉一遍脩方省。</p>
<p>師久叅長慶後却繼嗣地藏長慶會下有子昭首座平昔與師<span class='corr'>商</span>確古今言句昭纔聞中心憤憤一日特領眾詣撫州責問於師師得知遂舉眾出迎特加禮待賔主位上各掛拂子一枝茶次昭忽變色抗聲問云長老開堂的嗣何人師云地藏昭云何太孤長慶先師某甲同在會下數十餘載商量古今曾無間隔因何却嗣地藏師云某甲不會長慶一轉因緣昭云何不問來師云長慶道萬象之中獨露身意作麼生昭豎起拂子師便叱云首座此是當年學得底別作麼生昭無語師云只如萬象之中獨露身是撥萬象不撥萬象昭云不撥師云兩箇也于時叅隨一眾連聲道撥萬象師云萬象之中獨露身聻昭與一眾摩㦬而退師指住云首座殺父殺母猶通懺悔謗大般若誠難懺悔昭竟無對自此却叅師發明巳見更不開堂。</p>
<p>襄州青溪洪進山主因有二僧禮地藏和尚藏云俱錯二僧無對下堂請益脩山主主云汝自巍巍堂堂却禮拜擬問他人豈不是錯師聞之不肯脩乃問未審上座如何師云汝自迷闇焉可為人脩憤然上堂請益地藏藏指庫下云典座入庫頭去也脩乃自省。</p>
<p>撫州龍濟紹修山主問地藏古人道萬象之中獨露身意旨如何藏云汝道撥萬象不撥萬象師云不撥藏云兩箇也師駭然沉思却問未審古人撥萬象不撥萬象藏云喚什麼作萬象師方省。</p>
<p>師問僧甚處來僧云翠巖來師云翠巖有何言句示徒僧云尋常道出門逢彌勒入門見釋迦師云與麼道又爭得僧便問和尚又如何師云出門逢阿誰入門見什麼僧於言下有省。</p>
</div>
<div class='div-commentary'><p style="margin-left:1em">薦福懷云雖得一場榮刖却一雙足且道落在賔家分上主家分上若定當得出憂則共慼樂則同歡山僧即不然出門則吳山楚水入門則佛殿行廊或有箇衲僧出問師意如何許伊具一隻眼。</p>
<p style="margin-left:1em">續西禪需云這僧悟即不無爭奈未遇諦當青天白日如被鬼迷龍濟頭白齒黃作恁麼語話懶菴即不然出門竹徑無人掃入戶方塘照影寒。</p>
</div>
<div class='div-orig'><p>師一日問訊地藏乃云某甲百劫千生曾與和尚違背來此者又值和尚不安藏遂豎起拄杖云秪這箇也不背師忽然契悟。</p>
<p>師示眾云具足凡夫法凡夫不知具足聖人法聖人不會聖人若會即是凡夫凡夫若知即是聖人此語具一理二義若人辯得不妨於佛法中有箇入處若辯不得莫道不疑。</p>
</div>
<div class='div-commentary'><p style="margin-left:1em">續黃龍清云修山主只知布網張羅不覺自遭籠罩要得出身麼此亦有一理二義若人辯得永墮阿鼻。</p>
<p style="margin-left:1em">徑山杲云點鐵化為金玉易勸人除却是非難。</p>
<p style="margin-left:1em">淨慈一云直饒有箇入路要作什麼凡夫則是凡夫聖人則是聖人且道凡聖兩亡一句作麼生道閑持經卷倚松立笑問客從何處來。</p>
</div>
<div class='div-orig'><p>金陵清涼休復禪師在地藏經年不契直得成病入涅槃堂一夜地藏去看乃問復上座安樂麼師云某甲與和尚因緣背藏指燈籠云見麼師云見藏云秖這箇也不背師於言下忽省。</p>
<p>連州寶華和尚<span class='note-inline'>(嗣白雲祥)</span>問僧甚處來僧云大容來師云大容近日作麼生僧云近日來合得一甕醬師乃喚沙彌將一椀水來與這僧照影。</p>
<p>師因僧從法堂堦下過師乃敲繩牀僧云若是這箇不請拈出師喜乃近前問之並無說處便打。</p>
<p>韶州月華和尚因有一老宿入到法堂顧視東西云好箇法堂要且無主師聞之乃云且坐老宿便問玄中最的猶是龜毛兔角不向二諦中修如何密用師云側老宿云與麼則拗折拄杖割斷草鞵去也師云細而詳之。</p>
<p>靈徹散聖<span class='note-inline'>(見巴凌鑑)</span>因寬和尚問甚處來師云水清月現寬云好好借問師云褊衫不染皂寬云喫茶去。</p>
<p>師一日上堂問訊寬和尚寬云上座到來數日且得安樂師云波薐好煑羹寬云作這箇去就師云王字不著點寬撫掌大笑。</p>
<p>靳州五祖戒禪師<span class='note-inline'>(嗣智門寬)</span>甞問僧近離甚處僧云東京師云還見天子也無僧云常年一度出金明池師云有理可恕無理難容出去。</p>
<p>蓮華峯祥菴主<span class='note-inline'>(嗣奉先深)</span>拈拄杖示眾云古人到這裏為甚不肯住眾無對自云為他途路不得力復云畢竟如何又自云楖[木*栗]橫檐不顧人直入千峯萬峯去。</p>
<p>棗樹第二世和尚<span class='note-inline'>(嗣黃龍機)</span>因僧鋤地次見師來乃合掌問訊師云見阿誰了便不審僧云見師不問訊禮數不全師云却是孤負老僧其僧歸堂舉似第一座座云和尚近日可謂為人切師聞乃打首座七棒座云某甲與麼道未有過亂打作麼師云枉喫許多塩醋又打七棒。</p>
<p>師因僧辭乃云若到諸方有人問你老僧此間法道作麼生對僧云待他問即道師云何處有無口底佛僧云秖這也還難師豎起拂子云還見麼僧云何處有無眼底佛師云秖這也還難僧遶禪牀一帀而出師云善能祗對僧便喝師云老僧不識子僧云要識作麼師敲牀三下。</p>
</div>
<div class='div-commentary'><p style="margin-left:1em">續蔣山懃云棗樹有口如啞這僧有眼如盲遶禪牀一帀敗軍之將敲禪牀三下弓折箭盡。</p>
</div>
<div class='div-orig'><p>師問僧發足甚處僧云閩中師云俊哉僧云謝師指示師云屈哉僧作禮師云我與麼道落在什麼處僧無語師云彼自無瘡勿傷之也。</p>
</div>
<div class='div-commentary'><p style="margin-left:1em">續蔣山懃云凡為宗師言不虛發這僧既是閩中來有何俊哉謝師指示有何屈哉還見得誵訛麼若見得方信道棗樹在山僧拂子頭上無風起浪好肉剜瘡其或未然老僧罪過彌天。</p>
</div>
<div class='div-orig'><p>嘉州黑水和尚叅黃龍機和尚乃問雪覆蘆花時如何龍云猛烈師云不猛烈龍又云猛烈師又云不猛烈龍便打師因而有省。</p>
</div></div>
<div class='div-other'><a id='mulu67' />
<p class='h1'>青原下第九世</p><p>郢州大陽明安警玄禪師<span class='note-inline'>(嗣梁山觀)</span>因問梁山如何是無相道場梁指觀音云此是吳處士畫師擬進語梁急索云這箇是有相底那箇是無相底師於言下領悟作禮却依本位立梁云何不道取一句來師云道即不辭恐難上[糸*氐]墨梁乃印可。</p>
<p>天台德韶國師<span class='note-inline'>(嗣法眼益)</span>師在眾時問龍牙云天不能蓋地不能載時如何牙云道者合如是師累經一十七次問牙云道者若為你說恐尓巳後罵我去在師後住天台通玄峯因澡浴次忽省前話便具威儀焚香望龍牙禮拜云當時若與我說破我今日定罵他也。</p>
<p>師因僧問承古有言敲打虛空鳴觳觳石人木人齊應諾六月降雪落紛紛此是如來大圓覺如何是敲打虛空底師云崑崙奴著鐵袴打一棒行一步僧云與麼則石人木人齊應諾也師云你還聞麼。</p>
<p>金陵清涼法燈欽禪師示眾云某甲本欲歸山藏拙養道過時奈緣先師有未了底公案出來了却時有僧問如何是先師不了底公案師拈拄杖打云祖禰不了殃及兒孫僧云過在什麼處師云過在我殃及你。</p>

<div class='div-commentary'><p style="margin-left:1em">翠巖芝云為眾竭力禍出私門。</p>
<p style="margin-left:1em">雲峯恱云這老漢一期與奪也似光前絕後及乎拶著又却龍頭蛇尾如今莫有為清涼作主底麼。</p>
<p style="margin-left:1em">續昭覺懃云法燈縱域中殺活握閫外威權直得氣槩驚群風標獨立山僧卑志本亦如斯今日出來只緣五祖先師有箇見成公案對眾舉揚有不惜性命底出來挨拶看如無不免自拈弄去也喝一喝擊拂子。</p>
<p style="margin-left:1em">天童覺云這僧若是箇漢出來便與掀倒禪牀不唯自<span class='corr'>己</span>有出身之路亦免祖禰不了殃及兒孫。</p>
<p style="margin-left:1em">東禪觀云千鈞上弦必思鏖戰寸鐵入手惟恐無敵這僧既不惜出來好大家割捨理會却只恁麼把伊塗糊一上所以清涼公案至今未了。</p>
</div>
<div class='div-orig'><p>金陵報恩玄則禪師因法眼問曾見什麼人來師云見青峯和尚眼云有什麼言句師云某甲曾問如何是學人自己峯云丙丁童子來求火眼云上座作麼生會師云丙丁屬火將火求火如將自己求自己眼云與麼會又爭得師云某甲只與麼未審和尚尊意如何眼云你問我我與你道師問如何是學人自已眼云丙丁童子來求火師於言下頓悟。</p>
<p>師開堂日李王與法眼俱在會有僧問龍吟霧起虎嘯風生學人知是出世邊事到此為甚不會師云會取好僧舉頭看師又看法眼乃抽身入眾眼與李王當時失色眼歸方丈令侍者喚問話僧至眼云上座適來問底話許你具眼你於人天眾前何不禮拜覆却便摵一坐具其僧三日後吐光而終。</p>
<p>金陵報慈玄覺遂導師聞鳩子鳴乃問僧是什麼聲僧云鵓鳩聲師云欲得不招無間業莫謗如來正法輪。</p>
<p>相州天平山從漪禪師<span class='note-inline'>(嗣清溪進)</span>因到西院居常自言莫道會佛法今時覓一箇舉話人也無西院知一日遙見乃召云從漪師舉頭院云錯師行三兩步院又云錯師近前院云適來這兩錯是西院錯上座錯師云某甲錯院云錯師休去院云且在這裏過夏待共上座商量這兩錯師當時便行住院後謂眾云我當初行脚時被業風吹到思明長老處被他連下兩錯更留我過夏待共我<span class='corr'>商</span>量我不道與麼時錯發足南方去時早知道錯了也。</p>
</div>
<div class='div-commentary'><p style="margin-left:1em">首山念云據天平作與麼會解未夢見西院在何故話在。</p>
<p style="margin-left:1em">續溈山果云天平似則似是則未是何故貪程太速當時纔見道且在此中過夏待共上座商量這兩錯便好擒住云過夏即不辭這兩錯作麼生商量待伊擬議掀倒禪牀便行非唯慶快平生亦乃坐斷天下人舌頭。</p>
</div>
<div class='div-orig'><p>潭州北禪智賢禪師<span class='note-inline'>(嗣福嚴雅)</span>歲夜小叅云年窮歲盡無可與諸人分歲且烹箇露地白牛炊黍米飯向榾柮火唱村田樂何故免見倚他門戶傍他牆剛被時人喚作郎下座歸方丈少時有倚遇上座入方丈喚云和尚門外有公人來師云作什麼遇云道勾和尚納䈥角師遂捋下頭帽拋在地遇乃從地拾之師便擒住云捉賊捉賊遇却將帽覆師頂云天寒且還和尚師呵呵大笑。</p>
<p>筠州洞山曉聰禪師<span class='note-inline'>(嗣文殊真)</span>或新到叅便問溈山水牯牛上座作麼生會前後皆不契因雪竇到亦乃垂問雪竇云作後人標榜師擬道雪竇以坐具拂一下便行師云且來上座竇云未叅堂。</p>
<p>明州雪竇明覺顯禪師<span class='note-inline'>(嗣北塔祚)</span>因六人新到相看便問叅頭夫為上將須是七事隨身兩刃交鋒作麼生僧云久嚮翠巖有此一著師云一著放過還我草鞋錢來僧便喝師便棒僧約住拄杖與師一拍師云未到翠峯與你二十棒了也僧無語師云且在一邊却問第二副將作麼生僧茫然師云一狀領過喫茶了師把住叅頭云適來公案這裏即與麼堂中作麼生舉僧擬議師打一坐具推出。</p>
<p>師因數人新到來師乃云新到那僧云是師云叅堂去僧便去師復喚來來其僧迴師云洞庭難得師僧與你一椀茶喫。</p>
<p>師遊方時問大龍云語者默者不是非語非默更非總是總不是拈却大用現前時人知有未審大龍如何龍云子有如是見解師云這老漢瓦解氷消龍云放你三十棒師禮拜歸眾龍却喚適來問話底僧來師便出龍云老僧因什麼瓦解氷消師云轉見敗闕龍作色云尀耐尀耐師休去後舉似南嶽雅和尚雅云大龍何不與本分草料師云和尚更須行脚師示眾云諸人要知真實相為麼但以上無攀仰下絕己躬自然常光現前箇箇壁立千仞。</p>
</div>
<div class='div-commentary'><p style="margin-left:1em">雲峯恱云雪竇恁麼為人入地獄如箭。</p>
</div>
<div class='div-orig'><p>師舉古云眼裏著沙不得耳裏著水不得忽若有箇漢信得及把得住不受人謾祖佛言教是什麼熱椀鳴聲便請高掛鉢囊拗折拄杖管取一員無事道人又舉古云眼裏著得須彌山耳裏著得大海水一般漢受人商量祖佛言教如龍得水似虎靠山却須挑起鉢囊橫擔拄杖亦是一員無事道人復云與麼也不得不與麼也不得然後沒交涉三員無事道人中要選一人為師。</p>
<p>師因新到人事便問還有作家禪客麼叅頭云和尚道什麼師云點即不到僧擬議師便喝僧無語師云龍頭蛇尾次問第二箇僧僧指叅頭云和尚問何不祗對師與一掌僧無語師指云第三箇如何其僧茫然師云一狀領過。</p>
<p>師問新到闍黎甚處人僧提起坐具師云鰕跳不出斗僧云[跳-兆+孛]跳師便打僧云更[跳-兆+孛]跳師又打僧便走師喚回僧便作禮云觸忤和尚師云我要這話行你又走作什麼僧云己遍天下了也師復打五棒僧云有諸方在師云你只管喫棒師又喚第二底近前來問甚處人僧云鼎州人師云敗也僧云青天白日師云兩重公案僧云恰是師以拄杖指云你擬[跳-兆+孛]跳僧擬議師亦打五棒叅頭云這僧喫棒與某甲不同師一時喚近前僧珍重便走師隨後與一拄杖。</p>
<p>師問羅漢林禪師云法爾不爾如何指南林云只為法爾不爾師云大眾記取某甲話頭拂衣歸眾林下堂却令侍者請師至方丈問上座適來不肯老僧那師云和尚當代宗匠某甲焉敢不肯林云你為甚拂衣歸眾師云和尚還許某甲說道理也無林云你說看師拍一拍下去。</p>
<p>師問僧近離甚處僧云和尚道什麼師云我問你近離甚處僧退身立師云克由尀耐不言來處將拄杖來僧云某甲近離奉川師云打野榸漢何不早與麼道。</p>
<p>師到太湖有余巡檢請師并志依上座齋臨起檢問卑官今日命二衲僧齋得何果報師云圖他一粒米失却半年糧依云臨行方覺主人寬師召舍人舍人擡頭師指依云垜根衲子齋他有甚利益巡檢大笑師便起去。</p>
</div></div>
<div class='div-other'><a id='mulu68' />
<p class='h1'>青原下第十世</p><p>惠州羅浮山如禪師<span class='note-inline'>(嗣大陽玄)</span>大陽問師什處人師云益州人陽云此去多少里師云五千里陽云汝與麼來還曾踏著麼師云不曾踏著陽云汝解騰空那師云不解騰空陽云既不解騰空爭得到這裏師云步步不迷方隨身無辯處陽云汝得超方三昧師云聖心尚不得三昧豈彰名陽云如是如是汝應諦信此即大體全彰理事不二善自護持。</p>
<p>杭州永明延壽禪師<span class='note-inline'>(嗣韶國師)</span>因二僧來叅乃問叅頭曾到此間不僧云曾到又問第二上座曾到不僧云不曾到師云一得一失少選侍者問適來二僧未審那箇失那箇得師云你曾識這二僧也無者云不曾識師云同坑無異土。</p>
<p>溫州僊巖安禪師因看楞嚴經到知見立知即無明本知見無見斯即涅槃當時乃破句讀云。</p>
<p style="margin-left:1em">知見立　知即無明本　知見無　見斯即涅槃。於此忽有悟入後人語師云破句讀了也師云此是我悟處畢生讀之不易。</p>

<div class='div-orig'><p>洪州雲居齊禪師<span class='note-inline'>(嗣清涼欽)</span>問僧什麼處來僧云堂中來師云何得謾語。</p>
</div>
<div class='div-commentary'><p style="margin-left:1em">翠巖芝云若不如是爭知如是。</p>
</div>
<div class='div-orig'><p>師因法燈問適來有人問如何是祖師西來意老僧向伊道不東不西藏主作麼生師云不東不西燈云與麼會又爭得師其時懵然莫知其旨至晚再伸請益燈云他家自有兒孫在師於言下頓然契悟有頌云接物利生絕妙外甥終是不肖他家自有兒孫將來使用恰好。</p>
</div><p style="margin-left:1em">右青原下凡一十世共二百六十四人機緣共五百五十四則自世尊下至此十一卷總八百五十九人內六百一十三人見錄機緣總一千三百二十三則間有遺漏竚冀好事者採摭續之。</p>
</div>
<p class='juan'>宗門綂要續集卷第十八</p>
<div class='div-w'>
<p class='h1'>音釋</p>
<div class='div-note'>懡㦬<p style="margin-left:1em"><span class='note-inline'>(懡忙果切㦬郎可切懡㦬而慚也)</span>。</p>
罩<p style="margin-left:1em"><span class='note-inline'>(陟教切)</span>。</p>
薐<p style="margin-left:1em"><span class='note-inline'>(魯登切)</span>。</p>
蘄<p style="margin-left:1em"><span class='note-inline'>(渠希切地名)</span>。</p>
誵訛<p style="margin-left:1em"><span class='note-inline'>(誵胡茅切訛吾禾切)</span>。</p>
觳<p style="margin-left:1em"><span class='note-inline'>(胡谷切)</span>。</p>
鏖<p style="margin-left:1em"><span class='note-inline'>(於刀切盡死殺人也)</span>。</p>
榾柮<p style="margin-left:1em"><span class='note-inline'>(榾音骨柮當沒切榾柮木頭也)</span>。</p>
</div></div>
</div><!-- end of div[@id='body'] -->
</body></html>