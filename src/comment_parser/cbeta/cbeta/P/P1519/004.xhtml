<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門統要正續集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu28' />
<p class='juan'>宗門統要續集卷第四　　　　　　扶六</p><p class="byline">宋建溪沙門宗永集元建康保寧禪寺住持沙門清茂續集</p>
<div class='div-other'><a id='mulu29' />
<p class='h1'>南嶽下第二世</p>
<div class='div-orig'><p>越州大珠慧海禪師問座主大德講何經主云金剛經師云講得幾座主云二十餘座師云此經是誰說主抗聲云禪師何得相弄豈不知是佛說耶師云若言有所說即為謗佛是人不解我所說義若言不是佛說又是謗經請大德說看主無語師云若以色見我以音聲求我是人行邪道不能見如來大德且那箇是如來主云某甲到此却迷師云從來未悟說甚麼却迷主云請禪師說師云汝講二十餘座却不識如來主作禮云願垂開示師云如來者則諸法如義何得忘却主云是是師云亦未是在主云經文分明那得未是師云大德如不主云如師云木石如不主云如師云大德如同木石不主云如同木石師云大德與木石何別主無語乃歎云此上人者難為酬對。</p>
<p>信州鵞湖大義禪師因唐憲宗詔入內論議有一法師問欲界無禪禪居色界此土憑何而立名禪師云法師秪知欲界無禪不知禪界無欲法師云如何是禪師以手點空法師無對憲宗云法師講無限經論只這一點尚不奈何。</p>
<p>師因問諸碩德行住坐臥畢竟以何為道有對云知者是師云不可以智知不可以識識何謂知者是有對云無分別是師云善能分別諸法相於第一義而不動安得無分別是有對云四禪八定是師云佛身無為不墮諸數安得四禪八定是耶時舉眾杜口。</p>
</div>
<div class='div-commentary'><p style="margin-left:1em">續徑山杲云相罵饒你接觜相唾饒你潑水。</p>
</div>
<div class='div-orig'><p>池州杉山智堅禪師與歸宗南泉路次逢一虎各從邊過了泉乃問宗云適來見虎似箇什麼宗云似箇猫兒宗却問師師云似箇狗子宗又問泉泉云似箇大蟲。</p>
<p>師因普請擇蕨菜次南泉提起一莖云這箇大好供養師云非但這箇百味珍羞他亦不顧泉云雖然如是箇箇須甞過始得。</p>
</div>
<div class='div-commentary'><p style="margin-left:1em">翠巖芝云只如杉山與麼道還有免得麼若免得去未具眼在若免不得又違前話。</p>
</div>
<div class='div-orig'><p>師因喫飯次南泉収生飯云生[咐-寸+(乞-乙+小)]師云無生泉云猶是末纔行數步師召云長老泉迴顧云作麼師云莫道是末。</p>
<p>澧州苕溪道行禪師有云吾有大病非世所醫後僧問曹山承古有言吾有大病非世所醫未審喚作什麼病曹云攢簇不得底病僧云一切眾生還有此病也無山云人人盡有僧云和尚還有此病也無山云正覓起處不得僧云一切眾生為什麼不病山云眾生若病即非眾生僧云未審諸佛還有此病也無山云有僧云既有為甚不病山云為伊惺惺。</p>
<p>撫州石鞏慧藏禪師昔為獵人趂鹿從馬祖菴前過問祖還見鹿不祖云汝是何人師云射獵人祖云汝一箭射幾箇師云一箭射一箇祖云汝不善射師云和尚善射不祖云吾一箭射一羣師云彼此是生命何射他一羣祖云既知如是何不自射師云若教某甲自射即無下手處祖云這漢曠劫無明煩惱今日頓息師當時擲下弓箭投祖出家。</p>
</div>
<div class='div-commentary'><p style="margin-left:1em">清涼欽云且道作麼是一箭射一羣底道理直是三千大千世界生命也不消一箭。</p>
<p style="margin-left:1em">雪竇顯云馬師一箭一羣信彩射得有甚用處不如石鞏一箭一箇却是好手雪竇今日効古人之作擬放一箭高聲喝云看箭又云中也。</p>
<p style="margin-left:1em">翠巖芝云馬祖一箭一羣猶未善在山僧一箭射蠢動含靈無不中者雖然如是只道得一半更有一半留與諸上座道。</p>
</div>
<div class='div-orig'><p>師凡見僧以弓架箭示之一日三平至師云看箭三平乃撥開胷云此是殺人箭活人箭又作麼生師乃扣弓弦三下平乃便作禮師云三十年架一張弓兩隻箭只射得半箇聖人遂拗折弓箭平後舉似大顛顛云既是活人箭為什麼向弓弦上辯平無對顛云三十年後要人舉此話也難。</p>
</div>
<div class='div-commentary'><p style="margin-left:1em">雲門偃問長慶作麼生道免得他道半箇聖人長慶云若不還價爭辯真偽門云入水見長人。</p>
<p style="margin-left:1em">雪竇顯云要先拗折不難爭奈三平中的了也然則老宿要活三平且未免張弓架箭首山念云人人盡道三平中的莫屈佗也無良久云機關不是韓光作莫把胷襟當等閑。</p>
<p style="margin-left:1em">支提愛云射虎不真徒勞沒羽。</p>
</div>
<div class='div-orig'><p>袁州南源道明禪師因洞山來叅纔上法堂師云<span class='corr'>已</span>相見了也洞便下去至明日却上問昨日<span class='corr'>已</span>蒙和尚慈悲不知甚處是與某甲<span class='corr'>已</span>相見處師云心心無間斷流入於性海洞云洎放過遂辭去師云多學佛法廣作利益洞云多學佛法即不問如何是廣作利益師云一物莫違即是。</p>
<p>鼎州中邑洪恩禪師因仰山至謝戒師乃於禪床上拍手云嗚㖿嗚㖿仰從西過東從東過西復向中心立然後謝戒師云什麼處得此三昧仰云於曹溪脫印子學來師云汝道曹溪用此三昧接什麼人仰云接一宿覺仰復問和尚甚處得此三昧師云我於馬大師處學來。</p>
</div>
<div class='div-commentary'><p style="margin-left:1em">瑯瑘覺云愁人莫向愁人說。</p>
</div>
<div class='div-orig'><p>師因仰山問如何得見性去師云譬如一室有六䆫內有一獼猴外有獼猴從東邊喚狌狌獼猴即應如是六䆫俱喚俱應仰山禮謝起云適蒙和尚譬喻無不了知更有一事只如內獼猴瞌睡外獼猴欲相見如何師下繩床執仰山手作舞云狌狌與汝相見了。</p>
</div>
<div class='div-commentary'><p style="margin-left:1em">雲居錫云中邑當時不得仰山者一句語何處有中邑也。</p>
<p style="margin-left:1em">崇壽稠云還有人定得此道理麼若定不得只是箇弄精魂脚手佛性義在什麼處。</p>
<p style="margin-left:1em">報慈遂云若不是仰山爭得見中邑且道什麼處是仰山得見中邑處。</p>
</div>
<div class='div-orig'><p>洛京佛光如滿禪師因唐順宗問佛從何方來滅向何方去既言常住世佛今在何處師云佛從無為來滅向無為去法身等虛空常在無心處有念歸無念有住歸無住來為眾生來去為眾生去清淨真如海湛然體常住智者善思惟更勿生疑慮帝又問佛向王宮生滅向雙林滅住世四十九又言無法說山河及大海天地及日月時至皆歸盡誰言不生滅疑情猶若斯智者善分別師云佛體本無為迷情妄分別法身等虛空未曾有生滅有緣佛出世無緣佛入滅處處化眾生猶如水中月非常亦非斷非生亦非滅生亦未曾生滅亦未曾滅了見無心處自然無法說。</p>
<p>潭州三角山緫印禪師示眾云若論此事眨上眉毛早是蹉過了也時麻谷出問眨上眉毛即不問如何是此事師云蹉過也谷乃掀禪床師便打。</p>
</div>
<div class='div-commentary'><p style="margin-left:1em">長慶稜代云悄然。</p>
<p style="margin-left:1em">保福展云三角賊過後張弓。</p>
<p style="margin-left:1em">雪竇顯云兩箇有頭無尾漢眉毛未曾眨上說什麼此事蹉過尋有僧問眉毛為甚不眨上師便打。</p>
<p style="margin-left:1em">續昭覺勤云喚作此事<span class='corr'>已</span>是好肉剜瘡了也何況更云眨上眉毛早<span class='corr'>已</span>蹉過麻谷雪竇賊過後張弓則故是更有一箇驀拈拄杖下座。</p>
</div>
<div class='div-orig'><p>池州魯祖寶雲禪師尋常見僧來便面壁南泉聞乃云我尋常向僧道佛未出世時會取尚不得一箇半箇他漝地驢年去。</p>
</div>
<div class='div-commentary'><p style="margin-left:1em">保福展問長慶稜云只如魯祖節文在甚處被南泉漝麼道稜云退己讓人萬中無一。</p>
<p style="margin-left:1em">羅山閑云陳老師當時若見背上與五火抄何故為伊解放不解収。</p>
<p style="margin-left:1em">玄沙備云我當時若見也與五火抄。</p>
<p style="margin-left:1em">雲居錫云羅山玄沙緫與麼道為復一般別有道理若擇得出許上座佛法有去處。</p>
<p style="margin-left:1em">報慈遂云南泉為復是唱和語不肻語。</p>
<p style="margin-left:1em">翠巖芝云何勞如此若有僧來見箇什麼知時好又云我即不然未具胞胎不得會會得即打折你腰。</p>
<p style="margin-left:1em">續徑山杲云魯祖不得南泉幾乎覷破壁。</p>
</div>
<div class='div-orig'><p>師因洞山來叅禮拜了侍立少頃而出却再入來師云秪恁麼秪恁麼所以如此洞云大有人不肻師云作麼取汝口辯洞乃侍奉數月。</p>
<p>師因僧問如何是不言言師云汝口在什麼處僧云無口師云將什麼喫飯僧無對。</p>
</div>
<div class='div-commentary'><p style="margin-left:1em">洞山价代云他不飢喫什麼飯。</p>
<p style="margin-left:1em">雪竇顯云好劈脊棒這般漢開口了合不得合口了開不得。</p>
<p style="margin-left:1em">續汾陽昭云只為不會。</p>
<p style="margin-left:1em">五祖戒云和尚不妨具眼。</p>
<p style="margin-left:1em">黃龍新云雪竇只知這僧開口了合不得合口了開不得殊不知魯祖被者擔板漢勘破。</p>
<p style="margin-left:1em">天童覺云這僧只解握死蛇頭不能捋猛虎鬚當時待他問你口在什麼處便與一喝拂袖便行直饒魯祖全機往往做手脚不及。</p>
</div>
<div class='div-orig'><p>伊闕伏牛山自在禪師與馬祖馳書去忠國師處國師問大師有何語句示徒師云即心即佛國師云是什麼語話良久又問此外更有何言教師云非心非佛或云不是心不是佛不是物國師云猶較些子師云馬師即恁麼和尚此間如何國師云三點如流水曲似刈禾鎌。</p>
</div>
<div class='div-commentary'><p style="margin-left:1em">雪竇顯向猶較些子處便喝又向曲似刈禾鎌處云是甚麼語話也好與一拶見之不取千載難忘。</p>
<p style="margin-left:1em">溈山喆云當時但呵呵大笑復問國師此間如何待云三點如流水又呵呵大笑教他國師進且無門退亦無路何故入虎宂撩虎兒須是其人。</p>
<p style="margin-left:1em">續姜山方云大小國師有頭無尾待伊道不是心不是佛不是物亦向道是什麼語話豈不光前絕後。</p>
</div>
<div class='div-orig'><p>毗陵芙蓉太毓禪師一日因行食與龐公公纔接師云生心受施淨名早呵去此一機居士還甘不公云當時善現豈不作家師云非關他事公云食到口邊被人奪却師乃下食公云不消一句。</p>
</div>
<div class='div-commentary'><p style="margin-left:1em">續昭覺勤云善現作家芙蓉奇特盡被龐居士一時領過了也只如居士道不消一句且道是那一句端坐受供養施主常安樂。</p>
</div>
<div class='div-orig'><p>師因龐公問馬祖著實為人處還分付吾師不師云某甲尚未見他作麼生知他著實處公云秪此見知也無討處師云居士也不得一向言說公云一向言說師又失宗若作兩向三向師還開口得麼師云直似開口不得可謂實也公撫掌而去。</p>
</div>
<div class='div-commentary'><p style="margin-left:1em">續蔣山懃云芙蓉何不道分付與我待問如何是著實處便好與一掌待他眼睛定動更與一掌何故且要打斷許多葛藤。</p>
</div>
<div class='div-orig'><p>潭州東寺如會禪師因仰山來叅乃問汝何處人仰云廣南人師云我聞廣南有鎮海明珠是不仰云是師云此珠作何形狀仰云白月即現黑月即隱師云汝將得來不仰云將得來師云何不呈似老僧仰云某甲昨到溈山蒙索此珠直得無言可對無理可伸師云真獅子兒善能哮吼如蟭螟蟲向蚊子眼睫上作窠於十字街頭大呌云土曠人稀相逢者少。</p>
</div>
<div class='div-commentary'><p style="margin-left:1em">續蔣山懃云東寺只索一顆仰山傾出一栲栳。</p>
</div>
<div class='div-orig'><p>師因崔相國入殿見雀拋糞於佛頭上乃問一切眾生皆有佛性為甚却拋糞於佛頭上師云他終不向鷂子頭上拋。</p>
<p>袁州楊岐甄叔禪師因禪月問如何是祖師西來意師呈起數珠月罔措師云會麼月云不會師云某甲叅見石頭月云見石頭得何意旨師指庭前鹿云會麼月云不會師云渠儂得自由<span class='note-inline'>(或出栢岩錄)</span>。</p>
<p>汾州無業大達國師問馬祖如何是祖師西來密傳心印祖云大德正閙在且去別時來師纔出祖召云大德師迴首祖云是什麼師怱領悟便作禮祖云這鈍漢禮拜作什麼。</p>
<p>師又問馬祖云三乘至理粗亦研窮甞聞禪宗即心是佛實未明了伏願和尚慈悲指示祖云即你不了底心是更無別物迷即眾生悟即是佛如拳作掌如掌作拳師於言下知歸。</p>
<p>五臺山鄧隱峰禪師在襄州破威儀堂只著襯衣於砧椎邊拈椎云道得即不打于時大眾默然師便打一下。</p>
</div>
<div class='div-commentary'><p style="margin-left:1em">法眼益云鄧隱峰奇恠甚奇恠要且打不著又云其時一眾出自偶然。</p>
<p style="margin-left:1em">翠巖芝云此語有勘破處且道勘破阿誰。</p>
<p style="margin-left:1em">雪竇顯云果然果然。</p>
<p style="margin-left:1em">續東禪觀云彼時堂中是有人耶無人耶若有人可容得伊若無人爭容得伊又云笑殺傍觀。</p>
</div>
<div class='div-orig'><p>師辭馬祖祖云甚處去師云石頭去祖云石頭路滑師云竿木隨身逢塲作戲便去纔到石頭遂遶禪床一帀振錫一下問是何宗旨頭云蒼天蒼天師無語却迴舉似馬祖祖云汝更去見他道蒼天汝便噓兩聲師又去一依前問頭乃噓兩聲師又無語歸舉似馬祖祖云向汝道石頭路滑。</p>
<p>師一日因推車次馬祖展脚在路上坐師云請師収足祖云<span class='corr'>已</span>展不縮師云<span class='corr'>已</span>進不退乃推車碾損祖脚祖歸法堂執斧子云適來碾損老僧脚底出來師便出於祖前引頸祖乃置斧。</p>
<p>磁州馬頭峰神藏禪師示眾云知而無知不是無知而說無知後南泉云與麼依師道始得一半。</p>
</div>
<div class='div-commentary'><p style="margin-left:1em">黃蘗運云不是南泉剝他要圓前話。</p>
</div>
<div class='div-orig'><p>定州栢巖明哲禪師因洞山與密師伯到師問二上座什麼處來洞云湖南師云觀察使姓什麼洞云不得姓師云名什麼洞云不得名師云還理事也無洞云自有廊幕在師云還出入不洞云不出入師云豈不出入洞拂袖出去師明日侵晨入堂召二上座近前師云昨日問上座話不稱老僧意一夜不安今請上座別一轉語若愜老僧意便開粥相伴過夏洞云却請和尚問師云豈不出入洞云太尊貴生師乃開粥同過夏<span class='note-inline'>(或藥山下鄂州百顏語錄)</span>。</p>
</div>
<div class='div-commentary'><p style="margin-left:1em">續天童傑云明投暗合八面玲瓏不犯當頭轉身有路曹洞門下足可觀光若是臨濟兒孫棒折也未放在當時若見他道不委姓劈脊便與一拳這裏拶得身轉非但開粥相延亦可明䆫下安排有麼有麼喝云漆桶叅堂去。</p>
</div>
<div class='div-orig'><p>京兆興善惟寬禪師因僧問道在何處師云只在目前僧云我何不見師云汝有我故所以不見僧云我有我故即不見和尚見不師云有汝有我展轉不見僧云無汝無我還見不師云無汝無我阿誰求見。</p>
<p>潭州龍山和尚<span class='note-inline'>(亦曰隱山)</span>因洞山與密師伯到乃問此山無路闍黎向甚處來洞山云和尚從何而入師云我不曾雲水洞云和尚住此山多少時師云春秋不涉洞云和尚先住此山先住師云不知洞云為甚不知師云我不為人天來洞云和尚得何道理便住此山師云我見兩箇泥牛闘入海直至如今無消息。</p>
<p>鄂州無等禪師謁王常侍辭退纔出門王乃召云和尚師迴首王遂敲露柱三下師以手作圓相撥三撥便行。</p>
<p>洪州百丈惟政禪師一日謂眾曰汝等與我開田了我為汝說大義僧開田了請和尚說大義師乃展開兩手<span class='note-inline'>(有本悞指大智禪師)</span>。</p>
</div>
<div class='div-commentary'><p style="margin-left:1em">白雲端云百丈說大義只止於此當時再叅馬祖底向甚處去也若言更有在未免與蛇畫足且道作麼生見得百丈老人立地處乃云客來無茶點蒿湯當禮儀。</p>
<p style="margin-left:1em">溈山喆云百丈說大義可謂今古罕聞光前絕後大溈即不然但向道開田勞力請歸堂歇教他天下衲僧亡鋒結舌何故鶴有九臯難翥翼馬無千里謾追風。</p>
<p style="margin-left:1em">續天童華云白雲要見百丈再叅馬祖底直是好笑笑須三十年又道作麼生得知百丈立地處也與笑三十年客來無茶點蒿湯當禮儀也與笑三十年三笑而九十年為復笑白雲批判未當為復別有道理汝諸人若撿點得出山僧拄杖兩手分付苟或未然幾度醉歸明月夜笙歌引出畫堂前。</p>
</div>
<div class='div-orig'><p>師問南泉諸方善知識還有不說似人底法也無泉云有師云作麼生是泉云不是心不是佛不是物師云恁麼即說似人了也泉云某甲即與麼師伯作麼生師云我又不是善知識爭知有說不說底法泉云某甲不會請師伯說師云我太煞為汝說了也。</p>
</div>
<div class='div-commentary'><p style="margin-left:1em">溈山喆云百丈只知瞻前不知顧後當時待伊道某甲不會但云老僧亦不會百丈若下得此一轉語非惟與南泉為宗匠亦乃與天下人為宗匠。</p>
</div>
<div class='div-orig'><p>京兆草堂和尚曾叅海昌<span class='note-inline'>(即益官也)</span>昌問什麼處來師云道塲來昌云這裏是什麼所在師云賊不打貧兒家。</p>
</div>
<div class='div-commentary'><p style="margin-left:1em">汾陽昭代云但和聲打。</p>
</div>
<div class='div-orig'><p>南嶽西園藏禪師因自燒浴僧問和尚不使沙彌童行何得自燒浴師拊掌三下後僧舉似曹山山云一等是箇拍手拊掌就中西園奇恠俱胝一指頭禪蓋為承當處不諦僧却問曹山西園拊掌豈不是奴兒婢子邊事山云是僧云向上更有事也無山云有僧云如何是向上事山叱云這奴兒婢子。</p>
<p>潭州秀溪和尚因谷山問聲色純真如何是道師云亂道作什麼山却從西過東師云若不與麼即禍事山又從東過西師遂下禪床纔行兩步山却捉住云聲色純真事作麼生師便與一掌山云三十年後要一箇人下茶也無師云要谷山老漢作什麼山呵呵大笑。</p>
<p>郢州大陽伊禪師到石林林云近日有一般禪師向目前指教人了取目前事作箇為人還會文彩未兆時也無師云擬向這裏致一問問和尚不知可不林云答汝<span class='corr'>已</span>了莫道可不師云還識得目前也未林云是目前作麼生識師云要且遭人點撿林云誰師云某甲林便喝師乃退步立林云汝只解瞻前不解顧後師云雪上更加霜林云彼此無便冝<span class='note-inline'>(或曰師到齊峰)</span>。</p>
<p>鎮州金牛和尚凡自做飯供養眾僧每至齋時舁飯桶到僧堂前作舞云菩薩子喫飯來乃撫掌大笑。</p>
</div>
<div class='div-commentary'><p style="margin-left:1em">長慶稜云大似因齋慶讚。</p>
<p style="margin-left:1em">大光誨因僧問云長慶道因齋慶讚意旨如何光乃作舞僧禮拜光云見甚道理便禮拜僧却作舞光云這野狐精。</p>
<p style="margin-left:1em">雪竇顯云雖然如是金牛不是好心。</p>
</div>
<div class='div-orig'><p>師因臨濟來乃橫按拄杖方丈前坐濟遂拊掌三下歸堂去<span class='note-inline'>(或曰拍門三下)</span>師却下去人事了便問賔主相見各有軌儀上座何得無禮濟云道什麼師擬開口濟便打一坐具師作倒勢濟又打一坐具師云今日不著便遂歸方丈。</p>
</div>
<div class='div-commentary'><p style="margin-left:1em">溈山祐問仰山此二尊宿還有勝劣不仰云勝即緫勝劣即緫劣。</p>
<p style="margin-left:1em">續溈山果云一人焦磚打著連底凍一人得便冝是落便冝具眼者辨取。</p>
</div>
<div class='div-orig'><p>江西北蘭讓禪師因湖塘亮長老問伏承師兄畫得先師真暫請瞻禮師以兩手撥開胷示之亮便禮拜師云莫禮莫禮亮云師兄錯也某甲不禮師兄師云汝禮先師真亮云因什麼教某甲莫禮師云何曾錯。</p>
<p>韶州乳源和尚示眾云西來的的意也不易舉唱時有僧出師劈脊便打云如今是什麼時節出頭來便歸方丈。</p>
</div>
<div class='div-commentary'><p style="margin-left:1em">保福展代云為和尚不愔身命。</p>
<p style="margin-left:1em">長慶稜云我即不然福云作麼生慶云不妨不妨。</p>
<p style="margin-left:1em">承天宗云宗乘也不易扶竪這兩箇老漢扶不起我道這僧若不出頭棒即是乳源自喫。</p>
<p style="margin-left:1em">續溈山果云者僧若具眼纔聞語聲未絕只向道老和尚少賣弄不唯勘破乳源亦乃坐斷天下人舌頭。</p>
</div>
<div class='div-orig'><p>筠州逍遙和尚一日陞堂時鹿西和尚侍立乃云念念攀緣心心求寂師云昨日亦有人漝麼道西云道什麼師云不知西云請和尚道師以拂子驀口打西拂袖便出師云大眾且看直是頂門上具眼也鑑他不破。</p>
</div>
<div class='div-commentary'><p style="margin-left:1em">續蔣山懃云老僧雖頂門無眼也驗得你骨出何也古墓毒蛇頭戴角南山猛虎尾吒[哎-乂+少]。</p>
</div>
<div class='div-orig'><p>洪州水潦和尚問馬祖如何是西來的的意祖乃當胷踏倒師忽契悟起來拊掌大笑云也大奇也大奇百千三昧無量妙義只向一毛頭上一時識得根源去乃作禮而退。</p>
</div>
<div class='div-commentary'><p style="margin-left:1em">續瑯瑘覺云大眾你道水潦還曾悟也未。</p>
<p style="margin-left:1em">天童覺云馬大師不合放過待伊起來恁麼道但問只者一毫頭從甚處得來待伊擬議更與一踏。</p>
</div>
<div class='div-orig'><p>洪州西山亮座主因叅馬祖祖問講什麼經師云心經祖云將什麼講師云將心講祖云心如工伎兒意如和伎者六識為伴侶爭解講得經師云心既講不得莫是虛空講得麼祖云却是虛空講得師拂袖而去祖乃召云座主師迴首祖云從生至老只是這箇師因而有省遂隱西山。</p>
</div>
<div class='div-commentary'><p style="margin-left:1em">續法眼益云看他古人恁麼慈悲教人如今作麼生會莫聚頭向者裏妄想。</p>
</div>
<div class='div-orig'><p>齊峰和尚<span class='note-inline'>(一本称高峯)</span>一日龐居士入院師云俗人頻頻入院討箇什麼士迴顧兩邊云誰恁麼道師乃喝一喝士云在這裏師云莫是當陽道士云背後底聻師迴首云看看士云草賊敗草賊敗師不對。</p>
<p>師因龐居士問此去峰頂有幾里師云什麼處去來士云可畏峻硬不得問著師云是多少士云一二三師云四五六士云何不道七師云纔有七便有八士云得也得也師云一任添取士云不得堂堂道師云還我恁麼時龐老主人公來士云少神作麼師云好箇問訊問不著人士云將為將為。</p>
</div>
<div class='div-commentary'><p style="margin-left:1em">續天童華云發大機顯大用且非電光石火疾焰過風要須平地上嶮崖孤峻處平坦看他二老深入虎穴透徹淵源至於結角羅紋游刃磅礴得大自在因甚華頂峰未曾到只如齊峰云還我恁麼時龐老主人公來士云少神作麼歸宗向這裏擬著箇眼也要諸人瞥地良久云竹影掃堦塵不動月穿波底水無痕。</p>
</div>
<div class='div-orig'><p>師一日與龐居士並行士乃前行一步云我強如師一步師云無背向老翁要爭先在士云苦中苦未是此一句師云怕公不甘士云老翁若不甘高峰堪作什麼師云若有棒在手打不解倦士便打一摑云不多好師始拈棒被士把住云這賊今日一塲敗闕師笑云是我拙是公巧士乃拊掌出云平交平交。</p>
<p>古寺和尚因円霞至經宿侵晨粥熟行者只盛一鉢與師又盛一椀自喫殊不顧[舟-(白-日)]霞霞遂自去盛粥喫行者云五更侵早起更有夜行人霞乃問師何不教訓行者得恁無禮師云淨地上不要點污人家男女霞云幾不問過這老漢<span class='note-inline'>(或出趙州語同)</span>。</p>
<p>烏臼和尚因玄紹二上座來叅師問二禪伯發足什麼處玄云江西師拈拄杖便打玄云久知和尚有此機要師云你既不會後面箇僧秪對看紹擬近前師便打云信知同坑無異土叅堂去。</p>
</div>
<div class='div-commentary'><p style="margin-left:1em">雪竇顯云宗師眼目須至漝麼如金翅擘海直取龍吞有般漢眼目未辨東西拄杖不知顛倒只管說照用同時人境俱奪。</p>
<p style="margin-left:1em">溈山喆云烏臼大似巨靈逞擘太華之威蒼龍展奪驪珠之勢直得乹坤失色乃拈拄杖云諸人還識烏臼麼若也識去橫按鏌鎁寰中獨據若也未識棒頭有眼明如日卓拄杖下座。</p>
<p style="margin-left:1em">續白雲端云眾中<span class='corr'>商</span>量道拄杖在烏臼手裏以強陵弱有什麼難苦哉作者般見解水亦難消所以道醍醐上味為世所珎遇斯等人翻成毒藥要識烏臼麼橫按鏌鎁全正令太平寰宇斬癡頑。</p>
<p style="margin-left:1em">昭覺勤云雪竇明辨古今分別邪正若不知有爭恁麼道雖然如是只見烏臼放行處未明烏臼把住處要知烏臼把住處麼直得釋迦彌勒猶為走使不敢正眼覷著若使據令而行盡大地人並須喫棒。</p>
</div>
<div class='div-orig'><p>師問僧近離甚處僧云定州師云定州法道何似這裏僧云不別師云若不別更轉彼中去便打僧云棒頭有眼不得草草打人師云今日打著一箇也又打僧便出去師云屈棒元來有人喫在僧云爭奈杓柄在和尚手裏師云汝若要山僧迴與汝僧近前奪師手中棒打師三下師云屈棒屈棒僧云有人喫在師云草草打著箇漢僧禮拜師云却與麼去也僧大笑而出師云消得漝麼消得漝麼。</p>
<p>石臼和尚叅馬祖祖云什麼處來師云烏臼來祖云烏臼近日有何言句師云幾人到此茫然祖云茫然且致悄然一句作麼生師乃近前三步祖云我有七棒寄打烏臼你還甘不師云和尚先喫某甲後甘。</p>
</div>
<div class='div-commentary'><p style="margin-left:1em">續昭覺勤云草窠裏撥出一箇半箇有什麼共語處雖然如是猶放過一著在。</p>
</div>
<div class='div-orig'><p>松山和尚一日與龐居士坐次師拈起尺子云居士還見麼士云見師云見箇什麼士云松山師云不得道著士云爭得不道師拋下尺子士云有頭無尾得人憎師云不是這老子今日還道不及士云不及什麼處師云有頭無尾處士云強中得弱即得弱中得強即無師把住云這老漢就中無話處。</p>
<p>師因與龐居士喫茶次士舉起橐子云人人盡有分因什麼道不得師云秪為人人盡有所以道不得士云阿兄為甚却道得師云不可無言也士云灼然灼然師便喫茶士云阿兄喫茶何不揖客師云誰士云龐公師云何須更揖後丹霞聞舉乃云若不是松山洎被老翁作亂一上士聞乃令人傳語何不會取未舉起橐子時。</p>
<p>本溪和尚因龐居士問丹霞打侍者意旨如何師云大老翁見人長短在士云為我與師同叅方敢借問師云若與麼從頭舉來共你<span class='corr'>商</span>量士云大老翁不可共你說人是非師云念翁年老士云罪過罪過。</p>
<p>師又問龐居士達磨西來第一句作麼道士云誰記得師云可謂無記性士云舊日事不可東道西說師云如今事作麼生士云一辭不措師云智人前說添他多少光彩士云阿師眼能大師云是與麼始得為絕眹之說士云眼裏著一物不得師云日正盛難為舉目士云穿過髑髏去在師彈指云誰辨得伊士云這老漢有甚奇持處師便歸方丈。</p>
<p>師一日坐次龐居士至師纔頋視士以拄杖畫一圓相師近前踏却士云與麼不與麼師亦畫一圓相士亦近前踏却師云與麼不與麼士遂拋下拄杖而立師云來時有杖去時無杖士云幸自圓成徒勞目視師拊掌云奇哉奇哉一無所得士拈杖便行師云看路看路。</p>
<p>石林和尚一日問龐居士云某甲有箇借問居士莫惜言句士云便請舉來師云元來惜言句士云這箇問訊不覺落他便冝師乃揜耳士云作家作家。</p>
<p>浮盃和尚因凌行婆來作禮問盡力道不得底句分付阿誰師云浮盃無剩語婆云未到浮盃不妨疑著師云別有長處不妨拈出婆歛手哭云蒼天中間更添冤苦師無語婆云語不知偏正理不知倒邪為人即禍生後僧舉似南泉泉云苦哉浮盃被這老婆摧折一上婆聞笑云王老師猶少機關在時有幽州澄一禪客乃問婆南泉為甚少機關婆哭云可悲可痛澄一罔措婆乃問會麼澄一合掌而立婆云伎死禪和如麻似粟後澄一舉似趙州州云我若見這臭婆問教口啞澄一云未審和尚怎生問他州便打澄一云為甚却打某甲州云似這伎死禪和不打更待何時婆聞却云趙州合喫婆手中棒州聞哭云可悲可痛婆聞乃歎云趙州眼光爍破四天下州聞令人去問云如何是趙州眼婆乃豎起拳州聞乃作頌寄云當機覿面提覿面當機疾報你凌行婆哭聲何得失婆答云哭聲師已曉<span class='corr'>已</span>曉復誰知當時摩竭國幾喪目前機洞安和尚問僧近離甚處僧云東川師云雙澗孤松煙青月白那箇是上座主人公僧云始留洞安便遭此問師云記劒刻舟破珠求影豈不是闍黎境界喫茶去僧云那箇是洞安正主師云途中駒子不勝驊騮僧禮拜師云胡人打令舞拍全無。</p>
<p>百靈和尚一日路次見龐居士乃問昔日南嶽得力句曾舉向人麼士云曾舉來師云舉向甚人士以手自指云龐公師云直是妙德空生也讚之不及士却問師得力句是誰得知師便戴笠子而去士云善為道路師一去更不迴首。</p>
</div>
<div class='div-commentary'><p style="margin-left:1em">續徑山杲云這箇話端若不是龐公幾乎錯舉似人雖然如是百靈輸他龐老一著何故當時若不得箇破笠頭遮却髑髏有甚面目見他龐公。</p>
</div>
<div class='div-orig'><p>師一日問龐居士云道得道不得俱未免汝且道未免箇甚麼士以瞬目對之師云奇特更無此也士云師錯許人師云誰不恁麼士珎重而去。</p>
<p>師因龐居士至遂把住云今人道古人道居士作麼生道士與一掌師云不得道著士云道必有過師云還我一掌來士便近前云你試下手看師拂袖便行。</p>
<p>濛溪和尚問僧甚處來僧云定州來師云定州近日有甚奇特事僧云某甲旦過只聞塩貴米賤苦無奇特事師云我者裏也只如此麤粥淡飯與僧別無奇特事你又來者裏覓箇什麼僧云某甲不會乞師慈悲師云頼你不會若會我即輸汝一半道理首座晚間上問云和尚適來勘僧為什麼道輸汝一半道理師云頼得汝舉老僧洎合忘却首座云請和尚為某甲說師云你即忘前失後我又忘後失前首座方去師喚轉云恰不得舉著近日師僧只說塩貴米賤並不將佛法為事忽然頻頻舉著喪却你性命。</p>
<p>則首座<span class='note-inline'>(蜀人)</span>因與龐居士摘茶次士問法界不容身師還見我不師云不是老僧洎答公話士云有問有答蓋是尋常師不對士云莫恠適來容易借問師亦不顧士喝云這無禮儀老漢待我一一舉似明眼人去在師乃拋下茶籃便歸。</p>
</div>
<div class='div-commentary'><p style="margin-left:1em">雪竇顯云則川只解把定封疆不能同生同死當時與捋下幞頭誰敢喚作龐居士。</p>
<p style="margin-left:1em">續蔣山懃云兩回不顧拋籃便歸且道旨歸何處還會麼苦瓠連根苦甜[瓜-、]徹蒂甜則川老漢經事多矣。</p>
</div>
<div class='div-orig'><p>師一日在方丈內坐居士來見乃云只知端居丈室不覺僧到叅時師垂下一足士便出行三兩步却迴師乃収足士云可謂自由自在師云我是主士云阿師只知有主不知有客師喚侍者點茶士作舞而出。</p>
<p>師一日問龐居士還記得初見石頭時道理麼士云猶得阿師重舉師云情知久叅事慢士云則川老耄不啻龐公師云二彼同時又爭幾許士云龐公鮮徤且勝阿師師云不是勝我只欠你一箇幞頭士拈下幞頭云恰與阿師相似師大笑而矣。</p>
<p>襄州龐蘊居士問馬祖不昧本來人請師高著眼祖直下覷士云一種沒絃琴唯師彈得妙祖直上覷士乃作禮祖歸方丈士隨後入云弄巧成拙。</p>
</div>
<div class='div-commentary'><p style="margin-left:1em">雲峰恱云且道是賔家弄巧成拙主家弄巧成拙還有人揀得出麼若揀得出三十棒一棒也較不得若揀不出明年更有新條在惱亂春風卒未休。</p>
<p style="margin-left:1em">續瑯瑘覺云一夜作竊不覺天曉。</p>
<p style="margin-left:1em">智海逸云二老漢一箇開口了合不得一箇合口了開不得更有一箇未欲說破乃呵呵大笑歸方丈。</p>
<p style="margin-left:1em">徑山杲云馬大師覷上覷下即不無爭奈昧却本來人居士雖禮拜也是渾崙吞箇棗馬師歸方丈士隨後乃云弄巧成拙救得一半。</p>
</div>
<div class='div-orig'><p>居士一日向円霞前义手立少時却出去霞不顧士却來坐霞乃向居士前义手立少時便入方丈士云汝入我出未有事在霞云這老翁出出入入有甚了期士云略無些子慈悲心霞云引得這漢到這田地士云把什麼引霞乃拈起居士幞頭云却似一箇老師僧士却拈幞頭安霞頭上云一似箇少年俗人霞應諾三聲士云猶有些子氣息在霞乃拋下幞頭云大似箇烏紗巾士乃應諾三聲霞云昔時氣息爭忘得士彈指三下云動天動地。</p>
<p>居士因辭藥山山命十人禪客相送至門首士乃指空中雪云好雪片片不落別處時有全禪客云落在甚處士遂與一掌全云居士也不得草草士云恁麼稱禪客閻老子未放你在全云居士作麼生士又與一掌云眼見如盲口說如啞。</p>
</div>
<div class='div-commentary'><p style="margin-left:1em">雪竇顯別初問云但握雪團便打。</p>
</div>
<div class='div-orig'><p>居士初問石頭不與萬法為侶者是什麼人頭以手掩士口士於此豁然有省後又問馬祖祖云待你一口吸盡西江水來即向你道士於言下領解。</p>
<p>居士坐次問靈照云古人道明明百草頭明明祖師意你作麼生照云老老大大作箇語話士云你作麼生照云明明百草頭明明祖師意士乃笑。</p>
<p>居士因賣竹漉籬下橋喫撲女子靈照一見亦去爺邊倒士云你作什麼女云見爺倒地某甲相扶。</p>
<p>居士一日見円霞來遂不語亦不起霞乃提起手中拂子士拈起鎚子霞云只與麼別更有在士云此迴見兄不似於前霞云不妨減人聲價士云本來要折倒汝一上霞云與麼則啞却天然口也士云汝啞却本分猶累我啞却霞乃擲下拂子去士云然闍黎然闍黎霞不顧士云不唯患啞兼亦患聾。</p>
<p>居士一日見大同濟禪師乃提起竹漉籬云大同師濟不應士云石頭一宗到師處氷消瓦解濟云不得龐公舉灼然如此士拋下漉籬云寧知不直一文錢濟云雖不直一文錢欠他又爭得士作舞而去濟提起漉籬云居士士迴首濟作舞而去士拊掌云歸去來歸去來。</p>
<p>居士一日因円霞纔見便作走勢士云猶是拋身勢作麼生是嚬呻勢霞便坐士向前以拄杖畫箇七字霞遂於下畫箇一字士云因七見一見一忘七霞便起士云更坐少時猶有第二句在霞云向這裏著語得麼士遂哭出去。</p>
<p>居士在洪州市賣竹漉籬見一僧緣化乃將一文錢問不孤負信施道理還道得麼若道得即捨僧無語士云你問我與你道僧便躡前問士云少人聽又云會麼僧云不會士云是誰不會。</p>
</div></div>
<p class='juan'>宗門統要續集卷第四</p>
<div class='div-w'>
<p class='h1'>音釋</p>
<div class='div-note'>[咐-寸+(乞-乙+小)]<p style="margin-left:1em"><span class='note-inline'>(俗你同)</span>。</p>
狌<p style="margin-left:1em"><span class='note-inline'>(音生狌狌能言獸也)</span>。</p>
眨<p style="margin-left:1em"><span class='note-inline'>(側洽切)</span>。</p>
毓<p style="margin-left:1em"><span class='note-inline'>(余六切)</span>。</p>
蟭螟<p style="margin-left:1em"><span class='note-inline'>(蟭音焦螟音冥)</span>。</p>
睫<p style="margin-left:1em"><span class='note-inline'>(即涉切目旁毛也)</span>。</p>
栲栳<p style="margin-left:1em"><span class='note-inline'>(栲音考栳音老栲栳柳噐)</span>。</p>
襯<p style="margin-left:1em"><span class='note-inline'>(初覲切近身衣也)</span>。</p>
磁<p style="margin-left:1em"><span class='note-inline'>(疾茲切)</span>。</p>
舁<p style="margin-left:1em"><span class='note-inline'>(羊諸切兩手對舉也)</span>。</p>
磅礡<p style="margin-left:1em"><span class='note-inline'>(磅蒲光切礡白各切)</span>。</p>
鏌鎁<p style="margin-left:1em"><span class='note-inline'>(鏌音莫鎁音耶鏌鎁劒名)</span>。</p>
</div></div>
</div><!-- end of div[@id='body'] -->
</body></html>