<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>景祐新修法寶錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu11' />
<p class='juan'>景祐新修法寶錄卷第四<span class='note-inline'>(十七紙)</span>　郡</p><p class="byline"><span class='note-inline'>(………呂　夷簡　等奉勑都大㕘定編修)</span></p>
<div class='div-other'><a id='mulu12' />
<p class='h1'>隨譯年代區別藏乘錄中之三</p>
<div class='div-other'><a id='mulu13' />
<p class='h2'>歸攝藏乘略明經旨一之三</p>
<div class='div-other'><a id='mulu14' />
<p class='h3'>九年十一月起譯經一部六卷至天禧元年五月譯成全部</p>
<div class='div-other'><a id='mulu15' />
<p class='h4'>佛說頂生王因緣經一部六卷</p><p style="margin-left:1em">大乘經藏收無品目會分佛在舍衛國祇樹給孤獨園說此中所明世間貪欲樂少苦多以貪心故不得解脫唯諸智者於斯覺了欲為苦因生死流轉智者了故應修福門始以勝軍大王詣佛伸請修菩提因佛乃謂言福門為勝即以成劫之初頂生王事驗果推因要略明顯而頂生王者曩昔因中營布施福施輕心重福廣行深種一植而穫百千力一陳而功億萬響聲斯應因果昭明獨於人中具四神力七寶千子統四大洲後適天中受天勝福分帝釋之賢座奪修羅之勝功然而念起成差貪心為苦由貪即墮因苦生纏纏故使心不得解脫夫大覺聖尊出興化利廣談真教誡以貪心貪火若銷心燈洞照燭智明於長夜注法雨於昬朝沃潤大千羣生蒙祐故知福因有作人天之富樂昭彰貪念聿興苦樂之果因顯著人天樂果其聚散也如雲悲智深因其堅實也如地佛之悲念俯被羣機驗昔照今舉緣垂化大哉智者誠諦警察者焉。</p>
</div><p style="margin-left:3em">上一部中天竺梵本所出。</p>
<p style="margin-left:2em">右三藏沙門施護譯法護惟淨同譯沙門澄珠文一筆受沙門啟沖綴文沙門道一紹溥智臻簡長行肈德雄自初智遠重杲證義尚書右丞趙安仁潤文入內內侍省內侍殿頭李知和監譯是月四日監譯中使引三藏等詣崇政殿捧所譯經具表上進其詞曰臣施護等言臣等昨自大中祥符九年十一月起譯佛說頂生王因緣經一部六卷上之三卷<span class='corr'>已</span>進御訖下之三卷今圓成者四華雨瑞迦文初坐於道場雙柰敷榮唐奘繼翻於貝諜矧屬膺乾之運爰周正語之文增足琅編光隆慧命臣施護等誠懽誠抃頓首頓首伏以覺皇御辯七眾由是傾依法鼓其鏜四生於焉蒙益而頂生王經者始以勝軍伸請咨菩提之妙因爾乃善逝逗機說頂生之往行福門為勝見分座以知因貪毒忽生抑隨念而即墮宿昔之施心雖重須㬰之苦業成差舉始括終將因驗果督茲警誡緬被根緣會開泰之亨辰屬翻宣之克就伏惟崇文廣武感天尊道應真佑德上聖欽明仁孝皇帝陛下道躋皇極政洽大同緒舜三綱敦湯一德誕布彌文之化茂宣來遠之風六譯荐興三寶增熾臣等柴愚素甚薤智非長尤踈三絕之奇居懷五失之懼職茲經[戶@句]累玷朝恩今者暑燠方中晏陰斯定伏願皇威赫奕與火德以俱明福筭緜長等曦輪而共永庶因妙典少導微衷臣等無任虔祈禱頌激切抃蹈之至前件新譯經謹繕寫上進以聞是日上慰撫恩賜如例其經詔付有司入藏頒行。</p>
</div>
<div class='div-other'><a id='mulu16' />
<p class='h3'>其年十一月譯成經五部五卷</p>
<div class='div-other'><a id='mulu17' />
<p class='h4'>佛說佛十力經一部一卷</p><p style="margin-left:1em">小乘經藏收無品目會分佛在舍衛國祇樹給孤獨園說此中所明佛告苾芻如來正覺具有十力了知勝處轉妙梵輪謂處非處力業智力定智力根智力信解智力界智力道智力宿住隨念智力天眼智力漏盡智力等。</p>
<p style="margin-left:1em">緫彰如上十智力者大覺釋師因果增上舉因照果類響應聲妙智因修勝力果備震揚師子之吼宣明解脫之輪澍法雨於大千滋道牙於羣品不可屈伏乃名力焉。</p>
</div>
<div class='div-other'><a id='mulu18' />
<p class='h4'>佛說勝義空經一部一卷</p><p style="margin-left:1em">小乘經藏收無品目會分佛在俱盧數國說此中所明佛告苾芻有心解脫及慧解脫由貪染汙心不清淨無明染汙慧不清淨若能斷除即心慧解脫永離貪愛了知真實正智現前取證自果。</p>
</div>
<div class='div-other'><a id='mulu19' />
<p class='h4'>佛說隨勇尊者經一部一卷</p><p style="margin-left:1em">小乘經藏收無品目會分佛在王舍城迦蘭陀竺林精舍說此中所明時有尊者名曰隨勇在城之側尸陀林間蛇聚孤峯之上大僧坊中忽為毒蛇之所噬螫即時隨勇呼諸尊者我為蛇螫膚體潰壞今冝置我於僧坊外無令延毒而復流散舍利子聞<span class='corr'>已</span>即詣其所謂言隨勇我向觀汝面及諸根本無異相何故今時乃發是聲隨勇荅言我不取著諸法謂眼是我眼是我所乃至識是我識是我所六境六大五蘊亦然舍利子言智修梵行及正道因穎脫捨報如離火宅悉觀世界猶如草木無義無成畢竟無著舍利子即以隨勇置僧坊外往詣佛所具陳上事佛言舍利子彼善男子若於爾時得聞我說勝妙伽陀及大明章句彼定不為毒蛇所螫大明章句者謂祕密言勝妙伽陀者汝今應知貪瞋癡法三為大毒世尊大覺毒所不侵佛真實力能破諸毒正法淨眾真實亦然佛能攝持諸毒息滅良以隨勇聲聞但證生空之理雖忘我相未明即我之空所以獨處僧坊為蛇所螫彰宿因之有在顯大行之未圓然佛有密言伽陀妙旨三寶真實能破毒怨其何去佛尚遙莫聞密句毒侵身潰致苦於斯上智精修應圓大行者也。</p>
</div>
<div class='div-other'><a id='mulu20' />
<p class='h4'>佛說清淨心經一部一卷</p><p style="margin-left:1em">小乘經藏收無品目會分佛在舍衛國祇樹給孤獨園說此中所明佛言苾芻若諸聲聞修習正行欲得清淨心者當斷五蓋修七覺支夫五蓋染因障諸善行其除斷也得清淨心七覺淨因能起正智其修習也圓解脫果凡夫愚惑但汩沒於愛河智者利根期超登於真界釋師悲念淨眾遵修念茲在茲離纏離縛故知心如明鑑本翳垢以不生智若浮漚乃起滅而自異凡諸學者省覺斯焉。</p>
</div>
<div class='div-other'><a id='mulu21' />
<p class='h4'>佛說五大施經一部一卷</p><p style="margin-left:1em">小乘律藏收無篇聚分類佛在舍衛國祇樹給孤獨園說此中所明謂不殺不盜不邪染不妄語不飲酒以自不殺能與佗樂餘法亦然故名大施此五名戒防非為義或作或止二犯二持此五止故名持作故名犯餘善作故名持止故名犯夫持犯之體以利樂為功<span class='corr'>己</span>若禁心於佗為益不殺則仁矣不竊則廉矣不惑則正矣不妄則信矣不醉則莊矣故知息其非而開其是轉染因而成淨因即解脫之初門毗尼之妙本者也。</p>
</div><p style="margin-left:3em">上五部並中天竺梵本所出。</p>
<p style="margin-left:2em">右三藏沙門施護譯法護惟淨同譯沙門澄珠文一筆受沙門簡長綴文沙門啟沖道一智臻行肈德雄自初智遠重杲證義尚書右丞趙安仁潤文入內內侍省內侍高品衛承序監譯是月十七日監譯中使引三藏等詣崇政殿捧所譯經具表上進其詞曰臣施護等言臣等今譯就佛說佛十力經一部一卷勝義空經一部一卷隨勇尊者經一部一卷清淨心經一部一卷五大施經一部一卷梵典傳文式載妙明之旨華言肈譯允當熙洽之辰載省載循以榮以抃臣施護等誠惶誠幸頓首頓首伏以如來囑累外護者繄於聖君貝偈宣流善譯者暢乎真教伏惟崇文廣武感天尊道應真佑德上聖欽明仁孝皇帝陛下置圖緫化垂䇿居尊被藻衮以嚮明法金輪而紹位證真本始之覺洗心定慧之源衍布空宗丹青像法是五經者果因咸暢響應靡渝持犯雙彰止作成益眼等根識伊本性之皆空蓋染障纏唯七覺之能斷生空之理雖證宿殃之累尚存勝妙伽陀蔑親聞於金口參傷虺毒遽致潰於幻軀義緫小乘事昭往行叢茲眾蘊上祝亨期臣等性昧生知識慙博達據象筵而非器被綸命以若驚歷究梵文慶扶至治臣等無任虔祈禱頌激切抃蹈之至前件新譯經謹繕寫上進以聞是日上慰撫恩賜如例其經詔付有司入藏頒行。</p>
</div></div></div>
<p class='juan'>景祐新修法寶錄卷第四</p>
</div><!-- end of div[@id='body'] -->
</body></html>