<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>景祐新修法寶錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu47' />
<p class='juan'>景祐新修法寶錄卷第十二　　郡</p><p class="byline"><span class='note-inline'>(………呂　夷簡　等奉勑都大㕘定編修)</span></p>
<div class='div-other'><a id='mulu48' />
<p class='h1'>隨譯年代區別藏乘錄中之十一</p>
<ul class="">
<li>歸攝藏乘略明經旨一</li>

<li>聖賢集傳華竺類例二</li>

<li>嗣續興崇譯場詔令三</li>
</ul>
<div class='div-other'><a id='mulu49' />
<p class='h2'>聖賢集傳華竺類例二之一</p>
<ul class="">
<li>西域梵本翻譯一</li>

<li>東土聖賢著撰二</li>
</ul>
<div class='div-other'><a id='mulu50' />
<p class='h3'>西域梵本翻譯一</p>
<div class='div-other'><a id='mulu51' />
<p class='h4'>天聖八年十二月起譯金色童子因緣經至明道元年四月譯成全部</p>
<div class='div-other'><a id='mulu52' />
<p class='h5'>金色童子因緣經一部十二卷</p><p style="margin-left:1em">無品目會分是佛滅後尊者阿難以小乘因緣集成其文此有二義一非釋師大覺金口親宣故於聖賢集收二以經通五人說故乃目為經緫其義旨者若植施種勝報不虛清淨施田福果無失此中所明阿難昔於王舍城中化一<span class='corr'>商</span>主其名日照家財富盛與毗沙門天王等無有異娶以上族而為妻室久無嗣息極生憂惱時忉利天中有一天子天報將盡樂生人中帝釋天主觀察知<span class='corr'>已</span>謂言天子<span class='corr'>王</span>舍城中日照<span class='corr'>商</span>主妻室仁賢堪汝託陰天子白言若彼<span class='corr'>商</span>主與其妻室乃至盡壽歸依三寶我當從命託彼陰中時帝釋天主從天中隱即於日照舍中處空而住妙光照曜商主見是勝相即時禮奉白言天主汝天聖尊降於小舍當何教令天主荅言汝若希求有子息者應當盡壽歸依三寶<span class='corr'>商</span>主白言我如尊教乃至盡壽歸依三寶其後忉利天子謝滅天報託陰日照商主之妻廣現瑞相後生一子色相殊麗端正嚴好生後二十一日廣營福事親族共議立名金色命以八母乳哺養育童子長立教習藝能金色童子成長之後親近有智沙門婆羅門等聽受道法及營勝事日照商主於王舍城外有一大園金色童子日往遊適或時捿處讀誦經典乃至又明金色童子由昔因故感現生中阿闍世王國內有一大臣以女人因緣加謗童子乃至最後命將殞滅遇尊者阿難神力救護得脫其命爾時尊者阿難高處虛空與五百大阿羅漢為金色童子隨應說法童子聞說法<span class='corr'>已</span>有身見山高二十峯以智金剛而悉摧破即證須陀洹果尊者又為阿闍世王大臣及諸眾會宣說法要廣現神力令諸眾會證果獲益又明金色童子猒離生死詣尊者所願求出家誓修梵行尊者為說出家之法成苾芻<span class='corr'>已</span>於須㬰間斷諸煩惱證阿羅漢果證是果<span class='corr'>已</span>以宿命智諦觀先世相續業因乃見自身極具殊勝大福威力乃為眾生開發福門令生尊重即時脫自身所著衣持用淨施以神力故一衣脫<span class='corr'>已</span>一衣旋出乃至廣多積而成聚是衣金色眾覩希奇廣徧王舍大城普施一切其後金色尊者普為一切眾會宣說福因悉令開悟又明布施修福因行克招福報乃至阿闍世王讚歎尊者阿難自功德力殊勝明顯復能開發如來最上清淨教法大威神力大哉世尊最勝知見所宣無上清淨教法付囑尊者大迦葉等而尊者阿難自智慧月舒光滿空普徧照曜如俱母陀華茂盛開發世間憂苦熱惱侵逼尊者清淨大雲普蔭所演妙言如甘露雨灑潤世間咸令歡恱其後日照商主并妻眷屬皆悉出家俱證道果乃至尊者阿難廣為眾會如應說法示教利喜作佛事<span class='corr'>已</span>一切大眾皆發淨心各獲善利。</p>
</div><p style="margin-left:3em">上一部中天竺梵本所出。</p>
<p style="margin-left:2em">右三藏沙門法護惟淨譯沙門不動護證梵義沙門忍吉祥證梵文沙門文一筆受沙門遇榮綴文沙門法凝志純鑒深慧濤善慈潛政清滿善初義崇清才證義樞密副使兵部侍郎夏竦潤文入內內侍省內侍高品陳文一黃元吉監譯是月八日監譯中使引三藏等詣承明殿捧所譯經具表上進其詞曰臣法護等言臣等先自天聖八年十二月起譯金色童子因緣經一部十二卷至今年四月譯成全部其上九卷<span class='corr'>已</span>逐次進呈訖餘三卷今具上進者覺樹分華大千界蒙諸景蔭海潮發響無量眾悟被真機猗金簡之西臻故玉華而東啟紹恢勝諦允屬熙辰臣法護等誠慶誠抃頓首頓首竊以斯經乘居小部理彌偏於半字義環類於貫珠善惡之業分歧禍福之門異轍滋種子於毗婆尸佛成利樂於妙耳<span class='corr'>商</span>人宗極果因文該報應金色具體雅由淨施之心蓮座敷榮適表知非之相苟非翻於梵諜載以華言曷能洞積刧之因賾千差之業欽逢景運荐譯真詮恭惟聖文睿武仁明孝德皇帝陛下宅道無為與靈合契慶覃兆物化浹四洲坐堯屋以非心垂舜裳而興治纂隆丕緒寅尚真慈旌像教於鷲峯廣琅編於龍藏奉純禧而資廟社衍正智而利人天廣集戒因克嚴外護臣等任叨譯席學懵空宗徒慙五失之譏詎比千金之字慶開祥於里社効獻祝於封人䖍貢金文上嚴寶筭前件新譯經謹繕寫上進以聞是日上慰撫恩賜如例其經詔付有司入藏頒行。</p>
</div></div></div></div>
<p class='juan'>景祐法寶錄卷第十二</p>
</div><!-- end of div[@id='body'] -->
</body></html>