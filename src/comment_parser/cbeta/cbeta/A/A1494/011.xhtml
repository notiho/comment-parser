<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>景祐新修法寶錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu77' />
<div class='div-other'><a id='mulu78' /><p>【原經卷殘缺】</p>

<div class='div-other'><a id='mulu79' />
<div class='div-other'><a id='mulu80' /><p style="margin-left:1em">號證覺大師梵職掌沙門道巒紫衣度童行十一人為僧以沙門文涉志緘志能充梵學十二月天竺沙門悲賢寂賢貢梵經四夾金剛座印五角各賜紫衣束帛。</p>
六年<p style="margin-left:1em">夏五月天竺沙門寶賢貢梵經十九夾佛骨菩提樹葉無憂樹葉賜紫衣束帛秋八月天竺沙門智賢勝賢東京沙門德超惲澄自西域同抵闕下貢梵經四夾佛骨舍利鐵鉢玉璞各賜紫衣束帛冬十一月三藏沙門施護上言故慧辯三藏法賢玄覺三藏法天歸葬之所先蒙賜地建慧辯禪院有田百餘畝以供眾僧望免輸稅詔可之賜證義沙門簡長號智印大師行肈及講論沙門文泰紫衣度童行十一人為僧是歲詔以入內殿頭李懷信監院。</p>
七年<p style="margin-left:1em">春三月以沙門德雄充證義夏四月天竺沙門滿賢東京沙門惠琛惠彎惠牙惠謂惠倕法忍和釗和又和勤德倫和行法端子承守斌惠偘自西域同抵闕下貢梵經十四夾佛骨舍利金剛座印念珠秋八月沙門懷慶自天竺還貢梵經三夾佛骨舍利菩提樹葉無憂樹枝自滿賢惠琛而下並賜紫衣束帛冬十一月賜證義沙門德雄門弟子澄珪志真紫衣度童行十一人為僧是歲詔以入內殿頭李知和監院以沙門自初充證義。</p>
八年<p style="margin-left:1em">春三月沙門惠戈惠琳繼平宗秀自天竺還貢梵經十三夾佛舍利菩提念珠又沙門善洪亦自天竺還貢梵經二夾佛骨舍利無憂樹葉夏五月天竺沙門勇密貢梵經六夾佛骨舍利銅佛像中印度波羅奈國世尊轉法輪處印記閏六月西天竺沙門無畏中天竺沙門覺吉祥貢佛骨舍利金剛座印冬十月天竺沙門天覺妙德僧護貢梵經十二夾佛骨舍利自惠戈勇密而下並賜紫衣束帛十一月詔曰傳法院同譯經西天傳梵大師賜紫法護光梵大師賜紫惟淨早悟宗乘勤探法要演金僊之教亦既該通譯貝葉之書備詳精妙廣真詮於鷲嶺增縹帙於龍宮特被朝章式旌梵學崇階視品併示恩榮更勵乃誠無忘祗率並可特授朝散大夫試鴻臚少卿餘如故法護等奉表謝曰今月五日東上閤門各授官告一通勑牒一道蒙恩特授臣等朝散大夫試鴻臚少卿餘如故者王言曲被但驚彬郁之文睿渥旁流共浹涵濡之澤省循交切啟處靡遑臣法護等誠感誠懼頓首頓首伏念臣等性本顓蒙學惟寡陋覺心源而並涸顧行葉以雙凋徒以早貢竺墳幸偶千年之上聖同㕘華館罔窮三藏之微言自玷翻宣荐更涼燠雖堅精苦終懵覃研真觀八能靡播邇遐之譽道安五失寧逃緇白之譏方積慙顏敢期榮遇豈調伏蒙崇文廣武儀天尊道寶應章感聖明仁孝皇帝陛下乘萬機之暇豫因六合之清夷探妙空宗推恩梵侶試月卿於九棘㕘爵品於三珪深愧庸虛曷勝負荷敢不究心貝葉矚目螺紋少傾塵露之誠上荅雲天之造臣法護等無任戴天荷聖激切屏營之至謹奉表稱謝以聞法護惟淨仍並加月俸詔以證義沙門修靜為右街講經首座重珣為左街鑒義分知西京左右街教門事啟沖為右街鑒義賜證義沙門自初職掌沙門志拱志江紫衣度童行十一人為僧。</p>
九年<p style="margin-left:1em">春三月天竺沙門童壽智友貢梵經一夾佛骨鏤牙觀音菩薩像以天竺國菴摩羅木為龕夏五月天竺沙門三滿多葛貢梵經十四夾金剛座印秋七月沙門紹慜紹暹自天竺還貢梵經二夾佛骨舍利菩薩像菩提念珠自童壽紹慜而下並賜紫衣束帛冬十一月賜證義沙門行肈號慧觀大師門弟子澄誨志璋紫衣度童行十一人為僧。</p>
天禧元年<p style="margin-left:1em">春二月梵學沙門文涉請詣天竺詔許之以沙門智遠重杲充證義秋八月沙門奉永自天竺還貢梵經十二夾佛骨金剛座印無憂樹葉冬十月沙門本淨懷問自天竺還貢梵經二夾佛舍利念珠十一月沙門自然清巒顯昭自天竺還貢梵經六夾金剛座印并模印中天竺摩伽陀國那爛陀寺佛成道所聖金剛座袈裟記自奉永而下並賜紫衣束帛賜梵學沙門志緘號宣梵大師證義沙門重杲職掌沙門志澄紫衣度童行十一人為僧十二月沙門遵泰德圓自天竺還貢梵經十夾佛舍利菩提念珠先是太宗皇帝御製新譯三藏聖教序刊石于中天竺國佛成道所因得石本以貢並賜紫衣束帛三藏沙門施護有疾上遺中使監太醫霍炳趙拱左皓診視是月二十六日以趣寂聞上頗憫悼遣入內殿頭王克讓監護葬事所湏官給內出繒帛製法衣葬日左右街備威儀賜<span class='corr'>諡</span>曰明悟法護惟淨同詣便殿稱謝命坐賜茶上撫慰之施護遺命以念珠道具為獻賜其門弟子澄靄澄親紫衣度童行二人為僧是歲詔以入內高品衛承序監院。</p>
二年<p style="margin-left:1em">春正月詔以同譯經沙門法護惟淨並充譯經三藏加俸給夏六月詔以翰林學士刑部侍郎知制誥晁迥充潤文秋七月沙門乂仙守約志德清順自天竺還貢梵經二夾佛骨無憂樹葉並賜紫衣束帛八月賜三藏沙門法護惟淨勑書曰省所上表竊覩制命立昇王為皇太子稱賀事具悉近者徇薦紳之勤請㳂主鬯之舊章式建儲闈<span class='corr'>已</span>頒恩制惟乃開士樂遇亨期爰貢賀章具稱殊慶披覽之際嘉尚良多故茲示諭想冝知悉冬十一月沙門清雅守元自天竺還貢梵經二夾佛骨舍利念珠菩提樹葉賜清雅師號守元紫衣並兼束帛以沙門義賢禪定並充證義賜證義沙門德雄號明義大師義賢及職掌沙門志璘紫衣度童行十一人為僧詔許筆受沙門主藏沙門每歲誕聖節度童行各一人十二月沙門真泰自天竺還貢梵經五夾佛骨舍利賜紫衣束帛。</p>
三年<p style="margin-left:1em">春正月沙門德欽守慜神平原本守照守舁自天竺還貢梵經十四夾佛骨舍利念珠三月天竺沙門覺賢貢梵經六夾金剛座印夏六月天竺沙門悲賢眾護貢梵經六夾佛像佛手印小塔冬十一月天竺沙門普善貢梵經二夾菩提念珠自德欽覺賢而下並賜紫衣束帛賜證義沙門智遠號淨照大師門弟子慧珍道成紫衣度童行十三人為僧賜法護惟淨勑書曰省所上表稱賀南郊禮畢事具悉昨以定位國陽薦誠霄極奉吉蠲之毖祀荷報降之蕃釐鉅禮允修羣倫胥恱師等夙㕘真諦樂遇昌辰慶盛事以克成貢露章而致賀言念勤恪良切嘉稱故茲示諭想冝知悉是歲詔以入內殿頭李希及監院。</p>
四年<p style="margin-left:1em">春二月沙門惠德繼倫德溏智顯真普福瓌文海從信志因志瑜道昌志演自泥波羅國還貢梵經七十三夾念珠無憂樹葉三月天竺沙門法友貢梵經五夾並賜束帛法友仍賜紫衣三藏法護惟淨上言譯席有闕員臣等於京城寺院訪求名德舉奏深慮品藻未精自今望令開封府遣官集兩街僧職及見講經律論僧三十人僉定試本學道如對荅得通即奏名差補詔從之夏四月詔以翰林學士工部侍郎知制誥楊億充潤文沙門守斌清成自天竺還貢梵經十二夾金剛座印菩提樹葉並賜紫衣束帛五月以沙門令操充證義六月詔以證義沙門簡長為右街鑒義秋八月詔曰朝散大夫試鴻臚少卿西天傳梵大師賜紫法護朝散大夫試鴻臚少卿光梵大師賜紫惟淨金人示像早悟於群迷珠藏傳文實裨於淨治必資開士㕘譯梵音以尓法護稟異迦維游方震旦包一乘之法器契六度之善因以尓惟淨捿跡空門伏膺妙典挺出公王之胄夙推生肈之流共討竺墳載更灰律嘉其勤止特霈茂恩視秩象河名品加峻體予外護荷此榮章並可試鴻臚卿餘如故翌日監譯中使引法護惟淨對于便殿上命坐賜茶親撫慰之冬十一月賜證義沙門重杲號法海大師梵學沙門慧燈職掌沙門志曦紫衣度童行十三人為僧以沙門善慈充證義十二月詔以左僕射兼門下侍郎太子少師平章事丁謂充潤文是歲詔以入內高品楊懷志入內殿頭揚懷愍監院。</p>
五年<p style="margin-left:1em">夏四月詔監譯中使揚懷愍陳文一管勾修葺本院凡三年而畢五月以沙門紹才充證義冬十一月詔曰朕言念翻譯之館甞崇置使之名綱緫攸歸典故斯在眷吾上宰夙達真乘方潤色於貝文實助揚於像教冝更美稱用恊彞章允資外護之能克副紹隆之意司空兼門下侍郎太子少師平章事丁謂冝差充譯經使兼潤文唐三藏義淨譯經是時宰相左僕射韋巨源右僕射蘇瓌太子少師唐休璟太子少保韋溫侍中韋安石紀處訥中書令宗楚客蕭至忠監譯特進李嶠筆受潤文至是法護等援故事上言遂命宰臣充使自是赴上及譯經啟罷皆中書樞密院赴會賜證義沙門善慈職掌沙門澄諫文詳紫衣度童行十三人為僧。</p>
乾興元年<p style="margin-left:1em">春正月詔梵學筆受澄珠文一綴文簡長行肈證義重杲善慈就本寺普賢閣同校大藏經仍取天壽皇建二院經本㕘對三藏惟淨管勾會真宗升遐罷其事。</p>
</div></div></div>
<p class='juan'>景祐新修法寶錄卷第十六</p>
</div><!-- end of div[@id='body'] -->
</body></html>