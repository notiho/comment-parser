<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>景祐新修法寶錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu81' />
<p class='juan'>景祐新修法寶錄卷第十七　　郡</p><p class="byline"><span class='note-inline'>(………呂　夷簡　等奉勑都大㕘定編修)</span></p>
<div class='div-other'><a id='mulu82' />
<p class='h1'>隨譯年代區別藏乘錄中之十六</p>
<ul class="">
<li>歸攝藏乘略明經旨一</li>

<li>聖賢集傳華竺類例二</li>

<li>嗣續興崇譯場詔令三</li>
</ul>
<div class='div-other'><a id='mulu83' />
<p class='h2'>嗣續興崇譯場詔令三之二</p>
<div class='div-other'><a id='mulu84' />
<p class='h3'>起乾興元年四月至天聖七年</p><p style="margin-left:1em">皇上以乾興元年春二月紹登寶位凡譯場規範悉用先朝故事。</p>
其年<p style="margin-left:1em">夏四月賜證義沙門紹才門弟子道昌慧通紫衣度童行十三人為僧秋七月詔以翰林學士承旨兼侍讀學士尚書左丞知制誥李維充潤文八月天竺沙門能寂貢梵經三夾佛骨舍利畫像賜紫衣束帛。</p>
天聖元年<p style="margin-left:1em">春正月梵學沙門文涉東京沙門懷問行羙志坦崇杲宗朴自天竺還貢梵經二十五夾佛骨舍利念珠菩提樹葉文涉至中天竺摩伽陀國堅固鎧宮寺偶三藏阿闍梨梅怛利羼帝得梵本海意菩薩所問淨印法門經一部凡九十五葉乃藏中未有者詔令翻譯賜文涉號明梵大師懷問號顯教大師行美等紫衣各加束帛三月以沙門惠真遇榮法凝紹源並充證義夏四月賜證義沙門令操號寶印大師善慈號演教大師門弟子志淳紫衣度童行七人為僧六月三藏沙門惟淨以目疾表求捿止名山翌日中使傳旨不允所請賜緡錢十萬以慰勉之冬十月以沙門鑒玉充證義是歲詔以入內高品王熙素監院。</p>
二年<p style="margin-left:1em">春三月天竺沙門信護智賢愛賢貢梵經三十夾金剛座印佛舍利畫塔像並賜紫衣束帛夏四月賜證義沙門惠真職掌沙門道月志瑝紫衣度童行十三人為僧秋九月沙門義清自天竺還貢梵經十夾佛舍利菩提念珠賜紫衣束帛冬十二月度童行三人為僧。</p>
三年<p style="margin-left:1em">夏四月賜證義沙門紹才號慧日大師職掌沙門道廣慧明紫衣度童行十三人為僧五月詔以入內高品陳文一監院秋七月天竺沙門佛吉祥鎧眾寂悲鎧抵闕下並賜白金束帛冬十月詔以司徒兼門下侍郎平章事王欽若充譯經使兼潤文十一月詔以證義沙門紹才為右街鑒義十二月賜證義沙門遇榮法凝紹源紫衣。</p>
四年<p style="margin-left:1em">春二月詔以翰林學士左司郎中知制誥夏竦充潤文三月沙門惠則可蘊自天竺還貢梵經十三夾佛舍利無憂樹葉並賜紫衣束帛賜梵學沙門道隆號智照大師證義沙門鑒玉職掌沙門慧宣紫衣度童行十三人為僧夏四月沙門志瑜志津法順自天竺還貢梵經十夾佛頂骨並賜紫衣束帛內出天台智者科教經論一百五十卷令三藏惟淨集左右街僧職京城義學文學沙門二十人同加詳定編錄入藏詔杭州搜訪印版並令附驛以進有闕者付印經院刊鏤五月復出唐慈恩寺翻經法師窺基所著經論章䟽四十三卷令編聯入藏惟淨等請以智者慈恩二書附於開元錄東土集傳之次。</p>
五年<p style="margin-left:1em">春二月詔新除樞密副使右諫議大夫夏竦依舊兼潤文天竺沙門法吉祥忍吉祥貢梵經二夾並賜紫衣束帛夏四月賜職掌沙門慧妙慧聦門弟子道深紫衣度童行十三人為僧三藏沙門法護惟淨上言傳譯之興自漢永平丁卯迄唐正元<span class='corr'>己</span>巳歷十九代凡七百二十四年所出三藏教文七千四百餘卷自是輟翻譯者一百九十三祀聖宋啟運像教中興太祖皇帝遺僧西游以訪梵典太宗皇帝肈興譯館廣演祕文真宗皇上繼闡真乘增新華藏迄於天聖凡四十六載所出教文五百一十六卷近者五天竺所貢經葉多是<span class='corr'>已</span>備之文鮮得新經翻譯法護願迴天竺惟淨乞止龍門山寺仍錄前代譯經三藏十五人罷譯故事以聞表入留中不報潤文樞密副使夏竦亦奏其事未之許也五月法護惟淨復奉表陳請曰臣等近上表章以別無新經梵本傳譯乞依前代罷翻譯例臣法護願迥西天寧覲親老臣惟淨欲止龍門山寺焚修報國未奉朝旨者單函上達俞詔未頒期天造之曲成冀愚衷之得請荐陳封奏仰瀆凝聦㾕凜增懷兢惶失次臣法護等誠惶誠懼頓首頓首伏念臣等才非半古學謝多聞雖傳演以逢時實討論而寡効優游輦轂緜歷歲華肈自太宗汔于真廟興隆斯久崇尚愈敦揭慧日於釋天九居浹祉植曇花於覺苑七趣蒙休寵獎彌隆恩榮頗極皇帝陛下嗣臨大寶祗守先謨繼揚真淨之風丕闡妙明之化竊緣梵誥頓闕新經端守象筵虛沾月稟然念臣法護慈親垂老寧忘晨省之心鄉國敻賖欲遂生還之志臣惟淨久嬰目疾近復神疲既當耆艾之年庶適林泉之性伏望陛下不奪眾生之願迥垂調御之慈委照物情俯從人欲臣等同小人之懷土罔避靦顏效先哲之乞骸聳聽俞命臣等無任瞻天望聖䖍祈瀝懇激切屏營之至謹再奉表陳乞以聞勑荅曰省所上表乞罷翻譯法護願迴西天寧覲親老惟淨欲往龍門山寺焚修事具悉像教之布有助於化源譯館之興式宣於梵典師等夙推明悟久預翻傳資妙演於貝文實廣埤於華藏荐披奏削願輟經筵誠嘉沖退之懷且殊信尚之意方隆法寶勉導真乘無徇謙虛副茲延眷所請冝不允故茲示諭想冝知悉法護惟淨具表謝曰臣等兩上表章乞罷翻譯臣法護願迴天竺臣惟淨欲住龍門伏奉勑書示諭不允者一丘養志將辭報法之緣尺詔垂文誕錫自天之命未迴俞旨曲軫睿慈但切兢憂不遑啟處臣法護等誠惶誠懼頓首頓首竊念臣等素無道業誤受聖知秩預卿曹恩頒稍食香積之供斯厚穆清之眷尤殊夙夜省循何勝於寵遇焚修補報冝卜於退藏豈謂曲霈堯仁載延梵館此蓋聖文睿武仁明孝德皇帝陛下道侔覺帝心奉釋宗顧此譯筵由三聖之經啟欽斯妙籍皆諸佛之極談冀福羣生俾隆象化而臣等覃研無效宣演非才名慚白足之流德謝連眉之彥猥塵睿獎曷報天慈惟增香火之勤少罄㳙塵之效臣等無任感天荷聖激切屏營之至謹奉表稱謝以聞仍令潤文夏竦傳旨且譯論文九月詔以證義沙門法凝為左街鑒義冬十二月度童行三人為僧。</p>
六年<p style="margin-left:1em">春三月以沙門潛政清才並充譯經證義是時譯席有闕本院請依試僧職例選試遂令兩街保舉深達經論素有名行眾所推服者凡五人詔翰林學士章得象精加考試乃得潛政等沙門智昇紹頻自天竺還貢梵經十一夾佛舍利菩提念珠並賜紫衣束帛夏四月賜職掌沙門文超號圓教大師門弟子道詳慧本紫衣度童行十三人為僧六月天竺沙門調伏軍覺賢天賢貢梵經十夾佛舍利並賜紫衣束帛冬十二月度童行三人為僧。</p>
七年<p style="margin-left:1em">夏四月沙門廣原自天竺還貢梵經十三夾菩提念珠無憂樹葉賜紫衣束帛賜梵學沙門慧燈號明智大師度童行十三人為僧冬十二月復度童行三人為僧。</p>
</div></div></div>
<p class='juan'>景祐新修法寶錄卷第十七</p>
<div class='div-w'><p><span class='note-inline'>(范寨村范家門下李氏彫經一卷為法界父母)</span></p>
</div>
</div><!-- end of div[@id='body'] -->
</body></html>