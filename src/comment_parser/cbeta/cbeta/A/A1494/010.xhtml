<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>景祐新修法寶錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu68' />
<p class='juan'>景祐新修法寶錄卷第十四　　郡</p><p class="byline"><span class='note-inline'>(………呂　夷簡　等奉勑都大㕘定編修)</span></p>
<div class='div-other'><a id='mulu69' />
<p class='h1'>隨譯年代區別藏乘錄中之十三</p>
<div class='div-other'><a id='mulu70' />
<p class='h2'>聖賢集傳華竺類例二之三</p>
<ul class="">
<li>西域梵本翻譯一</li>

<li>東土聖賢著撰二</li>
</ul>
<div class='div-other'><a id='mulu71' />
<p class='h3'>東土聖賢著撰二之二</p>
<div class='div-other'><a id='mulu72' />
<p class='h4'>今上皇帝御製下</p>
<div class='div-other'><a id='mulu73' />
<p class='h5'>景祐天竺字源序一首<span class='note-inline'>(文具本集)</span></p><p style="margin-left:1em">右景祐二年九月降賜天聖廣燈錄序一首。</p>
<p style="margin-left:1em">右因鎮國軍節度使駙馬都尉李遵勗上廣燈錄景祐三年四月神筆製序以冠首篇。</p>
</div>
<div class='div-other'><a id='mulu74' />
<p class='h5'>景祐新修法寶錄序一首<span class='note-inline'>(文具本錄)</span></p><p style="margin-left:1em">右景祐三年十二月譯經使兼潤文右僕射兼門下侍郎平章事呂夷簡同潤文吏部侍郎㕘知政事宋綬上表曰臣等昨奉勑㕘定傳法院新修法寶錄將周部類者臣等聞聖人立言所以會儒釋之宗㕘華竺之義敷明格訓闡佑教乘故有篹次新編裁成別錄惟摽名以合其奧指惟冠序以輯其宏綱歷考前規率鯀睿作敢沿眾悃竊覬俞恩臣夷簡等誠懇誠願頓首頓首恭惟景祐體天法道欽文聦武聖神孝德皇帝陛下道貫真機學該智地紹三后之丕命撫萬邦之大同乃復結念空門留神覺苑推囑累之旨演淨範以啟勝緣導悲忍之方暢能仁而域羣品伊譯場之攸設蓋皇祖之肈謀逮及重熙益恢嚴事繹三歸之誓則雲藻昭回綴滿偈之文則貝函襞積矧先朝法寶之述本梵筵謹日之餘歷載于茲舊聞未補間承中詔俾續前篇既以備禹穴探書之藏亦以新魯堂後經之例臣等叨陪衡宰兼涖繙傳慙微緝潤之工莫盡研覃之敏伏見真宗舊制皆御筆製序賜名蓋密助於聖因亦旁資於世典竊惟右文之盛以立言詮理為先恊帝之華以繼孝善成為美缺而弗講後亦何觀伏望陛下乘清廂之宴間䊸錯跗而譔述揭為題引示厥方來如此則上以昭前人之光垂裕不朽下以彰外護之益傳信無窮願抑謙謙之誠少慰惓惓之請臣夷簡等無任戴天荷聖激切屏營之至謹奉表陳請以聞三藏法護惟淨與筆受綴文證義沙門十一人又上表曰臣等昨奉勑差同編修聖朝法寶新錄伏覩真宗朝編修新譯經錄蒙御製序引及賜名題者釋部荐修非宸文無以垂長世藏乘既載非正名無以示方來稽累聖之豐規咸立言而作則爰期寶訓式貢叢誠臣法護等誠惶誠願頓首頓首竊以禹疇龍敘乾綱始著於同文漢夢金人震旦爰開於有覺極幾微而共貫肈功業以相先惟道有階偶時彌劭伏惟景祐體天法道欽文聰武聖神孝德皇帝陛下沖夷宅聖淵懿居明登利用於九功播由庚於萬物采邦祇若函字穆清欽三后之在天昭一變而至道成均之典咸秩空寂之教䆮興茂建大中克臻至治矧復荐䊸睿思聿贊妙乘申命輔臣緝為寶錄紀三朝之懿鑠綜六譯之徽猷臣等性愧珠明心同苑塞備茲纂集慶及圓成其如序目未形人神安仰伏望陛下俯因間宴濬發淵謀探妙用於無方揚先芬於善述丹青像法黼繡人文式播美於千齡永同風於三代福津沙界將仙劫以齊休辭冠琅編極梵世而增耀臣法護等無任瞻天望聖投誠瀝懇激切竢命之至謹奉表陳請以聞賜呂夷簡等批荅曰金僊闡化貝葉垂文頃自先朝頗崇像法設攸司而翻譯濟羣品之愚蒙歷歲滋深厥功甫就卿等位隆輔弼職在刊修遽貢封章願形序引顧惟寡德莫究真筌拒來請以既難增媿懷而良切所請景祐新修法寶錄序依奏允許夷簡等奉表謝云臣等近上表以傳法院新修法寶錄畢乞御筆製序賜名伏蒙聖慈特降批荅允許者貝諜啟筵寶編嗣述輒祈序引兼寵標題而詔檢下臨恩允隨降緇裳聳胎柰苑增輝臣夷簡等誠感誠抃頓首頓首伏惟景祐體天法道欽文聦武聖神孝德皇帝陛下祗紹慶基勤恁上德侔清寧而敷化放仙釋以凝懷惟竺園翻導之場本震旦宣流之盛率循先範助闡勝因寔繄累譯之功克彰外護之益而撰錄之舊限斷有初逮及聖辰彌恢嚴事雖傳梵之字並續刊聯而繫日之書未遑補緝間承中旨特廣後經矧在空孱並叨緫領緹律屢變鈆豪甫栖雖部類粗分而篇辭猶缺苟非神睿之作曷符囑累之緣率籲羣言冒陳丹悃豈謂至仁善應洪覆函容沛然綈封形之璽誨俾用紀年之稱特光標目之傳方敷繹於宸章佇叶隆於善利啟緘拜賜<span class='corr'>已</span>驚得寶之榮游聖難名預起觀瀾之媿惟期祕奉上荅燭臨臣等無任戴天荷聖激切屏營之至謹奉表稱謝以聞又賜法護以下勑書曰省所上表為編修聖朝法寶新錄乞御製序事具悉汝等夙植善根早依空教既被水田之服深明貝葉之文翻譯是司編聯甫就遽形列奏堅願冠篇顧惟沖人莫窮真覺勉從來請良切媿懷所請景祐新修法寶錄序依奏允許故茲示諭想冝知悉是月二十七日遣中使齎御製序宣示呂夷簡等仍以付院。</p>
</div></div>
<div class='div-other'><a id='mulu75' />
<p class='h4'>莊獻皇太后製</p>
<div class='div-other'><a id='mulu76' />
<p class='h5'>注發願文一部三卷</p><p style="margin-left:1em">右天聖八年夏內出本付院俾附大藏錄九年十一月潤文樞密副使兵部侍郎夏竦工部侍郎㕘知政事王曙請注皇帝三寶讚因請此文同時注釋十二月詔允所請書成進御鏤板摸印流行。</p>
</div></div></div></div></div>
<p class='juan'>景祐新修法寶錄卷第十四</p>
</div><!-- end of div[@id='body'] -->
</body></html>