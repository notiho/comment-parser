<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>瑜伽師地論義演</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu8' /><p>現經日月離所緣縛三明離繫断除種子種現皆盡名解脫也。</p>

<div class='div-orig'><p>論從諸欲至隨眠故。</p>
</div>
<div class='div-commentary'><p style="margin-left:1em">演曰三次之五句彰所断染文分為五一欲所生漏謂除貪外嗔恚等惑悉<span class='corr'>已</span>断除餘准知也二眀匱乏謂因貪外嗔等所生執杖歐擊身語惡行作<span class='corr'>已</span>增長無諸善法名為匱乏此華皆断名為出離據此等文欲恚害三皆朋出也有本云損匱應勘餘之五無相定六者空定害三不樂四貪恚俱捨五一切相六者我目前六種。</p>
</div>
<div class='div-orig'><p>論謂我<span class='corr'>已</span>修至建立此界。</p>
</div>
<div class='div-commentary'><p style="margin-left:1em">演曰次明相文分為二先明立意後辯對治此初也此經具如集異門足論第十五引今舉意云謂有具壽作如是言我<span class='corr'>已</span>修慈及悲喜捨無相空定我心猶為恚害不樂貪恚俱捨眾相疑等之所纏繞應告彼云勿作是言所以者何若有具壽於慈悲喜捨及無相空定修習<span class='corr'>已</span>多所作無處無容其心猶為恚害不樂貪恚俱捨眾相疑等之所經縛無有是處謂慈心定乃至空定必能出離恚乃至疑由荅外疑而建立也今此論等略舉初後是故慈等非對治者舉彼疑詞雖得慈定恚等猶行明慈而非恚等對治餘五准此當知為下正彰立意。</p>
</div>
<div class='div-orig'><p>論是中恚等至建立第六。</p>
</div>
<div class='div-commentary'><p style="margin-left:1em">演曰後辯對治分之為二初明通相後明別相此初也前四通治如文自悉第五觀察聖住等者觀察無相聖所住理建立第五無相對治觀察無學究竟之理息除第六我慢之障。</p>
</div>
<div class='div-orig'><p>論慈對治恚至是彼對治。</p>
</div>
<div class='div-commentary'><p style="margin-left:1em">演曰後明別相文分為六一慈治嗔恚二悲能治害三喜治不樂不樂謂嫉諸嫉姤者見他盛事情不樂故四捨治貪恚理實捨能除貪恚癡然愛憎境起捨難故故逐難說治貪及恚中容境上捨相易知故略不論實亦除癡五無相治相相縛皆無名治眾相六無慢治疑我慢為本眾惑因生我慢既除疑等皆盡名為空也。</p>
</div>
<div class='div-orig'><p>論此諸出離至容可現行。</p>
</div>
<div class='div-commentary'><p style="margin-left:1em">演曰後惣結也此諸出離修滿足者定超恚等未成滿者容許現行。</p>
</div>
<div class='div-orig'><p>論又前五種至聖住所攝。</p>
</div>
<div class='div-commentary'><p style="margin-left:1em">演曰二明相攝文中有二初五後六五中初四色天所攝名為天住第五無相名為聖住六中初四梵住所攝四無量心名梵住故初五門中雖具慈悲闕後二故從依名天不名梵也。</p>
</div>
<div class='div-orig'><p>論復次至故名為依。</p>
</div>
<div class='div-commentary'><p style="margin-left:1em">演曰三辯出離依文分三叚一摽釋依名二引教分別三明起所因此初也。</p>
</div>
<div class='div-orig'><p>論世尊說依至是依非識。</p>
</div>
<div class='div-commentary'><p style="margin-left:1em">演曰二引教分別文中有二初摽後列次第可知。</p>
</div>
<div class='div-orig'><p>論此四種依因何建立。</p>
</div>
<div class='div-commentary'><p style="margin-left:1em">演曰三眀起因文分三叚一徵二釋三結此初也。</p>
</div>
<div class='div-orig'><p>論補特伽羅四種別故。</p>
</div>
<div class='div-commentary'><p style="margin-left:1em">演曰二釋分二初揔摽荅後隨別釋此略摽荅因四有情說四依故。</p>
</div>
<div class='div-orig'><p>論謂因謟詐至初依。</p>
</div>
<div class='div-commentary'><p style="margin-left:1em">演曰後隨別釋文分為二初列所因後明行相所因有四一因謟詐二因順世三因自見四因聞極此初也有謟詐者內懷詭行外現矯儀取相之徒慕為師矣師既顛墜資亦沉淪故因此徒誡當依法人非依也恐初學流錯依憑故問涅槃第六明人四依四依於世能多利益今誡依法彰人叵憑二文乖違孰當可取荅依初學者說唯依法恐所作者依邪威儀即便依學文遮魔羅及提婆等謟詐之人不堪依也若依正行離謟詐者依之無失。</p>
</div>
<div class='div-orig'><p>論因順世間至第二。</p>
</div>
<div class='div-commentary'><p style="margin-left:1em">演曰二因順世世之淺法競飾浮華賞文薎理今談義理出世可憑麤淺文詞不可依也。</p>
</div>
<div class='div-orig'><p>論因住自見至第三。</p>
</div>
<div class='div-commentary'><p style="margin-left:1em">演曰三因自見義雖所依有了不了而見取者封自所習以為至極故對誡之當依了義不了義者勿堅著之。</p>
</div>
<div class='div-orig'><p>論因聞為極至第四。</p>
</div>
<div class='div-commentary'><p style="margin-left:1em">演曰四因聞極極有二種一世間之極謂人天勝果三界唯心識為躰也二出世之極佛果菩提四智為躰謂初學者聞說唯心將為極理不肯進修佛誡彼流當須依智心如野馬無蹔時停識如幻人顛倒所起雖為世本終非佛因唯有菩提可真依處。</p>
</div>
<div class='div-orig'><p>論因其謟詐至現威儀故。</p>
</div>
<div class='div-commentary'><p style="margin-left:1em">演曰後明行相准前分四初文復二一辯對諂說法依因二揀外法亦非所依此初也要假研論正智得生非囑威儀智能起也。</p>
</div>
<div class='div-orig'><p>論即於此中至不應執故。</p>
</div>
<div class='div-commentary'><p style="margin-left:1em">演曰二揀外法亦非所依顯佛所說人法二中唯法是依是依之法佛法非俗俗法虛妄未為依故。</p>
</div>
<div class='div-orig'><p>論法又二種至審觀察故。</p>
</div>
<div class='div-commentary'><p style="margin-left:1em">演曰二依義相如文可知。</p>
</div>
<div class='div-orig'><p>論佛所說經至非不了義。</p>
</div>
<div class='div-commentary'><p style="margin-left:1em">演曰三了義相二邊之說皆非了義中道之言方了義也。</p>
</div>
<div class='div-orig'><p>論世尊至是依非識。</p>
</div>
<div class='div-commentary'><p style="margin-left:1em">演曰四智依相文中有二初顯世間依識所以後明出世說智所由於中有二一為向涅槃者說四諦智二為隨法行者說聞思修智聞思等智依教等生名法隨法行。</p>
</div>
<div class='div-orig'><p>論略於四時至建立四依。</p>
</div>
<div class='div-commentary'><p style="margin-left:1em">演曰三結之也得法等者若依法義了義及智名為不失若依人文不了義識名之為失始興信智了悟真詮名得法時此時必待法非人也以假正教信智生故憶念名教所悟不忘名任持時此能歸義義聡敏者解乃不窮詞亦無竭即義惣持詳諸所詮優劣得失名察義時此時必資了義教也因聞了義便起修行行與教同名隨法行隨法之際必資於智智能利物證真際故此之四種始末優劣修習為次。</p>
</div>
<div class='div-orig'><p>論復次至二種差別<span class='note-inline'>(八)</span>。</p>
</div>
<div class='div-commentary'><p style="margin-left:1em">演曰第三合釋第三第四作意所緣二種差別文分為二初結前生後次正辯二相此初也。</p>
</div>
<div class='div-orig'><p>論作意差別至四十作意。</p>
</div>
<div class='div-commentary'><p style="margin-left:1em">演曰次正辯二中文分為二一別明二相二合明二躰別中復二初明作意後辯所緣初中有四一揔摽作意二別列其名三依摽辯釋四前後相攝此初摽也。</p>
</div>
<div class='div-orig'><p>論云何至果作意。</p>
</div>
<div class='div-commentary'><p style="margin-left:1em">演曰二別列其名文中有二初列七名後陳四十初中有二先徵後列。</p>
</div>
<div class='div-orig'><p>論云何四十至遍行作意。</p>
</div>
<div class='div-commentary'><p style="margin-left:1em">演曰後陳四十文中有二先徵後列列中四十類例言之有十一類一法義類謂初二作意二念處類謂次四種三假實類謂次二作意四修習非習類謂學等三五断非断類謂遍知等三六緣境有無類謂有影等四七止觀類謂勝解等六八對治染汙類謂隨順等四九運轉類謂力勵等四十修智類謂思擇等四十一三乘類謂他等四作意躰者遍行一也修定等時力增勝故而偏說也故雜集云謂善順奢摩他毗鉢舍那故謂於一境持心令住故。</p>
</div>
<div class='div-orig'><p>論緣法作意至相應作意。</p>
</div>
<div class='div-commentary'><p style="margin-left:1em">演曰三依摽辯釋其七作意下第十七二十八等具廣明之故此不釋釋四十中如列所科亦分十一此即第一明法義類文中有二一法二義如次聞思修作意為躰。</p>
</div>
<div class='div-orig'><p>論緣身受心法至身等作意。</p>
</div>
<div class='div-commentary'><p style="margin-left:1em">演曰二明念處類文中有四對彼身等四境不同分四作意。</p>
</div>
<div class='div-orig'><p>論勝解作意至增作意。</p>
</div>
<div class='div-commentary'><p style="margin-left:1em">演三假實類文分為二先明勝解後明真實此初也由有漏觀未能真實故以勝解於所欲事似彼相現而於此法有彼相生名為增益如火觀者於餘非火皆發火相餘類此知雜集十一說此名為一向世間作意故唯相假。</p>
</div>
<div class='div-orig'><p>論真實作意至諸法作意。</p>
</div>
<div class='div-commentary'><p style="margin-left:1em">演曰後明真實本後二智相應作意如境通愍名為真實故雜集云一向出世間及此後所得作意如理思惟自共相者即後得智相謂相狀躰相二也思惟真如即根本智相但躰相。</p>
</div>
<div class='div-orig'><p>論有學作意至世間作意。</p>
</div>
<div class='div-commentary'><p style="margin-left:1em">演曰修非修類文中有三一學二無學三非學非無學所學之法謂戒定慧三修進於此名為有學進脩<span class='corr'>已</span>滿名為無學非進非滿名為非二自性謂即學等自躰名為學等相續謂身由在學等相續身故亦名學等。</p>
</div>
<div class='div-orig'><p>論遍知作意至而不断惑。</p>
</div>
<div class='div-commentary'><p style="margin-left:1em">演曰断非断類文分三段一明非断二明正断三明<span class='corr'>已</span>断此初也謂加行道中雖觀惑相而未断也故對法云遍知有三一因緣事遍知謂知煩惱隨眠未永断故二自躰遍知謂知此煩惱生<span class='corr'>已</span>煩惱乱心性三過患遍知謂知此煩惱能引自他俱害能生現後法過能令有情受此所生身心憂惱。</p>
</div>
<div class='div-orig'><p>論正断作意至俱作二事。</p>
</div>
<div class='div-commentary'><p style="margin-left:1em">演曰二明正断謂無間道由前<span class='corr'>已</span>知一剎那間知而正断名作二事。</p>
</div>
<div class='div-orig'><p>論<span class='corr'>已</span>断作意至所有作意。</p>
</div>
<div class='div-commentary'><p style="margin-left:1em">演曰後明<span class='corr'>已</span>断謂無間道後解脫勝進二種作意惣名<span class='corr'>已</span>断。</p>
</div>
<div class='div-orig'><p>論有分別至毗鉢舍那。</p>
</div>
<div class='div-commentary'><p style="margin-left:1em">演曰六緣境有無類文分為四一有分別境二無分別境三邊際所緣四成辦所緣此初先明有分別境謂此觀品審察推度名有分別分別蘊等善巧相現名為影像分別所緣作意謂由此者由此作意作意為先方能修緣分別躰境毗鉢舍那分別躰謂本質是前分別影像本質名分別躰觀心所取復名為境。</p>
</div>
<div class='div-orig'><p>論無分別至奢摩他。</p>
</div>
<div class='div-commentary'><p style="margin-left:1em">演曰二無分別境若據隨心相分說者定所緣境名無分別約質而論亦名分別但以慧品強故推求分別止品劣故多無分別理實同緣二皆分別問雜集十一說有分別影像所緣謂由勝解作意所有止觀所緣境也無分別影像所緣謂由真實作意所有止觀所緣境也何故與此說不同耶荅謂有漏止觀皆有分別虛妄分別為自性故若無漏攝皆無分別遠離虛妄分別性故不同此處觀品強故名有分別止品劣故名無分別。</p>
</div>
<div class='div-orig'><p>論事邊際所緣至身受心法。</p>
</div>
<div class='div-commentary'><p style="margin-left:1em">演曰三邊際所緣事謂躰事邊際窮極謂四念住攝諸所緣理事盡名事邊際二十六中舉盡所有性如所有性名事邊際同對法論㸦舉一邊亦無違也。</p>
</div>
<div class='div-orig'><p>論所作成辦至所緣作意。</p>
</div>
<div class='div-commentary'><p style="margin-left:1em">演曰四成辦所緣修止觀時作意圓滿名為成辦非唯果滿名為成辨故二十六云云何所作成辦謂修止觀者修習為因諸緣影像所有作意皆得圓滿<span class='note-inline'>(此圓滿故)</span>便得轉依一切麤重皆悉息滅得轉依故超過影像於所知事有無分別現量智生名作意辦言如此等者謂我思惟如此如此謂在觀中思惟本質本質類多重言如此如是如是思惟影像止觀雙運了知如是當有如此如此隨眠可斷當辦如是如是真智可生及緣無為離障清淨功用成就名辦所緣。</p>
</div>
<div class='div-orig'><p>論勝解思擇至而為上首。</p>
</div>
<div class='div-commentary'><p style="margin-left:1em">演曰七止觀類中十一作意分之為二先辯行相次顯功能初中有六此即第一先明觀體觀有二類一由此之作意力故最初思擇唯慧無定或因止力所引慧生並名觀也止上首者定引慧也。</p>
</div>
<div class='div-orig'><p>論寂靜作意至而為上首。</p>
</div>
<div class='div-commentary'><p style="margin-left:1em">演曰二明止品止亦有二一由寂靜作意力故最初安心唯定無慧或因觀品而所引生盡名止也。</p>
</div>
<div class='div-orig'><p>論一分修至隨修一分。</p>
</div>
<div class='div-commentary'><p style="margin-left:1em">演曰三明分修下十三云或時作意思惟光明或時作意思惟色相而入於定於二境中隨修於一名一分修。</p>
</div>
<div class='div-orig'><p>論具分修至二分雙修。</p>
</div>
<div class='div-commentary'><p style="margin-left:1em">演曰四明具修思惟光明亦了色相了色相時亦思光明二分雙習名曰具修。</p>
</div>
<div class='div-orig'><p>論無間作意至相續而轉。</p>
</div>
<div class='div-commentary'><p style="margin-left:1em">演曰五明無間一切時中斯須不捨名無間修。</p>
</div>
<div class='div-orig'><p>論慇重作意至加行方便。</p>
</div>
<div class='div-commentary'><p style="margin-left:1em">演曰六明慇重尊崇敬奉名慇重修。</p>
</div>
<div class='div-orig'><p>論此中至淨修智見。</p>
</div>
<div class='div-commentary'><p style="margin-left:1em">演曰次顯功能文分為五一修智見由思擇力智得增明名修智見。</p>
</div>
<div class='div-orig'><p>論由寂靜作意故生長輕安。</p>
</div>
<div class='div-commentary'><p style="margin-left:1em">演曰二修輕安定起輕安皆由寂靜故名寂靜生長輕安。</p>
</div>
<div class='div-orig'><p>論由一分至心得解脫。</p>
</div>
<div class='div-commentary'><p style="margin-left:1em">演曰三明蓋脫障治相違二分起時蓋便解脫。</p>
</div>
<div class='div-orig'><p>論由無間至心得解脫。</p>
</div>
<div class='div-commentary'><p style="margin-left:1em">演曰四明結脫由二作意九結俱亡心亦解脫。</p>
</div>
<div class='div-orig'><p>論又由無間至速證通慧。</p>
</div>
<div class='div-commentary'><p style="margin-left:1em">演曰五不虛棄速成通慧。</p>
</div>
<div class='div-orig'><p>論隨順作意至順斷煩惱。</p>
</div>
<div class='div-commentary'><p style="margin-left:1em">演曰八對治染汙類作意有四一明隨順謂加行道猒壞所緣順斷惑故。</p>
</div>
<div class='div-orig'><p>論對治作意至遠離相續。</p>
</div>
<div class='div-commentary'><p style="margin-left:1em">演曰二明正斷文中有二一正捨諸惑謂無間道二任持斷道令惑轉遠謂解脫道謂此道中令所斷惑更不生故。</p>
</div>
<div class='div-orig'><p>論順清淨至諸法道理。</p>
</div>
<div class='div-commentary'><p style="margin-left:1em">演曰三明順淨四順觀察此二作意俱勝進道謂修六念或思妙事或觀所斷及與所證皆於勝進道中作此觀也故對法云或勤方便思惟諸法名勝進道六隨念者即念佛等六。</p>
</div>
<div class='div-orig'><p>論力勵運轉至阿羅漢時。</p>
</div>
<div class='div-commentary'><p style="margin-left:1em">演曰九運轉類作意有四一明力勵二明有間三明功用四辯自然自然作意有四時者一得作意得第六七二作意時二正<span class='corr'>已</span>入而由得此二作意故能正<span class='corr'>已</span>入根本靜慮此前二時是道前方便者也三由方便得入見修修於現觀四無學道正得作意<span class='corr'>已</span>得作意如其次第無間解脫二作意也。</p>
</div>
<div class='div-orig'><p>論思擇作意至不復現行。</p>
</div>
<div class='div-commentary'><p style="margin-left:1em">演曰十修智類有四作意一明思擇二明內攝三明淨障四辯所行如文可悉。</p>
</div>
<div class='div-orig'><p>論他所建立至所有作意。</p>
</div>
<div class='div-commentary'><p style="margin-left:1em">演曰十一辯三乘類作意有四一他所建立謂諸聲聞二內增上取謂獨覺等三廣大作意謂諸菩薩四遍行作意謂佛世尊義可知也。</p>
</div>
<div class='div-orig'><p>論此中了相至唯攝緣義。</p>
</div>
<div class='div-commentary'><p style="margin-left:1em">演曰四前後相攝前七作意攝後四十文同前判有十一類此當第一攝法義二了相作意通聞修慧故攝二種體非欲界不通思慧餘六攝義唯是修慧故三十三云即由如是定地作意於欲界中了為麤相故。</p>
</div>
<div class='div-orig'><p>論緣身等境至遍在七攝。</p>
</div>
<div class='div-commentary'><p style="margin-left:1em">演曰二攝念處四聞修等慧普緣四境相應作意遍故遍七攝。</p>
</div>
<div class='div-orig'><p>論了相勝解至當知隨應。</p>
</div>
<div class='div-commentary'><p style="margin-left:1em">演曰三攝假實二了相勝解加行究竟果作意通攝勝解真實作意者了相通在初修及無學一切初修多唯勝解無學等修多是真實勝解既為近加行道理通假實究竟果作意在根本地中一切時位假實理通觀察作意唯攝勝解者是中三品勝進道故初假解修不說通實為後加行理亦通真餘三作意唯攝真實者為無間道多觀真故此就前門就餘門者當知隨應者此就前說七作意相與二相攝就餘別義了相多唯勝解初起修故究竟果唯真實解脫道故觀察作意通勝解真實能為勝進加行道故餘四如前故說就餘門當知隨應不說七種皆與前別也。</p>
</div>
<div class='div-orig'><p>論七種作意至果作意。</p>
</div>
<div class='div-commentary'><p style="margin-left:1em">演曰四修習非習攝文中有二初七作意攝學非二後了相及果但攝無學無學位中能了清淨自共相故究竟果者是無學故。</p>
</div>
<div class='div-orig'><p>論了相至<span class='corr'>已</span>斷作意。</p>
</div>
<div class='div-commentary'><p style="margin-left:1em">演曰五斷非斷攝文中有三初攝遍知謂了相等三非治道故遍知所攝次攝正斷謂遠離等三是斷道故故攝正斷後攝<span class='corr'>已</span>斷究竟果中惑盡方得故攝<span class='corr'>已</span>斷。</p>
</div>
<div class='div-orig'><p>論觀察至作意所攝。</p>
</div>
<div class='div-commentary'><p style="margin-left:1em">演曰六緣境有無攝文中有四觀察慧增攝有分別餘六止觀而無偏故故通攝二邊際義寬通七作意所作成辦義分兩種若就初門未至定說攝七作意修習定時有七意故若就第二根本定門唯攝果滿根本定中所作成辦與餘作意不相應故。</p>
</div>
<div class='div-orig'><p>論最初勝解至遍一切攝。</p>
</div>
<div class='div-commentary'><p style="margin-left:1em">演曰七止觀攝前辯類中文分為二先六行相後五功能今相攝中但明行相略無功能攝六相中文分為四一攝第一擇法思慧而非定法七種作意是定地収故不相攝若止為首便攝七種定類同故。</p>
</div>
<div class='div-orig'><p>論若最初寂靜至亦尒。</p>
</div>
<div class='div-commentary'><p style="margin-left:1em">演曰二攝第二依欲界心安住內境名初寂靜即七不攝若依觀品所引修慧名寂靜作意七作意攝同初義中有攝不攝故云亦尒。</p>
</div>
<div class='div-orig'><p>論前六作意至唯攝具分修。</p>
</div>
<div class='div-commentary'><p style="margin-left:1em">演曰三攝三四前六作意修止及觀有全有分故雙攝之第七必全故唯攝具。</p>
</div>
<div class='div-orig'><p>論無間至遍一切攝。</p>
</div>
<div class='div-commentary'><p style="margin-left:1em">演曰四攝五六行相既通故七皆攝。</p>
</div>
<div class='div-orig'><p>論隨順作意至就斷對治說。</p>
</div>
<div class='div-commentary'><p style="margin-left:1em">演曰八對治染汙攝文分為二初依治辯次約餘攝初中復二先攝後結攝中有四一了相勝解二攝隨順二遠離加行究竟二種加行道故攝對治攝樂作意通於四道今攝前二故云一分三順清淨者是勝進道攝樂一分而攝之也四順觀察者全是勝進故與觀察全相攝也。</p>
</div>
<div class='div-orig'><p>論若就所餘隨應當知。</p>
</div>
<div class='div-commentary'><p style="margin-left:1em">演曰次約餘辯依修智等所餘門者隨順通攝了相勝解攝樂觀察四作意也順清淨作意通攝攝樂觀察所攝餘如前說故言隨應。</p>
</div>
<div class='div-orig'><p>論力勵運轉至二作意攝。</p>
</div>
<div class='div-commentary'><p style="margin-left:1em">演曰九運轉等四攝力勵初習唯散非定故七不攝有閒運轉有功用運轉比二作意但攝七中前四作意故云乃至攝樂所攝自然運轉攝彼二者以無間解脫自然轉故不說觀察者彼勝進攝此非勝進故不攝也。</p>
</div>
<div class='div-orig'><p>論思擇作意至作意所攝。</p>
</div>
<div class='div-commentary'><p style="margin-left:1em">演曰十修智類攝思擇作意了相攝者依初修門多起慧故非餘不攝內攝作意勝解攝者依創無間內緣之門非餘不攝淨障作意觀察攝者審察煩惱斷與未斷順淨障故非實彼攝觀察非正無間道故。</p>
</div>
<div class='div-orig'><p>論他所建立至一切所攝。</p>
</div>
<div class='div-commentary'><p style="margin-left:1em">演曰十一三乘相攝文分為二初別廣明次重料揀此初也廣大作意七皆不攝無住涅盤悲智建立二利行廣非七攝也七唯自利非廣行故遍行作意而有兩種初屬世尊唯第七攝佛自利德故唯果攝第二菩薩菩薩自利亦通七攝。</p>
</div>
<div class='div-orig'><p>論又了相作意至傳為其緣。</p>
</div>
<div class='div-commentary'><p style="margin-left:1em">演曰次重料揀了相作意通聞修慧由聞他音修定相應得聲聞果故他所攝了相作意內增上者在先資糧為果時緣得有了相除此餘時而即無也以不待他音證自果故。</p>
</div>
<div class='div-orig'><p>論復次云何所緣差別。</p>
</div>
<div class='div-commentary'><p style="margin-left:1em">演曰後辯所緣文分為二先問後荅此初也。</p>
</div>
<div class='div-orig'><p>論謂相差別。</p>
</div>
<div class='div-commentary'><p style="margin-left:1em">演曰後荅分二先揔次別此揔荅也。</p>
</div>
<div class='div-orig'><p>論何等為相。</p>
</div>
<div class='div-commentary'><p style="margin-left:1em">演曰次別分二初明四相後三十二相初中有三一躡前徵起二標數略荅三依標廣辯此初也。</p>
</div>
<div class='div-orig'><p>論略有四種至應修習相。</p>
</div>
<div class='div-commentary'><p style="margin-left:1em">演曰二標數略荅。</p>
</div>
<div class='div-orig'><p>論所緣相者至分別體相。</p>
</div>
<div class='div-commentary'><p style="margin-left:1em">演曰三依標廣辯文分三段一明所緣二明因相三明後二此初也相分名事見分名體定所緣相從識所生不離識故名分別相。</p>
</div>
<div class='div-orig'><p>論因緣相者謂定資糧。</p>
</div>
<div class='div-commentary'><p style="margin-left:1em">演曰二明因相謂無悔歡等名定資糧。</p>
</div>
<div class='div-orig'><p>論應遠離相至此四種相。</p>
</div>
<div class='div-commentary'><p style="margin-left:1em">演曰三明後二文分為二先揔標列後各別釋此揔標列後二相也。</p>
</div>
<div class='div-orig'><p>論何等至不樂攀緣。</p>
</div>
<div class='div-commentary'><p style="margin-left:1em">演曰後各別釋文分為二先辯遠離後彰修習初中有四一沉二掉三亂四著此初沉相略有二種先明通相後明別相通相有四一不守根門二食不知量三初夜後夜不常悟等四不正知住癡行等下廣明別相約相增說以癡為性理實心惛懵重為體。</p>
</div>
<div class='div-orig'><p>論何等掉相至動亂其心。</p>
</div>
<div class='div-commentary'><p style="margin-left:1em">演曰二明掉相文中亦二初通後別別相貪體太舉俱行如前欲等等勤心觀與舉俱行體即掉舉。</p>
</div>
<div class='div-orig'><p>論何等亂相至不亂相。</p>
</div>
<div class='div-commentary'><p style="margin-left:1em">演曰三明亂相體即散亂通相如前別相鈍根即貪嗔等三分為體謂貪瞋癡令心流蕩勝餘法故說為散亂。</p>
</div>
<div class='div-orig'><p>論何等著相至無出離見。</p>
</div>
<div class='div-commentary'><p style="margin-left:1em">演曰四明著相通相同前別相即貪或眾煩惱隨於所樂而愛味故故於無上出離正道不生正見即不正知。</p>
</div>
<div class='div-orig'><p>論對治如是至應修習相。</p>
</div>
<div class='div-commentary'><p style="margin-left:1em">演曰後彰修習遠離惡法即名修習。</p>
</div>
<div class='div-orig'><p>論復有至引發相。</p>
</div>
<div class='div-commentary'><p style="margin-left:1em">演曰後三十二相文分為二初三十二體後攝歸四相初中復二一標數列名二隨標別釋此初標列三十二名。</p>
</div>
<div class='div-orig'><p>論云何自心相至被染汙心。</p>
</div>
<div class='div-commentary'><p style="margin-left:1em">演曰二隨標別釋如列所科三十二段此即第一明自心相文中有二先徵後釋自心相者謂以自心為所緣境自心即相名自心相持業釋也。</p>
</div>
<div class='div-orig'><p>論云何外相至不現行故。</p>
</div>
<div class='div-commentary'><p style="margin-left:1em">演曰二明外相外境名外光淨等相謂本質也設相分光亦名為外而非心故。</p>
</div>
<div class='div-orig'><p>論云何所依相至并種子相。</p>
</div>
<div class='div-commentary'><p style="margin-left:1em">演曰三所依相謂自五蘊所依止故并種子者果所依故分別體者分別所生不離心故。</p>
</div>
<div class='div-orig'><p>論云何所行相至分別體相。</p>
</div>
<div class='div-commentary'><p style="margin-left:1em">演曰四所行相謂彼六塵心所行處名所行相。</p>
</div>
<div class='div-orig'><p>論云何作意至名作意相。</p>
</div>
<div class='div-commentary'><p style="margin-left:1em">演曰五作意相作意即相名作意相。</p>
</div>
<div class='div-orig'><p>論云何心起相至名心起相。</p>
</div>
<div class='div-commentary'><p style="margin-left:1em">演曰六心起相凡心起者皆由作意故取次前以為一相第二相者心所思惟行及名色為境起心名心起相或為因依亦起心也。</p>
</div>
<div class='div-orig'><p>論云何安住相至名安住相。</p>
</div>
<div class='div-commentary'><p style="margin-left:1em">演曰七安住相四蘊是識所安住故。</p>
</div>
<div class='div-orig'><p>論云何自相相至名自相相。</p>
</div>
<div class='div-commentary'><p style="margin-left:1em">演曰八自相相文中有二一自類自相如色非受名自類相二各別自相謂色中十一體各不同名各別相。</p>
</div>
<div class='div-orig'><p>論云何共相相至名共相相。</p>
</div>
<div class='div-commentary'><p style="margin-left:1em">演曰九明共相文中有三一諸行共相謂無常相二有漏共相謂苦相也三一切共相謂空無我。</p>
</div>
<div class='div-orig'><p>論云何麤相至一切靜相。</p>
</div>
<div class='div-commentary'><p style="margin-left:1em">演曰十及十一麤靜二相如下具辯。</p>
</div>
<div class='div-orig'><p>論云何領納相至諸行之相。</p>
</div>
<div class='div-commentary'><p style="margin-left:1em">演曰十二領納相曾所更境憶持不忘名領納相若不憶持非領納也。</p>
</div>
<div class='div-orig'><p>論云何分別至諸行之相。</p>
</div>
<div class='div-commentary'><p style="margin-left:1em">演曰十三分別相未來體無依心說有名分別相。</p>
</div>
<div class='div-orig'><p>論云何俱行相至諸行之相。</p>
</div>
<div class='div-commentary'><p style="margin-left:1em">演曰十四俱行相謂現在心分別諸行心境俱時名俱行相。</p>
</div>
<div class='div-orig'><p>論云何染汙相至不染汙相。</p>
</div>
<div class='div-commentary'><p style="margin-left:1em">演曰十五染汙十六不染合明分二初標後釋此初略標二相別也。</p>
</div>
<div class='div-orig'><p>論此中至成不染汙。</p>
</div>
<div class='div-commentary'><p style="margin-left:1em">演曰後釋分二初釋染汙後明不染此中二類雖<span class='corr'>已</span>發起出離之心於斷煩惱不修方便觀有貪等貪等猶在名染汙相若修方便觀心廣略或高下等伏斷隨眠貪等不生名不染汙次文重釋纏及隨眠名染汙相種現盡時名不染汙。</p>
</div>
<div class='div-orig'><p>論云何正方便至心被染相。</p>
</div>
<div class='div-commentary'><p style="margin-left:1em">演曰十七正方便十八邪方便此二行相如文可知。</p>
</div>
<div class='div-orig'><p>論云何光明相至建立此相。</p>
</div>
<div class='div-commentary'><p style="margin-left:1em">演曰十九光明相文中有二一治闇光謂日光明等治外黑闇二法光明謂三慧光能治內闇無明等障懇到者說文云懇者至誠也到謂極也。</p>
</div>
<div class='div-orig'><p>論云何觀察至能取法觀。</p>
</div>
<div class='div-commentary'><p style="margin-left:1em">演曰二十觀察相文中有三一現觀未來未來未起而得坐名現在<span class='corr'>已</span>生名為住立二現觀過去過去<span class='corr'>已</span>滅名之為臥現在隣滅復得坐名夫欲臥者必先坐故三現觀現在謂心觀心展轉展轉後觀於前名為二也。</p>
</div>
<div class='div-orig'><p>論云何賢善至故名賢善。</p>
</div>
<div class='div-commentary'><p style="margin-left:1em">演曰二十一賢善定相文中有四一問二荅三徵四釋文顯可知。</p>
</div>
<div class='div-orig'><p>論云何止相至影像之相。</p>
</div>
<div class='div-commentary'><p style="margin-left:1em">演曰二十二止相為治分別故修止相所以止相名無分別。</p>
</div>
<div class='div-orig'><p>論云何舉相至光明相相。</p>
</div>
<div class='div-commentary'><p style="margin-left:1em">演曰二十三舉相治沉下故於外境中隨緣一種淨妙之色筞舉其心名為舉相。</p>
</div>
<div class='div-orig'><p>論云何觀相至增上捨相。</p>
</div>
<div class='div-commentary'><p style="margin-left:1em">演曰二十四五觀及捨也三慧思修名為觀相心住平等名為捨相廣如下辯。</p>
</div>
<div class='div-orig'><p>論云何入定相至而現在前。</p>
</div>
<div class='div-commentary'><p style="margin-left:1em">演曰二十六入定相入相有三一因緣相二所緣相三應修習相此三一一皆為定因名為入相。</p>
</div>
<div class='div-orig'><p>論云何位定相至得不退法。</p>
</div>
<div class='div-commentary'><p style="margin-left:1em">演曰二十七住定相住相有三一能善取二能安住三能不退具此三義名為住相。</p>
</div>
<div class='div-orig'><p>論云何出定相至不定地相。</p>
</div>
<div class='div-commentary'><p style="margin-left:1em">演曰二十八出定相雖定散心通名分別此散心體定所不攝不定地収名出定相。</p>
</div>
<div class='div-orig'><p>論云何增相至狹小故。</p>
</div>
<div class='div-commentary'><p style="margin-left:1em">演曰二十九增相三十減相三十一方便相前二增減第三與前二為方便義類同故如文可知。</p>
</div>
<div class='div-orig'><p>論云何引發相至如是等相。</p>
</div>
<div class='div-commentary'><p style="margin-left:1em">演曰三十二引發相文中有二初徵後釋釋中有四一由通力於一字義能引無邊廣愽名義二能引發無諍等智三由定力能發諸餘力無畏等無邊功德四由定力能達句義得微妙智能引此等名引發相。</p>
</div>
<div class='div-orig'><p>論復次至修習故。</p>
</div>
<div class='div-commentary'><p style="margin-left:1em">演曰後攝歸四相三十二相不離前四以為體也所緣相寬具攝諸相因緣亦尒何以然者以前與後為因緣故其正方便為正因緣邪方便者為邪因緣因緣雖一白黑有殊分為二也第三遠離離諸染相第四應修修諸善法故三十二相皆是前四所攝更無餘也。</p>
</div></div>
<div class='div-other'><a id='mulu9' />
<p class='h1'>論<span class='corr'>卷</span>第十二　本地分中三摩呬多地第六之二</p>
<div class='div-orig'><p>論復次云何至諸相作意。</p>
</div>
<div class='div-commentary'><p style="margin-left:1em">演曰二合明二體文分為二一明修習作意及相二明入定具四因緣初文有二先徵後釋此先徵也。</p>
</div>
<div class='div-orig'><p>論謂即於彼至能作四事。</p>
</div>
<div class='div-commentary'><p style="margin-left:1em">演曰後釋文中復分為三此初略標荅也。</p>
</div>
<div class='div-orig'><p>論謂即修習至遠離相續。</p>
</div>
<div class='div-commentary'><p style="margin-left:1em">演曰後廣分別文中有四一修作意二遠煩惱三練作意四成四道猒壞所緣是加行道捨諸煩惱是無閒道任持斷滅是解脫道遠離相續是勝進道或即如次是猒壞等四種對治。</p>
</div>
<div class='div-orig'><p>論是故至諸相作意。</p>
</div>
<div class='div-commentary'><p style="margin-left:1em">演曰三結之也。</p>
</div>
<div class='div-orig'><p>論復次至教授力。</p>
</div>
<div class='div-commentary'><p style="margin-left:1em">演曰二明入定具四因緣文分為六一入定因緣二染定差別三漏無漏異四四分不同五次超有差六熏習有異初中有三一標名列數二依標辯釋三揔結前義此初也。</p>
</div>
<div class='div-orig'><p>論云何因力至靜慮等。</p>
</div>
<div class='div-commentary'><p style="margin-left:1em">演曰二依標辯釋文分為四此初因力謂次前生曾所得定以為因力生今時定順小教說大乘正取定種為因亦可據曾熏發定種功能增長生今時定名因力也。</p>
</div>
<div class='div-orig'><p>論云何方便力至能入諸定。</p>
</div>
<div class='div-commentary'><p style="margin-left:1em">演曰二明方便力數修習力是為方便。</p>
</div>
<div class='div-orig'><p>論云何說力至入靜慮等定。</p>
</div>
<div class='div-commentary'><p style="margin-left:1em">演曰三明說力因聞所說定心之教自安心想所得等持名為說力。</p>
</div>
<div class='div-orig'><p>論云何教授力至及諸餘定。</p>
</div>
<div class='div-commentary'><p style="margin-left:1em">演曰四教授力不從言教但依師授名教授力。</p>
</div>
<div class='div-orig'><p>論如是顯示至及鈍根者。</p>
</div>
<div class='div-commentary'><p style="margin-left:1em">演曰三揔結前義利根鈍根如次顯上三四二人以隨法行及隨信行二各別故。</p>
</div>
<div class='div-orig'><p>論復次有四至靜慮者。</p>
</div>
<div class='div-commentary'><p style="margin-left:1em">演曰二染定差別文分為二一揔標列二隨別釋此初標列有四定也。</p>
</div>
<div class='div-orig'><p>論云何愛上至後生愛味。</p>
</div>
<div class='div-commentary'><p style="margin-left:1em">演曰二隨別釋如標分四初中有二先徵後釋所言愛者體即貪也問貪性是染定即不然云何言俱得名染定荅正得定時體即非染初時生愛得<span class='corr'>已</span>生欣於此二時緣定生貪故名為染。</p>
</div>
<div class='div-orig'><p>論云何見上至解脫出離。</p>
</div>
<div class='div-commentary'><p style="margin-left:1em">演曰二明見定文中有二初徵後釋體即見取他見為因而入靜慮或得靜慮後起見等名見靜慮言念過去多劫等者全常見等言堅執不捨是見取也顯彼見取行相差別名審思察及出離等。</p>
</div>
<div class='div-orig'><p>論云何慢上至審諦觀察。</p>
</div>
<div class='div-commentary'><p style="margin-left:1em">演曰三明慢靜慮文中亦二先徵後釋體即我慢或兼憍體謂因慢入定或得定<span class='corr'>已</span>而起憍慢故揔名慢上靜慮問如何我慢緣上靜慮荅未得定前所起我慢我慢下界揔執當地五蘊為我而方能故若定後慢緣彼地起亦同地計能所計法皆上地故。</p>
</div>
<div class='div-orig'><p>論云何疑上至審諦觀察。</p>
</div>
<div class='div-commentary'><p style="margin-left:1em">演曰四明疑靜慮由於四諦不能速證便於先得定處生疑此文且據修出世說云四聖諦理實修世於定亦疑。</p>
</div>
<div class='div-orig'><p>論復次云何至當言正入。</p>
</div>
<div class='div-commentary'><p style="margin-left:1em">演曰三漏無漏異文分為二初明有漏後明無漏初中復二先明染定後明淨定此初染定文中有二先徵後釋所愛味者即淨定也言<span class='corr'>已</span>出者<span class='corr'>已</span>出淨定言正入者正起染心出淨入染後緣於前名愛味定。</p>
</div>
<div class='div-orig'><p>論云何清淨至不生愛味。</p>
</div>
<div class='div-commentary'><p style="margin-left:1em">演曰後明淨定文中有二先徵後釋釋復有三先明根性次辯淨因後明淨定根性有四一中根性二利根性三等煩惱行貪嗔癡三齊有名等四薄塵行雖有貪等行微薄故從他聞下辯淨所因聞說於定起愛名患及聞定外更有無漏涅盤菩提出離可求故於所得不生味著名為淨定。</p>
</div>
<div class='div-orig'><p>論云何無漏至入無漏定。</p>
</div>
<div class='div-commentary'><p style="margin-left:1em">演曰後明無漏文亦為二先徵後釋釋中有三初明根性次明取相後明無漏根中有三一隨信行二隨法行三薄塵行此三行人或有修行<span class='corr'>已</span>入見道或至方便煗等位中修諸等持皆取相狀名有漏定今於身證及無學位不復思惟但觀真如甘露界想名無漏定。</p>
</div>
<div class='div-orig'><p>論復次云何至調鍊諸根。</p>
</div>
<div class='div-commentary'><p style="margin-left:1em">演曰四四分不同文分為四一明退分二明住分三彰勝分四彰決擇此初分四一明根性二明解劣三不堪忍四明退位次第應知。</p>
</div>
<div class='div-orig'><p>論云何順住分至亦不退下。</p>
</div>
<div class='div-commentary'><p style="margin-left:1em">演曰二明住分文中有二一明根性二明正住於上不修於下不退但於禪定躭著名住。</p>
</div>
<div class='div-orig'><p>論云何順勝分至便得勝進。</p>
</div>
<div class='div-commentary'><p style="margin-left:1em">演曰三彰勝分文中有二一進所因謂聞定教及聞依定斷妄證真出離階漸二者辯名謂求勝等。</p>
</div>
<div class='div-orig'><p>論云何順決擇分至名決擇分。</p>
</div>
<div class='div-commentary'><p style="margin-left:1em">演曰四彰決擇文亦分二先徵後釋釋中有二先釋順義後明決擇無漏智體正名決擇以能斷除身見等故煗等善根名之為順觀薩迦耶知為患故觀同於彼名為順也珠瓶等者別寶之人善能甄揀能所俱勝無漏決擇勝亦然也辯此四定六十三中及俱舍論第二十八順正理論七十八等廣明不能繁敘。</p>
</div>
<div class='div-orig'><p>論復次云何至至初靜慮。</p>
</div>
<div class='div-commentary'><p style="margin-left:1em">演曰五次超有差文分為二先次後超初中復二一明順次從下入上謂從初禪無間次入二禪乃至無所有處次入非想二明逆次從上入下謂從非想入無所有乃至二禪入初定中諸所得定揔有三類一純有漏二純無漏三通漏無漏雜修靜慮此三之中一一皆有順次逆次及超越也。</p>
</div>
<div class='div-orig'><p>論復次云何至清白故。</p>
</div>
<div class='div-commentary'><p style="margin-left:1em">演曰後明超入文中有三初明方便次超行相後明分限此初也謂大小乘中久修學者所得諸定圓滿清白方能超入諸定等也。</p>
</div>
<div class='div-orig'><p>論從初靜慮至逆超亦尒。</p>
</div>
<div class='div-commentary'><p style="margin-left:1em">演曰次明超相文中有二先順後逆次第准前但於其中超間有異。</p>
</div>
<div class='div-orig'><p>論以極遠故至第三等至。</p>
</div>
<div class='div-commentary'><p style="margin-left:1em">演曰後明分限文中有二初未自在但超一地。</p>
</div>
<div class='div-orig'><p>論唯除如來至入諸定故。</p>
</div>
<div class='div-commentary'><p style="margin-left:1em">演曰後明自在一切皆超即八地菩薩及佛超也故大般若云從初靜慮入滅盡定從滅盡定起欲界心問如大目連獼猴池側入無所有處家聞象等聲便從定出此亦超多云何但言佛大菩薩荅諸小乘者有超不超而不決定佛不退者理即決定一切普超不同聲聞縱有超者地非廣故。</p>
</div>
<div class='div-orig'><p>論復次云何熏修靜慮。</p>
</div>
<div class='div-commentary'><p style="margin-left:1em">演曰六熏修有異文分為二先問後荅此先問也。</p>
</div>
<div class='div-orig'><p>論謂如有一至四種靜慮。</p>
</div>
<div class='div-commentary'><p style="margin-left:1em">演曰後荅分五一標得人二彰所為三明修相四明自在五辯修果此初標舉學無學中<span class='corr'>已</span>得有漏及無漏者方能雜修諸定等也。</p>
</div>
<div class='div-orig'><p>論為於等至至自在果故。</p>
</div>
<div class='div-commentary'><p style="margin-left:1em">演曰二彰所為雜熏修者略有二意為令定自在及得果故。</p>
</div>
<div class='div-orig'><p>論長時相續至熏修成就。</p>
</div>
<div class='div-commentary'><p style="margin-left:1em">演曰三明修相有漏無漏雜熏修故諸熏修者揔有四類一定散雜修謂阿羅漢捨福命行資命福果二純漏定熏謂生靜慮除五淨居即下文云䎡中上品修諸靜慮有差別故三純無漏修謂受變易要無漏定而為因故四有漏無漏間雜熏修即此所明熏淨居也謂漏無漏間雜為因成一果事名雜熏修不同異宗無漏資漏名雜熏也故毗曇等云先起無漏十六行觀多念相續次入有漏十六行觀亦多念續如是漸略有漏無漏各二剎那名加行成次後更起一念無漏次後更起一念有漏是無間道次後更起一念無漏是解脫道名熏修成兩邊無漏熏中一漏能所熏合揔有十五五是有漏十是無漏故所熏五起五淨居名雜修也而今此文即不然也謂有那含在凡位時造得感生第四禪中下三天業任運但能感下天處由起希願求生上故熏修定力資昔故業令種勢增生五淨居非是有漏一念新熏能為感也文言更相而間雜者先從最初長時熏習漸略漸略乃至最後剎那閒修有漏無間無漏現前無漏無間有漏生起表定自在而相間起非要配屬無間等道及斷定障定既自在何有漏除但是雜修成滿相也問大乘既唯資故業種有異小乘何假雜修方能資益荅為顯勝定方資故種若漏無漏間雜縱任方名為勝故要雜修斷障招生具二能故不同變易非招新果故唯無漏一能資也問所資之種何地繫耶荅下三天處或唯廣果同地資生理不違故故唯識云雜修靜慮資下故業得生淨居及智處等謂昔修定時地別三品相應之業隨定亦然未有能修五淨居者但由雜定五品熏修增彼下天故業令感非是昔造及今新熏能感生也。</p>
</div>
<div class='div-orig'><p>論若於是處至自在等至。</p>
</div>
<div class='div-commentary'><p style="margin-left:1em">演曰四明自在謂於一住處清旦等時為雜熏修資故業事入諸等至應念得入名自在相。</p>
</div>
<div class='div-orig'><p>論自在果者至能引之道。</p>
</div>
<div class='div-commentary'><p style="margin-left:1em">演曰五明修果果有二種一所引果二所生果初中有三一現法樂住二得不退道三引解脫等德。</p>
</div>
<div class='div-orig'><p>論若有餘取至便入淨居。</p>
</div>
<div class='div-commentary'><p style="margin-left:1em">演曰二所生果文分為二一明所生處二辯修差別此初也由此那含上惑未盡名為餘取有餘取潤而受生者便入淨居一期生處三天四地略不言之非不因修得生彼也。</p>
</div>
<div class='div-orig'><p>論由䎡中上品至得為大梵。</p>
</div>
<div class='div-commentary'><p style="margin-left:1em">演曰二辯修差別文分為四一生因差別二染淨不同三修生地殊四樂依差別此初分二先明三品後明五修此初也四禪地地皆有三品廣如前辯大梵王果雖是上品修生無尋異前故別標舉。</p>
</div>
<div class='div-orig'><p>論由䎡中上至生五淨居。</p>
</div>
<div class='div-commentary'><p style="margin-left:1em">演曰後明五修一一品中有漏無漏三種雜修由因修習五類不同所感淨居亦分五也問資下故業生五淨居下天故業但唯一類何言修感得五耶荅由雜熏修有五品故增彼有漏有五功能故感淨居亦為五也。</p>
</div>
<div class='div-orig'><p>論當知因修至或進上定。</p>
</div>
<div class='div-commentary'><p style="margin-left:1em">演曰二染淨不同文中有二初明染淨後明退進由淨得生非因染也後退進中如因淨定生二禪中為起貪心即便退沒還生下界若修清淨再得生彼及生下地初定等中或得上生三四等定問外道因定亦生彼天何言有染而不能往荅外道所因得生上者亦由淨定正在定時染不俱故。</p>
</div>
<div class='div-orig'><p>論先於此間至能離欲故。</p>
</div>
<div class='div-commentary'><p style="margin-left:1em">演曰三修生地殊文分為二先辯修生後明離欲初中有二先辯修生地義差別後明非離釋其所以。</p>
</div>
<div class='div-orig'><p>論又非此間至而有差別。</p>
</div>
<div class='div-commentary'><p style="margin-left:1em">演曰四樂依差別又非欲界及生初禪入初禪靜慮輕安妙樂而有差別但由人天二趣身異非是二時定樂別也。</p>
</div>
<div class='div-orig'><p>論復次<span class='corr'>已</span>說至諸經宗要。</p>
</div>
<div class='div-commentary'><p style="margin-left:1em">演曰第四明第五段攝經宗要文分三段一結前生後二依標正辯三結上所明此初也。</p>
</div>
<div class='div-orig'><p>論謂八解脫等如經廣說。</p>
</div>
<div class='div-commentary'><p style="margin-left:1em">演曰二依標正辯文分為二初舉經明後辯所指此舉經明解脫等持等至三種名也前標後結而皆有四今但三者良以靜慮前來<span class='corr'>已</span>明故今不說。</p>
</div>
<div class='div-orig'><p>論八解脫者至觀諸色等。</p>
</div>
<div class='div-commentary'><p style="margin-left:1em">演曰後明所指文分為三一明解脫二辯等持三明等至明解脫中文分為二一者別明二揔料揀初別分三一明解脫二明勝處三彰遍處謂依解脫方修勝處及遍處等故因解脫次第明也就初解脫復分三段一指前標列二揔釋眾名三別明行相此初也指前十一標列名處。</p>
</div>
<div class='div-orig'><p>論前七解脫至故名解脫。</p>
</div>
<div class='div-commentary'><p style="margin-left:1em">演曰二揔釋眾名謂無學等<span class='corr'>已</span>離惑染名<span class='corr'>已</span>解脫為引勝德於離染境思惟勝解得心自在遠離定障名為解脫故雜集論第十三云謂能解脫變化障故第八解脫亦離定障障離由在解脫前故故對棄背想受立名離勞慮故。</p>
</div>
<div class='div-orig'><p>論云何有色觀諸色。</p>
</div>
<div class='div-commentary'><p style="margin-left:1em">演曰三別明行相但明前七未彰第八第八如後別廣明故前七如名即分為七此解第一文中有三一辯行相二明心境三修所為初中有二先徵後釋此初徵也。</p>
</div>
<div class='div-orig'><p>論謂生欲界至而生勝解。</p>
</div>
<div class='div-commentary'><p style="margin-left:1em">演曰後釋有二一觀諸色二辯有色此初也謂有那含身在欲界欲染<span class='corr'>已</span>除名<span class='corr'>已</span>解脫上界愛心猶未滅盡名未離染即於欲界內外諸色揔相觀為光明之相作意思惟名為勝解定障永除復名解脫對法論云色界欲貪亦<span class='corr'>已</span>除者據久學說此依初習但言離欲亦不違也。</p>
</div>
<div class='div-orig'><p>論由二因緣至作勝解故。</p>
</div>
<div class='div-commentary'><p style="margin-left:1em">演曰二辯有色有二因緣名為有色一生欲界及得色界定有內外色二依內心思惟光明有內相色合此二義名為有色不同小乘內有貪愛名內有色觀外不淨名初解脫。</p>
</div>
<div class='div-orig'><p>論問觀諸色者至復以何行。</p>
</div>
<div class='div-commentary'><p style="margin-left:1em">演曰二明心境文中有二先問後荅此先問也。</p>
</div>
<div class='div-orig'><p>論荅至乃至廣說。</p>
</div>
<div class='div-commentary'><p style="margin-left:1em">演曰後荅文二欲界色者荅所觀色所制少等荅其行相由前三解脫引勝處故故觀勝處所成之色為行相也問前云即於欲界諸色有光明相作意思惟如何今說若好惡等以為行相荅好惡是本揔觀好等以為光明今從本論名好惡等前明依起故說光明理不違也。</p>
</div>
<div class='div-orig'><p>論何故修習至無㝵解等。</p>
</div>
<div class='div-commentary'><p style="margin-left:1em">演曰三明修所為文分為二一明修治二通殊難初中有四一問二荅三徵四釋次第可知。</p>
</div>
<div class='div-orig'><p>論雖先於彼至思惟勝解。</p>
</div>
<div class='div-commentary'><p style="margin-left:1em">演曰二通外難外難意云欲染<span class='corr'>已</span>離何須觀察故此荅云色雖離染未能證解為證解故故須思惟。</p>
</div>
<div class='div-orig'><p>論云何至說彼為外。</p>
</div>
<div class='div-commentary'><p style="margin-left:1em">演曰第二解脫文分為二初辯行指後指所同初中有二一觀外諸色二釋內無色此初也謂那含作此觀時欲及色染皆<span class='corr'>已</span>斷除名內無色為觀外色而作勝解故無色定而不現前以無色定不觀外故又不同前思惟光等名內無色但於欲界色離染處思惟少多好惡等相而生勝解名此解脫問此離染色為根塵耶荅通根及塵文無揀故問此觀外色內無色想為起不起起即違理有色無色二心並失不起違教教自明云內無色想觀外色故荅婆沙說云而不起也謂依行者期心說故先期我若於內無色應觀外色世尊依彼說內無色觀外色故今依大乘觀外色時而亦得有內無色想故雜集云於內<span class='corr'>已</span>伏見者色想或現安立無色想故一心多用我宗許故。</p>
</div>
<div class='div-orig'><p>論由二因緣至光明相故。</p>
</div>
<div class='div-commentary'><p style="margin-left:1em">演曰二釋內無色有二因緣名內無色一得無色定二不思光明以是因緣名無色也。</p>
</div>
<div class='div-orig'><p>論餘如前說。</p>
</div>
<div class='div-commentary'><p style="margin-left:1em">演曰後指所同心境所為二同於初故指不說問此二解脫依何地起荅通四定起故顯揚云為於變化得自在故修二解脫變化既通四靜慮有二依四定理無違也問為於根本及近分耶荅唯依根本而非近分近分欣趣㝵無通果通果起乎容預地故。</p>
</div>
<div class='div-orig'><p>論云何淨解脫至具足住。</p>
</div>
<div class='div-commentary'><p style="margin-left:1em">演曰第三解脫文分為二先徵後釋此初也。</p>
</div>
<div class='div-orig'><p>論謂如有一至名淨解脫。</p>
</div>
<div class='div-commentary'><p style="margin-left:1em">演曰後釋有三一指人辯相二釋淨名三明身住此初也謂如有一身證那含<span class='corr'>已</span>得四定捨支念支圓滿清白用此為依所修聖行及所緣境內外俱淨名淨解脫故顯揚云淨者一向意解思惟淨妙色也聖離穢染名淨聖行。</p>
</div>
<div class='div-orig'><p>論何以故至善磨瑩故。</p>
</div>
<div class='div-commentary'><p style="margin-left:1em">演曰二釋淨名有三因緣名淨解脫一超苦樂苦中并憂樂中兼喜二過動亂尋伺為動二息為亂三善修勝解觀行分明猶如磨鏡轉明轉淨名淨解脫。</p>
</div>
<div class='div-orig'><p>論身作證者至多所住故。</p>
</div>
<div class='div-commentary'><p style="margin-left:1em">演曰三明身住身者通名體依聚義今云身者謂意身也言作證者由於智斷得作證故諸根得境唯身親合與身證名今此意身除障最勝名身作證是諸賢聖所栖止處名具足住故雜集論第十三云然諸聖者多依二住謂第三八以最勝故是故經中於二解脫有身作證具足住言由此二種如其次第有色無色障斷無餘證滿轉依說名最勝問前二解脫通依四定八災亦離何故不名淨身作證荅得定離災雖多相似未能善瑩意解猶踈但與觀名未名作證故彼此文說有差別。</p>
</div>
<div class='div-orig'><p>論云何至思惟勝解。</p>
</div>
<div class='div-commentary'><p style="margin-left:1em">演曰第四解脫文中有二先徵後釋謂有那含及無學等於彼空處<span class='corr'>已</span>得離欲即於當地根本定中重觀虛空思惟勝解令障轉遠引生勝德名空解脫言虛空者謂色對治所緣境界言無邊者謂十方諸相不可分別處者定也定是緣空空所依處名為處也。</p>
</div>
<div class='div-orig'><p>論如是識無至思惟勝解。</p>
</div>
<div class='div-commentary'><p style="margin-left:1em">演曰第五解脫離當地染重觀識處為境思惟名即於識思勝解等障遠德生名為解脫其釋名者謂緣無邊識處為境名識無邊處故顯揚云無邊識者謂緣無邊虛空之識今緣此識以為境界處謂轉依及能依定以所緣空而無邊故其能緣識亦名無邊今緣無邊識為其境故從所緣名識無邊問無所有等事涉於下即於識等思惟勝解識處亦緣緣空之識何不於空而生勝解荅識處雖緣緣空之識緣空之識而非空故故不得言於空勝解無所有處緣外境無若不思識不能顯無是彼識外之所無也若尒識處例亦應尒不言思空不能顯識是緣空識荅言識無邊而無有濫故不假言於空勝解若無所有不言於識恐或謂識亦無所有為揀斯濫故云於識思惟勝解。</p>
</div>
<div class='div-orig'><p>論無所有處至思惟勝解。</p>
</div>
<div class='div-commentary'><p style="margin-left:1em">演曰第六解脫謂有那含<span class='corr'>已</span>離地染得自地定名為<span class='corr'>已</span>得無所有處觀識處外無法可得無為其境故云於識思惟勝解故顯揚云無所有者謂於識上推求之時無少所得除無所有無別境界唯見此境極寂靜故。</p>
</div>
<div class='div-orig'><p>論有頂解脫至應作勝解。</p>
</div>
<div class='div-commentary'><p style="margin-left:1em">演曰第七解脫謂有那含亦離自染得自地定更不於餘空處識處而作勝解但於自地四蘊心心乃至無所有處四蘊等法隨於何境可生心處而作勝解名為勝解問何因二地合為一名荅因二地心得名非想非非想故若唯有頂形對於何名為非想唯無所有不觀本地復何得名非非想耶故對二地名為此觀故顯揚云非有想者超無所有想非無想者於無所有<span class='corr'>已</span>上境界推求之時唯得緣無所有極細心法唯見此境極寂靜故問無色界心得緣四蘊四諦等法今何唯以空識境等標地觀名荅依修學者初方便說問無所有處從他立名空識二處俱依自地此云有頂何兼自他荅空識二名唯依自立無所有處而從識外無法立名有頂要假自他相形立為地義故有單重義不同也問空識二處皆云離欲後二不言為能離不荅實皆揔離略不言也故初釋云前七解脫於<span class='corr'>已</span>解脫而生勝解故此釋中而不重也斷伏雖殊有學無學皆須離染染若不離非解脫故離染之言通目斷伏不唯斷者方得離名體性等義如下自明小乘所辯如婆沙論第八十四俱舍二十九施設成實而具明也。</p>
</div>
<div class='div-orig'><p>論復次先<span class='corr'>已</span>至故名勝處。</p>
</div>
<div class='div-commentary'><p style="margin-left:1em">演曰二明勝處分之為三一釋揔名二彰差別三明別相初中有二先釋其名後彰喻顯此初也勝處有八一內有色想觀外色少若好若惡若勝若劣於彼諸色勝知勝見得如實想止名勝知觀名勝見由此止觀於境自在障不能嬈名勝知見二內有色想觀外色多若好若惡乃至得如實想三內無色想觀外色少若好惡等四內無色想觀外色多若好惡等五內無色想觀外色青六內無色想觀外色黃七內無色想觀外色赤八內無色想觀外色白。</p>
</div>
<div class='div-orig'><p>論此勝當知至處分臣僕。</p>
</div>
<div class='div-commentary'><p style="margin-left:1em">演曰後彰喻顯文分為二初明五相後釋勝名此初也。</p>
</div>
<div class='div-orig'><p>論於此義中至及自在勝。</p>
</div>
<div class='div-commentary'><p style="margin-left:1em">演曰後釋勝名有二名勝一能隱蔽於境自在改換隨心心勝境故名之為勝二由自在謂此止觀障不能嬈隨心發起神通等德應念即生自在隨心名為勝也。</p>
</div>
<div class='div-orig'><p>論前解脫中至制伏自在。</p>
</div>
<div class='div-commentary'><p style="margin-left:1em">演曰二彰差別解脫勝處內無色等雖有少同制伏解生義即別也解脫但可想解而生未能令境隨心隱顯勝處能成境從心轉隨心自在隱顯而成故此二門實有別也。</p>
</div>
<div class='div-orig'><p>論觀色少者至房舍等色。</p>
</div>
<div class='div-commentary'><p style="margin-left:1em">演曰三明別相文分為二初辯所緣後明見等初中有四一少多二好惡三勝劣四所屬此初也即此有情及有情具名為少色文省及字故置等言宮殿等色名為多色等言等彼山林地等故對法云少色者有情數色其量小故多色者非情數色舍林地等其量大故對法直據情非情對小色唯情此依形量少中故含有情及具顯揚四中具非具對故少唯資具多謂有情及器世間隨自樂為故皆無爽。</p>
</div>
<div class='div-orig'><p>論言好色者至名為惡色。</p>
</div>
<div class='div-commentary'><p style="margin-left:1em">演曰二明好惡文中有二先明好色後明惡色文顯可知。</p>
</div>
<div class='div-orig'><p>論言劣色者至當知勝色。</p>
</div>
<div class='div-commentary'><p style="margin-left:1em">演曰三明勝劣文中有二先劣後勝此說欲界聲等四塵并其所依同聚色體通情非情皆有勝劣並是前四勝處所觀。</p>
</div>
<div class='div-orig'><p>論此四顯色至宮殿等攝。</p>
</div>
<div class='div-commentary'><p style="margin-left:1em">演曰四明所屬此次前聲香等四並顯所觀好惡等色俱通有情及資具等攝。</p>
</div>
<div class='div-orig'><p>論言勝知者至制伏想也。</p>
</div>
<div class='div-commentary'><p style="margin-left:1em">演曰後明見等謂於如前好惡等色數數隱蔽名勝知見勝劣等中不生貪恚但住自性名制伏想。</p>
</div>
<div class='div-orig'><p>論復次至故名遍處。</p>
</div>
<div class='div-commentary'><p style="margin-left:1em">演曰三彰遍處分為三段一標釋揔名二牒經別辯三明其廢立此初也勝解事者而釋其處隨類即前解脫勝處所觀境也生遍解者正明遍義解遍於境名為遍處依主釋也若境名遍遍即是處能緣慧等名遍處者從境立名有財釋也。</p>
</div>
<div class='div-orig'><p>論言無二者至遍一切故。</p>
</div>
<div class='div-commentary'><p style="margin-left:1em">演曰二牒經辯如契經言一地遍處而能解了上下及傍無二無量及餘水火風青黃赤白空識遍處亦復如是十種遍處一一皆於上下及傍無有我我及無有量名為遍處境界寬廣名為遍故。</p>
</div>
<div class='div-orig'><p>論何故至二處建立。</p>
</div>
<div class='div-commentary'><p style="margin-left:1em">演曰後明廢立文分為二先徵後釋此先徵云根塵有十何唯於二立遍處耶。</p>
</div>
<div class='div-orig'><p>論由此二種至常相續故。</p>
</div>
<div class='div-commentary'><p style="margin-left:1em">演曰後釋有二初明前八次彰後二初中有三一明遍義二揀餘非三明限齊此初也由具三義故色與觸名為遍也一共自他身二遍有色界三體常相續故前八處皆名為遍。</p>
</div>
<div class='div-orig'><p>論眼等根色至是故不說。</p>
</div>
<div class='div-commentary'><p style="margin-left:1em">演曰二揀餘非義可知也。</p>
</div>
<div class='div-orig'><p>論如是有色至色界後邊。</p>
</div>
<div class='div-commentary'><p style="margin-left:1em">演曰三明限齊第四靜慮為色後邊故色與觸俱通彼界能依定色亦通靜慮故前遍處但至後邊更不於餘觀色遍也。</p>
</div>
<div class='div-orig'><p>論於無色中至亦立遍處。</p>
</div>
<div class='div-commentary'><p style="margin-left:1em">演曰次彰後二於無色界下二天中境界寬遍故立空識二種遍處餘無遍義故不立之。</p>
</div>
<div class='div-orig'><p>論復次至如是次第。</p>
</div>
<div class='div-commentary'><p style="margin-left:1em">演曰二揔料揀文分三段一明次第二明功用三彰初後此初也謂修觀者先於所緣初修勝解名為解脫次能制伏名為勝處後能自在作用皆成名為遍處故三次第前能引後三不同也故對法云依解脫故造修由勝處故起方便由遍處故成滿顯揚亦云由諸勝處勝所緣故由諸遍處所緣遍故能令解脫清淨應知。</p>
</div>
<div class='div-orig'><p>論八色遍處至堪有所用。</p>
</div>
<div class='div-commentary'><p style="margin-left:1em">演曰二明功用文分為二初明前八次明後二初中復二一由遍處引勝解通勝解通者境隨意解延促短長應念即成名為勝解二轉變通轉變通者轉換舊質而為異形地變為金水為酪等十八變者皆是此通名為轉變。</p>
</div>
<div class='div-orig'><p>論由識遍處至皆轉成空。</p>
</div>
<div class='div-commentary'><p style="margin-left:1em">演曰次明後二識即心也由心垢故万法皆染由心淨故万法皆清故因清心無漏定識而能引發無諍願等名識遍處又由執有故計所執當情不亡空處善圓能空所執或觀山等万法皆空作用無違名空遍處。</p>
</div>
<div class='div-orig'><p>論譬如世間至遍處位亦尒。</p>
</div>
<div class='div-commentary'><p style="margin-left:1em">演曰三彰初後初修久習成熟不同分三位也。</p>
</div>
<div class='div-orig'><p>論復次三三摩地者。</p>
</div>
<div class='div-commentary'><p style="margin-left:1em">演曰二明諸等持十門分別一三空解脫門二尋等三地門三小大無量門四具分修習門五三受俱行門六四修差別門七五智相應門八聖定五支門九具因差別門十金剛喻定門初門之中有其二段一揔標舉二者別辯文此初也。</p>
</div>
<div class='div-orig'><p>論云何空三摩地。</p>
</div>
<div class='div-commentary'><p style="margin-left:1em">演曰二者別辯文分三段一辯三等持二明三因果三辯三先後初復分三一空解脫二無願智三明無相初中有二先徵後釋此初也。</p>
</div>
<div class='div-orig'><p>論謂於遠離至心住一緣。</p>
</div>
<div class='div-commentary'><p style="margin-left:1em">演曰後釋分二初揔標釋後別明空此初也遠有情等顯其空也計所執我體性無故心住一緣釋三摩地於彼空境止住於心名住一緣空之等持依主釋也問顯揚第二明空有二一者所知二者是智所知即是所執我法及真如性空及空性俱名為空如何此中但言無我名空三昧荅彼依大乘法我及性俱說為空此據三乘故唯無我名為空也寬狹雖殊義各有別理無違也。</p>
</div>
<div class='div-orig'><p>論當知空性略有四種。</p>
</div>
<div class='div-commentary'><p style="margin-left:1em">演曰後別明空文中有二先標後辯此先標也。</p>
</div>
<div class='div-orig'><p>論一觀察空至我我所等。</p>
</div>
<div class='div-commentary'><p style="margin-left:1em">演曰後辯之中文分為二初明悟證後辯修行初文有四一明因空二辯果空三明內空四明外空初一有學後三無學此明學位學觀察空觀察之言通能所也觀察諸法明能觀也空無常等是所觀也能觀從境亦得空名體即有漏無漏智也。</p>
</div>
<div class='div-orig'><p>論二彼果空至一切煩惱。</p>
</div>
<div class='div-commentary'><p style="margin-left:1em">演曰二辯果空彼因之果亦皆是空通能所也不動心解脫顯能觀空空無貪等明所觀也謂無學中煩惱盡故名為不動定障除故名心解脫二障皆亡即名空也。</p>
</div>
<div class='div-orig'><p>論三者內空至一切僻執。</p>
</div>
<div class='div-commentary'><p style="margin-left:1em">演曰三明內空謂無學者觀自內身空無計執所起我我所及我慢等一切僻執名曰內空也。</p>
</div>
<div class='div-orig'><p>論四者外空至空無欲愛。</p>
</div>
<div class='div-commentary'><p style="margin-left:1em">演曰四明外空文分為二初明空相後引證成此初也謂於五境觀色是空不生欲愛名外空也。</p>
</div>
<div class='div-orig'><p>論如說至說為外空。</p>
</div>
<div class='div-commentary'><p style="margin-left:1em">演曰後引證成文亦有二先引後釋如說無學我<span class='corr'>已</span>超過一切色想名曰外空因色起想因想起貪外色既空想心不起想既不起貪亦隨亡心境俱亡名外空也。</p>
</div>
<div class='div-orig'><p>論又修行者至心俱證會。</p>
</div>
<div class='div-commentary'><p style="margin-left:1em">演曰後辯修行文中有二初思內外後思無動此初也為求第二彼果空故以初觀察作意思惟三四二空便能趣入名為證會。</p>
</div>
<div class='div-orig'><p>論設復於此至心俱證會。</p>
</div>
<div class='div-commentary'><p style="margin-left:1em">演曰後思無動設思內外而不證者便於無動作意思惟亦能於彼內外空中心俱證會。</p>
</div>
<div class='div-orig'><p>論云何無願至心住一緣。</p>
</div>
<div class='div-commentary'><p style="margin-left:1em">演曰二明無願智文中有二先徵後釋於三昧中思惟五蘊有漏諸行皆苦無常不可願求名無願智。</p>
</div>
<div class='div-orig'><p>論云何無相至心住一緣。</p>
</div>
<div class='div-commentary'><p style="margin-left:1em">演曰三明無相文分為二先徵後釋釋中有二先辯後證此即初也取蘊滅者即是擇滅於取滅處思惟無為寂靜之相名無相智。</p>
</div>
<div class='div-orig'><p>論如經言至乃至廣說。</p>
</div>
<div class='div-commentary'><p style="margin-left:1em">演曰後引證說文復有二初揔引經後別牒釋此初也。</p>
</div>
<div class='div-orig'><p>論云何名為不低不昂。</p>
</div>
<div class='div-commentary'><p style="margin-left:1em">演曰後別牒釋文分為二先徵後釋此先徵也。</p>
</div>
<div class='div-orig'><p>論違順二相不相應故。</p>
</div>
<div class='div-commentary'><p style="margin-left:1em">演曰後釋有二初遠違順後離猒著此初也違情猒惡既下名低順意恱心高舉名昂也無為之理二相都非心住一緣名無昂下。</p>
</div>
<div class='div-orig'><p>論又二因緣至故名不昂。</p>
</div>
<div class='div-commentary'><p style="margin-left:1em">演曰後離猒著文分為二先標後釋不取相故名曰不低離執無為名無昂也。</p>
</div>
<div class='div-orig'><p>論此三摩地至二方便果。</p>
</div>
<div class='div-commentary'><p style="margin-left:1em">演曰二明因果文分為二先標後釋此先標舉因果二也方便即是因異名也。</p>
</div>
<div class='div-orig'><p>論言方便者至擾亂心故。</p>
</div>
<div class='div-commentary'><p style="margin-left:1em">演曰後釋分二一明方便二明彼果方便為因解脫為果初修久習二得別故謂初學者作三觀時於諸境相未能離縛但名三昧不名解脫何以然者由隨空有二相之識於三觀中時亂心故。</p>
</div>
<div class='div-orig'><p>論彼復數數至於此解脫。</p>
</div>
<div class='div-commentary'><p style="margin-left:1em">演曰二明彼果文中有二初明解脫果後明曉了果初中復二初明果體後明勝劣此初也由數思力於隨相識而得解脫名三解脫體即無漏本後智也。</p>
</div>
<div class='div-orig'><p>論又解脫故至非善解脫。</p>
</div>
<div class='div-commentary'><p style="margin-left:1em">演曰後明勝劣住運而得名為善勝勵力得者未名為勝純熟未熟二差別故。</p>
</div>
<div class='div-orig'><p>論又曉了果至曉了功德。</p>
</div>
<div class='div-commentary'><p style="margin-left:1em">演曰二明曉了果文中有三一斷惑住樂對斷惑名了果住樂名了德二證滅修道對證滅名了果修道名了德三有學無學對有學見諦名為了果無學智圓名為了德通真達俗名為曉了本後二智以為體也。</p>
</div>
<div class='div-orig'><p>論若於此處至故名無相。</p>
</div>
<div class='div-commentary'><p style="margin-left:1em">演曰三辯先後文分為二先明次第後會違文此初也若於此蘊無有彼我說為空性即此空性無可願求名無願境境既是無性相都絕名無相觀以於遍計立三空門故最先明空解脫也依他等上三觀亦然故唯識云隨相各一理實皆通。</p>
</div>
<div class='div-orig'><p>論何故此中至後方說空。</p>
</div>
<div class='div-commentary'><p style="margin-left:1em">演曰後會違文文中有二先徵後釋此先徵云無常及苦即名無願如何此處先說空門後說無常苦相餘有教中先說無常後談空也。</p>
</div>
<div class='div-orig'><p>論謂若至宣說無相。</p>
</div>
<div class='div-commentary'><p style="margin-left:1em">演曰後釋有二先明此教依久學者持淨次第先說空門後說無常苦相及引教證如文可知後明餘教依初修者易難為次第無常為初空門為後各據一義亦不相違。</p>
</div>
<div class='div-orig'><p>論復次云何至尋伺相應。</p>
</div>
<div class='div-commentary'><p style="margin-left:1em">演曰第二尋等三地門文分三段初明三地次揀無漏後彰地相初復分三一明尋伺二辯無尋三明無二此初分二先徵後釋釋中三摩地尋伺者謂初靜慮下二天中名三摩地欲界雖名有尋伺等以非等持故不取也。</p>
</div>
<div class='div-orig'><p>論云何無尋至為大梵王。</p>
</div>
<div class='div-commentary'><p style="margin-left:1em">演曰二辯無尋文分為二先徵後釋釋中有二先釋其名後修生相。</p>
</div>
<div class='div-orig'><p>論云何無尋至乃至有頂。</p>
</div>
<div class='div-commentary'><p style="margin-left:1em">演曰三明無二文具徵釋釋中亦二先釋其名後修生相。</p>
</div>
<div class='div-orig'><p>論唯除無漏諸三摩地。</p>
</div>
<div class='div-commentary'><p style="margin-left:1em">演曰次揀無漏此說感生上三摩地無漏不生故除之也。</p>
</div>
<div class='div-orig'><p>論云何無尋至平等顯現。</p>
</div>
<div class='div-commentary'><p style="margin-left:1em">演曰後辯地相文分為二先徵後釋釋中有二一唯勝解二唯平等但說第三非初二者舉後明前影略知故。</p>
</div>
<div class='div-orig'><p>論復次云何至小勝解故。</p>
</div>
<div class='div-commentary'><p style="margin-left:1em">演曰三小大無量門文分為二先略後廣略中有三初小次大後明無量此初有二先徵後釋釋中有二一由境小二由作意思可知也。</p>
</div>
<div class='div-orig'><p>論云何大至欲勝解故。</p>
</div>
<div class='div-commentary'><p style="margin-left:1em">演曰次大文二徵及釋也釋中亦二一明所緣二明作意所緣境中緣色非空不名無際。</p>
</div>
<div class='div-orig'><p>論云何無量至欲勝解故。</p>
</div>
<div class='div-commentary'><p style="margin-left:1em">演曰後明無量准前應知。</p>
</div>
<div class='div-orig'><p>論此中大心至謂四無量。</p>
</div>
<div class='div-commentary'><p style="margin-left:1em">演曰後廣釋中文分為二一引經標舉二依標別釋此初引經但明後二初小等持略不言也。</p>
</div>
<div class='div-orig'><p>論云何於一至發生勝解。</p>
</div>
<div class='div-commentary'><p style="margin-left:1em">演曰二依標別釋文分為二一明大心二明無量初中又二先問後荅荅中又二先荅正問後明勝劣此初也為令此定轉清淨故而觀欲界少多等色以為光明復更觀天初一小色乃至多色名為大心心境大故名大等持。</p>
</div>
<div class='div-orig'><p>論由三摩地至而有差別。</p>
</div>
<div class='div-commentary'><p style="margin-left:1em">演曰後明勝劣文分為二初揔標舉後別分別此初摽舉因定及果皆有差別。</p>
</div>
<div class='div-orig'><p>論云何作意至施設作意故。</p>
</div>
<div class='div-commentary'><p style="margin-left:1em">演曰後別分別文中有四一明得成二辯修成三明行成四辯果成此明作意得成唯二文分為二先徵後釋先徵意云云何作意得成勝劣二種行耶其荅意云由隨勝解所想光等大小不同施設作意得成勝劣二種差別。</p>
</div>
<div class='div-orig'><p>論云何作意至轉增勝故。</p>
</div>
<div class='div-commentary'><p style="margin-left:1em">演曰二辯修成勝劣作意既為二緣所修定體必有差別初時為劣後時圓滿轉為勝故。</p>
</div>
<div class='div-orig'><p>論云何以修至生有差別。</p>
</div>
<div class='div-commentary'><p style="margin-left:1em">演曰三明行成定既有差相應思行勝劣亦異。</p>
</div>
<div class='div-orig'><p>論云何以行至勝劣差別。</p>
</div>
<div class='div-commentary'><p style="margin-left:1em">演曰四辯果成文分為二先明果二後別分別初中有二先徵後釋先徵意云云何二行所招天果亦為二耶其荅意云謂修定行勝劣不同天身大小光明壽命亦復差別始從初禪乃至究竟地地皆有勝劣二也。</p>
</div>
<div class='div-orig'><p>論問初二靜慮至有何差別。</p>
</div>
<div class='div-commentary'><p style="margin-left:1em">演曰後別分別文分為二初問後荅此初問云所招天果勝劣既差初二光明有何差別。</p>
</div>
<div class='div-orig'><p>論荅至俱有光明。</p>
</div>
<div class='div-commentary'><p style="margin-left:1em">演曰後荅分二先舉喻明後引經證此初也。</p>
</div>
<div class='div-orig'><p>論是故經說至非於下地。</p>
</div>
<div class='div-commentary'><p style="margin-left:1em">演曰後引經證經說彼界初定<span class='corr'>已</span>上當地天身光明一種名一種身非於下地欲地等身名一種也欲天身光各不同故。</p>
</div>
<div class='div-orig'><p>論復次至四無量定。</p>
</div>
<div class='div-commentary'><p style="margin-left:1em">演曰二明無量文分為四一辯四行相二引經辯釋三問荅料揀四結歸聖行初中有二先徵後釋此先徵也。</p>
</div>
<div class='div-orig'><p>論謂諸有情至永不相離。</p>
</div>
<div class='div-commentary'><p style="margin-left:1em">演曰後釋有二先略後廣此略明也。</p>
</div>
<div class='div-orig'><p>論於彼作意至建立四種。</p>
</div>
<div class='div-commentary'><p style="margin-left:1em">演曰後廣分二初標後辯此初標舉於彼有情作意有四故隨作意立四差別。</p>
</div>
<div class='div-orig'><p>論謂由與樂至建立前三。</p>
</div>
<div class='div-commentary'><p style="margin-left:1em">演曰後辯分二一明前三二明後一此初也謂對三類有情別故別修三行謂與樂拔苦及不離也。</p>
</div>
<div class='div-orig'><p>論即於此三至建立於捨。</p>
</div>
<div class='div-commentary'><p style="margin-left:1em">演曰二明後一謂即於此無苦樂等三有情所欲令捨離癡嗔貪欲故先令彼得樂離苦樂不離<span class='corr'>已</span>而復如次令捨癡嗔貪欲起此三種不染作意由三有情如次癡嗔貪欲增故故令別捨癡增上者思慕苦集生死之本不思慕者要絕癡本舉本顯末言令不思。</p>
</div>
<div class='div-orig'><p>論經言以慈俱心乃至廣說。</p>
</div>
<div class='div-commentary'><p style="margin-left:1em">演曰二引經辯釋文分為二初揔舉經後別牒釋此初也。</p>
</div>
<div class='div-orig'><p>論現前饒益至時專注故。</p>
</div>
<div class='div-commentary'><p style="margin-left:1em">演曰後別牒釋文有十句一者慈俱二慈善友於中有二一欲利益二欲安樂三者無怨四者無敵五無惱害此三如次意語身三六者廣義七者大義八者無量果無量果者近果梵天遠招佛果九善修習十慈俱相曲有三句一勝解遍二者具足三者住也。</p>
</div>
<div class='div-orig'><p>論問至此何密意。</p>
</div>
<div class='div-commentary'><p style="margin-left:1em">演曰三問荅料揀文分為二初牒經為問二依經會釋此初問云諸教通論依欲色界四類有情起四無量今復有經色界修慈無色下三起悲喜捨有何密意作此說耶。</p>
</div>
<div class='div-orig'><p>論荅至極於遍淨。</p>
</div>
<div class='div-commentary'><p style="margin-left:1em">演曰二依經會釋分之為四一荅於慈二明悲處三彰喜相四辯捨心此初也四無量者凡聖同修三乘共學對下有情起四行者依修三乘凡聖通語今復有經言無色者唯依大乘菩薩行說菩薩之行廣大為心故修四心皆於極處第三靜慮樂最增勝故於勝處修慈愍心與諸眾生最勝樂故。</p>
</div>
<div class='div-orig'><p>論憶念空處至及所依處。</p>
</div>
<div class='div-commentary'><p style="margin-left:1em">演曰二明悲處悲能拔苦無色空處無前七苦念無苦處而起悲心欲與眾生拔諸苦故。</p>
</div>
<div class='div-orig'><p>論修喜定者至為最第一。</p>
</div>
<div class='div-commentary'><p style="margin-left:1em">演曰三彰喜相喜無量者不嫉為體慶諸眾生得無量樂故於識處念無邊喜欲與眾生無邊樂故。</p>
</div>
<div class='div-orig'><p>論修捨定者至為最第一。</p>
</div>
<div class='div-commentary'><p style="margin-left:1em">演曰四辯捨心捨謂棄捨棄捨染法無漏之能故念無漏最極之所行其捨心欲令眾生捨諸惡故無漏有二一斷惑道二遊觀心今據斷惑名為後邊遊觀有頂亦得有故。</p>
</div>
<div class='div-orig'><p>論如是至覺分俱行。</p>
</div>
<div class='div-commentary'><p style="margin-left:1em">演曰四結歸聖行唯於聖位能修此行故與覺分得有俱行非餘凡天有此能也。</p>
</div>
<div class='div-orig'><p>論復次至三摩地。</p>
</div>
<div class='div-commentary'><p style="margin-left:1em">演曰四具分修習門文分為二初辯二修次明定障初中有二先明分修後明具修初中有二先問後荅此先問也。</p>
</div>
<div class='div-orig'><p>論謂於此中至或覩眾色。</p>
</div>
<div class='div-commentary'><p style="margin-left:1em">演曰後荅謂大光明及色相處隨修於一名一分修如初解脫所想光明未能思惟少多等色或思眾色未能思惟諸天光等名分修也。</p>
</div>
<div class='div-orig'><p>論云何具分至亦見眾色。</p>
</div>
<div class='div-commentary'><p style="margin-left:1em">演曰後明具修了光之時亦見眾色了色之際亦覩眾光二境皆修名為具分。</p>
</div>
<div class='div-orig'><p>論如是修習至如經廣說。</p>
</div>
<div class='div-commentary'><p style="margin-left:1em">演曰次明定障文分為二先標指處後廣分別此初也。</p>
</div>
<div class='div-orig'><p>論問此誰難耶。</p>
</div>
<div class='div-commentary'><p style="margin-left:1em">演曰後廣分別文分三段一問難所屬二別釋十一三結成障相初中有二先問後荅此先問也。</p>
</div>
<div class='div-orig'><p>論荅至便不能住。</p>
</div>
<div class='div-commentary'><p style="margin-left:1em">演曰後荅有二初揔後別此揔荅云謂與三摩地相為障難故定相有二一所緣相謂定境界光明等相二因緣相即修定之因用二為依方能住定若有難生二相便退不能住定故說此障與相為難。</p>
</div>
<div class='div-orig'><p>論此中最初至與定為難。</p>
</div>
<div class='div-commentary'><p style="margin-left:1em">演曰二別釋難而有十一一疑生顛倒難謂此中下至便覺有疑不了光等來之所從故疑倒起二不欲作意難謂方便緩故如是由怠慢故故於光等不欲意觀三麤重睡眠難謂由不守至身麤重等四多生思覺難謂多覺下至而不圓滿五增減非等難謂此二下至鷃鳥者精進太過力便不逮退生疲極所欲不成如捉持鳥急捉即疲緩捉即失其性躁急持之甚勞偏以為喻尺鷃者<span class='note-inline'>(於諫反)</span>國語云雀也以鷃長尺故名尺鷃六麤生喜躍難謂彼唯思至得二伏藏是七遍生怖畏難謂遍於諸方至本起也旋轉起者謂旋風也八異境想生難謂彼於行時至與定為難九有慢想起難謂或復因其至種種想也十多語尋思難謂或多言至與定為難十一更思異境難謂若從定生至與定為難。</p>
</div>
<div class='div-orig'><p>論如是諸難至二相俱沒。</p>
</div>
<div class='div-commentary'><p style="margin-left:1em">演曰三結成障相文顯可知。</p>
</div>
<div class='div-orig'><p>論復次至諸三摩地。</p>
</div>
<div class='div-commentary'><p style="margin-left:1em">演曰五三受俱行門如文可悉。</p>
</div>
<div class='div-orig'><p>論復次至現法樂住。</p>
</div>
<div class='div-commentary'><p style="margin-left:1em">演曰六四修差別門文分為四一修樂住二修智見三修生慧四修漏盡初文有二先徵後釋此先徵云所修定者為欲發生現法樂住何者是耶。</p>
</div>
<div class='div-orig'><p>論謂於四種至所有修定。</p>
</div>
<div class='div-commentary'><p style="margin-left:1em">演曰後釋分二初辯所修後通教難此初復二一為修四禪四現法故修四近分近分為因方得樂故二及修根本四種靜慮令圓滿故方始發生四種樂住是故名為住修定也。</p>
</div>
<div class='div-orig'><p>論為顯修習至前方便道。</p>
</div>
<div class='div-commentary'><p style="margin-left:1em">演曰後通教難據理而言修四靜慮皆有方便世尊唯依初定說者顯昔未遇今創修成希奇偏說非後三定無方便也。</p>
</div>
<div class='div-orig'><p>論云何修定為得智見。</p>
</div>
<div class='div-commentary'><p style="margin-left:1em">演曰二修智見文分為二先問後荅此先問也。</p>
</div>
<div class='div-orig'><p>論謂諸苾蒭至如經廣說。</p>
</div>
<div class='div-commentary'><p style="margin-left:1em">演曰後荅分二一標經揔荅二依經別辯此初也謂於光等審諦而取名為智見。</p>
</div>
<div class='div-orig'><p>論當知此在至所有修定。</p>
</div>
<div class='div-commentary'><p style="margin-left:1em">演曰二依經別辯文分為二一揔明修定二別明智見此初也所得天眼皆因定發故說修定名方便道。</p>
</div>
<div class='div-orig'><p>論此中天眼至說名為見。</p>
</div>
<div class='div-commentary'><p style="margin-left:1em">演曰二別明智見文又分二先見後智此初見也對觀色境說名為見。</p>
</div>
<div class='div-orig'><p>論能知諸天至是名為智。</p>
</div>
<div class='div-commentary'><p style="margin-left:1em">演曰後智也對觀種類名之為智要得天眼方能了知諸天名等故名為智未得天眼實未知也。</p>
</div>
<div class='div-orig'><p>論云何修定生分別慧。</p>
</div>
<div class='div-commentary'><p style="margin-left:1em">演曰三修生慧文亦為二初問後荅此先問也。</p>
</div>
<div class='div-orig'><p>論謂諦現觀至所有修定。</p>
</div>
<div class='div-commentary'><p style="margin-left:1em">演曰後荅分二一為現觀二為無㝵此初也謂求無漏現觀智故而修此定現觀要因定所發起故說修定名方便中即七方便及真見道并相見道十五心來所有修定並是為生須陁洹果分別慧故為釋果向故取相真二見道等其實修定但在加行世第一前以真相見並在觀中名分別故。</p>
</div>
<div class='div-orig'><p>論或為修習諸無㝵解。</p>
</div>
<div class='div-commentary'><p style="margin-left:1em">演曰二為無㝵為求四種無㝵慧解而修習定名生分別。</p>
</div>
<div class='div-orig'><p>論云何修定為盡諸漏。</p>
</div>
<div class='div-commentary'><p style="margin-left:1em">演曰四修漏盡文分為二先問後荅此先問也。</p>
</div>
<div class='div-orig'><p>論謂阿羅漢至所有修定。</p>
</div>
<div class='div-commentary'><p style="margin-left:1em">演曰後荅之也羅漢果者即是所求漏盡之處為求此故金剛位前所修諸定名方便修小宗所辯如俱舍論第二十八顯宗三十九順正理論第七十九品類足論十四雜心毗曇並具明之如別章引。</p>
</div>
<div class='div-orig'><p>論復次至三摩地。</p>
</div>
<div class='div-commentary'><p style="margin-left:1em">演曰七五智相應門文分為二初徵後釋此初徵云世尊說有五種聖智從定所生了定差別未知五種名目行相其體是何。</p>
</div>
<div class='div-orig'><p>論謂我至廣說如經。</p>
</div>
<div class='div-commentary'><p style="margin-left:1em">演曰後釋分三一標經說有二列五智名三依經解釋此初也。</p>
</div>
<div class='div-orig'><p>論此中示現至出定相智。</p>
</div>
<div class='div-commentary'><p style="margin-left:1em">演曰二列五智名一自體智明諸無漏智之自體從定所生了知定體無漏離染名自體智二補特伽羅智約人以顯謂聖所得非凡得之三清淨智除煩惱故漏不能染四果智者謂現法樂住當得涅盤五入出智者善入出定無忘失故。</p>
</div>
<div class='div-orig'><p>論聖者善故至無漏聖性。</p>
</div>
<div class='div-commentary'><p style="margin-left:1em">演曰三依經解釋有十四句辯明五智分之為五初之三句明自體智一者是聖復分為二一善二無漏二者無染三者無執具此三義名自體智。</p>
</div>
<div class='div-orig'><p>論非凡夫至所親近故。</p>
</div>
<div class='div-commentary'><p style="margin-left:1em">演曰二有三句辯補特伽羅智分為三段一非凡能近二聖所讚之三聖不訶毀此初也凡夫非得佛及弟子方能得也親近者證得義。</p>
</div>
<div class='div-orig'><p>論是聦叡至所稱讚故。</p>
</div>
<div class='div-commentary'><p style="margin-left:1em">演曰二聖所讚之即彼諸佛及聖弟子常所稱讚此淨定故。</p>
</div>
<div class='div-orig'><p>論是諸聦叡至而復訶毀。</p>
</div>
<div class='div-commentary'><p style="margin-left:1em">演曰三聖不訶毀是諸聦叡聖同行者一向稱讚無漏淨定無訶毀時不周凡夫猒下欣上初即讚之後復毀故。</p>
</div>
<div class='div-orig'><p>論寂靜者至無伺地故。</p>
</div>
<div class='div-commentary'><p style="margin-left:1em">演曰三有四句辯清淨智一者寂靜謂斷下地諸煩惱故二者微妙能離當地貪染等故三者安隱謂得無漏安隱道故四者一緣謂無尋伺趣一境故。</p>
</div>
<div class='div-orig'><p>論現在安樂至涅盤樂故。</p>
</div>
<div class='div-commentary'><p style="margin-left:1em">演曰四有二句明果智體一者現果謂現法樂住二者後果謂無餘涅盤涅盤因修果方得熟似彼有漏即異時而熟名為異熟據理實非異熟果也。</p>
</div>
<div class='div-orig'><p>論正念而入至無忘失故。</p>
</div>
<div class='div-commentary'><p style="margin-left:1em">演曰五有二句明入出智如文可悉。</p>
</div>
<p class='juan'>瑜伽師地論義演卷第六</p></div>
</div><!-- end of div[@id='body'] -->
</body></html>