<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>瑜伽師地論義演</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu29' /><p style="margin-left:2em">【上闕三十行】</p>
<p>。</p>

<div class='div-orig'><p>論云何菩薩至乃至建立。</p>
</div>
<div class='div-commentary'><p style="margin-left:1em">演曰四一切門文分為二先徵後釋釋中有四一勸生淨信二令戒圓滿三引生正慧四勸修行施。</p>
</div>
<div class='div-orig'><p>論云何菩薩至慈心勸導。</p>
</div>
<div class='div-commentary'><p style="margin-left:1em">演曰五善士門分之為二先徵後釋釋中有五一勸修涅槃真實義處二應時物冝以為開誘三於引攝無漏義中勸行妙行四心行調柔不生剛強五懷慈愍意無害物心如此勸修方名善士。</p>
</div>
<div class='div-orig'><p>論云何菩薩一切種利行。</p>
</div>
<div class='div-commentary'><p style="margin-left:1em">演曰六一切種門文分為二先徵後辯此初也。</p>
</div>
<div class='div-orig'><p>論當知此行至十三種。</p>
</div>
<div class='div-commentary'><p style="margin-left:1em">演曰後辯分二先標後釋此初標舉六及七也。</p>
</div>
<div class='div-orig'><p>論云何六種至令得解脫。</p>
</div>
<div class='div-commentary'><p style="margin-left:1em">演曰後釋分二先六後七六中有二先徵後辯辯中分二初二惣標攝受調伏後四顯相離惡進善如文可知。</p>
</div>
<div class='div-orig'><p>論云何七種至而正安處。</p>
</div>
<div class='div-commentary'><p style="margin-left:1em">演曰後辯七中文亦為二先徵後辯辯中分二初五是行後二是果初中五者一謂資糧令初修者善歸資糧守護不失一分之言目堪化者言出離者明長養意為出離故守護長養二遠離者明其具戒戒防諸惡名為遠離三心一境性而明定也四清淨諸障明其慧也慧能斷染名淨諸障五修作意意可知也正安之言該前諸行及後二果初小後大文顯可知。</p>
</div>
<div class='div-orig'><p>論云何菩薩至令離彼纏。</p>
</div>
<div class='div-commentary'><p style="margin-left:1em">演曰七還求門文分為二先徵後釋釋中有八謂八纏也夫修習者本祈進善為由纏故障善不生今以開解令悉斷除復本所希名遂求也。</p>
</div>
<div class='div-orig'><p>論云何菩薩至瞋恚邪見。</p>
</div>
<div class='div-commentary'><p style="margin-left:1em">演曰八二世利行門文分為二初徵後釋釋中有九身語各四意合為一是為九也窣羅若者米酒也迷離耶者藥酒也未陁者蒲桃酒也問何理意三而不開顯荅對化三乘身語別說意地唯本故合明之通別既殊明亦異也。</p>
</div>
<div class='div-orig'><p>論云何菩薩清淨利行。</p>
</div>
<div class='div-commentary'><p style="margin-left:1em">演曰九清淨門文分為二先徵後辯此初也。</p>
</div>
<div class='div-orig'><p>論當知此行至有五利行。</p>
</div>
<div class='div-commentary'><p style="margin-left:1em">演曰後辯分三一標二釋三惣結之此摽外內二利行也所化能化如次名為外及內也。</p>
</div>
<div class='div-orig'><p>論云何菩薩如應利行。</p>
</div>
<div class='div-commentary'><p style="margin-left:1em">演曰二釋分二先明外行後明內行初中有四一徵二列三釋四結此初二也。</p>
</div>
<div class='div-orig'><p>論謂諸菩薩至無罪利行。</p>
</div>
<div class='div-commentary'><p style="margin-left:1em">演曰三釋分五一明無罪二明不轉三明漸次四辯遍行五辯如應初明無罪據其文勢而有五類分之為二初四所化第五安處名為能化初所化中初二在家離惡行者雜善行惡者凡所施為以惡為先後二出家一犯篇罪二有邪命者思之可知。</p>
</div>
<div class='div-orig'><p>論又諸菩薩至不轉利行。</p>
</div>
<div class='div-commentary'><p style="margin-left:1em">演曰二明不轉不令捨彼真解淨定求非真解及不淨定故名不轉。</p>
</div>
<div class='div-orig'><p>論又諸菩薩至漸次利行。</p>
</div>
<div class='div-commentary'><p style="margin-left:1em">演曰三明漸次隨何乘性皆有三品漸隨彼化名漸次行。</p>
</div>
<div class='div-orig'><p>論又諸菩薩至遍行利行。</p>
</div>
<div class='div-commentary'><p style="margin-left:1em">演曰四辯遍行於剎帝等四種姓中隨己力能而行勸導名遍行利行。</p>
</div>
<div class='div-orig'><p>論又諸菩薩至如應利行。</p>
</div>
<div class='div-commentary'><p style="margin-left:1em">演曰五辯如應文有二節一各於自乘三善開化二於方便門隨根勸示令作不淨及慈等觀名如應也。</p>
</div>
<div class='div-orig'><p>論是名菩薩至五種利行。</p>
</div>
<div class='div-commentary'><p style="margin-left:1em">演曰四結之也。</p>
</div>
<div class='div-orig'><p>論云何菩薩至五種利行。</p>
</div>
<div class='div-commentary'><p style="margin-left:1em">演曰後明內行文分為三段一徵二釋三惣結之此初也。</p>
</div>
<div class='div-orig'><p>論謂諸菩薩至五種利行。</p>
</div>
<div class='div-commentary'><p style="margin-left:1em">演曰二釋之中文分為五一起悲意樂二無勞倦心三位滿能謙四心無染汙五慈無退轉結文可知。</p>
</div>
<div class='div-orig'><p>論如是依於至清淨利行。</p>
</div>
<div class='div-commentary'><p style="margin-left:1em">演曰三惣結之。</p>
</div>
<div class='div-orig'><p>論云何菩薩同事。</p>
</div>
<div class='div-commentary'><p style="margin-left:1em">演曰三明同事文分為二初問後荅此初也。</p>
</div>
<div class='div-orig'><p>論謂諸菩薩至故名同事。</p>
</div>
<div class='div-commentary'><p style="margin-left:1em">演曰後荅分三一正明同事二辯同事因三四句分別此初也義謂義理大小乘義淺深別也根謂信等五根勸他習定自亦學修自他同事名為同事餘准知也。</p>
</div>
<div class='div-orig'><p>論所化有情至自現行者。</p>
</div>
<div class='div-commentary'><p style="margin-left:1em">演曰二辯同事因文分為二一令無退轉二辯非詰難初中有三辯徵釋也。</p>
</div>
<div class='div-orig'><p>論非諸菩薩至教誡。</p>
</div>
<div class='div-commentary'><p style="margin-left:1em">演曰二辯非詰難同事行成。</p>
</div>
<div class='div-orig'><p>論有諸菩薩至與他同事。</p>
</div>
<div class='div-commentary'><p style="margin-left:1em">演曰三四句分別文分為二先列後釋此先標列句有四也。</p>
</div>
<div class='div-orig'><p>論第一句者至功德威力。</p>
</div>
<div class='div-commentary'><p style="margin-left:1em">演曰後釋分四此初句也師與所作功德雖高不顯為師及有功力但潛密化令得利安名是他同事非他同。</p>
</div>
<div class='div-orig'><p>論第二句者至同分中生。</p>
</div>
<div class='div-commentary'><p style="margin-left:1em">演曰二非他同事與他同者非與所化事業行同而生彼中現為同類漸為調伏息除灾患名非他同與他同也。</p>
</div>
<div class='div-orig'><p>論第三句者至或增。</p>
</div>
<div class='div-commentary'><p style="margin-left:1em">演曰三是他同事與他同者見聽聞者心有動搖菩薩共聽解與彼齊或過於彼引令不退名或等或增。</p>
</div>
<div class='div-orig'><p>論第四句者至棄捨他事。</p>
</div>
<div class='div-commentary'><p style="margin-left:1em">演曰四非同不同謂放逸者闕利他事無與彼等名曰不同。</p>
</div>
<div class='div-orig'><p>論如是<span class='corr'>已</span>說至善法作業。</p>
</div>
<div class='div-commentary'><p style="margin-left:1em">演曰二惣結釋成熟佛法有情二行。</p>
</div>
<div class='div-orig'><p>論又如前說至應知清淨。</p>
</div>
<div class='div-commentary'><p style="margin-left:1em">演曰二辯二三因文分三段一摽二釋三惣結之此初也。</p>
</div>
<div class='div-orig'><p>論謂由身語至應知現行。</p>
</div>
<div class='div-commentary'><p style="margin-left:1em">演曰二釋之中文分三段一辯現行二明最勝三明清淨此初也謂由三業表知二行皆現行也。</p>
</div>
<div class='div-orig'><p>論彼諸善法至亦名不共。</p>
</div>
<div class='div-commentary'><p style="margin-left:1em">演曰二明最勝分之為三一標二釋三惣結之此初也。</p>
</div>
<div class='div-orig'><p>論當知此中至常行無替。</p>
</div>
<div class='div-commentary'><p style="margin-left:1em">演曰二釋分二一彰其廣大二明無雜染廣大分二先摽後釋釋中有三一有情無別二彰事無別三辯時無別如文可知。</p>
</div>
<div class='div-orig'><p>論當知此中至名無雜染。</p>
</div>
<div class='div-commentary'><p style="margin-left:1em">演曰二明無雜染文分三段謂標釋結釋中有四一心無憂悔二不行惡行三見寶功德四不求世果由如是下惣結之也。</p>
</div>
<div class='div-orig'><p>論由熾然故至應知清淨。</p>
</div>
<div class='div-commentary'><p style="margin-left:1em">演曰三明清淨文分為二一標二釋此初摽舉有三法也。</p>
</div>
<div class='div-orig'><p>論若諸菩薩至熾然無動。</p>
</div>
<div class='div-commentary'><p style="margin-left:1em">演曰二釋分二先明初二後辯第三初中復二先摽後釋此雙摽也初地<span class='corr'>已</span>上名淨意樂。</p>
</div>
<div class='div-orig'><p>論言熾然者至熾盛現前。</p>
</div>
<div class='div-commentary'><p style="margin-left:1em">演曰後釋之中文分為二初辯熾然後明無動此熾然也初地<span class='corr'>已</span>去無漏智火極炎猛故名為熾然。</p>
</div>
<div class='div-orig'><p>論言無動者至唯增無減。</p>
</div>
<div class='div-commentary'><p style="margin-left:1em">演曰後明無動謂八地後相用不轉故名無動一切煩惱永不行故法駃流中任運轉故於諸行中起諸行故剎那剎那倍增進故故同明分漸漸明增而無減矣。</p>
</div>
<div class='div-orig'><p>論若諸菩薩至勝淨法故。</p>
</div>
<div class='div-commentary'><p style="margin-left:1em">演曰後辯第三意善清淨謂住究竟十地滿心或是一生及最後者一向純淨者名勝淨法。</p>
</div>
<div class='div-orig'><p>論如是施等至應知清淨。</p>
</div>
<div class='div-commentary'><p style="margin-left:1em">演曰三惣結之。</p>
</div>
<div class='div-orig'><p>論此中所有至極清淨果。</p>
</div>
<div class='div-commentary'><p style="margin-left:1em">演曰大段第二明二行果文分為二一究竟果二因位果初中有八二切果二難行果三一切門果四善士果五一切種果六遂求果七二世果八清淨果八中各言多修等者顯三劫修有差別也不辯初門自性果者自性為體餘門為用舉用彰體通於餘門不別明也。</p>
</div>
<div class='div-orig'><p>論如是菩薩至無罪勝果。</p>
</div>
<div class='div-commentary'><p style="margin-left:1em">演曰二因位果此等九門非唯獨招無上極果亦能招感因隨順中十王等果增修行矣。</p>
</div></div>
<div class='div-other'><a id='mulu30' />
<p class='h1'>論卷第四十四　論本地分中菩薩地第十五　初持瑜伽處供養親近無量品第十六</p>
<div class='div-commentary'><p style="margin-left:1em">演曰上來七品別明成熟佛法有情次下二品通明諸行分之為二初之一品彰供養行後之一品明菩提行今即初文提彼所彰以立品号名供養等品。</p>
</div>
<div class='div-orig'><p>論云何菩薩分為二。</p>
</div><p>【原經卷殘缺一版】</p>

<div class='div-orig'><p>至自作供養。</p>
</div>
<div class='div-commentary'><p style="margin-left:1em">演曰三分為二先明供養後明得果初中有三一唯自供養二自他俱修三唯勸他作此唯自也。</p>
</div>
<div class='div-orig'><p>論若諸菩薩至咸共供養。</p>
</div>
<div class='div-commentary'><p style="margin-left:1em">演曰二自他俱修二供養事。</p>
</div>
<div class='div-orig'><p>論若諸菩薩至他設供養。</p>
</div>
<div class='div-commentary'><p style="margin-left:1em">演曰三唯勸他作。</p>
</div>
<div class='div-orig'><p>論此中菩薩至為無有上。</p>
</div>
<div class='div-commentary'><p style="margin-left:1em">演曰後明得果有三類別因既不同果亦異也。</p>
</div>
<div class='div-orig'><p>論若諸菩薩至財敬供養。</p>
</div>
<div class='div-commentary'><p style="margin-left:1em">演曰四大財離染對文分為二一辯三供養二明財有無初中有三一明財敬二明廣大三明無染此初也衣服花鬘及珎寶等為財供養敬問禮拜五輪歸命及歌讚等為敬供養璩印者<span class='note-inline'>(巨於反)</span>字書云玉名也在耳為璩在臂為印。</p>
</div>
<div class='div-orig'><p>論若諸菩薩至廣大供養。</p>
</div>
<div class='div-commentary'><p style="margin-left:1em">演曰二明廣大文中有三一摽二釋三惣結之釋中有七一若多二若妙三現前四不現前五自作六教他七心淨其中義別分為三種前二物廣次四事廣淨心<span class='corr'>已</span>下明其心廣迴求菩提釋廣大義結文可知。</p>
</div>
<div class='div-orig'><p>論若諸菩薩至無染供養。</p>
</div>
<div class='div-commentary'><p style="margin-left:1em">演曰三彰無染文中有二先辯後結辯中有六供養字者即為六故一自手供養二令他供養三不放逸等四不輕棄等五不詐施設六不雌黃等塗灌等也雌黃體臭不以塗像酥膩成垢不得洗像[尸@句]崛羅香燒之即臭似此閒燒膠氣也遏迦花者即臭花也大如人手色赤如宍此等香花束土所無故不識譯前之五種離心雜染第六遠離物體雜染故說六種皆名無染結文可知。</p>
</div>
<div class='div-orig'><p>論又諸菩薩至種種供養。</p>
</div>
<div class='div-commentary'><p style="margin-left:1em">演曰二明財有無文復分二一以財供養二非財供養初文有二一辯三財供二重彰自在此初分三前二通凡後一唯聖如法華云妙音來時先於靈山作化蓮華及諸供事皆是眾具自在菩薩供養事也。</p>
</div>
<div class='div-orig'><p>論已得眾具至及以制多。</p>
</div>
<div class='div-commentary'><p style="margin-left:1em">演曰二重彰自在文分為二一辯所化相二明其所属初中有四一化多身二化多手三化多聲四化供具此等眾具三地勝定雖能化作未能殊勝八地自在方能化之所變珠寶及變國土種種等相隨意而成名自在化。</p>
</div>
<div class='div-orig'><p>論如是等類至皆属自心。</p>
</div>
<div class='div-commentary'><p style="margin-left:1em">演曰二明所属文復為二一辯所歸属二明不希求此初也此等變化皆是神通定境從心變故属於心不從於人自舉也。</p>
</div>
<div class='div-orig'><p>論如是菩薩至皆無礙故。</p>
</div>
<div class='div-commentary'><p style="margin-left:1em">演曰二明不希求文中三節摽徵釋也不退地者第八地也。</p>
</div>
<div class='div-orig'><p>論又諸菩薩至當勤修學。</p>
</div>
<div class='div-commentary'><p style="margin-left:1em">演曰二非財供養文分為四一辯無財二彰隨喜三明廣大四結勸修。</p>
</div>
<div class='div-orig'><p>論若諸菩薩至正勤修學。</p>
</div>
<div class='div-commentary'><p style="margin-left:1em">演曰五明第十自修無別對文分為二初明供養後彰勝劣初中分二先辯後結此初辯中惣有八行一四無量行二四法印行三修隨念行四住無相行五修三學行六菩提分行七波羅蜜行八四攝事行。</p>
</div>
<div class='div-orig'><p>論是名菩薩至最妙無上。</p>
</div>
<div class='div-commentary'><p style="margin-left:1em">演曰後結無上。</p>
</div>
<div class='div-orig'><p>論如是供養至尼殺曇倍。</p>
</div>
<div class='div-commentary'><p style="margin-left:1em">演曰後彰勝劣。</p>
</div>
<div class='div-orig'><p>論由此十相至供養如來。</p>
</div>
<div class='div-commentary'><p style="margin-left:1em">演曰三惣結釋。</p>
</div>
<div class='div-orig'><p>論如供養佛至當知亦尒。</p>
</div>
<div class='div-commentary'><p style="margin-left:1em">演曰二供法僧亦如佛也。</p>
</div>
<div class='div-orig'><p>論如是菩薩至何况其多。</p>
</div>
<div class='div-commentary'><p style="margin-left:1em">演曰二明供養意文中有二一明其意樂二舉少况多初中有二先標後釋釋中有六一緣諸如來功德增上二恩德增上三尊勝增上四難遇增上五獨出增上六義依增上於難過中鄔曇花者西域有樹常時無花枝間有子若輪王現而花乃生此閒所無故不飜譯或有說云此云瑞應花應輪王故。</p>
</div>
<div class='div-orig'><p>論復次至不作異意。</p>
</div>
<div class='div-commentary'><p style="margin-left:1em">演曰二彰求善友門文分為二初問後荅問中七句分二初之四句問善友相後之三句明求友相。</p>
</div>
<div class='div-orig'><p>論當知菩薩至言詞辯了。</p>
</div>
<div class='div-commentary'><p style="margin-left:1em">演曰後荅之中文分為二先明善友荅前四問後明求相荅後三問初中有四一能為善友二辯不虛成三辯為依處四彰善友事初中有二先標後釋釋有八句類分為二初之三句內德成就後之五句利他圓滿第二句中多聞即聞慧覺謂慧也餘可知之。</p>
</div>
<div class='div-orig'><p>論若諸菩薩至心無偏黨。</p>
</div>
<div class='div-commentary'><p style="margin-left:1em">演曰二辯不虛成文分為二先摽後釋釋中有五如文可知。</p>
</div>
<div class='div-orig'><p>論若諸菩薩至隨得隨捨。</p>
</div>
<div class='div-commentary'><p style="margin-left:1em">演曰三辯為依處文分為二先摽後釋釋中有五一妙威儀揀外道等塗灰持杖諸鄙劣者三千等具名為圓滿離跳行等名為寂靜言具一切無躁動者釋後二也敦謂厚也肅謂戒敬也餘文可知儲者說文云偫也。</p>
</div>
<div class='div-orig'><p>論善友菩薩至種姓品。</p>
</div>
<div class='div-commentary'><p style="margin-left:1em">演曰四彰善友事文分三段摽列及指列中有五如指應知。</p>
</div>
<div class='div-orig'><p>論當知菩薩至請問聽受。</p>
</div>
<div class='div-commentary'><p style="margin-left:1em">演曰後明求相荅後三問文分三段一明親近二明聽法三無異意初中有二一摽二釋釋中有四一於善友發生愛敬二修和敬業三四事供養四恭敬聽受若合若離者謂所依止師說法若與舊同名合若別名離或依經論次第名合若別出見不依經等名離並如法之見也隨師自在而不傾動又自性名合差別名離奉行聽受名求友相。</p>
</div>
<div class='div-orig'><p>論若諸菩薩至因性義故。</p>
</div>
<div class='div-commentary'><p style="margin-left:1em">演曰二明聽受文分為二先摽後釋釋中有五一為寶想以法難得類同寶也二眼想者眼謂妙慧聞法為因能生妙慧因從果稱故名為眼三明想者大慧能照所知之義目之為明聞法是彼明之因故從果立稱名為明也四果想者得大果故五無罪者離惡極恱名無罪也。</p>
</div>
<div class='div-orig'><p>論若諸菩薩至退失勝慧。</p>
</div>
<div class='div-commentary'><p style="margin-left:1em">演曰三明無異意文分為二一彰無異意二辯異意過初中有三謂摽釋結釋中有五文顯可知。</p>
</div>
<div class='div-orig'><p>論云何至慈悲喜捨。</p>
</div>
<div class='div-commentary'><p style="margin-left:1em">演曰三辯修無量門文分為二初問後荅此初也言無量者緣無量境生無量福引無量果名為無量言慈等者哀憐名慈側愴名悲廩物名喜亡懷為捨此四體者無瞋不害不嫉善捨如次為性故唯識云為顯慈悲二種別故故立不害不嫉亦即依無瞋也嫉既依嗔飜立不嫉是無嗔故善捨平等離貪嗔癡故性如次即無嗔等。</p>
</div>
<div class='div-orig'><p>論謂諸菩薩至無緣無量。</p>
</div>
<div class='div-commentary'><p style="margin-left:1em">演曰後荅之中文分為二一廣明四體二惣明勝利初中有二一通明四相二別明悲體初中又二一辯三無量二釋差別名初中有二先列後釋此列三種四無量也問此三無量其體是何荅初二後得後通證智故佛地論第五說云如實義者亦緣有情但無分別平等行相了知一切假立有情性平等故緣生等法性平等故無我真如性平等故名平等智既緣有情及緣生法故知後一體通二智其實平等但證智也。</p>
</div>
<div class='div-orig'><p>論若諸菩薩至有苦有樂。</p>
</div>
<div class='div-commentary'><p style="margin-left:1em">演曰後釋之中文分為二初辯三緣後別分別初中有二先標利境後辯修心此初也言三聚者一無苦樂聚二有苦聚三有樂聚三界五趣皆攝在三聚之中盡是菩薩所行利處故先摽舉以辯四心。</p>
</div>
<div class='div-orig'><p>論於其最初至有情緣慈。</p>
</div>
<div class='div-commentary'><p style="margin-left:1em">演曰後辯修心文分為二一辯修慈二悲喜捨初中有三一有情緣慈二法緣慈三無緣慈此初也謂有情緣慈緣求樂者無倒與樂名有情緣慈於初聚中雖無苦樂以無苦故無求遠離但無其樂故以求之菩薩慈心觀求樂者真是眾生非非情等等心與樂名住無倒有情緣慈。</p>
</div>
<div class='div-orig'><p>論若諸菩薩至名法緣慈。</p>
</div>
<div class='div-commentary'><p style="margin-left:1em">演曰二辯法緣慈了知無我但有色心緣生法體緣法起慈名法緣慈。</p>
</div>
<div class='div-orig'><p>論若諸菩薩至名無緣慈。</p>
</div>
<div class='div-commentary'><p style="margin-left:1em">演曰三無緣慈復緣法體不見其相但觀無為等心與樂名無緣慈故佛地云不緣有情及諸法故但緣法界無有分別名無緣慈有義亦緣有情及法但無分別平等行相了知眾生有所求故不緣有情者何所濟耶。</p>
</div>
<div class='div-orig'><p>論如有情緣至當知亦尒。</p>
</div>
<div class='div-commentary'><p style="margin-left:1em">演曰二辯悲喜捨文分為二初例前同後彰別義此初也三緣行相皆與慈同名為亦尒。</p>
</div>
<div class='div-orig'><p>論若諸菩薩至是名為悲。</p>
</div>
<div class='div-commentary'><p style="margin-left:1em">演曰後彰別中文分三段初悲次喜後彰捨相此初也悲能拔苦故緣苦境而起悲心。</p>
</div>
<div class='div-orig'><p>論若諸菩薩至是名為喜。</p>
</div>
<div class='div-commentary'><p style="margin-left:1em">演曰次辯喜心於有樂者不生蛆嫉發生喜意名喜無量。</p>
</div>
<div class='div-orig'><p>論若諸菩薩至是名為捨。</p>
</div>
<div class='div-commentary'><p style="margin-left:1em">演曰後彰捨相謂無苦等二聚有情多分如此起癡嗔貪菩薩如次令彼得離名捨無量。</p>
</div>
<div class='div-orig'><p>論此中菩薩至及諸外道。</p>
</div>
<div class='div-commentary'><p style="margin-left:1em">演曰後別分別門分為二一內外通[戶@句]門二利益安樂門此初也所言外道小乘共者據作有情及作法解少分相似名之為共非是起心所度等同名為共也然於菩薩初中後位修習不同亦有差別略故不明故佛地云初發心位諸菩薩等多分修習有情緣慈多是有漏世俗有情為境界故修正行位諸菩薩等多分修習法緣之慈亦多有漏大乘教法為境界故得無生忍諸菩薩等多分修習無緣之慈雖有所緣緣法界故無有分別名曰無緣釋曰在十信位名初發心位十行已去名修正行位入地<span class='corr'>已</span>徃名無生忍。</p>
</div>
<div class='div-orig'><p>論又諸菩薩至是謂為捨。</p>
</div>
<div class='div-commentary'><p style="margin-left:1em">演曰二安樂利益門四種無量義分為二初三安樂得離苦故後一利益除三毒故。</p>
</div>
<div class='div-orig'><p>論如是菩薩至故名哀愍者。</p>
</div>
<div class='div-commentary'><p style="margin-left:1em">演曰二釋差別名非但唯名慈悲喜捨亦得名為具哀愍者以能哀愍諸有情故。</p>
</div>
<div class='div-orig'><p>論此中菩薩至脩悲無量。</p>
</div>
<div class='div-commentary'><p style="margin-left:1em">演曰二別明悲相文分為二初摽後釋此初也。</p>
</div>
<div class='div-orig'><p>論何等名為百一十苦。</p>
</div>
<div class='div-commentary'><p style="margin-left:1em">演曰後釋分三一辯悲境二辯大悲三明悲德初文有三一徵二釋三惣結釋此初也。</p>
</div>
<div class='div-orig'><p>論謂有一苦至流轉苦故。</p>
</div>
<div class='div-commentary'><p style="margin-left:1em">演曰二釋分二一十門辯相二九門離釋初辯相中門增有十一增一分別門唯明流轉一苦相也。</p>
</div>
<div class='div-orig'><p>論復有二苦至及心箭受。</p>
</div>
<div class='div-commentary'><p style="margin-left:1em">演曰二二苦分別門文分為二先標後辯辯中有二一者欲苦為樂境壞所生之苦二癡異熟苦謂異熟果身體受重病及刀杖治罸等苦猛利所觸謂由迷內異熟苦故計為我我故於自體被治罸處生摼怨嗟受二箭苦名癡異熟若因異熟及癡生故。</p>
</div>
<div class='div-orig'><p>論復有三苦至三壞苦。</p>
</div>
<div class='div-commentary'><p style="margin-left:1em">演曰三三苦分別門三苦行相理如常說故不云也。</p>
</div>
<div class='div-orig'><p>論復有四苦至五取蘊苦。</p>
</div>
<div class='div-commentary'><p style="margin-left:1em">演曰四四苦分別門文分為二初標後釋釋中有四一愛別離苦二斷壞苦身及外境皆斷壞故三相續苦死生之苦無斷絕故四畢竟苦無姓有情苦無盡日名為畢竟。</p>
</div>
<div class='div-orig'><p>論復有五苦至疑纏緣苦。</p>
</div>
<div class='div-commentary'><p style="margin-left:1em">演曰五五苦分別門謂此五盖與脩習者善道相違說為苦也。</p>
</div>
<div class='div-orig'><p>論復有六苦至惣說為苦。</p>
</div>
<div class='div-commentary'><p style="margin-left:1em">演曰六六苦分別門文分為二先標後辯辯中有六文顯可知。</p>
</div>
<div class='div-orig'><p>論復有七苦至不得苦。</p>
</div>
<div class='div-commentary'><p style="margin-left:1em">演曰七七苦分別門義如常釋。</p>
</div>
<div class='div-orig'><p>論復有八苦至多時住苦。</p>
</div>
<div class='div-commentary'><p style="margin-left:1em">演曰八八苦分別門文分為二先摽後釋釋中有八前五可知六自逼者無慚外道自餓投巖臥荊棘等自招苦也七苦可知八多時者謂有一類長翹一足長坐不臥及長臥等多時誓約故生其苦。</p>
</div>
<div class='div-orig'><p>論復有九苦至九後法苦。</p>
</div>
<div class='div-commentary'><p style="margin-left:1em">演曰九九苦分別門五無病者先無有病後被病衰名病衰損六戒衰損戒被犯故七見衰損見生異故。</p>
</div>
<div class='div-orig'><p>論復有十苦至匱乏苦。</p>
</div>
<div class='div-commentary'><p style="margin-left:1em">演曰十十苦分別門相可知矣<span class='corr'>已</span>上惣有五十五苦思可知之。</p>
</div>
<div class='div-orig'><p>論當知後有至一切種苦。</p>
</div>
<div class='div-commentary'><p style="margin-left:1em">演曰二九門離釋文分為二初惣標列後別離釋此初摽列有九門也。</p>
</div>
<div class='div-orig'><p>論一切苦中至現緣所生苦。</p>
</div>
<div class='div-commentary'><p style="margin-left:1em">演曰後別釋中九門分別一一切苦受門文分為二先摽後釋釋中有二一者宿因二者現緣眾苦雖多皆此二攝名一切也。</p>
</div>
<div class='div-orig'><p>論廣大苦至無間苦。</p>
</div>
<div class='div-commentary'><p style="margin-left:1em">演曰二廣大苦受門文分為二先摽後釋釋中有四約增解者初二第四三惡趣苦第三雜類通人天趣及鬼畜中雜受苦也若不然者何名大苦。</p>
</div>
<div class='div-orig'><p>論一切門苦至所攝苦。</p>
</div>
<div class='div-commentary'><p style="margin-left:1em">演曰三眾苦所逼門一切苦起不離五趣故依趣說名一切門善趣即謂人天二也。</p>
</div>
<div class='div-orig'><p>論邪行苦至諸惡趣苦。</p>
</div>
<div class='div-commentary'><p style="margin-left:1em">演曰四邪行發起門苦因邪行之所發起名邪行苦於中有五如文可知。</p>
</div>
<div class='div-orig'><p>論流轉苦中至後摼貧賤。</p>
</div>
<div class='div-commentary'><p style="margin-left:1em">演曰五流轉苦逼門文有三節謂標列釋尋之可知。</p>
</div>
<div class='div-orig'><p>論不隨欲苦至而生大苦。</p>
</div>
<div class='div-commentary'><p style="margin-left:1em">演曰六不隨欲苦門文分為二先摽後釋釋中有七義分為二第六求智餘皆求福所求不遂即八苦中求不得苦。</p>
</div>
<div class='div-orig'><p>論違害苦中至逼惱生苦。</p>
</div>
<div class='div-commentary'><p style="margin-left:1em">演曰七違害苦惱門文分為二先摽後釋釋中有八由違害緣苦受生起名違害苦。</p>
</div>
<div class='div-orig'><p>論隨逐苦中至名隨逐苦。</p>
</div>
<div class='div-commentary'><p style="margin-left:1em">演曰八苦受隨逐門文分三段先標次辯後惣結之辯中有九且如內身因緣所生理有生老病死敗壞及滅盡法之所隨逐至時皆苦名壞盡苦。</p>
</div>
<div class='div-orig'><p>論一切種苦中至一切種苦。</p>
</div>
<div class='div-commentary'><p style="margin-left:1em">演曰九一切種類門文分三段一標二釋三惣結之釋中十苦分之為二初五五樂所對治後五違緣逼惱故苦對樂分別如應當知結文可悉。</p>
</div>
<div class='div-orig'><p>論前五十五至修習圓滿。</p>
</div>
<div class='div-commentary'><p style="margin-left:1em">演曰三惣結釋悲所緣境百一十苦計筭可知。</p>
</div>
<div class='div-orig'><p>論又諸菩薩至發起大悲。</p>
</div>
<div class='div-commentary'><p style="margin-left:1em">演曰二辯大悲文分為二一彰大悲境二明大悲心初中有三標徵及列此初標也。</p>
</div>
<div class='div-orig'><p>論何等名為至麤重苦。</p>
</div>
<div class='div-commentary'><p style="margin-left:1em">演曰徵及列也初之八種前增門中而<span class='corr'>已</span>分別後之十一後離門中亦<span class='corr'>已</span>辯明此等相增故以摽之餘非猛盛故不說之。</p>
</div>
<div class='div-orig'><p>論由四緣故至如來清淨。</p>
</div>
<div class='div-commentary'><p style="margin-left:1em">演曰二明大悲心文分為二先標後釋釋中有四一緣甚細微變易身苦二長時熏習三祇修故三猛利意棄捨身命濟有情故四最極清淨因果二中皆到極故。</p>
</div>
<div class='div-orig'><p>論又諸菩薩至有堪能心。</p>
</div>
<div class='div-commentary'><p style="margin-left:1em">演曰三明悲德文分三段一明悲勝利二辯悲優劣三建立菩提此初勝利而有八種一普習悲心二證淨悲意謂入初地三得親厚心四極愛念心五欲作恩心六無猒倦心七代受苦心八有堪能心。</p>
</div>
<div class='div-orig'><p>論諸聖聲聞至極大苦蘊。</p>
</div>
<div class='div-commentary'><p style="margin-left:1em">演曰二辯悲優劣。</p>
</div>
<div class='div-orig'><p>論菩薩如是至悲所建立。</p>
</div>
<div class='div-commentary'><p style="margin-left:1em">演曰三建立菩提文分為二初明六度悲之所生後辯菩提悲所建立菩薩之行實謂無邊悲濟為先故獨標舉。</p>
</div>
<div class='div-orig'><p>論如前所說至一切大苦。</p>
</div>
<div class='div-commentary'><p style="margin-left:1em">演曰第二大段惣明勝利文中有二先惣歎德後別顯示四種勝利一得法樂住二攝受資糧三菩提堅固四堪能忍受。</p>
</div>
<div class='div-orig'><p>菩提品第十七。</p>
</div>
<div class='div-commentary'><p style="margin-left:1em">演曰大文第二而有兩品通明諸行前來<span class='corr'>已</span>明四無量等今當第二辯菩提品品中所明十五門義一一皆是菩提行分故品題云菩提分也。</p>
</div>
<div class='div-orig'><p>論云何菩薩菩提分法。</p>
</div>
<div class='div-commentary'><p style="margin-left:1em">演曰判釋品中文分為二先徵後釋此初也。</p>
</div>
<div class='div-orig'><p>論嗢拕南曰至嗢拕南四。</p>
</div>
<div class='div-commentary'><p style="margin-left:1em">演曰後釋之中文分為二初頌標舉後別釋之此頌標中義分十五一明慚愧二堅固性三心無猒四善知論五明世智六辯正依七無礙解八辯資糧九菩提分十明止觀十一巧便十二惣持十三正願十四三摩地十五嗢拕南。</p>
</div>
<div class='div-orig'><p>論云何名為菩薩慙愧。</p>
</div>
<div class='div-commentary'><p style="margin-left:1em">演曰後別釋中如標所明十五門釋一辯生慚愧門文分為二先問後荅此初也。</p>
</div>
<div class='div-orig'><p>論當知慚愧至二者依處。</p>
</div>
<div class='div-commentary'><p style="margin-left:1em">演曰後荅分二初惣標列後別釋之此初摽列有二也。</p>
</div>
<div class='div-orig'><p>論言自性者至慚愧自性。</p>
</div>
<div class='div-commentary'><p style="margin-left:1em">演曰後別釋中文分為二初明自性後明依處此初文三牒釋及結謂慚愧相而有二種一者別相二者通相崇重賢善輕拒暴惡如次名為慚愧別相羞耻過惡是二通相今隱別相而不開顯舉其通相以明二者為對自他羞耻過增而偏說故具如唯識廣明相也。</p>
</div>
<div class='div-orig'><p>論言依處者至慚愧依處。</p>
</div>
<div class='div-commentary'><p style="margin-left:1em">演曰後明依處分之為三謂牒釋結釋中有四一於所作善不隨順立而起羞耻二於不應作不善法中雖隨順作而懷耻意三覆自作罪而懷羞耻四於自所生惡作等者謂由第三作惡<span class='corr'>已</span>悔悔<span class='corr'>已</span>復作後作依前作故名有依於此有依而起悔愧名為依處結文可知。</p>
</div>
<div class='div-orig'><p>論云何菩薩堅力持性。</p>
</div>
<div class='div-commentary'><p style="margin-left:1em">演曰二堅持自性門文分為二先徵後釋此初也。</p>
</div>
<div class='div-orig'><p>論當知此性至二者依處。</p>
</div>
<div class='div-commentary'><p style="margin-left:1em">演曰後釋之中文分為二先惣摽列後別解之此初也。</p>
</div>
<div class='div-orig'><p>論言自性者持性自性。</p>
</div>
<div class='div-commentary'><p style="margin-left:1em">演曰後別解中文分為二先明自性後明依處初中有三謂牒釋結釋有六句禁制等四辯堅力用性勇等二顯堅力性性勇謂勤思擇謂慧勤慧二種為堅力性故唯識云後五波羅皆慧為性對異論等必慧能故持即力用能持自行不為他動是為持也。</p>
</div>
<div class='div-orig'><p>論如是菩薩至性依處。</p>
</div>
<div class='div-commentary'><p style="margin-left:1em">演曰後明依處文分三段謂牒釋結釋中有五謂大苦等是持力性所依境界名所依處。</p>
</div>
<div class='div-orig'><p>論云何菩薩心無猒倦。</p>
</div>
<div class='div-commentary'><p style="margin-left:1em">演曰三心無猒倦門文分為二初徵後釋此初也。</p>
</div>
<div class='div-orig'><p>論當知菩薩至故無猒倦。</p>
</div>
<div class='div-commentary'><p style="margin-left:1em">演曰後釋分二初標後辯辯中有五初二辯體後三辯因辯因三者一謂勤精進二為成妙慧三懷悲濟心由此三因故無倦也。</p>
</div>
<div class='div-orig'><p>論云何菩薩善知諸論。</p>
</div>
<div class='div-commentary'><p style="margin-left:1em">演曰四善知異論門文分為二先徵後釋此初也。</p>
</div>
<div class='div-orig'><p>論謂諸菩薩至無有顛倒。</p>
</div>
<div class='div-commentary'><p style="margin-left:1em">演曰後釋分二釋及結也釋中有四一於五明下明初聞慧二即於如下辯生思慧三如是知下彰無忘失四又為了下辯其成熟成熟聞思轉增勝妙非於異論而起進修故於修慧而不開顯。</p>
</div>
<div class='div-orig'><p>論云何菩薩善知世間。</p>
</div>
<div class='div-commentary'><p style="margin-left:1em">演曰五善了世間門文分為二先徵後釋此初也。</p>
</div>
<div class='div-orig'><p>論謂諸菩薩至不如實知。</p>
</div>
<div class='div-commentary'><p style="margin-left:1em">演曰後釋之中文分為二一各別釋二惣結之釋中有二一辯知世間二辯隨世轉初中分二一各別釋二惣結前別中有四一了世有情二了知器界三了世因果四知世假名初中有三一略解釋二廣分別三惣結之此初也謂知世閒嶮難愚闇先摽後釋文顯可知。</p>
</div>
<div class='div-orig'><p>論又諸菩薩至濁世滅時。</p>
</div>
<div class='div-commentary'><p style="margin-left:1em">演曰二廣分別文分三段初標次列後隨標釋此初標舉知有濁時及清時也。</p>
</div>
<div class='div-orig'><p>論謂依五濁至五者劫濁。</p>
</div>
<div class='div-commentary'><p style="margin-left:1em">演曰次列名也濁謂混濁可猒汙義謂惡有情及壽短等深可猒汙立以濁名。</p>
</div>
<div class='div-orig'><p>論如於今時至名壽濁。</p>
</div>
<div class='div-commentary'><p style="margin-left:1em">演曰後別釋中文分為五一明壽濁二有情濁三煩惱濁四明見濁五明劫濁此壽濁也壽謂命根阿賴耶識見分種子任持色心不斷功能為命根體人命短促不過百年不同增時故名為濁餘准此知。</p>
</div>
<div class='div-orig'><p>論如於今時至名有情濁。</p>
</div>
<div class='div-commentary'><p style="margin-left:1em">演曰二有情濁言不識父母沙門以不信為性若婆羅門以憍慢為體不畏今後世罪以無明為體不修惠施等以慳及懈怠為體即以六法為有情濁體謂不信憍慢無明慳懈怠也若同時五蘊者通五蘊為體作義利者利有情也作所作者作善事也。</p>
</div>
<div class='div-orig'><p>論如於今時至名煩惱濁。</p>
</div>
<div class='div-commentary'><p style="margin-left:1em">演曰三煩惱濁謂除見及前六餘貪及謟誑為此濁體以因貪等發生無量邪惡法故。</p>
</div>
<div class='div-orig'><p>論如於今時至是名見濁。</p>
</div>
<div class='div-commentary'><p style="margin-left:1em">演曰四明見濁體即五見看下文意異取內道妄見即不正知。</p>
</div>
<div class='div-orig'><p>論如於今時至是名刼濁。</p>
</div>
<div class='div-commentary'><p style="margin-left:1em">演曰五明刼濁於滅刼中如次人壽三十二十十嵗之時三灾正起今將漸近名為趣入飢病如次二觸為體眷属同時五蘊為性刀兵殺業行蘊中思及業同時五蘊為性也。</p>
</div>
<div class='div-orig'><p>論是名菩薩至有情世間。</p>
</div>
<div class='div-commentary'><p style="margin-left:1em">演曰三惣結之問於何界具斯五濁荅欲界人中贍部減刼故此文云如於今時昔時不尒明唯南洲有餘問荅如順正理三十二辯。</p>
</div>
<div class='div-orig'><p>論又諸菩薩至差別而知。</p>
</div>
<div class='div-commentary'><p style="margin-left:1em">演曰二了知器界成住壞空各二十刼舉知成壞影顯住空皆亦知也。</p>
</div>
<div class='div-orig'><p>論又諸菩薩至皆如實知。</p>
</div>
<div class='div-commentary'><p style="margin-left:1em">演曰三了世因果文有八句分之為三初之三句辯世生滅次之二句明世趣行後之三句辯過出離初三句中初句苦諦次句集諦後句滅諦次句趣行中初句集諦後句道諦後出離中愛味苦諦過患集諦出離滅諦影彰道諦趣出離行亦名出離思可知之。</p>
</div>
<div class='div-orig'><p>論又諸菩薩至成士夫身唯有尒所假名人性。</p>
</div>
<div class='div-commentary'><p style="margin-left:1em">演曰四知世假名了無我義文中分二一觀無我想二辯假所因此初也知三界假合所成離六根四大之餘實無可得名假人也。</p>
</div>
<div class='div-orig'><p>論於中所有至此唯有想。</p>
</div>
<div class='div-commentary'><p style="margin-left:1em">演曰二辯所因文分為二初明想假後明言假此初也妄作有情及我等想離想之外無實有情名想假也。</p>
</div>
<div class='div-orig'><p>論於中所有至自号言說。</p>
</div>
<div class='div-commentary'><p style="margin-left:1em">演曰後明言假文三一惣略釋二別解之三揔結之此初也謂外所執我見等言亦皆虛妄離言之外無實能見言亦皆假也。</p>
</div>
<div class='div-orig'><p>論於中所有至世俗言說。</p>
</div>
<div class='div-commentary'><p style="margin-left:1em">演曰後別解之文易可悉。</p>
</div>
<div class='div-orig'><p>論菩薩於此皆如實知。</p>
</div>
<div class='div-commentary'><p style="margin-left:1em">演曰後惣結之。</p>
</div>
<div class='div-orig'><p>論由諸菩薩至善知世間。</p>
</div>
<div class='div-commentary'><p style="margin-left:1em">演曰後惣結前四種義也四義以文配前可悉。</p>
</div>
<div class='div-orig'><p>論復次菩薩至令心退沒。</p>
</div>
<div class='div-commentary'><p style="margin-left:1em">演曰二辯隨世轉文分為二先辯後結辯中有二一明護他心二彰自勝行初中有二一明勸敬二明隨順初文有二一隨根敬勸二不生輕薎此初分三一於勝者修和敬業二於等者談論語言三於卑者勸修勝德格量者蒼頡篇云量度也。</p>
</div>
<div class='div-orig'><p>論知有希求至不[篾-戍+(冗-几+伐)]退榮。</p>
</div>
<div class='div-commentary'><p style="margin-left:1em">演曰二不生輕[篾-戍+(冗-几+伐)]見求財法皆隨意願不生輕[篾-戍+(冗-几+伐)]令耻退還益諸有情不捨悲故。</p>
</div>
<div class='div-orig'><p>論於是一切至無不隨順。</p>
</div>
<div class='div-commentary'><p style="margin-left:1em">演曰二明隨順文分三叚一惣明攝受二別明依怙三顯能含忍此初有三一於劣等勝三類情中慰問修施二不生憍慠三起隨順心。</p>
</div>
<div class='div-orig'><p>論若識不識至無怨無隟。</p>
</div>
<div class='div-commentary'><p style="margin-left:1em">演曰二別明依怙文復分三一等為善友二普作依持三稱理宣說此為友也。</p>
</div>
<div class='div-orig'><p>論於無依怙至住不安樂。</p>
</div>
<div class='div-commentary'><p style="margin-left:1em">演曰二普作依持。</p>
</div>
<div class='div-orig'><p>論若有因緣至不[后-口+十]其諱。</p>
</div>
<div class='div-commentary'><p style="margin-left:1em">演曰三稱理宣說。</p>
</div>
<div class='div-orig'><p>論若復為他至不譴於他。</p>
</div>
<div class='div-commentary'><p style="margin-left:1em">演曰三顯能含忍譴者廣雅云怒也訶也。</p>
</div>
<div class='div-orig'><p>論其心安靜至起必審詳。</p>
</div>
<div class='div-commentary'><p style="margin-left:1em">演曰二彰自勝行文分為四一心無躁擾二離諸垢業三具修正行四如法治世此初也心無躁故所起三業而能沉審及安詳也。</p>
</div>
<div class='div-orig'><p>論普能遠離至契經中說。</p>
</div>
<div class='div-commentary'><p style="margin-left:1em">演曰二離諸垢業文中有四一離垢業二隱六方三遠惡友四攝善友初離垢業有十四者長阿含經第十四說垢業別分為三結行有四處行有四損財有六結行四者佛告長者子云四結行者謂殺盜[婬-壬+(工/山)]妄四處行者謂欲恚怖癡損財六者一謂耽酒二者愽戲三者放逸四耽伎樂五隨惡友六多懈怠是謂十四二隱六方者即彼經云善生積世傳禮六方問佛有不佛荅言有與汝不同父母為東方師長為南方妻子為西方親友為北方僕使為下方沙門為上方三遠四惡友者即彼經云一者畏伏二者美言三者敬順四者惡友四攝四善友者又彼經云一止非友二慈愍友三利人友四同事友尸佉絡迦者唐云頂髻持頂上持髻名頂髻持復言善生是別名也。</p>
</div>
<div class='div-orig'><p>論或為現法至非為不善。</p>
</div>
<div class='div-commentary'><p style="margin-left:1em">演曰三具修正行文顯可知。</p>
</div>
<div class='div-orig'><p>論若為帝王至問荅不知。</p>
</div>
<div class='div-commentary'><p style="margin-left:1em">演曰四如法治世文中有二為帝王等依俗治也若御眾等依真化也成八語者顯化德也。</p>
</div>
<div class='div-orig'><p>論菩薩成就至皆如實知。</p>
</div>
<div class='div-commentary'><p style="margin-left:1em">演曰後惣結前所明義也。</p>
</div>
<div class='div-orig'><p>論是故名為善知世間。</p>
</div>
<div class='div-commentary'><p style="margin-left:1em">演曰二惣結之。</p>
</div></div>
<div class='div-other'><a id='mulu31' />
<p class='h1'>論卷第四十五</p>
<div class='div-orig'><p>論云何菩薩修正四依。</p>
</div>
<div class='div-commentary'><p style="margin-left:1em">演曰六修正四依門文分三段一徵二釋三結勝利此初也。</p>
</div>
<div class='div-orig'><p>論謂諸菩薩至恭敬聽受。</p>
</div>
<div class='div-commentary'><p style="margin-left:1em">演曰二釋之中文分為四一明依義二明依理三依了義四依於智此初依義不依文也義若真正常流之言亦以頂受義有乖角縱有詞飾亦不依從不能令得世出世故。</p>
</div>
<div class='div-orig'><p>論又諸菩薩至以理為依。</p>
</div>
<div class='div-commentary'><p style="margin-left:1em">演曰二明依理不依於人文分為二一者正辯二非易奪初中有二一彰依理二不依人此依理也理謂道理外道言教無明所起名為闇說如來正教大智所生名為大說了知此<span class='corr'>已</span>捨妄歸真名依正理。</p>
</div>
<div class='div-orig'><p>論不由耆長至補特伽羅。</p>
</div>
<div class='div-commentary'><p style="margin-left:1em">演曰二辯不依人文中有二先辯後結何故不依佛僧人耶荅魔等能變為佛僧故如為遷至說第五諦故人叵依。</p>
</div>
<div class='div-orig'><p>論如是菩薩至他緣匪奪。</p>
</div>
<div class='div-commentary'><p style="margin-left:1em">演曰二辯非易奪由理為依物莫傾動即彼遷至不說魔化斯之謂也。</p>
</div>
<div class='div-orig'><p>論又諸菩薩至非不了義。</p>
</div>
<div class='div-commentary'><p style="margin-left:1em">演曰三依了義不依不了文分為二先摽後辯此初也約人所明從初發心至資糧滿名植正信起信之初多外門轉但有植者無淨等稱至加行位而依內門能伏諸惑得清淨名見道<span class='corr'>已</span>後得不壞信名為證淨。</p>
</div>
<div class='div-orig'><p>論了義經典至不可引奪。</p>
</div>
<div class='div-commentary'><p style="margin-left:1em">演曰後辯分二先明依了後明不了此依了也由依了義不可引奪故令依之。</p>
</div>
<div class='div-orig'><p>論何以故。</p>
</div>
<div class='div-commentary'><p style="margin-left:1em">演曰後明不了文分為二先徵後釋此初徵云有何所以不依不了。</p>
</div>
<div class='div-orig'><p>論以佛所說至猶可引奪。</p>
</div>
<div class='div-commentary'><p style="margin-left:1em">演曰後釋本性義者法本性也佛隨所冝於此本性或說為有或說皆空或讚修成或毀非益或即說言逆害於父母王及二多聞誅國及隨行是人說清淨等所說義未盡皆名不了。</p>
</div>
<div class='div-orig'><p>論又諸菩薩至見為真實。</p>
</div>
<div class='div-commentary'><p style="margin-left:1em">演曰四明依智不依於識文分為二先明依智後明得益初中復二先明智識真非真實二彰智識所了不同初中復二一明智真實二明識非實此初明智是真實也真證智者修慧等也。</p>
</div>
<div class='div-orig'><p>論非於聞思至非真證智。</p>
</div>
<div class='div-commentary'><p style="margin-left:1em">演曰二明識非實聞思俱心雖識法義未能决斷但與識名不同於修能擇是非名為智也。</p>
</div>
<div class='div-orig'><p>論是諸菩薩至所能了達。</p>
</div>
<div class='div-commentary'><p style="margin-left:1em">演曰二彰智識所了不同如文可悉。</p>
</div>
<div class='div-orig'><p>論如實知<span class='corr'>已</span>至終不誹毀。</p>
</div>
<div class='div-commentary'><p style="margin-left:1em">演曰後明得益文易可知。</p>
</div>
<div class='div-orig'><p>論是名菩薩修正四依。</p>
</div>
<div class='div-commentary'><p style="margin-left:1em">演曰三結勝利文分為二初結四依後彰勝利初中復二先結後顯此結也。</p>
</div>
<div class='div-orig'><p>論依正四依至真實證智。</p>
</div>
<div class='div-commentary'><p style="margin-left:1em">演曰後顯四量所說義者初依義也言正理者二依理也言大師者三了義也佛所說者是了義故舉人顯也修所成等第四依也。</p>
</div>
<div class='div-orig'><p>論又諸菩薩至無有迷惑。</p>
</div>
<div class='div-commentary'><p style="margin-left:1em">演曰後彰勝利文中有四一發勤精進二正生加行三開示正道四無有迷惑。</p>
</div>
<div class='div-orig'><p>論云何菩薩至四無礙解。</p>
</div>
<div class='div-commentary'><p style="margin-left:1em">演曰七四無礙解門文分為二初問後荅此初問也。</p>
</div>
<div class='div-orig'><p>論謂諸菩薩至法無礙解。</p>
</div>
<div class='div-commentary'><p style="margin-left:1em">演曰後荅分二一別明無礙二惣彰勝利初中有四一法無礙解二義無礙解三詞無礙解四辯無礙解此法無礙文中有二初境後心謂於境中一切法教一切異門曲宣分別名句差別盡所有性一切事相俗諦法也如所有性一切理法真諦法也修慧了時無有滯礙名法無礙解揀異聞思名修慧也散位聞思未通達故。</p>
</div>
<div class='div-orig'><p>論又諸菩薩至義無礙解。</p>
</div>
<div class='div-commentary'><p style="margin-left:1em">演曰二義無礙解文中有二初境後心謂於境中一切義法一切異相者謂世及出世色心等異真俗有無盡所有等依修所成無漏勝智達諸義時無有滯礙名無礙解。</p>
</div>
<div class='div-orig'><p>論又諸菩薩至詞無礙解。</p>
</div>
<div class='div-commentary'><p style="margin-left:1em">演曰三詞無礙解一切法者即彼真俗所訓釋法言釋詞者能訓釋詞詞謂言音應彼諸方訓釋言音詞句差別名之為詞詞即所緣從境為名名詞無礙解餘同前也。</p>
</div>
<div class='div-orig'><p>論又諸菩薩至辯無礙解。</p>
</div>
<div class='div-commentary'><p style="margin-left:1em">演曰四辯無礙解文中有二先境後心境中又二法及人也以一切法對一切根談說真俗盡所有等智無滯礙名辯無礙解。</p>
</div>
<div class='div-orig'><p>論若諸菩薩至非處善巧。</p>
</div>
<div class='div-commentary'><p style="margin-left:1em">演曰後惣彰勝利文分為二一獲五善巧二得自他利此初也。</p>
</div>
<div class='div-orig'><p>論菩薩由此至無倒開示。</p>
</div>
<div class='div-commentary'><p style="margin-left:1em">演曰二得自他利上謂過上此無礙上更無有法自現正覺為他開示故知二利皆由四行方建立故。</p>
</div>
<div class='div-orig'><p>論云何菩薩菩提資糧。</p>
</div>
<div class='div-commentary'><p style="margin-left:1em">演曰八覺行資糧門文分為二先問後荅此初也。</p>
</div>
<div class='div-orig'><p>論當知如是至應知其相。</p>
</div>
<div class='div-commentary'><p style="margin-left:1em">演曰後荅文分為二一明福智行二辯三品修此初福智前<span class='corr'>已</span>數明。</p>
</div>
<div class='div-orig'><p>論又此福德至應知名上。</p>
</div>
<div class='div-commentary'><p style="margin-left:1em">演曰二辯三品修地位既殊修亦別也。</p>
</div>
<div class='div-orig'><p>論云何菩薩至精勤修習。</p>
</div>
<div class='div-commentary'><p style="margin-left:1em">演曰九菩提分法門文分為二先徵後釋此初也。</p>
</div>
<div class='div-orig'><p>論謂諸菩薩至而不作證。</p>
</div>
<div class='div-commentary'><p style="margin-left:1em">演曰後釋分二一辯修起因二明解通達此初起因揀異小也菩薩為伏二乘者慢及修遍智所以習之非將究竟故不為證釋迦菩薩菩提樹下三十四心成正覺者示同小聖非是大乘成報佛時用此行也。</p>
</div>
<div class='div-orig'><p>論是諸菩薩至皆如實知。</p>
</div>
<div class='div-commentary'><p style="margin-left:1em">演曰二明解通達文分為二初惣標列後別解之此初也。</p>
</div>
<div class='div-orig'><p>論於聲聞乘至一切應知。</p>
</div>
<div class='div-commentary'><p style="margin-left:1em">演曰後別解中文分為二先辯聲聞後明菩薩此辯聲聞修覺分者如前<span class='corr'>已</span>明故不重辯。</p>
</div>
<div class='div-orig'><p>論云何菩薩至如實了知。</p>
</div>
<div class='div-commentary'><p style="margin-left:1em">演曰後明菩薩文分為二先問後荅此初也。</p>
</div>
<div class='div-orig'><p>論謂諸菩薩至如實了知。</p>
</div>
<div class='div-commentary'><p style="margin-left:1em">演曰後荅之中文分為二一明念住二明諦法初中有二一別明身住二惣例於餘初中又二一依勝義二依俗理初中復二先辯後結此辯念觀不觀於身有及無性但觀勝義離言法性為修身觀。</p>
</div>
<div class='div-orig'><p>論當知名依至修習念住。</p>
</div>
<div class='div-commentary'><p style="margin-left:1em">演曰後結可知。</p>
</div>
<div class='div-orig'><p>論若諸菩薩至修習念住。</p>
</div>
<div class='div-commentary'><p style="margin-left:1em">演曰二依俗理辯修身觀文分為二初辯後結辯中隨順無量理者隨順俗理觀身內外種種不淨名無量也。</p>
</div>
<div class='div-orig'><p>論如於其身至當知亦尒。</p>
</div>
<div class='div-commentary'><p style="margin-left:1em">演曰二惣例於餘受心及法根力勤足覺支道支亦依勝義及俗諦理為所修也。</p>
</div>
<div class='div-orig'><p>論如是菩薩至緣諦修習。</p>
</div>
<div class='div-commentary'><p style="margin-left:1em">演曰二明諦法文分為二先真後俗初中復二釋及結也釋中又二一不分別四諦差別二者了知四諦真性謂於身等都不分別苦集等者加行智中取真如境雖尋於四而不差別名勝義觀又即於下離言性中非安立諦正智觀也結文可知。</p>
</div>
<div class='div-orig'><p>論若諸菩薩至緣諦修習。</p>
</div>
<div class='div-commentary'><p style="margin-left:1em">演曰後俗諦也謂依四諦觀身念住及根力等無量相等當知是俗諦說也以作因果染淨相故。</p>
</div>
<div class='div-orig'><p>論此中菩薩至當知名觀。</p>
</div>
<div class='div-commentary'><p style="margin-left:1em">演曰十止觀修證門文分三段初惣略釋次別分別後惣結之此初也定能攝心定諸動亂名無分別專注一想名之為止舉用以彰定體性也慧能觀察真勝義理及能安立俗諦法門說名為觀。</p>
</div>
<div class='div-orig'><p>論此中菩薩至當知名止。</p>
</div>
<div class='div-commentary'><p style="margin-left:1em">演曰次別分別文分為二先明止後辯觀初中有三初標次釋後結勝利此初標舉有四行也。</p>
</div>
<div class='div-orig'><p>論一勝義世俗智前行。</p>
</div>
<div class='div-commentary'><p style="margin-left:1em">演曰次釋分四一辯前行二明智果三無功用四趣實性此初也本後二智名勝義世俗定能引發名曰前行。</p>
</div>
<div class='div-orig'><p>論二勝義世俗智果。</p>
</div>
<div class='div-commentary'><p style="margin-left:1em">演曰二明智果聞思所生名智果也。</p>
</div>
<div class='div-orig'><p>論三普於一切至無功用轉。</p>
</div>
<div class='div-commentary'><p style="margin-left:1em">演曰三無功用無漏正智俱時之定能離戲論名無功用轉轉猶起也。</p>
</div>
<div class='div-orig'><p>論四即於如是至一味實性。</p>
</div>
<div class='div-commentary'><p style="margin-left:1em">演曰四趣實性謂由加行相應定體無分別故遂能趣向真證所證平等如性名趣實性。</p>
</div>
<div class='div-orig'><p>論由此四行至智見圓滿。</p>
</div>
<div class='div-commentary'><p style="margin-left:1em">演曰三結勝利。</p>
</div>
<div class='div-orig'><p>論此中菩薩至當知名觀。</p>
</div>
<div class='div-commentary'><p style="margin-left:1em">演曰後辯觀中文分三段初摽次釋後結勝利此初也。</p>
</div>
<div class='div-orig'><p>論謂即四行至理趣妙觀。</p>
</div>
<div class='div-commentary'><p style="margin-left:1em">演曰次釋有二先標後辯辯四行者止道前行為第一離增益執為第二離損減執為第三及隨順下為第四止道前行者加行智名道相應定名止聞思觀品能引名二前行。</p>
</div>
<div class='div-orig'><p>論由此四行至智見圓滿。</p>
</div>
<div class='div-commentary'><p style="margin-left:1em">演曰三結勝利。</p>
</div>
<div class='div-orig'><p>論是名略說菩薩止觀。</p>
</div>
<div class='div-commentary'><p style="margin-left:1em">演曰後惣結之。</p>
</div>
<div class='div-orig'><p>論云何菩薩方便善巧。</p>
</div>
<div class='div-commentary'><p style="margin-left:1em">演曰十一方便善巧門文分為三先徵次辯後惣結之此初也。</p>
</div>
<div class='div-orig'><p>論當知略說至亦有六種。</p>
</div>
<div class='div-commentary'><p style="margin-left:1em">演曰次辯之中文分為二先標後釋此先標有十二也。</p>
</div>
<div class='div-orig'><p>論云何依內至方便善巧。</p>
</div>
<div class='div-commentary'><p style="margin-left:1em">演曰後釋之中文分為二先明內行後明外行初中有三謂徵釋結釋中有六一悲心[(厂@((既-旡)-日+口))*頁]戀深念眾生心二遍知諸行猒離有為心三欣樂妙智求菩提心四不捨生死懷悲濟心五心無染著無我所心六熾然精進無懈怠心問內證佛法即自利行云何得言[(厂@((既-旡)-日+口))*頁]有情等荅[(厂@((既-旡)-日+口))*頁]有情等者顯有悲心具悲智二方為自行若不然者何名大行自熏習耶結文可悉。</p>
</div>
<div class='div-orig'><p>論云何依外至方便善巧。</p>
</div>
<div class='div-commentary'><p style="margin-left:1em">演曰後明外行成熟有情文中有二先徵後釋此初也。</p>
</div>
<div class='div-orig'><p>論一者菩薩至令得解脫。</p>
</div>
<div class='div-commentary'><p style="margin-left:1em">演曰後釋之中文分為二初列後辯此列方便有六名也。</p>
</div>
<div class='div-orig'><p>論云何菩薩至感無量果。</p>
</div>
<div class='div-commentary'><p style="margin-left:1em">演曰後辯之中文分三段一彰第一二明第二三釋後四此初復二先問後荅此初問也。</p>
</div>
<div class='div-orig'><p>論謂諸菩薩至感無量果。</p>
</div>
<div class='div-commentary'><p style="margin-left:1em">演曰後荅如文。</p>
</div>
<div class='div-orig'><p>論云何菩薩至無量善根。</p>
</div>
<div class='div-commentary'><p style="margin-left:1em">演曰二明第二文分三段初徵次釋後惣結之此初也。</p>
</div>
<div class='div-orig'><p>論謂諸菩薩至况其相續。</p>
</div>
<div class='div-commentary'><p style="margin-left:1em">演曰次釋之中文有十二類別不同復分為二初之四種勸人捨邪而歸於正後八自行勸物同修此初四種文即為四一令捨邪戒學正尸羅二令捨苦行入其中道三令捨邪求說真靜慮四勸捨邪呪習真法教真法教中復分為二初勸受持後令生信吠地迦者此云明呪。</p>
</div>
<div class='div-orig'><p>論又諸菩薩至作此修習。</p>
</div>
<div class='div-commentary'><p style="margin-left:1em">演曰後八自行勸物同修文即為八一明供養二修六念三行禮敬四生隨喜五興大願六悔諸非七現神通八生四等。</p>
</div>
<div class='div-orig'><p>論如是菩薩至諸勝妙果。</p>
</div>
<div class='div-commentary'><p style="margin-left:1em">演曰後惣結也問後六成他何兼自行荅修自行者只為成他如四攝中同事行等自若不修物焉從習。</p>
</div>
<div class='div-orig'><p>論云何菩薩至令得解脫。</p>
</div>
<div class='div-commentary'><p style="margin-left:1em">演曰三釋後四文分為二先問後荅此先合問四種行也。</p>
</div>
<div class='div-orig'><p>論謂諸菩薩至方便善巧。</p>
</div>
<div class='div-commentary'><p style="margin-left:1em">演曰後荅文分為四一標二列三釋四結此初二也問六行成四為通別耶荅惣以六行通成四法非要次第而別配之故下結云由六成四不言別也。</p>
</div>
<div class='div-orig'><p>論云何菩薩至方便善巧。</p>
</div>
<div class='div-commentary'><p style="margin-left:1em">演曰三釋之中文分為六一隨順會通二共立要契三異分意樂四逼迫所生五施恩報恩六究竟清淨初中有三先徵次釋後惣結之此初也。</p>
</div>
<div class='div-orig'><p>論謂諸菩薩至於法起樂。</p>
</div>
<div class='div-commentary'><p style="margin-left:1em">演曰次釋分二初明隨順後顯會通初中又二先明隨樂後宣正法初中有五一現輭身語二近施隨轉近謂親近轉謂順也隨順物情名施隨轉三除彼恚惱四令生愛敬五於法起樂。</p>
</div>
<div class='div-orig'><p>論然後為其宣說正法。</p>
</div>
<div class='div-commentary'><p style="margin-left:1em">演曰後宣正法文中有二初標後說此初標舉隨根所說利鈍不同所宣正法淺深亦異。</p>
</div>
<div class='div-orig'><p>論所說正法至堪任難擊。</p>
</div>
<div class='div-commentary'><p style="margin-left:1em">演曰後說分三一明法契根二辯調伏法三明漸誘進此初契中復有八種一順物冝二令易解三謂應時四須漸次五無倒說六引義利七有堪任八難擊動難破壞也。</p>
</div>
<div class='div-orig'><p>論於彼有情至皆悉調伏。</p>
</div>
<div class='div-commentary'><p style="margin-left:1em">演曰二辯調伏法謂自及他欲於有情作調伏事及欲廣行饒益事中最殊勝者莫過為現神通記心教誡輪也通等如次神通記心教誡輪故。</p>
</div>
<div class='div-orig'><p>論若引義利至施其問難。</p>
</div>
<div class='div-commentary'><p style="margin-left:1em">演曰三明漸誘進文中又二一順冝廣略二漸進開陳此初也謂隨所樂開合應冝不得依文定廣定略故有教云極廣令智退極略智不生故我處中說莊嚴義文故。</p>
</div>
<div class='div-orig'><p>論彼既於法至令修利行。</p>
</div>
<div class='div-commentary'><p style="margin-left:1em">演曰二漸進開陳文中有二一進開法義二進習定門隨樂勸修皆名利行。</p>
</div>
<div class='div-orig'><p>論若諸有情至密意義趣。</p>
</div>
<div class='div-commentary'><p style="margin-left:1em">演曰後顯會通文分為二一彰彼迷意二辯為會通初中有三一辯所迷經二明所愚法三怖心起謗此初也謂聞破相空教大乘不解如來密意宣說遍計之性法我為空便於言中依文取義而生毀謗名迷經也。</p>
</div>
<div class='div-orig'><p>論於此經中至皆如幻夢。</p>
</div>
<div class='div-commentary'><p style="margin-left:1em">演曰二明所愚法文中有五一無自性二無有事三無生滅四等虛空五如幻夢意亦同前。</p>
</div>
<div class='div-orig'><p>論彼聞是<span class='corr'>已</span>至言非佛說。</p>
</div>
<div class='div-commentary'><p style="margin-left:1em">演曰三怖心起謗謂佛滅後諸小乘云九部之法是佛所宣大乘契經是魔所說若非魔者何說諸法一切皆空法既皆空何有斷除故知是妄非是佛言諸有智人不應隨順。</p>
</div>
<div class='div-orig'><p>論菩薩至攝彼有情。</p>
</div>
<div class='div-commentary'><p style="margin-left:1em">演曰二辯會通文分為二先標會意後明正會此標會意令正解生攝益情也。</p>
</div>
<div class='div-orig'><p>論菩薩如是至皆無自性。</p>
</div>
<div class='div-commentary'><p style="margin-left:1em">演曰後明正會文中有五一會無性二會無事三會生滅四會如空五會幻夢此初會經無自性者而經不說一切諸法三性都無但言遍計法我自性都無有故名無自性。</p>
</div>
<div class='div-orig'><p>論雖有一切至皆無有事。</p>
</div>
<div class='div-commentary'><p style="margin-left:1em">演曰二會無事言雖有者有依圓也言依止等顯有所以由依依圓言說方轉若無所詮能詮詮何而得生起言然彼等顯所無事據第一義諸法離言言不迨法今者說彼言所詮法而無體事非說離言體事亦無。</p>
</div>
<div class='div-orig'><p>論一切諸法至無生無滅。</p>
</div>
<div class='div-commentary'><p style="margin-left:1em">演曰三會生滅言自性者即初遍計所執自性及次第二可說自性性既體無誰生誰滅。</p>
</div>
<div class='div-orig'><p>論譬如空中至屈申等事。</p>
</div>
<div class='div-commentary'><p style="margin-left:1em">演曰四會如空文分三叚初喻次合後惣結之喻中有二一容受色業喻二離色相彰喻此初有二先摽後釋情與非情悉名為色若往來等說為色業真如如空依他遍計如色色業空能含色及業往來真如容受有及無也。</p>
</div>
<div class='div-orig'><p>論若於尒時至其相顯現。</p>
</div>
<div class='div-commentary'><p style="margin-left:1em">演曰二離色相彰喻由有色故障礙於空色相遣時空相自現依他遍計實障圓成染妄除時真亦自現。</p>
</div>
<div class='div-orig'><p>論如是即於至似色業轉。</p>
</div>
<div class='div-commentary'><p style="margin-left:1em">演曰次合分二一合容受色業喻二合離色相彰喻初復有二一合有色二合容受此初也離言說事名似虛空言說分別及隨戲論名似色業。</p>
</div>
<div class='div-orig'><p>論又即如是至之所容受。</p>
</div>
<div class='div-commentary'><p style="margin-left:1em">演曰二合容受謂於真如離言說中強起名言及邪分別并戲論事一如於空皆悉含容名所容受。</p>
</div>
<div class='div-orig'><p>論若時菩薩至隨戲論著。</p>
</div>
<div class='div-commentary'><p style="margin-left:1em">演曰二合離色相彰喻文分為二初合離色後合相彰此離色也除染依他所言說事遣彼遍計妄分別心名離色也。</p>
</div>
<div class='div-orig'><p>論尒時菩薩至應更尋求。</p>
</div>
<div class='div-commentary'><p style="margin-left:1em">演曰後合相彰初地<span class='corr'>已</span>證得離言真法性時染妄皆除猶若虛空色業盡時名相顯現。</p>
</div>
<div class='div-orig'><p>論是故宣說至皆等虛空。</p>
</div>
<div class='div-commentary'><p style="margin-left:1em">演曰後惣結之。</p>
</div>
<div class='div-orig'><p>論又如幻夢至都無所有。</p>
</div>
<div class='div-commentary'><p style="margin-left:1em">演曰五會幻夢文中有三初喻次合後惣結之此初也謂如幻者結繫手巾為兔等時非如實兔顯現是有亦非兔質巾等皆無今者依他因緣而生非如遍計冥性等生顯現是有亦非業感心色皆無離有離無名如幻也夢等准知。</p>
</div>
<div class='div-orig'><p>論如是諸法至都無所有。</p>
</div>
<div class='div-commentary'><p style="margin-left:1em">演曰次合分二先合非有後明無二此初也如是依他從緣生故非如愚夫執從自然神我等有亦非一切業之所感蘊等皆無勝義道理說為有故。</p>
</div>
<div class='div-orig'><p>論由此方便至其性無二。</p>
</div>
<div class='div-commentary'><p style="margin-left:1em">演曰後明無二非有非無名為無二。</p>
</div>
<div class='div-orig'><p>論是故宣說至皆如幻夢。</p>
</div>
<div class='div-commentary'><p style="margin-left:1em">演曰後惣結之。</p>
</div>
<div class='div-orig'><p>論如是菩薩至如是開示。</p>
</div>
<div class='div-commentary'><p style="margin-left:1em">演曰後惣結中文分為二一辯能開示二結順會通初中又二一辯所知二明開示不取少分者不取遍計不捨少分者不捨依圓不作損減不撥為空不作增益不執為有不失中道名無失壞依圓實有遍計實無稱其所知如理為說名善開示。</p>
</div>
<div class='div-orig'><p>論當知是名至方便善巧。</p>
</div>
<div class='div-commentary'><p style="margin-left:1em">演曰二結順會通。</p>
</div>
<div class='div-orig'><p>論云何至方便善巧。</p>
</div>
<div class='div-commentary'><p style="margin-left:1em">演曰二共立要契分之為三一徵二釋三惣結之此初徵也。</p>
</div>
<div class='div-orig'><p>論謂諸菩薩至令得安樂。</p>
</div>
<div class='div-commentary'><p style="margin-left:1em">演曰二釋之中文分為二初明立契二辯奉行初中有六一求資什類二求田等類三求拔苦類四求脫怖類五求會離類六求愈疾類對斯六類各立契約彼若依從方行濟救名立要契闤闠者說文云市門也撾<span class='note-inline'>(珎[卄/爪]反)</span>者聲類云捶也捶<span class='note-inline'>(拙靡反)</span>者說文云以杖擊也。</p>
</div>
<div class='div-orig'><p>論彼諸有情至遂其所願。</p>
</div>
<div class='div-commentary'><p style="margin-left:1em">演曰二辯奉行人能從命依契奉行菩薩不違皆隨給與。</p>
</div>
<div class='div-orig'><p>論當知是名至方便善巧。</p>
</div>
<div class='div-commentary'><p style="margin-left:1em">演曰三惣結也。</p>
</div>
<div class='div-orig'><p>論云何至方便善巧。</p>
</div>
<div class='div-commentary'><p style="margin-left:1em">演曰三異分意樂文分三段一徵二釋三惣結之此初也外似相違內懷攝益意與外異名異分意。</p>
</div>
<div class='div-orig'><p>論謂諸菩薩至權時棄捨。</p>
</div>
<div class='div-commentary'><p style="margin-left:1em">演曰二釋之中文分為二一明現分意二彰異分意初中有二一辯有求二辯無求此於有求現於異分見不依行皆不施與何以然者為益彼徒免虛受故希後斷修再思過故不行與者彼無愧心過轉增故。</p>
</div>
<div class='div-orig'><p>論若諸有情至非損意樂。</p>
</div>
<div class='div-commentary'><p style="margin-left:1em">演曰二辯無求現異分意文顯可知。</p>
</div>
<div class='div-orig'><p>論如是菩薩至漸修諸善。</p>
</div>
<div class='div-commentary'><p style="margin-left:1em">演曰二彰異分意意令有情起修斷故。</p>
</div>
<div class='div-orig'><p>論是故菩薩至方便善巧。</p>
</div>
<div class='div-commentary'><p style="margin-left:1em">演曰三惣結也。</p>
</div>
<div class='div-orig'><p>論云何菩薩至方便善巧。</p>
</div>
<div class='div-commentary'><p style="margin-left:1em">演曰四逼迫所生文分三段謂徵釋結此初徵也。</p>
</div>
<div class='div-orig'><p>論謂諸菩薩至常令伺察。</p>
</div>
<div class='div-commentary'><p style="margin-left:1em">演曰次釋分二先明逼迫後明逼意此初也。</p>
</div>
<div class='div-orig'><p>論由是因故至強逼令修。</p>
</div>
<div class='div-commentary'><p style="margin-left:1em">演曰後明逼意意令有情起斷修故。</p>
</div>
<div class='div-orig'><p>論是故名為至方便善巧。</p>
</div>
<div class='div-commentary'><p style="margin-left:1em">演曰後惣結之。</p>
</div>
<div class='div-orig'><p>論云何菩薩至方便善巧。</p>
</div>
<div class='div-commentary'><p style="margin-left:1em">演曰五施恩報恩文分三叚一徵二釋三惣結之此初也。</p>
</div>
<div class='div-orig'><p>論謂諸菩薩至大報恩德。</p>
</div>
<div class='div-commentary'><p style="margin-left:1em">演曰二釋文二初知恩欲報二勸令修善。</p>
</div>
<div class='div-orig'><p>論菩薩至方便善巧。</p>
</div>
<div class='div-commentary'><p style="margin-left:1em">演曰三惣結中文復為二初結報恩後彰勸意。</p>
</div>
<div class='div-orig'><p>論云何菩薩至方便善巧。</p>
</div>
<div class='div-commentary'><p style="margin-left:1em">演曰六究竟清淨文分三段一徵二釋三惣結之此初也。</p>
</div>
<div class='div-orig'><p>論謂諸菩薩至制立學處。</p>
</div>
<div class='div-commentary'><p style="margin-left:1em">演曰二釋之中其相有七一徃生知足相二降入母胎相三清淨出家相四難行苦行相五自證菩提相六梵天請說相七正轉法輪相與諸八相名數不同略彰清淨文不具也。</p>
</div>
<div class='div-orig'><p>論是名菩薩至究竟清淨。</p>
</div>
<div class='div-commentary'><p style="margin-left:1em">演曰三惣結也。</p>
</div>
<div class='div-orig'><p>論如是菩薩至若過若增。</p>
</div>
<div class='div-commentary'><p style="margin-left:1em">演曰第三合釋後四之中第四結也。</p>
</div>
<div class='div-orig'><p>論是名菩薩方便善巧。</p>
</div>
<div class='div-commentary'><p style="margin-left:1em">演曰第三惣結。</p>
</div>
<div class='div-orig'><p>論云何菩薩妙陁羅尼。</p>
</div>
<div class='div-commentary'><p style="margin-left:1em">演曰十二妙善惣持門文中有二初問後荅此初也陁羅尼者譯云惣持。</p>
</div>
<div class='div-orig'><p>論當知如是至忍陁羅尼。</p>
</div>
<div class='div-commentary'><p style="margin-left:1em">演曰後荅文中分二一辯四惣持二辯得所因初中分二先惣標列後別解之此初也。</p>
</div>
<div class='div-orig'><p>論云何菩薩至法陁羅尼。</p>
</div>
<div class='div-commentary'><p style="margin-left:1em">演曰後別解中文分為四一法二義三呪四忍此法之中文復有三謂徵釋結法謂能詮名句文等持謂任持體即念慧從境得名名法力持。</p>
</div>
<div class='div-orig'><p>論云何菩薩至義陁羅尼。</p>
</div>
<div class='div-commentary'><p style="margin-left:1em">演曰二辯義持文分三叚徵釋及結言如前者體同法持此差別者顯境有異以詮義故亦從境名名義持也。</p>
</div>
<div class='div-orig'><p>論云何菩薩至呪陁羅尼。</p>
</div>
<div class='div-commentary'><p style="margin-left:1em">演曰三辯呪持文分三叚一徵二釋三結呪持持體即定以禪定力加被諸呪令有神驗從境得名名呪持也。</p>
</div>
<div class='div-orig'><p>論云何菩薩至忍陁羅尼。</p>
</div>
<div class='div-commentary'><p style="margin-left:1em">演曰四辯忍持文分三叚初徵次釋後惣結之此初徵也。</p>
</div>
<div class='div-orig'><p>論謂諸菩薩至具足妙慧。</p>
</div>
<div class='div-commentary'><p style="margin-left:1em">演曰次釋之中文分為二一辯能持德二明所得忍初中有二一示方便二明修相初中又二一明方便智二示方便處此初也謂此妙慧與方便有不由功用名曰自然能引忍持名為因行問此忍持者其體是何荅依頓悟者所得忍體有漏勝慧能得即是陁羅尼中呪名句也修四善根位所得勝忍名之為忍由陁羅尼所引發故陁羅尼者是名能得如此文云得此忍故不久當得淨勝意樂若據後起勝位所論亦通十地及無漏也今據初修故在地前及無漏言也。</p>
</div>
<div class='div-orig'><p>論獨處空閑至多寤。</p>
</div>
<div class='div-commentary'><p style="margin-left:1em">演曰二示方便處文有九句一處空閑二無言說三無有物顯無資什四見路行彰無夜徃五食知量六無雜食食無醒穢七食一類離貪多種八常靜慮思習惣持九少睡眠顯修寤觀。</p>
</div>
<div class='div-orig'><p>論於佛所說至佛諦思惟。</p>
</div>
<div class='div-commentary'><p style="margin-left:1em">演曰二明修相文分三段初標思法次舉所思後彰思察此初令於忍章句中而思察也。</p>
</div>
<div class='div-orig'><p>論其呪詞曰至莎訶。</p>
</div>
<div class='div-commentary'><p style="margin-left:1em">演曰次舉所思忍章句也。</p>
</div>
<div class='div-orig'><p>論即於如是至餘義可求。</p>
</div>
<div class='div-commentary'><p style="margin-left:1em">演曰後彰思察文分為二初思惟呪後類思餘此初有二一通達有義二了法自性都無義者了彼呪上諸計所執而皆無故名都無義是圓成實者顯所了呪是圓成性唯無義者即圓成實知此章句體唯成實計執所無了名無義成實法外無勝可求名過不求能妙通達名能得也。</p>
</div>
<div class='div-orig'><p>論由於此義至菩薩勝忍。</p>
</div>
<div class='div-commentary'><p style="margin-left:1em">演曰二明所得忍文中有二先辯地前後明地上此明地前有漏忍也。</p>
</div>
<div class='div-orig'><p>論得此忍故至淨勝意樂。</p>
</div>
<div class='div-commentary'><p style="margin-left:1em">演曰後明地上無漏忍也此無漏忍入地必得故舉地明顯有漏忍因能起故云得此不久當得。</p>
</div>
<div class='div-orig'><p>論<span class='corr'>已</span>依上品至勝忍而轉。</p>
</div>
<div class='div-commentary'><p style="margin-left:1em">演曰後結分二一結前所明二明定不定初中有二一結勝解忍二結菩薩忍此初也<span class='corr'>已</span>依初修辯所得者故在地前勝忍而說登地已去義准而知故不明也。</p>
</div>
<div class='div-orig'><p>論當知是名至忍陁羅尼。</p>
</div>
<div class='div-commentary'><p style="margin-left:1em">演曰二結菩薩忍。</p>
</div>
<div class='div-orig'><p>論此中菩薩至即如是得。</p>
</div>
<div class='div-commentary'><p style="margin-left:1em">演曰二明定不定文分為二初辯前三後明第四初中復二先彰法義後例呪持言所得者得前二也從此<span class='corr'>已</span>下者從此初地<span class='corr'>已</span>下即地前也謂入初地所得法義悉皆决定不同地前<span class='corr'>已</span>下所得而不定也前二既尒第三義同故名亦尒。</p>
</div>
<div class='div-orig'><p>論若諸菩薩至深心愛樂。</p>
</div>
<div class='div-commentary'><p style="margin-left:1em">演曰二辯得所因文分三叚初摽次徵後別釋之釋中有四文顯可知。</p>
</div>
<div class='div-orig'><p>論云何菩薩所修正願。</p>
</div>
<div class='div-commentary'><p style="margin-left:1em">演曰十三所修正願門文分為二先問後荅此初也。</p>
</div>
<div class='div-orig'><p>論當知此願至五者大願。</p>
</div>
<div class='div-commentary'><p style="margin-left:1em">演曰後荅分二初惣摽列後別解之此初也。</p>
</div>
<div class='div-orig'><p>論若諸菩薩至名發心願。</p>
</div>
<div class='div-commentary'><p style="margin-left:1em">演曰後別解中文分為五一辯發心二辯受生三所行願四明正願五彰大願此初心也謂於大果發證願心名發心願。</p>
</div>
<div class='div-orig'><p>論若諸菩薩至名受生願。</p>
</div>
<div class='div-commentary'><p style="margin-left:1em">演曰二辯受生願生人天善趣中化名受生願問何不隨順生惡趣荅謂於人天有所識知堪能修斷故生饒益惡趣不尒故不生之生無益故故顯揚十六頌云極慼非惡趣極欣非上二唯欲界人天佛出世現觀。</p>
</div>
<div class='div-orig'><p>論若諸菩薩至名所行願。</p>
</div>
<div class='div-commentary'><p style="margin-left:1em">演曰三所行願於所應行先起其願名所行願。</p>
</div>
<div class='div-orig'><p>論若諸菩薩至是名正願。</p>
</div>
<div class='div-commentary'><p style="margin-left:1em">演曰四明正願願攝眾善及諸功德揀異於耶名正願也。</p>
</div>
<div class='div-orig'><p>論菩薩大願至此復十種。</p>
</div>
<div class='div-commentary'><p style="margin-left:1em">演曰五彰大願文分為二先標後釋此先標舉願所出處及數名也。</p>
</div>
<div class='div-orig'><p>論若諸菩薩至第一大願。</p>
</div>
<div class='div-commentary'><p style="margin-left:1em">演曰後釋之中文分為十一供養願願供養故。</p>
</div>
<div class='div-orig'><p>論若諸菩薩至第二正願。</p>
</div>
<div class='div-commentary'><p style="margin-left:1em">演曰二攝法願文中有三二願攝受正法令自及他具修證故二願防護防護修行勿今惡魔有毀壞故三願傳持傳揚法教持令不斷發生他解名法眼也。</p>
</div>
<div class='div-orig'><p>論若諸菩薩至第三大願。</p>
</div>
<div class='div-commentary'><p style="margin-left:1em">演曰三成道願願以八相而成道故。</p>
</div>
<div class='div-orig'><p>論若諸菩薩至第四大願。</p>
</div>
<div class='div-commentary'><p style="margin-left:1em">演曰四正行願願行正行故正行謂即四依菩薩所行行也。</p>
</div>
<div class='div-orig'><p>論若諸菩薩至五大願。</p>
</div>
<div class='div-commentary'><p style="margin-left:1em">演曰五利他願。</p>
</div>
<div class='div-orig'><p>論若諸菩薩至六大願。</p>
</div>
<div class='div-commentary'><p style="margin-left:1em">演曰六示現願願於法界為物示現成道化生及變化事。</p>
</div>
<div class='div-orig'><p>論若諸菩薩至七大願。</p>
</div>
<div class='div-commentary'><p style="margin-left:1em">演曰七淨修願願淨修治佛土故。</p>
</div>
<div class='div-orig'><p>論若諸菩薩至八大願。</p>
</div>
<div class='div-commentary'><p style="margin-left:1em">演曰八同趣願願同一意入大乘故。</p>
</div>
<div class='div-orig'><p>論若諸菩薩至九大願。</p>
</div>
<div class='div-commentary'><p style="margin-left:1em">演曰九無倒願願於一切行不虛棄。</p>
</div>
<div class='div-orig'><p>論若諸菩薩至十大願。</p>
</div>
<div class='div-commentary'><p style="margin-left:1em">演曰十悕證願願證菩提故此十大願如十地經四十七論一一具明應對明也。</p>
</div>
<div class='div-orig'><p>論云何菩薩空三摩地。</p>
</div>
<div class='div-commentary'><p style="margin-left:1em">演曰十四三摩地義門文分為二先徵後辯此初也。</p>
</div>
<div class='div-orig'><p>論謂諸菩薩至三摩地。</p>
</div>
<div class='div-commentary'><p style="margin-left:1em">演曰後辯之中文分為二一辯等持二明修學初中有二一彰三觀二明增減初中有三一明空觀二明無願三彰無相此初也一切事者依他事也遠離等者離計所執法說為空也謂於空中觀蘊色心自性離言空無所得名空三摩地。</p>
</div>
<div class='div-orig'><p>論云何菩薩至無願三摩地。</p>
</div>
<div class='div-commentary'><p style="margin-left:1em">演曰二明無願文中有二初問後荅謂觀依他離言性中不願更生煩惱苦果及染汙失名無願定。</p>
</div>
<div class='div-orig'><p>論云何菩薩至無相三摩地。</p>
</div>
<div class='div-commentary'><p style="margin-left:1em">演曰三彰無相文分為二先徵後辯觀圓成上因事所生分別戲論眾相都盡名無相觀。</p>
</div>
<div class='div-orig'><p>論問何故至無過無增。</p>
</div>
<div class='div-commentary'><p style="margin-left:1em">演曰二明增減文中有二先徵後釋此先徵也。</p>
</div>
<div class='div-orig'><p>論荅法有二種至名為非有。</p>
</div>
<div class='div-commentary'><p style="margin-left:1em">演曰後釋之中文分為二一辯法有無二彰無增減此初也。</p>
</div>
<div class='div-orig'><p>論於有為中至空三摩地。</p>
</div>
<div class='div-commentary'><p style="margin-left:1em">演曰二彰無增減謂法有三故為三觀離三無體故不開之。</p>
</div>
<div class='div-orig'><p>論如是菩薩至如實了知。</p>
</div>
<div class='div-commentary'><p style="margin-left:1em">演曰二明修學文中有二初勸大乘後令小習此初也謂勸大乘勤修三觀於餘小行亦應了知。</p>
</div>
<div class='div-orig'><p>論謂於其中至及圓滿證。</p>
</div>
<div class='div-commentary'><p style="margin-left:1em">演曰後令小習大小雖異三觀義齊故令小乘亦以修習。</p>
</div></div>
<div class='div-other'><a id='mulu32' />
<p class='h1'>論卷第四十六　菩提分品第十七之三</p>
<div class='div-orig'><p>論復有四種至清淨故說。</p>
</div>
<div class='div-commentary'><p style="margin-left:1em">演曰十五嗢拕南義門文分為二初辯體相後明修習初中有四一標二徵三列四釋此初標舉佛說意也。</p>
</div>
<div class='div-orig'><p>論何等為四至法嗢拕南。</p>
</div>
<div class='div-commentary'><p style="margin-left:1em">演曰二徵三列。</p>
</div>
<div class='div-orig'><p>論諸佛菩薩至嗢拕南。</p>
</div>
<div class='div-commentary'><p style="margin-left:1em">演曰四釋名義義有三別一名相應為說無常及苦等四如次與彼有為等法理相順故名曰相應即以相應名嗢拕南二名寂靜寂靜之義名嗢拕南三名行迹迹謂足迹是能行者之所徃處名行迹色頂天上十地受報名曰大生非想最高名第一有依斯四行能趣能出名行迹也亦云集施集諸法義施有情故曩者爾雅云久也。</p>
</div>
<div class='div-orig'><p>論云何菩薩至皆是無常。</p>
</div>
<div class='div-commentary'><p style="margin-left:1em">演曰後明修習文分為四一觀無常二觀其苦三觀無我四觀涅槃初中有三一徵二釋三惣結之此初也。</p>
</div>
<div class='div-orig'><p>論謂諸菩薩至故名無常。</p>
</div>
<div class='div-commentary'><p style="margin-left:1em">演曰二釋分二一遍計無常二依他無常此遍計也言說性者遍計性也性常無故名曰無常。</p>
</div>
<div class='div-orig'><p>論又即觀彼至故名無常。</p>
</div>
<div class='div-commentary'><p style="margin-left:1em">演曰二依他無常文分為二初惣後別此惣釋中離言事者依他起也言詮不及名曰離言如呼火時不得性故由不了知真實無為圓成性故迷真起妄生滅遂生生滅生時名無常故。</p>
</div>
<div class='div-orig'><p>論又諸菩薩至而無自性。</p>
</div>
<div class='div-commentary'><p style="margin-left:1em">演曰後別釋中文分為二初觀三世生死無常後觀四相剎那生滅初中有三先明過去因果<span class='corr'>已</span>無次彰現在有果無因後辯未來有因無果三世因果有無不定皆是生滅故是無常問大乘因果現在俱有何乃得言有果無因荅謂依異熟造時受時二別說故又隨經部因果異時說故。</p>
</div>
<div class='div-orig'><p>論菩薩如是至有為之相。</p>
</div>
<div class='div-commentary'><p style="margin-left:1em">演曰後觀四相剎那生滅文分為二初觀四相後破異宗初中有二一正觀察二依分顯初中有三一觀三世皆具四相二別分別四相有無三明四相離行無有此初也謂觀生住異相等中前三表有俱依現立後一表無故在過去剎那後者即過去後也。</p>
</div>
<div class='div-orig'><p>論即於此中至正觀為滅。</p>
</div>
<div class='div-commentary'><p style="margin-left:1em">演曰二別分別四相有無非先行者後起之法體非前法名非先行即後起法於一剎那義分三種初起名生未壞名住異前名異落入過去正滅名滅問如前後念自類心法剎那生滅何得說言非先行起荅雖同法體前後有殊况有諸心三性閒起故後起者必非有於前別異心而更生也問何故不云能引後果名之為住變壞名異荅若引後果羅漢後心應不名住不引果故變異名異即異與生不得同念由斯但云未壞名住異前名異此據兼說無學後心若除後心亦得說言異前後也故唯識云住別前後復立異名問滅相至理依何世立荅依二世立謂滅有二一者將滅謂依現在表法後無名之為滅據此剎那而言具四故唯識云滅表有法後是無二者<span class='corr'>已</span>滅謂依過去假立滅相故此文云有為諸行皆有三種於剎那後有第四相故唯識云後一是無故在過去故此剎那而無四也問過去體無云何為依荅無與無為依因明許故。</p>
</div>
<div class='div-orig'><p>論菩薩觀此至無別有性。</p>
</div>
<div class='div-commentary'><p style="margin-left:1em">演曰三明四相離行無有依行施設離行體無不同有宗許為實也。</p>
</div>
<div class='div-orig'><p>論如是四種至有為之相。</p>
</div>
<div class='div-commentary'><p style="margin-left:1em">演曰二依分顯文中有二初依二分後依三分依二分者依有立生依無辯滅依三分者住異俱有合立第三若更開之即名四也住異合者顯住有異故合明也。</p>
</div>
<div class='div-orig'><p>論此中菩薩至生住老滅。</p>
</div>
<div class='div-commentary'><p style="margin-left:1em">演曰二破異宗文分為二初彰自見後破他非初中分三標徵釋也蘊等諸行生<span class='corr'>已</span>即滅名生等相離蘊等法更無生等故說生等無實生等。</p>
</div>
<div class='div-orig'><p>論又諸菩薩至不可得者。</p>
</div>
<div class='div-commentary'><p style="margin-left:1em">演曰後破他非文分為二一者惣推二者別破此惣以理推求生等實不可得。</p>
</div>
<div class='div-orig'><p>論謂若離彼至二者生生。</p>
</div>
<div class='div-commentary'><p style="margin-left:1em">演曰二者別破文分為二一例法有生破二心境相違破初中有二一破生相二例破餘初復分二先牒後破此牒有宗計實生等有二生者一者行生彼名大生二者生生彼名小生能生彼行名曰行生復生行生故名生生依主釋。</p>
</div>
<div class='div-orig'><p>論如是行生至為一為異。</p>
</div>
<div class='div-commentary'><p style="margin-left:1em">演曰後破文二先徵後破此雙徵云大生小生為一為異。</p>
</div>
<div class='div-orig'><p>論若言一者至不應道理。</p>
</div>
<div class='div-commentary'><p style="margin-left:1em">演曰後破之中文分為二先破體一後破體異此破體一云小生若與大生一者計有大生是實物有即為唐捐所以者何大生生色法離色別有生小生生大生應亦別有體小生生大生二生即言一大生生色法與生亦是一故言別有生是實物有即為唐捐不應道理。</p>
</div>
<div class='div-orig'><p>論若言異者至不應道理。</p>
</div>
<div class='div-commentary'><p style="margin-left:1em">演曰後破體異也非行生生即小生也是行生生即大生也汝若言大生小生異者即應小生亦似大生應能生色法大生生色法亦能生小生小生生大生應亦生色法故小生非行生生能生色法應是大生行生生故二生異不應道理。</p>
</div>
<div class='div-orig'><p>論如說生相至當知亦尒。</p>
</div>
<div class='div-commentary'><p style="margin-left:1em">演曰二例破餘文分為二初惣例餘非後別破滅相此初也。</p>
</div>
<div class='div-orig'><p>論謂若滅法至是實成就。</p>
</div>
<div class='div-commentary'><p style="margin-left:1em">演曰後別破滅相文中有三一牒二破三惣結之此牒有宗滅有體也。</p>
</div>
<div class='div-orig'><p>論即應此滅有生有滅。</p>
</div>
<div class='div-commentary'><p style="margin-left:1em">演曰二破分二初審問定後別破之此初也。</p>
</div>
<div class='div-orig'><p>論若滅生時至一切皆滅。</p>
</div>
<div class='div-commentary'><p style="margin-left:1em">演曰後別破中文分為二一難滅生二難滅滅初中有二先法後喻量云汝一相續一滅生時餘心心所皆應同滅許以自心等滅相生故如汝入滅定彼不許有第七八識故無不定揀餘色法云心滅也。</p>
</div>
<div class='div-orig'><p>論若滅滅時至以滅無故。</p>
</div>
<div class='div-commentary'><p style="margin-left:1em">演曰二難滅滅法若滅時本為滅生故滅滅既滅<span class='corr'>已</span>諸行應生無能違故。</p>
</div>
<div class='div-orig'><p>論是故言滅至不應道理。</p>
</div>
<div class='div-commentary'><p style="margin-left:1em">演曰三惣結之故知法無即名為滅執法之外別有滅體復有生滅故不應理。</p>
</div>
<div class='div-orig'><p>論又善男子至是應道理。</p>
</div>
<div class='div-commentary'><p style="margin-left:1em">演曰二心境相違破文中有二初辯相違後明應理若一切法皆是實者法觀行人不應觀法為空無我生滅無常不順於境違法相故以空無我既不違法故知諸法及生滅等皆無自性可順正理心境相應無違返故。</p>
</div>
<div class='div-orig'><p>論由此行相至皆是無常。</p>
</div>
<div class='div-commentary'><p style="margin-left:1em">演曰三惣結前無常行也。</p>
</div>
<div class='div-orig'><p>論又諸菩薩至皆悉是苦。</p>
</div>
<div class='div-commentary'><p style="margin-left:1em">演曰二觀其苦文有三節先舉苦依次列三苦後結皆苦如文可知。</p>
</div>
<div class='div-orig'><p>論又諸菩薩至皆無有我。</p>
</div>
<div class='div-commentary'><p style="margin-left:1em">演曰三觀無我文分為三一標二釋三惣結之文可知矣。</p>
</div>
<div class='div-orig'><p>論又諸菩薩至說名涅槃。</p>
</div>
<div class='div-commentary'><p style="margin-left:1em">演曰四觀涅槃文分為二先法後喻法中有三一者釋名二者辯體三彰位次此釋名也先因滅者惑業無也後無餘者苦果無也如次顯得有餘無餘二涅槃也。</p>
</div>
<div class='div-orig'><p>論當知涅槃至究竟滅故。</p>
</div>
<div class='div-commentary'><p style="margin-left:1em">演曰二辯體性真如體上苦及煩惱果因俱亡名體寂靜即以真如圓滿寂靜以立涅槃即圓寂也。</p>
</div>
<div class='div-orig'><p>論如是未得至如理作意。</p>
</div>
<div class='div-commentary'><p style="margin-left:1em">演曰三明位次三乘修行未見諦前雖於涅槃起樂勝解未能修證見諦理後無學位處方證涅槃因中雖有證獲無為但名擇滅未是涅槃苦集未除未圓證故大乘初地無住分證有餘無餘亦未得也况初三果豈能證哉故唯識云二乘無學容有前三唯我世尊可言具四。</p>
</div>
<div class='div-orig'><p>論譬如王子至長者室內。</p>
</div>
<div class='div-commentary'><p style="margin-left:1em">演曰後喻况中文分為二一思真起證喻二猒苦求醫喻初中有二先喻後合喻中有四一創生欣樂喻二漸修圓寂喻三聞實懷疑喻四知真捨妄喻初喻初發心位次二如次喻資糧加行第四通喻見修無學識<span class='corr'>已</span>漸修後圓證故此初喻中王子長者如次於大乘小乘初發心位有差別也為前三喻並在凡時未出生死故如內室入見<span class='corr'>已</span>去生死分除故喻遠遊出宮室也以宮室等喻生死故。</p>
</div>
<div class='div-orig'><p>論王及長者至象想。</p>
</div>
<div class='div-commentary'><p style="margin-left:1em">演曰二漸修圓寂喻文分為二一父假言陳二子起實想謂四車等如次喻於四涅槃也故下合云先假作者喻為宣說涅槃麤想。</p>
</div>
<div class='div-orig'><p>論後於一時至四種車耶。</p>
</div>
<div class='div-commentary'><p style="margin-left:1em">演曰三聞實懷疑喻文亦為二一父談真實二子懷猶疑至加行位漸勝於前名長大等雖聞說勝心變相緣妄謂真性。</p>
</div>
<div class='div-orig'><p>論復於後時至追起羞愧。</p>
</div>
<div class='div-commentary'><p style="margin-left:1em">演曰四知真捨妄喻文分為二一辯真實二明捨妄問四種涅槃見道未得如何車喻四種涅槃荅但言見道識真四車不云<span class='corr'>已</span>得要無學中方能證入。</p>
</div>
<div class='div-orig'><p>論如是宮室至如實勝解。</p>
</div>
<div class='div-commentary'><p style="margin-left:1em">演曰後合說中文分為四一合宮室於先生死二合幼子未證聖時三合佛等如父如王四合涅槃喻車真假與前喻說開合不同義無異也。</p>
</div>
<div class='div-orig'><p>論又如病者至先病除愈。</p>
</div>
<div class='div-commentary'><p style="margin-left:1em">演曰二猒苦求譬喻文分為二初喻後合喻中有二一順意常修喻二違情起猒喻此初也謂有凡夫聲聞菩薩三乘性者隨其所應有三塗等惑苦未遣為有病者於佛等處學修人天二乘等行名求順藥因行離苦名病除愈。</p>
</div>
<div class='div-orig'><p>論復起餘病至良醫所言。</p>
</div>
<div class='div-commentary'><p style="margin-left:1em">演曰二違情起猒喻但喻人天無姓者也雖除眾難之苦人天復起名後病生設聞無漏三乘妙法以心愚故無由生信豈修證哉。</p>
</div>
<div class='div-orig'><p>論如是病者至喻諸如來。</p>
</div>
<div class='div-commentary'><p style="margin-left:1em">演曰後合說中文分為二先合初喻後合後喻此初也人天菩薩及聲聞乘合前有病希聞藥也。</p>
</div>
<div class='div-orig'><p>論其良藥等至無所稽留。</p>
</div>
<div class='div-commentary'><p style="margin-left:1em">演曰後合後喻文中有二初合餘藥後合不信初三句中謂上等者如次人天聲聞大乘三種教也佛說人天三歸五戒十善等教世間所無名之為上聲聞四諦轉復勝前名為上勝大乘之教復勝小乘名為上極除此更無有上法故第二第三二種三句亦准於前如次人天四諦大乘三種教也但以教法中上深勝極讚有別故分之為三非是三中義有別故以分三也法教等者一一教中皆有法教等四句別也合不信中文復有二初合迷人不生信受後彰所解而起修行。</p>
</div>
<div class='div-orig'><p>論菩薩功德品第十八。</p>
</div>
<div class='div-commentary'><p style="margin-left:1em">演曰品來意者初瑜伽持有十八品分之為二初十七品廣前種姓三種持訖第十八品讚菩薩德勸物欣修故文來也言功德者功謂功用德謂業也久施功用德業成就名為功德此品明之名功德品。</p>
</div>
<div class='div-orig'><p>論云何菩薩所有功德。</p>
</div>
<div class='div-commentary'><p style="margin-left:1em">演曰品文分二初問後荅此初問云前來廣明種姓發心修行三行必有所成勝妙之德未審勝德其體是何。</p>
</div>
<div class='div-orig'><p>論嗢拕南曰至加行性。</p>
</div>
<div class='div-commentary'><p style="margin-left:1em">演曰後荅勝德有五類分為四一明初頌二明第二三辯第三四明四五初中有二先摽後釋此初頌摽義有七也一辯希奇二不希奇三心平等四明饒益五辯報恩六欣讚德七不虛行。</p>
</div>
<div class='div-orig'><p>論謂諸菩薩至餘有情共。</p>
</div>
<div class='div-commentary'><p style="margin-left:1em">演曰後釋如摽七門分別初希奇中文復有四一摽二徵三釋四結釋中有五如文可知。</p>
</div>
<div class='div-orig'><p>論又諸菩薩至甚希奇法。</p>
</div>
<div class='div-commentary'><p style="margin-left:1em">演曰二不希奇文分三段謂標徵釋釋中有五一利他苦為<span class='corr'>己</span>樂者利他有苦名不希奇即為<span class='corr'>己</span>樂是希奇也為於苦中而有樂故餘可知也。</p>
</div>
<div class='div-orig'><p>論又諸菩薩至其心平等。</p>
</div>
<div class='div-commentary'><p style="margin-left:1em">演曰三心行平等門文分為四一摽二徵三釋四結釋中有五一發心平等二哀愍平等三一子平等四法性平等五利行平等。</p>
</div>
<div class='div-orig'><p>論又諸菩薩至以為饒益。</p>
</div>
<div class='div-commentary'><p style="margin-left:1em">演曰四普生饒益門文分三段謂摽徵釋釋中有五前四隨俗第五隨真各稱所冝行饒益行也。</p>
</div>
<div class='div-orig'><p>論又諸菩薩至書寫供養。</p>
</div>
<div class='div-commentary'><p style="margin-left:1em">演曰五酬恩報德門文分三節謂標徵釋釋中有五文顯可知。</p>
</div>
<div class='div-orig'><p>論又諸菩薩至常和無諍。</p>
</div>
<div class='div-commentary'><p style="margin-left:1em">演曰六欣逢讚遇門文亦有三謂標徵釋釋亦有五思之可知。</p>
</div>
<div class='div-orig'><p>論又諸菩薩至應知其相。</p>
</div>
<div class='div-commentary'><p style="margin-left:1em">演曰七不虛饒益門文中有三謂摽徵釋釋中有五如前四十四卷中說。</p>
</div>
<div class='div-orig'><p>論復次嗢拕南曰至調伏有情。</p>
</div>
<div class='div-commentary'><p style="margin-left:1em">演曰二明第二頌文分為二先以頌標後別解釋此初頌摽義有六種一無倒行二彰退墮三明勝進四彰相似五明實德六明調伏。</p>
</div>
<div class='div-orig'><p>論謂諸菩薩至决定加行。</p>
</div>
<div class='div-commentary'><p style="margin-left:1em">演曰後別解中如標所明六門分別一無倒加行門曲分三段初惣摽列次別解之後結無倒此初摽列而有五也。</p>
</div>
<div class='div-orig'><p>論云何菩薩隨護加行。</p>
</div>
<div class='div-commentary'><p style="margin-left:1em">演曰次別解中文分為五一明隨護二彰無罪三思擇力四淨意樂五隨决定初中有二先徵後釋此初也。</p>
</div>
<div class='div-orig'><p>論當知此復至正隨轉故。</p>
</div>
<div class='div-commentary'><p style="margin-left:1em">演曰後釋之中文分為二先標後辯辯中有五五隨護者念慧為體初三如次護聞思修言速疾者顯所護得謂由生德護方便故。</p>
</div>
<div class='div-orig'><p>論云何菩薩至迴向菩提。</p>
</div>
<div class='div-commentary'><p style="margin-left:1em">演曰二彰無罪罪謂惡法今明勝善名無罪也文分為二謂徵及釋釋中有五一無倒加行非求世樂為圓寂故二熾然加行猛利精勤無休息故三無量加行万行欣修非隨一故四無間加行所修眾行無間斷故五迴向加行迴求菩提願成佛故。</p>
</div>
<div class='div-orig'><p>論云何菩薩至應知其相。</p>
</div>
<div class='div-commentary'><p style="margin-left:1em">演曰三思擇力文分為二徵及釋也謂此能為無漏加行近因思擇力強名思擇力。</p>
</div>
<div class='div-orig'><p>論云何菩薩至正行地應知其相。</p>
</div>
<div class='div-commentary'><p style="margin-left:1em">演曰四淨意樂始從初地終至七地俱得無漏淨勝妙法名淨意樂。</p>
</div>
<div class='div-orig'><p>論云何菩薩至究竟地應知其相。</p>
</div>
<div class='div-commentary'><p style="margin-left:1em">演曰五墮决定八九十地决定義通俱名决定决定及行并其究竟如次別属八九十地。</p>
</div>
<div class='div-orig'><p>論如是至無倒加行。</p>
</div>
<div class='div-commentary'><p style="margin-left:1em">演曰後結無倒。</p>
</div>
<div class='div-orig'><p>論又諸菩薩至起增上慢。</p>
</div>
<div class='div-commentary'><p style="margin-left:1em">演曰二隨順退墮門文中有三謂摽徵釋釋中有五文顯可知。</p>
</div>
<div class='div-orig'><p>論又諸菩薩至應知其相。</p>
</div>
<div class='div-commentary'><p style="margin-left:1em">演曰三順修勝進門文分三段謂摽徵釋。</p>
</div>
<div class='div-orig'><p>論又諸菩薩至廣令流布。</p>
</div>
<div class='div-commentary'><p style="margin-left:1em">演曰四功德過失門文分三段初摽次徵後釋釋中有五一見有惡犯不起愍心如法諫舉令出不善致善法中返生治罸致非冝處名不饒益餘四行相如文可知。</p>
</div>
<div class='div-orig'><p>論又諸菩薩至像似正法。</p>
</div>
<div class='div-commentary'><p style="margin-left:1em">演曰五真實功德門文分三段標徵及釋釋中有五翻前五似對釋可知。</p>
</div>
<div class='div-orig'><p>論又諸菩薩至諸麤重處。</p>
</div>
<div class='div-commentary'><p style="margin-left:1em">演曰六善知調伏門文分三段謂標徵釋釋中有十一離惡處且明下位但於善等處而調伏之十地聖人亦能惡處為調伏故餘准此知。</p>
</div>
<div class='div-orig'><p>論復次嗢拕南曰至最為後。</p>
</div>
<div class='div-commentary'><p style="margin-left:1em">演曰功德品中惣有五頌前二明訖次辯第三文分為二先摽後釋此頌摽舉義有五門一明授記二墮决定三明定作四常應作五為最勝。</p>
</div>
<div class='div-orig'><p>論謂諸菩薩至授與記別。</p>
</div>
<div class='div-commentary'><p style="margin-left:1em">演曰後釋如標五門分別一得授記別門文分為二先標後辯此初也。</p>
</div>
<div class='div-orig'><p>論何等為六至而與授記。</p>
</div>
<div class='div-commentary'><p style="margin-left:1em">演曰後辯之中文分為二先徵後釋釋中有六合為三對一未發發心對二現前非現對三定時非定對然後成佛必假先因故依性習與初二記二現非現前者對佛面前而得記別名現前記如法華經鶖子對佛親得記故不現前者亦如法華不在會中而傳記也三定非定者如涅槃云未來有王名曰儴伽當於是世得成正覺名阿逸多是定時也與目揵連及善現等授記作佛時功德懸遠不定時限名不定也。</p>
</div>
<div class='div-orig'><p>論又諸菩薩至墮於决定。</p>
</div>
<div class='div-commentary'><p style="margin-left:1em">演曰二墮三决定門文分為二初摽後辯此初也。</p>
</div>
<div class='div-orig'><p>論何等為三至墮於决定。</p>
</div>
<div class='div-commentary'><p style="margin-left:1em">演曰後辯之中文分為三一徵二列三釋此即初二也。</p>
</div>
<div class='div-orig'><p>論安住種姓至墮决定記。</p>
</div>
<div class='div-commentary'><p style="margin-left:1em">演曰三釋之中文分為二初明二定後彰記位初中有三謂十信<span class='corr'>已</span>前種姓位未發心故十信<span class='corr'>已</span>上名發心位現超趣故初地<span class='corr'>已</span>上名不虛行用功之時而相順故亦知决定證佛菩提故唯識云生如來家住極喜地自知不久證大菩提能盡未來利樂一切有義地前惣名種姓未起現行無漏心故初地<span class='corr'>已</span>上名曰發心證發心故八地<span class='corr'>已</span>上名不虛行以能任運趣菩提故故般若云若有所得然燈佛即不與我授記以無得故便得記別逢然燈佛時即八地也故此文云依後定位得授佛記前解雖通後解順文理亦長故任情取捨。</p>
</div>
<div class='div-orig'><p>論又諸菩薩至無有猒倦。</p>
</div>
<div class='div-commentary'><p style="margin-left:1em">演曰三定所應作門文分三段標徵及釋釋中有五文顯可知。</p>
</div>
<div class='div-orig'><p>論又諸菩薩至常所應作。</p>
</div>
<div class='div-commentary'><p style="margin-left:1em">演曰四常應所作門文分為四標徵釋結釋中有五第一三四明其自行第二他行第五心首通自他也。</p>
</div>
<div class='div-orig'><p>論又諸菩薩至最為殊勝。</p>
</div>
<div class='div-commentary'><p style="margin-left:1em">演曰五最勝建立門具摽徵釋釋中有十一種姓勝五乘姓中最為第一五乘不一号為諸也二正願勝初發心時雖有多意求佛之願最為第一三勤智勝勤能遍筞智為導首四愛語勝利他行中雖通四攝最殊勝者莫過愛語以於怨親等能攝故餘勝可知。</p>
</div>
<p class='juan'>瑜伽師地論義演卷第十七</p></div>
</div><!-- end of div[@id='body'] -->
</body></html>