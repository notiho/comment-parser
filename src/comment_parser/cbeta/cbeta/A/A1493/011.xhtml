<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大中祥符法寶錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu219' />
<p class='juan'>大中祥符法寶錄卷第十四　　　百</p><p class="byline"><span class='note-inline'>(…趙安仁…楊億等奉勑編修)</span></p>
<div class='div-other'><a id='mulu220' />
<p class='h1'>別明　聖代翻宣錄中之十三</p>
<div class='div-other'><a id='mulu221' />
<p class='h2'>藏乘區別年代指明二之十二</p>
<div class='div-other'><a id='mulu222' />
<p class='h3'>三年十一月譯成經七卷</p>
<div class='div-other'><a id='mulu223' />
<p class='h4'>無二平等最上瑜伽大教王經一部六卷</p><p style="margin-left:3em">大乘經藏祕密部收揔有二十一分佛在他化自在天宮說第一卷明有微塵數大菩薩眾及諸如來從十方界來集此會時金剛手以自身相現毗盧身為眾宣說無二平等最勝法門又說伽陀明觀想法想蓮華中曼拏羅相次觀乳海有眾光明此名普賢祕密法門第二卷明時金剛手復說伽陀明三摩地諸心法門諦想大明祕字光中觀自影像宣說本部大明儀軌又明三摩地門捨離諸法取相分別住相應行次說大明及念誦法現曼拏羅諸變化事又明三摩地門本部章句於法平等大蓮華生乃至現於燄光普徧嚴飾又明觀想日天如本部法住三摩地相應成就又明普賢菩薩說諸三昧祕密成就從智出生無生法門觀佛影像現種種光及大明相第三卷明時金剛手安住一切如來心頂月曼拏羅以偈宣說一切如來智證三昧真實相應能令行者現得佛身又明金剛手說金剛薩埵一切祕密三昧法門俾修行者不禮聲聞唯奉諸佛即得相應又明十方如來從身語心出諸供養奉金剛手請說三昧大曼拏羅時金剛手受請而說又明彼金剛手復說不空三昧大定佛阿闍梨大智法門相應觀法第四卷明金剛手說智部大明時阿僧祇佛剎震動若有聞者得大辯才又明佛阿闍梨如理宣說金剛薩埵若復有人聞名見身得最上地又明想日輪光滿虛空界諸賢聖相皆悉相應智者當知是真淨教又明徧照如來說持念法及說多種成就法門觀想相應皆得成就第五卷明徧照如來復說大明隨應三昧諦想諸法從心智生圓滿相應又明弟子承事阿闍梨儀與佛無異隨師指訓不應師前作諸戲笑第六卷明時金剛手普為悲愍利樂一切即說如來如意寶王三摩地門加持大明又明若作息災增益等事應用大明依法觀想決定成就一切如意又明十方如來出生妙樂大莊嚴雲為金剛手而作供養出妙法音稱讚所說祕密法門斯經也自毗盧遮那平等性智出生字明清淨法用隨所成就利樂有情乃祕密難思之教也。</p>
</div>
<div class='div-other'><a id='mulu224' />
<p class='h4'>佛母般若波羅蜜多大明觀想儀軌一部一卷</p><p style="margin-left:3em">大乘經藏祕密部收析出別譯此中所明佛為一切修最上乘求悉地者說此般若波羅蜜多大明觀想令諸行者發菩提心想金色身現六臂相觀心若就呪力功成依法誦持一切圓滿。</p>
</div><p style="margin-left:5em">上二部竝中天竺梵本所出。</p>
<p style="margin-left:4em">右經三藏沙門施護譯沙門惟淨證梵義梵文沙門清沼致宗筆受沙門啟沖希晝綴文沙門仁徹繼隆道一紹溥修靜重珣瓊玉文祕證義右諫議大夫㕘知政事趙安仁潤文殿頭高品周文質監譯是月十八日監使引三藏等詣崇政殿捧所譯經具表上進其詞曰臣施護等言臣等今譯就無二平等最上瑜伽大教王經一部六卷佛母般若波羅蜜多大明觀想儀軌一部一卷旁該五部緫攝羣筌體此大明理彰于無二平等究斯要義名標于最上甚深闢觀想之妙門示密圓之真軌金剛行相求悉地於崇壇寶印靈通明揔持於聖像皆眾生之福海乃菩薩之智輪恭惟崇文廣武聖明仁孝皇帝陛下執契居尊垂裳御字嗣二聖之丕業致九有之大和故得寶歷延昌膺上帝睠懷之旨金言流布協能仁利樂之心臣等倚仗宿因嬉游睿化慶逢誕節敢貢真筌庶憑廣大之因仰祝靈長之筭前件新譯經謹繕寫上進以聞是日命坐賜茶親加撫慰錫賜如例詔以其經入藏頒行賜梵學僧澄珠號演法大師文一號慧悟大師證義僧瓊玉號法慧大師文祕號崇教大師并度本院童行九人為僧仍以北天竺沙門法護充證梵文是年七月筆受沙門惟淨以疾聞上遣中使撫問仍領太醫診視之尋愈惟淨進梵字隨求經以謝上慰諭之仍賜緡帛。</p>
</div>
<div class='div-other'><a id='mulu225' />
<p class='h3'>四年五月譯成經三卷</p>
<div class='div-other'><a id='mulu226' />
<p class='h4'>入無分別法門經一部一卷</p><p style="margin-left:3em">大乘經藏收析出別譯此中所明是時世尊為無量眾說無分別大乘法門所應了知取捨二法本性離故是以菩薩應如是觀應如是入此即真入無分別界為最上義證妙菩提。</p>
</div>
<div class='div-other'><a id='mulu227' />
<p class='h4'>寶帶陀羅尼經一部一卷</p><p style="margin-left:3em">大乘經藏祕密部收佛在迦毗羅城尼拘律陀樹下說因羅睺羅童子於夜分中為惡羅剎之所怖畏而來告佛佛即為說寶帶大明當令持誦能使惡魔不得其便密印所加神功莫測矣。</p>
</div>
<div class='div-other'><a id='mulu228' />
<p class='h4'>金剛場莊嚴般若波羅蜜多教中一分一卷</p><p style="margin-left:3em">大乘經藏祕密部收析出別譯此中所明十方如來雲集勸請毗盧遮那為眾宣說根本無性般若法門是時世尊毗盧遮那從四念處十八不共諸名數法各說大明此皆修行之祕要也。</p>
</div><p style="margin-left:5em">上三部竝中天竺梵本所出。</p>
<p style="margin-left:4em">右經三藏沙門施護譯沙門惟淨證梵義法護證梵文沙門清沼致宗筆受沙門啟沖希晝綴文沙門仁徹繼隆道一紹溥修靜重珣瓊玉文祕證義右諫議大夫叅知政事趙安仁潤文殿頭高品周文質監譯是月三日監使引三藏等詣崇政殿捧所譯經具表上進其詞曰臣施護等言臣等今譯就入無分別法門經一部一卷寶帶陀羅尼經一部一卷金剛場莊嚴般若波羅蜜多教中一分一卷始明平等妙因之理中顯威神警衛之功終談祕密實相之旨百千斯印傳奧邃於瑜伽八萬其門運幽微於三昧現象王之蹴踏觀師子之頻申應最上機說第一義慶茲演譯允屬休明伏惟崇文廣武聖明仁孝皇帝陛下七辯御天二嚴啟化體羲農之大道闡釋梵之真宗冠帶百蠻協吉祥之妙德津梁七趣闡清淨之嘉猷臣等翻對梵章彌憂五失叅詳勝義誠愧八能式憑了義之言仰祝無疆之祚前件新譯經謹繕寫上進以聞是日命坐賜茶親加撫慰錫賜如例詔以其經入藏頒行。</p>
</div>
<div class='div-other'><a id='mulu229' />
<p class='h3'>是年十一月譯成經論五卷</p>
<div class='div-other'><a id='mulu230' />
<p class='h4'>光明童子因緣經一部四卷</p><p style="margin-left:3em">小乘經藏收佛在王舍城迦蘭陀竹林精舍說第一卷明世尊因見善賢長者其妻懷姙乃曰當生男子後必出家成阿羅漢等第二卷明長者之妻命終火焚世尊與王頻婆娑羅同徃觀看當焚之時光明童子從火中出坐蓮華上色相端嚴眾所驚異佛於火中收接童子令王養育第三卷明光明童子既<span class='corr'>已</span>成立信向佛僧乃以寶鉢致於柱端而作是言得神通者可自取之時大迦葉乃現神通而取其鉢令生歡喜第四卷明童子於是作大利益歸佛出家證阿羅漢其父善賢乃轉邪心歸依正覺斯經者理通應化獲益當機是即利生之權教也。</p>
</div>
<div class='div-other'><a id='mulu231' />
<p class='h4'>六十頌如理論一部一卷</p><p style="margin-left:3em">龍樹菩薩造大乘論藏收此中所明二取執心皆由著我以著我故滯於生死當知法性本來清淨性本無性同歸涅槃真空妙理猶如幻化令出斷常俱止中道斯乃聖教之要樞上乘之妙鍵也。</p>
</div><p style="margin-left:5em">上二部竝中天竺梵本所出。</p>
<p style="margin-left:4em">右經論三藏沙門施護譯沙門惟淨證梵義法護證梵文沙門清沼致宗筆受沙門啟沖希晝綴文沙門仁徹繼隆道一紹溥修靜重珣瓊玉文祕證義右諫議大夫叅知政事趙安仁潤文內供奉官張廷訓監譯是月二十三日監使引三藏等詣崇政殿捧所譯經論具表上進其詞曰臣施護等言臣等今譯就光明童子因緣經一部四卷六十頌如理論一部一卷經則法應小根義彰權化曩誓明於浩劫宿住通於本生論則索隱鉤深分條析理亡二邊於中道會萬法於一源森聳義林晶明慧炬如來以現量智示四果之生空菩薩以無我心暢一乘之至理演斯勝利契我休明伏惟崇文廣武聖明仁孝皇帝陛下道協先天心明覺地智開軒鑑邪正無以逃其形法布堯雲毫芒靡不均其澤化通沙界福濟羣生臣等才識無聞宣揚有媿幸偶千年之誕節獲傳五竺之真筌庶由進道之功上益後天之筭前件新譯經論謹繕寫上進以聞是日命坐賜茶親加撫慰錫賜如例詔以經論入藏頒行賜北天竺沙門法護號傳梵大師施護弟子二人紫衣并度本院童行九人為僧復下詔云修史院奏竺乾之教列聖攸崇大慈均守位之仁善救協好生之德闢金田而構宇翻貝葉以騰文用攝民心有資邦治伏覩太宗興置譯經院因依及後來翻譯經文等事乞下譯經院實錄供報明年七月編成一十卷送上修史院是月筆受沙門致宗以疾聞于上詔遣中使押翰林醫官診療既愈進梵字隨求經以謝上特加慰撫錫賜仍令至泗上禮僧伽靈塔焉。</p>
</div>
<div class='div-other'><a id='mulu232' />
<p class='h3'>大中祥符元年五月譯成經論三卷</p>
<div class='div-other'><a id='mulu233' />
<p class='h4'>金身陀羅尼經一部一卷</p><p style="margin-left:3em">大乘經藏祕密部收析出別譯此中所明佛為利益一切有情令離災難說是呪明若有受持能伏眾惡具大功德壞忿怒心息煩惱熱諸天擁護獲宿命智一切如意。</p>
</div>
<div class='div-other'><a id='mulu234' />
<p class='h4'>息諍因緣經一部一卷</p><p style="margin-left:3em">小乘經藏收佛在舍摩迦子聚落中說此中所明如來一時與諸苾芻不遠安居沙門尊那於大林中宴處坐夏彼有外道惹提之子忽尒命終有諸弟子欲與苾芻而興諍論佛乃為說六和之法令諸外道息彼諍論得大安隱。</p>
</div>
<div class='div-other'><a id='mulu235' />
<p class='h4'>大乘二十頌論一部一卷</p><p style="margin-left:3em">龍樹菩薩造大乘論藏收此中所明第一義諦無生隨轉而無自性佛與眾生本來一相如虛空故煩惱菩提皆悉平等無有二性非有非空如幻如夢非住世閒非住涅槃此論性相交徹理趣淵深蓋妙法藏中之鈐鍵也。</p>
</div><p style="margin-left:5em">上三部竝中天竺梵本所出。</p>
<p style="margin-left:4em">右經論三藏沙門施護譯沙門惟淨證梵義法護證梵文沙門清沼筆受沙門啟沖希晝綴文沙門仁徹繼隆道一紹浦修靜重珣瓊玉文祕證義右諫議大夫叅知政事趙安仁潤文入內內侍高班羅自賔監譯是月一日監使引三藏等詣崇政殿捧所譯經論具表上進其詞曰臣施護等言臣等今譯就金身陀羅尼經一部一卷息諍因緣經一部一卷大乘二十頌論一部一卷始即宣於章句發密印之靈光次乃制於毗尼建律宗之令範終也抉乎奧妙揚法海之洪波至若戒定慧之淵微三者備矣上中下之根性一以貫之圓音演自於二嚴要義宣從於五日利周塵剎福廣河沙伏惟崇文廣武聖明仁孝皇帝陛下運應千齡道齊十號垂珠旒而示邦治徇木鐸以振皇風貝典騰文既廣真如之教珍符降鑒彌彰清淨之宗臣等識愧顓蒙才非茂異演祕言而知幸蒙寵澤以既優庶仗真乘永延聖祚前件新譯經論謹繕寫上進以聞是日命坐賜茶親加撫慰錫賜如例詔以其經入藏頒行。</p>
</div>
<div class='div-other'><a id='mulu236' />
<p class='h3'>是年十一月譯成經集五卷</p>
<div class='div-other'><a id='mulu237' />
<p class='h4'>月喻經一部一卷</p><p style="margin-left:3em">小乘經藏收佛在王舍城迦蘭陀竹林精舍說此中所明佛謂諸苾芻言圓月皎明麗於虛空清淨無礙猶若苾芻不破威儀常如初臘具足慙愧入白衣舍如理說法於長夜中得大利樂。</p>
</div><p style="margin-left:5em">上一部本中天竺語龜茲國書。</p>

<div class='div-other'><a id='mulu238' />
<p class='h4'>醫喻經一部一卷</p><p style="margin-left:3em">小乘經藏收佛在舍衛國說此中所明如來出世為諸有情說四聖諦苦集滅道是四法藥能治眾生煩惱重病如世良醫應病與藥如來大慈應機設教亦復如是。</p>
</div>
<div class='div-other'><a id='mulu239' />
<p class='h4'>佛吉祥德讚一部三卷<span class='note-inline'>(西方聖賢集收)</span></p></div><p style="margin-left:5em">上二部竝中天竺梵本所出。</p>
<p style="margin-left:4em">右經集三藏沙門施護譯沙門惟淨證梵義法護證梵文沙門清沼筆受沙門啟沖希晝綴文沙門仁徹繼隆道一紹溥修靜重珣瓊玉文祕證義右諫議大夫叅知政事趙安仁潤文入內內侍高班羅自賔監譯是月二十五日監使引三藏等詣崇政殿捧所譯經集具表上進其詞曰臣施護等言臣等今譯就月喻經一部一卷醫喻經一部一卷佛吉祥德讚一部三卷十號之契機設教喻世良醫六和之護戒無瑕如天皎月是日應病與藥故能隨水分形皆從四智之心假立五時之說暢微妙義開解脫門望其果而自下升高趣其道而從微至著其讚佛功德稱佛吉祥蓋菩薩之立言為眾生之良友伏惟崇文廣武聖明仁孝皇帝陛下體兩儀之大德嗣二聖之丕基植福妙門齊修於六度栖心覺地精究於八還聖智妙圓天機穎悟臣等學慙孤陋職玷翻宣幸逢誕慶之辰恭絹真空之典庶憑梵福仰祝堯齡前件新譯經集謹繕寫上進以聞是日命坐賜茶親加撫慰錫賜如例詔以經集入藏頒行賜施護弟子二人紫衣并度本院童行九人為僧。</p>
</div>
<div class='div-other'><a id='mulu240' />
<p class='h3'>一年五月譯成經五卷</p>
<div class='div-other'><a id='mulu241' />
<p class='h4'>初分說經一部二卷</p><p style="margin-left:3em">小乘經藏收析出別譯上卷所明世尊一時徃詣事火迦葉優樓頻螺所止宿其舍是時火龍忽生瞋恚乃吐煙燄世尊即入火界三昧熾然猛燄周帀其舍世尊明旦攝彼火龍入於鉢中以示迦葉乃至迦葉作事水法亦不自勝如是漸次即生歸信發心出家下卷所明優樓頻螺迦葉與五百眷屬依佛出家佛言善來鬚髮自落袈裟著身以事火具棄泥連河於是那提迦葉伽邪迦葉棄捨事火亦各出家佛即為其廣說法要轉四諦輪令諸苾芻得法眼淨。</p>
</div>
<div class='div-other'><a id='mulu242' />
<p class='h4'>一切祕密最上名義大教王儀軌一部二卷</p><p style="margin-left:3em">大乘經藏祕密部收析出別譯上卷所明瑜伽行者依彼大教先當歸依十方諸佛然後廣明觀想儀軌宣說大明祕密法印觀諸眾生即是自身與無我智妙相應故方能降伏一切魔界下卷所明戲鬘歌舞香花燈塗鉤索鎻鈴諸菩薩相即攝十度諸功德法現四菩薩各說大明揔攝祕密身語意業諸供養中為真供養依法而修一切成就斯乃從悲智心起神通用印明聖力感應克彰實不思議之祕要也。</p>
</div><p style="margin-left:5em">上二部竝中天竺梵本所出。</p>

<div class='div-other'><a id='mulu243' />
<p class='h4'>蟻喻經一部一卷</p><p style="margin-left:3em">小乘經藏收析出別譯此中所明有婆羅門見諸蟻聚夜中出煙晝日出火乃作是念誰以利刀能破其聚如是次見大龜大蛇皆如前言後見一龍又作是念唯佛世尊悉能了知乃詣苾芻具陳上事苾芻白佛佛即告言此等皆是尋伺煩惱念念生起不求解脫是故汝等應當精進斷諸煩惱趣證聖果。</p>
</div><p style="margin-left:5em">上一部本中天竺語龜茲國書。</p>
<p style="margin-left:4em">右經三藏沙門施護譯沙門惟淨證梵義法護證梵文沙門清沼筆受沙門啟沖希晝綴文沙門仁徹繼隆道一紹溥修靜重珣瓊玉文祕證義尚書工部侍郎叅知政事趙仁安潤文入內內侍高品羅自賔監譯是月一日監使引三藏等詣崇政殿捧所譯經具表上進其詞曰臣施護等言臣等今譯就初分說經一部二卷蟻喻經一部一卷一切祕密最上名義大教王儀軌一部二卷上二經曲施權智爰誘進於初心下一經深啟妙門乃宣揚於密義化大迦葉調伏火龍為婆羅門申明聚蟻廣瑜伽之行相陳觀想之軌儀緫十度於大明攝羣邪於祕印隨機獲益殊途同歸伏惟崇文廣武儀天尊道寶應章感聖明仁孝皇帝陛下累洽膺期四依協德應飛輪而治世致緜㝢之宅心此屋可封方荗至仁之化羣黎受福更崇眾善之因臣等識不及隅才非半古素乏杜多之行久塵演譯之科虛玷法流誤承天獎獲恭傳於妙典兾上福於休辰前件新譯經謹繕寫上進以聞是日命坐賜茶親加撫慰錫賜如例詔以其經入藏頒行。</p>
</div></div></div>
<p class='juan'>大中祥符法寶錄卷第十四</p>
</div><!-- end of div[@id='body'] -->
</body></html>