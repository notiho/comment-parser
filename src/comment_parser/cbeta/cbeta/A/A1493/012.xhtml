<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大中祥符法寶錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu244' />
<p class='juan'>大中祥符法寶錄卷第十五</p><p class="byline"><span class='note-inline'>(…趙安仁…楊億等奉勑編修)</span></p>
<div class='div-other'><a id='mulu245' />
<p class='h1'>別明　聖代翻宣錄中之十四</p>
<div class='div-other'><a id='mulu246' />
<p class='h2'>藏乘區別年代指明二之十三</p>
<div class='div-other'><a id='mulu247' />
<p class='h3'>一年十一月譯成經論七卷</p>
<div class='div-other'><a id='mulu248' />
<p class='h4'>如幻三摩地無量印法門部三卷</p><p style="margin-left:3em">大乘經藏收佛在波羅柰國仙人墮處鹿野園中說上卷所明時有菩薩名勝華藏請佛宣說不退轉法神通如幻三摩地門教化眾生令速證道佛即為說無依止法若內若外悉無依止即能證得正行相應復說極樂世界無量光佛所觀自在大勢至二大士等無量菩薩皆得如幻三摩地門中卷所明彼二大士與諸菩薩化眾樓閣無數天女作妙音樂散諸香華諸樓閣中各有化佛坐師子座時觀自在及大勢至以眾樓閣悉置在於一樓閣中而無鄣礙是二菩薩來至此<span class='corr'>已</span>陳彼世尊問訊之言時勝華藏乃問如來如何神通變化之相佛即告言彼二大士<span class='corr'>已</span>得如幻三昧法門下卷所明有二童子宣說伽陀讚佛世尊最上功德各發無上大菩提心佛復授彼二大士記次第作佛廣度有情斯乃如來不可思議如幻門中神通之妙道也。</p>
</div>
<div class='div-other'><a id='mulu249' />
<p class='h4'>廣釋菩提心論一部四卷</p><p style="margin-left:3em">蓮華戒菩薩造大乘論藏收第一卷明諸有菩薩若欲速證一切智者應當平等生大悲心從悲發生大菩提心一切佛法皆由大悲而為根本以方便智行四攝法起善巧心修二利行第二卷明從悲起智發菩提心於一切時常行是行復說菩薩有六過失當以八法而為對治所有最上三摩地法即得成就第三卷明次第應修諸禪定門離諸愛欲所有喜樂內心清淨住正相應有尋有伺是初禪定如是次第說定行相第四卷明菩薩於法而不取著亦無斷見於身語意諸行業中不捨眾生內心發起大悲增上利樂眾生下文結云如上所說菩提心義於諸教中略集要文爾。</p>
</div><p style="margin-left:5em">上二部竝中天竺梵本所出。</p>
<p style="margin-left:4em">右經論三藏沙門施護譯法護惟淨同譯沙門清沼澄珠文一筆受沙門啟沖希晝綴文沙門仁徹繼隆道一紹溥修靜重珣瓊玉文祕證義工部侍郎㕘知政事趙安仁潤文入內內侍高品羅自賔監譯是月二十四日監使引三藏等詣　崇政殿捧所譯經論具表　上進其詞曰臣施護等言臣等今譯就如幻三摩地無量印法門經一部三卷廣釋菩提心論一部四卷如來以無漏智印開如幻法門應頓悟機指不退轉地即經之旨也菩薩住八正道縱七辯才從大悲心演無上意斯論之宗也盡甚深理皆最上乘顯無量光之神通明蓮華戒之述作式從翻演允屬文明伏惟崇文廣武儀天尊道寶應章感聖明仁孝皇帝陛下恭<span class='corr'>己</span>臨人虛懷應物體彼蒼之普覆具大覺之至仁旁究真源理窮山海之慧深探妙道響合雲雷之音臣等譽媿彌天識慙忘箒謬處玉華之館幸翻金簡之文爰偶誕辰慶流虹之大瑞敢憑妙義資拂石之遐齡前件新譯經論謹繕寫上進以聞是日命坐賜茶親加撫慰錫賜如例詔以經論入藏頒行賜職掌僧文元文涉紫衣并度本院童行九人為僧是年三藏沙門施護與譯經僧眾等再上表曰臣施護等言臣等先於咸平二年七月中蒙降賜御製繼作聖教序一首尋<span class='corr'>已</span>摹印冠新譯諸經之前項者伏覩御書院以御製序刊成石版臣等於景德元年二月中上表陳請乞以石版降付本院貴就譯經堂上於太宗皇帝所製聖教序西面相對安置未蒙俞允者干祈雖切志願未諧天聽彌高羣心寧處臣施護等誠惶誠懼頓首頓首伏惟崇文廣武儀天尊道寶應章感聖明仁孝皇帝陛下纂聖緒以臨御循典謨而制作摛辭奮藻誕垂天漢之章[〡*賾]隱鉤深宏闡聖門之奧文該八藏理貫諸乘願迴刻玉之蹤永耀布金之剎則臣等生平萬萬之幸謹再奉表陳請以聞詔荅曰省傳法院奏據譯經僧眾一十六人同上表乞降賜御製繼作聖教序石版入院譯經堂上太宗皇帝所製聖教序西面相對安置事恭惟聖考夙奉真宗廣譯金言以充寶藏爰因機務之暇親裁序引之文著金石以無窮蓋龍天之所護朕述遵先志崇尚教乘益翻西竺之書式演靈山之旨偶茲紀事聊用冠篇慙莫暢於祕詮曷足傳於法苑遽披封奏備瀝眾誠願建置於淨方庶嗣揚於前烈況神宗之摛藻垂永代而作程豈伊寡聞敢聯鉅美徒深嘉尚難議俞從所請冝不允翌日施護等率譯經僧眾同詣崇政殿稱謝復上表曰臣施護等言臣等近者疊上表章乞頒御製繼作聖教序石版伏奉今月三日手詔示諭未賜允俞者文明委照睿德好謙眾望靡從羣心無措伏惟崇文廣武儀天尊道寶應章感聖明仁孝皇帝陛下道涖天下化成域中遵能仁付囑之言廣稽古發揮之旨自教流諸夏時越千齡雖歷代聖人皆有述作而各揚一經之旨曷窮三藏之源唯唐室太宗高宗揔括羣經並為序引著於傳集尚載簡編徵於聖朝豈能專美臣等顧惟夙慶生偶昌期慙無探賾之勤謬預翻宣之列幸聞聖藻<span class='corr'>已</span>刻貞珉是以不避僭踰再伸陳乞豈謂陛下守道彌損執德允恭降渙汗之綸言慰茲蒙陋形勞謙之詔旨未允精誠雖陛下敦不宰之心而臣等有未滿之願庶迴天造俯徇物情所冀二聖之文臨梵宮而有耀三寶之教並辰象以長懸臣等拳拳顒顒之誠不勝懇極謹再捧表躬詣闕庭陳請以聞是日命坐賜茶續降手詔所請不允十七日施護等四上表曰臣施護等言臣等前後三上表章乞頒御製繼作聖教序石版就本院譯經堂於太宗皇帝聖教序西面相對安置今月十二日准中書劄子奉聖旨未賜允俞者愚誠雖竭宸鑒未迴內省僭踰如臨冰谷伏念臣等濫膺詔命忝職譯場值陛下端拱昌期凝神至道然念教典歷代翻宣自唐貞元以來至聖朝興國之始僅二百載其事久廢太宗皇帝慨微言之殆絕期正法以中興再建譯筵重臻梵牒仍垂序引丕闡真詮將以恢至教而覺羣迷是用刻貞珉而光淨剎陛下嗣祖宗之丕構震雲雷之一音復頒序文聯冠經首可謂法海之珠璣竝照釋天之日月重輝增耀三乘已將一紀此蓋陛下受如來之付囑期寶藏之興隆然則至仁之心既立言而可久廣孝之道亦繼志而為先是敢罔避再三固陳懇悃所冀天臨鷲嶺更同羣五之山岳固鴻基遠過仙衣之劫謹四上表陳請以聞二十四日詔依所奏令御書院給賜至九月八日僧錄司備僧眾威儀兩街僧官及三藏施護等同詣御書院迎導以歸譯館十一日施護等詣崇政殿謝是日命坐賜茶仍詔本院使臣撿校安置同日譯經潤文刑部侍郎㕘知政事趙安仁奉表謝云臣安仁言伏覩傳法院西天三藏施護及眾僧等四上表乞降御製繼作聖教序石版特蒙依允今月八日<span class='corr'>已</span>迎入院者雲章有爛柰苑增輝慰釋子之勤誠暢神宗之鉅美臣安仁誠歡誠抃頓首頓首竊以伏犧畫卦所以窮性命之源大覺譚經所以極真常之理而自金人入夢貝葉摛文惟華梵之異音非聖賢而孰辯必資翻譯以示闡揚當摩騰之來始傳標指及不空之後莫嗣徽音果遇皇朝再隆勝事繼成茂烈屬在昌辰伏惟崇文廣武儀天尊道寶應章感聖明仁孝皇帝陛下承上帝之顧懷受諸佛之付囑紹隆景業保祐生民乃眷寶坊大延開士發揮妙旨猶符契之㕘同流布聖言等雲雨之普潤荐成編帙上奉清間陛下以聖考在天多才製序冀重宣於奧義爰濬發於睿辭上以明權實之端次以敘欽崇之旨述作彰乎善繼探索極於惟深抽繭緒而布絲言奮潮音而警聾俗超覺津而獨悟與寶偈以同歸懿茲梵學之流屢上公車之奏以為三乘之教既廣布於塵區二聖之詞冝對揭於金地羣情彌確嘉詔爰頒勉推從欲之仁式敦助化之義固將龍天護衛永鎮於淨方豈但支竺宣傳重光於祕典而臣謬膺委任獲預討論素無靈運之才深愧房融之筆遭逢慶幸倍萬常情謹奉表稱謝以聞詔荅曰祇園妙道貝葉梵文自皇考之發揚擇彌天而演譯寶書寖廣法蘊滋深爰奮睿辭敘其真教刻之石版耀彼金田顧惟眇沖猥當纂嗣甞於清宴之際載稽空有之宗因效重宣仰符先志頗虞昧懵空表欽崇範聖作以無功揭貞珉而有媿卿善殖德本洞曉真乘潤經旨以成文契佛心而詣理共資勝果特煩謝章恭順居多嘉尚良切所謝知翌日復奉表謝云臣安仁言臣昨覩賜傳法院御製繼作聖教序石版獲觀能事虔拜謝章伏蒙聖慈特賜批荅者紫泥祕撿忽降於穆清蟠木凡姿豈勝於榮耀捧受抃蹈不知所裁臣安仁誠感誠慶頓首頓首伏惟崇文廣武儀天尊道寶應章感聖明仁孝皇帝陛下執契居尊嚮明致治憂深思遠有陶唐之遺風沖用曲成得伯陽之奧旨而又研窮釋部啟迪真宗期覺寤於羣生式彌綸於至化矧夫塵經之出理雖絕於等差雷梵之殊義必資於詮譯洪惟聖考實啟法筵諷金偈之言歎未曾有洒寶跗之翰煥乎成章爰勒翠珉樹之紺宇陛下天資善繼神授奇文將誕布於教乘乃重為於序引鏗金石之奏彌暢於法音燦辰象之輝益明於慧日勉徇苾芻之請遂頒雲錦之書廣眾善之因載光於外護述非常之幸止達於微誠豈謂宸眷俯迴德音荐降羲舒之耀猥荷於照臨犬馬之心唯堅於報效謹奉表稱謝以聞其年十月詔北天竺沙門法護京太平興國寺沙門惟淨同譯經文法護華言梵云達里摩波羅本北天竺迦濕彌羅國人婆羅門之族也姓憍尸迦植性簡易風骨俊爽幼懷志尚卓然不羣未出家日習四圍陀典及諸記論後詣中天竺摩伽陀國堅固鎧宮寺依沙門蘇誐多室利波羅華言善逝吉祥護出家年滿受具依沙門希有乘沙門妙意尊沙門布施鎧為受學阿闍梨習毗尼藏深閑持犯傳聲明論洞究字源通八轉之音融三乘之學後又詢訪名師傳受大乘經論以至筆札偈句尤所精鍊年二十五與法門兄覺吉祥智發志結侶來詣京師冒險忘疲數年而至以梵經為獻上召見賜紫衣束帛館於皇建院景德三年十一月詔令叅證梵文四年十一月賜號傳梵大師大中祥符二年上以法護藝業精明堪預傳演詔令同譯經文仍加俸給由是譯經沙門自法賢而降至法護為第五人焉沙門惟淨姓李氏故吳王猶子生於金陵七歲依京大相國寺釋自崇出家太平興中太宗皇帝初啟譯場甞求通梵學者欲令相續傳演乃詔中使王文壽於京城選聦晤童子五十人俾攻梵學惟淨始年十一以誦法華經首應是選是年七月引對上令誦所習經頗嘉其精敏詔依三藏沙門法賢為受學阿闍梨遂傳聲明悉曇章及梵經義理惟淨受教有同宿習明年以習梵章通利始落髮受具雍熙三年親寫梵經以進詔補梵學充職又受瑜伽祕密教法僅二十載由是梵字本母悉洞達之每一覩梵章歷然如誦至於天竺音義無不通究復對注真言詮解祕印多所允恊常以華竺之文對㕘奧義自得古師翻譯之旨傳維摩般若心經通因明論洞曉精要端拱二年十月召見太宗親加撫諭詔充筆受賜紫衣別加頒賚仍給月俸淳化三年十月賜號光梵大師咸平四年充證梵文景德三年證梵義大中祥符二年上以惟淨不遊天竺自曉梵章求之古人斯為難矣詔令同譯經文復加俸給由法賢至惟淨為第六人又梵學沙門澄珠文一竝博通華梵明天竺字音竝詔充筆受各加俸給。</p>
</div>
<div class='div-other'><a id='mulu250' />
<p class='h3'>三年五月譯成經五卷</p>
<div class='div-other'><a id='mulu251' />
<p class='h4'>聖觀自在菩薩不空王祕密心陀羅尼經一部一卷</p><p style="margin-left:3em">大乘經藏祕密部收佛在補陀落迦山聖觀自在菩薩宮中說此中所明觀自在菩薩白世尊言有陀羅尼名不空王是祕密心過去九十一劫前我於普觀世界觀自在王如來所親從聽受尒時證得不空智等百千三摩地門有受持者能祛眾病銷五逆業誠為最上不空之密印也。</p>
</div>
<div class='div-other'><a id='mulu252' />
<p class='h4'>施一切無畏陀羅尼經一部一卷</p><p style="margin-left:3em">大乘經藏祕密部收佛在摩伽陀國菴沒羅林韋提呬山帝釋巖中說此中所明因天帝釋為阿修羅常相嬈亂心懷怖畏請佛世尊說擁護法佛乃為說是陀羅尼名施無畏於一切處善作救護能令魔怨皆悉退散。</p>
</div>
<div class='div-other'><a id='mulu253' />
<p class='h4'>聖八千頌般若波羅蜜多一百八名真實圓義陀羅尼經一部一卷</p><p style="margin-left:3em">大乘經藏祕密部收析出別譯此乃揔集八千頌般若波羅蜜多一百八名及陀羅尼祕密章句能令誦者滅一切罪增無量福神之衛護佛所稱揚。</p>
</div>
<div class='div-other'><a id='mulu254' />
<p class='h4'>大堅固婆羅門緣起經一部二卷</p><p style="margin-left:3em">小乘經藏收佛在王舍城鷲峯山中說上卷所明五髻乾闥婆王子前白世尊我見帝釋及大梵王善住天等有所宣說唯願世尊令我能知世尊告曰彼天尒時有天子生具其五種可愛樂事又說如來徃昔因緣為婆羅門名大堅固為王輔相聦明大智等下卷所明王之太子與六童子而為朋友乃發願言我若為王分國共治乃至最後彼大堅固分七國<span class='corr'>已</span>安居習禪梵王放光等由如來說徃昔因緣乾闥婆王子遠塵離垢得法眼淨。</p>
</div><p style="margin-left:5em">上四部竝中天竺梵本所出。</p>
<p style="margin-left:4em">右經三藏沙門施護譯法護惟淨同譯沙門清沼澄珠文一筆受沙門啟沖希畫綴文沙門仁徹道一紹溥修靜重珣瓊玉文祕慧測證義刑部侍郎㕘知政事趙安仁潤文入內內侍高品羅自賔監譯是月一日監使引三藏等詣崇政殿捧所譯經具表上進其詞曰臣施護等言臣等今譯就聖觀自在菩薩不空王祕密心陀羅尼經一部一卷施一切無畏陀羅尼經一部一卷聖八千頌般若波羅蜜多一百八名真實圓義陀羅尼經一部一卷大堅固婆羅門緣起經一部二卷上三經文括揔持義含祕密神功妙運魔怖潛銷下一經顯曩世之因緣徵本生之事迹善根既熟道果克成雙開方便之門同趣真常之路斯之妙教臻于聖朝伏惟崇文廣武儀天尊道寶應章感聖明仁孝皇帝陛下德竝兩儀道同諸佛乘金輪而御世率土歸心崇海藏以化人度門在念故得載履咸躋於壽域邇遐溥暢於真風臣等共預翻傳久叨敦獎採木幸逢於今序貫花虔奉於勝緣庶仗金言永延寶祚前件新譯經謹繕寫上進以聞是日命坐賜茶親加撫慰錫賜如例詔以其經入藏頒行。</p>
</div></div></div>
<p class='juan'>大中祥符法寶錄卷第十五</p>
</div><!-- end of div[@id='body'] -->
</body></html>