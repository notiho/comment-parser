<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大中祥符法寶錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu169' />
<p class='juan'>大中祥符法寶錄卷第十一</p><p class="byline"><span class='note-inline'>(………勑編修)</span></p>
<div class='div-other'><a id='mulu170' />
<p class='h1'>別明　聖代翻宣錄中之十</p>
<div class='div-other'><a id='mulu171' />
<p class='h2'>藏乘區別年代指明二之九</p>
<div class='div-other'><a id='mulu172' />
<p class='h3'>二年十一月譯成經八卷</p>
<div class='div-other'><a id='mulu173' />
<p class='h4'>最上根本大樂金剛不空三昧大教王經一部七卷</p><p style="margin-left:3em">大乘經藏祕密部收揔有二十五分佛在他化自在天宮為諸菩薩說第一卷明清淨法門真實之理金剛安想大曼拏羅觀想<span class='corr'>己</span>身同於諸佛結印持誦諸鄣銷除證大菩提一切成就第二卷明現忿怒形降伏三界淨諸煩惱灌頂心明印相軌儀字輪三昧所欲成就速證菩提第三卷明曼拏羅法獻種種供養讚金剛手尊隨意願求速得圓滿第四卷明印相成就及菩提心利益有情所作無礙現忿怒相降伏諸天歸佛法僧住於三昧第五卷明說曼拏羅大法儀軌除諸業鄣銷滅三毒一切相應諸佛三昧成就儀軌最勝無倫行人受持所欲圓滿第六卷明欲受灌頂發菩提心依本部法拋華壇中華所墮處即是本尊然以金剛淨水灌頂授三昧法令修相應決證菩提所求皆得第七卷明諸部印相及諸大明次第敷宣名字行相如是祕密為利眾生依法修行所願圓滿揔彰此部經之大旨者顯毗盧遮那從真實心出真言行真言行中演祕密義此義甚深攝一切法於諸教中而為根本即此根本上中最上號大樂法大樂法者是佛三昧佛三昧者即不空心此心真實融諸智用此法門中凡有四事性即無生妙理相即正智權方體即大樂不空用即隨冝三昧包括四義混入四明修行者入解脫之要門解悟者了真言之正行是知瑜伽旨趣正其心而有歸祕密神通統其用而無相有無同體染淨一源覺智圓明斯乃真言之妙行也。</p>
</div>
<div class='div-other'><a id='mulu174' />
<p class='h4'>護國經一部一卷</p><p style="margin-left:3em">小乘經藏收佛在俱盧城出游化利漸至覩羅聚落為婆羅門長者等說此中所明護國長者出家之緣以堅固因證聲聞果等。</p>
</div><p style="margin-left:5em">上二部竝中天竺梵本所出。</p>
<p style="margin-left:4em">右經三藏沙門法賢譯法天證梵義施護證梵文沙門清沼惟淨智江致宗筆受沙門仁徹句端綴文沙門守貞從志道文雲勝紹琛懷哲守贊道一證義司封郎中知制誥朱昂潤文殿頭高品鄭守鈞監譯是月二十二日監使引三藏等詣崇政殿捧所譯經具表上進其詞曰臣法賢等言臣等今譯就最上根本大樂金剛不空三昧大教王經一部七卷護國經一部一卷詳此二部顯分兩乘自在天宮端法身於華座覩羅聚落儼化質於寶臺峻闢言樞宏開覺路誘諸菩薩出處于清淨法門令彼聲聞成熟于寂滅道果三密懿範四諦妙門彰如來灌頂之儀明長者出家之利字輪發燄智劒增輝闡茲祕要之文屬在欽明之運恭惟崇文廣武聖明仁孝皇帝陛下盛德冠古至仁如天凝神靜淵得四禪之妙樂躋俗富壽揚十善之真風惟梵誥之遐臻賴鴻猷之溥暢臣等謬依覺地幸廁法筵覩里社之殊祥親逢睿聖奉竺乾之妙教式助莊嚴前件新譯經謹繕寫上進以聞是日命坐賜茶親加撫慰錫賜如例詔以其經入藏頒行詔賜證義僧道一紫衣懷哲號辯才大師又賜職掌僧澄寶澄清二人紫衣澄緒號廣慧大師并度本院童行十有一人為僧元年春法賢等因奉所譯經見上具表陳請云臣法賢等言臣等聞贊法之文基于先古繼聖之作肇自有唐非睿詞無以飾金言非宸毫無以嚴寶藏將期報佛罔避聞天臣法賢等誠惶誠懼頓首頓首伏以永平<span class='corr'>已</span>還梵簡乃臻於象闕貞觀之際天章盛被於龍宮襃善逝之嘉猷成聖皇之能事先皇帝棲神妙境宅業淨方荐開譯梵之筵深契了空之義躬摛鳳藻星繁有爛之文首冠寶乘霞布無為之典詞旨超邈理致淵凝振鼓吹於梵天繪丹青於海藏永光三寶用伏四魔伏惟皇帝陛下聖性生知宸聦天縱五禮外暢酌三代之弛張四智內融究羣筌之頓漸翻宣之盛允屬於我朝欽尚之深寧踰於此日然於繼序尚闕聖文奮藻褰華願續神宗之盛美發蒙啟滯庶揚調御之真風重耀義天增輝佛日臣等性識不敏宣譯無聞慙非青眼之流誤竊連眉之譽敢期聖造特運天才符雙林囑累之言允五眾流通之志騰芳遠劫垂範大千臣等敢昧死請御製聖教序文以繼先聖述作冠於新譯諸經之首臣法賢等無任虔祈激切之至謹具表陳請以聞二年秋上遣中使趙誠信齎賜繼作聖教序<span class='note-inline'>(文具東土聖賢集)</span>翌日奉表謝云臣法賢等言臣等今月二十二日入內內侍高班趙誠信奉傳聖旨法賢曾上表章乞朕製聖教序屬以諒陰之內不暇抽毫近禫服<span class='corr'>已</span>除方始構思今賜法賢等繼作聖教序一首者敷睿律於祇園燭宸章於海藏空門聳觀釋部生暉凡在含靈同增激抃伏惟皇帝陛下誕膺寶命紹啟昌圖恢妙道以化民演淳風而救世能仁應現高居金粟之尊正覺流通廣度河沙之眾闢重雲之淨剎購白馬之真經遠集緇徒共司祕籍臣欣從異域早預勝因譯西竺之諸詮纂毗邪之磪論三乘洞徹愧微生肇之才四句森羅幸協蘭騰之誼易葭灰而未幾成貝葉以滋多太宗皇帝撫震旦之中區受如來之密印特垂英藻用暢真宗攄奧旨以冠篇刻貞珉而鎮地宏敷像教永示人倫陛下寅嗣丕基茂崇先烈臣是敢輒陳愚懇上達皇慈載析序述之言庶闡鴻明之化方虞進越亟沐頒宣郁穆為章表姬王之善述溫純作範見羲帝之彌文覃至理於冥樞暢仙音於法界四生具仰頓滌於塵曚一雨旁霑普昭於潤益退思庸淺叨獲受持徒傾信向之誠詎測淵沖之量臣等無任感天荷聖激切屏營之至謹奉表稱謝以聞是年五月北天竺僧佛護獻梵經七夾。</p>
</div>
<div class='div-other'><a id='mulu175' />
<p class='h3'>三年十一月譯成經七卷</p>
<div class='div-other'><a id='mulu176' />
<p class='h4'>未曾有正法經一部六卷</p><p style="margin-left:3em">大乘經藏收佛在王舍城鷲峯山中說第一卷明始因妙吉祥菩薩住其山側菩薩天人咸詣其所共作是言佛一切智云何趣證時有菩薩名龍吉祥與眾菩薩次第各說佛一切智如是說<span class='corr'>已</span>妙吉祥言當於諸法離分別相平等相應即證佛智第二卷明時佛會中光嚴菩薩問於佛言彼妙吉祥來此會邪佛神力故令妙吉祥忽然而至光嚴菩薩白妙吉祥云何大士異處說法對以佛所說法唯佛能知是故我今隨力演說第三卷明佛令舍利子發菩提心捨聲聞果乃至萬人同發大心又為摩伽陀王說無生法令發道意第四卷明妙吉祥菩薩於初中後夜為諸菩薩廣說法要摩伽陀王而來迎請入宮供養樂欲聽法妙吉祥言法無所說諸法無二無差別等第五卷明摩伽陀王既聞法<span class='corr'>已</span>悟法性空得無生忍白妙吉祥我於今日斷諸疑惑妙吉祥云作是言者未斷諸相時王歡喜即以妙㲲被菩薩身菩薩尒時隱身不現空中告曰王所見相非我所受第六卷明妙吉祥與眾同還佛會鶖子白佛摩伽陀王見法無生諸業盡邪佛言王聞深法豈有鄣累而不滅盡復說其王於後成佛號清淨境界壽俱胝歲太子尒時為金輪王四事供養後得菩提壽量同等斯經大旨實曰難思皆離相之至言矣。</p>
</div><p style="margin-left:5em">上一部本中天竺語師子國書。</p>

<div class='div-other'><a id='mulu177' />
<p class='h4'>分別緣生經一部一卷</p><p style="margin-left:3em">小乘經藏收佛在烏盧尾螺池邊泥連河側菩提樹下說此中所明佛初成道思念世閒苦樂二法無能免者若能觀察是大義利然後廣說十二緣生逆順次第。</p>
</div><p style="margin-left:5em">上一部本中天竺語龜茲國書。</p>
<p style="margin-left:4em">右經三藏沙門法天譯施護證梵文梵義沙門清沼惟淨智江致宗筆受沙門仁徹句端綴文沙門守貞從志道文雲勝懷哲紹琛守贊道一證義翰林學士吏部郎中知制誥朱昂潤文殿頭高品鄭守鈞監譯是月二十四日監使引三藏等詣崇政殿捧所譯經具表上進其詞曰臣法天等言臣等今譯就未曾有正法經一部六卷分別緣生經一部一卷如來以平等心說微妙義王舍城裏菩薩了於一乘泥連河邊聲聞悟於九部湛湛乎真如實際冥冥乎寂滅涅槃端方而安住善根宴默而思惟妙道自是二千天子發于大心五百苾芻證于初果隨機緣之差別彰訓導之普周允屬昌辰誕敷至教伏惟崇文廣武聖明仁孝皇帝陛下文明御宇清淨保邦體大覺以凝神運等慈而濟物欽崇祕典利益羣生述先志以惟寅譯真文而彌廣臣等考詳華梵乏義淨之全才演暢苦空愧道生之懸解幸逢慶節虔效至誠庶憑演教之良緣上祝後天之永筭前件新譯經謹繕寫上進以聞是日命坐賜茶親加撫慰錫賜如例詔以其經入藏頒行詔賜證義僧句端號慧辯大師紹琛號宣法大師守贊號彰法大師并度本院童行九人為僧是年秋八月四日三藏沙門法賢順化臨終召其門人謂曰佛言諸行無常是生滅法汝等觀念無常各勤精進言訖而逝法賢初被疾上遣中使護國醫霍炳等三人診視及以不起聞深嗟悼之復遣中使馮仁俊監護襄事所須官給法賢以西域所得佛頂骨及道具等奉遺表以獻詔道具迴賜本院供養仍別頒賻贈賜<span class='corr'>諡</span>曰慧辯令僧錄司具威儀十月十六日葬于京師祥符縣鄭當里建塔葬畢法天施護同詣便殿稱謝上撫慰之詔度法賢童行二人為僧是年二月中天竺僧無畏寂獻梵經四夾七月師子國僧覓得囉獻梵經十九夾并佛骨舍利菩提印等。</p>
</div>
<div class='div-other'><a id='mulu178' />
<p class='h3'>四年四月譯成經五卷</p>
<div class='div-other'><a id='mulu179' />
<p class='h4'>分別布施經一部一卷</p><p style="margin-left:3em">大乘經藏收佛在迦毗羅城尼拘陀樹園說此中所明摩訶波闍波提苾芻尼持新㲲衣來奉世尊阿難請佛為其納受佛因讚彼摩訶波闍波提久發淨信歸佛法僧受近事戒復說四種布施清淨謂能施所施能受所受不取於相即得清淨。</p>
</div>
<div class='div-other'><a id='mulu180' />
<p class='h4'>法印經一部一卷</p><p style="margin-left:3em">大乘經藏收佛在舍衛國說此中所明聖法印者謂即空性無所有故亦無妄想離諸知見離諸有著由離著故攝一切法住平等見是真實見名為法印又復法印即三脫門初觀五蘊離法知見次觀六境離諸有想及我我所乃至見聞覺知皆悉無常無所造作是為三解脫門若修學者即得清淨此乃上乘微妙之教也。</p>
</div>
<div class='div-other'><a id='mulu181' />
<p class='h4'>帝釋巖祕密成就儀軌一部一卷</p><p style="margin-left:3em">大乘經藏祕密部收析出別譯此中所明佛為金剛手說帝釋巖中是大菩薩及諸神仙所安止處慈氏菩薩現在說法其巖殊勝諸佛所化若有決定趣求菩提當依儀軌修習勝行持誦大明即得成就斯乃如來之祕印也。</p>
</div><p style="margin-left:5em">上三部竝中天竺梵本所出。</p>

<div class='div-other'><a id='mulu182' />
<p class='h4'>大生義經一部一卷</p><p style="margin-left:3em">小乘經藏收佛在俱盧聚落為諸苾芻說此中所明佛為阿難說十二緣生展轉相續當知生法是虛妄法乃至名色識法皆不究竟若如是知住平等見是名了達緣生法也。</p>
</div><p style="margin-left:5em">上一部西天竺梵本所出。</p>

<div class='div-other'><a id='mulu183' />
<p class='h4'>園生樹經一部一卷</p><p style="margin-left:3em">小乘經藏收佛在舍衛國祇樹給孤獨園說此中所明天園生樹吐葉開華天人見<span class='corr'>已</span>生大快樂佛言如聲聞人從始出家剃髮染衣猒離諸欲獲初禪定如是次第至四禪定諸漏盡<span class='corr'>已</span>證得無學猶如彼樹吐葉開華次第芳榮人所愛樂。</p>
</div><p style="margin-left:5em">上一部本中天竺語龜茲國書。</p>
<p style="margin-left:4em">右經三藏沙門施護譯法天證梵文梵義沙門清沼惟淨智江致宗筆受沙門仁徹綴文沙門守貞道文雲勝紹琛守贊道滿希晝道一修靜證義翰林學士吏部郎中知制誥朱昂潤文殿頭高品鄭守鈞監譯是月二十七日監使引三藏等詣崇政殿捧所譯經具表上進其詞曰臣施護等言臣等今譯就分別布施等經五部五卷或窮檀度之源或演真空之本或說緣生是幻或明習氣為因其開悟也在相應行人其修證也當成就真軌演茲妙理允屬昌期恭惟崇文廣武聖明仁孝皇帝陛下道冠帝先聖由天縱澄心叩寂見佛性之真常絜慮探幽得法眼之清淨宏恢妙教式暢真風臣等幸託空門叨居譯館多聞第一寧希入聖之流萬壽無疆願效祝堯之懇前件新譯經謹繕寫上進以聞是日命坐賜茶親加撫慰錫賜如例詔以其經入藏頒行是年四月南天竺僧法稱佛月二人來朝法稱獻梵經八夾菩提子數珠一串佛月獻梵經一夾及舍利菩提印等。</p>
</div></div></div>
<p class='juan'>大中祥符法寶錄卷第十一</p>
</div><!-- end of div[@id='body'] -->
</body></html>