<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大中祥符法寶錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu111' />
<p class='juan'>大中祥符法寶錄卷第八</p><p class="byline"><span class='note-inline'>(………勑編修)</span></p>
<div class='div-other'><a id='mulu112' />
<p class='h1'>別明　聖代翻宣錄中之七</p>
<div class='div-other'><a id='mulu113' />
<p class='h2'>藏乘區別年代指明二之六</p>
<div class='div-other'><a id='mulu114' />
<p class='h3'>二年七月譯成經律集一十二卷</p>
<div class='div-other'><a id='mulu115' />
<p class='h4'>帝釋般若波羅蜜多心經一部一卷</p><p style="margin-left:3em">大乘經藏祕密部收佛在王舍城鷲峯山說此中所明佛為帝釋說般若波羅蜜多甚深之義非一非異亦非斷常去來等相乃至五蘊六度十八空等亦非一異斷常等相義括塵沙性融真界後說神呪般若心明是無上明攝諸勝用然與諸法非即非離混入諸法妙真常門揔攝一切神通勝用徧照般若波羅蜜多經一部一卷大乘經藏祕密部收佛在他化自在天宮為金剛手等說諸菩薩清淨法門又說祕密吽字義門攝一切法又說二十五種祕密法門大明呪句如是印呪破一切罪作諸吉祥又說得聞此經一四句偈聖賢衛護命終得生十方淨土乃至獲諸勝妙功德此之大旨者廣顯菩薩清淨法門謂即微妙祕密吽字此字乃入智用之門警悟一切瑜伽行者令得祕密相應故也。</p>
</div>
<div class='div-other'><a id='mulu116' />
<p class='h4'>五十頌聖般若波羅蜜多經一部一卷</p><p style="margin-left:3em">大乘經藏收佛在王舍城鷲峯山說佛語須菩提若諸異生及聲聞緣覺受持此經者速成正等覺以三乘法平等一如乃至六度十八種空三十七品菩提分等諸法無異如是知者而速成就阿耨菩提此之大旨者般若能生彼一切法般若平等住一如故諸法亦住平等一如如是知者速得證悟故也。</p>
</div>
<div class='div-other'><a id='mulu117' />
<p class='h4'>四無所畏經一部一卷</p><p style="margin-left:3em">大乘經藏收佛在舍衛國祇樹給孤獨園說此中所明如來成就四無所畏能轉法輪乃為廣陳四無畏義又說曾於八大眾中得無所畏。</p>
</div>
<div class='div-other'><a id='mulu118' />
<p class='h4'>大乘戒經一部一卷</p><p style="margin-left:3em">大乘律藏收佛在舍衛國祇樹給孤獨園說此中所明諸苾芻等求解脫者寧捨身命不壞律儀破毀者沈淪惡道守護者當得見佛又毀戒者如無目人對鑑亦然意令苾芻奉持戒律出離輪迴斷諸染因趣成佛果者也。</p>
</div>
<div class='div-other'><a id='mulu119' />
<p class='h4'>聖最勝陀羅尼經一部一卷</p><p style="margin-left:3em">大乘經藏祕密部收佛在波囉鉢多國星左大城虞彌曩精舍說此中所明有一苾芻出星左城於其中路逢一大人知是文殊因問所從文殊具荅閻浮眾生當有種種風廣等病及諸災沴為阿修羅及惡鬼神之所嬈亂即為宣說最勝大明祕密呪句若誦一徧或復五徧災病悉除此乃文殊菩薩悲愍惡世一切眾生宣說此明令其持誦俾得拔除諸苦者也。</p>
</div>
<div class='div-other'><a id='mulu120' />
<p class='h4'>聖六字增壽大明陀羅尼經一部一卷</p><p style="margin-left:3em">大乘經藏祕密部收佛在舍衛國祇樹給孤獨園說此中所明阿難有疾佛為宣說六字大明使令受持消除疾苦又復此明增益壽命而此呪者有六威德大師同共宣說又以呪言呪線繫患人手令得安隱山可令動海可使竭說此呪明故不虛妄也。</p>
</div>
<div class='div-other'><a id='mulu121' />
<p class='h4'>增慧陀羅尼經一部一卷</p><p style="margin-left:3em">大乘經藏祕密部收析出別譯此中所明大慧菩薩為童子相菩薩宣說明句欲令世閒諸愚癡者依法誦此陀羅尼故於六月中即獲聦利儻信發一念乃報起多門顯此呪明有大功力。</p>
</div>
<div class='div-other'><a id='mulu122' />
<p class='h4'>諸佛經一部一卷</p><p style="margin-left:3em">大乘經藏收佛在王舍城鷲峯山說此中所明目連運通徃色究竟天問彼天人何時有佛出世成道有百天眾同荅目連經百千劫佛出成道目連離彼還至佛所請問前事佛言彼天知見甚少荅汝之言未可深信佛因廣談多佛出世利生說法乃至彼一一佛成正覺尊歷無數劫我今成佛劫數甚多此之大旨者因目連之現通舉徃事而伸問還以白佛方決其意乃顯如來了達三世悉無礙也。</p>
</div>
<div class='div-other'><a id='mulu123' />
<p class='h4'>大乘舍黎娑檐摩經一部一卷</p><p style="margin-left:3em">大乘經藏收佛在王舍城鷲峯山說此中所明佛語苾芻若於十二緣生而能見了是名見法以見法故即名見佛舍利子聞不能解了因即徃問慈氏菩薩慈氏初即略說緣生名相及八正道後復廣明緣生之義又說六界無我等相若有能觀十二緣者名為正觀是即正慧了三世法悉無去來乃至當為授菩提記。</p>
</div>
<div class='div-other'><a id='mulu124' />
<p class='h4'>一切如來說佛頂輪王一百八名讚一部一卷</p></div>
<div class='div-other'><a id='mulu125' />
<p class='h4'>聖多羅菩薩梵讚一部一卷<span class='note-inline'>(並西方聖賢集收)</span></p></div><p style="margin-left:5em">上一十二部竝中天竺梵本所出。</p>
<p style="margin-left:4em">右經律集三藏沙門施護譯法賢證梵義法天證梵文沙門清沼惟淨筆受沙門慧達智遜綴文沙門惠溫守巒慧超守遵道文歸省雲勝全永證義太僕少卿張洎潤文殿頭高品楊繼詮供奉官張美監譯是月十日監使引三藏等詣崇政殿捧所譯經具表上進其詞曰臣施護等言臣等今譯就帝釋般若波羅蜜多心經等一十二部一十二卷或宣般若或顯揔持摽帝釋者秉智炬之大天稱徧照者破有暗之勝用談乎空理得空中之不空示彼密因即密中之深密自在天上讚六字神功給孤園中演七支戒體性異于根莖枝葉味分於酥酪醍醐始自一音應乎品類允屬承平之運更崇化度之門伏惟應運統天睿文英武大聖至明廣孝皇帝陛下德被四天行躋十地運洪慈而濟俗敦眾善以保邦歸依上乘欽崇至教受能仁之夙記啟像劫之勝因廣譯祕文宏開覺路臣等叨承詔命獲奉宣揚敢憑最上之緣永福無疆之祚前件新譯經律集謹繕寫上進以聞是日命坐賜茶親加撫慰錫賜如例詔以經律集入藏頒行是年五月詔西面㳂邊黎州階州泰州廣州等四處有梵僧自天竺來及中國僧游天竺還者所賷梵經舍利功德等竝先具奏聞其梵經等仍封以進。</p>
</div>
<div class='div-other'><a id='mulu126' />
<p class='h3'>是年十月譯成經七卷</p>
<div class='div-other'><a id='mulu127' />
<p class='h4'>佛母寶德藏般若波羅蜜多經一部三卷</p><p style="margin-left:3em">大乘經藏收析出別譯揔有三十三品上卷所明行無所行是行最上又云菩薩由得安隱之樂大乘之乘徃諸方所又說常與無常我及無我有為無為一切諸法皆悉住於無相之行若以香華供養佛塔或復營造不及書寫受持功德又若有人供養舍利不如供養般若供養般若者速得解脫又化河沙佛剎眾生證羅漢果不如持此般若功德能成無上正等覺尊又說聲聞功德布施持戒不如菩薩福蘊少分若不信般若或生誹謗是人少智墮阿鼻獄又明果色清淨即一切智清淨猶如虛空不斷不壞菩薩發心聞此般若雖未授記而亦非久得證菩提又明菩薩魔事而不可數種種變化起諸魔相中卷所明十方諸佛從般若生三乘聖法皆般若出一味法中離諸分別菩薩智心捨法我見智起自然獲佛功德如王不舉國政自行善入智門其義如是又說如度海舩或時破壞須依草木得達彼岸人發信心依於般若得越苦海成佛菩提又明佛果菩提大智功德皆從般若而得成就十方世界三世佛法一切住如實無得無分別菩薩若求如是法者應當精進而行般若又若求清淨行最上行乃至為法捨於身命如須彌山名不退行又色等五蘊甚深無相如是六塵十二界空非空非實不可得故穀種生果非有非無佛果如幻離有無性而無所著乃至得授佛菩提記又行解脫門非求寂靜如鳥飛空非住於空非住於地菩薩如是無所住故方獲最上神通之力又復菩薩或有執魔從自心現作親友相言汝名佛菩薩聞<span class='corr'>已</span>心生忻悅為魔所著故當觀察又智者依師疾得無上乃至依彼善友速能成就諸波羅蜜等下卷所明行大智行施甘露法利益人天平等無閒決定當證法王之位又魔恐菩薩證法王位處天常憂現相欲令生退懼心大智菩薩雖覩是相心亦不動又明若學戒法而不作相知非二相名學佛法諸佛化現所作皆無菩薩智行亦復如是離諸取著如幻化等菩薩了知般若生信清淨真實是即奉行一切智等樹林華果皆從地生地無增減三乘人天安隱之法皆從般若之所生故當知般若亦無增減又明修四禪定當得菩提乃至度脫眾生圓滿淨土離相不二求佛菩提於諸眾生起慈忍故令人聞言悉皆歡喜等持戒高遠修成定行證佛菩提離諸鄣礙猶如皎月出於雲中又布施賑貧獲於富樂明寶德藏中有妙藥若人服之悉證道果等此之大旨者談般若無著之本演涅槃寂靜之源離色離心非空非有圓融淨妙法性甚深實上乘之真教者也。</p>
</div>
<div class='div-other'><a id='mulu128' />
<p class='h4'>大乘無量壽莊嚴經一部三卷</p><p style="margin-left:3em">大乘經藏收佛在王舍城鷲峯山說上卷所明佛集苾芻說過去劫值燃燈佛乃至值遇世自在王如來發菩提心請說佛剎功德廣發大願等中卷所明作法苾芻於徃昔時對佛發願精進修習歷阿僧祇為求菩提乃至成佛<span class='corr'>已</span>來於今十劫等下卷所明東方世界河沙剎土菩薩聲聞以妙香華供養極樂世界無量壽佛彼佛因中發大願言願我當來成佛之日人聞我名頂禮稱讚皆生淨土即得解脫等此之大旨者始自如來談於因行遇燃燈佛得授記別後復廣讚極<span class='corr'>樂</span>國土勸人求生欲使含識忻慕淨土而趣證菩提者也。</p>
</div>
<div class='div-other'><a id='mulu129' />
<p class='h4'>薩鉢多酥哩踰捺野經一部一卷</p><p style="margin-left:3em">小乘經藏收佛在毗舍梨國猨猴井樓閣精舍說此中所明佛謂苾芻作如是言諸行無常是生滅法如劫壞時七日出現江海枯涸山石融銷三千世界悉如灰燼豈有眾生而得久住意令苾芻起厭離心求脫三界趣證四果矣。</p>
</div><p style="margin-left:5em">上三部竝中天竺梵本所出。</p>
<p style="margin-left:4em">右經三藏沙門法賢譯法天證梵義施護證梵文沙門清沼惟淨筆受沙門智遜慧達綴文沙門惠溫守巒慧超守遵道文歸省雲勝全永證義右諫議大夫張洎潤文殿頭高品楊繼詮供奉官張美監譯是月二日監使引三藏等詣崇政殿捧所譯經具表上進其詞曰臣法賢等言臣等今譯就佛母寶德藏般若波羅蜜多等經三部七卷上二部說從報體峻闢幽關皆十地等流具塵沙功德之所入也趨其行者造真如之實際下一經演自化身曲開權徑唯四果小聖滅分別煩惱之所由也遵其道者得生空之涅槃咸一雨之所霑逐三根而受潤教傳華夏福被人天伏惟應運統天睿文英武大聖至明廣孝皇帝陛下德邁普香道侔大梵凝旒御極正玉歷以承乾端拱臨人應金輪而撫運大闡無為之理深探不二之門螺髻圓音協聖時而再震鷺池嘉會當此日而中興臣等慶逢貫月之辰式貢雨花之教庶資景福永固皇圖前件新譯經謹繕寫上進以聞是日命坐賜茶親加撫慰錫賜如例詔以其經入藏頒行仍度本院童行十有一人為僧是年三月中天竺摩竭陀國僧吉祥志獻梵經三夾五月師子國僧佛護與甚徒五人來朝獻梵經二十夾七月中天竺僧佛護獻梵經五夾四年十一月南天竺僧惠吉祥獻梵經一夾是月師子國僧覺喜獻梵經六十二夾舍利佛骨菩提印白㲲畫像并白㲲書隨求真言輪及如意輪壇儀等。</p>
</div>
<div class='div-other'><a id='mulu130' />
<p class='h3'>五年正月譯成經集七卷</p>
<div class='div-other'><a id='mulu131' />
<p class='h4'>金剛手菩薩降伏一切部多大教王經一部三卷</p><p style="margin-left:3em">大乘經藏祕密部收析出別譯上卷所明降伏部多成就之法八部多主成就處所及部多女法行印相乃至持誦此真言時須彌山動海水傾搖等中卷所明降諸部多觀想之法或想月輪中有吽字或夜叉女成就印相等下卷所明作曼拏羅法用次第彼以白檀及牛黃末於樺皮上畫夜叉像誦明加持部多即現此之大旨者顯是呪明具難思力起勝方便開悉地門一切部多皆悉降伏。</p>
</div><p style="margin-left:5em">上一部北天竺梵本所出。</p>

<div class='div-other'><a id='mulu132' />
<p class='h4'>一切如來烏瑟膩沙最勝揔持經一部一卷</p><p style="margin-left:3em">大乘經藏祕密部收佛在極樂佛剎善法堂中說此中所明無量壽佛為令有情離疾病苦說此法門若能書寫持誦供養脫一切病復能成就一切事業。</p>
</div>
<div class='div-other'><a id='mulu133' />
<p class='h4'>最上大乘金剛大教寶王經一部二卷</p><p style="margin-left:3em">大乘經藏祕密部收佛在廣嚴城菴羅樹園說上卷所明佛放大光踰於日月阿難請問此光因緣佛即為說時有天子名印捺囉部帝欲聞深法佛乃為其宣說四種最上之法謂聲聞緣覺二乘方廣大乘最上金剛大乘等聞者必獲無生法忍下卷所明佛勑金剛手菩薩觀彼天子發誠諦心欲請菩薩宮中供養時金剛手菩薩應機赴請因為廣說大乘祕密甚深之法欲令王等證無生忍復有沙門婆羅門等及四印度王悉集宮中隨喜聽法是時菩薩於六年中王宮說法示教既終隱身不現此之大旨者通標四乘具包眾法攝祕密甚深之義入瑜伽解脫之門二諦融明三空互入祕密主應機設法印度王證悟無生理致淵微教乘彰顯寔曰最上大乘祕門相應法中深旨者也。</p>
</div>
<div class='div-other'><a id='mulu134' />
<p class='h4'>菩提心觀釋一部一卷<span class='note-inline'>(西方聖賢集收)</span></p></div><p style="margin-left:5em">上三部竝中天竺梵本所出。</p>
<p style="margin-left:4em">右經集三藏沙門法天譯法賢證梵義施護證梵文沙門清沼惟淨筆受沙門智遜綴文沙門惠溫仁徹守貞從志慧達守遵道文處圓雲勝證義翰林學士中書舍人張洎潤文右內率府副率張美殿頭高品楊繼詮監譯是月十二日監使引三藏等詣崇政殿捧所譯經具表上進其詞曰臣法天等言臣等今譯就金剛手菩薩降伏一切部多大教王等經三部菩提心觀釋一部共七卷其經也皆如來誠諦之言利均蜎蠢其釋也唯菩薩集撰之義炳若丹青智起四心秉摧邪之慧刃名彰五日立破有之智燈從大揔持門入不思議境以觀發慧綜五部而攝心得意忘言體三輪而泯跡仰斯真教廣利有情恭惟應運統天睿文英武大聖至明廣孝皇帝陛下德契穹旻心冥大覺應千輪而御宇嚴百福以垂裳受密記於雙林三祇云滿運大慈於沙界二利同修宏敞玉華廣開金藏臣等䇿名法苑視秩清途唯期翻衍之鴻因永贊緜長之寶祚前件新譯經集謹繕寫上進以聞是日命坐賜茶親加撫慰錫賜如例詔以經集入藏頒行。</p>
</div>
<div class='div-other'><a id='mulu135' />
<p class='h3'>是年四月譯成經七卷</p>
<div class='div-other'><a id='mulu136' />
<p class='h4'>護國尊者所問大乘經一部四卷</p><p style="margin-left:3em">大乘經藏收佛在王舍城鷲峯山說第一卷明佛集大眾說起教因護國尊者請問世尊以何等法為菩薩行能得一切最上功德由是如來稱歎善哉為說四法若能修習具足清淨是名菩薩乃至重復說偈明前行相等第二卷明有四種法為菩薩縛次說八種補特伽羅離菩提心不得為說最上功德殊妙之法復明淨光天子為太子福光廣說法要令離塵境等第三卷明淨光天子勸彼太子離於染著令其出家時發光王乃為太子造立宮殿諸娛樂具誘引其心令生愛著俄聞空天讚三寶德太子請問天具宣揚第四卷明福光太子聞三寶德歸佛出家志求菩提佛為宣說菩薩行等時發光王既失太子悲泣求訪因詣佛所佛為說法其王即時得不退轉阿耨菩提至於如來入涅槃後茶毗起塔廣作佛事其後讚經功德暫聞信受勝僧祇劫行五波羅蜜等此之大旨者談本行之因明大乘之義暫聞讀誦果利難量至信受持功能莫大實最上甚深之教也。</p>
</div><p style="margin-left:5em">上一部中天竺梵本所出。</p>

<div class='div-other'><a id='mulu137' />
<p class='h4'>金剛香菩薩大明成就儀軌經一部三卷</p><p style="margin-left:3em">大乘經藏祕密部收佛在覩史多天說上卷所明大眾問佛教起因由如來受請入三摩地忽於眼中放大光明其光徧照十方佛剎光徧照<span class='corr'>已</span>還佛前住如大火聚化忿怒像現身光明於金剛手大菩薩前說此大明及說息災增益敬愛降伏等法中卷所明降伏法用即金剛香成就大明祕密印相獻香華等下卷所明擇地結界觀想字輪能調難調忿怒印相乃至金剛速行大明等法。</p>
</div><p style="margin-left:5em">上一部西天竺梵本所出。</p>
<p style="margin-left:4em">右經三藏沙門施護譯法賢證梵義法天證梵文沙門清沼惟淨筆受沙門慧達智遜綴文沙門惠溫仁徹守貞從志守遵道文處圓雲勝證義翰林學士中書舍人張洎潤文右內率府副率張美殿頭高品楊繼詮監譯是月八日監使引三藏等詣崇政殿捧所譯經具表上進其詞曰臣施護等言臣等今譯就護國尊者所問大乘經等二部七卷在昔如來神化無方靈機莫測現希有事說最上乘王舍城中顯真如於言外覩史天上明悉地於字輪由尊者之發機自菩薩之開化理當冥契行在圓修妙德瑩然假要筌於般若靈光煥若揚祕印於瑜伽將闡斯文聿鍾昌運伏惟應運統天睿文英武大聖至明廣孝皇帝陛下同風三代比德九皇道昭于二十八天瑞顯于三十二相探微言於鷲嶺洞究真源躡淨行於龍華深窮實際臣等道慙支鶴德謝安鵬譯梵從華續佛乘於不朽瞻天頌聖祝堯曆於無疆前件新譯經謹繕寫上進以聞是日命坐賜茶親加撫慰錫賜如例詔以其經入藏頒行是年梵學沙門智江致宗二人詔充譯經筆受綴文沙門慧達詔授右街鑒義。</p>
</div></div></div>
<p class='juan'>大中祥符法寶錄卷第八</p>
<div class='div-w'><p><span class='note-inline'>(北柳村崔家門下李氏刀經二板)</span>。</p>
</div>
</div><!-- end of div[@id='body'] -->
</body></html>