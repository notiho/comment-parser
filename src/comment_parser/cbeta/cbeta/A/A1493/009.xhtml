<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大中祥符法寶錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu184' />
<p class='juan'><span class='corr'>大中祥符法寶錄卷第十二</span></p><p class="byline"><span class='note-inline'>(……………)</span></p>
<div class='div-other'><a id='mulu185' />
<p class='h1'>別明　聖<span class='corr'>代翻宣錄中之十一</span></p>
<div class='div-other'><a id='mulu186' />
<p class='h2'>藏乘區別年代<span class='corr'>指明二之十</span></p>
<div class='div-other'><a id='mulu187' />
<p class='h3'>是年十一月譯成經…</p>
<div class='div-other'><a id='mulu188' />
<p class='h4'>大集會正法經一部</p><p style="margin-left:3em">大乘經藏收佛在王峯山普集眾會說第一卷明普勇菩薩起請世尊說於正法欲令聞者銷諸重鄣不復退轉大菩提心復有尼乾陀眾各起正信悔過自責皆發大心第二卷明普勇菩薩承佛聖旨以自神通過諸佛剎最後到於下方世界華藏佛所大作佛事諮問法要乃至佛言如是正法暫聽受者於後世中為轉輪王及帝釋天第三卷明佛言我念過去無量劫前值遇諸佛我於尒時修勇施行是時諸佛皆授我記乃至得佛號釋迦牟尼第四卷明藥王軍菩薩承佛聖旨觀察東方見一大樹人眾圍繞入佛會中住佛一面四方上下次第觀察亦復如是時藥王軍見是事<span class='corr'>已</span>即徃東方諮問月上境界如來佛告之曰汝今當知此初生眾梵行具足得大揔持第五卷明月上境界如來為藥王軍廣說苦空無常法要諸初生者皆來問佛所生因緣佛即告言此大集會皆初生者而為緣起諸初生者即時皆得諸法具足安住十地斯經也變現難窮理趣幽遠誠大乘之妙道爾。</p>
</div>
<div class='div-other'><a id='mulu189' />
<p class='h4'>了義般若波羅蜜多經一部一卷</p><p style="margin-left:3em">大乘經藏收析出別譯此中所明佛為舍利子宣說般若相應行法菩薩修習應當了知法無所住離一切相方能圓滿相應勝行斯乃真空之妙義也。</p>
</div>
<div class='div-other'><a id='mulu190' />
<p class='h4'>聖觀自在菩薩功德讚一部一卷<span class='note-inline'>(西方聖賢集收)</span></p></div><p style="margin-left:5em">上三部竝中天竺梵本所出。</p>
<p style="margin-left:4em">右經集三藏沙門施護譯沙門惟淨證梵文沙門清沼智江致宗筆受沙門仁徹道滿綴文沙門守貞道文雲勝紹琛守贊希晝道一修靜證義翰林學士駕部郎中知制誥梁周翰潤文殿頭高品鄭守鈞監譯是月二十一日監使引三藏等詣崇政殿捧所譯經具表上進其詞曰臣施護等言臣等今譯就大集會正法經一部五卷了義般若波羅蜜多經一部一卷聖觀自在菩薩功德讚一部一卷斯文也丹青至理羽翼真宗勵其行乃妙絕九流植其果乃顯超十地元明獨耀靈照孤標藥王神應于殊方普勇念通于塵剎繇是自他同濟幽顯咸滋法海珠圓義天月皎慶此中天之妙教誕符至聖之徽猷伏惟崇文廣武聖明仁孝皇帝陛下道配高明功侔博厚具二嚴於浩劫緫四智於宸襟注懷妙密之源覃思希夷之本開大圓照富聖法財宏闢金田旁宣寶偈臣等叨居梵館虔譯真筌里社呈祥幸逢於令節河沙集福仰祝於昌期前件新譯經集謹繕寫上進以聞是日命坐賜茶親加撫慰錫賜如例詔以經集入藏頒行是年賜證義僧修靜紫衣道滿號智藏大師道一號圓照大師希晝號慧日大師職掌僧澄寶號海慧大師并度本院童行九人為僧是年夏五月十八日三藏沙門法天順化法天初被疾上遣中使護國醫霍炳等二人診視及以不起聞深嗟悼之遣中使李懷斌監護襄事所須官給法天以道具物奉遺表以獻賜<span class='corr'>諡</span>曰玄覺令僧錄司具威儀七月十六日葬于京師祥符縣鄭當里建塔葬畢施護惟淨同詣便殿稱謝上撫慰之仍詔度法天童行二人為僧。</p>
</div>
<div class='div-other'><a id='mulu191' />
<p class='h3'>五年五月譯成經五卷</p>
<div class='div-other'><a id='mulu192' />
<p class='h4'>輪王七寶經一部一卷</p><p style="margin-left:3em">小乘經藏收佛在舍衛國為諸比丘說此中所明輪王生時當有七寶隨應出現所謂輪寶珠兵象馬藏女等寶神通攝化威伏一切如來出時說七覺支如王七寶超越世閒利樂羣品一切如意耳。</p>
</div><p style="margin-left:5em">上一部西天竺梵本所出。</p>

<div class='div-other'><a id='mulu193' />
<p class='h4'>勝軍王所問經一部一卷</p><p style="margin-left:3em">小乘經藏收佛在舍衛國祇樹給孤獨園說此中所明勝軍大王將諸宮屬羣臣俱詣佛所以七寶冠奉上於佛請說法要佛言大王當用正法而行治化觀一切民皆如一子常以四法謂愛語利行同事布施而行攝化如是所行即為最勝能離邪心發生正行乃至當得成菩提果。</p>
</div>
<div class='div-other'><a id='mulu194' />
<p class='h4'>大方廣未曾有經善巧方便品一部一卷</p><p style="margin-left:3em">大乘經藏收析出別譯此中所明大意菩薩請問世尊菩薩所行於五欲境以何方便而不生著佛即謂言若人行施起最上心所獲功德迴向一切無有窮盡見曼拏羅獻以華香飲食衣服當發大願普令眾生得大利樂起饒益心離取捨相斯上乘之旨也。</p>
</div>
<div class='div-other'><a id='mulu195' />
<p class='h4'>最勝妙吉祥根本智最上祕密一切名義三摩地分一部二卷</p><p style="margin-left:3em">大乘經藏祕密部收析出別譯上卷所明金剛手菩薩於世尊前擲金剛杵現金剛光及忿怒相起慈悲心哀請如來同說大明從阿字生一切善法下卷所明如來是時為金剛手說成就法現種種身作種種事得三摩地乃至成於無上菩提如是所說祕密名義皆諸如來吉祥根本能生諸佛最勝功德實不思議脩行之要道也。</p>
</div><p style="margin-left:5em">上三部竝中天竺梵本所出。</p>
<p style="margin-left:4em">右經三藏沙門施護譯沙門惟淨證梵文沙門清沼致宗筆受沙門仁徹道滿綴文沙門守貞道文守贊希畫道一修靜證義翰林學士駕部郎中知制誥梁周翰潤文殿頭高品鄭守鈞監譯是月一日監使引三藏等詣崇政殿捧所譯經具表上進其詞曰臣施護等言臣等今譯就輪王七寶等經四部五卷惟薄伽梵說脩多羅權立五時應機緣之大小宏開八藏隨種類之淺深體幻有於萬端喻覺支於七寶深明檀度方登極喜之階精究密因頓入大明之奧若二若三之說皆一圓音契根契理之談窮諸至要福無有量德莫能稱伏惟崇文廣武聖明仁孝皇帝陛下道冠勛華功格天地宿承佛記啟千載之禎期丕闡皇猷驅兆民於壽域方洽犧農之至化更崇釋梵之真宗拯羣迷於度門究一音於寶藏臣等才識淺昧行業庸虛叨譯梵文幸承天眷式無為之淨福永資不拔之鴻基前件新譯經謹繕寫上進以聞是日命坐賜茶親加撫慰錫賜如例詔以其經入藏頒行。</p>
</div>
<div class='div-other'><a id='mulu196' />
<p class='h3'>是年十一月譯成經論八卷</p>
<div class='div-other'><a id='mulu197' />
<p class='h4'>一切如來金剛三業最上祕密大教王經一部七卷</p><p style="margin-left:3em">大乘經藏祕密部收揔一十八分第一卷明一時如來住於神通加持金剛正智清淨境界與不可計一切佛剎大菩薩眾及五部教主彈指召集十方如來於曼拏羅各說大明又諸如來樂說妙心毗盧遮那即作是說身心離相無所分別乃名堅固住菩提心又毗盧遮那復入變化大雲莊嚴三摩地門從定出<span class='corr'>已</span>說於大明又十方如來同心勸請毗盧遮那廣說祕要又說法性平等離於染淨若能了知如來妙智是即名為菩提句行又阿閦如來入身語心三密定門從定出<span class='corr'>已</span>同四方佛各說大明第二卷明毗盧金剛宣說如來大三昧邪最上真實大明勝行三摩地法又寶生如來請金剛手說最上行轉妙法輪時金剛手乃以偈荅又復菩薩現空字相說祕密智住空觀想又諸佛將說本部大明時金剛手現大威勢目爍光明熾然可怖說吽唵阿祕密大明又毗盧遮那入諸如來持明大士三摩地門宣說三字大金剛智第三卷明時諸如來讚金剛手勝智成就三昧相應從比出生金剛三業又金剛手歸命一切牟尼導師說諸智輪三摩地行又毗盧遮那大祕密主入息災三昧說如來明妃能令聞者滿一切願第四卷明時金剛手現大文字出生妙智及灌頂義從金剛語宣說是法第五卷明毗盧遮那宣說最上密中祕密心曼拏羅令諸行人安住三昧第六卷明一切如來法界自性無行無作非去非來乃至金剛文字皆虛妄攝第七卷明慈氏菩薩稱讚普賢法界功德息諸輪迴時諸如來復讚慈氏善說如是普賢行願斯經也爰自法身處于性土互為教主各說大明實不思議之妙教矣。</p>
</div>
<div class='div-other'><a id='mulu198' />
<p class='h4'>諸教決定名義論一部一卷</p><p style="margin-left:3em">聖慈氏菩薩造大乘論藏收此中所明諸教根本從密字生唵字清淨出生妙慧吽字為因宣說諸法復說吽字法身阿字報身唵字化身阿惡二字安住空性如是密字展轉出生一切名義斯皆諸教之要義也。</p>
</div><p style="margin-left:5em">上二部竝中天竺梵本所出。</p>
<p style="margin-left:4em">右經論三藏沙門施護譯沙門惟淨證梵文沙門清沼致宗筆受沙門仁徹道滿綴文沙門守貞繼隆啟沖守贊希晝道一修靜證義翰林學士駕部郎中知制誥梁周翰潤文殿頭高品鄭守鈞監譯是月二十三日監使引三藏等詣崇政殿捧所譯經具表上進其詞曰臣施護等言臣等今譯就一切如來金剛三業最上祕密大教王經一部七卷諸教決定名義論一部一卷斯經也能仁所宣耀密嚴之心印其論也慈氏所造開精要之義林發悟羣機決擇諸法覺皇之意示超證之靈規字母所生顯圓脩之景行非夫至聖莫究真宗咸稱最上之乘悉演無為之理慶茲奧典萃于昌朝伏惟崇文廣武聖明仁孝皇帝陛下稟上聖之姿膺昊穹之命運當賢劫允致於承乎志在慈門溥綏於黎庶克隆景化宏闡法筵臣等才業無聞翻宣有愧幸遇流虹之節冀延拂石之齡前件新譯經論謹繕寫上進以聞是日命坐賜茶親加撫慰錫賜如例詔以經論入藏頒行并度本院童行九人為僧是歲十二月詔曰西天譯經三藏朝奉大夫試鴻臚卿傳法大師賜紫施護國家恢崇象教演暢佛乘矧資常善以救人貴在微言之垂世以爾聿來迦衛早悟毗邪既博達於真詮固精脩於梵行譯文證義旋列於簡編比品增階<span class='corr'>已</span>隆於爵位適覃大慶冝被渥恩司膳列卿視秩尤峻俾申優異勉荷崇高可特授試光祿卿依前傳法大師充西天譯經三藏散官如故翌日具表謝云臣施護言伏蒙聖恩特授臣試光祿卿者慶行華闕寵被金田載省載偱以驚以懼伏念臣潛符曩慶冥會宿因早貢梵文來下嘉運法既投於鍼介道幸契於雲龍當先朝恢闡度門首逐宣揚之志自陛下紹隆景化荐塵演譯之科二紀于茲諸經繼出丹青竺誥乏真觀之八能統領梵筵謝洪偃之四絕遐思徃哲尤媿非才仰荷恩榮實踰涯分伏惟崇文廣武聖明仁孝皇帝陛下凝神淨域注思香林緫萬德以化民體三無而御極乃眷空門之末跡載頒象闕之明恩荐假月卿特超雲侶天文煥若迥增金地之輝睿渥沛然更洽紺園之潤罔知負荷誠懼滿盈敢不端肅威儀勤拳演暢仰荅絲綸之命更專香火之心謹奉表稱謝以聞。</p>
</div>
<div class='div-other'><a id='mulu199' />
<p class='h3'>起咸平六年春終景德元年冬譯成</p></div>
<div class='div-other'><a id='mulu200' />
<p class='h3'>經二部二十八卷</p>
<div class='div-other'><a id='mulu201' />
<p class='h4'>佛母出生三法藏般若波羅蜜多經一部二十五卷</p><p style="margin-left:3em">大乘經藏收佛在王舍城鷲峯山中說第一卷明佛令須菩提隨諸菩薩樂欲宣說般若法門須菩提曰不見菩薩及與般若是真了知第二卷明滿慈子問般若理趣須菩提曰於三際中了不可得又明帝釋諸天來詣佛所樂聽般若佛即謂言應當發心令信堅固又明佛告四眾於此般若能聽受者不墮魔界第三卷明帝釋白佛菩薩修行不應取相佛言若於是經如說修行獲眾吉祥第四卷明阿難問佛何故不讚布施諸度獨稱般若佛說般若能生最上勝妙功德又明佛謂帝釋若閻浮提及四天下滿中舍利不如供養般若功德又明帝釋白世尊言若人發心於此般若生信解心即能速證無上正覺第五卷明若閻浮提滿中眾生修四禪定不如有人信此般若速證真如第六卷明慈氏菩薩語須菩提若於般若隨喜迴向所得功德最上最勝第七卷明較量一切眾生發菩提心河沙劫中以諸樂具普施眾生以此善根比於般若而不可得又明舍利弗曰出生智性即般若邪佛言如是若能尊崇般若即是尊崇諸佛如來第八卷明須菩提問而般若者可得可聞有所說邪乃曰無說無示離蘊處界若不信受必墮地獄又明若有惡人於此般若極難信解以此般若離一切相極清淨故第九卷明若有受持甚深般若我當守護是人及此法門又明須菩提白世尊曰此般若性甚深微妙於其名中畢竟非彼語言可得又明帝釋念言若得暫聞般若法門是人於佛<span class='corr'>已</span>種善根況復演說如理思惟第十卷明若聞般若是人即當近佛菩提如人尋海前見山樹知海尚遙既不見山知海非遠第十一卷明諸有菩薩為人說法欲說不說說而不止令他退失或求下乘而取滅度此等當知皆是魔事第十二卷明般若出生佛一切智能令眾生得正法眼斷煩惱惑得大菩提又明諸佛般若波羅蜜多法門利益眾生如世慈母令諸子息皆獲安隱第十三卷明不見色法不見世閒是則名為真見世閒良以世閒本性空故甚深般若為大事故不思議故出現世閒第十四卷明若諸菩薩有信有忍若非般若所護持者決定墮於下乘之中如老病人不能自起又明初學菩薩應當親近諸善知識是善知識應當為彼如理宣說第十五卷明菩薩為眾生故被精進鎧普令眾生得大菩提而眾生相了不可得又明佛所說法隨順一切離諸鄣礙而一切法了不可得如虛空故第十六卷明若人於他所證真如不生分別亦不觀他美惡長短是名菩薩不退轉行第十七卷明此般若相即是空義無相無願涅槃寂靜若如是觀功德無量又明菩提心者非前後心可得而亦不離前後心故第十八卷明菩薩雖行般若而無法可得是故不應取甚深相如理思惟是行般若又明欲行般若應觀五蘊皆空雖復如是觀法相空不應於中證空實際第十九卷明菩薩夢中亦不愛樂聲聞緣覺亦不生彼住三界心是為不退轉相又明若人為彼非人執魅菩薩救彼人故乃令非人捨而遠去時有惡魔令彼捨去菩薩應當知是魔事又明菩薩欲得無上菩提應當親近諸善知識第二十卷明行般若時不行五蘊不雜聲聞及緣覺行即能親近諸善知識又明般若甚深難見難聞如虛空故若受持者是人具足最上善根又明菩薩為魔稱讚功德心生取著起增上慢皆不清淨增長業報第二十一卷明菩薩學般若時若盡學若離學若無生學如虛空界學一切智又明巧幻機關作男女相雖有作用而無分別般若亦爾無分別故第二十二卷明菩薩行此甚深般若是則名為行堅固義又明天散寶華供養般若佛神力故令苾芻眾掌中各各自然有華共散空中而作佛事第二十三卷明佛於會中現神通相舉眾皆見阿閦如來又明若一切法無壞無分別無我無作相非證非思惟當知般若亦復如是如是乃能成無上智又明常啼菩薩乃徃世時於雷吼音如來法中久修梵行而求般若第二十四卷明常啼菩薩為求般若愁泣之時忽見如來作是讚言善哉丈夫乃能如是同諸佛行第二十五卷明常啼菩薩入妙香城為求般若法上菩薩廣為宣說般若法門又明法上菩薩謂常啼曰言如來者無來無去真如無動即如來故又明佛語阿難當知般若出生諸佛一切智智應當受持為人演說是人世世常得見佛大哉般若諸佛之母眾法之源廓法界以難名歷塵沙而無狀離性離相豈鑽仰之能窮非色非空何視聽之可究獨耀羣筌之表冥超眾妙之門實藏乘之樞要矣。</p>
</div>
<div class='div-other'><a id='mulu202' />
<p class='h4'>大乘不思議神通境界經一部三卷</p><p style="margin-left:3em">大乘經藏祕密部收佛在法界光明菩薩宮說上卷所明世尊既從普徧光明三摩地出時妙吉祥語慈氏言十方菩薩今<span class='corr'>已</span>來集我等冝共徃覲於佛慈氏乃曰非我所徃如來身者非見聞故妙吉祥曰汝<span class='corr'>已</span>證得無生法忍中卷所明佛為普華天子說妙吉祥發菩提心久遠劫數復說徃昔所集善根初於無垢光明佛所發菩提心奉事諸佛下卷所明帝釋天主聞佛說是希有之法知佛神通力所持故生忻仰心繇是宣說祕密大明而為警衛斯之經也理智幽深性相融攝乃祕密難思之義也。</p>
</div><p style="margin-left:5em">上二部竝中天竺梵本所出。</p>
<p style="margin-left:4em">右經三藏沙門施護譯沙門惟淨證梵文沙門清沼致宗筆受沙門仁徹道滿啟沖綴文沙門守貞繼隆希晝道一紹溥修靜智宣重珣文祕證義翰林學士駕部郎中知制誥梁周翰潤文殿頭高品鄭守鈞監譯十一月十八日監使引三藏等詣崇政殿捧所譯經具表上進其詞曰臣施護等言臣等今譯就佛母出生三法藏般若波羅蜜多經一部二十五卷不思議神通境界經一部三卷伏以靈源湛寂獨居混沌之先妙性沖虛迥出名言之表然以相從幻立妄逐情生體相於空空非斷滅攝妄歸性性本真常洪惟般若之奧樞誠謂菩提之覺岸斯文不墜昌運冥符伏惟崇文廣武聖明仁孝皇帝陛下體道御人垂慈利物惠綏九有理契三明矧復受記能仁洞微寶藏迥通真諦載暢微言爰開積翠之宮廣譯雙林之旨臣等共詳梵義有謝於世高同究竺墳更慙於流志幸逢慶節式貢真筌庶憑微妙之正因仰祝延鴻之睿筭前件新譯經謹繕寫上進以聞是日命坐賜茶親加撫慰錫賜如例詔以其經入藏頒行并度本院童行九人為僧咸平六年二月中三藏沙門施護等奉表陳請今上繼作聖教序石版於譯經堂安置其詞曰臣施護等言臣等於咸平二年七月中伏蒙聖恩降賜御製繼作聖教序尋於新譯諸經各冠逐部之首臣等竊聞睿作<span class='corr'>已</span>刻貞珉慶竺誥之重光乃空門之大幸輒披眾懇仰叩至慈臣施護等誠惶誠懼頓首頓首伏以王者以贊法立言垂千古而取信如來以應機設教俾羣動以知歸由聖道之冥符乃法緣之夙契崇尚雖聞於歷代昌隆豈若於我朝伏惟崇文廣武聖明仁孝皇帝陛下濬哲御輪欽明闡化澤覃無外德被有生睿思淵深得意珠於法海雲章炳煥燦乾象於義天福祐含靈宣明真諦為五乘之輗軓作三界之津梁繼美神宗增輝佛日刊于翠琰既齊劫石之堅鎮彼紺園願允緇流之望欲乞降賜本院於譯經堂對太宗皇帝聖教序安置臣等無任激切之至謹奉表陳請以聞上深形謙抑賜詔不允是年十一月詔賜證義僧修靜號普智大師職掌僧文雍紫衣并度本院童行九人為僧。</p>
</div></div></div>
<p class='juan'>大中祥符法寶錄卷第十二</p>
</div><!-- end of div[@id='body'] -->
</body></html>