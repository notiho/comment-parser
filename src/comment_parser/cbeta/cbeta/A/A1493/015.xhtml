<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大中祥符法寶錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu298' />
<p class='juan'>大中祥符法寶錄卷第十八</p><p class="byline"><span class='note-inline'>(…趙　安仁…楊　億等奉勑編修)</span></p>
<div class='div-other'><a id='mulu299' />
<p class='h1'>別明　聖代翻宣錄中之十七</p>
<div class='div-other'><a id='mulu300' />
<p class='h2'>聖賢集傳翻譯著撰三之二</p>
<div class='div-other'><a id='mulu301' />
<p class='h3'>東土聖賢著撰二之一</p>
<div class='div-xu'><a id='mulu302' /><p>夫出世之法無說之說也闡教之文因言遣言也故一音立海潮之喻隨類而得聞萬竅有天籟之名殊聲而皆是雖復華竺遼敻聖賢差別至於發揮神妙覺悟昬蒙闢甘露之通門艤愛河之長檝導迷拯物其揆一也自金容應見寶偈翻傳像教勃興龍宮開奧時更累代數餘千祀御歷文思之主有位清信之臣法苑五教之師隱居四依之士識與理會言成法施斯皆受能仁之付囑遵外護之闡揚我太宗皇帝則大旻天奄宅智地協和萬國勤勞二紀殊方慕化絕域歸仁當是時也聲教所通梵僧屢集於是開譯館崇度門雲披雨寶之文王積貫花之偈而萬乘樂真風之載郁迂寶思以析微遂有聖教序又著心輪偈祕藏詮逍遙詠等歌詩凡五十七卷既置於寶藏亦祕在名山式救群迷大明正覺。</p>
<p>今皇帝多才善繼至孝丕承對越二儀報功而讓德照臨萬㝢邇肅而遠安當重熙累盛之辰洽執契尚文之化踐祚之始即以緇徒懇請著繼作聖教序至於青宮問安之暇紫宸聽政之餘因法樂以形言屬善誘而垂製煥乎緗袟妙貫典墳粵大中祥符五年西天譯經三藏朝奉大夫試光祿卿傳法大師賜紫臣施護等上言請以新譯經續開元貞元舊經為之藏錄乃詔臣安仁臣億及僧臣惟淨等以新經部帙類為編次遂得恭考前志列表上聞以太宗皇帝聖製有恢闡教乘散在別集者亦乞詮擇以付有司上濬發清衷即降明詔乃錄太宗皇帝御製妙覺集五卷頒下焉而皇上聖文尚形謙德又連表再上始降御製法音前集七卷俾同編纂自餘名臣開士所述起貞元之後迄於聖朝或討尋經論之微言或紀錄龍象之大行或吟詠法性或演暢宗風今竝採當世之高奇因前錄之次序附二聖之作以為東土聖賢集亦猶軻雄談道俱為闕里之徒公穀授經竝列春秋之學期永傳於後代庶有補於將來云爾。</p>
</div>
<div class='div-other'><a id='mulu303' />
<p class='h4'>太宗皇帝御製六十二卷</p>
<ul class="">
<li>蓮華心輪迴文偈頌一十一卷</li>

<li>祕藏詮二十卷</li>

<li>祕藏詮佛賦歌行共一卷</li>

<li>祕藏詮幽隱律詩四卷</li>

<li>祕藏詮懷感詩四卷</li>

<li>祕藏詮懷感迴文詩一卷</li>

<li>逍遙詠一十一卷</li>

<li>緣識五卷</li>
</ul>
<div class='div-other'><a id='mulu304' />
<p class='h5'>蓮華心輪迴文偈頌一十一卷</p><p style="margin-left:3em">右此頌文因起一章終成千首原乎心字冠在諸篇起例迴文成二百首心字拘就觀字交㸦羅文為八百首復通心字計成千首以太平興國八年成是年三月上遣中使衛紹欽諭旨僧錄司選京城義學文章僧行清惠溫繼琳可朝可芝可贍可大可昇道真德遵寘顯智巒歸一法超懷信宣正智遜知則全著從志等二十人為之注解內供奉官臣藍敏貞監視之著作佐郎臣呂文仲詳覆書成上進召行清等對於便殿撫諭之三人賜紫衣七人加師號各賜襲衣束帛詔以其文編聯入藏。</p>
</div>
<div class='div-other'><a id='mulu305' />
<p class='h5'>祕藏詮二十卷</p>
<ul class="">
<li>第一至第二十卷共五言一千首</li>
</ul></div>
<div class='div-other'><a id='mulu306' />
<p class='h5'>祕藏詮佛賦歌行共一卷</p><p style="margin-left:3em">右詮賦等端拱元年十二月上遣中使衛紹欽諭旨僧錄司選京城義學文章僧惠溫繼琳守巒歸一知則玄儁道文智輪行勤若虛德清自圓義圓契寧顥丕可昕澄淨道崇全海智英重皓從顯子芳義巒智圓慶環文證懷古行清可朝可昇德遵光仁繼隆永光守能啟玄重遷啟明海月澄裕紹宣玄寶智宣守邦崇智澄照恕雍懷哲道滿處圓遇恩省才常靜守晏楚南等五十六人同為注解書成上進各賜襲衣器幣詔以其文編聯入藏。</p>
</div>
<div class='div-other'><a id='mulu307' />
<p class='h5'>祕藏詮幽隱律詩四卷</p>
<ul class="">
<li>五言四韻一百首</li>
</ul></div>
<div class='div-other'><a id='mulu308' />
<p class='h5'>祕藏詮懷感詩四卷</p>
<ul class="">
<li>五七言各一百韻</li>
</ul></div>
<div class='div-other'><a id='mulu309' />
<p class='h5'>祕藏詮懷感迴文詩一卷</p>
<ul class="">
<li>五七言各一首並二十韻</li>
</ul></div>
<div class='div-other'><a id='mulu310' />
<p class='h5'>逍遙詠一十一卷</p>
<ul class="">
<li>五七言詩各一百首</li>
</ul><p style="margin-left:3em">右詩什端拱二年十一月上遣中使衛紹欽諭旨僧錄司選京城義學文章僧可昇歸一守邦澄裕德清行勤永光崇智可芝道滿可昕懷古等一十二人同為注釋書成上進賜束帛器幣緡錢詔以其文編聯入藏。</p>
</div>
<div class='div-other'><a id='mulu311' />
<p class='h5'>緣識五卷</p>
<ul class="">
<li>第一卷五言頌四韻五十首</li>

<li>第二卷七言頌四韻五十首</li>

<li>第三卷雜言七言頌二韻相閒五十八首</li>

<li>第四卷五七言頌二韻各五十首</li>

<li>第五卷五七言頌二韻長韻相閒六十二首</li>
</ul><p style="margin-left:3em">右頌至道元年三月中詔下印經院開板模印編聯入藏。</p>
</div></div>
<div class='div-other'><a id='mulu312' />
<p class='h4'>妙覺集五卷</p>
<ul class="">
<li>第一卷
<ul class="">
<li>歌行一十一首</li>
</ul></li>

<li>第二卷
<ul class="">
<li>古調詩
<ul class="">
<li>四言一十首</li>

<li>三言一首</li>

<li>七言一首</li>

<li>一言至十言一首</li>
</ul></li>
</ul></li>

<li>第三卷
<ul class="">
<li>五言詩一十九首</li>
</ul></li>

<li>第四卷
<ul class="">
<li>七言詩一十六首</li>
</ul></li>

<li>第五卷
<ul class="">
<li>序二首</li>
</ul></li>
</ul><p style="margin-left:4em">右集譯經潤文尚書兵部侍郎脩　國史臣趙安仁翰林學士尚書戶部郎中知制誥臣楊億請編入藏上表曰臣等準詔編修聖朝釋教藏錄先上言乞降太宗皇帝御製別集釋門文字編修入藏奉勑依奏者伏奏凝旒亟承於俞旨垂榮法藏冀獲於真文祈乃聖之式從跼蓋高而若慄臣安仁等誠虔誠懇頓首頓首伏惟崇文廣武儀天尊道寶應章感聖明仁孝皇帝陛下紹隆大寶祗遹詒謀累仁茂著於丕功肖德誕膺於永命纘禹舊服九疇式敘於彝倫與黃比崇萬葉允鍾於期運猗文皇之濬哲洞慈氏之真詮惟帝其難邁伊唐之廣運自天攸縱兼魯聖之多能演成貝葉之文冥契金人之夢發揮住諦宏闡於淨因拯拔迷塗同生於樂國宣揚載郁之作演暢大乘之編揭慧日以照臨振妙音而聳動臣等學踈聖域識昧度門猥諧祗命於紫庭獲錄談空之寶偈伏念先朝物覩堯言盡在於簡編永代化成釋典同符於教導遂罄愚衷而懇請爰承優詔以下臨伏望俯徇悃誠特申大賜資勝緣於佛國開妙閫於人天啟迪上乘表法王之外護發明多寶昭淨土之肇開輕干旒扆之尊但切冰淵之懼謹奉表陳請以聞譯經僧臣惟淨等上表曰臣等奉勑編修聖朝釋教藏錄伏覩太宗皇帝聖製釋門文字除<span class='corr'>已</span>頒賜入藏編錄外所有別集文字未曾降本入藏者神宗著訓象法增輝雖<span class='corr'>已</span>冠於真筌未盡頒於祕藏敢陳眾懇再浼宸聦臣惟淨等誠虔誠懇頓首頓首恭以先皇夙膺佛記慈悲在念四生咸入於度門饒益為心六合盡躋於壽域由是凝神性海觀妙禪源將外護於真如務宏宣於鴻教奮章天之麗藻五竺增華著唯心之格言九居蒙祐丕美流於塵剎大賚浹于人天伏惟崇文廣武儀天尊道寶應章感聖明仁孝皇帝陛下惠迪先謨欽明正法降軒臺之祕典冠梵剎之妙門永隆圓頓之宗式廣孝熙之德矧惟別集尚閟中宸猶虧寶月之輝未滿金園之望願載頒於宗範用備列於真乘覺悟重昬與曇華而並耀布宣億劫兼貝葉以同芳永濟含生共登凝覺臣等幸叨編錄竊罄明誠仰瀆清衷不勝至願所有太宗皇帝釋門別集文字伏乞降賜編入藏錄謹奉表陳請以聞遂詔曰恭以太宗皇帝撫寧萬宇寵庇群元致周道之和平發堯文之巍煥矧乃游心釋部觀妙真宗演暢一音鋪棻至理得靈山之密印冠汾水之英辭朕仰奉威神思流金石爰稽類次以就編聯俾傳示於無窮用永彰於鴻美太宗皇帝妙覺集一部五卷冝令編入大藏翌日臣安仁奉表謝曰伏覩勑命太宗皇帝御製妙覺集一部五卷令編入大藏者伏以先朝述作普暢於真乘睿旨欽崇言歸於祕藏洪惟善利允屬貞期臣安仁誠虔誠抃頓首頓首恭以太宗皇帝運啟無疆功成不宰聖謨作訓既洞貫於九流文思所覃復鉤深於十地固以發揮空性拯拔塵勞道濟人天慈均雲露恭惟崇文廣武儀天尊道寶應章感聖明仁孝皇帝陛下紹隆景業康濟含生大道之行方洽登三之治孝思惟則載恢不二之風以妙覺之微言寔神宗之聖作緘諸綠蘊飾以銀題臣頃奉明恩獲編法寶願頒祕帙以耀祗園果自帝俞聿脩先志足使增輝寶藏垂蔭鶴林融慧日於無垠共法輪而常轉臣迹叨顯仕性昧空宗俾聯金口之書蓋蒙導誘更捧龍宮之帙益慶遭逢蹈詠歡呼倍萬常品謹奉表稱謝以聞僧臣惟淨等奉表謝云伏覩勑命太宗皇帝御製妙覺集一部五卷令編入大藏者伏以發揮大覺惟聖文垂世以作程恢闡微言惟善繼自天而申錫俾永緘於海藏用丕顯於空宗道俗銜恩人天稱慶臣惟淨等誠感誠慶頓首頓首恭以太宗皇帝親聞記莂妙達真常敦善誘於化城暢淳風於壽域聖謨至大恢淨土以臨人睿思惟幾闢度門而拯俗聲流無外化治有生廣十二部之津梁開大千界之耳目允協能仁而付屬當同法寶以嚴持伏惟崇文廣武儀天尊道寶應章感聖明仁孝皇帝陛下敦敏本於仙源慈儉出於天性域中大業既極於恢崇象外高風更懷於欽述永言先志彌感孝思矧諸佛甘露之門方崇演暢而惟帝鈞天之作冝廣宣行既諧八部之護持永俾萬靈之瞻奉臣等獲居象譯幸被鴻私惟知物覩以為榮共戴天恩之溥濟踊躍讚歎倍萬常情謹奉表稱謝以聞翌日賜安仁荅詔曰省所上表伏覩勑命太宗皇帝御製妙覺集一部五卷令編入大藏稱謝事具悉朕永惟聖考甞述真詮廣陳微妙之言深顯色空之理既分編帙期布人天是用祕以寶函奉之花藏非獨成先朝之雅意抑亦慰涼德之孝思卿披貝葉之文方發揮而率職覩芝泥之詔爰敘謝以拜章言念恪恭但增嘉尚所謝知故茲詔示想冝知悉臣安仁奉表謝云伏蒙聖慈以臣上表謝降太宗妙覺集編入大藏特賜勑書獎諭者先聖微言既藏金地大君嘉詔復降慶霄仰銜臨照之私倍激兢榮之懇臣安仁誠感誠懼頓首頓首恭惟崇文廣武儀天尊道寶應章感聖明仁孝皇帝陛下仁天覆物聖日燭幽勵翼翼之心超英於三代茂蒸蒸之德應感於二儀以神宗之乃文闡大覺之垂教爰頌鳳詔式秘龍宮參九部之上乘闢四生之正路臣以叨膺任遇獲預編聯方瞻法寶之書載沐慈雲之潤既榮物覩合敘臣誠豈謂天造曲成帝文寵被芝函照爛香隨玉宇之風鳳篆溫穠瑞浥金莖之露抃戴而崇山不重寶藏而華衮相輝更堅勤<span class='corr'>瘁</span>之誠少荅文明之賜謹奉表稱謝以聞。</p>
</div></div></div></div>
<p class='juan'>大中祥符法寶錄卷第十八</p>
</div><!-- end of div[@id='body'] -->
</body></html>