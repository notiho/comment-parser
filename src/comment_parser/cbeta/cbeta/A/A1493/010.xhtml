<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大中祥符法寶錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu203' />
<p class='juan'>大中祥符法寶錄卷第十三　　　百</p><p class="byline"><span class='note-inline'>(…翰林學士…等奉勑編修)</span></p>
<div class='div-other'><a id='mulu204' />
<p class='h1'>別明　聖代翻宣錄中之十二</p>
<div class='div-other'><a id='mulu205' />
<p class='h2'>藏乘區別年代指明二之十一</p>
<div class='div-other'><a id='mulu206' />
<p class='h3'>二年五月譯成經七卷</p>
<div class='div-other'><a id='mulu207' />
<p class='h4'>大方廣善巧方便經一部四卷</p><p style="margin-left:3em">大乘經藏收佛在舍衛國祇樹給孤獨園說第一卷明始因智上菩薩請問如來善巧方便佛乃應機廣明其理所謂於彼傍生惡趣以善根力迴向一切令諸眾生修行二法一謂智心二迴向心於施行中成就六度具足勝行善巧方便如是菩薩設犯四重受五欲樂不墮生死必超梵天第二卷明彼持明人雖行五欲終不起於放逸之行斯由能具善巧方便故於諸境而不生著第三卷明菩薩生時現大笑相由得佛智心生歡喜非放逸故皆為具足善巧方便度眾生故第四卷明菩薩見有懷兇惡者欲害眾人菩薩害彼兇惡令眾安隱又使彼人不起殺業當知皆是善巧方便斯經也廣彰權智深入度門化于羣生教諸菩薩詞旨煥若理趣昭然乃大乘之妙義也。</p>
</div>
<div class='div-other'><a id='mulu208' />
<p class='h4'>發菩提心破諸魔經一部二卷</p><p style="margin-left:3em">大乘經藏祕密部收佛在王舍城迦蘭陀竹林精舍說上卷所明因迦葉氏婆羅門夢中所見千葉蓮華於其華中有月輪相絜白圓滿覺<span class='corr'>已</span>歡喜請問於佛佛即為說四種吉祥殊勝之相最上大利其四相者謂發菩提心修菩提行得菩提住說菩提義下卷所明廣說四種菩提行相若菩薩心忽起疑惑皆由天魔為諸鄣礙世尊即說破魔神呪令諸魔冤不得其便呪力難思真祕密之教矣。</p>
</div>
<div class='div-other'><a id='mulu209' />
<p class='h4'>聖佛母般若波羅蜜多經一部一卷</p><p style="margin-left:3em">大乘經藏收佛在王舍城鷲峯山中說此中所明如來入於甚深三昧時舍利子問觀自在菩薩菩薩云何修行般若於其義趣云何了知觀自在言五蘊四諦十二緣生一切有相皆悉是空以此空性即真法性從是出生一切法故誠所謂佛母之妙道也。</p>
</div><p style="margin-left:5em">上三部竝中天竺梵本所出。</p>
<p style="margin-left:4em">右經三藏沙門施護譯沙門惟淨證梵文沙門清沼致宗筆受沙門仁徹啟沖綴文沙門守貞繼隆希晝道一紹溥修靜重珣文祕證義翰林學士駕部郎中知制誥梁周翰潤文殿頭高品鄭守鈞監譯是月一日監使引三藏等詣崇政殿捧所譯經具表上進其詞曰臣施護等言臣等今譯就大方廣善巧方便經一部四卷發菩提心破諸魔經一部二卷聖佛母般若波羅蜜多經一部一卷始即暢靈知之妙用次乃顯智照之神功終也明實際之微旨三者備矣一以貫之由如來之極談唯菩薩之深契不即不離三空澄湛於真源非斷非常二諦融銷於妄滓慶斯妙道臻乎聖時恭惟崇文廣武聖明仁孝皇帝陛下仁洽飛潛智周空有殊功不宰揚十善於八紘妙化無方耀千輪於沙界究三乘之奧賾洞百氏之幽微臣等竊荷聖恩獲翻妙義仰兾河沙之梵福永延劫石之皇圖前件新譯經謹繕寫上進以聞是日命坐賜茶親加撫慰錫賜如例詔以其經入藏頒行是年五月施護上言臣有受學弟子澄珠文一教習梵章頗能通授望以充梵學之職詔從之其月給頒賜竝如證義僧例又以綴文證義沙門仁徹為右街副僧錄繼隆為右街講經首座。</p>
</div>
<div class='div-other'><a id='mulu210' />
<p class='h3'>是年十一月譯成經論七卷</p>
<div class='div-other'><a id='mulu211' />
<p class='h4'>大集法門經一部二卷</p><p style="margin-left:3em">小乘經藏收佛在末利城末利優婆塞舍說上卷所明是時世尊將諸比丘既到其舍如應說法說法既久暫將宴息勑舍利子為眾說法時舍利子為諸比丘廣宣其義利益安樂天人世閒外道異徒息諸諍論下卷所明舍利子復說諸法次第名義而作是言我等所行皆是如來真正之說時佛乃從師子牀起告舍利子如汝所說此即名為大集法門能令有情獲大利樂。</p>
</div>
<div class='div-other'><a id='mulu212' />
<p class='h4'>淨意優婆塞所問經一部一卷</p><p style="margin-left:3em">小乘經藏收佛在舍衛國祇樹給孤獨園說始因淨意啟問世尊果報因緣差別行相佛即為說善惡報應賢愚好醜貧富貴賤壽命延促皆由眾生心所造作影響相隨等。</p>
</div>
<div class='div-other'><a id='mulu213' />
<p class='h4'>集諸法寶最上義論一部二卷</p><p style="margin-left:3em">善寂菩薩造大乘論藏收上卷所明一切有情無始以來由我執故起諸無明不能了知此無明性即是虛空如夢幻等下卷所明四相所轉剎那不定初中後位不可安立若能如理善思惟者佛說此人名為大智。</p>
</div>
<div class='div-other'><a id='mulu214' />
<p class='h4'>菩提心離相論一部一卷</p><p style="margin-left:3em">龍樹菩薩造大乘論藏收此中所明菩提心者離一切性及蘊處界諸取捨法若能覺了是即安住諸法性空又復菩提心者大悲為體俱無二相若不了知於輪迴中是大愚癡此論淵邈詞旨炳然實乃上乘之妙理也。</p>
</div>
<div class='div-other'><a id='mulu215' />
<p class='h4'>大乘破有論一部一卷</p><p style="margin-left:3em">龍樹菩薩造大乘論藏收此中所明一切法性從無性生亦非無性體即是常非住世閒非出世閒非因非果猶如空華若能於此如實了知方名智者入第一義諦。</p>
</div><p style="margin-left:5em">上五部竝中天竺梵本所出。</p>
<p style="margin-left:4em">右經論三藏沙門施護譯沙門惟淨證梵文沙門清沼致宗筆受沙門仁徹啟沖綴文沙門繼隆希晝道一紹溥修靜瓊玉重珣文祕證義給事中梁周翰潤文殿頭高品鄭守鈞監譯是月二十六日監使引三藏等詣崇政殿捧所譯經論具表上進其詞曰臣施護等言臣等今譯就大集法門等二經集諸法寶最上義等三論共五部七卷斯經也如來所宣曲提小葉其論也菩薩所造深契上機談四諦之微因順決擇分演五乘之至要顯破立宗開誘善之權門建摧邪之勝義聿符嘉運克暢斯文伏惟崇文廣武聖明仁孝皇帝陛下德洽三靈道同諸佛克廣唐虞之化載崇釋梵之宗故得貝葉飛文協禎期而荐至寶乘開奧㕘德教而誕敷臣等素寡沈研早慙荒昧玷漢明之優詔但慊非才臨竺護之勝場徒知不敏幸覩祥開耀魄慶溢華胥敢憑傳演之功上祝延鴻之祚前件新譯經論謹繕寫上進以聞是日命坐賜茶親加撫慰錫賜如例詔以經論入藏頒行賜證義僧重珣號法智大師并職掌僧文雍號智悟大師志永賜紫衣并度本院童行九人為僧是年九月二十五日上幸譯筵命施護等坐賜茶慰勞詢問譯經儀範仍頒束帛翌日施護等詣便殿稱謝遂以譯經儀式備錄上進。</p>
</div>
<div class='div-other'><a id='mulu216' />
<p class='h3'>三年五月譯成經論五卷</p>
<div class='div-other'><a id='mulu217' />
<p class='h4'>給孤長者女得度因緣經一部三卷</p><p style="margin-left:3em">小乘經藏收佛在舍衛國祇樹給孤獨園說上卷所明給孤獨女見謨尸羅飯諸外道乃讚世尊及諸弟子神通智慧殊勝功德時謨尸羅聞<span class='corr'>已</span>歡喜遂請世尊廣設供養佛令弟子各現神通使獲饒益中卷所明摩訶迦葉化大金山目連尊者變眾華座而諸弟子各依佛勑現大神通咸赴其請下卷所明佛知時至入定放光照福增城入長者舍受供養<span class='corr'>已</span>為說法要轉四諦輪眾所聞解或得初果或二三果及阿羅漢乃至說彼給孤獨女宿世因緣所獲利益。</p>
</div>
<div class='div-other'><a id='mulu218' />
<p class='h4'>集大乘相論一部二卷</p><p style="margin-left:3em">覺吉祥菩薩造大乘論藏收上卷所明諸大乘法從菩提心生大悲相應即當了知諸法無我此所知相即蘊處界及八聖道一切諸法皆菩提相下卷所明四聖諦六神通乃至廣及真如法界皆是四智相應觀察當知諸法即菩提心隨順大悲最上法門斯之論也通該眾義廣攝羣詮雙顯二空獨明真際皆極妙之機要也。</p>
</div><p style="margin-left:5em">上二部竝中天竺梵本所出。</p>
<p style="margin-left:4em">右經論三藏沙門施護譯沙門惟淨證梵文沙門清沼致宗筆受沙門仁徹啟沖綴文沙門繼隆希晝道一紹溥修靜重珣瓊玉文祕證義右諫議大夫㕘知政事趙安仁潤文殿頭高品鄭守鈞監譯是月二日監使引三藏等詣崇政殿捧所譯經論具表上進其詞曰臣施護等言臣等今譯就給孤長者女得度因緣經一部三卷集大乘相論一部二卷經之大旨由善無毒以為因論之所宗乃覺吉祥之建義法王愍物俾十聖而現通象德摛毫緫五門而析理莫不深談四果頓挫八邪慈旨通幽微言索隱獲利者法眼既淨契根者慧炬增明仰茲奧密之梵章來偶清夷之嘉運恭惟崇文廣武聖明仁孝皇帝陛下因深四等行滿三祇化接梵天惠澤均於幽顯心融法界仁風被於洪纖冥契寶乘高登覺岸臣等幸叨聖獎獲演梵編式期廣大之良因仰續緜長之寶曆前件新譯經論謹繕寫上進以聞是日命坐賜茶親加撫慰錫賜如例詔以經論入藏頒行。</p>
</div></div></div>
<p class='juan'>大中祥符法寶錄卷第十三</p>
</div><!-- end of div[@id='body'] -->
</body></html>