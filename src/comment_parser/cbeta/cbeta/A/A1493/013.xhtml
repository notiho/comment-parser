<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大中祥符法寶錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu255' />
<p class='juan'>大中祥符法寶錄卷第十六</p><p class="byline"><span class='note-inline'>(………勑編修)</span></p>
<div class='div-other'><a id='mulu256' />
<p class='h1'>別明　聖代翻宣錄中之十五</p>
<div class='div-other'><a id='mulu257' />
<p class='h2'>藏乘區別年代指明二之十四</p>
<div class='div-other'><a id='mulu258' />
<p class='h3'>三年十一月譯成經集六卷</p>
<div class='div-other'><a id='mulu259' />
<p class='h4'>祕密三昧大教王經一部四卷</p><p style="margin-left:3em">大乘經藏祕密部收揔有三會佛在三十三天雜飾柔輭地帝釋宮殿大樓閣中說第一卷明釋迦如來住曼拏羅時金剛手大祕密主普徧觀察諸眾會<span class='corr'>已</span>左手金剛拳結高舉印右手戲擲妙金剛杵安自心閒作勇進勢說諸如來大乘現證大三昧邪祕密心明又金剛手白諸如來我此大明能破諸惡若有眾生於佛教中生佷戾者皆能調伏而後不令起諸過惡第二卷明妙吉祥菩薩白金剛手我今於汝大儀軌中亦說字輪祕密章句能令行人息煩惱苦得妙快樂又諸菩薩各說法門本部大明成就儀軌等第三卷明聖觀自在菩薩白金剛手我今於汝大儀軌中亦當授與三摩地法若能觀想此三摩地即能獲得一切如來大自在法於三界中為大法王等第四卷明金剛手菩薩宣說妙樂金剛祕密大曼拏羅內外相分曼拏羅中安本尊像金剛薩埵或雕或鑄或畫或塑及說召請灌頂印相成就儀軌祕密法<span class='corr'>已</span>一切如來咸共讚歎此乃成佛之祕門趣真之妙行也。</p>
</div><p style="margin-left:5em">上一部中天竺梵本所出。</p>

<div class='div-other'><a id='mulu260' />
<p class='h4'>灌頂王喻經一部一卷</p><p style="margin-left:3em">小乘經藏收佛在舍衛國說此中所明佛謂苾芻言若有苾芻發正信心出家剃髮被袈裟衣修苾芻事乃至盡壽常所思念又有苾芻修諸勝行為證滅故斷諸集法遠塵離垢得法眼淨又有苾芻諸漏<span class='corr'>已</span>盡心善解脫慧善解脫自知所證<span class='corr'>已</span>得成就我生<span class='corr'>已</span>盡梵行<span class='corr'>已</span>立所作<span class='corr'>已</span>辦不受後有如是三種當知猶如剎帝利王於三時中各依次第受王灌頂隨生勝福。</p>
</div><p style="margin-left:5em">上一部本中天竺語龜茲國書。</p>

<div class='div-other'><a id='mulu261' />
<p class='h4'>龍樹菩薩廣大發願文一部一卷<span class='note-inline'>(西方聖賢集收)</span></p></div><p style="margin-left:4em">右經集三藏沙門施護譯法護惟淨同譯沙門清沼澄珠文一筆受沙門啟沖希晝綴文沙門仁徹道一紹溥修靜重珣瓊玉文祕慧測證義工部侍郎㕘知政事趙安仁潤文入內內侍高品羅自賔監譯是月二十六日監使引三藏等詣崇政殿捧所譯經集具表上進其詞曰臣施護等言臣等今譯就祕密三昧大教王經一部四卷灌頂王喻經一部一卷龍樹菩薩廣大發願文一部一卷昔如來處于道場秉斯慧炬忉利天上會八部之聖流帝釋宮中現十方之剎土金剛妙慧廣施於游戲神通寶印靈章大顯於莊嚴佛事而又發深重願運廣大心煥乎顯密之宗大矣人天之利伏惟崇文廣武儀天尊道寶應章感聖明仁孝皇帝陛下二儀合德四智為心仁化侔於妙嚴淨行齊於梵輔運膺賢劫啟嘉會於龍華果滿僧祇契深因於鷲嶺臣等謬專梵譯久玷國恩幸逢石紐之開祥獲演金僊之了義庶臻介祉永奉昌期前件新譯經集謹繕寫上進以聞是日命坐賜茶親加撫慰錫賜如例詔以經集入藏頒行賜施護弟子志恭道實紫衣并度本院童行十有一人為僧是年十月中天竺沙門覺稱來朝作讚聖德頌以獻三司使給事中丁謂傳詔旨俾譯經沙門惟淨翻譯以進其頌云歸命大覺釋師子如其所說甘露言今於三寶大眾中願聽略讚王功德世閒王中我王勝最上自在無等倫第一佛子極尊高文殊種族中出現如來悲愍諸情品布大法雲震法音王心悲愍利世閒其猶法雲法音等如來所說正法藏勝甘露味悉周圓於中如理略敷宣願王慈愍而暫聽既於佛法中演說智者必當善了知應生清淨歡喜心正法藏中傾諦信過去毗婆尸佛等乃至最後釋迦尊及諸菩薩護世前今發最上大誓願彼須彌山不可壞大海中水不可竭日月舒光無有窮願王同彼常住世王久住世有大益發生歡喜正信心尊重諸佛及法僧護持三寶令不斷覺稱心生大希有我王功德勝復深將何譬喻與言詞而能比類及稱讚帝釋天主雖尊勝然於正法少精勤又復富樂愛心纏不能如王修施行東勝身洲王統化嗜欲常生放逸心十波羅蜜妙法門於中不起進修行西牛貨洲亦如是北俱盧洲具難緣如上三洲過失增唯閻浮提功德具如日雖有光明照不能冬時使華開我王功德寶光明常能普照勝過日如月十五當盛滿即有圓光能照明我王善法利含生常能圓滿勝過月如雲致雨功雖具安能非時使雨施我王法雨澍無窮常能普潤雲無比王居宮室最尊勝世閒無復與王同若言勝者彼虛稱猶如兔角定無實我王廣積諸珍寶大富猶如多聞天若說富中行施心天猶慳惜王能施合見王城大國二宮殿崇高舍宇嚴世閒華麗既無儔勝出天中妙宮殿國中寺宇并塔像殿堂樓閣與園林四通巷陌及流渠處處清淨皆嚴飾山石池沼嚴且淨種種珍寶異復多觸處常聞歌樂音說法以為莊嚴事王能隨欲滿諸願施如意寶無有窮寶山因為墜世閒多聞天王猶生怖我王純一悲愍意常行惠施無猒心普霑財寶悉均平施<span class='corr'>已</span>不生能施想隨諸眾生所樂欲如應利樂住世閒願王壽命一劫中後當不久速成佛無邊諸佛大功德十波羅蜜大力門揔斯勝福聚塵沙助王當來成佛果臣子覺稱雖讚歎王德無邊無有窮寧以一舌可稱揚設經塵劫猶難盡假使世閒多人眾人各千面面千舌舌舌咸共伸讚揚於千分中應得一唯除十方一切佛及諸菩薩眾聖賢彼以聖智聖量心乃能稱讚王功德所有法報化身佛佛功德聚勝無邊而彼諸佛功德門我王普集常具足覺稱今時無所欲不求財寶及資緣一切皆忘希取心<span class='corr'>但</span>發至誠伸讚歎然有一事深所樂欲得見王最勝尊為王福德相莊嚴蓮華月面誠難見王於三界無與等聖日圓明智慧光我今思欲對王前願王聽許而容見王及大臣皆智者多見多聞慧學人其所稱讚語非文願賜矜哀而恕罪十一月四日上覽頌嘉歎召見覺稱命坐慰諭久之賜以束帛又江南義學沙門楚南作新譯寶月童子問法經䟽二卷上進上亦召見賜號光法大師。</p>
</div>
<div class='div-other'><a id='mulu262' />
<p class='h3'>四年五月譯成論五卷</p>
<div class='div-other'><a id='mulu263' />
<p class='h4'>佛母般若波羅蜜多圓集要義論一部一卷</p><p style="margin-left:3em">大域龍菩薩造大乘論藏收此中所明般若大旨離諸有相由離相故住於真空二智俱亡三輪本寂歸于中道契彼實際入不二門證相應行開明上士煥發真宗斯乃八千頌之奧樞十六空之妙義誠為對法之鈐鍵矣。</p>
</div>
<div class='div-other'><a id='mulu264' />
<p class='h4'>佛母般若波羅蜜多圓集要義釋論一部四卷</p><p style="margin-left:3em">三寶尊菩薩造大乘論藏收考其義理即解釋大域龍菩薩所造本論也第一卷釋般若波羅蜜多中所有語義開演三十二品無增無減為遣十種分別散亂又能顯示十六空義如是次第皆以頌釋第二卷釋徧計依他圓成三性本性無故又說有為無為二空及無餘依涅槃界中皆悉清淨而清淨者即空性也第三卷釋四種清淨一即自性二即離垢三即所緣四即平等復釋止門所有行相又於般若中若起十種分別散亂當以無分別智而為對治第四卷釋大聖世尊所說正理自性清淨不可得故止於十萬頌般若之義皆依此般若三十二品揔略攝故此乃深明觀智洞照色空拔萬行之源究三性之本即般若正真之要義也。</p>
</div><p style="margin-left:5em">上二部竝中天竺梵本所出。</p>
<p style="margin-left:4em">右論三藏沙門施護譯法護惟淨同譯沙門清沼澄珠文一筆受沙門啟沖修靜綴文沙門仁徹道一紹溥重珣瓊玉文祕慧測證義刑部侍郎叅知政事趙安仁潤文入內內侍高品羅自賔監譯是月三日監使引三藏等詣崇政殿捧所譯論具表上進其詞曰臣施護等言臣等今譯就佛母般若波羅蜜多圓集要義論一部一卷釋論一部四卷約文申義暢二十五卷之真筌詢事考言釋八千餘頌之般若般若者冠六度之首居萬行之端虛而為盈迥出斷常之表照而常寂冥超幻妄之先智不可求識莫能究故茲論也洞明三性迥斷十疑達彼妄源常有皆歸于妙有窮其要道斷空寧遠於真空真空不空太虛邈矣妙有非有萬象森然苟非上智之法才莫盡大雄之慈旨開示未悟軌範將來伏惟崇文廣武儀天尊道寶應章感聖明仁孝皇帝陛下道契真乘心同大覺洪慈廣運敦載生載育之恩眾善聿修臻無事無為之化臣等才非穎悟學昧愽通幸傳了義之文上祝無彊之祚前件新譯論謹繕寫上進以聞是日命坐賜茶親加撫慰錫賜如例詔以其論入藏頒行。</p>
</div>
<div class='div-other'><a id='mulu265' />
<p class='h3'>是年十一月譯成經五卷</p>
<div class='div-other'><a id='mulu266' />
<p class='h4'>祕密相經一部三卷</p><p style="margin-left:3em">大乘經藏祕密部收析出別譯上卷所明一時世尊住一切如來三昧界中諸佛菩薩皆悉住於毗盧遮那左月曼拏羅中是時如來為金剛手菩薩要略宣說若修瑜伽行者舌端想有阿字成妙月輪上有吽字成金剛杵當誦大明而作護淨願佛菩薩攝受於<span class='corr'>己</span>從今發起大菩提心至坐道場堅固不退等中卷所明毗盧遮那謂金剛手言一切如來安住之智即金剛杵本部賢聖和合相應是謂蓮華彼金剛杵住蓮華上由是出生一切如來從金剛語安祕密字然後想成大妙高山彼金剛杵廣略相應復成金剛薩埵安住真實理中若情非情合為一相如是觀<span class='corr'>已</span>依法施作下卷所明大毗盧遮那復謂金剛手言欲修三摩地者先以金剛鉤索鏁鈴印及大明鉤攝引入堅牢警覺然後觀想種子文字又復普謂諸如來言當知祕密四種供養是謂蓮華蓮華上者即金剛杵從是出生佛菩薩等此則顯阿字吽字是為理智理即觀音菩薩智即金剛手尊理以蓮華而為表相智以勝杵而顯示門理智混融華杵相合依彼蓮華安金剛杵蓮華清淨含淨性於染中勝杵堅牢起妙用於覺際覺用一體非捨用而別求染淨同源非離染而能至起一切法從是相應斯乃此經深旨也。</p>
</div>
<div class='div-other'><a id='mulu267' />
<p class='h4'>尼拘陀梵志經一部二卷</p><p style="margin-left:3em">小乘經藏收佛在王舍城迦蘭陀竹林精舍說上卷所明有一長者名曰和合白尼拘陀梵志言汝等發諸言論皆悉繫著世閒之心有異世尊遠離憒閙心不散亂專注一境隨應所行尼拘陀言我若遇佛相與言論彼必墮負佛知是<span class='corr'>已</span>旋至其所時尼拘陀即白佛言汝法律中云何令修聲聞行者到安隱地止息內心佛即令其於自教中隨應發問梵志乃言云何修行能得出離清淨絜白佛即說彼法中四戒具足謂能修行最上增勝不減諸欲乃至佛言汝所修行非得出離及清淨等下卷所明世尊復謂尼拘陀言汝等修行起增上慢皆不清淨煩惱隨增是染分攝汝向所問沙門法中修聲聞行者到安隱地止息內心清淨梵行是為真實當知聲聞止息處者最為高勝時梵志眾咸悉稱讚世尊乃為隨應說法和合長者獲得善利。</p>
</div><p style="margin-left:5em">上二部竝中天竺梵本所出。</p>
<p style="margin-left:4em">右經三藏沙門施護譯法護惟淨同譯沙門清沼澄珠文一筆受沙門啟沖修靜綴文沙門道一紹溥重珣瓊玉守晏慧測智臻簡長證義刑部侍郎叅知政事趙安仁潤文入內內侍殿頭羅自賔監譯是月二十七日監使引三藏等詣崇政殿捧所譯經具表上進其詞曰臣施護等言臣等今譯就祕密相經一部三卷尼拘陀梵志經一部二卷法身無相假相以見威儀至理忘言籍言以垂化導覩威儀而勝境可趣遵化導而真際有歸繇是金色炳於祇國玉諜流於沙界祕密相者如來之妙印尼拘陀者梵志之假名大小乘分逐根莖而蒙潤權實教異由顯密以隨機允屬休明誕揚奧妙伏惟崇文廣武儀天尊道寶應章感聖明仁孝皇帝陛下運膺火德道邁金輪燭彼六幽舜日明齊於佛日覆于羣物堯天高際於釋天緫八聖以端旒協千齡而執契臣等謬膺詔旨叨預翻宣幸偶楨期上嚴景福補梵文於海藏祝睿筭於河沙前件新譯經謹繕寫上進以聞是日命坐賜茶親加撫慰錫賜如例詔以其經入藏頒行賜證義僧慧測號演教大師簡長及施護弟子志淵紫衣并度本院童行十有一人為僧是年六月詔本院造金欄袈裟以賜天竺沙門覺稱齎還本國金剛座被於聖像覺稱復獻頌為謝中使羅自賔傳詔旨令譯其文以進詞曰稽首大力摧伏眾魔我大仁王王中最勝最上自在最上尊貴最上佛子今略稱讚法海充盈悲心亦等願王壽命千俱胝劫頌曰臣子今發正真語願王略聽伸讚歎不以希求故妄言但啟志誠而歌詠若不依教如實說豈表堅固勤勇心佛法僧寶作證明今所稱揚為利樂釋迦如來賢劫中於贍部洲而設化宣說教典正法門以如實義善施作佛本無生亦無滅性等虛空無去來然由方便利眾生龍彌尼園現生相隨順世閒處胎藏淨飯大王為父尊表從愛染種子生亦復示現受諸樂然念末世眾生類無智多造不善因故開權巧利生門從報身起化身相警覺瞻察世閒法東門先見衰老人南門西門二苦觀北門方見出家者如是觀見諸相<span class='corr'>已</span>宿願力故發精勤不樂王宮富樂纏但念出家行利益乃乘寶馬踰城出徃泥連河大塔邊誓願出家證菩提為人中尊宣正法若不堅修菩提行如來十力未能圓期修苦行十二年六年修滿成真果我王仁王王中勝求菩提果亦復然常行悲念救眾生雖處煩惱而無染東西南北諸方處一切人民王所化隨霑利樂普施安後當引導皆成佛我王湛然居聖位無事無為無極尊但思善法濟含生普使拔除諸沈溺我王神通威力具行住坐臥快樂中四魔四苦悉不侵菩提不求自當得我王如日千光明一切暗冥皆洞照王猶如意大寶珠隨諸貧者能施寶又如醫王能救病復如導師善開引八萬四千法蘊中王如法王能施法聖德巍巍無所動其猶不動尊如來亦如慈氏菩薩尊現為天人宣正法又如般若波羅蜜出生一切佛菩薩天中王如自在天法中王如大乘法仙中王如大梵仙教中復如善正教持明天中如欲天於諸曜中如日曜宿中王如布沙宿宮中猶如師子宮相應中如相應人能成一切殊勝果日中猶如十五日山中其猶妙高山洲中同彼贍部洲海中正類於乳海時中可等於春時華中同彼波利華寶中如其妙寶珠隨諸色相皆映現何故如上多比類<span class='corr'>但</span>緣聖德廣無邊言詞難以具稱揚唯發孝心而讚詠譬如經說無憂王持一掬土奉世尊施小心真果利多臣今讚歎亦如是王如甚深大寶海廣積一切妙珍財小臣猶彼求寶人乘御經書如舟檝以宿緣力為先棹來求功德大法財今得見王賜法衣<span class='corr'>已</span>獲大利還鄉國我王大恩大慈惠賜袈裟衣被佛身其衣製作遵法儀重三寶故淨心施佛教中為大供養自利利他悉清淨願此布施果無虛一切眾生離貧苦上覽之留於禁中是秋七月覺稱還天竺上遣中使撫慰仍賜裝錢二萬并茶藥等。</p>
</div></div></div>
<p class='juan'>大中祥符法寶錄卷第十六</p>
</div><!-- end of div[@id='body'] -->
</body></html>