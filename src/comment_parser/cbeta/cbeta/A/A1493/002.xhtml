<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大中祥符法寶錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu22' />
<p class='juan'>大中祥符法寶錄卷第四　　　　跡</p><p class="byline"><span class='note-inline'>(………楊億等奉勑編修)</span></p>
<div class='div-other'><a id='mulu23' />
<p class='h1'>別明　聖代翻宣錄中之三</p>
<div class='div-other'><a id='mulu24' />
<p class='h2'>藏乘區別年代指明二之二</p>
<div class='div-other'><a id='mulu25' />
<p class='h3'>雍熙元年五月譯成經五卷</p>
<div class='div-other'><a id='mulu26' />
<p class='h4'>聖虛空藏菩薩陀羅尼經一部一卷</p><p style="margin-left:3em">大乘經藏祕密部收佛在喜樂山頂天宮不遠仙人住處說此中所明七佛聖尊各說神呪彰祕密言除疾疫苦若受持者當作護摩決定速能獲諸悉地。</p>
</div>
<div class='div-other'><a id='mulu27' />
<p class='h4'>大寒林聖難拏陀羅尼經一部一卷</p><p style="margin-left:3em">大乘經藏祕密部收佛在王舍城中說此中所明因羅睺羅游寒林中於大塚閒為鬼魅所著悲泣流淚具以白佛佛為授斯大明而作擁護若一切有情能念誦者咸彰利益又若設諸供養結印誦明一百八徧可一踰善那境界之內人非人等皆悉遠離。</p>
</div>
<div class='div-other'><a id='mulu28' />
<p class='h4'>大乘日子王所問經一部一卷</p><p style="margin-left:3em">大乘經藏收佛在憍睒彌國瞿尸羅林說此中所明因日子王託欲染緣假殺害行顯其夫人具法威力由是相因見佛聽法斯乃菩薩長夜利益安樂一切眾生善方便也以其利生方便故號大乘日子王矣。</p>
</div>
<div class='div-other'><a id='mulu29' />
<p class='h4'>大護明大陀羅尼經一部一卷</p><p style="margin-left:3em">大乘經藏祕密部收佛徃吠舍離城菴沒羅園說此中所明佛為眾生諸災難起疾疫流布說此神呪令速除滅如來以彼四無量心說示真言令知歸趣俾受持者疾疫消除若依法修速獲悉地。</p>
</div>
<div class='div-other'><a id='mulu30' />
<p class='h4'>諸行有為經一部一卷</p><p style="margin-left:3em">小乘經藏收佛在舍衛國祇樹給孤獨園說此中所明佛為苾芻說諸有為法悉是無常如幻如燄皆不實故諸了知者當生猒患修十善法證八軰果。</p>
</div><p style="margin-left:5em">上五部竝中天竺梵本所出。</p>
<p style="margin-left:4em">右經三藏沙門法天譯天息災證梵義施護證梵文沙門清沼筆受沙門令遵法定慧達智遜綴文沙門惠溫守巒道真寘顯慧超法雲可瓌善祐證義兵部員外郎張洎潤文殿頭高品王文壽殿直劉素監譯是月三日監使引三藏等詣崇政殿捧所譯經具表上進其詞曰臣法天等言臣等今譯就聖虛空藏菩薩陀羅尼經文寒林聖難拏陀羅尼經大乘日子王所問經大護明大陀羅尼經諸行有為經等五部五卷上四部高談了義理極無為其修證者皆菩薩上流也下一經曲示權機言該有相其趣向者唯聲聞小果也灑一味雨潤三種根或祕密以存心或虛空而表稱金剛發慧邪魅懾於威靈寶印舒光疫癘逃於影象詞旨煥若報應昭然宣傳幸屬於聖時流衍式期於彌劫伏惟應運統天睿文英武大聖至明廣孝皇帝陛下握符御宇恭<span class='corr'>己</span>臨人敷德教以咸和騰頌聲而載路而復游心華藏觀妙真源融甘露於釋天得心珠於法海臣等共慙菲陋獲預翻傳謬鼓吹於圓音莫[舟-(白-日)]青於妙義廣憑眾善仰祝丕圖前件新譯經謹繕寫上進以聞是日命坐賜茶親加撫慰錫賜如例詔以其經入藏頒行時天息災以久駐都城頗有山林之思尋聞于上至是上語天息災曰卿傳譯曰久固知疲倦可適名山暫為游賞翌日優詔給假許詣南嶽游禮勝境遣官健充給使縣次續食朝辭日賜束帛至明年春還上都。</p>
</div>
<div class='div-other'><a id='mulu31' />
<p class='h3'>是年九月譯成經集十卷</p>
<div class='div-other'><a id='mulu32' />
<p class='h4'>無能勝大明王陀羅尼經一部一卷</p><p style="margin-left:3em">大乘經藏祕密部收析出別譯此中所明顯茲神呪有大力能能勝於他他無能勝神通智用彰持誦之深功祕密靈光入瑜伽之妙理。</p>
</div>
<div class='div-other'><a id='mulu33' />
<p class='h4'>嗟韈曩法天子受三歸依獲免惡道經一部一卷</p><p style="margin-left:3em">小乘經藏收佛在舍衛國祇樹給孤獨園說此中所明忉利天中有一天子名嗟韈曩法天報將盡五衰現前畜趣業成七日當墮帝釋愍其苦惱因以方便拔除令發淨心歸依三寶由是獲免惡道生覩史天。</p>
</div>
<div class='div-other'><a id='mulu34' />
<p class='h4'>佛頂放無垢光明入普門觀察一切如來心陀羅尼經一部二卷</p><p style="margin-left:3em">大乘經藏祕密部收佛在覩史天宮說上卷所明佛為梵釋天眾說六度法時忉利天有一天子名摩尼藏無垢方受天樂忽有藥叉名炬口天謂言七日汝當命終墮於惡道彼天即告帝釋天主帝釋乃為白佛求救佛說神呪令彼受持獲免惡道下卷所明此大神呪有勝功力造塔安置旋繞供養依法所作獲福無邊復說無垢普門如來心呪等。</p>
</div>
<div class='div-other'><a id='mulu35' />
<p class='h4'>聖最上燈明如來陀羅尼經一部一卷</p><p style="margin-left:3em">大乘經藏祕密部收佛在舍衛國祇樹給孤獨園說此中所明因無邊華世界最上燈明如來遣二菩薩來此世界如彼佛勑宣祕密言於此界中作利益事令有情類依法受持息除一切擾惱鄣難由是會中無能勝等菩薩天王亦隨喜說祕密章句最後如來亦說神呪。</p>
</div>
<div class='div-other'><a id='mulu36' />
<p class='h4'>消除一切閃電鄣難隨求如意陀羅尼經一部一卷</p><p style="margin-left:3em">大乘經藏祕密部收佛在舍衛國精舍中說此中所明佛謂阿難陀我欲悲愍利益一切羣生獲得安樂宣說消除一切閃電障難隨求如意陀羅尼及說四方電名然後觀自在菩薩金剛手菩薩等并餘梵釋四王亦各隨喜宣說神呪。</p>
</div>
<div class='div-other'><a id='mulu37' />
<p class='h4'>一切如來正法祕密篋印心陀羅尼經一部一卷</p><p style="margin-left:3em">大乘經藏祕密部收佛在摩誐陀國無垢園中說因無垢妙月婆羅門於自舍中飰佛及僧佛因適中塗逢故塔廟乃放光明普徧照耀於其光中出聲讚佛佛即繞塔脫衣以覆又以方便雨淚悲感是時十方諸佛同時出現亦各雨淚塔中舍利現諸佛掌時金剛手問塔因緣佛言一切如來全身舍利在此塔中正法心印陀羅尼乃至八萬四千法門悉從中出佛因廣讚此陀羅尼有大功德若受持者得成聖果。</p>
</div>
<div class='div-other'><a id='mulu38' />
<p class='h4'>息除中天陀羅尼經一部一卷</p><p style="margin-left:3em">大乘經藏祕密部收佛在殑伽河邊說此中所明佛起悲心為諸羣品欲除中夭之橫爰宣無上之門說祕密言託加持力十方諸佛同共讚揚若能誦持息除中天。</p>
</div>
<div class='div-other'><a id='mulu39' />
<p class='h4'>六道伽陀經一部一卷</p></div>
<div class='div-other'><a id='mulu40' />
<p class='h4'>讚法界頌一部一卷<span class='note-inline'>(竝西方聖賢集收)</span></p></div><p style="margin-left:5em">上九部竝中天竺梵本所出。</p>
<p style="margin-left:4em">右經集三藏沙門施護譯法天證梵文沙門清沼令遵法定筆受沙門智遜慧達寘顯綴文沙門惠溫守巒道真慧超法雲可瓌善祐證義兵部員外郎張洎潤文殿頭高品王文壽殿直劉素監譯是月二十三日監使引三藏等詣崇政殿捧所譯經具表上進其詞曰臣施護等言臣等今譯就無能勝大明王陀羅尼等經及讚法界頌共九部計一十卷從本至末同出異名殑伽河邊暢三乘之妙義光明池上顯諸佛之全身或呪藏祕於密言或小器忻於權化伽陀為目彰六道之習因讚頌立名示法界之真理琅函乍發煥乎文章金口所宣坦然明白克彰報應定表徵祥伏惟應運統天睿文英武大聖至明廣孝皇帝陛下道合二儀功超三古煥日新之盛德蘊天縱之多能福慧等於世雄聖哲侔於大梵故得覺華分彩道樹垂陰遐傳甘露之文遠達蒼龍之闕臣等身依妙教學愧謏聞虔奉德音預茲翻譯今者幸逢誕節仰祝遐齡兾憑最上之勝因以奉無疆之睿筭前件新譯經謹繕寫上進以聞是日命坐賜茶親加撫慰錫賜如例詔以其經入藏頒行是歲校兩街梵學童子得惟淨等四人念誦梵經最為精熟詔竝度為僧并度本院童行十有一人又詔自今新譯經論竝刊版摹印以廣流布。</p>
</div>
<div class='div-other'><a id='mulu41' />
<p class='h3'>二年五月譯成經八卷</p>
<div class='div-other'><a id='mulu42' />
<p class='h4'>妙法聖念處經一部八卷</p><p style="margin-left:3em">大乘經藏收佛於一時在大眾中為眾宣說第一卷明善惡因果差別不同若諸有情不造諸惡出離三界得證二空若迷諸境常行惡因墮於三塗淪沒無盡第二卷明苾芻請問地獄有情何因得免佛說不飲諸酒是離苦因第三卷明若有求生人天者應離諸業煩惱及妄語等過勸諸有情修習善行尊重三寶趣證菩提第四卷明苾芻請問若人愛樂生天修何因行佛說布施持戒遠離諸纏命終之後諸天化生第五卷明帝釋天主宣說伽陀明得生天力特禁戒乃至有諸苾芻及飛禽類各說伽陀等第六卷明佛誡諸天云何久住譬如芭蕉水沫無少堅實教彼天眾當須遠離第七卷明飛禽說偈勸彼諸天勤修利益守護戒根乃至帝釋說偈顯行悲心是生天業貪癡散亂為地獄因第八卷明帝釋說偈若散亂不生脫輪迴惡怖勸行施忍正見慈悲尊重如來信受佛教等揔彰此部經之大旨者佛於眾中應其機感以妙偈句示正法門令諸天人斷除三毒三毒者貪瞋癡之謂也由彼貪故諸染隨生貪法若除過失不起其能斷除貪瞋癡等即得尸羅清淨尸羅淨故得生天報然以天中是勝快樂智者亦於樂中生猒能起猒者是於妙法安住聖念聖者正也正以離邪乃名聖性大雄深旨拔苦為先貪滅苦除歸三解脫者也。</p>
</div><p style="margin-left:5em">上一部中天竺梵本所出。</p>
<p style="margin-left:4em">右經三藏沙門法天譯天息災證梵義施護證梵文沙門清沼令遵法定筆受沙門寘顯慧達綴文沙門惠溫守巒道真智遜慧超法雲可瓌善祐證義兵部員外郎張洎潤文殿頭高品王文壽殿直劉素監譯是月二日監使引三藏等詣崇政殿捧所譯經具表上進其詞曰臣法天等言臣等今譯就妙法聖念處經一部八卷伏以此經深明六度普應羣機定慧雙融戒忍兼舉方圓任器果利隨因馭鹿乘牛各循於軌轍取魚得兔允籍於筌蹄諒此格言誠為要義式當翻演允屬休明恭惟應運統天睿文英武大聖至明廣孝皇帝陛下濬哲欽明徇齊敦敏冠百王而求治致比屋之可封乃眷真乘允資政本爰從纂極恢闡度門旁求寶偈之一音更廣龍宮之三藏臣等謬膺推擇獲預翻宣慙非八備之才但祝千齡之運前件新譯經謹繕寫上進以聞是日命坐賜茶親加撫慰錫賜如例詔以其經入藏頒行。</p>
</div>
<div class='div-other'><a id='mulu43' />
<p class='h3'>是年十月譯成經集一十一卷</p>
<div class='div-other'><a id='mulu44' />
<p class='h4'>聖觀目在菩薩一百八名經一部一卷</p><p style="margin-left:3em">大乘經藏祕密部收佛在補陀落迦山聖觀自在菩薩宮中說此中所明觀自在菩薩具一百八名若有聞者無數劫中不墮惡趣滅無閒業得宿命智乃至圓諸辯才獲妙聲相臨終得生西方淨土等。</p>
</div>
<div class='div-other'><a id='mulu45' />
<p class='h4'>讚揚聖德多羅菩薩一百八名經一部一卷</p><p style="margin-left:3em">大乘經藏祕密部收析出別譯此中所明金剛手菩薩請問觀自在菩薩自說一百八名稱揚多羅菩薩具大聖德多羅菩薩者即觀自在也其一百八名只以梵言成讚不翻文義。</p>
</div>
<div class='div-other'><a id='mulu46' />
<p class='h4'>菩提行經一部四卷</p></div>
<div class='div-other'><a id='mulu47' />
<p class='h4'>法集要頌經一部四卷</p></div>
<div class='div-other'><a id='mulu48' />
<p class='h4'>勝軍化世百喻伽陀經一部一卷<span class='note-inline'>(並西方聖賢集收)</span></p></div><p style="margin-left:5em">上五部竝中天竺梵本所出。</p>
<p style="margin-left:4em">右經集三藏沙門天息災譯法天證梵義施護證梵文沙門清沼令遵法定筆受沙門智遜善祐慧達綴文沙門惠溫守巒道真寘顯慧超法雲可瓌證義禮部郎中張洎潤文殿頭高品王文壽殿前承旨東慶監譯是月二日監使引三藏等詣崇政殿捧所譯經具表上進其詞曰臣天息災等言臣等今譯就聖觀自在菩薩一百八名經等五部一十一卷機緣各異時會有殊始乃應于小根陳變化之事終既談于極果現受用之身或說伽陀或顯名數緫五天之妙義皆四智之格言伏惟應運統天睿文英武大聖至明廣孝皇帝陛下業茂先天運膺下武蕩蕩致清夷之化熙熙臻仁壽之風而復愽綜羣言深通內典住六波羅蜜行四無量心百福莊嚴萬靈拱衛故得梵文遐至華藏增嚴重開甘露之門更廣慈雲之潤臣等謬承天獎獲廁法筵恭暢微言顧慙昧學虔賴人師之法力仰資帝祚之天長前件新譯經謹繕寫上進以聞是日命坐賜茶親加撫慰錫賜如例詔以其經入藏頒行是年詔度本院童行六人為僧詔自今應天竺僧有精通梵誥可助翻演者令館於傳法院又下詔曰大雄氏之教流於中國者久矣有大饒益得人則昌以尓右街太平興國寺傳法院西天譯經三藏明教大師賜紫天息災傳教大師賜紫法天傳法大師賜紫施護等竝深悟真空遠離絕域能紹隆於佛事爰演譯於經文冝光被於朝恩俾㕘榮於卿寺可竝特授朝散大夫試鴻臚少卿餘如故天息災等奉表謝曰臣天息災等言今月十八日於東上閤門各授勑牒一道官告一通伏蒙聖恩特授臣等朝散大夫試鴻臚少卿餘如故者天文炳若睿澤沛然祗荷寵榮不遑啟處伏念臣等行非精苦學寡討論幸承蔭於釋天莫探幽於智地早者以欽聞道化緬慕華風遠踰十萬之程獲謁九重之聖冥符夙契繼譯真文慙無八備之能尤昧五明之典豈謂伏蒙應運統天睿文英武大聖至明廣孝皇帝陛下遐徵曩制宏布湛恩預試秩於卿曹俾㕘榮於爵品芝泥載馥獸錦相輝錫鳳誥之襃言動雞園之盛觀罔知克荷徒切若驚敢不更誓覃研彌精翻譯庶仗竺乾之勝果仰資宸極之鴻休臣等無任感天荷聖激切屏營之至謹奉表稱謝以聞是年天息災等特詔給月俸。</p>
</div>
<div class='div-other'><a id='mulu49' />
<p class='h3'>三年二月譯成經集十卷</p>
<div class='div-other'><a id='mulu50' />
<p class='h4'>大迦葉問大寶積正法經一部五卷</p><p style="margin-left:3em">大乘經藏收佛在王舍城鷲峯山說第一卷明有四種法菩薩應知一者入空解脫門信業報無性二者入無我無願解脫門雖得涅槃常起大悲樂度眾生三者於大輪迴巧施方便四者於諸有情雖行給施不求果報如是乃至有二十二種四法等第二卷明菩薩欲作佛事智慧為先乃至廣說十二有支無我無法不生不滅等第三卷明由智斷惑非智先起而惑後亡亦非惑先亡而智後起亦非同時乃表惑智俱無自性第四卷明如人被縛巧設方便而得解免如苦有情作善相應制止心猿令得離縛第五卷明涅槃法者非相非非相本來無得不生不滅等揔彰此部經之大旨者明炬一發眾暗悉除智起惑亡其義如是然而不即不離非後非前緣法自然性不可得乃至涅槃寂滅非滅相之可求諸法緣生非有生而可得其悟了者入涅槃門。</p>
</div>
<div class='div-other'><a id='mulu51' />
<p class='h4'>沙彌十戒儀則經一部一卷</p><p style="margin-left:3em">小乘律藏收析出別譯此中所明佛說沙彌十種戒法及事師儀軌令其奉持不失正行。</p>
</div>
<div class='div-other'><a id='mulu52' />
<p class='h4'>十二緣生祥瑞經一部二卷</p><p style="margin-left:3em">小乘經藏收佛於一時在大眾中為無量百千天人演說上下二卷通明世閒人之吉凶生年月日星曜所直各有何相以機被人天故小乘收。</p>
</div>
<div class='div-other'><a id='mulu53' />
<p class='h4'>聖持世陀羅尼經一部一卷</p><p style="margin-left:3em">大乘經藏祕密部收析出別譯此中所明是陀羅尼有大功力能作一切勝成就事乃至廣說儀軌行相觀想法門等。</p>
</div>
<div class='div-other'><a id='mulu54' />
<p class='h4'>法集名數經一部一卷<span class='note-inline'>(西方聖賢集收)</span></p></div><p style="margin-left:5em">上五部竝中天竺梵本所出。</p>
<p style="margin-left:4em">右經集三藏沙門施護譯天息災證梵義法天證梵文沙門清沼令遵筆受沙門慧達寘顯綴文沙門惠溫守巒道真智遜慧超法雲可瓌善祐證義禮部郎中張洎潤文殿頭高品王文壽殿前承旨東慶監譯是月二十五日監使引三藏等詣崇政殿捧所譯經具表上進其詞曰臣施護等言臣等今譯就大迦葉問大寶積正法經等五部一十卷或大乘了義或密藏靈文言名數乃開諸義門述緣生乃陳乎法相宣毗尼四分之本授沙彌十戒之儀皆自一音而成異解猶四類之見水若三獸之渡河雖向果之有差且歸源之無二獲利彰感如影隨形伏惟應運統天睿文英武大聖至明廣孝皇帝陛下功格上蒼化孚緜㝢心崇六德道契三明遵鶴林囑累之言廣鷲嶺真如之法躋三界於壽域緫眾善於皇風臣等幸託空門獲膺明詔運鍾至治虔修殊勝之緣教闡難思上祝延洪之祚前件新譯經謹繕寫上進以聞是日命坐賜茶親加撫慰錫賜如例詔以其經入藏頒行。</p>
</div></div></div>
<p class='juan'>大中祥符法寶錄卷第四</p>
</div><!-- end of div[@id='body'] -->
</body></html>