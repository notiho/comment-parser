<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大中祥符法寶錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu268' />
<p class='juan'>大中祥符法寶錄卷第十七　　　百</p><p class="byline"><span class='note-inline'>(………等奉勑編修)</span></p>
<div class='div-other'><a id='mulu269' />
<p class='h1'>別明　聖代翻宣錄中之十六</p>
<div class='div-other'><a id='mulu270' />
<p class='h2'>聖賢集傳翻譯著撰三之一</p>
<ul class="">
<li>西方聖賢集傳一</li>

<li>東土聖賢著撰二</li>
</ul>
<div class='div-other'><a id='mulu271' />
<p class='h3'>西方聖賢集傳一</p>
<div class='div-other'><a id='mulu272' />
<p class='h4'>六道伽陀經一部一卷</p><p style="margin-left:3em">此中所明六趣果報因緣等事當得生於六欲諸天教被人天文義昭著。</p>
</div>
<div class='div-other'><a id='mulu273' />
<p class='h4'>讚法界頌一部一卷</p><p style="margin-left:3em">龍樹菩薩造此中所明讚一法界顯三種身智起用施理歸事寂動靜同致性相一源譬彼萬流咸歸于海攝塵沙之妙德入湛寂之常門法界凝然頌文斯顯。</p>
</div><p style="margin-left:4em">右二集準詔入藏頒行其翻譯筆受證義潤文等並見雍熙元年九月。</p>

<div class='div-other'><a id='mulu274' />
<p class='h4'>菩提行經一部四卷</p><p style="margin-left:3em">龍樹菩薩集第一卷明讚菩提心勝過一切世出世閒凡所作善迴向真如滅除罪垢救度有情又復以菩提心供養如來及諸法寶普賢文殊諸大菩薩妙香華果園林浴池寶樹寶衣運心普施又明持戒先要護心若得心安諸非自止即明施戒之次第也第二卷明施戒為首忍辱乃圓於諸眾生等心觀察於憎嫌境生歡喜心乃至情與非情不起瞋恚寒熱蚊蚋不饒益事為求菩提悉能忍受又明忍辱居先精進然起念輪迴苦惱思佛果清涼故行忍進之二度也第三卷明因前精進增長禪那離懵重鄣止散亂緣修奢摩佗除煩惱熱漸次功成方圓極果第四卷明因止禪那發生般若揀擇為性斷染成功出生死源達真常理此則修六度行為萬善因迴向有情同獲利樂共證菩提之妙果也。</p>
</div>
<div class='div-other'><a id='mulu275' />
<p class='h4'>法集要頌經一部四卷</p><p style="margin-left:3em">法救尊者集揔有三十三品第一卷明顯一切行皆悉無常是興衰法有生即滅勸以厭離應修止觀魔不得便乃到彼岸以彼思想為欲根源思既不生欲何由起因欲生過復生怖畏廣以喻明智者應了了即善調乃能解脫又貪愛潤澤思想滋蔓以慧正觀貪縛自壞戒法清涼為甘露道若生放逸即趣死逕有智之者守其勝道愚癡之人失道喪真放逸不生死輪自息又愛處生憂愛處生怖若離愛念憂怖不生又復持戒得三種福若修善行三業清淨止其妄言及非法語造諸惡行定招苦報如影隨形必當自受又信為法要能生諸善其信清淨能出有河又離欲斷漏梵行清淨息心滅意垢穢盡除第二卷明顯四聖諦是為正道見聖諦者得入正道又人若貪利是則無利不著一切是真佛子又能忍佗冤說名為智若行忍者諸冤自息又起止覺思坐臥不忘能照世閒如月出雲又念自覺悟當求方便修白淨行度愛清淨又勿輕小罪以為無殃勿輕小善以為無福水滴雖微漸盈大器善惡漸增纖毫成廣又如可意華色好無香巧言亦尒終無果利如可意華色好香絜類諸善言必獲好報行忍和意能斷諸苦從是得定如馬善調瞋所纏縛如暗失燈於言寂默無恚無害又無等正覺不染世法具一切智神通圓滿多聞善脩正自正佗<span class='corr'>己</span>心為師非佗師友第三卷明雖說百偈句義不正不如解了一句之義乃得解脫乃至廣說種種事相比較百年不如一日親近善法為善知識又苾芻攝意無說無害常行忍辱是最圓寂諸梵行人常當自觀解苦根源是明妙觀諸惡莫作諸善奉行不畏死逕如船截渡又日光布明悉照冥暗諸行相應脫一切苦第四卷明愛法安隱心法清淨聖所說法智者娛樂心為法本心是妙門護而不漏入圓寂道又苾芻愛盡護身念道思惟靜安正命無雜今行淨因後招淨果無習惡法是為梵志此之大旨法救尊者廣集如來諸經要義族類區分列三十三之品目指歸辯析攝百千萬之行門取要而言斷染成淨息除苦本出離愛源起智慧因證解脫果也。</p>
</div>
<div class='div-other'><a id='mulu276' />
<p class='h4'>勝軍化世百喻伽陀經一部一卷</p><p style="margin-left:3em">此中所明舉以百喻成百伽陀取諸近事彰其意焉若行恩義是有賢德若無我慢即無怯弱乃可師重是出離行乃至設喻譬彼天邊月圓須缺又類山下華芳即<span class='corr'>凋</span>人世無常何異於此餘諸頌句喻說皆然勸諸智人警悟故也。</p>
</div><p style="margin-left:4em">右三集準詔入藏竝見雍熙二年十月。</p>

<div class='div-other'><a id='mulu277' />
<p class='h4'>法集名數經一部一卷</p><p style="margin-left:3em">此集三乘及三根本十波羅蜜十八空等乃至世出世閒地獄天宮此等法數但列其名不釋義也其準詔入藏見雍熙三年二月。</p>
</div>
<div class='div-other'><a id='mulu278' />
<p class='h4'>賢聖集伽陀一百頌一部一卷</p><p style="margin-left:3em">此明集人首以偈頌讚歎三寶次乃依經集諸要義謂讚歎供養造像設食布施等事所感報應果利有差然以所修要求出離得佛菩提方為圓證其準詔入藏見雍熙四年十月。</p>
</div>
<div class='div-other'><a id='mulu279' />
<p class='h4'>七佛讚唄伽陀一部一卷</p><p style="margin-left:3em">但以梵言稱讚七佛然於讚中自成伽陀不翻文義攝多義故也其準詔入藏見端拱元年十月。</p>
</div>
<div class='div-other'><a id='mulu280' />
<p class='h4'>犍稚梵讚一部一卷</p><p style="margin-left:3em">犍稚者天竺語也此方鐘鼓之類即習古及含多義不譯乃警眾集僧之器也以梵言讚之故曰犍稚讚矣其準詔入藏見端拱二年十月。</p>
</div>
<div class='div-other'><a id='mulu281' />
<p class='h4'>佛一百八名讚一部一卷</p><p style="margin-left:3em">此中所明首標六頌歸命之詞長行文中廣陳讚歎雖如來聖德本絕稱量然彊名立言文含眾義揔攝塵沙之德咸歸百八之名詞旨淵沖目曰讚唄。</p>
</div>
<div class='div-other'><a id='mulu282' />
<p class='h4'>文殊師利一百八名梵讚一部一卷</p><p style="margin-left:3em">此中稱讚妙吉祥菩薩具勝功德作勝事業妙吉祥心即諸佛性非可思議非不思議不思議中生一切法乃至廣說無邊妙用等。</p>
</div>
<div class='div-other'><a id='mulu283' />
<p class='h4'>聖觀自在菩薩梵讚一部一卷</p><p style="margin-left:3em">此中所明以彼菩薩功德無邊不可思議義攝多門故所不譯彼菩薩者悲願力增勝用自在普救一切眾生苦惱具諸相好福智莊嚴者也。</p>
</div><p style="margin-left:4em">右三集準詔入藏竝見淳化元年十月。</p>

<div class='div-other'><a id='mulu284' />
<p class='h4'>一切如來說佛頂輪王一百八名讚一部一卷</p><p style="margin-left:3em">此中讚佛為最上師作世閒主有大慈悲具大名稱號大自在佛頂輪王等視眾生具無邊智然以佛有河沙勝德不可稱量要略而言揔攝一百八名者矣。</p>
</div>
<div class='div-other'><a id='mulu285' />
<p class='h4'>聖多羅菩薩梵讚一部一卷</p><p style="margin-left:3em">此中所明稱讚聖多羅菩薩具勝功德行願無邊神通廣大住持明藏曼拏羅中處東北隅羯磨部攝祕密智用三昧出生神力無方祕門深入得無相之悉地證無字之揔持者也。</p>
</div><p style="margin-left:4em">右二集準詔入藏竝見淳化二年七月。</p>

<div class='div-other'><a id='mulu286' />
<p class='h4'>菩提心觀釋一部一卷</p><p style="margin-left:3em">此中所明釋菩提義論菩提心說二智門顯三空理出生諸法性本無生觀照諸塵照而常寂詞旨淵邈詎可稱量者哉其準詔入藏見淳化五年正月。</p>
</div>
<div class='div-other'><a id='mulu287' />
<p class='h4'>聖金剛手菩薩一百八名梵讚一部一卷</p><p style="margin-left:3em">以百八名為二十會顯金剛手功德勝能揔於五部為祕密主以是梵言讚彼功德令諸眾生讚誦獲福其準詔入藏見至道元年十月。</p>
</div>
<div class='div-other'><a id='mulu288' />
<p class='h4'>八大靈塔名號經并二讚合一卷</p>
<div class='div-other'><a id='mulu289' />
<p class='h5'>八大靈塔名號經</p><p style="margin-left:3em">此明八塔名號次第第一迦毗羅城是佛生處乃至第八娑羅林中入涅槃處是等八處皆有靈塔若起淨信歸依供養者命終之後得生天界。</p>
</div>
<div class='div-other'><a id='mulu290' />
<p class='h5'>八大靈塔梵讚</p><p style="margin-left:3em">戒曰王製以彼梵言讚歎如來八大靈塔使歸信者功德無量。</p>
</div>
<div class='div-other'><a id='mulu291' />
<p class='h5'>二身梵讚</p><p style="margin-left:3em">以妙梵言讚法報化三身如來體徧用寬德備法廣法身無相報化有形利益聖凡令知修斷畢竟趣證無上菩提其準詔入藏見至道二年九月。</p>
</div></div>
<div class='div-other'><a id='mulu292' />
<p class='h4'>佛三身讚并吉祥伽陀合一卷</p>
<div class='div-other'><a id='mulu293' />
<p class='h5'>佛三身讚</p><p style="margin-left:3em">讚法報化三身功德迴向羣生願證菩提同歸正道者也。</p>
</div>
<div class='div-other'><a id='mulu294' />
<p class='h5'>曼殊室利菩薩吉祥伽陀</p><p style="margin-left:3em">此以梵言結成頌句稱讚曼殊室利菩薩吉祥勝德其準詔入藏見至道三年七月。</p>
</div></div>
<div class='div-other'><a id='mulu295' />
<p class='h4'>聖觀自在菩薩功德讚一部一卷</p><p style="margin-left:3em">此中稱讚觀自在菩薩相好圓滿威德熾盛能以無畏施諸有情具足眾妙功德善法頂戴諸佛大智寶冠運大悲願拔濟眾苦若依此頌伸讚詠者獲大利樂矣其準詔入藏見咸平四年十一月。</p>
</div>
<div class='div-other'><a id='mulu296' />
<p class='h4'>佛吉祥德讚一部三卷</p><p style="margin-left:3em">寂友尊者造上卷所讚如來應迹出現諸身以普徧眼觀諸有情生於王宮居最上族天人修羅咸所供養具足無邊勝妙功德於三界中最勝最尊中卷所讚如來具足三十二相足下平滿現千輻輪如是相好一一殊特諸漏<span class='corr'>已</span>盡覺了無餘善說平等第一義諦能使眾生了知一性下卷所讚如來具足二利功德能師子吼出生善法於如實性最勝清淨善化眾生說法無閒安住一切相應法門得大涅槃受最上樂其準詔入藏見大中祥符元年十一月。</p>
</div>
<div class='div-other'><a id='mulu297' />
<p class='h4'>龍樹菩薩廣大發願文一部一卷</p><p style="margin-left:3em">龍樹菩薩造此中所明發大願時具陳七法謂禮佛讚歎懺悔迴向隨喜供養發願於前六法各各發願十方微塵一一佛剎正覺世尊悉皆歸命禮讚所獲功德普伸迴向塵剎有情乃發心起行之軌儀也其準詔入藏見大中祥符三年十一月。</p>
</div></div></div></div>
<p class='juan'>大中祥符法寶錄卷第十七</p>
</div><!-- end of div[@id='body'] -->
</body></html>