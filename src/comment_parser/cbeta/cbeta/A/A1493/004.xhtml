<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大中祥符法寶錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu60' />
<div class='div-other'><a id='mulu61' />
<div class='div-other'><a id='mulu62' />
<div class='div-other'><a id='mulu63' />
<div class='div-other'><a id='mulu64' /><p>【原經卷殘缺一版】</p>
<p style="margin-left:3em">其方部所用不同復誡染心不著諸境依法懺悔隨應供養次又分別跋折羅法五類指量五股形相或諸寶作或眾木成依法摧伏頻那夜迦第二卷明悉地之法持誦軌儀潔志專精識辯魔相起堅固心不應退屈設有魔事依法遣除次又調伏三業捨離諸境於見聞中一切殊勝然可作法得離魔鄣以五色粉作曼拏羅依三股相畫金剛杵誦千徧大明結八方淨界聖賢降臨所求成又為持明人說降伏法者遣除魔軍制止惡法第三卷明召請如其法儀擇吉祥身著白衣建曼次說行人罪三寶及諸若</p>
<p>【原經卷殘缺】</p>
<p>【原經卷殘缺】</p>
<p style="margin-left:3em">密明出行揔攝一切智用是諸佛方便使修習者依法而修勝行相應正信清淨不歷大生而登正覺者也</p>
</div><p style="margin-left:5em">上一部本中天竺語師子國書今先翻為天竺字然後譯之下皆同此。</p>

<div class='div-other'><a id='mulu65' />
<p class='h4'>聖寶藏神儀軌經一部二卷</p><p style="margin-left:3em">大乘經藏祕密部收佛在楞伽國說上卷所明如來普為諸大菩薩宣說寶藏夜叉神王根本大明及彼印相下卷通明諸部呪句建壇法用供養軌儀乃至所修持誦次第依法作者一切成就。</p>
</div>
<div class='div-other'><a id='mulu66' />
<p class='h4'>寶藏神大明曼拏羅儀軌經一部二卷<span class='note-inline'>(此部與前部名同文別前即三分具全通明法用此即析出別譯略辯壇儀)</span></p><p style="margin-left:3em">大乘經藏祕密部收析出別譯上卷初有歸命偈詞次說持誦儀軌先令行人歸依三寶後受灌頂欲作法時起慈悲行沐浴清淨三時換衣備以香華設諸供養隨供養具各有印明下卷復宣祕密神呪諸修行者依法誦持不墮惡趣速證菩提。</p>
</div>
<div class='div-other'><a id='mulu67' />
<p class='h4'>普賢菩薩陀羅尼經一部一卷</p><p style="margin-left:3em">大乘經藏祕密部收析出別譯此明普賢菩薩於一真界現無數身猶若塵沙徧一切剎諸佛摩頂勸讚普賢令說佛母最上神呪於是放光宣說明句若修行者依法誦持得入普賢門圓成種智果。</p>
</div>
<div class='div-other'><a id='mulu68' />
<p class='h4'>聖無能勝金剛火陀羅尼經一部一卷</p><p style="margin-left:3em">大乘經藏祕密部收佛在妙高山寶峯樓閣中說一時天龍八部為大力聖者作諸恐怖俱來佛所說怖畏事佛勑金剛手菩薩說金剛火祕密神呪與作救護普令安慰後復隨冝廣為宣說四諦緣生十度之法令其知法者離著趣真也。</p>
</div><p style="margin-left:5em">上四部竝中天竺梵本所出。</p>
<p style="margin-left:4em">右經三藏沙門法天譯天息災證梵義施護證梵文沙門清沼令遵筆受沙門智遜慧達綴文沙門惠溫守巒道真寘顯慧超可瓌善祐歸省證義禮部郎中張洎潤文殿頭高品王文壽楊繼詮殿直張美監譯是月三日監使引三藏等詣崇政殿捧所譯經具表上進其詞曰臣法天等言臣等今譯就妙臂菩薩所問等經五部一十卷皆出揔持之門咸該祕密之藏或立進修之儀軌或明習誦之功庸妙臂開十二章門俱使獲於悉地徧吉具百千三昧竝可趣於菩提寶藏神之大明金剛火之法印不思議力感而遂通大慈悲心吉無不利惟大雄之囑付賴元聖以流通伏惟應運統天睿文英武大聖至明廣孝皇帝陛下道合三明心通七覺布生成之大德品物咸亨宣震疊之明威華夷率服而乃夙承佛記濬發天機宏闢金園廣翻花偈臣等學非該博識愧顓蒙莫能炳發於聖言曷足榆揚於景化冀祝無疆之聖壽虔依眾善之殊因前件新譯經謹繕寫上進以聞是日命坐賜茶親加撫慰錫賜如例詔以其經入藏頒行。</p>
</div>
<div class='div-other'><a id='mulu69' />
<p class='h3'>是年十月譯成經集一十三卷</p>
<div class='div-other'><a id='mulu70' />
<p class='h4'>一切如來大祕密王未曾有最上微妙大曼拏羅經一部五卷</p><p style="margin-left:3em">大乘經藏祕密部收佛在忉利天善法堂中說揔有七品第一卷明如來入定放光照諸世界金剛手菩薩勸請宣說祕密法儀佛乃廣說擇地結界建壇作法受灌頂陳供養辯爐相用明句悉依本部作相應事第二卷明佛為祕密主是大阿闍梨弟子事師同諸佛想雖修祕密不見是相無相無性不生不滅又復受學瑜伽法者先通儀軌然受印明依法傳通克獲成就又阿闍梨者正信三寶入眾善門廣了軌儀洞明師法又說三界即心三界即智心本無相而不可取智如月輪徧照一切心同蓮華體本清淨於祕密行門應如是通達第三卷明其護摩爐數有五百相如蓮華及吉祥果其或六角又或四方如杵如寶如輪如鉤隨其法儀制度各異又明作法火燄徵祥印契呪明如應所作第四卷明先行之法謂阿闍梨攝受弟子儀範次第先想自身即毗盧體次想諸佛入弟子身發菩提心廣度含識然當依法懺悔清淨後如本儀供養聖賢第五卷明鈴杵相分隨部不同但五股作即表五智其或三亭七亭九股七股如蓮華相及眾寶形四種法中隨應施作一一杵量悉有印明又說造塔有多種物謂金銀銅檀木香泥先擇勝地結界遣魔以妙呪明加持清淨然後依法建塔安像等揔彰此部經之大旨者如來入定放光警集機感金剛手勸請讚說顯示軌儀其中演清淨之正因入瑜伽之妙行印相明句護摩出生揔攝四明四種祕密者也。</p>
</div>
<div class='div-other'><a id='mulu71' />
<p class='h4'>大摩里支菩薩經一部七卷</p><p style="margin-left:3em">大乘經藏祕密部收佛在舍衛國祇樹給孤獨園說第一卷明有一菩薩名摩里支常行日前日不能見知其名者冤不能害此摩里支陀羅尼法能令有情離一切怖脫一切難成一切事滿一切願第二卷說護摩之法於其像前作護摩爐觀想中有阿字月輪然後如次作四種法第三卷說畫像儀軌諸持明人依法畫<span class='corr'>已</span>如教安布設諸供養一日至七日誦明加持當得悉地第四卷明阿闍梨法觀想月輪中有[牟*含]字此字即成阿闍梨身想<span class='corr'>已</span>誦明加持成就第五卷明若有志心持誦歸命此菩薩者息除煩惱破諸魔怨依法所求一切圓滿第六卷說送聖賢儀各誦本明而作奉送隨四種法印明不同又此法中亦能廣作請雨止雨破魔解冤禁伏鬼魅滅除諸惡等第七卷說曼拏羅中諸菩薩呪一一依法當誦呪明其或精進增修堅固不退是人清淨入諸佛智揔彰此部經之大旨者顯此菩薩有大威光從根本心演真言行假以文字詮其般若般若舒光潛謀密照文字無轉半滿圓常統方便之智樞設降伏之妙用者也。</p>
</div>
<div class='div-other'><a id='mulu72' />
<p class='h4'>聖賢集伽陀一百頌一部一卷<span class='note-inline'>(西方聖賢集收)</span></p></div><p style="margin-left:5em">上三部竝中天竺梵本所出。</p>
<p style="margin-left:4em">右經集三藏沙門天息災譯法天證梵義施護證梵文沙門清沼令遵筆受沙門智遜慧達綴文沙門惠溫守巒道真寘顯慧超可瓌善祐歸省證義禮部郎中張洎潤文殿頭高品王文壽楊繼詮殿直張美監譯是月四日監使引三藏等詣崇政殿捧所譯經具表上進其詞曰臣天息災等言臣等今譯就一切如來大祕密王未曾有最上微妙大曼拏羅經等三部一十三卷悉顯明王皆宣呪藏或現瑞於善法堂上或騰光於祇樹園中運迦陵音作師子吼金剛手廣陳行相饒益羣生摩里支潛設威神攝持諸有護摩制度蓮開百和之爐瑜伽軌儀翠明五股之杵色象表正章句嚴持斯五密宗皆一心印允屬欽明之運宏開解脫之門伏惟應運統天睿文英武大聖至明廣孝皇帝陛下鳳歷膺期龍華出世光流慧日高竝於三無澤布慈雲廣涵於羣有而復深窮真諦妙踐覺場受密記於能仁廓勝緣於法界示流通於寶藏啟奧祕於金言繼佛行因為人請福臣等備員僧仵陳力法筵唯勤宣譯之功上祝文明之化前件新譯經集謹繕寫上進以聞是日命坐賜茶親加撫慰錫賜如例詔以經集入藏頒行并度本院童行十有一人為僧是年又詔天息災改名法賢。</p>
</div>
<div class='div-other'><a id='mulu73' />
<p class='h3'>端拱元年十月譯成經八卷</p>
<div class='div-other'><a id='mulu74' />
<p class='h4'>聖莊嚴陀羅尼經一部二卷</p><p style="margin-left:3em">大乘經藏祕密部收佛在迦毗羅城無憂樹園說上卷所明羅睺羅童子夜中忽為羅剎所怖因以此緣詣佛求救佛即為說莊嚴大明以是明力令得安隱下卷所明梵王帝釋四王星曜諸龍鬼等各說神呪咸為護助復與眾生作大饒益能令一切悉離怖畏。</p>
</div>
<div class='div-other'><a id='mulu75' />
<p class='h4'>勝幡瓔珞陀羅尼經一部一卷</p><p style="margin-left:3em">大乘經藏祕密部收佛在喜樂山頂仙人住處說由佛悲念末世有情廣造眾業墮諸惡趣神力所加觀自在菩薩及大梵王各說勝幡瓔珞大明章句俾持誦者得離惡趣。</p>
</div>
<div class='div-other'><a id='mulu76' />
<p class='h4'>智光滅一切業鄣陀羅尼經一部一卷</p><p style="margin-left:3em">大乘經藏祕密部收佛在日月天子宮為彼天子首說諸佛菩薩名號及陀羅尼神呪是八十八俱胝諸佛同說若持誦者滅五逆罪不墮三塗。</p>
</div>
<div class='div-other'><a id='mulu77' />
<p class='h4'>聖六字大明王陀羅尼經一部一卷</p><p style="margin-left:3em">大乘經藏祕密部收佛在舍衛國祇樹給孤獨園說此六字大明祕密章句乃是過去無量諸佛同共宣說若持誦者增益勝行滅除煩惱一切所求無不成就。</p>
</div>
<div class='div-other'><a id='mulu78' />
<p class='h4'>千轉大明陀羅尼經一部一卷</p><p style="margin-left:3em">大乘經藏祕密部收佛在忉利天宮波利質多羅樹下帝釋天主因以白佛欲說是呪佛勑許宣後復印可若持誦者能摧一切邪呪邪法息除一切病苦災橫。</p>
</div>
<div class='div-other'><a id='mulu79' />
<p class='h4'>花積樓閣陀羅尼經一部一卷</p><p style="margin-left:3em">大乘經藏祕密部收佛在阿耨達池龍王宮說此中所明廣為四眾天龍八部說佛如來從戒定等五法出生無量福蘊又復較量供佛舍利作曼拏羅種種功德然後宣說此大明句若持誦者獲大勝益。</p>
</div>
<div class='div-other'><a id='mulu80' />
<p class='h4'>聖大揔持王經一部一卷</p><p style="margin-left:3em">大乘經藏祕密部收佛在舍衛國祇樹給孤獨園說此大揔持王祕密神呪七十七俱胝如來同共宣說若持誦者獲大安隱威德勢力悉皆具足得宿命通及不退轉。</p>
</div><p style="margin-left:5em">上七部竝中天竺梵本所出三藏沙門施護譯。</p>

<div class='div-other'><a id='mulu81' />
<p class='h4'>鄜州先譯經讚三卷</p>
<div class='div-other'><a id='mulu82' />
<p class='h5'>大乘聖無量壽決定光明王如來陀羅尼經一部一卷</p><p style="margin-left:3em">大乘經藏祕密部收佛在舍衛國祇樹給孤獨園說此中廣讚是無量壽決定光明王如來陀羅尼有大功德若持誦者決定得生彼無量壽清淨佛剎。</p>
</div>
<div class='div-other'><a id='mulu83' />
<p class='h5'>最勝佛頂陀羅尼經一部一卷</p><p style="margin-left:3em">大乘經藏祕密部收析出別譯此中但存祕密呪句不翻文義良以祕密故不譯也若持誦者獲大功德書寫供養宣通流布所得勝利不可較計。</p>
</div>
<div class='div-other'><a id='mulu84' />
<p class='h5'>七佛讚唄伽陀一部一卷<span class='note-inline'>(西方聖賢集收)</span></p></div></div><p style="margin-left:5em">上二經一讚竝中天竺梵本所出三藏沙門法天譯附莊嚴等經編次。</p>
<p style="margin-left:4em">右經集內大乘聖無量壽決定光明王如來陀羅尼經等二經一讚法天於鄜州先譯上進是年下詔俾譯經僧等重加詳證沙門法進令遵筆受沙門智遜綴文沙門惠溫守巒道真慧超知則善祐歸省守遵證義戶部郎中張洎潤文殿頭高品楊繼詮供奉官張美監譯是月三日監使引三藏等詣崇政殿捧所譯聖莊嚴陀羅尼等經七部八卷具表上進其詞<span class='corr'>曰</span>臣施護等言臣等今譯就聖莊嚴陀羅尼等經七部八卷伏以此經皆如來悲中起智象外立言喜樂山閒應梵王之哀請質多樹下順帝釋之虔誠化列曜于日宮光銷苦趣伏羣邪於龍海威懾魔軍建勝幡而罪垢潛除提祕印而妖氛廓霽法本無漏利均有情幸屬欽明慶從演譯伏惟應運統天睿文英武大聖至明廣孝皇帝陛下道同諸佛功冠百王神化周流仁風溥暢廓度門於有截加德教於無邊爰當萬務之緝熙更覩五乘之開奧臣等徒親眾善罔究五明敢因夢日之休辰虔上貫花之妙頌庶憑梵福仰續堯齡前件新譯經集謹繕寫上進以聞是日命坐賜茶親加撫慰錫賜如例詔以經集入藏頒行仍詔賜證義僧善祐號演教大師及度本院童行十有一人為僧是年正月天竺僧淨友獻梵經六夾三月中法賢法天上言臣等在天竺日遠聞支那國五臺山文殊及峨嵋山普賢聖迹垂化暫求瞻禮以滿宿心詔許之仍命梵學僧清沼綴文僧達與法賢等同往以充給使縣次賜裝錢至二九月北天竺僧般彌陀…。</p>
</div></div></div>
<p class='juan'>大中祥符法寶錄卷<span class='corr'>第六</span></p>
</div><!-- end of div[@id='body'] -->
</body></html>