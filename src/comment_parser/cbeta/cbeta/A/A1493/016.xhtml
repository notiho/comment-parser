<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大中祥符法寶錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu313' />
<p class='juan'>大中祥符法寶錄卷第二十　　　百</p><p class="byline"><span class='note-inline'>(…趙　安仁…等奉勑編修)</span></p>
<div class='div-other'><a id='mulu314' />
<p class='h1'>別明　聖代翻宣錄中之十八</p>
<div class='div-other'><a id='mulu315' />
<p class='h2'>聖賢集傳翻譯著撰三之三</p>
<div class='div-other'><a id='mulu316' />
<p class='h3'>東土聖賢著撰二之三</p>
<div class='div-other'><a id='mulu317' />
<p class='h4'>箋注　御製聖教序一部三卷</p><p style="margin-left:2em">右天台僧清達注以大中祥符六年詣闕上之召見賜紫衣束帛其年七月詔編聯入藏。</p>
</div>
<div class='div-other'><a id='mulu318' />
<p class='h4'>大宋高僧傳一部三十卷</p>
<div class='div-other'><a id='mulu319' />
<p class='h5'>第一卷至第三卷譯經篇第一</p><p style="margin-left:3em">自唐京兆大薦福寺三藏沙門義淨至唐西域三藏沙門滿月正傳三十二人附見一十二人內三十一人天竺沙門一十三人此土沙門皇朝太宗皇帝嗣位之五載天竺三藏沙門天息災法天施護至京師時新舊梵經頗多繇是再議翻譯矣。</p>
</div>
<div class='div-other'><a id='mulu320' />
<p class='h5'>第四卷至第七卷義解篇第二</p><p style="margin-left:3em">自唐京兆大慈恩寺釋窺臺皇朝天台山螺溪道場釋義寂正傳七十二人附見二十五人本傳論曰佛之說經申經者論經由論顯論待䟽通䟽揔義章義由師述故曰義解。</p>
</div>
<div class='div-other'><a id='mulu321' />
<p class='h5'>第八卷至第十三卷習禪篇第三</p><p style="margin-left:3em">自唐靳州東山釋忍<span class='note-inline'>(上字與今御名同)</span>至皇朝天台山釋德韶正傳一百五人附見二十九人本傳云梵語禪那華言念修以其觸情念而無念終日修而無修又云正定正受也止則廓然冥而定矣故曰習禪。</p>
</div>
<div class='div-other'><a id='mulu322' />
<p class='h5'>第十四卷至第十六卷明律篇第四</p><p style="margin-left:3em">自唐京兆西明寺釋道宣至周東京相國寺釋澄楚正傳五十八人附見一十人明辯律儀故曰明律即沙門二百五十戒等本傳論曰禁律乃度世之檢括也。</p>
</div>
<div class='div-other'><a id='mulu323' />
<p class='h5'>第十七卷護法篇第五</p><p style="margin-left:3em">自唐京師大莊嚴寺釋威秀至周洛京福先寺釋道丕正傳一十八人附見一人內一人天竺沙門一十八人此土沙門斯皆內堅其志外亡其身守正理以闢幽關立真宗而流大教故曰護法。</p>
</div>
<div class='div-other'><a id='mulu324' />
<p class='h5'>第十八卷至第二十二卷感通篇第六</p><p style="margin-left:3em">自後魏西涼府釋檀特師至皇朝魏府成安縣夘齋院釋法圓正傳九十人附見二十三人夫感通者行之至為感物之應為通此能感彼故曰感通。</p>
</div>
<div class='div-other'><a id='mulu325' />
<p class='h5'>第二十二卷遺身篇第七</p><p style="margin-left:3em">自唐汾州釋僧藏至皇朝泗州臨淮縣普照王寺釋懷德正傳二十二人附見二人捐茲命質拯彼塵勞示現遺身表其勵志者也。</p>
</div>
<div class='div-other'><a id='mulu326' />
<p class='h5'>第二十四卷第二十五卷讀誦篇第八</p><p style="margin-left:3em">自隋沙門釋行堅至皇朝東京開寶寺釋守真正傳四十二人附見八人臨文曰讀背文稱誦準教乘而持習滋義解以開通依解增修由修得證也。</p>
</div>
<div class='div-other'><a id='mulu327' />
<p class='h5'>第二十六卷至二十八卷興福篇第九</p><p style="margin-left:3em">自周京師七寶臺寺釋法成至皇朝東京開寶寺釋師律正傳五十人附見六人利有所成福門通攝隨諸善作悉竪福源凡厥通人應茲篇類。</p>
</div>
<div class='div-other'><a id='mulu328' />
<p class='h5'>第二十九卷第三十卷雜科聲德篇第十</p><p style="margin-left:3em">自南宋錢塘靈隱寺釋智一至皇朝冝陽柏閣山釋宗淵正傳四十五人附見一十二人內一人天竺沙門三學之餘隨兼眾學或詠歌讚唄或利益恢張義有所從故立篇目。</p>
</div><p style="margin-left:4em">右傳京天壽寺僧贊寧大相國寺僧智輪準詔撰集勒成三十卷端拱初上之召見錫賜優異詔編入藏。</p>
</div>
<div class='div-other'><a id='mulu329' />
<p class='h4'>僧史略一部三卷</p>
<ul class="">
<li>五十九門例
<ul class="">
<li>上卷二十三門</li>

<li>中卷一十七門</li>

<li>下卷一十九門</li>
</ul></li>
</ul><p style="margin-left:5em">右三卷右街僧錄通慧大師賜紫贊寧撰贊寧以太平興國初至京師詔於天壽寺安置披覽多暇樹立門題搜求事類始乎佛生教法流衍至于三寶住持諸務事始括成三卷號僧史略大中祥符四年詔許編入藏。</p>
</div>
<div class='div-other'><a id='mulu330' />
<p class='h4'>景德傳燈錄一部三十卷<span class='note-inline'>(目錄三卷)</span></p>
<div class='div-other'><a id='mulu331' />
<p class='h5'>第一卷第二卷</p><p style="margin-left:4em"><span class='corr'>已</span>上二卷述毗婆尸佛至釋迦牟尼佛為七佛聖師釋迦牟尼將入涅槃始以法眼付囑摩訶迦葉故迦葉為天竺第一祖如是次第傳法至第二十七祖般若多羅又第三祖商那和修旁出末田底迦一人第二十四祖師子尊者旁出達磨達等二十二人合前是為五十祖師。</p>
</div>
<div class='div-other'><a id='mulu332' />
<p class='h5'>第三卷第四卷</p><p style="margin-left:4em"><span class='corr'>已</span>上二卷述第二十八祖菩提達磨遠從天竺觀機授道至于此方得慧可大師乃傳心印故達磨為此土第一祖焉次第傳法至第五祖弘忍大師由達磨至忍其間旁出尊宿二百一十六人一十七人不出世不錄一百九十九人見錄。</p>
</div>
<div class='div-other'><a id='mulu333' />
<p class='h5'>第五卷</p><p style="margin-left:4em"><span class='corr'>已</span>上一卷述第六祖慧能大師法嗣弟子四十三人內一十人旁出二十四人不出世一十九人見錄。</p>
</div>
<div class='div-other'><a id='mulu334' />
<p class='h5'>第六卷至第十三卷</p><p style="margin-left:4em"><span class='corr'>已</span>上八卷述第六祖弟子南嶽懷讓禪師九世相承及漕溪別出二世其閒次第法嗣五百一十三人二百七十八人不出世一百三十五人見錄。</p>
</div>
<div class='div-other'><a id='mulu335' />
<p class='h5'>第十四卷至第二十卷</p><p style="margin-left:4em"><span class='corr'>已</span>上七卷述第六祖弟子吉州清源山行思禪師一世至六世相承三百七十九人一百一十六人不出世二百六十三人見錄。</p>
</div>
<div class='div-other'><a id='mulu336' />
<p class='h5'>第二十一卷至第二十六卷</p><p style="margin-left:4em"><span class='corr'>已</span>上六卷述行思禪師七世至十一世相承五百四十六人一百三十二人不出世四百一十四人見錄。</p>
</div>
<div class='div-other'><a id='mulu337' />
<p class='h5'>第二十七卷至第三十卷</p><p style="margin-left:4em"><span class='corr'>已</span>上四卷編次禪門散聖及諸方廣語歌詩讚頌或舉事照理或接物隨機啟迪初心流傳來裔乃禪恱之香飯法樂之正性也故以其文集而錄之。</p>
</div><p style="margin-left:5em">右此錄者諸祖分燈隨方化導傳法徒侶記諸善言也談無遣有煥乎方便之奧樞即色明空寂爾靈源之妙指紀斯法印以示禪流景德中有東吳僧道原采摭成編詣闕獻上乃詔翰林學士左司諫知制誥楊億兵部員外郎知制誥李維太常丞王曙同加刊定勒成三十卷大中祥符四年詔編入藏。</p>
</div>
<div class='div-other'><a id='mulu338' />
<p class='h4'>大宋大中祥符法寶錄二十一卷并揔錄一卷</p><p style="margin-left:3em">右起大中祥符四年十一月終八年　月準詔編修。</p>
</div></div></div></div>
<p class='juan'>大中祥符法寶錄卷第二十</p>
</div><!-- end of div[@id='body'] -->
</body></html>