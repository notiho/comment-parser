<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寒山寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu54' />
<p class='juan'>寒山寺志卷二</p><p class="byline">賜進士出身．翰林院侍講．國史館提調．會典館幫總纂．甘肅學政<span class='note-inline'>(臣)</span>葉昌熾</p>
<div class='div-other'><a id='mulu55' />
<p class='h1'>志碑</p>
<div class='div-xu'><a id='mulu56' /><p style="margin-left:2em">「張繼留題內翰書」，讀程公闢詩，知此寺舊有宋石。今所存者，惟前明文徵仲、唐子畏兩碣為最古。捫苔蘚而讀之，剝蝕過半。其餘三、四斷碑，僅記檀施姓氏，無可甄錄。歐陽公《集古錄》不遺近刻，今援其例，擇稍有資於掌故者，并新舊諸碑序次之，識其存佚，閒附攷證，以詔後來。志碑第五。</p>
</div>
<div class='div-other'><a id='mulu57' />
<p class='h2'>宋王郇公書張繼詩（石刻）<span class='note-inline'>(佚)</span></p><p style="margin-left:0em;text-indent:2em">此張繼詩第一石也。</p>
<p style="margin-left:0em;text-indent:2em">《吳郡圖經續記》：楓橋，舊或誤為「封橋」。今丞相王郇公居吳下，親筆張繼一絕於石，而「楓」字遂正。</p>
<p style="margin-left:0em;text-indent:2em">《吳郡志》：程師孟詩「張繼留題內翰書」下，注云：「今禹偁王內翰丁太夫人憂，任其親寫是詩，故不題名。」</p>
<p style="margin-left:0em;text-indent:2em">《吳郡圖經續記》論楓橋之名，謂：「今丞相王郇公頃居吳門，親筆張繼一絕於石，而『楓』字遂正。」閱者每以宋宰執中無王郇公為疑。及檢《吳郡志》采程師孟〈楓橋寺〉詩云：「『邇來寺好尤瀟灑，張繼留題內翰書。』自注：『今禹偁王內翰丁太夫人憂，任其<span class='note-inline'>(毛刻有此二字，不可解，疑是「在吳」之誤)</span>親寫是詩，故不題名。』」又疑王元之未為丞相，且無封號，恐非朱伯原所指寫詩者。況師孟不與元之並世，亦不應稱「今」。續檢《宋詩紀事》選師孟此詩，即從《吳郡志》采入，其自注則云：「今禹玉王內翰丁太夫人憂，親寫是詩，故不題名。」<span class='note-inline'>(「憂」下無「任其」二字，應是厲太鴻以其不可解而刪之。)</span>禹玉為王珪之字，按《宋史》珪本傳，以熙甯九年作相，而母憂正在為翰林學士時。得此，方知毛刻《吳郡志》之舛誤不足據，而師孟詩實與《圖經續記》相合。所謂王丞相者即禹玉。王「內翰」、「郇公」當是其初封，而史傳逸之也。然則寒山寺中，舊當有此石刻，不知何時失去。今惟存文待詔大行草寫此詩碑在三門內西南隅壁閒，若為王丞相補此遺跡。此石與東壁唐解元書〈募鐘疏〉碑對峙，惜石已裂損，地更湫隘囂塵，更數十年後，安知不又為王書之湮沒乎？<span class='note-inline'>(《鷗陂漁話．寒山寺王郇公書張繼詩石刻》一則)</span></p>
<p style="margin-left:0em;text-indent:2em">王郇公，非但見於《圖經續記》，憶《蘇沈良方》亦稱王郇公有治小便不通方，但以史無明文，猶待蒐攷。近見王明清《揮麈後錄．<span class='note-inline'>(三)</span>》，舉熙甯以後宰輔封國，王文恭下注「郇、岐」二字，是禹玉之初封郇公已有明證矣，然猶未詳其得封年月也。既而勞季言寓書告余曰：「考《長編．<span class='note-inline'>(三百五十五)</span>》，元豐八年三月庚申，銀青光祿大夫．守尚書左僕射兼門下侍郎郇國公王珪，為金紫光祿大夫，進封岐國公。又攷宋朝《大詔令集．<span class='note-inline'>(五十七)</span>》。元豐五年四月癸酉，王珪左相制結銜尚稱『太原郡開國公』，其封郇國，當在六年十一月甲寅文武官並以南郊赦書加恩時。<span class='note-inline'>(見《長編．三百四十一》)</span>《詔令．<span class='note-inline'>(六十二)</span>》載加恩制畧云：『錫爾以成國之封』。《圖經續記》成於元豐七年，正珪封郇公時也。其丁母憂在嘉祐二年七月，復拜學士在四年十月，張詩書石當在嘉祐，程詩當作於熙甯三年王未參政之前，故以『內翰』稱之。」又胡心耘示以杜大圭《名臣碑傳琬琰之集》<span class='note-inline'>(宋本有「之」字，近刻刪去)</span>上集第八卷李清臣所撰〈王太師珪神道碑〉，今節錄其文云：「元豐三年，朝廷用階官寄祿，超授銀青光祿大夫兼門下侍郎，監修國史。五年四月，復三省官，為尚書右僕射兼門下侍郎。上日，御史中丞率百官班賀仁宗、英宗加徽號<span class='note-inline'>(按《本紀》，事在六年閏六月)</span>，為仁宗冊寶使。禮成，封郇國公。上即位，恩加金紫光祿大夫，改岐國公。元豐八年五月<span class='corr'>己</span>酉薨。是禹玉之封郇國，具有的確年月可據。且岐國之封，身受衹及兩月，而郇國則閱二年。《宋史》本傳與《東都事畧》皆不紀，致後世不知，未免疏漏。殆以虛封為無關輕重而畧之歟？得此攷證，不特可補史文之闕，并足為《圖經續記》注腳也。」<span class='note-inline'>(同上〈王郇公封國年月〉一則)</span></p>
<p style="margin-left:2em">按：王郇公與王元之，一字禹玉，一名禹偁，本易滋訛。元之曾知長洲縣事，有〈移任長洲〉詩五首，見《小畜集》<span class='note-inline'>(《郡志》亦采入〈藝文〉)</span>，此邦人士，耳熟能詳。郇公作此詩，在未參政前，誠如調生先生之說。然文穆追書其事，何以仍稱為「內翰」，又冠以「今」字也？竊謂宋時傳訛已久，並不自文穆始，汲古、守山兩刻，但未及糾正耳。</p>
</div>
<div class='div-other'><a id='mulu58' />
<p class='h2'>孫覿：楓橋寺記<span class='note-inline'>(佚)</span></p><p style="margin-left:0em;text-indent:2em">紹興十六年七月。</p>
<p style="margin-left:0em;text-indent:2em">文據《吳郡志》錄入〈志寺〉篇。</p>
</div>
<div class='div-other'><a id='mulu59' />
<p class='h2'>明唐寅：姑蘇寒山寺化鐘疏</p><p style="margin-left:2em"><span class='note-inline'>(無年月，十行，行二十四至二十九字不等，行書。)</span></p>
<p style="margin-left:0em;text-indent:2em"><span class='corr'>木鐸徇于道路，《周官》所以警其頑</span>愚；銅鍾司其<span class='corr'>晨昬</span>，釋氏所以覺夫靈性。解<span class='corr'>魔王之戰鬬，上振天宮；緩眾生之</span>悲酸，下聞地獄。所以提婆尊者現神<span class='corr'>通，而外道無言；本寂禪</span>師悟真筌，而古德讃頌。實名法器，厥號<span class='corr'>大音。本</span>寺額號<span class='corr'>寒</span>山，建始普明。月落烏啼，負張繼〈楓橋〉之句；雷霆皷擊，<span class='corr'>愧</span>李白〈化<span class='corr'>城</span>〉<span class='corr'>之</span>銘，今將皷洪爐以液精金，範土泥而鑄大樂。舉茲盛事，用<span class='corr'>叩</span>高<span class='corr'>賢</span>，增壯山門，惟祈樂施。啟千門之曉，潛蟄皆興；夙萬戶之昏，魚龍盡息。莊嚴佛土，利益人天。慧日增明，福田不薄。以茲疏告，仰冀垂明。偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>姑蘇城外古禪<span class='corr'>房</span>　<span class='corr'>擬鑄銅鐘</span>告四方　試看脫胎成器後　一聲<span class='corr'>敲下滿</span>天霜</div>
</p><p style="margin-left:0em;text-indent:2em">鄉貢進士唐寅書</p>
<p style="margin-left:2em">按：《六如居士集》有此疏全文，據以錄入〈志鐘〉篇。今碑斷裂，所存殘字，援翁蘇齋〈化度寺碑〉、〈范氏書樓殘石圖〉之例，釋其文如右。集本「殿宇麤備，銅鐘未成」八字，今碑無。「建始」下，集本空，碑補「普明」二字。</p>
</div>
<div class='div-other'><a id='mulu60' />
<p class='h2'>文徵明書張繼詩（殘石）</p><p style="margin-left:2em"><span class='note-inline'>(無年月，四行，行字不等，大草書。)</span></p>
<p style="margin-left:0em;text-indent:0em;" class="lg-abnormal"><div class='lg-row'><span class='corr'>月</span>落烏啼霜滿<span class='corr'>天</span>　<span class='corr'>江楓漁火</span>對愁眠　姑蘇<span class='corr'>城外寒山寺</span>　<span class='corr'>夜半</span><span class='corr'>鐘聲到客船</span>　徵明</div>
</p><p style="margin-left:0em;text-indent:2em">此張繼詩第二石也，今泐存不及十字。</p>
</div>
<div class='div-other'><a id='mulu61' />
<p class='h2'>章美題額（四大字）</p><p style="margin-left:2em"><span class='note-inline'>(一字一行，橫列。年月題款，左右小字，分行如門額式，皆正書。)</span></p>
<p style="margin-left:0em;text-indent:2em">寒拾遺踪</p>
<p style="margin-left:0em;text-indent:2em">翰林學士姚希孟題</p>
<p style="margin-left:10em">崇禎癸酉冬，章美書，住持明五立</p>
</div>
<div class='div-other'><a id='mulu62' />
<p class='h2'>爭寺基帖（殘石）</p><p style="margin-left:2em"><span class='note-inline'>(無年月，共三段。第一段，五行，草書。第二、三段，皆七行，行書。行字不等。前題名，八分書。)</span></p>

<div class='div-other'><a id='mulu63' />
<p class='h3'>□□張</p><p style="margin-left:0em;text-indent:2em">寺基俗占已非法，況既受贖價而復不退出，是豪民也。寺中僧何不嗚于官耶？閱文太史書字，漫為書之。</p>
<p style="margin-left:0em;text-indent:2em">濟南黃山居士</p>
<p style="margin-left:11em">張印延登　　壬辰進士<span class='note-inline'>(印)</span>（篆文）</p>
</div>
<div class='div-other'><a id='mulu64' />
<p class='h3'>少宗伯錢</p><p style="margin-left:0em;text-indent:2em">地屬三寶□□鬼神護訶。有侵佔者，身墮地獄，及子孫。果報昭然，可怖可畏！今寺僧能恢復故地，不獨佛土清淨，亦□為豪民<span class='note-inline'>(下缺)</span>孽矣！彼如有知，當稽首皈命之不暇，寺僧善為彼懺悔之也。</p>
<p style="margin-left:0em;text-indent:2em">聚沙居士錢謙益書</p>
</div>
<div class='div-other'><a id='mulu65' />
<p class='h3'>宮詹姚</p><p style="margin-left:0em;text-indent:2em">寺宇民居，自當隔列，非獨肅寺規，亦所以嚴□範也。寒山古剎，邇來僧□並精心嚮道。凡□□□□□□為金湯，何得有黃乾□闢門啟竇，不存緇白之無論穢觸三寶，有韋馱、伽藍訶譴。若稍知禮<span class='note-inline'>(下缺)</span>。<span class='note-inline'>(按：「黃乾」下，諦視似「初者」二字。)</span></p>
<p style="margin-left:2em">按：此石首尾斷裂，不詳何刻。審其文義，為豪民佔地而作。以魯公〈坐位帖〉例之，當題為〈爭寺基帖〉。錢蒙叟、姚孟長皆書明時官秩，孟長未見明亡即捐館，是此帖尚在鼎革以前，非即廣承事。<span class='note-inline'>(廣承力守此寺。見《百城煙水》。)</span>章美題額，在崇禎癸酉，其時住持為明五，則刻石以鎮山門者，明五為近之。葢此寺閒田，虞芮之爭其來已久。據張黃山一帖，文湛持相國實為禪林護法。其前有文肅書，而今佚矣！</p>
</div></div>
<div class='div-other'><a id='mulu66' />
<p class='h2'>國朝世宗憲皇帝御製寒山子詩序</p><p style="margin-left:0em;text-indent:2em">雍正十一年癸丑五月朔日。</p>
<p style="margin-left:0em;text-indent:2em">宣統庚戌，江蘇巡撫程德全勒石，建御碑亭於山門內。</p>
<p style="margin-left:0em;text-indent:2em">雲漢天章，龍蟠螭負。<span class='note-inline'>(臣)</span>謹案《欽定四庫全書提要》列朝御製，仍以時序列於前明之後，本朝臣民之上。今謹援其例，昭代諸碑錄，宸翰為首，並恭錄御製序於卷端。</p>
</div>
<div class='div-other'><a id='mulu67' />
<p class='h2'>梁同書書〈陰騭文〉（殘石）</p><p style="margin-left:2em"><span class='note-inline'>(殘字十七行。跋，前二行，後四行，行字皆不等，行書。)</span></p>
<p style="margin-left:0em;text-indent:2em">文<span class='note-inline'>(自「人之財產」起上缺。未錄。)</span></p>
<p style="margin-left:0em;text-indent:2em">乾隆五十有九年歲次甲寅冬十月二十六日，頻羅庵主梁同書書，時年七十又二。</p>
<p style="margin-left:0em;text-indent:2em">寫此篇時病，行格少仄，不能展布，勉強應之。今錦峯世兄業已上石，意在勸善，當不□拙劣也。壬申九月三日，山舟又書。</p>
<p style="margin-left:0em;text-indent:2em">王應春刻。</p>
</div>
<div class='div-other'><a id='mulu68' />
<p class='h2'>韋光黻：古銅佛象記<span class='note-inline'>(佚)</span></p><p style="margin-left:0em;text-indent:2em">道光壬寅九月，里人摹象勒石，韋君繡作記。見褚仙根詩序。<span class='note-inline'>(詩次〈志象〉篇。)</span>庚申之劫，碑、象皆毀於兵燹。</p>
</div>
<div class='div-other'><a id='mulu69' />
<p class='h2'>署蘇州府知府平翰：禁佔寺產碑</p><p style="margin-left:0em;text-indent:2em">咸豐四年閏七月二十日，正書，文錄下〈志產〉篇。</p>
</div>
<div class='div-other'><a id='mulu70' />
<p class='h2'>羅聘畫：寒山、拾得象</p><p style="margin-left:0em;text-indent:2em">無年月、跋，正書。見〈志象〉篇。</p>
</div>
<div class='div-other'><a id='mulu71' />
<p class='h2'>鄭文焯畫：寒山子象</p><p style="margin-left:0em;text-indent:2em">光緒庚辰九月既望。</p>
<p style="margin-left:0em;text-indent:2em">跋，行書，見〈志象〉篇。</p>
<p style="margin-left:0em;text-indent:2em">右兩象並新刻，彙列於此。</p>
</div>
<div class='div-other'><a id='mulu72' />
<p class='h2'>俞樾：新修寒山寺記</p><p style="margin-left:0em;text-indent:2em">光緒三十二年歲次丙午。</p>
<p style="margin-left:0em;text-indent:2em">孫陛雲書。</p>
<p style="margin-left:0em;text-indent:2em">文見〈志寺〉篇。</p>
</div>
<div class='div-other'><a id='mulu73' />
<p class='h2'>俞樾重書張繼詩（石刻）</p><p style="margin-left:2em"><span class='note-inline'>(詩三行，行十字。跋三行，行十八字。草書。有陰、側。)</span></p>

<div class='div-other'><a id='mulu74' />
<p class='h3'>詩<span class='note-inline'>(見前)</span></p><p style="margin-left:0em;text-indent:2em">寒山寺，舊有文待詔所書唐張繼〈楓橋夜泊〉詩，歲久漫漶。光緒丙午，筱石中丞於寺中新葺數楹，屬余補書刻石。</p>
<p style="margin-left:0em;text-indent:2em">俞樾</p>
</div>
<div class='div-other'><a id='mulu75' />
<p class='h3'>碑陰</p><p style="margin-left:2em"><span class='note-inline'>(八行，行二十字，行書。)</span></p>
<p style="margin-left:0em;text-indent:2em">唐張繼〈楓橋夜泊〉詩，膾炙人口，惟次句「江楓漁火」四字，頗有可疑。宋龔明之《中吳紀聞》作「江村漁火」，宋人舊籍可寶也。此詩，宋王郇公曾寫以刻石，今不可見。明文待詔所書亦漫漶，「江」下一字不可辨。筱石中丞屬余補書，姑從今本，然「江村」古本不可沒也。因作一詩附刻，以告觀者：</p>
<p style="margin-left:0em;text-indent:0em;" class="lg-abnormal"><div class='lg-row'>郇公舊墨久無存　待詔殘碑不可捫　幸有中吳紀聞在　千金一字是江村</div>
</p><p style="margin-left:0em;text-indent:2em">俞樾</p>
</div>
<div class='div-other'><a id='mulu76' />
<p class='h3'>碑側<span class='note-inline'>(一面。五行，行三十二字，真書。)</span></p><p style="margin-left:0em;text-indent:2em">張懿孫此詩，傳世頗有異同。題中「楓橋」，舊誤作「封橋」，《吳郡圖經續記》已據王郇公所書訂正。詩中「漁火」，或誤作「漁父」，雍正閒輯《全唐詩》所據本如此，然注云：「或作火。」則亦不以作「父」者為定本也。《中吳紀聞》載此詩作「江村漁火」，宋人舊籍，足可依據。曲園太史作詩以證明之，今而後此詩定矣！光緒丙午，余移撫三吳，偶過此寺，嘆其荒廢，小為修治，因刻張詩并刻曲園詩，以質世之讀此詩者。　貴陽陳夔龍</p>
<p style="margin-left:0em;text-indent:2em">是為張繼詩第三石，今與文待詔原碑同陷寺壁。</p>
</div></div>
<div class='div-other'><a id='mulu77' />
<p class='h2'>江蘇巡撫程德全書寒山子詩</p><p style="margin-left:2em"><span class='note-inline'>(詩三十六首，分四石刻。每石三十行，三行為一首。末一石，附跋十二行，行十七八九字不等，均行書。)</span></p>
<p style="margin-left:0em;text-indent:2em">詩<span class='note-inline'>(未錄。)</span></p>
<p style="margin-left:0em;text-indent:2em">右寒山子詩，唐〈藝文志〉入釋家類，作七卷。世傳台州刺史閭邱允得其題句於寒巖竹木石壁閒，因令國清寺僧道翹纂集成帙，凡三百餘首。宋淳熙中，沙門道南為之記，始有傳本。明吳、計兩家複校刻，並為一卷。別本世所希見。漁洋山人嘗稱其五言有唐調，不名一格，葢所謂「詩雜仙心，超以象外」者也。今既謀諸邦士大夫，重修寒山寺落成，複得其詩集舊本，選錄如干首，礱諸寺壁。其大旨多諷時勵俗之作，以幽隱歌笑出之，豈辟世而非遺世者，乃託言「豐干饒舌」邪？爰識數語，以質後之攬者。</p>
<p style="margin-left:0em;text-indent:2em">宣統庚戌九月，雲陽程德全記</p>
</div>
<div class='div-other'><a id='mulu78' />
<p class='h2'>程德全：重修寒山寺記</p><p style="margin-left:2em"><span class='note-inline'>(石本未見。)</span></p>
<p style="margin-left:0em;text-indent:2em">文<span class='note-inline'>(錄〈志寺〉篇。)</span></p>
</div>
<div class='div-other'><a id='mulu79' />
<p class='h2'>江蘇布政使陸鍾琦：重修寒山寺記</p><p style="margin-left:2em"><span class='note-inline'>(分兩石刻，每石三十行，行自十四至十七字不等，正書。)</span></p>
<p style="margin-left:0em;text-indent:2em">文<span class='note-inline'>(錄〈志寺〉篇。)</span></p>
<p style="margin-left:0em;text-indent:2em">宣統三年歲次辛亥六月廿八日刊石</p>
</div>
<div class='div-other'><a id='mulu80' />
<p class='h2'>鄒福保：重修寒山寺記</p><p style="margin-left:2em"><span class='note-inline'>(三十二行，行二十二字，正書。)</span></p>
<p style="margin-left:0em;text-indent:2em">文<span class='note-inline'>(錄〈志寺〉篇。)</span></p>
<p style="margin-left:0em;text-indent:2em">宣統三年辛亥夏四月</p>
</div>
<div class='div-other'><a id='mulu81' />
<p class='h2'>寶山印康祚（號印川）：偕調生寒山寺拓碑題壁詩</p><p style="margin-left:0em;text-indent:2em">按：調生先生名廷管，出吾宗東山支，著有《蛻翁詩錄》、《吹網錄》、《鷗陂漁話》，又輯《蛻翁所見詩錄》。</p>

<div class="lg regular" style="margin-left:0em;"><div class='lg-row'>故人供具勸扶笻　來訪楓橋夜泊蹤</div>
<div class='lg-row'>聊與寒山生箇事　一雙碑響替霜鐘</div>
</div><p style="margin-left:0em;text-indent:2em">再題云：</p>
<p style="margin-left:0em;text-indent:0em;" class="lg-abnormal"><div class='lg-row'>碑下趺跏倚短笻　往來詞客幾留蹤　眾前拈起椎兒示　白日來敲夜半鐘<span class='note-inline'>(《鷗天閣集》，並見《蛻翁所見詩錄》)</span></div>
</p></div></div>
<div class='div-other'><a id='mulu82' />
<p class='h1'>志僧</p>
<div class='div-xu'><a id='mulu83' /><p style="margin-left:2em">吳中山水殊勝，浮杯飛錫，時有古德往來。支帛道場，條衣不替。惟寒山一鐙，若明若滅，豈金閶近市，湫隘囂塵，不足以安禪悅乎？宋元僧史，晨星落落，至前明桑海之交，故老遺黎，緇衣遁禪林中，始有可傳焉。文子悱詩云云：「高僧不易逢」。志僧第六。</p>
</div>
<div class='div-other'><a id='mulu84' /><p style="margin-left:0em;text-indent:2em">宋有遷老、溫老，梵行皆未詳。法遷詳於孫覿〈寺記〉，又見〈示遷老〉三詩。舊志又載仲益〈與溫老〉詩云：</p>
<p style="margin-left:0em;text-indent:0em;" class="lg-abnormal"><div class='lg-row'>閶闔層城外　寒山古道西</div>
<div class='lg-row'>若人具眼隻　與佛拍肩齊　白浪噴鷁首　黃塵送馬蹄</div>
<div class='lg-row'>憧憧南北路　一榻有高棲<span class='note-inline'>(《吳都文粹》並《吳郡志》合纂)</span></div>
</p><p style="margin-left:2em">按：南宋俞桂<span class='note-inline'>(字晞郗，錢唐人)</span>《漁溪詩稿》，有〈楓橋寺〉詩一首<span class='note-inline'>(錄下〈志詩〉篇)</span>，又有〈南蹌跧上人之平江〉詩：「詩囊和月橫挑去，穩泛楓橋夜半船。」「上人」疑亦寒山法侶也。</p>
</div>
<div class='div-other'><a id='mulu85' /><p style="margin-left:0em;text-indent:2em">明初有道性庵。平顯《松雨軒集》<span class='note-inline'>(按：顯，字仲微，錢唐人，洪武初，官廣西藤縣令)</span>有〈道性庵住寒山寺〉詩云：</p>

<div class="lg regular" style="margin-left:0em;"><div class='lg-row'>蘭若黃金地　楓橋碧水灣　春風上方路　秋色太湖山</div>
<div class='lg-row'>既接三生舊　終謀半日閒　明年理歸楫　持以叩禪關<span class='note-inline'>(據《松雨軒集》纂)</span></div>
</div></div>
<div class='div-other'><a id='mulu86' /><p style="margin-left:0em;text-indent:2em">繼性庵而起者，有慧公。袁永之〈送慧公之京〉詩：</p>
<p style="margin-left:0em;text-indent:0em;" class="lg-abnormal"><div class='lg-row'>寒律窮陰紀　晨征戒遠游</div>
<div class='lg-row'>浮雲望飛錫　細雨送孤舟　朔雁遙天外　霜楓古渡頭</div>
<div class='lg-row'>歸應沾一命　休憶故園愁</div>
</p><p style="margin-left:0em;text-indent:2em">又〈送慧公住持寒山寺〉云：</p>

<div class="lg regular" style="margin-left:0em;"><div class='lg-row'>古寺人天外　精廬杳藹中　君依蓮社去　心與白雲同　溪水看清淨　寒山對苦空</div>
<div class='lg-row'>何時聽說法　為我暢元風<span class='note-inline'>(據《胥臺集》纂)</span></div>
</div></div>
<div class='div-other'><a id='mulu87' /><p style="margin-left:0em;text-indent:2em">天與名廣承，吳江計氏，持誦不輟，古朴有德。順治初，汛官戍此，幾為署。師苦守殿隅，觀察壽公護之，始得復。今寺中所遺，皆其力也。<span class='note-inline'>(《百城煙水》)</span></p>
</div>
<div class='div-other'><a id='mulu88' /><p style="margin-left:0em;text-indent:2em">性能號法華，寓寒山寺。適逢鼎革，四處焚劫，松陵徐瑞宇素奉三寶，皈依禪宿。性能勸其捨宅為寺，募四十八願，仍捐槖千餘金，營構殿堂寮廡，名其庵曰「法華」。工未畢而歿。<span class='note-inline'>(《百城煙水》，參金文通〈法華禪院碑〉)</span></p>
<p style="margin-left:0em;text-indent:2em"><span class='note-inline'>(按：法華庵在寒山寺隔岸，聽鐘橋之西。性能圓寂，新構精廬尚未落成，是終於寒山寺也。)</span></p>
</div>
<div class='div-other'><a id='mulu89' /><p style="margin-left:0em;text-indent:2em">在昔，學詩於葉星期，與黃九煙、殳山夫諸公相唱和，年未五十而歿。星期祭之以文，曰：「某年月日，方外友葉燮，以清醴一尊、苦茗一甌，告於在昔開士之靈。曰：嗚呼！在昔子何為而死耶？今之衲其衣而髠其頂，妄踞南座，以號於人而稱師，胸無墨瀋，信口囈語，拾禪家一、二剩吻以自誇者，曾不若子之惠休片語，下筆如有神也。其敷座而談教乘，勦襲注疏，絕無心得，依樣胡盧者，曾不若子之長城五言、隻語彈丸膾炙人口也。以子之才，亦既充之以學，何遽不可如貫休、齊己、皎然輩？以子之瀟灑胸襟，寓情物外，何遽不可如參寥、辨才輩也？子蕭然一瓢，託跡古寺，不欲效乞食輩，日奔走闤闠中，即飢驅迫切，終不去寄跡《兔園》一冊，以餬其口。今子之歿也，子之徒罄簡子所遺之瓶鉢，祇餘三十八文、舊衲質券數紙，此外並無粒粟寸布值半銖寸錢之物，此其人為何如人，其懷何如懷耶？方外之徒，原無所論於壽命之延促。然世之可以即死而不死者，千百其羣；可以未死而即奄然長謝者，子何獨罹其酷也？子之從予游且十年矣。子之學詩，發憤直欲淩古人。與予或月一見，子詩必一小進；或經年一見，子詩必一大進。吾嘗謂子使天假以季，竟可獨立為古今方外詩人之冠。將毋天之忌子，年未五十而竟死耶？此真風雅之缺陷，能不拊膺而揮淚耶？子之同學聞子之歿也，無不頓足長歔，僉謂詩道賴以干城，而今者長夜何時旦耶？行將搜子遺稿，亟梓之行世，此亦詩教盛衰之所繫，一以慰子之寂靈，一以慰同學之永懷也。嗚乎！靈其知之。」<span class='note-inline'>(《已畦集》)</span></p>
<p style="margin-left:2em">在昔《詩僧苦行錄》，吾宗星期先生祭文一首，宗風戒律，畧見一斑。至其酬答詩什，見下〈志詩〉篇。</p>
</div>
<div class='div-other'><a id='mulu90' /><p style="margin-left:0em;text-indent:2em">梵公，亦未詳何許人。徐臞庵〈丁巳秋飲梵公寒山寓齋〉：</p>
<p style="margin-left:0em;text-indent:0em;" class="lg-abnormal"><div class='lg-row'>一杖來吳苑　秋光迥碧空</div>
<div class='lg-row'>清言聆惠遠　高隱遇梁鴻　世路寒山外　人煙夕照中</div>
<div class='lg-row'>何時移釣艇　江上看丹楓</div>
</p><p style="margin-left:0em;text-indent:2em">又〈過寒山示梵公〉：</p>

<div class="lg regular" style="margin-left:0em;"><div class='lg-row'>山夫已病嘉生死　世事年來不可言　消遣自攜詩滿袖　寂寥誰置酒盈尊</div>
<div class='lg-row'>高僧松樹催詩句　處士梅花入夢魂　愁絕聽鐘橋畔客　滿船風雨易黃昏<span class='note-inline'>(《百城煙水》)</span></div>
</div><p style="margin-left:2em"><span class='note-inline'>(按：《百城煙水．寒山寺》錄此兩詩，次在昔詩後。觀臞庵詩，既稱寒山為寓齋，又有「一杖來吳苑」之句，以梁鴻廡下為況，則梵公之於此寺，不過閒雲來往，偶然駐錫，在宗門中為流寓，非如在昔之為住山僧也。)</span></p>
<p style="margin-left:2em"><span class='note-inline'>(又按：鴻慶居士所稱「沼公」、「悟上人」之類，一住虎邱，一住能仁寺，同為游客，薢茩相逢，更非梵公之比，故不列此寺，別詳下〈志游〉篇。)</span></p>
</div></div>
<div class='div-other'><a id='mulu91' />
<p class='h1'>志產</p>
<div class='div-xu'><a id='mulu92' /><p style="margin-left:2em">「寒山古剎」、「封橋常住」，見於金粟箋印。但以歲久籍亡，履畝無攷。宋元以後，洊經劫火，歎鐘梵之銷沈，等樵蘇之不爨。今有田如干畝，後圃廣場灌園蔬筍，可供清眾，皆賢有司之助也。所願法幢高座謹持木叉，庶幾量鼓善緣，無虛檀度。志產第七。</p>
</div>
<div class='div-other'><a id='mulu93' /><p style="margin-left:0em;text-indent:2em">明末，有豪民黃乾□者，侵佔寺基。住持某僧搘拄法門，請於文文肅公，書石證明其事，並有黃山居士張延登暨錢宗伯、姚學士三帖。<span class='note-inline'>(詳〈志碑〉篇)</span></p>
</div>
<div class='div-other'><a id='mulu94' /><p style="margin-left:0em;text-indent:2em">國朝咸豐四年，內閣中書趙文麟、前廣東鹽運使司運同周曾毓等，捐置寺旁隙地，造屋招租，為寒山寺香火。</p>

<div class='div-other'><a id='mulu95' />
<p class='h3'>署理蘇州府知府平翰給示碑</p><p style="margin-left:0em;text-indent:2em">為給示勒石永禁事，據內閣中書加四級趙文麟、趙文龍、前廣東鹽運使司運同周曾毓、國子監典籍銜文生高誠赴府禀稱：「竊楓鎮有古寒山寺，在吳治十一都十六圖。寺久失修，經住持僧果圓募捐修葺。奈寺無恒產，職等募捐，置買寺旁隙地，起造房屋，招租收息，作為寒山寺香火薪水之資，契經投稅。僧果圓物故，伊徒僧擴壽亦頗謹守。茲因擴壽已故，住持僧人非老即幼，誠恐將來或有盜賣，以及被人覬覦、恃強謀佔情事，為將印契三紙黏呈，乞賜給示，勒石永禁」等情。並據<span class='note-inline'>(闕)</span>呈印契三紙到府。據此，查寒山寺向無寺產，該寺香火、住持薪水無資。經該紳士等募捐，置買寺旁隙地，建造房屋，招租收息，以抵該寺香火、住持僧人薪水之需，洵屬善舉，殊堪嘉尚。除將呈到印契三紙附卷外，合行給示，勒石嚴禁。為此示，仰該寺住持僧眾及軍民、地保人等知悉：自今以後，務將前項房屋妥為經理，永遠遵守，毋許盜賣廢弛。如有地棍匪徒覬覦、恃强謀佔者，許即指名禀候拿究。地保徇隱，察出並提，重處不貸。其各凛遵毋違，特示。</p>
<p style="margin-left:0em;text-indent:2em">計開：</p>

<ul class="">
<li><p style="margin-left:2em"><span class="corr"/>契得高賡裕，價紋銀柒拾柒兩。<span class="note-inline">(布字貳伯叁號)</span></p>
</li>

<li><p style="margin-left:2em"><span class="corr"/>契得吳鐵華<span class="note-inline">(秋巖、蓉塘)</span>，價紋銀壹伯拾貳兩。<span class="note-inline">(布字貳伯肆號)</span></p>
</li>

<li><p style="margin-left:2em"><span class="corr"/>契得陳周氏同子亦梁，價紋銀貳伯陸拾兩。<span class="note-inline">(布字貳伯伍號)</span>俱元年分投稅。四址：<span class="note-inline">(南，□□寺。北，官街。東，□屋。西，許屋。)</span></p>
</li>
</ul><p style="margin-left:3em">以上隙地起造樓房貳進，計貳拾捌閒，招租收息，立有寒山寺香產界址。</p>
<p style="margin-left:0em;text-indent:2em">咸豐肆年閏柒月二十日示</p>
</div></div>
<div class='div-other'><a id='mulu96' /><p style="margin-left:0em;text-indent:2em">宣統三年，長洲縣吳姓兩孀張氏、黃氏，因義田涉訟。署縣事趙夢泰屢鞫不服。後令張鎔萬集兩造開導，訟既息，勸酌捐田畝，各以二十五畝充寺產。</p>

<div class='div-other'><a id='mulu97' />
<p class='h3'>陸鍾琦：寒山寺吳姓捐田始末記</p><p style="margin-left:0em;text-indent:2em">凡一事之顯晦，往往有不期然而然、非可强而致者。觀夫名山古剎，偶經賢士大夫所提倡，登臨覽眺，極文酒之盛。乃閱時未幾，仍歸闃寂，其為一時興會之所寄，而未策久長耶？抑亦顯晦之有定也？於寒山寺吳姓捐田一事，尤有足記者。寺自唐張繼〈楓橋夜泊〉一詠，膾炙人口，遂占吳中名勝之一，乃屢更興廢。近數十年，經行之室、禪誦之堂，零落殆盡。海內外文士凡至吳中者，靡不訪古流連，輒以精藍勝跡委棄於頹垣廢阯閒為憾。歲庚戌，雲陽程公來撫是邦，下車伊始，即以保存古蹟為念，而於寒、拾遺踨，尤亟亟焉謀興復。爰命鍾琦籌集款項，鳩工庀材，不數月而樓殿廊廡規模觕備。惟是歲月遷貿，不稍置寺產，僧徒既無所依賴，而龍象尊嚴亦恐無以持永久。適長洲吳姓張氏、黃氏兩孀，因二百畝義田涉訟。前署縣趙令夢泰以屢鞫不服，深嫉其所為，欲有以振勵之，令輸田於寺，以息訟。案未結而他調，繼任張令思援前斷以解紛，而兩造負氣爭執不相下，至欲盡捐其田以為快。張令以始末見告，余曰：「是大不可！夫吳姓二孀，以爭義田，故纏訟越稔，是誠薄俗之宜懲勸者。責令稍輸其田以助斯寺，藉以平其爭而為好訟者之鑒則可。若聽彼出於一朝之忿，必貽他日之悔。吾輩治事，務得其平。」張令深韙之，歸而重集兩造，專案開庭，自申交子，反覆開導，彼此始感悔。惟此田已入奏案，張令為之假定田價，責其親長料理購置，使張氏出資，黃氏歸產，訟遂息。案既定，從而勸令兩造自行酌捐田畝，各願以二十五畝充寺產，都五十畝。斯寺甫修，適有是舉，殆事之顯晦有定者耶！寺僧其善保守焉，以無負兩賢令維護之盛心。更望此邦士紳有以管理之，庶一時鴻爪長作因緣，此又鍾琦所企願者也。田二十六則，田單二十六紙，所有區畝、號分、坐落、四至暨捐者姓氏，鐫列於左。是為記。</p>
<p style="margin-left:0em;text-indent:2em">宣統三年歲次辛亥閏六月</p>
<p style="margin-left:2em">按：此記，陸文節公赴太原時，馳書見示，未見拓本。科則坐落，既未附後，不數日而國變作，今鎸石與否亦未知。</p>
</div></div></div>
<div class='div-other'><a id='mulu98' />
<p class='h1'>志游</p>
<div class='div-xu'><a id='mulu99' /><p style="margin-left:2em">寒山負城面市，棹扁舟出閶門七里，即望見蘭若。其地近接虎阜，遠瞰天平、臨硎諸峯。春秋佳日，篾舫筍輿，靚川淑野。今雖屢經浩劫，斷甃荒煙，猶足令人憑弔，攄懷舊之蓄念，談禪林之逸軌。彼君子兮，噬肎來游，其相與把臂入林乎？志游第八。</p>
</div>
<div class='div-other'><a id='mulu100' /><p style="margin-left:0em;text-indent:2em">宋范文穆《吳郡志．寒山寺》下，有孫覿〈示遷老〉詩三首，亦見《吳都文粹》。仲益守郡，正在遷老興寺之日。攷《鴻慶居士集》，仲益寒山寺詩，不僅此三首。有〈贈沼老〉云：「與余相遇楓橋方丈。」又有〈悟上人索詩〉云：「來楓橋訪余。」又似以僧房為旅舍，或在去官後乎？</p>
<p style="margin-left:0em;text-indent:2em">〈贈沼老〉云：虎邱沼老，豫章詩僧也。與余相遇於楓橋方丈，誦所作「徐獻之侍郎生日」詩，有「東湖孺子，南極老人」之句。余愛其工，賦小詩寄贈：</p>
<p style="margin-left:0em;text-indent:0em;" class="lg-abnormal"><div class='lg-row'>落景下層城　遙煙起孤戍</div>
<div class='lg-row'>繫舟著漁磯　曳杖叩僧戶　忽逢丹霞侶　自誦碧雲句</div>
<div class='lg-row'>噌吰應黃鐘　清絕追白紵　不落江西派　肎學邯鄲步　冥搜自天得　妙中有神助</div>
<div class='lg-row'>夤緣半日留　邂逅一笑遇　詎復管中窺　看沐南山霧</div>
</p><p style="margin-left:0em;text-indent:2em">又〈悟上人〉一首云：能仁寺悟上人來楓橋訪余索詩，賦兩絕句：</p>
<p style="margin-left:0em;text-indent:0em;" class="lg-abnormal"><div class='lg-row'>撚斷吟鬚皺兩眉　鏤冰琢雪等兒嬉</div>
<div class='lg-row'>解啼孤月如雞口　堪笑窮郊作許悲<span class='note-inline'>(自注：「韓吏部詩云：『有窮者孟郊。』郊〈聞雞〉詩云：『似聞孤月口，能說落星心。』」)</span></div>
</p>
<div class="lg regular" style="margin-left:0em;"><div class='lg-row'>老去都將筆硯焚　相逢相問只寒溫</div>
<div class='lg-row'>更無一語堪酬對　已入維摩不二門</div>
</div></div>
<div class='div-other'><a id='mulu101' /><p style="margin-left:0em;text-indent:2em">明竺塢文氏，風流文采，照映江左。玉蘭堂、青瑤嶼皆在城西，一門裙屐，時往來於寒山寺。今雖履綦銷歇，而攷其家集，猶有游蹤可記。文肅父子悱先生，有〈寒山寺訪僧不遇〉詩：</p>

<div class="lg regular" style="margin-left:0em;"><div class='lg-row'>寺古殘陽冷　經聲雜晚鐘　引流縈白草　留雪點青松　迂徑原難到　高僧不易逢</div>
<div class='lg-row'>都將方外意　付與一枝笻</div>
</div><p style="margin-left:0em;text-indent:2em">又其先文和州詩：</p>

<div class="lg regular" style="margin-left:0em;"><div class='lg-row'>春尋古寺幽　相與話前修　名豈寒山得　詩曾張繼留</div>
<div class='lg-row'>樓鐘虛夕照　橋影急河流　尚怪石龍柱　拏雲勢未休<span class='note-inline'>(據文嘉《和州詩》、文元發《蘭雪齋詩》纂)</span></div>
</div></div>
<div class='div-other'><a id='mulu102' />
<p class='h2'>漁洋山人：夜雨題寒山寺，寄西樵、禮吉二首</p>
<div class="lg regular" style="margin-left:0em;"><div class='lg-row'>日暮東塘正落潮　孤篷泊處雨瀟瀟</div>
<div class='lg-row'>疏鐘夜火寒山寺　記過吳楓第幾橋</div>
</div><p style="margin-left:0em;text-indent:0em;" class="lg-abnormal"><div class='lg-row'>楓葉蕭條水驛空　離居千里悵難同　十年舊約江南夢　獨聽寒山半夜鐘</div>
</p><p style="margin-left:0em;text-indent:2em">先生至蘇，舟泊楓橋，過寒山寺，夜已曛黑，風雨雜遝，攝衣著屐，列炬登岸，徑上寺門，題詩二絕而去，時以為狂。<span class='note-inline'>(據《精華錄箋注》、戴延年《秋鐙叢話》合纂)</span></p>
</div>
<div class='div-other'><a id='mulu103' /><p style="margin-left:0em;text-indent:2em">國初殳丹生，號山夫，寓寒山寺，與松陵徐崧臞庵、葉燮星期往來唱和。<span class='note-inline'>(殳、徐詩，見《百城煙水》。)</span>星期有〈松鶴堂記〉，為殷斐仲作。<span class='note-inline'>(按：斐仲名麗，《百城煙水》采其〈楓橋〉詩一首。徐崧有〈斐仲招飲寒山〉詩，即其人也。)</span>亦吳閶之勝流也。錄其文，可以見當時觴詠之盛。文曰：「余三十年前，過楓橋之寒山寺，時故人殳子山夫憩寺中讀書，為予言：『里中有殷子斐仲能詩，所交皆一時賢者。築堂於所居，曰松鶴堂。登其堂者，斐仲飲食之無厭。先生盍訪之乎？』予時適事北行，不能留，即別去。今癸酉冬，予復過寒山，上人在昔留予度歲。予因訊及所謂松鶴堂者，悉如山夫言，但松鶴堂已易主矣。已斐仲來過予，予始識之，訊松鶴堂，又悉如在昔言，予為太息久之。斐仲貧不可支，而愛賢樂友朋，意氣猶在。已出一卷示予，皆四方及里中高賢與知名士，如李灌溪、姚文初諸前輩所贈題松鶴堂詩文，裝潢成軸，而山夫所題在其中。予又歎息山夫化為異物踰二十年，姚、李諸公亦相繼物故，人與堂俱為陳迹，等於飄風斷草。然松鶴堂之名，猶然尚存，則以斐仲向日好賢之雅，而『松鶴』之名尚在人口也。予以為寒山寺肇於梁，至於今不知幾經興廢，天下佛剎之流傳，或有或無，天下人安能盡知而道之？惟寒山則人無不知而能道之者，則以唐人張繼『月落烏啼』一詩，人人童而習之。寺有興廢，詩無興廢，故因詩以知寒山。今松鶴堂之詩文，其即張繼寒山之詩乎？「松鶴」之名可長存於天地閒矣！余因不勝太息，於人世之事之物，孰為可留而長存者？其亦思為其所以存者可矣！」。<span class='note-inline'>(《已畦集》，參《百城煙水》)</span></p>
</div>
<div class='div-other'><a id='mulu104' />
<p class='h2'>王昶：袁又愷漁隱小圃記</p><p style="margin-left:0em;text-indent:2em">楓橋之水從梁溪來，過橋分支西南流，別為西塘。又有橋名江村，其南則袁子又愷漁隱小圃在焉。圃之先為王岡齡居，名江村山齋。岡齡師沈文愨公，工小詩，畫仿文待詔，往往招集勝流名士，作文字飲，具見所刻《西塘酬唱集》中。又愷之兄，岡齡女夫也，故是圃歸袁氏，又愷拓而新之，名「漁隱小圃」。於是春秋佳日，復命儔嘯，侶無虛日。而遠方賢士大夫過吳者，拏舟造訪，填咽於江村橋南北，尊酒飛騰，詩卷參互，更非岡齡所能逮矣。<span class='note-inline'>(《春融堂集》)</span></p>
</div>
<div class='div-other'><a id='mulu105' />
<p class='h2'>錢大昕：五硯樓記</p><p style="margin-left:0em;text-indent:2em">袁子又愷向居金閶亭畔，題其讀書之室曰「三硯齋」。三硯皆其先世所詒：一為介隱先生物；一為「謝湖草堂硯」，則尚之先生物；一為「列岫樓硯」，則永之先生物也。丁巳歲，青浦王侍郎以所藏清容居士硯贈又愷。未幾，又得谷虛先生廉吏石硯，并前所藏而五。是夏，又愷移歸楓橋舊居。甫卸裝，即謀藏書之所，惟茲樓宜，名其樓曰「五硯」。暇日坐樓中，甲乙校讐，丹黃不去手。其樓四面洞達，迥出埃壒。靈巖、天平之紫翠，望之如可摘也；支硎、法螺之鐘磬，招之若相答也。前俯澄碧，旁植花竹，挹風土之清嘉，屏絲管之嘈雜。予葢嘗裵回徙倚焉，而不能去也。<span class='note-inline'>(《潛研堂集》)</span></p>
</div>
<div class='div-other'><a id='mulu106' />
<p class='h2'>陸鼎：漁隱小圃雅集圖序</p><p style="margin-left:0em;text-indent:2em">漁隱主人為六俊諸孫，耽吟好客，能世其家。居楓江之西塘，有圃曰「漁隱」，為讀書之所，其地則唐詩人張繼泊船處也。入其圃，竹樹幽森，廊榭繚曲，一樓當西山之缺，晴翠飛落几席閒。登斯樓者，衣裾盡碧，無不翛然意遠，想見玉山清閟之勝，而仿<span class='corr'>佛</span>其人。於是吳之詩流，以及四方名士，堂相過從。歲丁巳秋，叢桂盛開，主人張筵飲客者三日，人各有詩，以巨冊連書之。屬余為圖，以冠其首。亭林觴詠，東南罕覯，非主人之賢，烏足以致之？<span class='note-inline'>(《梅葉閣文鈔》)</span></p>
</div>
<div class='div-other'><a id='mulu107' />
<p class='h2'>朱綬：翠薇花館詞序</p><p style="margin-left:0em;text-indent:2em">癸酉秋，余識戈君寶士，因詣君江楓漁火之鄉，清流繞門，雙橋夾於左右。登其堂，蕭蕭寥寥，曠然以清，齋有古圖史，庭蒔雜花、苔石、松竹之屬。余每過，君必延致余所素相識而居與君近者。如是者，一歲必三、四，必有豐肴嘉醴，極燕衎之樂，又必為慢詞令曲，以申寫其中之志趣。<span class='note-inline'>(《知止堂集》)</span></p>
</div>
<div class='div-other'><a id='mulu108' />
<p class='h2'>戈載：徵招詞．題朱立齋楓江草堂圖</p><p style="margin-left:0em;text-indent:0em;" class="lg-abnormal"><div class='lg-row'>鐘聲一杵寒山近　空簾片雲飛起</div>
<div class='lg-row'>竹徑掃蒼苔　有林泉清致　琴書塵靜洗　展緗帙　古香盈几</div>
<div class='lg-row'>屋角春星　門前秋水　北窗閒倚　能幾賞音人　鷗盟冷　霜楓更添愁思</div>
<div class='lg-row'>隔岸結比鄰　賭花閒吟事　修簫曾共擬</div>
<div class='lg-row'>倘商略　彩箋銀字　好攜酒　晚唱滄波　把釣竿還理<span class='note-inline'>(原注：立齋詞名〈楓江漁唱〉。《翠薇花館詞集》)</span></div>
</p><p style="margin-left:2em"><span class='note-inline'>(按：順卿又有〈喜遷鶯詞．題惠磐卿冷香別館圖〉，序云：「磐卿之高祖半農先生，家於葑門冷香溪，後遷滸墅。今磐卿卜宅楓江，與僕結鄰而居，名其室以誌先澤。」詞未錄。)</span></p>
</div>
<div class='div-other'><a id='mulu109' /><p style="margin-left:0em;text-indent:2em">蔣志凝，字澹懷，有〈木蘭花慢〉詞一闋云：</p>
<p style="margin-left:0em;text-indent:0em;" class="lg-abnormal"><div class='lg-row'>對江楓漁火　畫橋曲　舊蕭齋</div>
<div class='lg-row'>記白石詞名　翠薇花影　裙屐談諧　推排　髩絲換盡　更囊琴身世橘踰淮<span class='note-inline'>(原注：時君客淮浦。)</span></div>
<div class='lg-row'>博得天涯小住　香爐茗盌詩牌</div>
<div class='lg-row'>朋儕　俊賞都乖　閒賦手　澀吟懷　賸酒闌清夢　煙霞芰製　風雪芒鞵</div>
<div class='lg-row'>鄰街　玉驄鈿舄　甚蕉梧涼雨此荒階　遲我鷗邊泊宅　女墳湖淥平揩</div>
</p><p style="margin-left:0em;text-indent:2em">又王嘉祿井叔〈摸魚子〉詞，前半闋有云：「煙波唱起，有點點霜楓，星星漁火，都是賦愁地。」皆為戈順卿作也。<span class='note-inline'>(《翠薇花館詞．題辭》)</span></p>
<p style="margin-left:2em">按《姑蘇志》，江村橋，在楓橋西南；又有聽鐘橋，在寒山寺隔岸。（見《百城煙水》）皆因張繼詩得名也。王岡齡江村山齋，尚在乾嘉盛時。其後歸袁壽階，為漁隱小圃。顧千里思適齋，距其地亦不遠。最後有戈小蓮父子<span class='note-inline'>(小蓮名宙襄，著有《半樹齋集》；其子即順卿先生，名載，工填詞)</span>、陸東蘿<span class='note-inline'>(損之)</span>、朱立齋<span class='note-inline'>(紫貴)</span>、惠磐卿，楓江壇坫，極一時之盛。惜其時寒山宗風零替，如游蓮社，無遠公以為導師耳。</p>
<p style="margin-left:2em">又按：《東蘿遺稿》<span class='note-inline'>(卷三)</span>有〈自楓江汎舟至西山道中〉二首、〈自楓江至當湖舟行雜詠〉二首，起二句云：「一棹過江城，鄉音已漸更。」又〈辭家〉二首：「回首楓江江上橋，羇人於此漸魂銷。」是先生所居，去寒山寺亦不遠可證。</p>
</div>
<div class='div-other'><a id='mulu110' />
<p class='h2'>張緯餘：游楓溪記</p><p style="margin-left:0em;text-indent:2em">壬子八月二十四日，余自秣陵還吳門，道經楓橋，訪顧君河之至思適齋，讀其祖千里先生零星筆札，因飯於河之所。午後，與河之游寒山寺。寺近市，甚囂塵，至則如入山林中。由大殿至後樓，徘徊良久。河之曰：「此地去五硯樓不遠。」乃過寺濱，又折而東南，有樓特起，四面洞達，可望天平、靈巖諸勝。「是樓也，為袁君又愷所建。吾祖千里府君，嘗與錢辛楣、段若膺諸先生詠觴是樓。袁君尚有竹柏樓，歿未及三十年，是樓已三易其主，今亦置之蔓草荒煙之閒而已。余生也晚，無能指其所在。」乃與河之游虎邱而別。<span class='note-inline'>(《仰蕭樓文集》)</span></p>
</div></div>
<div class='div-other'><a id='mulu111' />
<p class='h1'>志事</p>
<div class='div-xu'><a id='mulu112' /><p style="margin-left:2em">「叢書」始於陸魯望，言不名一體也。「雜記」起於葛稚川，言不名一事也。山門故實，余既以類編次，削牘將竟，其有無可附麗者，彙而書之。雖咫見瑣聞，寥寥短簡，亦足以資談助也。志事第九。</p>
</div>
<div class='div-other'><a id='mulu113' /><p style="margin-left:0em;text-indent:2em">明仁和倪謙有〈題國子吳檢討先塋四景〉詩，其二：曰〈楓橋月落〉，曰〈寒寺鯨音〉。攷《郡志．人物傳》，吳尚書一鵬，四世皆有傳。尚書以編修起家，子子孝由庶吉士出為推官，孫尚儉高蹈不仕，曾孫安國亦以進士改知縣。又《吳之佳傳》，萬厯庚辰進士，襄陽知縣。又攷《選舉表》「正德十六年，楊維聰榜」：吳文之號與成，庶吉士。吳瀚號受之，副都御史。無厯官檢討者。楓橋塋域，未詳屬於誰氏，但據標題，必與寒山寺為鄰。今錄其詩曰：</p>
<p style="margin-left:0em;text-indent:0em;" class="lg-abnormal"><div class='lg-row'>吳江楓落水通橋　斜月將沈斗轉杓　兩岸秋聲隨籟發　半篷寒影帶波搖</div>
<div class='lg-row'>漁舟乍起吹殘火　估舶爭開趁早潮</div>
<div class='lg-row'>幾度吟詩憶張繼　鐘鳴山寺夜迢迢<span class='note-inline'>(右〈楓橋月落〉)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>招提遙隔闔閭城　夜半蒲牢吼地鳴</div>
<div class='lg-row'>度嶺微分山寺曉　穿林偏帶野泉清</div>
<div class='lg-row'>高低敻徹三千界　次第頻連百八聲　獨有思親情倍感　烏啼月落夢魂驚<span class='note-inline'>(右〈寒寺鯨音〉，據《倪文僖詩集》纂)</span></div>
</p></div>
<div class='div-other'><a id='mulu114' /><p style="margin-left:0em;text-indent:2em">寒山臨流負郭，招提近市，雖無巖壑之勝，以張懿孫一詩，前賢攬古，得與支硎、靈巖共垂篇什。歸安陸存齋觀察心源藏文衡山《姑蘇十景冊》，一虎山橋，二桃花塢，三姑蘇臺，其四即為楓橋。又有支硎、天池、虎邱、靈巖、天平、堯峯、太湖、石湖，實有十二景。今錄其〈楓橋〉詩云：</p>
<p style="margin-left:0em;text-indent:0em;" class="lg-abnormal"><div class='lg-row'>金閶西來帶寒渚　策策丹楓墮煙雨</div>
<div class='lg-row'>漁火青熒泊棹時　客星寂寞聞鐘處　水明人靜江城孤　依然落月啼霜烏</div>
<div class='lg-row'>荒涼古寺煙迷蕪　張繼詩篇今有無</div>
</p><p style="margin-left:0em;text-indent:2em">下鈐「潤州戴植戴培之鑑藏書畫印」、「聽鸝館主藏書畫印」、「芝農家藏」諸朱記。又文五峯亦有《姑蘇十景冊》，舊藏天府，以四字為標題，如〈洞庭春色〉、〈滄浪清夏〉之類，其九為〈江村漁火〉，不題詞，後署「五峯文伯仁寫」。<span class='note-inline'>(據《穰棃館過眼錄》、《石渠隨筆》合纂)</span></p>
</div>
<div class='div-other'><a id='mulu115' /><p style="margin-left:0em;text-indent:2em">寒山寺僧某，有一力甚勤，然不得於少主，逐之。夜風雨，僧從電光中見屋脊上有物蠕蠕，偵之則人也。迫而察之，乃所逐者。僧默無言，謹其楗而臥。夜半，楗發有聲，僧曰：「爾恐我耶？爾為此不法之事，倘聞於不相得之主，爾無命矣！爾第入，質明相遣。」其人伏地請死。將旦，贈以斤金，曰：「亟去，毋為少主所知。但取一房老小，不失為人。否者，亦聽若耳！」後十五年，其人率妻子來謝，自言有百金裝矣。時世長在僧座，見其人，聞其事。袁石公嘗閱書畫於寒山僧舍，詫謂：「力不如者，此老僧也。」<span class='note-inline'>(張大復《梅花草堂筆談》)</span></p>
</div>
<div class='div-other'><a id='mulu116' /><p style="margin-left:0em;text-indent:2em">聖祖南巡，問：「張伯行居官何如？」又問：「江南還有如此好官否？」即令巡撫江南。時兩江總督噶禮大張威福，公劾督臣營私壞法，請正國典。總督聞之，密購疏稾，揑款揭參。上命俱解任聽審。公審畢回蘇，寓楓橋，士民雲集獻蔬果。秋七月，復赴揚聽審。回蘇時，比戶焚香遮道，自楓橋至葑門二十餘里擁塞不可行。<span class='note-inline'>(吳翊鳳《遜志堂雜鈔．乙集》)</span></p>
</div>
<div class='div-other'><a id='mulu117' /><p style="margin-left:0em;text-indent:2em">吳江徐釚，字電發，號虹亭，晚號楓江漁父。康熙中，由薦舉博學鴻詞召試，授檢討，乞歸。著有《南州草堂集》、《鞠莊詞》。攷《虹亭集．自序》云：「先君子築室於吳淞之西、澈浦之東。太倉王奉常題其額曰『南州草堂』。壘石為山，疏土為池，堂之中藏書數千卷。先君子既即世，堂亦<span class='corr'>圮</span>，余遂漂泊四方，今忽忽老矣。詩文稾仍繫以『南州草堂』者，不忘先君子之志也。徐釚書於城西松風書屋。」錫山錢礎日序云：「《南州草堂集》不名一種，昌亭草十之一，皖江詩十之三，齊魯游詩又多於皖。徐子讀書姑蘇，其登臨贈答限於地，故昌亭詩為少。」據此，則南州老屋為其先業，童時游釣之所。所謂「城西松風書屋」者，葢在吳城西，其僑寄之地也。《昌亭集》中有〈金昌雜詩〉八首。又赴皖〈滸墅夜泊〉云：</p>
<p style="margin-left:0em;text-indent:0em;" class="lg-abnormal"><div class='lg-row'>片帆纔過寒山寺　暮雨瀟瀟畏遠征　估客吹鐙依岸宿　長年貰酒對愁傾</div>
<div class='lg-row'>繞街月黑鐘初斷　三帀烏嗁夢未成</div>
<div class='lg-row'>夜半鄰舟彈濩索　聽來都是別離聲</div>
</p><p style="margin-left:0em;text-indent:2em">辭家之作，亦多興起於「月落烏啼」一什。其寓齋去楓橋殆不遠，當與寒山寺鐘梵相聞。及晚年倦游歸，有〈漁村詩和工部曹子清韻〉云：「我是舊漁父，飄然東海東。」又〈題雪灘釣叟圖〉：「我亦楓江舊漁父，雪灘可許得平分。」蒪鱸之思，不在垂虹，而在楓溪矣！既自號楓江漁父，又繪〈楓江漁火圖〉。</p>
<p style="margin-left:0em;text-indent:2em">松陵翁雒有詩〈同徐丈雪廬作〉云：圖為徐虹亭檢討故物，今歸其族孫山民待詔。</p>
<p style="margin-left:0em;text-indent:0em;" class="lg-abnormal"><div class='lg-row'>白髮蕭蕭篛笠寒　半生春夢記叢殘　知交常感遭逢異　兄弟相依出處難</div>
<div class='lg-row'>薇省頭銜簪筆冷　松陵煙水釣船寬</div>
<div class='lg-row'>如何一闋漁家傲　贏得雞林貴素紈<span class='note-inline'>(據《南州草堂集》、《小蓬海遺詩》合纂)</span></div>
</p></div>
<div class='div-other'><a id='mulu118' /><p style="margin-left:0em;text-indent:2em">《虹亭集》又有〈鄧尉探梅，雪中返櫂，由西郊達村居，卻憶安節歸江楓庵作〉中二句云：「風向江郭流澌急，寒逐郊原細草生。」賦雪中風景，自是近城蘭若。又〈祝江楓庵指公八十壽〉：</p>

<div class="lg regular" style="margin-left:0em;"><div class='lg-row'>挂卻條衣丈室中　貪煨芋火老江楓　不隨時輩開堂去　常愛清流笑語同</div>
<div class='lg-row'>蓮座經聲依佛日　石牀花雨散春風　劫逢龍漢分明在　應記開元鶴髮翁<span class='note-inline'>(自注：「指公於五十年前，與周安期、翁仲謙、吳茂申、俞無殊、家介白為方外交。」)</span></div>
</div><p style="margin-left:0em;text-indent:2em">今聽鐘橋畔一小剎，為國初徐姓捨宅所建之法華庵。其東南為積善律院。而江楓庵獨迷其處所，從張繼詩得名，又與虹亭村居相近，亦為寒山之鄰剎矣。<span class='note-inline'>(據《南州草堂集》纂)</span></p>
</div>
<div class='div-other'><a id='mulu119' /><p style="margin-left:0em;text-indent:2em">吳翊鳳《懷舊續集》：「馬元勳，字成章，號雲曹，吳江布衣，有《蕉雨軒詩鈔》。其〈楓橋〉一首結句云：『災傷連數郡，米價幾時平？』」自注：「橋邊有米市。」</p>
<p style="margin-left:0em;text-indent:2em">又吳竹橋《素脩堂集》有〈出洋米〉一首云：「出洋米，出洋米，眾人趨利如流水。大為之坊民猶踰，何況水多坊亦無。出洋一日十餘石，一月出洋已數百。內地石約二千錢，出洋石至六七千。海口卻從何處出？徐六涇口稱第一。福山、白茆、許浦復有之，牙行、囤戶、販商、游食、地保、汍兵、津吏、營弁各各肥其私。」又云：「連朝價昂過一倍，市中悉推鄰縣買，不是太倉即上海。太倉出洋有劉河，比聞上海出更多。」此詩雖不為楓溪而作，然參攷〈苦雨吟〉五首，其第四首云：「湖北江西下米船，楓橋市想日喧闐。如何吾邑難平減，一斗仍需四百錢？」可見當時洋米轉般之地，實以橋邊為水次。葢庚申以前，海道未通，兩湖江皖米艘自長江汛舟而下，漏私海舶，又皆麇棸於此。聞諸故老云：「自昌門至楓橋十里，估檣雲集，唱籌邪許之聲宵旦不絕，舳艫銜接，達於滸墅。」今雖時移勢易，闠闤非昔，而各省偏災迭告，海卮難塞，前事不遠，可為殷鑒。附錄於此，敬告采風者。<span class='note-inline'>(據《懷舊續集》、《素脩堂詩集》纂)</span></p>
</div>
<div class='div-other'><a id='mulu120' /><p style="margin-left:0em;text-indent:2em">寒山寺，在姑蘇城外，唐人詩已累累見之。千餘歲來，為吳下一大禪院。道光年閒，寺僧之老者、弱者、住持者、過客者共一百四十餘人，忽一日盡死。寺中既已無人，鄉保為之報縣，縣令前來相驗。適一竈下養死而復蘇，縣令問：「諸僧今日食何物？」對曰：「食麫。」縣令復詳詢煮麫之人與澆麫之湯，竈下養對曰：「今日值方丈和尚生日，特設素麫，以供諸僧。我適見後園中有蕈二枚，紫色鮮豔，其大徑尺，因擷以調羹澆湯。但覺其香味鮮美異常，未及親嘗，忽然頭暈倒地，不省人事。今甫醒，而始知諸僧食麫死矣。不知是何故也？」縣令使導至後園采蕈處，則復見有蕈二枚，其大如扇，鮮豔無匹。命役摘蕈，蕈下有兩大穴。縣令復集夫役，持鍬鐝，循其穴而發掘之。丈餘以下，見有赤練蛇大小數百尾，有長至數丈者，有頭大如巨盌者。葢兩穴口為眾蛇出入之所，蕈乃蛇之毒氣所噓，以自蔽其穴者。諸僧既皆食之，故無一生。竈下養僅嗅其香味，故幸而復蘇。縣令乃命儲火種，發鳥槍，一舉焚之。蛇之種類盡滅，而寒山寺由此亦廢。<span class='note-inline'>(薛福成《庸盦筆記》)</span></p>
</div>
<div class='div-other'><a id='mulu121' /><p style="margin-left:0em;text-indent:2em">陳筱石制府在畿疆，聞寒山寺落成，喜蓮社之重新，溯楓溪而憶昔。櫻花移東國之枝，梵葉補南公之槧。又得陸文節公函告，賦詩四絕。其德配許夫人，錢唐許文慎公之妹，清才望族，馳譽思芬，亦有和章四首。並付郵筒，如覩玉臺之集。倘刊貞石，長留丈室之芬。筱帥詩云：</p>

<div class="lg regular" style="margin-left:0em;"><div class='lg-row'>一別姑蘇感舊游　五年客夢上心頭</div>
<div class='lg-row'>逢人怕問寒山寺　零落江楓瑟瑟秋</div>
</div><p style="margin-left:0em;text-indent:0em;" class="lg-abnormal"><div class='lg-row'>丁字沽頭夕照濃　客船隨處寄萍蹤</div>
<div class='lg-row'>海光玉鉢聲聲徹　如聽楓橋夜半鐘<span class='note-inline'>(自注：「津門海光寺，舊藏純皇所賜玉鉢，余有長歌。」)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>張句推敲兩字訛　江村漁父費摩挲</div>
<div class='lg-row'>曲園已逝春何在　苔蘚封碑未滅磨<span class='note-inline'>(自注：「張繼詩有『江楓』作『江村』，『漁火』作『漁父』者，余撫蘇時，特請俞曲園先生書碑紀事。」)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>舊地新開選佛場　烏啼月落幾經霜　重來定有櫻花識　祇恐山僧髩亦蒼<span class='note-inline'>(自注：「寺中櫻花，乃日本白須領事手植。丁未春仲，曾讌飲花下。」)</span></div>
</p><p style="margin-left:0em;text-indent:2em">許夫人<span class='note-inline'>(禧身)</span>詩云：</p>

<div class="lg regular" style="margin-left:0em;"><div class='lg-row'>回首蘇臺憶昔游　杖藜扶我過橋頭</div>
<div class='lg-row'>清風入耳濤聲遠　紅葉漫山已報秋</div>
</div><p style="margin-left:0em;text-indent:0em;" class="lg-abnormal"><div class='lg-row'>漁火江楓暮色濃　雪泥鴻爪寄行蹤　何當共載瓜皮艇　重聽寒山夜半鐘</div>
</p>
<div class="lg regular" style="margin-left:0em;"><div class='lg-row'>佳句流傳每易訛　殘碑斷碣幾摩挲</div>
<div class='lg-row'>說詩幸有曲園叟　壁上留題字不磨</div>
</div>
<div class="lg regular" style="margin-left:0em;"><div class='lg-row'>十里鶯花闢廣場　金閶門外月如霜</div>
<div class='lg-row'>何人領得清涼趣　一道虹腰踏蘇蒼</div>
</div></div>
<div class='div-other'><a id='mulu122' /><p style="margin-left:0em;text-indent:2em">陸文節公馳書僚佐，廣徵聯額，將赴太原，裒寺中楹帖見示。自雲陽中丞以下，騁妍抽祕，異曲同工。異日有續輯叢話繼長樂梁氏之後者，自在網羅之列。此志囿於體裁，未能甄錄。錄樊山方伯書一通，亦文節之志也。書云：「寒山寺為金閶城外古剎。嘉名肇錫，緣拾得之高風；盛美必彰，有懿孫之絕唱。近千餘年來，劫火屢經，祇園漸剝。鳩摩闃寂，象教陵夷，遂有異域胡僧，潛謀卓錫。幸護憲暨諸公，見機獨早，護法有心，布施金錢，自新寶相。支硎旁峙，帶青峰而作屏；震澤浚<span class='corr'>瀦</span>，雜天河而俱灑。珠網圓於夕露，丹雘麗於朝霞。鴿下罘罳，鸝穿結構。化人之宇，厯千春而不傾；四照之花，開萬品而莫識。近得名公潤色，神化丹青。削牘題詩，繼漁火江楓之後；動墨橫錦，鬬飛霜落月之妍。頃更獻佛徵文，郵筒索句。彼巳公茅屋，杜陵且賦新詩；豈釋慧頭陀，簡栖能辭述作？惟自顧元白俗輕，齊梁風靡。慈恩塔上，恐遺章八之譏；崔灝樓頭，難下青蓮之筆。既承雅命，敢竭鄙懷。一俟公暇成篇，即當繕寫呈上。泊船何日，客願聞半夜之鐘；見佛幾時，心已在水精之域。增祥再啟。五月十七日。」</p>
</div>
<div class='div-other'><a id='mulu123' /><p style="margin-left:0em;text-indent:2em">唐張繼詩流傳海舶，東鄰三尺童子能誦之。白須直君之手栽櫻花於寺，以永嘉樹之譽。辛亥之夏，工既畢，雲陽中丞以專車迎外賓於滬瀆以落成之。冠裳高會，五洲聚於一堂，誠盛事也。俄領事格羅思首以書來，請留名山寺。中丞介筱雅太守傳示函稿，諄屬著錄。余謂：「邦交一視，書則俱書，請開列各國領事姓名見示，庶無責言。」太守未及復而國難作，此簡遂輟，今錄俄領事函於後。踐茲息壤，亦庶知峴首沈碑；山門留帶，不獨我邦傳為故事也。俄領事函云：「日昨獲預盛筵，醉酒飽德，餘芬在齒，感篆難忘。本總領事駐劄滬濱，未能與貴撫暨各位司道時相把晤，暢領教言。乃承雅意殷拳，專車遠迓。五洲冠葢，聚於一堂。既旨且多，歡聯尊俎。異日纂修蘇府志者，必將濡筆而紀斯盛會。且於寒山名蹟中，多留一重鴻雪，庶不僅作尋常游讌觀也。閏六月十五日。」</p>
</div>
<div class='div-other'><a id='mulu124' /><p style="margin-left:0em;text-indent:2em">寒山唱道，梵夾無徵，惟顧沅《吳門表隱》引姚廣孝〈記〉云：「唐元和中，有寒山子者，冠樺布冠，著木履，被藍縷衣，掣風掣顛，笑歌自若，來此縛茆以居。尋游天台、寒巖，與拾得、豐干為友，終隱而去。希遷禪師募建殿宇，於方丈設寒、拾、豐干象，不敢忘本也。」其事既不載於僧史，余藏鈔本《逃虛子集》亦無此文。寒山子生於隋末，少師不應不知，何以云在「元和中」？未知湘舟何據？或當時寺中，尚有斷碑可攷。然亦俗語不實，流為丹青，緇流援少師以為重耳。余曩纂《郡志》，寒山已列廢寺，但於注中附錄其語。今〈志寺〉篇仍刪不載，非敢漏略，疑則葢闕，猶初志也。</p>
</div></div>
</div><!-- end of div[@id='body'] -->
</body></html>