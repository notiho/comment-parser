<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>南朝佛寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu105' />
<div class='div-other'>
<p class='h1'>南朝佛寺志卷下目錄</p>
<table>
<tr><td>建元寺</td>
<td>毗那離寺</td>
<td>正觀寺</td>
<td>眾造寺</td>
</tr>
<tr><td>崇聖寺</td>
<td>孔子寺</td>
<td>大仁寺</td>
<td>興福寺</td>
</tr>
<tr><td>洞玄寺</td>
<td>山茨寺</td>
<td>太昌寺</td>
<td>隱靈寺</td>
</tr>
<tr><td>齊安寺</td>
<td>普宏寺</td>
<td>禪靈寺</td>
<td>集善寺</td>
</tr>
<tr><td>法雲寺</td>
<td>後岡石室寺</td>
<td>棲霞寺</td>
<td>草堂寺</td>
</tr>
<tr><td>齊隆寺</td>
<td>齊熙寺</td>
<td>齊古寺</td>
<td>勝善寺</td>
</tr>
<tr><td>法音寺</td>
<td>慧眼寺</td>
<td>智度寺</td>
<td>新林法王寺</td>
</tr>
<tr><td>永建寺</td>
<td>无垢寺</td>
<td>佛窟寺</td>
<td>仙窟寺</td>
</tr>
<tr><td>虎窟寺</td>
<td>常樂寺</td>
<td>敬業寺</td>
<td>淨居寺</td>
</tr>
<tr><td>小莊嚴寺</td>
<td>光宅寺</td>
<td>蕭帝寺</td>
<td>明慶寺</td>
</tr>
<tr><td>涅槃寺</td>
<td>翠微寺</td>
<td>皇宅寺</td>
<td>本業寺</td>
</tr>
<tr><td>解脫寺</td>
<td>淨名寺</td>
<td>幕府寺</td>
<td>同行寺</td>
</tr>
<tr><td>法清寺</td>
<td>永慶寺</td>
<td>勸善寺</td>
<td>開善寺</td>
</tr>
<tr><td>慶雲寺</td>
<td>杜桂寺</td>
<td>觀音寺</td>
<td>資聖寺</td>
</tr>
<tr><td>佛壇寺</td>
<td>永泰寺</td>
<td>天光寺</td>
<td>建陵寺</td>
</tr>
<tr><td>棲隱寺</td>
<td>惠日寺</td>
<td>大愛敬寺</td>
<td>神山寺</td>
</tr>
<tr><td>永明寺</td>
<td>果願尼寺</td>
<td>須陀寺</td>
<td>頭陀寺</td>
</tr>
<tr><td>猛信尼寺</td>
<td>福靜寺</td>
<td>靜福寺</td>
<td>梁眾造寺</td>
</tr>
<tr><td>建業寺</td>
<td>慈覺寺</td>
<td>善覺寺</td>
<td>同泰寺</td>
</tr>
<tr><td>北寺</td>
<td>清玄寺</td>
<td>園居尼寺</td>
<td>禪巖寺</td>
</tr>
<tr><td>法苑寺</td>
<td>大心寺</td>
<td>華嚴寺</td>
<td>方樂寺</td>
</tr>
<tr><td>東林寺</td>
<td>蔣山頭陀寺</td>
<td>萬福尼寺</td>
<td>本願尼寺</td>
</tr>
<tr><td>平等寺</td>
<td>普光寺</td>
<td>化成寺</td>
<td>慈恩寺</td>
</tr>
<tr><td>善業尼寺</td>
<td>寒林寺</td>
<td>金口寺</td>
<td>福興寺</td>
</tr>
<tr><td>天中寺</td>
<td>一乘寺</td>
<td>歸來寺</td>
<td>飛流寺</td>
</tr>
<tr><td>甘露鼓寺</td>
<td>梁安寺</td>
<td>宣業寺</td>
<td>福成寺</td>
</tr>
<tr><td>定果寺</td>
<td>靈光寺</td>
<td>履道寺</td>
<td>渴寒寺</td>
</tr>
<tr><td>山齋寺</td>
<td>到公寺</td>
<td>延賢寺</td>
<td>景公寺</td>
</tr>
<tr><td>幽巖寺</td>
<td>青山幽巖寺</td>
<td>香尼寺</td>
<td>靈隱寺</td>
</tr>
<tr><td>宣明寺</td>
<td>天皇寺</td>
<td>懷安寺</td>
<td>慧福尼寺</td>
</tr>
<tr><td>國勝寺</td>
<td>楊都寺</td>
<td>棲靈寺</td>
<td>大皇寺</td>
</tr>
<tr><td>寶田寺</td>
<td>證聖寺</td>
<td>寶城寺</td>
<td>義和寺</td>
</tr>
<tr><td>四无畏寺</td>
<td colspan="3"/>
</tr></table></div>
<p class='juan'>南朝佛寺志卷下</p><p class="byline">上元孫文川伯澂葺述</p><p class="byline">江甯陳作霖伯雨編纂</p>
<div class='div-other'><a id='mulu106' />
<p class='h1'>齊</p>
<div class='div-other'><a id='mulu107' />
<p class='h2'>建元寺</p><p>建元寺齊高帝踐阼時所置故以建元名其寺焉寺在青溪上東南角有募士橋吳大帝募勇士處也梁沙門僧護僧韶皆居於是簡文帝為太子時亦於此迎佛云</p>
<p style="margin-left:1em">攷證</p>
<p style="margin-left:1em">建康實錄青溪北源亦通後湖出鍾山西今建元寺東南角度溪有橋名募士橋吳大帝募勇士處</p>
<p style="margin-left:1em">梁京師靈曜寺釋僧盛傳時有建元寺僧護僧韶齊德比譽</p>
<p style="margin-left:1em">梁簡文帝集有謝<span class='corr'>敕</span>參迎佛啟云臣綱啟主書周昂奉宣<span class='corr'>敕</span>旨曲賫恩參臣即到建元寺奉候法身</p>
</div>
<div class='div-other'><a id='mulu108' />
<p class='h2'>毗耶離寺</p><p>毗耶離寺未詳所在齊建元時西域僧求那毗地來京師<span class='corr'>敕</span>使居之</p>
<p style="margin-left:1em">攷證</p>
<p style="margin-left:1em">齊建康正觀寺求那毗地傳毗地中天竺人齊建元至京師止毗耶離寺</p>
</div>
<div class='div-other'><a id='mulu109' />
<p class='h2'>正觀寺</p><p>正觀寺在秦淮水側齊時中天竺僧求那毗地以所得供獻營造此寺重閣層門殿堂整飾以中興二年卒梁初復有僧伽婆羅者亦外國僧止於寺武帝甚加禮接令譯經於壽光殿古雲館中與毗地講席繼軌焉</p>
<p style="margin-left:1em">攷證</p>
<p style="margin-left:1em">齊建康正觀寺求那毗地傳毗地為人宏厚南海番人咸宗事之供獻皆受悉為營法於建業淮側造正觀寺以居重閣層門殿堂整飾以中興二年卒於所任梁初復有僧伽婆羅者亦外國僧至京師止正觀寺今上甚加禮接<span class='note-inline'>(案高僧傳係梁時作今上謂梁武帝)</span><span class='corr'>敕</span>於正觀寺及壽光殿古雲館中譯出大阿育王經解脫大論等凡十部三十三卷</p>
</div>
<div class='div-other'><a id='mulu110' />
<p class='h2'>齊眾造寺</p><p>眾造寺建於齊時譯其命名之義疑為募資所造也王僧達請僧遠居之<span class='note-inline'>(案梁普通中置眾造寺而王僧達則卒於齊時是齊先有此寺名如何氏捨宅為伽藍趨勢者助財造構輕薄者因呼為眾造若非齊有此寺安得預以梁寺譏之)</span></p>
<p style="margin-left:1em">攷證</p>
<p style="margin-left:1em">齊上定林寺釋僧遠傳瑯邪王僧達才貴當世藉遠風素延止眾造寺遠周貧濟乏身無餘財</p>
</div>
<div class='div-other'><a id='mulu111' />
<p class='h2'>崇聖寺</p><p>崇聖尼寺也未詳所在齊有慧首尼居之</p>
<p style="margin-left:1em">攷證</p>
<p style="margin-left:1em">南史劉穆之傳穆之孫彪坐與亡弟母楊別居死不殯葬崇聖寺尼慧首剃頭為尼以五百錢買棺以泥絙轝送葬為有司所奏</p>
</div>
<div class='div-other'><a id='mulu112' />
<p class='h2'>孔子寺</p><p>丹陽郡之東南長樂橋<span class='note-inline'>(當今之馬道街一帶)</span>舊有宣尼廟晉太元中所置也至齊遷於樂遊苑東而以舊地為浮圖人呼為孔子寺亦名孔子巷云</p>
</div>
<div class='div-other'><a id='mulu113' />
<p class='h2'>大仁寺</p><p>大仁寺在長樂橋東孔子巷中</p>
<p style="margin-left:1em">攷證</p>
<p style="margin-left:1em">張敦頤六朝事迹編類孔子廟在樂遊苑東隔青溪奉聖亭侯所奉之廟也舊在溪南丹楊郡之東南本東晉所立中廢宋元嘉十九年詔復孔子廟至齊遷今處以舊地為浮圖今名孔子寺亦名孔子巷在城東南五里古長樂橋東</p>
<p style="margin-left:1em">景定建康志孔子巷在大仁寺西南古長樂橋東一里</p>
</div>
<div class='div-other'><a id='mulu114' />
<p class='h2'>興福寺</p><p>興福寺齊京師人為釋道儒而造也寺本張敬兒故宅伏誅後入官眾買得之以居道儒時有釋慧芬亦居是寺焉</p>
<p style="margin-left:1em">攷證</p>
<p style="margin-left:1em">齊興福寺釋道儒傳長沙玉請為戒師盧丞相伯仲孫<span class='note-inline'>(此六字疑有誤)</span>共買張敬兒故宅為儒立寺今興福寺是也</p>
<p style="margin-left:1em">齊興福寺釋慧芬傳以齊永明三年卒於興福寺</p>
</div>
<div class='div-other'><a id='mulu115' />
<p class='h2'>洞玄寺</p><p>洞玄寺齊永明元年所置也有僧法可立石</p>
<p style="margin-left:1em">攷證</p>
<p style="margin-left:1em">至正金陵新志洞玄寺在城東南三十里齊永明元年賜額僧法可立石可考</p>
</div>
<div class='div-other'><a id='mulu116' />
<p class='h2'>山茨寺</p><p>山茨寺在鍾山側周彥倫所立之精舍也延沙門法紹居之而僧拔慧照高名並美又有張融者善玄言彥倫每與遇於精舍揮麈共談彌日不解焉</p>
<p style="margin-left:1em">攷證</p>
<p style="margin-left:1em">齊瑯邪攝山釋法度傳時有沙門法紹業行清苦譽齊於度而學解優之時人號曰北山二聖紹本巴西人汝南周彥倫去成都招其同下止於山茨精舍</p>
<p style="margin-left:1em">齊上定林寺釋僧柔傳時鍾山山茨精舍又有僧拔慧照皆弱年英邁並著高名</p>
<p style="margin-left:1em">張融集門論註周彥倫於山茨精舍與張融遇輒以玄言相滯彌日不解</p>
</div>
<div class='div-other'><a id='mulu117' />
<p class='h2'>太昌寺</p><p>太昌寺齊僧宗所自造也宗善講經以從來信施構茲梵宇焉</p>
<p style="margin-left:1em">攷證</p>
<p style="margin-left:1em">齊京師太昌寺僧宗傳宗講涅槃維摩勝鬘等經近盈百編以從來信施造太昌寺居之</p>
</div>
<div class='div-other'><a id='mulu118' />
<p class='h2'>隱靈寺</p><p>隱靈寺未詳其所在齊永明以來佛會極盛每四月八日敕遣宦閽守門男女分日頂禮然終以寺大容奸僧尼並皆誅死云</p>
<p style="margin-left:1em">攷證</p>
<p style="margin-left:1em">梁元帝金樓子興王篇齊武帝時隱靈寺雕飾炫麗四月八日皆往往以宦閽防門有禮拜者男女不得同日至也僧尼並皆妍妙俗心不盡或以箱簏貯姦人而進之後為覘伺所得並皆誅死</p>
</div>
<div class='div-other'><a id='mulu119' />
<p class='h2'>齊安寺<span class='note-inline'>(妙淨寺)</span></p><p>齊安寺齊世祖舊宅也踐阼後遂捨為寺在秦淮之南前臨官路後接高隴<span class='note-inline'>(即長干里)</span>與宋興寺相望至趙宋遂改為妙淨寺云</p>
<p style="margin-left:1em">攷證</p>
<p style="margin-left:1em">王荊公集李璧注齊安寺齊武帝宅也宋興又在其北齊安今為妙淨寺前臨官路後接高隴面淮</p>
</div>
<div class='div-other'><a id='mulu120' />
<p class='h2'>普宏寺</p><p>普宏寺未詳其所在齊時寺僧智稱慧温講律誦法為道俗所重竟陵文宣王復圖釋寶亮形於寺壁焉</p>
<p style="margin-left:1em">攷證</p>
<p style="margin-left:1em">齊京師樂安寺釋智稱傳文宣請於普宏講律僧眾數百皆奉卷承旨</p>
<p style="margin-left:1em">齊京師後岡釋僧侯傳時普宏有釋慧温亦誦法華維摩首楞嚴蔬苦有志節</p>
<p style="margin-left:1em">齊京師靈味寺釋寶亮傳文宣圖其影像於普宏寺</p>
</div>
<div class='div-other'><a id='mulu121' />
<p class='h2'>禪靈寺</p><p>禪靈寺齊永明七年武皇帝之所造施捨傾貲竟陵文宣王嘗稱其信心明照宮人出家者許其入寺焚修蓋尼寺也時越州獻自然珠佛像均置剎下<span class='corr'>敕</span>謝瀹為碑文徐希秀書之監造者為虎賁中郎將潘敞後因與呂文顯私登門樓械繫尚方罰亦重矣賜額曰禪靈識者以為有禪授之讖逮東昏侯淫侈剝寺塔寶珥為潘妃殿飾兆殆應於此與其地當秦淮運瀆之交有渚<span class='note-inline'>(即今之范家塘)</span>有橋<span class='note-inline'>(即今之斗門橋)</span>江淹嘗宿於渚側而得異夢梁侯景作亂初登寺樓以望柳仲禮之師後王僧辯來討亦由淮入渚蓋當詣臺之孔道云</p>
<p style="margin-left:1em">攷證</p>
<p style="margin-left:1em">南齊書竟陵王子良傳永明末上將射雉子良諫曰伏度陛下以信心明照所以傾金寶於禪靈</p>
<p style="margin-left:1em">金樓子后妃篇齊武帝時內人出家為異衣住禪靈寺者猶愛帶之如初</p>
<p style="margin-left:1em">南齊書祥瑞志永明七年越州獻白珠自然作照惟佛像長三寸上起禪靈寺置剎下</p>
<p style="margin-left:1em">又謝瀹傳上起禪靈寺<span class='corr'>敕</span>瀹撰碑文</p>
<p style="margin-left:1em">又徐爰傳爰子希秀甚有學解並閑篆隸禪靈寺碑希秀書也</p>
<p style="margin-left:1em">南史呂文度傳虎賁中郎將潘敞掌監工作上使造禪靈寺新成車駕縱觀甚悅敞喜要呂文顯私登南門樓上知之繫敞上方而出文顯為南譙郡</p>
<p style="margin-left:1em">齊書五行志世祖起禪靈寺初成百姓縱觀或曰禪者授也靈非美名所授必不得其人</p>
<p style="margin-left:1em">南史東昏侯紀禪靈寺塔諸寶珥皆剝取以施潘妃殿飾</p>
<p style="margin-left:1em">景定建康志運瀆六橋次南禪靈橋次南運瀆臨淮有一新橋對禪靈渚</p>
<p style="margin-left:1em">建康實錄江淹嘗為宣城守罷歸泊禪靈寺渚夜夢一人稱張景陽謂曰前有匹錦相寄今可見還</p>
<p style="margin-left:1em">梁書侯景傳柳仲禮裴之高陳文徹鄱陽世子嗣並緣淮造柵及旦景方覺乃登禪靈寺門樓望之</p>
<p style="margin-left:1em">景定建康志表梁元帝承聖元年三月王僧辯督諸軍至張公洲乘潮入淮進至禪靈寺前</p>
</div>
<div class='div-other'><a id='mulu122' />
<p class='h2'>集善寺<span class='note-inline'>(法雲寺)</span></p><p>集善寺在鍾山之西齊豫章王薨世祖敕貨雜物服飾為造此寺唐初毁後復置為義章院改法雲寺<span class='note-inline'>(此非六朝之法雲寺也)</span>宋建炎中廢</p>
<p style="margin-left:1em">攷證</p>
<p style="margin-left:1em">南齊書豫章王嶷傳王薨後第庫無見錢世祖<span class='corr'>敕</span>貨雜物服飾得數百萬起集善寺</p>
<p style="margin-left:1em">至正金陵新志法雲寺舊在城外東北十里蔣山寺西門舊有章義橋圖經云本齊集善寺唐初輔公祏亂毁後復置為義章院改法雲建炎兵火廢</p>
</div>
<div class='div-other'><a id='mulu123' />
<p class='h2'>法雲寺</p><p>法雲寺在雞籠山旁齊竟陵王子良之邸內也永明中子良嘗招集名僧開講於此寺至梁雲光法師宗風未墜陳時寺僧慧拔復傳業於張譏焉</p>
<p style="margin-left:1em">攷證</p>
<p style="margin-left:1em">沈約集為竟陵王發講疏以永明元年二月八日置講席於上邸集名僧於帝畿皆深辨真俗洞測名相分微靡滯臨疑若曉同集於邸內之法雲精廬</p>
<p style="margin-left:1em">建康實錄雲光居法雲寺講經花墜</p>
<p style="margin-left:1em">陳書張譏傳吳郡陸元朗宋孟博法雲寺沙門慧拔皆傳其業</p>
</div>
<div class='div-other'><a id='mulu124' />
<p class='h2'>石室寺</p><p>石室寺在鍾山之後岡釋僧侯安禪之所也時江左象教愈盛齊文惠文宣皆深敬信而僧侯獨空山宴坐不趨邸第焉</p>
<p style="margin-left:1em">攷證</p>
<p style="margin-left:1em">齊京師後岡石室釋僧侯傳還都於後岡創立石室以為安禪之所</p>
</div>
<div class='div-other'><a id='mulu125' />
<p class='h2'>棲霞寺<span class='note-inline'>(功德寺　妙因寺　普雲寺　嚴因崇報寺　虎穴寺)</span></p><p>棲霞寺在江乘之攝山其狀似繖亦名繖山山多草藥可以攝養故以攝為名處士明僧紹抗迹人外於宋泰始中遊此山刊木翦茅二十許年不交俗士惟與釋智度往來待以師友之敬齊永明七年捨宅為棲霞精廬請度居之先是有道士欲以寺地為館住者輙死自度駐錫之後羣患皆息俄見靳尚通名願為是山護法受菩提戒而去由是度名重一時僧紹之子臨沂令仲璋於西峯石壁與度鐫造無量壽佛并二菩薩皆高三丈餘而齊文惠太子豫章文獻王竟陵文宣王等雕琢營飾遂成億萬化身是為千佛巖巖下有白乳泉其側有齊巴東獻武公墓後有天開巖尤據一山之勝梁時寺僧僧朗為武帝所敬南蘭陵蕭琛遁迹茲山深相契慕遺言葬法師墓傍因之寺中有朗詮二師居士明僧紹治中蕭琛塑像圖元帝為湘東王時撰棲霞寺碑文極典麗江總持則敘事詳備過之而總持又侍陳後主同遊賦詩不下十數首則與攝山之緣獨深焉其地僻處深山雖北軍渡江兵火不及隋文帝猶於寺造石塔以葬舍利唐高祖改為功德寺會昌中廢旋復南唐號妙因寺宋太平興國中號普雲寺景德初仍為棲霞禪寺元祐中改嚴因崇報寺又號虎穴寺然至今人皆呼之為棲霞</p>
<p>國朝乾隆中大吏於中峯之左恭建棲霞行宮以駐清蹕有春雨山房太古堂武夷一曲精廬話山亭夕陽樓石梁精舍白下卷阿諸勝南巡篇章於茲尤富山巔有銀杏二株蒼蔚奇古實六朝時物咸豐以後寺僧僅構數椽於山麓以安瓶鉢云</p>
<p style="margin-left:1em">攷證</p>
<p style="margin-left:1em">江總集有攝山棲霞寺碑其略云南徐州琅邪郡江乘縣有攝山其狀似繖亦名繖山尹先生記云山多草藥可以攝生故以攝為名焉</p>
<p style="margin-left:1em">景定建康志棲霞寺注明僧紹宋泰始中遊此山刊木結茅二十許年遂捨為寺</p>
<p style="margin-left:1em">齊琅邪攝山釋法度傳宋末遊於京師高士明僧紹抗迹人外隱居琅邪之攝山挹度清真待以師友之敬及亡捨所居為棲霞精舍請度居之先有道士欲以寺地為館住者輒死及後為寺猶多恐動自度居之羣妖皆息經歲許忽聞人馬鼓角之聲俄見一人持紙名通度曰靳尚度前之尚形甚都雅羽衛亦嚴致敬已乃言主此山七百餘年神道有法物不敢干前諸棲託或非真正故死病繼之亦其命也法師道德所歸謹捨以奉給并願五戒永結來緣度曰人神道殊毋容相屈且檀越血食世祀此最五戒所禁尚曰若備門徒輒先去殺於是辭去明旦度見一人送錢一萬香燭刀子疏云弟子靳尚奉供正月十五日度為設會尚又來同眾禮拜行道受戒而去攝山廟巫夢神告曰吾已受戒於度法師祠祀勿得殺戮由是廟祠薦止菜脯而已</p>
<p style="margin-left:1em">六朝事跡編類菩提王廟神即楚大夫靳尚也引攝山記云楚靳尚以讒殺屈原天譴作蟒穴茲山後後人為之立廟又引稽神錄云靳尚神居臨沂縣圖經云齊永明初有法度禪師講經於攝山嘗患山路磽确僧徒疲於往來神為平治之法度因為受菩提戒立祠於後故世號菩提廟</p>
<p style="margin-left:1em">江總棲霞寺碑又云僧紹之子仲璋為臨沂令於西峯石壁與度禪師鐫造無量壽佛坐身三丈二尺五寸通座四丈并二菩薩侍高三丈三寸大同六年龕頂放光齊文惠太子豫章文獻王竟陵文宣王始安王遙光及宋江夏王霍姬齊田奐等琢造石像梁臨川靖惠王復加瑩飾又云先有名德僧朗法師者去鄉遼水問道京華梁武皇帝乃遣中寺釋僧懷靈根寺釋慧令等詣山諮受三論大義南蘭陵蕭琛遁世茲山多歴年所臨終遺言葬法師墓側</p>
<p style="margin-left:1em">至正金陵新志白乳泉在攝山千佛嶺下又齊巴東公墓在棲霞寺側又天開巖在攝山棲霞寺之後去寺三里石多特立</p>
<p style="margin-left:1em">梁元帝集有棲霞寺碑其銘詞云苔依翠屋樹隱丹楹澗浮山影山傳澗聲</p>
<p style="margin-left:1em">江總集棲霞寺詩丹青獨不渝注寺有朗詮二師居士明僧紹治中蕭琛塑像圖</p>
<p style="margin-left:1em">馮惟訥古詩記陳後主有同江僕射遊攝山棲霞寺詩江總有入攝山棲霞寺詩又有棲霞寺山房夜坐簡徐祭酒周尚書並同遊羣彥詩又有靜臥棲霞寺房望徐祭酒詩餘題多不具錄</p>
<p style="margin-left:1em">景定建康志嚴因崇報寺即棲霞寺在京城東北之攝山去城四十五里齊永明中置唐高祖改為功德寺高宗改為隱居棲霞寺御書賜額武宗會昌中廢宣宗大中五年重建南唐高越等建塔徐鉉書額曰妙因寺宋太宗興國五年改為普雲寺景德五年又改為棲霞禪寺元祐六年改賜今額為張參政璪功德寺</p>
<p style="margin-left:1em">金陵梵剎志元祐中又名虎穴寺</p>
</div>
<div class='div-other'><a id='mulu126' />
<p class='h2'>草堂寺<span class='note-inline'>(寶乘寺)</span></p><p>鍾山草堂齊周彥倫棲遁處也實宋元嘉時招隱館之舊址時有釋慧約深達妙理彥倫素所欽服因於所居之前造寺處之名曰草堂寺寺左為慧約置臺講經之所逮梁大通中武帝以光華殿施此寺取珠貨值百萬起重樓七閒有無名法師與劉孝先以詩唱和焉慧約卒於梁時王筠撰草堂寺智者法師碑即慧約墓碣也寺壁有焦寶顥畫唐會昌中廢宋復建為寶乘寺明初以其地為常開平王墓徙寺唐家渡為江水所齧而廢云</p>
<p style="margin-left:1em">攷證</p>
<p style="margin-left:1em">景定建康志齊周顒於鍾山西立隱舍遇休沐則歸仍造草堂寺以處僧慧約</p>
<p style="margin-left:1em">又志宋雷次宗傳召詣京邑為築室鍾山西巖謂之招隱館今草堂隆報寺是其舊址</p>
<p style="margin-left:1em">又志引高僧傳時有釋慧約姓婁少達妙理顒素所欽服乃於鍾山舊館造草堂寺以居之今寺左乃婁約置臺講經文之地寺後即顒舊居也</p>
<p style="margin-left:1em">又志光華殿在臺城梁武帝施與草堂寺取珠貨值百萬以其地起重閣七閒</p>
<p style="margin-left:1em">古詩記梁劉孝先有草堂寺尋無名法師詩又有和法師秋夜草堂寺禪房月下詩</p>
<p style="margin-left:1em">王筠集有草堂寺智者法師碑</p>
<p style="margin-left:1em">明宋濂鍾山遊記草堂法師墓碣在蔣山寶誌塔前之左</p>
<p style="margin-left:1em">貞觀公私畫史草堂寺在江甯有焦寶顥畫</p>
<p style="margin-left:1em">至正金陵新志隆報寶乘禪寺即舊草堂寺在上元縣鍾山鄉唐會昌中廢宋復建治平中賜額寶乘紹興三十二年改賜今額</p>
<p style="margin-left:1em">顧炎武肇域志洪武七年以寺地為開平王常遇春墓徙寺太平門外二十七里唐家渡後田齧於江而寺遂廢及鍾山起孝陵為禁地並慧約墓碣亦掘而棄之矣</p>
</div>
<div class='div-other'><a id='mulu127' />
<p class='h2'>齊隆寺　宣武寺</p><p>齊有釋法鏡者竟陵王子良深加禮待立齊隆寺以居之寺在廣明門側<span class='note-inline'>(當今之復成倉一帶)</span>至梁朝既興武帝為兄長沙王懿治鏡所住寺以資冥祐以王謚宣武因改寺為宣武徐勉嘗割宅西偏以施寺焉</p>
<p style="margin-left:1em">攷證</p>
<p style="margin-left:1em">齊齊隆寺釋法鏡傳齊竟陵文宣王厚相禮待鏡誓心宏道不拘貴賤有請必行無避寒暑財不畜私常興福業建武初以其信施立齊隆寺以居之後今上為長沙宣武王治鏡所居寺因改寺曰宣武也<span class='note-inline'>(今上謂梁武帝也)</span></p>
<p style="margin-left:1em">梁書徐勉傳與子書曰至清明門宅無相容處所以爾者亦復有以前割西邊施宣武寺既失西廂不復方幅</p>
</div>
<div class='div-other'><a id='mulu128' />
<p class='h2'>齊熙寺</p><p>齊熙寺有頌本朝之義必齊時之所建也至梁初名僧釋道琳居之</p>
<p style="margin-left:1em">攷證</p>
<p style="margin-left:1em">梁富陽釋道琳傳梁初琳出居齊熙寺天監十八年卒春秋七十有三</p>
</div>
<div class='div-other'><a id='mulu129' />
<p class='h2'>齊古寺<span class='note-inline'>(樂林院)</span></p><p>齊古寺亦齊朝所置也至趙宋改為樂林院云</p>
<p style="margin-left:1em">攷證</p>
<p style="margin-left:1em">至正金陵新志引乾道志樂林院在石城東北六十里因齊古寺基</p>
</div>
<div class='div-other'><a id='mulu130' />
<p class='h2'>勝善寺　上雲居寺</p><p>勝善寺在鍾山之右齊建武二年南海王子罕所造也梁時為尼所居後為僧院謂之上雲居庾信嘗從駕登雲居寺塔王褒登雲居寺高嶺皆有題詠狀其勝景焉今山陰有白雲寺當是其遺構咸豐中為兵火所毁有僧結茅於此云</p>
<p style="margin-left:1em">攷證</p>
<p style="margin-left:1em">至正金陵新志上雲居在鍾山之右去城十二里舊圖經云本齊勝善寺建武二年南海王蕭子罕所造梁時尼所居後復為僧院</p>
<p style="margin-left:1em">庾信集有從駕登雲居寺塔詩云重巒千仞塔危磴九層臺石關恆逆上山梁乍斗迴堦下雲峯出窗前風洞開隔嶺經聲度中天梵響來平時欣侍從於此暫徘徊</p>
<p style="margin-left:1em">王褒集有登雲居高嶺詩云中峯雲已合絕頂日猶晴邑居隨望近風烟對眼生</p>
<p style="margin-left:1em">嘉慶上元縣志白雲寺在鍾山頂</p>
</div>
<div class='div-other'><a id='mulu131' />
<p class='h2'>法音寺</p><p>法音寺未詳其所在齊僧慧廓嘗居於是梁時有甘露降寺松葉上<span class='corr'>敕</span>賜百官沈約以啟謝焉</p>
<p style="margin-left:1em">攷證</p>
<p style="margin-left:1em">齊京師建初寺釋僧祐傳法音寺慧廓崇其德業請事師禮</p>
<p style="margin-left:1em">沈約謝甘露啟云左右徐儼宣<span class='corr'>敕</span>垂賜法音寺松葉上甘露</p>
</div>
<div class='div-other'><a id='mulu132' />
<p class='h2'>慧眼寺</p><p>慧眼寺在同夏里<span class='note-inline'>(當今之赤石磯南)</span>齊時江蒨之所造也蒨嘗患目疾智者法師舉經所云慧眼見真能度彼岸以告之遂捨宅為是寺焉</p>
<p style="margin-left:1em">攷證</p>
<p style="margin-left:1em">南史江紑傳紑父蒨患眼疾紑夢一僧教飲慧眼水莫解所謂紑叔祿與草堂寺僧智者善往訪之智者曰無量壽經云慧眼見真能度彼岸蒨遂捨同夏里宅為寺<span class='corr'>敕</span>名慧眼因泄故井水極清冽取以洗眼及煮藥蒨疾果瘳</p>
</div></div>
<div class='div-other'><a id='mulu133' />
<p class='h1'>梁</p>
<div class='div-other'><a id='mulu134' />
<p class='h2'>智度寺</p><p>智度寺在青溪邊梁天監元年武帝為母獻后造是寺以資冥祐焉</p>
<p style="margin-left:1em">攷證</p>
<p style="margin-left:1em">南史梁武帝紀及居帝位即於青溪邊造智度寺</p>
<p style="margin-left:1em">金樓子興王篇又奉為獻后起智度寺</p>
</div>
<div class='div-other'><a id='mulu135' />
<p class='h2'>新林法王寺</p><p>梁武帝義軍東下先至新林一戰成功遂開帝業天監二年乃即齊之靈邱苑置法王寺以旌伐大同九年又於寺側起王游苑尚書令沈約為撰法王寺碑焉</p>
<p style="margin-left:1em">攷證</p>
<p style="margin-left:1em">景定建康志靈邱苑齊武帝立在新林界梁天監中以其地為法王寺</p>
<p style="margin-left:1em">建康實錄梁天監二年置法王寺北去縣二十里案塔寺記武帝造其地本名新林前代苑也梁武義軍至首祚王業故以法王為名大同九年於寺側起王游苑尚書令沈約為寺碑文美武功也</p>
<p style="margin-left:1em">沈約法王寺碑有云昔周師集於孟津漢兵至於垓下翦商肇乎茲地殪楚由乎斯域又云眷言四海莫不來王此維余宅甯止西顧</p>
</div>
<div class='div-other'><a id='mulu136' />
<p class='h2'>永建寺<span class='note-inline'>(隱靜院)</span></p><p>永建寺在雁門山梁天監二年李師利所造也南唐改建為隱靜院云</p>
<p style="margin-left:1em">攷證</p>
<p style="margin-left:1em">至正金陵新志隱靜院在上元宣義鄉乾道志在城東近雁門山去城四十里梁天監二年建初名永建寺南唐保大中重修改今額</p>
</div>
<div class='div-other'><a id='mulu137' />
<p class='h2'>无垢寺</p><p>无垢寺在鳳皇山之南先名天喜寺梁天監二年改造更今名又謂之无垢院焉</p>
<p style="margin-left:1em">攷證</p>
<p style="margin-left:1em">金陵梵剎志无垢寺在鳳臺門外道德鄉原先朝天喜寺梁天監二年改无垢寺又名无垢院</p>
</div>
<div class='div-other'><a id='mulu138' />
<p class='h2'>佛窟寺<span class='note-inline'>(崇教寺　宏覺寺)</span></p><p>佛窟寺在牛首山山高一百四十丈雙峯正對宣陽門王導嘗指之為天闕山下舊有辟支洞稍上又有文殊洞皆深入窈窕上聳石壁梁天監二年司空徐度造寺因以佛窟為名實僧明慶之禪房也由山椒起石磴百級杉檜行列而上曰白雲梯寺左有磚浮圖七級東峯最高處為兜率巖昭明太子飲馬池介在兩峯之閒佛書所謂江表牛頭是已宋太平興國中名崇教寺明洪武中名宏覺寺　國朝仍而不改咸豐兵火以後已稍稍修葺云</p>
<p style="margin-left:1em">攷證</p>
<p style="margin-left:1em">建康實錄天監二年置佛窟寺北去城三十里僧明慶造</p>
<p style="margin-left:1em">景定建康志佛窟寺一名崇教寺在牛頭山去城三十里舊傳牛頭山下有辟支佛窟宋大明中移郊壇於山之東峯執事者導從百餘人游西峯石窟見一僧趺坐執事者問之忽無所有但遺錫杖香爐瓶盂而已梁天監二年司空徐度造寺因名佛窟寺唐大厤九年代宗修峯頂七級浮圖宋太平興國三年賜今額</p>
<p style="margin-left:1em">金陵梵剎志佛窟寺天監閒司空徐度建宋太平興國中改崇教寺洪武初仍名佛窟後改宏覺入寺歴石磴百級曰白雲梯左有大浮圖七級緣石徑而上為觀音洞又上為兜率嚴乃東峯最高處巖下有池湧泉甚清折而西為文殊洞山之脊介兩峯閒有昭明飲馬池從西峯下為辟支洞前有小石塔</p>
</div>
<div class='div-other'><a id='mulu139' />
<p class='h2'>仙窟寺</p><p>仙窟寺在天闕山西峯中有石洞梁武帝於其下置寺<span class='note-inline'>(此與佛窟寺有山上山下之異)</span>賜今額寺藏一石鉢盂形狀甚古唐神龍中鄭克俊并開善寺誌公屐皆取入長安焉</p>
<p style="margin-left:1em">攷證</p>
<p style="margin-left:1em">建康實錄天闕山注其山西峯中石窟梁武帝於窟穴下置寺名曰仙窟寺有一石鉢盂莫知所由來形狀甚古唐神龍中鄭克俊取將入長安及開善寺誌公屐也</p>
</div>
<div class='div-other'><a id='mulu140' />
<p class='h2'>虎窟寺</p><p>虎窟寺亦在牛頭山伏虎洞實當其側或曰棲霞之虎穴寺非也孔燾和梁簡文帝詩云脂駕出西南則其地可定矣蓋簡文為太子時與燾及鮑至陸罩王臺卿王冏時往游覽迭相唱和其曰細松斜繞徑峻嶺半藏天非天闕之景不足以當之殆與佛窟仙窟鼎峙而三與</p>
<p style="margin-left:1em">攷證</p>
<p style="margin-left:1em">同治上江縣志牛首山南有伏虎洞</p>
<p style="margin-left:1em">古詩記梁簡文帝有往虎窟山寺詩鮑至孔燾陸罩王臺卿王冏均有奉和往虎窟山寺詩</p>
</div>
<div class='div-other'><a id='mulu141' />
<p class='h2'>常樂寺<span class='note-inline'>(資善院　福昌院)</span></p><p>常樂寺牛頭山前之古剎也與延壽院相鄰唐改資善院南唐又號為福昌焉</p>
<p style="margin-left:1em">攷證</p>
<p style="margin-left:1em">至正金陵新志引乾道志福昌院本資善院在城南四十里牛頭山前古常樂寺基與延壽院相鄰唐天祐中置南唐後主改今額</p>
</div>
<div class='div-other'><a id='mulu142' />
<p class='h2'>敬業寺</p><p>敬業寺未詳其所在梁天監四年禮部侍郎盧法震所造蓋從上所好云</p>
</div>
<div class='div-other'><a id='mulu143' />
<p class='h2'>淨居寺</p><p>淨居寺在南郭外梁天監五年潁川<span class='corr'>剌</span>史劉威所造也有僧法昂居之及卒晉安王綱為製墓銘焉</p>
<p style="margin-left:1em">攷證</p>
<p style="margin-left:1em">建康實錄天監四年置敬業寺禮部侍郎盧法震造五年置淨居寺北去縣六十里潁川<span class='corr'>剌</span>史劉威造</p>
<p style="margin-left:1em">梁簡文帝集有淨居寺法昂墓志銘</p>
</div>
<div class='div-other'><a id='mulu144' />
<p class='h2'>小莊嚴寺</p><p>小莊嚴寺在建業定陰里本晉零陵王廟地梁天監六年屠者邵文立迴買此地捨與度禪師為寺以京師有莊嚴寺故言小以別之八年釋法悅於寺造無量壽佛像既成移置光宅寺逮臺城覆沒百濟使者於端門號泣侯景幽之於寺中蓋為其有禾黍之感云</p>
<p style="margin-left:1em">攷證</p>
<p style="margin-left:1em">闕名梁京寺記小莊嚴寺在建業定陰里本晉零陵王廟地天監六年度法師起造時有邵文立者世以烹屠為業嘗欲殺一鹿鹿跪而流淚以為不祥鹿懷一麑尋當產育就庖哀切同被刳割因茲患疾眉須皆落身創並壞乃深起悔責求道度法師發大誓願罄捨家資迴買此地為立伽藍</p>
<p style="margin-left:1em">梁正覺寺釋法悅傳悅乃與沙門智靖以天監八年五月三日於小莊嚴寺造無景壽佛像長一丈八尺悅靖相繼遷化<span class='corr'>敕</span>以像事委僧祐其年九月二十六日移置光宅寺</p>
<p style="margin-left:1em">南史侯景傳百濟使至見城邑邱墟於端門外號泣景怒收之於小莊嚴寺禁其出入</p>
</div>
<div class='div-other'><a id='mulu145' />
<p class='h2'>光宅寺</p><p>梁武帝故宅在同夏里三橋籬門側<span class='note-inline'>(案里當今之赤石磯一帶)</span>相傳有天子氣齊作婁湖苑以厭之者也帝即位後捨為寺天監六年使僧祐造無量壽佛又詔鐫金像花趺並<span class='corr'>敕</span>周興嗣陸倕各製寺碑寺東有艦澳西有裴邃廟而驃騎航跨淮水上為往來必由之路故臨川王宏嘗伏壯士以伺車駕焉雲光法師於寺講經花飛如雪與慧雲智者敬脫同著盛名厥後晉安王綱游覽之詩湘東王繹大僧正之碑沈約剎下之銘皆足以流傳不朽云</p>
<p style="margin-left:1em">攷證</p>
<p style="margin-left:1em">景定建康志齊武帝永明元年望氣者言婁湖有天子氣乃築青溪舊宮作婁湖苑以厭之後其地為光宅寺</p>
<p style="margin-left:1em">又志三橋籬門在光宅寺側</p>
<p style="margin-left:1em">又志天監六年初置光宅寺帝捨宅造寺未成先於小莊嚴寺造無量壽佛像長一丈八尺既成移置光宅寺</p>
<p style="margin-left:1em">齊建初寺僧祐傳祐為性巧思能自准心計及匠人依標尺寸無爽造光宅寺大像</p>
<p style="margin-left:1em">梁武帝集有光宅寺金像詔云銅初不送何緣乃爾豈不以真相感應獨表神奇乎可鐫著花趺以為靈驗</p>
<p style="margin-left:1em">梁書周興嗣傳時武帝以三橋舊宅為光宅寺<span class='corr'>敕</span>興嗣與陸倕各製寺碑</p>
<p style="margin-left:1em">景定志艦澳梁武帝所開在光宅寺東二百五十步其地為武帝舊宅帝從城歸邑儀仗塞路開以藏船</p>
<p style="margin-left:1em">南史裴之禮傳裴邃廟在光宅寺西堂宇宏敞松柏鬱茂武帝顧而歎曰裴為更生</p>
<p style="margin-left:1em">又臨川王宏傳帝幸光宅寺有士伏於驃騎航待帝夜出</p>
<p style="margin-left:1em">至正金陵新志光宅寺本梁武帝故宅捨為寺雲光法師講法華經於寺每有花如飛雪滿空</p>
<p style="margin-left:1em">南史天竺國傳會稽鄮縣開塔出舍利遣光宅寺釋敬脫暫迎還臺</p>
<p style="margin-left:1em">又徐陵傳光宅寺慧雲法師每嗟陵為早就謂之顏囘</p>
<p style="margin-left:1em">建康實錄陳太建八年天台僧智者至都居瓦官寺徐陵重之詔住光宅寺</p>
<p style="margin-left:1em">梁簡文帝集有游光宅寺詩應令其起句云陪遊入舊豐雲氣鬱菁葱</p>
<p style="margin-left:1em">梁元帝集有光宅寺大僧正法師碑</p>
<p style="margin-left:1em">沈約集有光宅寺剎下銘其詞略云既等漢高流連於豐沛亦同光武眷戀於南陽所以永留聖迹垂之不朽</p>
</div>
<div class='div-other'><a id='mulu146' />
<p class='h2'>蕭帝寺<span class='note-inline'>(法光寺　鹿苑寺)</span></p><p>蕭帝寺亦梁高祖所立也在光宅寺之旁寺額為蕭子雲書中有周子隱讀書臺佛殿前為郗氏窟梁德皇后化蟒處<span class='note-inline'>(今之蟒蛇倉也)</span>時雲法師主是寺任孝恭從之遊講席甚盛至南唐改名法光寺宋曰鹿苑寺今之石觀音菴實其故址云</p>
<p style="margin-left:1em">攷證</p>
<p style="margin-left:1em">蘇鶚杜陽雜編梁武帝好佛造浮圖命蕭子雲飛白大書曰蕭寺及寺廢唐李約得一蕭字載歸以名齋景定建康志鹿苑寺舊名法光寺即梁蕭帝寺也在今城東南隅寺有子隱臺周處築臺讀書處也佛殿前有郗氏窟舊傳德皇后化蟒武帝冊為龍天王祠祀之即此</p>
<p style="margin-left:1em">南史任孝恭傳少從蕭寺雲法師讀經論明佛理至是蔬食持戒信受甚篤</p>
</div>
<div class='div-other'><a id='mulu147' />
<p class='h2'>明慶寺</p><p>明慶寺在蔣山上梁天監六年後閤舍人王曇朗所造也寺內有泉水澄澈俗呼八功德水昔有高僧曇隱於此聞絲竹聲俄而泉出梁陳以來嘗取以供御愈疾寺後別有小嶺碧石青林幽邃如畫名為屏風嶺諸名流來遊者陳昭為製寺碑江總撰尚禪師墓銘王襃沈炯與庾肩吾周宏讓登覽賦詩姚察並受菩薩戒焉</p>
<p style="margin-left:1em">攷證</p>
<p style="margin-left:1em">建康實錄天監六年置明慶寺後閤舍人王曇朗造去縣十八里寺內有泉清澈陳梁以前嘗取供御愈疾寺碑太子舍人陳昭之文</p>
<p style="margin-left:1em">六朝事迹編類明慶寺在蔣山上寺後別有小嶺碧石青林幽邃如畫世人呼為屏風嶺有泉俗呼八功德水昔有高僧曇隱於其處忽聞絲竹音俄而泉出</p>
<p style="margin-left:1em">江總集有明慶寺尚禪師墓志銘又有游明慶寺詩其警句云幽崖聳絕壁洞穴瀉飛泉</p>
<p style="margin-left:1em">王襃集有明慶寺石壁詩其警句云夏水縣臺際秋泉帶雨餘石生銘字長山久谷神虛</p>
<p style="margin-left:1em">沈炯集有同庾中庶肩吾周處士宏讓遊明慶寺詩其警句云馴烏逐飯磬狎獸繞禪牀擿菊山無酒然松夜有香</p>
<p style="margin-left:1em">梁書姚察傳察幼年嘗就鍾山明慶寺尚禪師受菩薩戒及官陳祿俸皆捨寺起造並追為禪師樹碑文甚遒麗</p>
</div>
<div class='div-other'><a id='mulu148' />
<p class='h2'>涅槃寺</p><p>涅槃寺梁天監七年沙門僧寵所造也在建康縣北二十里<span class='note-inline'>(當今之神策門外)</span></p>
</div>
<div class='div-other'><a id='mulu149' />
<p class='h2'>翠微寺</p><p>翠微寺在涅槃寺後山頂天晴日朗望見廣陵城焉</p>
<p style="margin-left:1em">攷證</p>
<p style="margin-left:1em">建康實錄天監七年置涅槃寺在縣北二十里沙門僧寵造峯頂又有翠微寺天晴日朗望見廣陵城在目</p>
</div>
<div class='div-other'><a id='mulu150' />
<p class='h2'>皇宅寺</p><p>皇宅寺在蔣陵梁天監八年於寺作佛會凡上士一百八人<span class='corr'>敕</span>沈約為捨身願疏焉</p>
<p style="margin-left:1em">攷證</p>
<p style="margin-left:1em">沈約集有捨身願疏云大梁天監之八年在於新所創蔣陵皇宅寺請佛及僧髣髴祇樹息心上士凡一百八人</p>
</div>
<div class='div-other'><a id='mulu151' />
<p class='h2'>本業寺</p><p>本業寺在蔣山里梁天監九年比邱淨潔捨宅所造其側有謝靈運墓焉</p>
<p style="margin-left:1em">攷證</p>
<p style="margin-left:1em">建康實錄天監九年置本業寺西去縣五十里比邱淨潔造在蔣山里</p>
<p style="margin-left:1em">金陵梵剎志本業寺在麒麟門外東城地梁天監中釋淨玉捨宅為之</p>
<p style="margin-left:1em">景定建康志謝靈運墓在上元縣東與本業寺相近</p>
</div>
<div class='div-other'><a id='mulu152' />
<p class='h2'>解脫寺<span class='note-inline'>(寂樂院　百福院)</span></p><p>解脫寺在太清里梁天監十年武帝為德皇后造欲其解脫惡業故寺以為名當去郗氏窟不遠也南唐起塔為寂樂院後改百福院宋為王綸功德寺焉</p>
<p style="margin-left:1em">攷證</p>
<p style="margin-left:1em">建康實錄天監十年置解脫寺在縣西南六里武帝為德皇后造在太清里內</p>
<p style="margin-left:1em">至正金陵新志百福院在城南五里梁天監中置名解脫南唐以葬證寂禪師起塔因為寂樂院後改今名宋為樞密王綸功德寺</p>
</div>
<div class='div-other'><a id='mulu153' />
<p class='h2'>淨名寺　資福寺<span class='note-inline'>(翼善寺)</span></p><p>淨名寺在東山一名土山晉謝安別墅之所在也本為資福院梁武帝改今額釋寶誌多往來其閒為眾生說法至明改為東山翼善寺云</p>
<p style="margin-left:1em">攷證</p>
<p style="margin-left:1em">梁京師釋寶誌傳誌多來去興皇淨名兩寺及今上龍興甚見崇禮</p>
<p style="margin-left:1em">金陵梵剎志東山翼善寺晉謝太傅高臥東山即其處梁資福院武帝建淨名院神僧寶公說法其閒宋元改淨名寺明賜今額</p>
</div>
<div class='div-other'><a id='mulu154' />
<p class='h2'>幕府寺<span class='note-inline'>(秀巖院)</span></p><p>幕府寺在幕府山晉元帝中興王丞相導建節駐軍之所寺不知何時所置釋達摩嘗居於此後與梁祖語不合折葦渡江而去故山半有達摩洞後改為秀巖院云</p>
<p style="margin-left:1em">攷證</p>
<p style="margin-left:1em">金陵梵剎志幕府寺晉元帝渡江王丞相建幕駐軍於此後改秀巖院有達摩洞前可瞰江寺旁有蘆數千枝相傳達摩折以渡江之餘</p>
</div>
<div class='div-other'><a id='mulu155' />
<p class='h2'>同行寺　聖游寺<span class='note-inline'>(秀峯院　寶林寺)</span></p><p>梁天監初武帝與寶誌公登幕府山見林巒殊勝命建寺因名同行亦名聖游唐會昌中廢吳太和中復建名秀峯院宋嘉祐中改寶林寺法堂前有琪樹焉</p>
<p style="margin-left:1em">攷證</p>
<p style="margin-left:1em">至正金陵新志寶林寺在城西北二十五里舊圖經云本同行寺梁天監中武帝與誌公同遊此山見林巒殊勝命建寺因名同行亦名聖遊寺事迹類編唐會昌中廢吳太和中復建後改為秀峯院至嘉祐中改賜今額</p>
<p style="margin-left:1em">宋梅摯集有寶林寺法堂前琪樹詩</p>
</div>
<div class='div-other'><a id='mulu156' />
<p class='h2'>法清寺<span class='note-inline'>(昭文精舍)</span></p><p>法清寺在湖熟梁天監中建昭明太子讀書其中故有東湖讀書臺焉至宋又號昭文精舍云</p>
<p style="margin-left:1em">攷證</p>
<p style="margin-left:1em">金陵梵剎志法清院在湖熟梁天監閒建昭明太子讀書其中有東湖讀書臺宋湻熙中方拱辰扁昭文精舍元至正中改昭文書院今廢</p>
</div>
<div class='div-other'><a id='mulu157' />
<p class='h2'>永慶寺　白塔寺</p><p>永慶寺在冶城北梁天監中永慶公主所造也寺有磚塔又名白塔寺<span class='note-inline'>(此又一白塔寺也)</span>寺左為謝公墩實安石與王羲之登眺處咸豐兵火後塔燬寺尚存</p>
<p style="margin-left:1em">攷證</p>
<p style="margin-left:1em">金陵梵剎志永慶寺在都城北門橋虎賁右衛中城地梁天監中永慶公主香火因名寺有塔又名白塔寺其地深僻林竹蒼翠蕭然野曠寺左數十武有謝公墩極登眺之勝</p>
</div>
<div class='div-other'><a id='mulu158' />
<p class='h2'>勸善寺</p><p>勸善寺梁天監十三年武帝為釋寶誌造也在建康縣西北十八里<span class='note-inline'>(當今冶城山左近)</span>是冬寶誌於臺後堂謂人曰菩薩將去未及旬日無疾而終實卒於此寺中云</p>
<p style="margin-left:1em">攷證</p>
<p style="margin-left:1em">建康實錄天監十三年置去縣西北十八里武帝為寶誌造</p>
<p style="margin-left:1em">梁京師釋寶誌傳天監十三年冬於臺後堂謂人曰菩薩將去未及旬日無疾而終</p>
</div>
<div class='div-other'><a id='mulu159' />
<p class='h2'>開善寺<span class='note-inline'>(古蔣山寺　太平興國寺　靈谷寺)</span></p><p>梁天監十三年冬葬釋寶誌於鍾山獨龍阜仍即墓所立開善精舍<span class='corr'>敕</span>陸倕製銘辭於冢內王筠勒碑文於寺門永定公主造浮圖五級於其上又賜玻瓈珠以為塔表張僧繇為畫遺像其地實臨青溪雞鳴橋焉寺主有釋智藏設席開講門徒數百周宏正年少進難舉坐皆傾卒後蕭抱為書碑文陳武帝永定元年甘露降於松林寺僧采之以獻及後主幸鍾山召羣臣坐於寺西南<span class='corr'>敕</span>張譏豎義折松枝以代麈尾其高致可想已遊覽賦詩者梁昭明太子湘東王繹而外陳陰鏗徐伯陽釋洪偃亦代不乏人也唐為寶公院宋為太平興國寺又為蔣山寺明因卜建孝陵乃移寺於東麓即今之靈谷禪林云</p>
<p style="margin-left:1em">攷證</p>
<p style="margin-left:1em">梁京師釋寶誌傳天監十三年冬無疾而終葬於鍾山獨龍之阜仍於墓所立開善精舍<span class='corr'>敕</span>陸倕製銘辭於冢內王筠勒碑文於寺門</p>
<p style="margin-left:1em">景定建康志太平興國寺注以定林寺前岡獨龍阜葬誌公永定公主以湯沐之資造五級浮圖於其上塔名玩珠取龍玩珠之義十四年即塔前建開善寺今寺乃其地也唐乾符中改為寶公院</p>
<p style="margin-left:1em">六朝事蹟編類寶公自幼出家依於鍾山道林寺常持一錫杖杖懸刀尺及鏡拂之類由是知名死而將葬賜玻瓈珠以飾塔表</p>
<p style="margin-left:1em">貞觀公私畫史張僧縣畫誌公像於梁開善寺<span class='note-inline'>(即今之三絕碑也)</span></p>
<p style="margin-left:1em">建康實錄青溪次南有雞鳴橋即輿地志所謂今新安寺東南出開善寺路度此橋</p>
<p style="margin-left:1em">齊京師建初寺釋僧祐傳開善智藏崇其德業請事師禮</p>
<p style="margin-left:1em">梁書周宏正傳時有藏法師於開善寺講說門徒數百壽光省司義郎周宏正年少未知名著紅褌錦絞髻踞門而聽乘閒進難舉坐皆傾</p>
<p style="margin-left:1em">至正金陵新志梁開善寺智藏法師碑普通三年蕭抱書</p>
<p style="margin-left:1em">陳書高祖紀永定元年冬十一月己亥甘露降於鍾山松林彌滿巖谷開善寺沙門採之以獻</p>
<p style="margin-left:1em">南史張譏傳後主嘗幸鍾山開善寺召從臣坐於寺西南松林下<span class='corr'>敕</span>譏豎義折松枝付譏曰以代麈</p>
<p style="margin-left:1em">古詩記梁昭明及元帝皆有開善寺法會詩元帝警句云牽蘿下石磴攀桂陟松梁澗斜日欲隱烟生樓半藏</p>
<p style="margin-left:1em">又陰鏗徐伯陽釋洪偃皆有游鍾山開善寺詩鏗警句云棟裏歸雲白窗外落暉紅古石何年臥枯樹幾春空</p>
<p style="margin-left:1em">讀史方輿紀要引金陵記蔣山寺舊在山南梁曰開善寺宋曰太平興國寺後為蔣山寺明因孝陵奠焉乃移於東麓賜名靈谷寺</p>
</div>
<div class='div-other'><a id='mulu160' />
<p class='h2'>慶雲寺</p><p>慶雲寺在攝山梁天監末定林寺有佛牙為寺僧慧興所劫得寶藏之至承聖末其弟子慧志送於大丞相陳霸先及陳永定元年十月詔出佛牙於杜姥宅設無遮大會焉</p>
<p style="margin-left:1em">攷證</p>
<p style="margin-left:1em">景定建康志陳永定元年冬十月庚辰詔出佛牙於杜姥宅集四部設無遮大會高祖親出闕前禮拜初胡僧法獻於烏纏得之常在定林寺梁天監末為攝山慶雲寺沙門慧興保藏慧興將終以屬弟子慧志承聖末慧志密送於高祖</p>
</div>
<div class='div-other'><a id='mulu161' />
<p class='h2'>杜桂寺<span class='note-inline'>(香林寺)</span></p><p>梁天監中有杜桂二姓捨宅為寺因以杜桂為名寺有大鐘銘文可按也宋改香林寺移赤山西</p>
<p style="margin-left:1em">攷證</p>
<p style="margin-left:1em">景定建康志引慶元志古鐘記云梁天監中杜桂二卿平章朝政捨所居以為寺故從其姓以旌名</p>
<p style="margin-left:1em">至正金陵新志杜桂院在上元縣丹陽鄉乾道志云在城東南六十里南唐保大六年建在杜桂村因為院額今名香林寺又名香林院在赤山西</p>
</div>
<div class='div-other'><a id='mulu162' />
<p class='h2'>觀音寺</p><p>觀音寺在黃干村梁天監中置至宋廢</p>
<p style="margin-left:1em">攷證</p>
<p style="margin-left:1em">至正金陵新志引乾道志觀音院在城東六十里黃干村梁天監中置宋開寶八年廢</p>
</div>
<div class='div-other'><a id='mulu163' />
<p class='h2'>資聖寺<span class='note-inline'>(白都院)</span></p><p>資聖寺在白都山側梁武帝所置也至元猶存謂之白都院云</p>
<p style="margin-left:1em">攷證</p>
<p style="margin-left:1em">至正金陵新志引乾道志資聖院在城西南六十里</p>
<p style="margin-left:1em">梁武帝置在白都山側俗呼白都院</p>
</div>
<div class='div-other'><a id='mulu164' />
<p class='h2'>佛壇寺<span class='note-inline'>(佛龕院　慈相院)</span></p><p>佛壇寺在上公山梁所置也一名佛龕院亦謂之慈相云</p>
<p style="margin-left:1em">攷證</p>
<p style="margin-left:1em">至正金陵新志佛龕院亦名慈相乾道志云在城西南六十里上公山梁佛壇寺基</p>
</div>
<div class='div-other'><a id='mulu165' />
<p class='h2'>永泰寺<span class='note-inline'>(淨果院)</span></p><p>永泰寺在吉山南建於梁武帝時至南唐名為淨果院焉</p>
<p style="margin-left:1em">攷證</p>
<p style="margin-left:1em">至正金陵新志引乾道志淨果院在城南五十里吉山南本梁永泰寺基南唐葬淨果大師起塔因名淨果塔院</p>
</div>
<div class='div-other'><a id='mulu166' />
<p class='h2'>天光寺</p><p>天光寺在同夏里梁武帝故時所居也陸倕所製寺碑有云歌酒故邑賜復窮乎身世壎篪舊里高會止於當年殆與兄弟同處之宅焉</p>
<p style="margin-left:1em">攷證</p>
<p style="margin-left:1em">藝文類聚陸倕有天光寺碑</p>
</div>
<div class='div-other'><a id='mulu167' />
<p class='h2'>建陵寺</p><p>建陵寺莫詳所在梁時佛教大熾都下塔寺凡五百餘所每有碑志必請諸名士製銘故任孝恭有建陵寺剎下銘焉</p>
<p style="margin-left:1em">攷證</p>
<p style="margin-left:1em">歐陽詢藝文類聚梁任孝恭有建陵寺剎下銘</p>
</div>
<div class='div-other'><a id='mulu168' />
<p class='h2'>棲隱寺</p><p>棲隱寺亦莫詳所在劉孝綽寺碑銘有云地雖舊邑其宇維新又云召棠且思羊碑猶泣遺愛伊何形於南邑似是丹陽尹因佛寺舊基而創此寺也</p>
<p style="margin-left:1em">攷證</p>
<p style="margin-left:1em">藝文類聚梁劉孝綽有棲隱寺碑</p>
</div>
<div class='div-other'><a id='mulu169' />
<p class='h2'>惠日寺<span class='note-inline'>(惠一作慧)</span></p><p>惠日寺在建康西尉定陰里吳宣明太子所創為西苑者也梁時有阮翻居之天監十八年捨宅造寺以惠日為名陳太建九年雷震惠日寺剎為象教將衰之兆或曰大同八年丹陽尹王齡造惠日寺在縣東二里蓋別是一寺不必强以為同云</p>
<p style="margin-left:1em">攷證</p>
<p style="margin-left:1em">建康實錄運瀆東曲折內池即吳太初宮西門外池吳宣明太子所創為西苑者也按其地今在惠日寺後僧相傳呼為果師墩</p>
<p style="margin-left:1em">又天監十八年置惠日寺西南去縣二里阮翻捨宅為之在建康西尉定陰里舊說云大同八年丹楊尹王齡造今在縣東二里</p>
<p style="margin-left:1em">陳書宣帝紀太建九年秋七月己丑震慧日寺剎</p>
</div>
<div class='div-other'><a id='mulu170' />
<p class='h2'>大愛敬寺<span class='note-inline'>(壽甯寺)</span></p><p>大愛敬寺在鍾山竹澗梁普通元年武帝為太祖文皇帝造越三年建七層靈塔大通四年又造旃檀像長一丈六尺方造寺時中書令王騫墅在側有王導賜田八十頃從求不得遂逼奪之寺既成<span class='corr'>敕</span>蕭洽為製碑晉安王綱作剎下銘武帝嘗遊覽賦詩昭明太子和之太子復建讀書臺於山上江表上已多遊於此又集名僧與東魏使李同軌講經寺中逮太清二年侯景作亂圍臺城邵陵王綸率眾入援與戰於愛敬寺其地遂成戰場矣唐改為禪院宋開寶中移入城因名壽甯寺云</p>
<p style="margin-left:1em">攷證</p>
<p style="margin-left:1em">建康實錄普通元年置大愛敬寺西南去縣十八里武帝為太祖文皇帝造大通四年又造一丈八尺旃檀像</p>
<p style="margin-left:1em">梁簡文帝大愛敬寺剎下銘序云乃於鍾山竹澗奉為皇考太祖文皇帝造大愛敬寺又云以普通三年歲次壬寅二月癸巳朔八日庚子建七層靈塔</p>
<p style="margin-left:1em">梁書王騫傳武帝於鍾山西造大愛敬寺騫舊墅在寺側者即王導賜田也帝遣主書宣旨就騫市之欲以施寺答云此田不賣若<span class='corr'>敕</span>取所不敢言帝怒付市評田價以直逼還之由是忤旨</p>
<p style="margin-left:1em">又蕭洽傳洽少有才思高祖令製大愛敬寺碑</p>
<p style="margin-left:1em">古詩記梁武帝有遊鍾山大愛敬寺詩及昭明太子和詩</p>
<p style="margin-left:1em">南史東魏使李同軌來聘帝集名僧於愛敬同泰二寺講涅槃大品經引之與席同軌論難久之道俗咸以為善</p>
<p style="margin-left:1em">至正金陵新志普濟寺西有梁昭明太子讀書臺即普通元年所置大愛敬寺基也</p>
<p style="margin-left:1em">又志梁武帝於鍾山西置大愛敬寺江表上已多遊於此</p>
<p style="margin-left:1em">南史侯景傳邵陵王綸率西豐公大春等馬步三萬發自京口直據鍾山景黨大駭分遣百餘人拒戰綸大破之於愛敬寺下</p>
<p style="margin-left:1em">建康實錄太清二年十一月邵陵王綸入援京師乙酉戰於玄武湖東而保愛敬寺為賊所破</p>
<p style="margin-left:1em">張邦基墨莊漫錄大愛敬寺在蔣山北高峯上唐廣明元年改愛敬禪院南唐改廣孝禪院宋開寶七年移入城名壽甯寺</p>
</div>
<div class='div-other'><a id='mulu171' />
<p class='h2'>神山寺</p><p>神山寺梁昭明太子所造也晉安王綱製碑以紀之銘有云引葉成帷即樹為柱石砌危橫崖堦斜豎其勝概猶可想見焉</p>
<p style="margin-left:1em">攷證</p>
<p style="margin-left:1em">梁簡文帝神山寺碑序皇太子殿下標茲淨域置此伽藍</p>
</div>
<div class='div-other'><a id='mulu172' />
<p class='h2'>永明寺</p><p>永明寺在秣陵縣東南五十里梁普通元年南平襄王造唐初廢</p>
<p style="margin-left:1em">攷證</p>
<p style="margin-left:1em">建康實錄普通元年置永明寺西北去縣五十里案寺記南平襄王造唐武德六年廢上元二年奉<span class='corr'>敕</span>重建</p>
</div>
<div class='div-other'><a id='mulu173' />
<p class='h2'>果願尼寺</p><p>果願寺在建康縣東北五十里尼所居也梁普通元年造</p>
</div>
<div class='div-other'><a id='mulu174' />
<p class='h2'>須陀寺</p><p>須陀寺梁普通元年東陽太守王均所造也在建康縣東北十七里</p>
<p style="margin-left:1em">攷證</p>
<p style="margin-left:1em">建康實錄普通元年置果願尼寺西南去縣五十里東陽太守王均造須陀寺西南去縣十七里</p>
</div>
<div class='div-other'><a id='mulu175' />
<p class='h2'>頭陀寺<span class='note-inline'>(天王院)</span></p><p>頭陀寺在靖安鎮梁普通二年置宋建隆中改天王院云<span class='note-inline'>(此與蔣山之頭陀寺名同而寺異)</span></p>
<p style="margin-left:1em">攷證</p>
<p style="margin-left:1em">至正金陵新志天王院在上元縣靖安鎮梁普通二年置初名頭陀寺宋建隆四年改今額</p>
</div>
<div class='div-other'><a id='mulu176' />
<p class='h2'>猛信尼寺</p><p>猛信尼寺在秣陵縣東南五十里鋪山西北梁普通三年後閤主書高僧猛所造也紹泰二年廢</p>
<p style="margin-left:1em">攷證</p>
<p style="margin-left:1em">建康實錄普通三年造猛信尼寺西北去縣五十里後閤主書高僧猛造在鋪山西北紹泰二年廢唐上元二年<span class='corr'>敕</span>令重建</p>
</div>
<div class='div-other'><a id='mulu177' />
<p class='h2'>福靜寺<span class='note-inline'>(了緣塔院)</span></p><p>福靜寺在鍾山之後梁普通三年定修義所造也南唐改為了緣塔院云</p>
<p style="margin-left:1em">攷證</p>
<p style="margin-left:1em">建康實錄普通三年置福靜寺西北去縣六里定修義造</p>
<p style="margin-left:1em">至正金陵新志了緣塔院乾道志云在鍾山後梁普通中置初為福靜寺南唐保大九年改今額</p>
</div>
<div class='div-other'><a id='mulu178' />
<p class='h2'>靜福寺<span class='note-inline'>(延福禪院)</span></p><p>靜福寺亦梁普通時置南唐改為延福禪院云</p>
<p style="margin-left:1em">攷證</p>
<p style="margin-left:1em">至正金陵新志延福禪院乾道志云在城東南六十里梁普通中為靜福院南唐時修改今額</p>
</div>
<div class='div-other'><a id='mulu179' />
<p class='h2'>梁眾造寺</p><p>眾造寺在建康縣東北五十里梁普通五年後閤舍人吳慶之所造與齊寺同名而實非一寺焉<span class='note-inline'>(辨見前注)</span></p>
<p style="margin-left:1em">攷證</p>
<p style="margin-left:1em">建康實錄普通五年置眾造寺西南去縣五十里後閤舍人吳慶之造</p>
</div>
<div class='div-other'><a id='mulu180' />
<p class='h2'>建業寺</p><p>建業寺莫詳所始梁時僧愍嘗從昭明太子諮解二諦義焉</p>
<p style="margin-left:1em">攷證</p>
<p style="margin-left:1em">梁昭明太子集有解二諦義并與建業寺僧愍諮答</p>
</div>
<div class='div-other'><a id='mulu181' />
<p class='h2'>慈覺寺</p><p>慈覺寺梁昭明太子為母丁貴嬪造嘗於東宮掘得古鐘以施寺晉安王綱為啟上之又製寺碑以記焉</p>
<p style="margin-left:1em">攷證</p>
<p style="margin-left:1em">梁簡文帝集東宮上掘得慈覺寺鐘啟有云杏梁遺飾迴成紺殿椒墀昔處仍構寶堦啟彝鐘於殊里記靈文於福地雖魏廟出璽魯祠現璧固以搉茲孝感符此禎契將郭穴鄙其開金羊田陋其產玉豈宜季武庭樹愧韓起之譽蜀相宅基慙孝安之碣伏惟覽啟增思撫瑞深悲慟切視奩哀踰封篋又慈覺寺碑有云叨恩作牧釁結幽祇一訣椒慈長違寶幄風枝弗靜陟屺何期祇奉儲訓謬茲刊撰</p>
</div>
<div class='div-other'><a id='mulu182' />
<p class='h2'>善覺寺</p><p>善覺寺在建康縣東太清里比邱尼所居也梁普通五年昭明太子為母丁貴嬪造未成而薨晉安王綱為太子卒構之其殿宇房廊創置奇絕武帝<span class='corr'>敕</span>賚銅造寺塔露盤並命監作舍人王曇明材官將軍沈微御仗吳景等監看起剎又嘗幸寺隨喜綱及湘東王繹皆製碑銘以記之及侯景亂後樂梁王大圜第宅被焚遂寓居於寺中云</p>
<p style="margin-left:1em">攷證</p>
<p style="margin-left:1em">建康實錄普通五年置善覺尼寺在縣東七里穆貴妃造其殿宇房廊創置奇絕元帝繹為寺碑</p>
<p style="margin-left:1em">藝文類聚梁昭明太子簡文帝均有謝<span class='corr'>敕</span>賚銅造善覺寺露盤啟簡文啟有云主書陳聰奉宣<span class='corr'>敕</span>旨垂賚銅一萬三千斤供造善覺寺塔露盤昭明啟有云陽燧含景還避日輪甘露入盤足稱天酒</p>
<p style="margin-left:1em">又簡文帝謝<span class='corr'>敕</span>使監善覺寺起剎啟有云臣綱啟伏見敕旨使監作舍人王曇明材官將軍沈微御仗吳景等監看善覺寺起塔事爰奉聖恩曲降神力命茲執事修斯長表又謝御幸善覺寺看剎啟有云即日輿駕幸善覺寺威神所被金表建立槩泰清而特起接庫樓而上征又製善覺寺碑有云穆貴嬪宿植遠因已於恆沙佛所經受記莂有緣婆娑降迹斯土光前絕後建茲福地乃於建康之太清里建善覺寺焉大通元年龍集己酉有令使立碑文未獲構譔居諸不息寒暑推移軒曜夙傾前星次掩歲在陬訾始得補綴</p>
<p style="margin-left:1em">又梁元帝善覺寺碑銘有云銀城映沼金鈴響風露臺含月珠幡拂空</p>
<p style="margin-left:1em">又梁武帝答晉安王謝幸善覺寺啟<span class='corr'>敕</span>云汝所營建慈悲寶剎諸佛威神不營多功纔欲運斤即便豎立幽顯欣仰我亦隨喜不得與汝同共瞻拜此以為恨耳</p>
<p style="margin-left:1em">梁書諸王傳樂梁王大圜亂後無居寓善覺佛寺人以告王僧辯給船送往江陵</p>
</div>
<div class='div-other'><a id='mulu183' />
<p class='h2'>同泰寺<span class='note-inline'>(淨居寺　圓寂寺　法寶寺)</span></p><p>同泰寺在宮城北掖門外路西本吳之後苑晉廷尉故署也梁武帝以其地為寺於宮後別開一門與寺南門對取同泰返語名為大通即以之改元焉帝晨夕講議多由此門出入寺有浮圖九層大殿六所小殿及堂十餘所東西般若臺各三層大佛閣七層璇璣殿外積石為山葢天儀激水隨滴而轉所鑄十方金像十方銀像皆極壯麗自是無歲不幸寺講經設會捨身奉贖不可勝紀東魏使李同軌來聘乃集名僧於是寺及大愛敬寺講涅槃大品經道俗稱善晉安王綱有寺正智寂墓志又與諸文士庾肩吾王臺卿庾信等登望賦詩而寺碑剎銘則蕭洽虞荔為之文皆遒勁迨中大同元年寺為天火所焚唯餘瑞儀柏殿乃更造十二層浮圖未就而侯景亂作景圍臺城其黨范桃棒據同泰寺則其寺邱墟矣寺前有醜石四各高丈餘俗呼為三品石南唐即其址為淨居寺又改圓寂寺宋分其半為法寶寺云</p>
<p style="margin-left:1em">攷證</p>
<p style="margin-left:1em">建康實錄普通八年帝創同泰寺在宮後別開一門名大通門對寺之南門取返語以協同泰為名帝晨夕講議多由此門寺在縣東六里帝初幸寺捨身改普通八年為大通元年又引輿地志寺在北掖門外路西寺南與臺隔抵廣莫門路西梁武帝普通中起是吳之後苑晉廷尉之地遷於六門外以其地為寺兼開左右營置四周池塹浮圖九層大殿六所小殿及堂十餘所宮各象日月之形禪窟禪房山林之內東西般若臺各三層築山構隴亘在西北柏殿在其中東南有璇璣殿殿外積石種樹為山有蓋天儀激水隨滴而轉起寺十餘年一旦震起焚燒唯餘瑞儀柏殿其餘略盡即再構造而作十二層塔未就而侯景作亂帝為賊幽餒而崩</p>
<p style="margin-left:1em">南史梁武帝紀普通八年三月幸同泰寺捨身甲戌還宮大赦改元大通以符寺及門名中大通元年九月癸巳幸同泰寺設四部無遮大會二年十月己酉幸同泰寺升法座為四部眾說涅槃經十一月乙未幸同泰寺設法座為四部說般若經五年二月癸未幸同泰寺設四座大會升法座發金字般若經題大同元年三月丙寅幸同泰寺設無遮大會二年壬戌幸同泰寺鑄十方銀像并設無碍會三年三月戊寅幸同泰寺設平等法會九月辛亥幸同泰寺設無碍法會十月壬午幸同泰寺設無碍法會四年五月癸未幸同泰寺鑄十方金像設無碍法會中大同元年三月庚戌幸同泰寺講金字三慧經仍施身四月戊戌皇太子以下奉贖仍於同泰寺解講設法會大赦改元是夜同泰寺災太清元年三月庚子幸同泰寺設無遮大會帝釋御服服法衣行清淨大捨名曰羯磨以五明殿為房設素木牀葛帳土瓦器以用乙巳帝升光嚴重雲殿講堂坐師子講金字三慧經捨身游仙化生皆震動三日乃止四月庚午羣臣以錢一億萬贖帝三請乃許丁亥帝服袞冕御輦還宮</p>
<p style="margin-left:1em">梁簡文帝集有同泰寺故功德正智寂師墓志銘又有望同泰寺浮圖詩其警句云日起光芒散風吹宮徵殊露落盤恆滿桐生鳳不雛</p>
<p style="margin-left:1em">庾肩吾集有詠同泰寺浮圖詩其警句云盤承雲表露鈴搖天上風又云周星疑更落漢夢似今通</p>
<p style="margin-left:1em">王臺卿有和望同泰寺浮圖詩其警句云積栱承雕桷高檐挂珠網又云刻削生千變丹青圖萬象烟霞時出沒神仙乍來往庾信亦有是詩其警句云露晚盤猶滴珠朝光更明雖連博望苑還接銀河城</p>
<p style="margin-left:1em">梁書蕭洽傳高祖令製同泰寺碑</p>
<p style="margin-left:1em">藝文類聚陳虞荔有梁同泰寺剎下銘</p>
<p style="margin-left:1em">讀史方輿紀要同泰寺在臺城後苑中梁大通中建自是四捨身寺中大同十一年同泰寺浮圖災及侯景圍臺城其黨范桃棒據同泰寺</p>
<p style="margin-left:1em">六朝事迹編類同泰寺前有醜石四各高丈餘俗呼為三品石</p>
<p style="margin-left:1em">至正金陵新志同泰寺基楊吳順義中起千佛院南唐改為淨居寺又改圓寂寺宋分其半為法寶寺</p>
</div>
<div class='div-other'><a id='mulu184' />
<p class='h2'>北寺</p><p>北寺同泰寺之前院也以其在宮城北故曰北寺內有寅上人房占山水之勝王筠詩所云閒牖聽奔濤開窗延疊嶂洵足供人游覽云</p>
<p style="margin-left:1em">攷證</p>
<p style="margin-left:1em">金陵梵剎志引至正志同泰寺舊序梁大通元年剏北寺在宮後開一門名大通</p>
<p style="margin-left:1em">王筠集有北寺寅上人房望岫玩前池詩</p>
</div>
<div class='div-other'><a id='mulu185' />
<p class='h2'>清玄寺<span class='note-inline'>(清真寺)</span></p><p>清玄寺在城北二十五里<span class='note-inline'>(案地當今觀音門外鍾山鄉)</span>梁大通元年置有古佛像建寺時所造也南唐改名清真寺云</p>
<p style="margin-left:1em">攷證</p>
<p style="margin-left:1em">至正金陵新志清真寺舊名清玄寺在城北二十五里梁大通元年置後廢南唐保大中復置又引慶元志舊有梁時佛像建炎兵焚梁文曦清真寺詩有云遺像梁朝佛是也</p>
</div>
<div class='div-other'><a id='mulu186' />
<p class='h2'>園居尼寺</p><p>園居寺在秣陵縣南四十五里比邱尼所居也梁大通元年舍人袁頵造</p>
</div>
<div class='div-other'><a id='mulu187' />
<p class='h2'>禪巖寺</p><p>禪巖寺在秣陵縣南三十五里梁中大通元年嚴祛之造</p>
</div>
<div class='div-other'><a id='mulu188' />
<p class='h2'>法苑寺　廣化寺</p><p>法苑寺一名廣化寺在秣縣南五十里梁中大通五年張文造</p>
<p style="margin-left:1em">攷證</p>
<p style="margin-left:1em">建康實錄梁大通元年置園居尼寺北去縣四十五里舍人袁頵造中大通元年置禪巖寺北去縣三十五里嚴祛之造貞觀六年廢上元二年<span class='corr'>敕</span>重建中大通五年置法苑寺北去縣五十里按寺記張文造一名廣化寺貞觀六年廢上元二年<span class='corr'>敕</span>重建</p>
</div>
<div class='div-other'><a id='mulu189' />
<p class='h2'>大心寺</p><p>大心寺未詳其所在梁伏挺被罪出家匿於其中逢赦乃出焉</p>
<p style="margin-left:1em">攷證</p>
<p style="margin-left:1em">南史伏挺傳除南臺書侍御史因事納賄被劾懼罪乃變服出家名僧挺久之藏匿後遇赦乃出大心寺</p>
</div>
<div class='div-other'><a id='mulu190' />
<p class='h2'>華嚴寺</p><p>華嚴寺亦未詳其所在梁時有長爪禪師為謝貞說法焉</p>
<p style="margin-left:1em">攷證</p>
<p style="margin-left:1em">南史謝貞傳初父藺居母憂不食泣血而卒家人賓客懼貞復然從父洽族兄暠乃共往華嚴寺請長爪禪師為貞說法</p>
</div>
<div class='div-other'><a id='mulu191' />
<p class='h2'>方樂寺<span class='note-inline'>(常樂院)</span></p><p>方樂寺在建康城東北六十里元改名常樂院云</p>
<p style="margin-left:1em">攷證</p>
<p style="margin-left:1em">至正金陵新志引乾道志方樂院在城東北六十里神泉鄉本梁方樂寺基南唐昇元元年重建今亦名常樂院</p>
</div>
<div class='div-other'><a id='mulu192' />
<p class='h2'>東林寺</p><p>東林寺未詳所在有智表法師多藏書梁湘東王繹嘗就寫得之</p>
<p style="margin-left:1em">攷證</p>
<p style="margin-left:1em">金樓子聚書篇又就東林寺智表法師寫得書</p>
</div>
<div class='div-other'><a id='mulu193' />
<p class='h2'>蔣山頭陀寺<span class='note-inline'>(普濟寺)</span></p><p>頭陀寺在蔣山北高峯頭陀巖前梁大同元年舍人石興造高僧曇智居之寺後有應潮井宋徙置山下改名普濟寺云</p>
<p style="margin-left:1em">攷證</p>
<p style="margin-left:1em">建康實錄梁大同元年置頭陀寺東北去縣五十里<span class='note-inline'>(案鍾山去縣無如此之遠疑涉靖安鎮頭陀寺而誤)</span>舍人石興造</p>
<p style="margin-left:1em">金樓子聚書篇又得頭陀寺曇智法師陰陽卜祝冢宅等書</p>
<p style="margin-left:1em">至正金陵新志引慶元志梁寺後有頭陀巖可容數十人</p>
<p style="margin-left:1em">石邁古迹編應潮井在蔣山頭陀寺佛殿後其井與江潮相通盈縮常應</p>
<p style="margin-left:1em">六朝事迹編類頭陀寺後徙置山下</p>
<p style="margin-left:1em">景定建康志普濟寺梁頭陀寺宋治平中改賜今額</p>
</div>
<div class='div-other'><a id='mulu194' />
<p class='h2'>萬福尼寺</p><p>萬福尼寺梁大通元年吳僧暢造</p>
</div>
<div class='div-other'><a id='mulu195' />
<p class='h2'>本願尼寺</p><p>本願尼寺梁大同元年湘州<span class='corr'>剌</span>史蕭環造</p>
<p style="margin-left:1em">攷證</p>
<p style="margin-left:1em">建康實錄萬福尼寺北去縣十八里吳僧暢造本願尼寺湘州<span class='corr'>剌</span>史蕭環造皆在梁大同元年</p>
</div>
<div class='div-other'><a id='mulu196' />
<p class='h2'>平等寺</p><p>平等寺未詳所在梁大同二年三月帝幸同泰寺設平等法會蓋建於是時也晉安王綱與湘東王繹書極言法會之盛劉濳有平等寺剎下銘焉</p>
<p style="margin-left:1em">攷證</p>
<p style="margin-left:1em">建康實錄梁大同二年三月戊寅帝幸同泰寺設平等法會</p>
<p style="margin-left:1em">梁簡文帝集有與湘東王繹書云昨旦平等寺法會中後無碍受持天儀臨席啐容親證拜伏</p>
<p style="margin-left:1em">藝文類聚劉濳有平等寺剎下銘</p>
</div>
<div class='div-other'><a id='mulu197' />
<p class='h2'>普光寺</p><p>普光寺在建康縣西北八十里梁大同二年安豐縣令張延造</p>
</div>
<div class='div-other'><a id='mulu198' />
<p class='h2'>化成寺</p><p>化成寺在秣陵縣西南七十里梁大同二年縣令陶道宗造</p>
</div>
<div class='div-other'><a id='mulu199' />
<p class='h2'>慈恩寺</p><p>慈恩寺在建康縣西北二十五里梁大同二年邵陵王綸造</p>
</div>
<div class='div-other'><a id='mulu200' />
<p class='h2'>善業尼寺</p><p>善業尼寺在秣陵縣西南五十里梁大同二年蘭恪造</p>
</div>
<div class='div-other'><a id='mulu201' />
<p class='h2'>寒林寺</p><p>寒林寺在秣陵縣東南三十五里梁大同二年常侍陳景造</p>
<p style="margin-left:1em">攷證</p>
<p style="margin-left:1em">建康實錄普光寺東南去縣八十里安豐縣令張延造化成寺東北去縣七十里江甯縣令陶道宗造<span class='note-inline'>(案梁時無江甯縣當是秣陵)</span>慈恩寺東南去縣二十五里邵陵王綸造善業尼寺東北去縣五十里蘭恪造寒林寺西北去縣三十五里常侍陳景造皆在梁大同二年</p>
</div>
<div class='div-other'><a id='mulu202' />
<p class='h2'>金口寺<span class='note-inline'>(靈鷲院　隆教院)</span></p><p>金口寺在秣陵縣東南八十五里金口里梁大同二年建楊吳改靈鷲院宋改隆教院焉</p>
<p style="margin-left:1em">攷證</p>
<p style="margin-left:1em">至正金陵新志引乾道志隆教院在城東南八十五里梁大同二年建初號金口寺蓋里名也楊吳順義二年改靈鷲院治平元年改今額</p>
</div>
<div class='div-other'><a id='mulu203' />
<p class='h2'>福興寺<span class='note-inline'>(殊勝寺)</span></p><p>福興寺在秣陵縣西南百里塘埔東銀湖北<span class='note-inline'>(當今之銅井鎮)</span>梁大同二年袁平造唐初釋道融徙於天竺山去故寺七里南唐改為塔院宋名殊勝寺至咸豐癸丑寺始燬而唐張從申碑尚存</p>
<p style="margin-left:1em">攷證</p>
<p style="margin-left:1em">建康實錄大同二年置福興寺東北去縣百里袁平造</p>
<p style="margin-left:1em">景定建康志福興寺碑唐張從申書額稱潤州上元縣<span class='note-inline'>(唐初金陵屬潤州)</span>略云福興寺梁大同二年之俶建也本在塘埔之東銀湖之北有禪師釋道融以上元二年建寺天竺遂移舊額於新居天竺在故寺東南七里也</p>
<p style="margin-left:1em">至正金陵新志引乾道志福興寺在城西南七十五里天竺山下</p>
<p style="margin-left:1em">又志殊勝寺在南門外本宋福興寺<span class='note-inline'>(案福興梁置此云宋疑誤)</span>南唐後主葬照禪師於此因名塔院宋改今額</p>
</div>
<div class='div-other'><a id='mulu204' />
<p class='h2'>天中寺</p><p>天中寺梁太子綱所建武帝遣傳詔呂文強賫柏剎柱一口銅一萬斤供其營繕寺既成沈炯有從遊應今詩焉</p>
<p style="margin-left:1em">攷證</p>
<p style="margin-left:1em">梁簡文帝集有謝敕賫柏剎柱銅萬斤啟</p>
<p style="margin-left:1em">古詩記沈炯有從遊天中寺應令詩其警句云楊枝生栱樹錫杖咒飛泉石座應朝講山龕擬夜禪</p>
</div>
<div class='div-other'><a id='mulu205' />
<p class='h2'>一乘寺　凹凸寺</p><p>一乘寺在丹陽縣東南六里梁大同三年邵陵王綸所造也有沙門法才居之俄經侯景亂而寺燬至陳復建尚書令江總捨書堂於寺寺門有凹凸花乃張僧繇以天竺法染畫人因呼為凹凸寺云</p>
<p style="margin-left:1em">攷證</p>
<p style="margin-left:1em">建康實錄大同三年置一乘寺西北去縣六里邵陵王綸造在丹陽之左隔邸舊開東門門對寺梁末賊起遂延燒至陳尚書令江總捨書堂於寺今之堂是也寺門遍畫凹凸花代稱張僧繇手迹其花乃天竺遺法朱及青綠所成遠望眼暈常如凹凸就視即平世咸異之乃名凹凸寺</p>
<p style="margin-left:1em">南史張譏傳有一乘寺沙門法才等皆傳其業</p>
</div>
<div class='div-other'><a id='mulu206' />
<p class='h2'>歸來寺</p><p>歸來寺未詳所在梁湘東王繹為製寺碑銘辭有云鈴隨風振盤依露泫丹桂無枝朱楊自翦其規模亦極壯麗焉</p>
<p style="margin-left:1em">攷證</p>
<p style="margin-left:1em">藝文類聚梁元帝有歸來寺碑</p>
</div>
<div class='div-other'><a id='mulu207' />
<p class='h2'>飛流寺</p><p>飛流寺在鍾山有碑梁湘東王繹所撰也其文曰同符上隴望長安之城闕有類偃師瞻洛陽之臺殿瞰連甍而如綺雜卉木而成帷實京師之大剎云</p>
<p style="margin-left:1em">攷證</p>
<p style="margin-left:1em">藝文類聚梁元帝有鍾山飛流寺碑</p>
</div>
<div class='div-other'><a id='mulu208' />
<p class='h2'>甘露鼓寺</p><p>甘露鼓寺未詳所在有敬脫法師開講於寺及卒梁太子綱為作墓銘焉</p>
<p style="margin-left:1em">攷證</p>
<p style="margin-left:1em">梁簡文帝集有甘露鼓寺敬脫法師墓志其銘辭云善堂閒構燈王布席辯河流水辭峯積石</p>
</div>
<div class='div-other'><a id='mulu209' />
<p class='h2'>梁安寺</p><p>阮修容梁武帝後宮湘東王繹之母也躬勤禮佛自以私財於京師造梁安寺湘東王特製寺碑及剎下銘太子綱復撰釋迦文佛像銘云</p>
<p style="margin-left:1em">攷證</p>
<p style="margin-left:1em">金樓子后妃篇阮修容躬自禮千佛無隔冬夏人不堪其苦而不改其德常無蓄積必行信捨京師起梁安寺</p>
<p style="margin-left:1em">梁元帝集有梁安寺碑其序略云空靈四柱隨仙衣而俱颺寶塹三重映瑞圖而涵影旃檀散馥無復圓覺之風地涌神龕皆成多寶之塔又製梁安寺剎下銘有云神靈戾止亟連翩於威鳳薩埵來遊屢徘徊於紺馬</p>
<p style="margin-left:1em">梁簡文帝集有梁安寺釋迦文佛像銘其警句云信根有五覺枝云七仰福靈祇上生兜率</p>
</div>
<div class='div-other'><a id='mulu210' />
<p class='h2'>宣業寺</p><p>宣業寺亦阮修容所造也每大官供應並以施寺數年之中僧徒無不豐飽焉</p>
<p style="margin-left:1em">攷證</p>
<p style="margin-left:1em">金樓子后妃篇阮修容每大官供進竝以準取錢纖毫以上皆施宣業寺數年之中僧徒眾食竝是豐飽</p>
</div>
<div class='div-other'><a id='mulu211' />
<p class='h2'>福成寺</p><p>福成寺阮修容亦有資助在梁安宣業之次焉</p>
</div>
<div class='div-other'><a id='mulu212' />
<p class='h2'>定果寺</p><p>定果寺得阮修容資助與福成寺同</p>
</div>
<div class='div-other'><a id='mulu213' />
<p class='h2'>靈光寺</p><p>靈光寺亦阮修容捨施所及也故薨逝之日與梁安宣業福成定果諸寺皆號哭如喪私親焉</p>
<p style="margin-left:1em">攷證</p>
<p style="margin-left:1em">金樓子后妃篇大同九年六月二日修容薨於江州之內寢信至京都梁安宣業福成定果靈光正覺諸寺同皆號哭如喪親戚焉</p>
</div>
<div class='div-other'><a id='mulu214' />
<p class='h2'>履道寺</p><p>履道寺在秣陵縣東南二十五里梁大同十一年貞威將軍給事後閤舍人章法護造</p>
</div>
<div class='div-other'><a id='mulu215' />
<p class='h2'>渴寒寺</p><p>渴寒寺亦在秣陵縣東南二十五里與履道寺同造</p>
<p style="margin-left:1em">攷證</p>
<p style="margin-left:1em">建康實錄履道寺西北去縣二十五里案法宣集貞威將軍給事後閤舍人章法護造渴寒寺西北去縣二十五里皆置於大同十一年</p>
</div>
<div class='div-other'><a id='mulu216' />
<p class='h2'>山齋寺</p><p>謝氏世居烏衣巷梁尚書令謝舉湛深佛理宅內山齋泉石甚美遂捨以為寺焉</p>
<p style="margin-left:1em">攷證</p>
<p style="margin-left:1em">南史謝舉傳宅內山齋捨以為寺泉石之美殆近自然</p>
</div>
<div class='div-other'><a id='mulu217' />
<p class='h2'>到公寺</p><p>到公為南朝世族居近淮水梁時到溉為散騎常侍侍中恆與弟洽共居一齋友愛甚篤洽卒後便捨為寺所得祿俸悉供寺用因斷腥羶朝夕禮誦及沒顏色如恆手屈二指佛道所謂得果云</p>
<p style="margin-left:1em">攷證</p>
<p style="margin-left:1em">南史到溉傳家門雍睦兄弟特相友愛初與弟洽恆共居一齋洽卒後便捨為寺蔣山有延賢寺溉家世所立<span class='note-inline'>(延賢寺已見上)</span>溉得祿奉皆充二寺因斷腥羶終身蔬食別營小室朝夕從僧徒禮誦武帝每月三致淨饌恩禮甚篤及卒顏色如恆手屈二指即佛道所云得果也</p>
</div>
<div class='div-other'><a id='mulu218' />
<p class='h2'>景公寺</p><p>景公不知何許人有寺在秣陵梁時江僧寶為之畫壁云</p>
<p style="margin-left:1em">攷證</p>
<p style="margin-left:1em">貞觀公私畫史梁景公寺在江甯有江僧寶畫</p>
</div>
<div class='div-other'><a id='mulu219' />
<p class='h2'>幽巖寺</p><p>幽巖寺在秣陵縣南四十里梁太清元年永康公主造</p>
</div>
<div class='div-other'><a id='mulu220' />
<p class='h2'>青山幽巖寺</p><p>大毗曇牛頭山佛窟寺僧也梁承聖二年入秣陵青山築寺亦名幽巖與天闕遙相望云</p>
<p style="margin-left:1em">攷證</p>
<p style="margin-left:1em">建康實錄梁太清元年置幽巖寺北去縣四十里永康公主造注引釋法論集牛頭山佛窟寺大毗曇傳云承聖二年法師入秣陵青山始創舍名幽巖與佛窟相去十里毗曇所立不云永康矣<span class='note-inline'>(案建造之人與建造之年俱不同當別有一寺不必强合為一)</span></p>
</div>
<div class='div-other'><a id='mulu221' />
<p class='h2'>儀香尼寺</p><p>儀香尼寺在秣陵縣東南五十里梁太清元年宮獲造</p>
</div>
<div class='div-other'><a id='mulu222' />
<p class='h2'>靈隱寺</p><p>靈隱寺在秣陵縣東南五十里梁太清二年炅待公造時侯景已圍臺城而梵宇猶建則以其地處偏僻為兵火所不及焉</p>
<p style="margin-left:1em">攷證</p>
<p style="margin-left:1em">建康實錄梁太清元年立儀香尼寺西北去縣五十里宮獲造二年立靈隱寺西北去縣五十里炅待公造</p>
</div>
<div class='div-other'><a id='mulu223' />
<p class='h2'>宣明寺</p><p>宣明寺比邱尼所居也梁太清之亂謝貞母出家於是焉</p>
<p style="margin-left:1em">攷證</p>
<p style="margin-left:1em">陳書謝貞傳太清之亂貞於江陵陷沒族兄暠逃番禺貞母出家於宣明寺及高祖受禪暠還鄉里供養貞母將三十年</p>
</div>
<div class='div-other'><a id='mulu224' />
<p class='h2'>天皇寺</p><p>天皇寺梁簡文帝所建也內有柏堂張僧繇畫盧舍那佛及仲尼十哲像於壁唐會昌中賴以不毁焉</p>
<p style="margin-left:1em">攷證</p>
<p style="margin-left:1em">景定建康志天皇寺明帝所置也<span class='note-inline'>(南朝惟晉宋齊有明帝而皆與張僧繇不同時此蓋侯景弒簡文帝初謚曰明帝也)</span>內有柏堂張僧繇畫盧舍那佛及仲尼十哲帝怪問釋門內如何畫孔聖僧繇曰後當賴此爾及後代滅佛焚天下寺塔獨以有宣尼像不毁</p>
</div></div>
<div class='div-other'><a id='mulu225' />
<p class='h1'>陳</p>
<div class='div-other'><a id='mulu226' />
<p class='h2'>懷安寺</p><p>懷安寺陳初所建也在臺城之側江總為製剎下銘有云四聰睿后萬行了因運先玉鏡道茂金輪爰構靈剎地近重闉又云氛銷草木劫盡沙塵支提永固福業恆新變易東海長乂北辰蓋侯景亂後之所創立云</p>
<p style="margin-left:1em">攷證</p>
<p style="margin-left:1em">藝文類聚江總有懷安寺剎下銘</p>
</div>
<div class='div-other'><a id='mulu227' />
<p class='h2'>慧福尼寺</p><p>慧福寺比邱尼所居也陳文帝天嘉元年有尼慧仙卒於寺陳景哲為書碑銘焉</p>
<p style="margin-left:1em">攷證</p>
<p style="margin-left:1em">歐陽修集古錄慧福寺尼慧仙墓銘陳景哲書天嘉元年立在江甯</p>
</div>
<div class='div-other'><a id='mulu228' />
<p class='h2'>國勝寺</p><p>國勝寺在橫山北陳文帝初立章皇太后捨宅為之後徙於南門外落馬澗云</p>
<p style="margin-left:1em">攷證</p>
<p style="margin-left:1em">至正金陵新志國勝寺在南門外落馬澗去城二里餘乾道志云舊在橫山北陳天嘉元年章后捨宅為寺</p>
</div>
<div class='div-other'><a id='mulu229' />
<p class='h2'>楊都寺</p><p>楊都寺未詳其所在陳時有釋智愷居之</p>
<p style="margin-left:1em">攷證</p>
<p style="margin-left:1em">古詩記釋智愷俗姓曾氏住揚都寺卒於陳光大二年</p>
</div>
<div class='div-other'><a id='mulu230' />
<p class='h2'>棲靈寺</p><p>棲靈寺亦未詳其所在陳時有張善果畫壁焉</p>
<p style="margin-left:1em">攷證</p>
<p style="margin-left:1em">貞觀公私畫史陳棲靈寺在江甯有張善果畫</p>
</div>
<div class='div-other'><a id='mulu231' />
<p class='h2'>大皇寺</p><p>大皇寺舊有剎陳宣帝太建十年為雷震燬後主禎明元年復起七級浮圖未畢火從中起而焚之蓋陳亡之兆云</p>
<p style="margin-left:1em">攷證</p>
<p style="margin-left:1em">建康實錄陳太建十年六月大雨震大皇寺剎</p>
<p style="margin-left:1em">陳書後主紀時江南妖異特眾帝乃自賣於寺為奴以厭之又於建康造大皇寺<span class='note-inline'>(案大皇寺太建中已見此應是重造)</span>起七級浮圖未畢火從中起而焚之</p>
</div>
<div class='div-other'><a id='mulu232' />
<p class='h2'>寶田寺</p><p>寶田寺在白土岡北陳禎明三年隋師臨江後主遣諸軍拒之而忠武將軍孔範屯於寺前未幾師潰而國亡矣</p>
<p style="margin-left:1em">攷證</p>
<p style="margin-left:1em">陳書後主紀禎明三年遣驃騎大將軍司徒豫章王叔英屯朝堂蕭摩訶屯樂游苑樊毅屯耆闍寺魯廣達屯白土岡孔範屯寶田寺</p>
</div>
<div class='div-other'><a id='mulu233' />
<p class='h2'>證聖寺<span class='note-inline'>(木平寺)</span></p><p>證聖寺在運瀆東南王安石詩云證聖南朝寺則必造自六朝時也宋呼為木平寺云</p>
<p style="margin-left:1em">攷證</p>
<p style="margin-left:1em">景定建康志證聖寺在行宮後南唐木平和尚居此寺故里俗至今呼為木平寺寺東有溝迤邐西北接運瀆今堙塞僅存遺迹注王荊公詩云證聖南朝寺三年到百回不知牆下路今有幾荷開</p>
</div>
<div class='div-other'><a id='mulu234' />
<p class='h2'>寶城寺<span class='note-inline'>(衡陽寺)</span></p><p>寶城寺在建康縣東北四十五里<span class='note-inline'>(今上元縣清風鄉)</span>南朝古剎也唐改為衡陽寺云</p>
<p style="margin-left:1em">攷證</p>
<p style="margin-left:1em">至正金陵新志衡陽寺在上元縣清風鄉乾道志云衡陽資福禪院去城東北四十五里即古寶城寺基<span class='note-inline'>(志稱古者必南朝寺也)</span>唐天祐三年徐温重建改今額</p>
</div>
<div class='div-other'><a id='mulu235' />
<p class='h2'>義和寺</p><p>義和寺不詳其所在有梁昭明太子書寺額</p>
</div>
<div class='div-other'><a id='mulu236' />
<p class='h2'>四无畏寺</p><p>四无畏寺亦不詳其所在有徐陵剎下銘</p>
<p style="margin-left:1em">攷證</p>
<p style="margin-left:1em">景定建康志石刻有義和寺額梁昭明太子書又有四无畏寺剎下銘陳徐陵撰其警句云金臺日麗玉殿雲平梵眾朝禮天歌夜清</p>
</div>
<p class='juan'>南朝佛寺志卷下</p><p style="margin-left:11em">孫毅威陳貽祓同校字</p>
</div>
</div><!-- end of div[@id='body'] -->
</body></html>