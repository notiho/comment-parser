<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>洛陽伽藍記合校本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='w'><a id='mulu88' />
<div class='div-w'><a id='mulu89' />
<p class='h2'>洛陽伽藍記正文<span class='note-inline'>(集證本)</span></p><p>大和十七年後魏高祖遷都洛陽詔司空公穆亮營造宮室洛陽城門依魏晉舊名東面有三門北頭弟一門曰建春門次南曰東陽門次南曰青陽門南面有三門東頭弟一門曰開陽門次西曰平昌門次西曰宣陽門西面有四門南頭弟一門曰西明門次北曰西陽門次北曰閶闔門次北曰承明門北面有二門西頭曰大夏門東頭曰廣莫門一門有三道所謂九軌</p>

<div class='div-w'><a id='mulu90' />
<p class='h3'>城内</p><p>永寜寺熙平元年靈太后胡氏所立也在宮前閶闔門南一里御道西外國所獻經象皆在此寺建中寺普泰元年尚書令樂平王尒朱世隆所立也在西陽門内御道北長秋寺劉騰所立也在西陽門内御道北一里瑶光寺世宗宣武皇帝所立在閶闔城門御道北景樂寺太傅清河文獻王懌所立也閶闔南御道西昭儀尼寺閹官等所立也在東陽門内一里御道南胡統寺太后從姑所立也在永寜南一里許修梵寺在清陽門内御道北蒿明寺復在修梵寺西景林寺在開陽門内御道東</p>
</div>
<div class='div-w'><a id='mulu91' />
<p class='h3'>城東</p><p>明懸尼寺彭城武宣王勰所立也在建春門外石樓南龍華寺宿衞羽林虎賁等所立也在建春門外陽渠南瓔珞寺在建春門外御道北莊嚴寺在東陽門外一里御道北秦太上君寺胡太后所立也在東陽門外二里御道北正始寺百官等所立也在東陽門外御道西平等寺廣平武穆王懷舎宅所立也在青陽門外二里御道北景寜寺太保司徒公楊椿所立也在清陽門外三里御道南</p>
</div>
<div class='div-w'><a id='mulu92' />
<p class='h3'>城南</p><p>景明寺宣武皇帝所立也在宣陽門外一里御道東大統寺在景明寺西報德寺高祖孝文皇帝所立也在開陽門外三里御道東龍華寺廣陵王所立也追聖寺北海王所立也竝在報德寺之東高陽王寺高陽王雍之宅也在津陽門外三里御道西</p>
</div>
<div class='div-w'><a id='mulu93' />
<p class='h3'>城西</p><p>沖覺寺太傅清河王懌舎宅所立也在西明門外一里御道北宣忠寺侍中司州牧城陽王所立也在西陽門外一里御道南白馬寺漢明帝所立也寺在西陽門外三里御道南光寶寺在西陽門外御道北法雲寺西域烏場國胡沙門僧摩羅所立也在光寶寺西西域所齎舎利骨及佛牙經象皆在此寺追光寺侍中尚書令東平王略之宅也融覺寺清河文獻王懌所立也在閶闔門外御道南大覺寺廣平王懷捨宅也在融覺寺西一里許永明寺宣武皇帝所立也在大覺寺東</p>
</div>
<div class='div-w'><a id='mulu94' />
<p class='h3'>城北</p><p>禪虚寺在大夏門御道西凝圓寺閹官濟州刺史賈璨所立也在廣莫門外一里御道東京師東西二十里南北十五里十萬九千餘廟社宮室府曹以外方三百歩為一里里開四門門直里正二人吏四人門士八人合有二百二十里寺有一千三百六十七所天平元年遷都鄴城洛陽餘寺四百二十一所北芒山上有馮王寺齊獻武王寺京東石關有元領軍寺劉長秋□嵩高中有闕居寺栖禪寺嵩陽寺道場寺上有中頂寺東有升道寺京南關口有石窟寺靈巖寺京西瀍澗有白馬寺照樂寺如此之寺既郭外不在數限亦詳載之</p>
</div></div></div>
</div><!-- end of div[@id='body'] -->
</body></html>