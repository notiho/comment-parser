<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>洛陽伽藍記合校本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu32' />
<p class='juan'>洛陽伽藍記卷第三</p><p class="byline">魏撫軍府司馬楊衒之撰</p>
<div class='div-other'><a id='mulu33' />
<p class='h1'>城南</p>
<div class='div-other'><a id='mulu34' />
<p class='h2'>景明寺</p><p style="margin-left:1em;text-indent:-1em">宣武皇帝所立也<span class='note-inline'>(漢魏無也字)</span>景明年中立因以為名在宣陽門外一里御道東其寺東西南北方五百步前望嵩山少室却負帝城青林垂影綠水為文形勝之地爽塏獨美山懸堂光觀<span class='note-inline'>(漢魏作縣臺觀光照曠亦同)</span>盛一千餘間複殿重房<span class='note-inline'>(如隱無此四字)</span>交疏<span class='note-inline'>(漢魏疎)</span>對霤青臺紫閣浮道相通雖外有四時而内無寒暑房簷之外皆是山池松竹<span class='note-inline'>(如隱照曠竹松)</span>蘭芷垂列堦墀含風團露流香吐馥至正光<span class='note-inline'>(漢魏元)</span>年中太后始造七層浮圖一所去地百仞是以邢子才碑文云俯聞<span class='note-inline'>(漢魏仰)</span>激電傍屬奔星是也妝飾華麗侔於永寜金盤寶鐸煥爛霞表寺有三池雈蒲菱藕水物生焉或黃甲紫鱗出沒於蘩藻或<span class='note-inline'>(如隱無或字)</span>青鳧白雁沉浮<span class='note-inline'>(照曠浮沈)</span>於綠水碾磑舂簸皆用水功伽藍之妙最為<span class='note-inline'>(如隱照曠得)</span>稱首時世好崇福四月七日京師諸像皆來此寺尚書祠<span class='note-inline'>(漢魏有部字)</span>曹錄像凡<span class='note-inline'>(漢魏名)</span>有一千餘軀至八日<span class='note-inline'>(二字如隱作八月節三字)</span>以次入宣陽門向閶闔宮前受皇帝散花於時金花映日寶蓋浮雲旙幢若林香煙似霧梵樂法音聒動天地百戱騰驤所在駢比名僧德眾負錫為羣信徒法侶持花成藪車騎填咽繁衍相傾時有西域胡沙門見此唱言佛國至永熙年中始詔國子祭酒邢子才為寺碑文子才河間人也志性通敏風情雅潤<span class='note-inline'>(漢魏作風雅潤朗)</span>下帷覃思温故知新文宗學府䠮<span class='note-inline'>(漢魏跨)</span>班馬而孤上英規勝範陵<span class='note-inline'>(如隱照曠凌)</span>許郭而獨高是以衣冠之士輻輳其<span class='note-inline'>(漢魏在)</span>門懷道之賔去來滿室升<span class='note-inline'>(如隱照曠昇)</span>其堂者若登孔氏之門沾其賞者猶聽<span class='note-inline'>(漢魏得)</span>東吳之句藉甚當時聲馳遐邇正光末<span class='note-inline'>(如隱照曠中)</span>解褐為世宗挽郎奉朝請尋進中書侍郎黃門子才洽聞博見無所不通軍國制度罔不訪及自王室不靖虎門業廢後<span class='note-inline'>(漢魏復)</span>遷國子祭酒謨訓上庠子才罰惰賞勤專心勸誘青領之生競<span class='note-inline'>(如隱竟)</span>懷雅術洙泗之風兹焉復盛永熙年末以母老辭帝不許之子才恪請懇至辭<span class='note-inline'>(漢魏辭請懇至涕綠君辭情懇至涕)</span>淚俱下帝乃許之詔以光祿大夫歸養私庭所在<span class='note-inline'>(如隱生)</span>之處給事力五人嵗一朝以備顧問王侯祖道若漢朝之送二疏暨皇居徙鄴民訟殷繁前格後詔<span class='note-inline'>(漢魏前革後沿照曠格下注云一作革詔下注云一作沿)</span>自相與<span class='note-inline'>(照曠予)</span>奪法吏疑獄簿領成山乃<span class='corr'>敕</span>子才與散騎常侍温子昇撰麟趾新制十五篇省府以之決疑州郡用為治本武定中除驃騎大將軍西兖州刺史為政清靜吏民安之後<span class='note-inline'>(漢魏復)</span>徵為中書令時戎馬在郊朝廷多事國禮朝儀咸<span class='note-inline'>(漢魏或照曠注云一作或)</span>自子才出所製詩賦詔策章表碑頌讚<span class='note-inline'>(漢魏贊)</span>記五百篇皆傳於世鄰國欽其模楷朝野以為美談也</p>
</div>
<div class='div-other'><a id='mulu35' />
<p class='h2'>大統寺</p><p style="margin-left:1em;text-indent:-1em">在景明寺西即<span class='note-inline'>(漢魏無即字)</span>所謂利民里寺南有三公令史高顯略宅<span class='note-inline'>(案寰宇記作尚書高顯業)</span>每<span class='note-inline'>(漢魏每下有於字)</span>夜見赤光行於堂前如此者非一向光明所掘地丈餘得黃金百<span class='note-inline'>(漢魏千照曠注云一作千)</span>斤銘云蘇秦家金得者為吾造功德顯略遂造招福寺<span class='note-inline'>(漢魏有以世二字)</span>人謂此地是蘇秦舊宅當時元乂秉政聞其得金就略<span class='note-inline'>(如隱洛緑君落)</span>索之<span class='note-inline'>(漢魏無之字)</span>以二十<span class='note-inline'>(漢魏十二)</span>斤與之衒之按蘇秦時未有佛法功德者不必是寺應是碑銘之類頌其聲跡也<span class='note-inline'>(如隱照曠連下條)</span></p>
</div>
<div class='div-other'><a id='mulu36' /><p style="margin-left:1em;text-indent:-1em">東有秦太上<span class='note-inline'>(如隱師)</span>公二寺在景明南一里西寺太后所立東寺皇<span class='note-inline'>(漢魏黃)</span>姨所建<span class='note-inline'>(漢魏造)</span>並為父追福因以名之時人號為雙女寺並門<span class='note-inline'>(漢魏有俱字)</span>鄰洛水林木扶疎布葉垂隂各有五層浮圖一所高五十丈素綵畫<span class='note-inline'>(如隱照曠布)</span>工比於景明至於六齋常有中黃門一人監護僧舎襯施供具諸寺莫及焉寺東有靈臺一所基址雖猶高五丈餘即是漢光武所立者<span class='note-inline'>(如隱照曠作漢武帝)</span>靈臺東辟雍是魏武所立<span class='note-inline'>(漢魏有作字)</span>者至我<span class='note-inline'>(漢魏無我字)</span>正光中造明堂於辟雍之西南上圓下方八牕四闥汝南王復造甎浮圖於靈臺之上孝昌初妖賊四侵州郡失據朝廷設募征格於堂之北從戎者拜曠掖<span class='note-inline'>(漢魏夜魏書野)</span>將軍偏將軍裨將軍當時甲冑之士號明堂隊<span class='note-inline'>(漢魏無隊字)</span>時虎賁駱子淵者自云洛陽人昔孝昌年戍在彭城其同營人樊元寶得假還京<span class='note-inline'>(漢魏有師字)</span>子淵附書一封令達其家云宅在靈臺南近洛河卿但<span class='note-inline'>(二字漢魏作水鄉即三字)</span>是至彼家人自出相看元寶如其言至靈臺南了無人家可問徙倚欲去忽見一老翁<span class='note-inline'>(漢魏公照曠注云一作公下同)</span>來問從何而來徬<span class='note-inline'>(漢魏傍)</span>徨於此元寶具向道之老翁云是吾兒也取書引元寶入遂見館閣崇寬屋宇佳麗坐命婢取酒須臾見婢抱一死小兒而過元寶初甚怪之俄而酒至色甚紅香美異常兼設珍羞海陸具備<span class='note-inline'>(漢魏備具)</span>飲訖辭還老翁送元寶出云後會難期以為悽恨別甚殷勤老翁還入元寶不復見其門巷但見高岸對水淥波東傾<span class='note-inline'>(漢魏綠水漣漪)</span>惟見一童子可年十五新溺死鼻中出血方知所飲酒是其血也及還彭城子淵已失矣元寶與子淵同戍三年不知是洛水之神也</p>
</div>
<div class='div-other'><a id='mulu37' />
<p class='h2'>報德寺</p><p style="margin-left:1em;text-indent:-1em">高祖孝文皇帝所立也為馮太后追福在開陽門外三里開陽<span class='note-inline'>(漢魏道)</span>門御道東有漢國子學堂堂前有三種字石經二十五碑表裏刻之寫春秋尚書二部作篆科斗隸三種字漢右中郎將<span class='note-inline'>(漢魏無將字)</span>蔡邕筆之遺跡也猶有十八碑餘皆殘毀復有石碑四十八枚亦表裏隸書寫周易尚書公羊禮記四部又讚學<span class='note-inline'>(如隱綠君讀書)</span>碑一所並在堂前魏文帝作典論六<span class='note-inline'>(如隱綠君云)</span>碑至太和十七年猶有四存<span class='note-inline'>(如隱空格漢魏無存字)</span>高祖題為勸學里里内<span class='note-inline'>(如隱漢魏無内字)</span>有大<span class='note-inline'>(如隱文)</span>覺三寶寜遠三寺武定四年大將軍遷石經於鄴<span class='note-inline'>(如隱穎照曠注云一作潁)</span>週<span class='note-inline'>(漢魏周)</span>廻有園珍果出焉有<span class='note-inline'>(照曠注云一作如)</span>大谷<span class='note-inline'>(漢魏無此二字照曠作含消)</span>梨重十斤從樹著地盡化為水<span class='note-inline'>(如隱漢魏無此十二字)</span>如<span class='note-inline'>(如隱無如字)</span>承光之柰<span class='note-inline'>(漢魏無此四字)</span>承光寺亦多果木柰味甚美冠於京師<span class='note-inline'>(如隱照曠連下條)</span></p>
</div>
<div class='div-other'><a id='mulu38' /><p style="margin-left:1em;text-indent:-1em">勸學里東有延賢里里内有正覺寺尚書令王肅所立也肅字恭懿琅琊人也<span class='note-inline'>(照曠無也字)</span>偽齊雍州刺史奐之子也贍學多通才辭美茂為齊秘書丞太和十八年背逆歸順時高祖新營洛邑多所造制<span class='note-inline'>(如隱論照曠製)</span>肅博識舊事大有裨益高祖甚重之常呼王生延賢之名因<span class='note-inline'>(漢魏無因字)</span>肅立之肅在江南之日聘謝氏女為妻及至京師復尚公主謝作五言詩以<span class='note-inline'>(照曠無以字)</span>贈之其詩曰：</p>
<p style="margin-left:0em;text-indent:0em;" class="lg-abnormal"><div class='lg-row'>本為箔<span class='note-inline'>(漢魏簿)</span>上蠶　今<span class='note-inline'>(照曠注云一作無)</span>作機上絲　得路逐勝去　頗憶纏綿<span class='note-inline'>(照曠注云一作絲)</span>時</div>
</p><p style="margin-left:1em;text-indent:-1em">公主代肅答謝云：</p>
<p style="margin-left:0em;text-indent:0em;" class="lg-abnormal"><div class='lg-row'>針<span class='note-inline'>(漢魏鍼)</span>是貫線<span class='note-inline'>(漢魏綿)</span>物　目中恒任絲</div>
<div class='lg-row'>得帛縫新去　何能納故時</div>
</p><p style="margin-left:1em;text-indent:-1em">肅甚<span class='note-inline'>(漢魏有有字照曠注云一本多有字)</span>愧謝之<span class='note-inline'>(如隱有色字照曠注云一本多色字)</span>遂造正覺寺以憩之肅憶父非理受禍常有子胥報楚之意畢<span class='note-inline'>(如隱卑)</span>身素服不聽音<span class='note-inline'>(如隱無音字)</span>樂時人以此稱之肅初入國不食羊肉及酪漿等物<span class='note-inline'>(漢魏無物字)</span>常飯鯽魚羹渴飲茗汁京師士子見<span class='note-inline'>(如隱道)</span>肅一飲一斗號為漏巵經數年已後肅與高祖殿會食羊肉酪粥甚多高祖怪之謂肅曰卿<span class='note-inline'>(漢魏即)</span>中國之味也羊肉何如魚羹茗飲何如酪漿<span class='note-inline'>(漢魏作魚羹何如茗飲酪漿何如)</span>肅對曰羊者是陸產之最魚者乃<span class='note-inline'>(漢魏是)</span>水族<span class='note-inline'>(綠君旌)</span>之長所好不同並各稱珍以味言之是有<span class='note-inline'>(如隱照曠甚是)</span>優劣羊比齊魯大邦魚比邾莒小國惟茗不中與酪作奴高祖大笑因舉酒曰三三橫兩兩縱誰能辨之賜金鍾御史中丞李彪曰沽酒老嫗瓮<span class='note-inline'>(漢魏甕)</span>注[土*瓦]屠兒割肉與秤<span class='note-inline'>(漢魏稱)</span>同尚書右丞甄琛曰吳人浮水自云工妓兒擲繩<span class='note-inline'>(如隱絕)</span>在虛空彭城王勰曰臣始解此字<span class='note-inline'>(漢魏無字字)</span>是習字高祖即以金鐘賜彪朝廷服彪聰明有智<span class='note-inline'>(漢魏知)</span>甄琛和之亦速彭城王謂肅曰卿不重齊魯大邦而愛邾莒小國肅對曰鄉曲所美不得不好彭城王重謂曰卿明日顧我為卿設邾莒之食亦有酪奴因此復號茗飲為酪奴時給事中劉鎬<span class='note-inline'>(如隱照曠縞下仝)</span>慕肅之風專習茗飲彭城王謂鎬曰卿不慕王侯八珍好蒼頭水厄海上有逐臭<span class='note-inline'>(漢魏臰)</span>之夫里内有學顰之婦以卿言之即是也其彭城王家有吳奴以此言戯之自是朝貴讌<span class='note-inline'>(漢魏燕)</span>會雖設茗飲皆恥不復食惟江表殘民遠來降者好之<span class='note-inline'>(漢魏飲焉)</span>後蕭衍子西豐侯蕭正德歸降時元乂欲為之<span class='note-inline'>(漢魏無之字)</span>設茗先問卿於水厄多少正德不曉乂意答曰下官雖<span class='note-inline'>(如隱照曠無雖字)</span>生於水鄉而立身已來未遭陽侯之難元乂與舉坐之客皆<span class='note-inline'>(漢魏大)</span>笑焉</p>
</div>
<div class='div-other'><a id='mulu39' />
<p class='h2'>龍華寺</p><p style="margin-left:1em;text-indent:-1em">廣陵王所立也追聖寺北海王所立也並在報德<span class='note-inline'>(如隱恩)</span>寺之東法事僧房比秦太上公京師寺皆種雜果而此三<span class='note-inline'>(照曠二)</span>寺園林茂盛莫之與<span class='note-inline'>(漢魏與之)</span>爭<span class='note-inline'>(漢魏連下條)</span></p>
<p style="margin-left:1em;text-indent:-1em">宣陽門外四里至洛水上作浮橋所謂永橋也神龜中常景為勒銘<span class='note-inline'>(如隱汭頌)</span>其辭曰：</p>
<p style="margin-left:0em;text-indent:0em;" class="lg-abnormal"><div class='lg-row'>浩浩大川　泱泱<span class='note-inline'>(如隱綠君決決)</span>清洛　道源熊耳　控流巨壑</div>
<div class='lg-row'>納穀吐伊　貫周淹亳　近達河宗　遠朝海若　兆<span class='note-inline'>(漢魏非)</span>惟洛食　實曰<span class='note-inline'>(如隱綠君同)</span>土中</div>
<div class='lg-row'>上應<span class='note-inline'>(漢魏映)</span>張柳　下據河嵩　寒暑攸叶　日月載融</div>
<div class='lg-row'>帝世光宅　函夏同風<span class='note-inline'>(如隱照曠□函下風漢魏函夏□風)</span>　前臨少室　却負太行</div>
<div class='lg-row'>制巖東邑　峭峘西疆　四險<span class='note-inline'>(漢魏驗)</span>之地　六達之莊　恃德則固　失道則亡</div>
<div class='lg-row'>詳觀古昔　列見邱墳<span class='note-inline'>(如隱照曠詳觀古列考見邱墳漢魏古下空一格)</span></div>
<div class='lg-row'>乃禪乃革　或質或文　周餘九裂<span class='note-inline'>(如隱綠君列)</span>　漢季三分　魏風衰晚　晉景雕曛</div>
<div class='lg-row'>天地發揮<span class='note-inline'>(漢魏輝)</span>　圖書受命　皇建有極　神功無競</div>
<div class='lg-row'>魏籙仰天　玄符握鏡　璽運會昌　龍圖受命　乃睠書軌　永懷保<span class='note-inline'>(如隱寶)</span>定</div>
<div class='lg-row'>敷兹景跡　流美洪謨<span class='note-inline'>(漢魏模)</span>　襲我冠冕　正我神樞　水陸兼會　周鄭交衢</div>
<div class='lg-row'>爰勒洛汭　敢告中區</div>
</p><p style="margin-left:1em;text-indent:-1em">南北兩岸有華表舉高二十丈華表上作鳳凰似欲沖天勢永橋以南圜<span class='note-inline'>(漢魏圓)</span>立以北伊洛之間夾御道有四夷館道東有四館一名金陵二名燕然三名扶桑四名崦嵫道西有四館<span class='note-inline'>(如隱無以上二十一字)</span>一曰歸正二曰歸德三曰慕化四曰慕義吳人投國者處金陵館三年已後賜宅歸正里景明初偽齊建安王<span class='note-inline'>(漢魏無王字)</span>蕭寶夤<span class='note-inline'>(如隱照曠寅)</span>來降封會稽公為築宅於歸正里後進爵為齊王尚南陽長公主寶夤恥與夷人同列<span class='note-inline'>(如隱空格)</span>令公主啟世宗求入城内世宗從之賜宅於永安里正光四年中蕭衍子西豐侯蕭正德來降處金陵館為築宅歸正里正德捨宅為歸正寺北夷來附者處燕然館三年已後賜宅歸德里正光元<span class='note-inline'>(漢魏無元字)</span>年蠕蠕主郁久閭阿那肱<span class='note-inline'>(如隱□□至都久閭阿那肱漢魏年下作芮字芮下空一格照曠肱下注云史作環下同案魏書蠕蠕傳姓郁久閭氏肱作瓌)</span>來朝執事者莫知所處中書舎人常景議云咸寜中單于來朝晉世處之王公特進之<span class='note-inline'>(漢魏無之字)</span>下可班那肱蕃王儀同之間朝廷從其議又處之燕然館賜宅歸德里北夷酋長遣子入侍者常秋來春去避中國之熱時人謂之雁臣東夷來附者處扶桑館賜宅慕化里西夷來附者處<span class='note-inline'>(漢魏有之字)</span>崦嵫館賜宅慕義里自葱嶺已西至於大秦百國千城莫不欵<span class='note-inline'>(如隱照曠歡)</span>附商胡販客日奔塞下所謂<span class='note-inline'>(漢魏無謂字)</span>盡天地之區已<span class='note-inline'>(漢魏矣)</span>樂中國土風因而宅者不可勝數是以附化之民萬有餘家門巷修整閶闔填列青槐蔭栢綠柳<span class='note-inline'>(如隱樹)</span>垂庭天下難得之貨咸悉在焉別立市於洛<span class='note-inline'>(如隱樂)</span>水南號曰四通市民間謂<span class='note-inline'>(漢魏為)</span>永橋市<span class='note-inline'>(漢魏寺)</span>伊洛之魚多於此賣士庶須膾皆詣取之魚味甚美京師語曰伊洛鯉魴<span class='note-inline'>(如隱照曠洛鯉伊魴)</span>貴於牛羊永橋南道東有白象獅子二坊白象者永平二年乾羅國胡王所獻皆施五綵<span class='note-inline'>(漢魏彩)</span>屏風七寶坐床容數人真是異物常養象於乘黃曹象常壞屋敗墻走出於外逢樹即拔遇墻則<span class='note-inline'>(如隱漢魏亦)</span>倒百姓驚怖奔走交馳太后遂徙象於此坊獅子者波斯國胡王所獻也為逆賊万俟<span class='note-inline'>(如隱侯)</span>醜奴所獲留於寇中永安末醜奴破滅<span class='note-inline'>(如隱照曠無滅字)</span>始達京師莊帝謂侍中李或<span class='note-inline'>(集證改彧)</span>曰朕聞虎見獅子必伏可覔試<span class='note-inline'>(如隱誠)</span>之於是詔近山郡縣捕虎以送鞏縣山陽並送二虎一豹帝在華林園觀之於是虎豹見獅子悉皆瞑目不敢仰視園中素有<span class='note-inline'>(漢魏育下無盲字)</span>一盲熊性甚馴帝令取試之虞人牽盲熊<span class='note-inline'>(漢魏育羆)</span>至聞獅子氣驚怖跳踉曳鎻<span class='note-inline'>(漢魏鏁)</span>而走帝大笑普泰元年廣陵王即位詔曰禽獸囚之則違其性宜放還山林獅子亦令送歸本國送獅子者<span class='note-inline'>(如隱胡)</span>以波斯道不可送<span class='note-inline'>(漢魏無送字)</span>達遂在路殺<span class='note-inline'>(漢魏却)</span>獅子而返有司糺劾罪以違旨論廣陵王曰豈以獅子而罪人也遂赦之</p>
</div>
<div class='div-other'><a id='mulu40' />
<p class='h2'>菩提寺</p><p style="margin-left:1em;text-indent:-1em">西域胡人所立也在慕義里沙門達多發塜取甎得一人以進時太后與明帝在華林都堂以為妖異謂黃門侍郎徐紇曰上古以來頗有此事否紇曰昔魏時發塜得霍光女壻范明友家奴漢朝廢立與史書相符此不足為異也后即<span class='note-inline'>(如隱照曠無即字)</span>令紇問其姓名死來幾年何所飲食死者曰臣姓崔名洪字子涵<span class='note-inline'>(如隱照曠名涵字子洪)</span>博陵<span class='note-inline'>(漢魏令)</span>安平人也父名暢母姓魏家在城西準<span class='note-inline'>(如隱阜)</span>財里死時年十五今滿二十七在地下有十二年<span class='note-inline'>(如隱照曠無下字有十作十有)</span>常似醉卧無所食也時復遊行或遇飯食如似夢中不甚辨了后即遣門下録事張秀擕詣準財里訪涵父母果得崔暢其妻魏氏秀擕問暢曰卿有兒死否暢曰有一息字子涵<span class='note-inline'>(如隱照曠無一字字字)</span>年十五而死秀擕曰為人所發今日蘇活在華林園中主人故遣我來相問暢聞驚怖曰實無此兒向者謬言秀擕還具以實陳聞后遣擕送涵回<span class='note-inline'>(漢魏向)</span>家暢聞涵<span class='note-inline'>(漢魏無涵字)</span>至門前起火手持刀魏氏把桃枝謂曰汝不須來吾非汝父汝非吾子急急<span class='note-inline'>(如隱照曠急手)</span>速去可得無殃涵遂捨去遊於京師<span class='note-inline'>(漢魏巷)</span>常宿寺門下汝南王賜黃衣一具涵性畏日不敢仰視又畏水火及刀兵<span class='note-inline'>(漢魏兵刃)</span>之屬常走於逵路遇<span class='note-inline'>(漢魏無遇字)</span>疲則止不徐行也時人猶謂是鬼洛陽大<span class='note-inline'>(如隱綠君太)</span>市北奉終里里内之人多<span class='note-inline'>(漢魏無多字)</span>賣送死人之具及諸棺槨涵謂曰作柏木棺勿以桑木為欀人問其故涵曰吾在地下見人發鬼兵有一鬼訴稱是柏棺應免主兵吏曰爾雖柏棺桑木為欀遂不免<span class='note-inline'>(漢魏有兵字)</span>京師聞此柏木踴貴人疑賣棺<span class='note-inline'>(漢魏無棺字)</span>者貨涵發此<span class='note-inline'>(如隱照曠有等之二字)</span>言也</p>
</div>
<div class='div-other'><a id='mulu41' />
<p class='h2'>高陽王寺</p><p style="margin-left:1em;text-indent:-1em">高陽王雍之宅也在津陽門外三里御道西<span class='note-inline'>(漢魏有傍字)</span>雍為尒朱榮所害也捨宅以為寺正光中雍為丞相給輿<span class='note-inline'>(漢魏無輿字照曠注云一本多一輿字)</span>羽葆鼓吹虎賁班劍百人貴極人臣富兼山海居止第宅匹於帝宮白殿丹楹<span class='note-inline'>(如隱照曠檻)</span>窈窕連亘飛簷峻<span class='note-inline'>(如隱反照曠仄注云一作峻)</span>宇轇轕週<span class='note-inline'>(漢魏周)</span>通僮僕六千妓女五百隨<span class='note-inline'>(如隱隋)</span>珠照日羅衣從風自漢晉以來諸王豪侈未之<span class='note-inline'>(漢魏無之字)</span>有也出則鳴騶御道文物成行鐃吹響發<span class='note-inline'>(漢魏發響)</span>笳聲哀轉入則歌姬舞女擊筑<span class='note-inline'>(漢魏繁竹)</span>吹笙絲管迭奏連宵<span class='note-inline'>(漢魏霄)</span>盡日其竹林魚池侔於禁苑芳草如積珍木連隂雍嗜口味厚自奉養一食<span class='note-inline'>(如隱日)</span>必以數萬錢為限海陸珍羞方丈於前陳留侯李崇謂人曰高陽一食<span class='note-inline'>(如隱照曠日)</span>敵我千日崇為尚書令儀同三司亦富傾天下僮僕千人而性多儉恡惡衣麤食常無肉味<span class='note-inline'>(如隱亦常無肉)</span>止有韭菹<span class='note-inline'>(漢魏薤)</span>崇客李元佑<span class='note-inline'>(漢魏祐)</span>語人云李令公一食十八種人問其故元佑曰二九<span class='note-inline'>(漢魏韭)</span>一十八聞者大笑世人即以為<span class='note-inline'>(漢魏無為字)</span>譏罵雍薨後諸妓悉令入道或有嫁者美人徐月華善彈箜篌能為明妃出塞之曲<span class='note-inline'>(漢魏無曲字)</span>歌聞者莫不動容永安中與衞將軍源<span class='note-inline'>(如隱漢魏原)</span>士康為側室宅近青陽門徐鼓箜篌而歌哀聲入雲行路聽者俄而成市徐常語士康云王有二美<span class='note-inline'>(漢魏無美字)</span>姬一名脩容二名豔姿並蛾眉皓齒潔貌傾城脩容亦能為綠水歌豔姿善<span class='note-inline'>(照曠作尤善作三字)</span>么<span class='note-inline'>(如隱火下同)</span>鳳舞並愛傾後室寵冠諸姬士康<span class='note-inline'>(如隱原)</span>聞此遂常令徐綠水么鳳之曲焉高陽宅北有中甘里里内潁川荀子文<span class='note-inline'>(如隱作里内荀穎子文)</span>年十三幼而聰辨神情卓異雖黃琬<span class='note-inline'>(漢魏婉)</span>文舉無以加之正光初廣宗<span class='note-inline'>(照曠注云一作文)</span>潘崇和講服氏春秋於城東昭義里子文攝齊北面就和受道時趙郡李才<span class='note-inline'>(漢魏予)</span>問子文曰荀生住在<span class='note-inline'>(漢魏無在字)</span>何處子文對曰僕住在中甘里才曰何為住城南<span class='note-inline'>(如隱作何往曰往城南照曠注曰一作才曰何往曰往城南)</span>城南<span class='note-inline'>(漢魏無南字)</span>有四夷館<span class='note-inline'>(漢魏夷下有里字)</span>才以此譏之子文對曰國陽勝地卿何怪也若言川澗伊洛崢嶸語其舊事靈臺石經招提之美報德景明當世富貴高陽廣平四方風俗萬國千城若論人物有我無卿才無以對之崇和曰汝潁之士利如錐燕趙之士鈍如錘信非虚言<span class='note-inline'>(漢魏無言字)</span>也舉學皆笑焉</p>
</div>
<div class='div-other'><a id='mulu42' />
<p class='h2'>崇虚寺</p><p style="margin-left:1em;text-indent:-1em">在城西即漢之躍龍園<span class='note-inline'>(如隱閣)</span>也延熹九年桓帝祠老子於躍龍園設華葢之座<span class='note-inline'>(漢魏坐)</span>用郊天之樂此其地也高祖遷京之始以地給民憩者多見妖怪是以人皆去之遂立寺焉</p>
</div></div>
<p class='juan'>洛陽伽藍記卷之三</p>
</div><!-- end of div[@id='body'] -->
</body></html>