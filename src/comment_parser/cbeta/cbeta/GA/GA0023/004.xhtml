<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲林寺續志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu140' />
<p class='juan'>續修雲林寺誌卷四</p>
<div class='div-other'><a id='mulu141' />
<p class='h1'>語錄</p>
<div class='div-other'><a id='mulu142' />
<p class='h2'>五代聳禪師法語</p><p>杭州靈隱聳禪師參法眼眼指兩請師曰滴滴落在上座眼裏師初不喻日後因閱華嚴感悟承眼印可上堂曰十方諸佛常在汝前還見麼若言見將心見將眼見所以道一切法不生一切法不滅如是解諸佛常現前又曰見色便見心且喚甚麼作心山河大地萬象森羅黃赤白男女等相是心不是心若是心為甚麼卻感物象去若不是心又道見色便見心還會麼祗為迷此而感倒種種不同於無同異中强生同異且如今直下承當頓豁本心皎然無一物可作見聞若離心別求解脫者古人喚作迷波討源卒難曉悟<span class='note-inline'>(見指月錄)</span></p>
</div>
<div class='div-other'><a id='mulu143' />
<p class='h2'>豁堂法語</p><p class="byline">釋正嵒</p>
<div class='div-other'><a id='mulu144' />
<p class='h3'>靈隱具和尚讚</p><p style="margin-left:0em;text-indent:0em;" class="lg-abnormal"><div class='lg-row'>鐵硬手　鋒快口　放行則倒岳傾湫　變幻則移星換斗</div>
<div class='lg-row'>直得四海翻騰　五湖奔走　四殺雄大振門風　三玄要丕揚家醜</div>
<div class='lg-row'>不惟開已之瓊花　且復留欲謝飛之靈鷲</div>
<div class='lg-row'>夫是之謂聖恩諍子　叢林魁首</div>
</p></div>
<div class='div-other'><a id='mulu145' />
<p class='h3'>靈隱重建鐘樓募疏</p><p>竊以耆闍小嶺原從天竺飛來靈隱禪叢始自理公拈出煙雨樓臺六代之規模未墜晨昏鐘皷諸天之號令長新其間雖遭刧火暫輟空雷幸蒙張<span class='corr'>冢</span>宰之宏持得延通法師之載造爭奈家賊難防復飽蠧蟲之腹門賓共弔徒貽燕卵之憂苟非機先一著准備方將必至末後數椽郎當不少雖閻羅老子殺人刀猶難自免則地藏比邱活人劒何用渠為據屋裏事原該我輩關心縱路上人也要大家出手但糧逐軍興須有胸中完竹法隨緣起安能舌底生蓮若欲功期可必無如事擇易行要知步步皆金只在針針見血始得大地春囘再發已枯之木空山雲起重吟久臥之龍至乎秋高響落根塵之境一空夜半敲殘夢覺之關兩破則不離耳目之間直透威音那畔可謂種麻得粟不唯贈李還桃所願見聞隨喜一枝纔動百枝搖大小相融少許亦如多許福事到意來凡有熱腸難坐視拳堪落處幸逢好手共彰名</p>
</div>
<div class='div-other'><a id='mulu146' />
<p class='h3'>書冷泉送別詩後</p><p>憶在癸未之秋温公于石以進士選徽李南歸就道訪舊于杭之北峰余酌冷泉而餞之亭上贈之以詩別去二年公以大義死於官至甲午秋去與公別者十二年去公死者十年矣時余在三峰適閒居檢藳見中有行將觀子太平業可勿疑余謫墮人之句殊大不類蓋唐之李公長源見懶禪師於衡陽宋之錢公若水見陳希夷及老僧於華陰懶師老僧各以二十年宰相許二公更加錢以太平之記李夜聞懶嘯先悽激而後怡悅曰師必謫墮中人也夫李公天下士不必懶師始識老僧雖不知何如人然以希夷信亦不必錢公始識惟懶師非李公老僧非錢公皆不能識也余庸人也安得公之如李而識之俛而深惟竊有似之者惟一懶耳然此又余膏疾愛我如公不能療此豈公所取我敢望以謫墮見目乎是公不余識也至若李公太平不及錢公功業過之今温公不惟無李公之功業并非宰相不惟無錢公之太平返於禍難是我不公識也余詩用事豈不悖乎而歎曰使公不遇禍難與錢相反則公之大義亦何從而並李不朽耶雖然使公不死必隨所處之治亂皆當各有可觀為太平宰相亦自有不同時人之泯泯汩沒于榮利者余因有以慨夫今之出世者棄其所最親極重而不事其實從朝至暮思千計百惟喧熱是務陽則假題法門陰則實為榮利以此視彼俗士不若况能以道自任耶然終其身無倦者惟勤有餘耳以余之懶較彼之勤其所成就固遠不相到然其塵勞苦惱庶得有以少息如放翁所謂天欲放閒先與老人因見懶悞稱高之句則公之所以識我將無是歟則余與公之相識得果之味而略果之色可也事何必確</p>
</div>
<div class='div-other'><a id='mulu147' />
<p class='h3'>靈隱月用禪師塔記</p><p>為靈隱書記月用禪師靈骨入塔湖著聖明山飛龍鳳地靈斯效人傑是生恭惟明寂月用禪師斐公少挺拔俗之韻十五年高視橫山早負絕倫之才數千里喧騰藝苑持論惟公不以喜怒為毁譽投分非黨不以附離為親疏濁流流二俱不足以溷是指非指一往無勞乎置辨把臂入林半是狷者狂者無心合道豈問儒耶釋耶良由胸中無物故能腕下無塵善泄嘻罵為文章時吐性靈為吟詠礪坡叟石公瓜牙褫剝班馬之優孟鼓謫仙放翁罏炭捉敗漢唐之汞銀但行空天驥非芻棧之可羈不世祥鸞惟雲霄之是舉且夙有奇情願言秃老爰就魔以揮智劒從鬼國而入慈門方藉鋒開筆陣直掃邪宗湯沸研池深溝法壍奈何數不待期天不衞道致使若人云往有識興嗟所賴名無偽立得建歳寒霜雪之標交不苟同能感有道死生之誼往者曾為嵩明祖塔捨舊山以歸永安今則竟就古先生西鄰卜寂土而近靈隱可謂觀果知花報施不爽舉函索蓋人地相宜惟是千生鑄就一具富貴性底舌頭雖饑不喫宿食百刧帶來兩隻貧賤相底手掌寍困不使他錢把無孔籥炊烟現乾闥婆半空樓閣將無粒米煮飯撒維摩詰平地珠璣這箇希奇物件古怪東西今落在顯寍手中要且向何處馳騁神通展施伎倆不見道你有拄杖奪卻拄杖你無拄杖與你拄杖你還甘也無以拂子作圓相送入骨具云龍得水時添意氣虎逢山勢長威獰</p>
</div>
<div class='div-other'><a id='mulu148' />
<p class='h3'>與許借庵居士<span class='note-inline'>(戊子)</span></p><p>靈隱法席賴妙師唱導頓令千秋祖令一旦斬新所謂臨濟法道大行吳越之間者不基是乎竊惟萬峰老人平生為法之心於此足以仰慰居士夙宿宏護之願亦足以雅酬矣更喜入門一著居士以甫田為福田使一切人落在第二尤屬快舉但妙師慣用借句明公竟致平日膏肓攢簇不得然致病之由山野實不能巽責愧無神力變大地作黃金使之花開枯木只索遠請晉陽之師望為答一轉語庶不死在句下耳</p>
</div>
<div class='div-other'><a id='mulu149' />
<p class='h3'>復靈隱剖玉首座</p><p>鷲嶺珠泉相去無幾乃越夏徂冬促膝之緣甚寡時方以此為悵復杖笠飄然益使追晤無從其割情之刃抑何勇乎雖道人行徑如火消冰非世間刺刺臨歧者可擬然座下有千里之行動成累歳之別曾未一具威儀入告方丈恐座下於此亦未有安則區區省覲似不能闕然於新歳也悲今法季塜狐竊北斗之光沐猴登衣冠之場左右當老人屬望乃能獨立遠引其高節謙光固足以媿末流而砭增慢苐據我輩本分自有可行可止一條聖賢大道其視負天揭白日者猶硜硜乎其小哉矧紛紛齷齪輩曾屑與之爭白黑乎靈隱法道日隆正恨成褫乏人座下豈能高枕竟以一紙之使以塞眾望耶</p>
</div>
<div class='div-other'><a id='mulu150' />
<p class='h3'>奉靈隱具老和尚</p><p>頃違杖侍久失候敬竊惟和尚為眾過勞似宜攝養故凡得已之文就節簡不敢加煩無已之思惟願和尚安隱少惱以堅法幢使直指祖堂一新兩浙聖恩道化獨振諸方則某冷舍廿年籌紆置壘破堂七載守類抱關其深衷密願於是乎為不虛矣故雖背中非人闞室之戈身遭異已排墻之壓亦所甘焉小子璨生叨秀末荷噓枯嗟乎業重福輕志長年短固云死生無憑彭殤妄作其如玦珮之器未就以致追琢之功罔酬感念交并慚歉莫寫謹此布意并代面頌</p>
</div>
<div class='div-other'><a id='mulu151' />
<p class='h3'>賀晦山法弟新住靈隱</p><p>頃蒙垂照不擇污潢已見公之於南老非他人可及兼洒楊瓶濡我魚陸誼甚原鴒諷咏何極靈隱祖庭故五大禪剎之一山川人物實甲海內蓋自晉理公而厯一十五朝五焰更暉如日月燈明傳光無盡餘列十科而登高僧傳者勿算奈於成宏以降法運瀾非止參士無歸雲水簞瓢求一食了不可得愚童齡入山每覩餐風藉草之士念昔憮今輒思所以安之而力莫能逮愧歎無已後見天山老祖於淨慈便能簡點玉石謂此勝場非得正法眼有力大人不能起二百年墜緒已承檀護寺眾謬以破堂見委因假此守靜以待賢者致感山友谹公及諸耆彥雅意萬峰恭請雲門和尚至期赴院連雨忽晴法座纔敷喜登靈鵲一時瑞應道俗喧傳由是湖海浩歸鉢指動以萬計爐鞲宏開室籌莫數羣材效用信施雲臻未幾百廢一新傑出浮幢海剎但恆情所慮多謂物極必變太盛難繼或引天童之寮宇迄今空者什幾日久雨雪磚瓦補易猶難况近省會其間供應接待交際徭役守成之難不更倍於開刱耶然天人之應有其開便有來者昔吾弟方首眾時杭之紳掖共得我心之同早有成望於座下故今一十九年果應期而得環錫雖在人則積修之依報在地則當興之嘉會惟是厯代祖庭獲傳吾宗正脉讖應滹沱道行吳越以副愚平生願望故方處憂患不禁合掌北高峰下稱慶莫能巳也兹緣還山未先命下執事代為布意萬惟為法為人省節餘勤以專錘<span class='corr'>煅</span>無任祝切</p>
</div></div>
<div class='div-other'><a id='mulu152' />
<p class='h2'>晦山法語</p><p class="byline">釋戒顯</p>
<div class='div-other'><a id='mulu153' />
<p class='h3'>濟本傳敘</p><p>維摩云菩薩住於生死不為污行而布袋濟酒仙蜆子竟為污行者何耶良以證果人欲度執相凡夫不得不隱聖現劣故也濟本天台羅漢示跡塵中出家靈隱繼遷淨慈蹤跡最為奇特予嘗謂因中果地二種行事迥不相同果地中人示為污行便顯神通貌混凡夫旋彰靈異決不與癡闇愚夫同一倒而迷惑也今以因中人冒果地相不過獅蟲狐種敗壞僧儀而已何足為正人所齒錄哉近世有等魔禪口說宗妄餐酒肉以為吾學濟也此雖可學而濟來蹤去跡種種奇特能學否耶濟示夢太后口吐金佛乃至觸境逢緣現種種神通三昧能學否耶濟錦繡蟠胷出口珠玉盡大地儒釋皆讓一頭地能學否耶此不能學而徒學其餐酒肉一種泥蛇學龍必至全身敗露識法者懼矣濟行實杭地則有小說語雖近俚事事皆實余門人毱堂刪其俚俗彙成本傳以流通道俗則又為靈隱淨慈增一段佳話也</p>
</div>
<div class='div-other'><a id='mulu154' />
<p class='h3'>臨濟正宗第三十三代顯甯梵音詠禪師塔銘</p><p>臨濟法道至太白而重興嗣太白而令行吳越大振海內者厥惟三峰三峰下十二人皆宏揚濟宗負大聲望子孫步武繼繼繩繩獨顯甯澹予坦老和尚嗣法無人靈應先師具老人性敦友愛誼重繼絕力<span class='corr'>鍛</span>二人續其後一曰仁菴義一曰梵音詠兩兄梵音兄初與余同參先師於顯甯繼同省悟於秦郵又分外針芥相契最深師逝六載後法姪祖韶請余銘其塔情與誼其可辭乎按師諱詠字梵音武林仁和籍俗姓白幼依象光寺祝髮年二十稟具戒於白雀笠菴和尚初依顯甯澹老人迥無入處未幾老人將遷化以衣拂託先師令擇器付授亦猶太陽之託浮山也先師住顯甯師充維那董堂務外苦心參究亦未有省發丙戌冬隨先師至高郵地藏菴結制時先師道望傾動大江南北龍象雲擁先師令參無位人話晝夜發猛三七後覺身力稍疲值煎藥次忽見藥涌沸五岳兄鼓掌高呌云梵兄要會無位人話向這裏薦取師廓然開悟頓見臨濟棒喝用處隨進方丈呈解云咬碎楊岐栗棘蓬杖頭吐出威音毒抛向人前知不知咄先師乃曉夕徵詰師酧對無滯蓋用心最細而悟處最也嗣後侍先師至佛日靈隱温研密諗承事數載透盡法中堂奧先師因念澹和尚末後遺囑惟仁梵兩公係曾親炙克圓前話乃以所託衣拂付授兩兄令仁兄住顯甯師充普化克符輔佐三載乙未春受普甯請進院次殿宇傾僧堂閴寂師往未半載學侣輻輳檀護欽崇師提持佛法外復營土木叢林大奐然改觀矣時方多故土寇內訌顯甯祖席幾罹兵燹合院耆宿通郡緇素敦請師住師堅執不允靈隱老人曰叢林有難忍坐視耶師不得已移錫進住後二虎朝夕環繞哮吼一月有餘盗氛方息衲子漸集虎亦絕跡矣住持六載四眾歸投道風徧洽癸卯秋忽示微恙圓寂前三日鼻中流出一珠大如豆作琥珀色光爍四表眾爭求供養師索云待老僧自驗看纔接過復投入口中泊然坐化時八月二十六日也師性最慈忍素不與人牴牾同代調和水乳無間所至料理叢席識大體謹細務又入文字三昧深穩精到能穿貫經史法語偈頌皆超出尋常頌麻三觔云</p>

<div class="lg regular" style="margin-left:0em;"><div class='lg-row'>洞山直撒縵天網　信手三觔不用秤</div>
<div class='lg-row'>無面金鱗轟霹靂　盲龜只顧定盤星</div>
</div><p>頌龎居士參馬祖云</p>
<p style="margin-left:0em;text-indent:0em;" class="lg-abnormal"><div class='lg-row'>馬師一口西江水　吸盡龎公萬頃家　拈得笊籬無活計　諸方眼裏慣淘沙</div>
</p><p>頌浮盃淩行婆話云</p>
<p style="margin-left:0em;text-indent:0em;" class="lg-abnormal"><div class='lg-row'>盡道遭他陷虎機　橫身虎口有誰知　若還不遇趙州老　哭到如今沒了期</div>
</p><p>尖新徹透手眼出格諸方傳誦師與仁菴兄後先唱導響振松堂不負靈隱代囑臨濟睡虎也師壽六十僧臘四十有幾嗣法弟子四人某某等以某年月日奉全身塔於本山鉢盂峰下銘曰</p>
<p style="margin-left:0em;text-indent:0em;" class="lg-abnormal"><div class='lg-row'>滹沱一派　吳越令行　松堂圓智　爰闢祖庭　於太師塢　厥號顯甯</div>
<div class='lg-row'>澹予坦翁　崛起再興　澹翁西歸　梵兄繼美</div>
<div class='lg-row'>虎吼賊消　山門固壘　法說雷轟　僧歸雲委　磐石斯安　頌聲肆起</div>
<div class='lg-row'>六年行道　靜不撓　擊塗毒鼓　發王庫刀</div>
<div class='lg-row'>兩浙左右　道望日高　何期一旦　覺樹花凋　舍利流珠　堪留供養</div>
<div class='lg-row'>一口吞卻　何處近傍　鉢盂峰下　法身無相</div>
<div class='lg-row'>更問如何　滔天白浪</div>
</p></div>
<div class='div-other'><a id='mulu155' />
<p class='h3'>請天衣乾和尚住靈隱啟</p><p>伏以逆風飛鈍鳥自慚拙者占先大海趁遊龍應識後來居上高才捷足喜在伯仲之間人傑地靈伫看風雲之會難逢快便驗在目前恭惟老兄石城間氣白社畸人久受印於先師稱入室之子五千衲之光孝表顯奇能十一載之天衣發明利器弟以無能妄肩靈隱愚不知分類飛蠓之負山位過其才笑醯雞之飲海兹以因緣滿老病相尋瓜期久過苦覔代以無人虎背難騎每興懷而欲下謬將重任累及老兄非出已私實邀神聽六人而首膺大器三祝而獨攫高標禀佛祖之至公力爭之不得由伽藍之暗點天定者勝人喜眾志以和同實天然而端正愧弟如聾如啞久撑順水之舟仗兄新令新條一整皮寛之樹能別施其照用庶有補於桑榆匍匐虎谿肅迎象駕</p>
</div>
<div class='div-other'><a id='mulu156' />
<p class='h3'>復靈隱兩序諸兄啟</p><p>竊以靈山祖席震旦禪關老人騁蓋代功勛海內推潑天門絕盛難繼蟭螟焉敢負須彌自見稍明蝘鼠安能吞巨海伏承兩序諸兄徹底婆心多方援手連章累篋呼囘演若之頭異口同音扶上香巖之樹顯也才慚樗櫟日薄桑榆二十年江右楚天頭童齒豁七八區殘山破院拽耙拖犂征塵已倦於津梁隻影惟甘於燕息何期老人成功不處喬遷雙徑之重以諸兄推轂惟勤勸返冷泉之席因緣定推托無門自知進步以非時只得全身而就父直指堂前之三拜恠萬壑之栽根丹陽道上以重宣笑南屏之拍掌歸歟此日業在其中父子聚頭重問三生之石弟兄促榻相依九里之松會面非遙肅函布復</p>
</div>
<div class='div-other'><a id='mulu157' />
<p class='h3'>復靈隱眾護法啟</p><p>夙仰眾護法閣下金粟前身匡廬應跡掌擎佛剎譽久響於毘耶力衞燈傳望夙高於公美預靈山而承付囑推願海而矢金湯藉藉高賢稜稜間氣唯冷泉巨剎赤縣雄瞻百四十代祖山雲蒸霧擁三千餘衲舊席鳳繞麟翔况加老人挺蓋代之宏勳闢彌天之法海蟬聯雀起須遴過量之人豹變龍驤應待拏雲之客山野樗櫟庸姿鐺瓢朽質浪棲江楚分老巖阿何期眾護臺推多年之社誼懷我好音屬再至之簡書星言夙駕自憐鈍駑勉試鉛刀久為窮子以迷家喜聽德言而就父藉兹鶴和長瞻有道之光望以嚶鳴更賜如天之翼削函先復領誨非遙謹啟</p>
</div>
<div class='div-other'><a id='mulu158' />
<p class='h3'>復靈隱各房耆宿啟</p><p>竊以靈隱巨席列祖覺場海日江潮佳話千年現在三千八百靈山一會儼然喜遘老人功高再造鯨鐘鼉鼓雷霆響徹乎神州畫棟飛翬金碧光浮於赤縣欲求繼席須用搜奇豈意匪材謬加推轂萬壑公之三拜刺腦已入膠盆玅應閣之苦留蝦跳何曾出斗久居窮子復返家鄉雖師命以難違實眾情之過沃時云至勉爾趨前謹復</p>
</div>
<div class='div-other'><a id='mulu159' />
<p class='h3'>復武林眾文學啟</p><p>夙仰眾護法大居士門下儒宗威鳳法苑祥麟竹椅蒲團久受靈山之囑鞋布襪共推蓮社之賢乘金粟之願輪作冷泉之宏護竊以聖湖雄剎厯祖洪基文喜宗風冠曹溪而傑出瞎堂道望空少室以橫行百四十代之雷轟珠囘玉轉千七百年之電閃虎驟龍驤况經老人巨靈再闢蓋代無雙雙徑重登成功不處欲得拔萃超羣之作須俟金聲玉振之人豈意匪材謬承俯採津梁已倦愧飛蠓之負山分量難容笑醯雞之飲海辭之弗護勉爾請前望魯縞而思穿顧馬鞍而再盻藉瞻有道一聞金玉之音喜遇新知永固宗雷之好謹復</p>
</div>
<div class='div-other'><a id='mulu160' />
<p class='h3'>在廬山復靈隱眾護法啟</p><p>葉舟西渡時懷鷲嶺之春片紙南來頓發匡廬之彩正爾金輪坐斷誰知琅簡驚傳五老峰頭笑藏蹤之未密三峽磵口訝問津之有人湖海相存雲天知戴恭惟靈隱眾護法人倫喬嶽法苑祥麟竹椅蒲團夙受靈山之記鞋布襪久推蓮社之賢矢心牆塹祖庭赤手金湯法窟冷泉鐘鼓再振事豈小緣雲門法道大光端繇眾力兹者念三生之舊好辱千里之郵筒久隔知音儼如覿面就巖中而晏坐豈拒天花聞大地之琴聲自應起舞止以禪扄幽邃法海淵宏自慚榆枋之姿難翥扶搖之翼丹崖翠壁望雪竇以遙辭松食荷衣慕大梅之棲隱孤峰度德絕壑捫心鏌鎁之劍無成能離素匣神仙之藥未就敢躍金瓶是用破壁孤撑雲瓢高挂月明彭蠡如聞六橋風雨之聲翠倚香爐恍見九里松杉之色况兼蘭社重以瑤華然而垂手入廛自知非分種田博飯正合今時身衣蘚苔雖讓西山之座主目朝雲漢暫同南嶽之閑僧癖匪痼於煙霞跡且儕於麋鹿聊云藏拙豈曰養高目前匡頂眠雲伴千巖之瀑布有日泉亭攜手聽萬壑之奔雷時可則決若江湖人遠而心同水乳遙瞻紫鳳敬謝猿</p>
</div>
<div class='div-other'><a id='mulu161' />
<p class='h3'>天童三峰靈隱三代老和尚贊</p><p style="margin-left:0em;text-indent:0em;" class="lg-abnormal"><div class='lg-row'>堂堂三代　法中之王　鵬飜虎踞　創闢禪荒　或一條白棒而開疆定鼎　或五家宗旨而四剎雄强</div>
<div class='lg-row'>至我靈山　則機神鐵鶻　用驟龍驤</div>
<div class='lg-row'>潑天門　高跨大方　若非乘仰山夙願　誰能使滹沱冷竈如雷霆之震　而日月之光</div>
<div class='lg-row'>咦　祖孫鼎立非兒戲　撥轉乾坤在一堂</div>
</p></div>
<div class='div-other'><a id='mulu162' />
<p class='h3'>靈隱老和尚像贊</p><p style="margin-left:0em;text-indent:0em;" class="lg-abnormal"><div class='lg-row'>奮鐵鶻眼　攪毒龍湫　釘嘴鐵舌　鬼哭神愁　雖頭腦　卻有機籌</div>
<div class='lg-row'>靈山大會　太煞風流　湖海浩歸　座擁五千之衲</div>
<div class='lg-row'>付授不苟　名高四百之州　大可笑者　吾輩老弟兄</div>
<div class='lg-row'>人人自謂機能陷虎　氣可吞牛　被者老漢穿卻鼻孔　把住繩頭　蝦跳何曾出得斗</div>
<div class='lg-row'>咦　除卻簸揚家醜外　更於何處雪深讐</div>
</p></div>
<div class='div-other'><a id='mulu163' />
<p class='h3'>靈隱禪堂募重新翻蓋大雄寶殿疏</p><p>靈山殿閣聳出雲霄體勢嵯峨金碧瑰麗成浙地通天之名勝增武林莫大之輝光不但東南雄誠為海岳崇瞻實先師老人蓋世之奇功不朽之盛業也但以昔年輻輳因緣成功太速亦由匠工蓋法鹵莾不得傳以致筒瓦削薄雨久而泥水侵椽柳杉太長雪壓而瓦鱗脫節苦四圍之發漏悲聖相以沾淋三十二大士之湧壁立見損傷二十四諸天之寶容漸憂<span class='corr'>圮</span>坼佛像偕菩薩像以俱危大殿與天王殿而同病若不早圖翻蓋後此愈費經營為此特具因緣敬告十方檀護昔也初經焚蕩平地上湧出寶坊繼殫勤勞一隻手擎來佛國而今也覩前功之漸壞豈不寒心知急救之有方大家着力伏乞尊官長者大力檀那遇兹勝事慨發喜心傾汀水之家珍布祗園之金地因風吹火補漏未遲望大殿以圓成并石臺而鋪就現天之妙麗滿佛國之莊嚴登廣大之門庭還修廣大之福瞻奇特之殿閣更收奇特之功種大因於華藏海中定受記於靈山會上有緣到此盡請當機切莫躊躇當面錯過謹疏</p>
</div>
<div class='div-other'><a id='mulu164' />
<p class='h3'>募化絫石增靈隱山門景致疏</p><p>靈山勝境海內奇觀怪石堆繡出崑岡之骨冷泉漾碧噴來雁蕩之湫秀絕天然豈待人工點綴花鋪錦上何妨幻景莊嚴文卿姚居士眼底煙雲胷中邱壑具南垣之妙手蜚東海之高名過浙地觀光到靈峰呌絕擬於廻龍橋之古逕冷泉亭之四周築成分外峰巒添出游人坐磴春郊雜遝香會奔騰大啟茶亭廣施甘露俾緇素雲歸盡得停筇而憩賞輪蹏霧擁不妨晏坐以盤桓誠法窟之奇緣屬名山之韻事顧高山流水有待知音白雪陽春還期屬和但得同心解佩便裝成廬阜溪橋眾手移山立現出虎邱石座允關好事諒所樂聞</p>
</div>
<div class='div-other'><a id='mulu165' />
<p class='h3'>募老和尚塔引</p><p>先老人法運方隆慈幢忽仆天崩地陷愴窮子以何依日隱月沈歎羣蒙之失照龕歸靈鷲應圖堅固之藏帷供法堂宜卜安貞之吉敬輸血淚用告同人疏山一文二文價未酬於往日雪峰七尺八尺驗乃在於目前有漸源之肩鍬雖白浪滔天正好着力請國師之塔樣倘黃金充國拈出當陽潭北汀南並作靈山之佳話天長地久不愁雙樹之潛輝凡抱泰山梁木之悲共出隻手苟懷孝子仁人之痛請作前茅咸盡乃心以襄厥事</p>
</div></div>
<div class='div-other'><a id='mulu166' />
<p class='h2'>碩揆法語</p><p class="byline">釋原智</p>
<div class='div-other'><a id='mulu167' />
<p class='h3'>靈隱普覺房囘祿後募化重造屋宇聖像佛櫃供器等疏</p><p>靈隱寺開山於慧理尊者普覺房得名於獨孤禪師從晉至元有靈隱則獨孤續慧理之燈自元及明無獨孤故普覺分靈隱之爨釋迦南面韋馱北面彌勒與伽藍居然別開生面翬飛主房鳥革羣房朱檐映碧瓦共稱大好禪房奈造物之多忌歘於辛酉歲悉火其廬幸肯構之有人旋於壬戌年聿新其廢但浮圖必聚沙以就而大厦非一木可成若要屋其屋佛其佛復還舊日規模必須財施財力施力共勷今朝勝事文徵主人難於向誰開口碩揆長老是以代其勸緣倘得佛堂完佛像完更有佛櫃要完伫看一人善一家善還與一國同善</p>
</div>
<div class='div-other'><a id='mulu168' />
<p class='h3'>靈隱庫司房化建準提閣禮華嚴經疏</p><p>靈隱除禪堂接待十方同鍋喫飯而外另有二十四房為子孫世守之業自立煙爨庫司其一也然餘皆居常住西偏相距或一箭一牛鳴惟庫司房在其左與常住之羣廡肘腋相連其房之主人曰亮宗齒德並茂日以禮誦華嚴為課六時不輟信僧中之精進幢也但其屋宇隘陋徃來喧囂頗妨修謀欲另搆精舍一所兼供準提大士其中但慮所費不貲未敢擅舉而索余一言為之緣起余曰華藏莊嚴初不離當人塵勞業用但能一念精進破卻此塵所謂三世諸佛所同證十方菩薩所同修大千聖眾所同仰法界眾生所同具當處現前不從他得況又濟之以佛母準提之靈瓊樓玉殿當下圓成不過一舉心動念間之事耳何慮此心之外有一不具足之法哉雖然理上到事上不到非華嚴境界但能利已不能利人亦非華嚴境界亮公此舉是欲圓卻理事以利益十方檀那者也便請檀那下一轉語使此話大行</p>
</div>
<div class='div-other'><a id='mulu169' />
<p class='h3'>靈隱蒙堂菴化造白衣大士殿疏</p><p>語云一莖草上現瓊樓玉殿決定有此事瓊樓玉殿為一莖草蓋卻莫被他熱瞞嗟乎天下不被其瞞者幾人哉夫慳草也貪草也愛欲草也營營逐逐只顧直前而不肯囘頭一視皆草也今有人焉大聲疾呼且將返其一向所熟者而生之而掉轉之而喜捨解脫之非從一莖草上現出瓊樓玉殿乎然天下誰是有呼則應者有則百千諸佛在汝身內更不消另起三間安著他有像底一尊其或未然蒙堂主人名然謨宿德也擬造白衣大士殿一座又從何處現出請檀那另下一轉語</p>
</div>
<div class='div-other'><a id='mulu170' />
<p class='h3'>靈隱澗西菴募建藥師閣疏</p><p>道無居必求安之道一把茅儘可蓋頭身有眾不可寡之身三間屋何以容䣛澗西移暉麟上人久矣欲窮千里目靈隱碩揆志道者勸其更上一層樓不徒是位置自已金繩界道專為奉藥師如來從此先福利他人綵縷結名故來叩賢奉長者資解重橐以相成何消費中人十家之產基指初地而再闢只要損大檀一草之功</p>
</div>
<div class='div-other'><a id='mulu171' />
<p class='h3'>拈花天境靈璽兩禪師頌古合刻題辭</p><p style="margin-left:0em;text-indent:0em;" class="lg-abnormal"><div class='lg-row'>一葉扁舟泛渺茫　呈橈舞棹別商　雲山海月都抛卻　嬴得莊周蝶夢長</div>
</p><p>此妙總發明婆生七子之頌也噫婆子被巖頭一橈伎窮力盡將懷中兒子抛下水中據實而論大似不奈船何打破戽斗雲山海月雖則抛卻而觸目傷懷前途更有事在何嘗得帖然安眠而妙總謂其嬴得莊周蝶夢長何哉蓋總為丞相蘇公頌之孫女早裂塵網皈事空王一旦於大會棒頭徹見本有囘視世間可愛可欲如水一漚百年倏忽如晝一夢故曰雲山海月都抛卻嬴得莊周蝶夢長不過借婆子鼻孔出自己之氣耳何嘗膠膠然說公案哉拈花天境靈璽兩禪師亦然其在俗為懿親在揚為華族厭世出家同參天寍恆和尚得旨遂嗣其法於是同堂切劘互舉公案作為頌古曰拈花合頌共計若干首以呈閱於余余讀畢不覺置卷長歎此妙總之遺響也有時一句不著而古人之公案在其句中有時著在一句而眼光在公案之外且也塤篪迭唱殊路同歸孰謂今人不及古人哉雖然言裁錦繡語製雲霞天下說禪者非無人焉至於行在說處誓以身命報佛祖恩德求之儔輩今罕其匹謂非乘願力來扶此一方法門不可吾故於題句之外表而出之此亦靈隱頌兩姪禪師之頌古也</p>
</div>
<div class='div-other'><a id='mulu172' />
<p class='h3'>重建靈隱大雄殿疏<span class='note-inline'>(代)</span></p><p>買地布金給孤之功超鑿海投標建剎賢于之智過補天崇隆大化古如然佐揚正宗今豈不爾惟兹靈隱禪寺浙右名藍厯國朝一十五代坐知識八十四員首創宏基爰自西天慧理中興正法實賴此土瞎堂錢武王遺名勒石豈獨炳煥梵宋孝宗命駕入山且圖發明心要松杉百萬雙徑猶遜雄圖樓閣三千五山推為右出良以法運久沈獅絃絕響大檀不作金碧何依蒼苔長而古道封西風起而聖僧冷某祖庭是念慧命惟心勉奉諸勤宿之召不辭負山恐辜眾紳士之誠尤為履錯九年躑躅固不逮臨濟栽松十載驅馳庶幾效三平拽石其如一簣方崇諸緣未續繩牀纔據萬指來奔雖羣廡小構粗成庇眾之規而正殿罔售重新之願嗟梁棟之傾危蟻殘鼠嚙痛垣牆之腐落日炙霜摧思昔三車曲誘慈父之愛子然顧今片瓦不修眾生之報德奚在有力不竭誠典守之責也見義不為復何人是望哉恭具短疏普告大方變世界作黃金一任擎來掌上現瓊樓於莖草伫看運出毫端文彩未形難施好手面目現在請注芳名</p>
</div>
<div class='div-other'><a id='mulu173' />
<p class='h3'>募靈隱法堂地平大方磚疏</p><p>買園償太子之金隨地布地委髮承然燈之足見泥掩泥此諸佛建法之本因豈人天莊嚴之小果第理由事顯而古與今殊誠欲使兒孫腳下立處皆還須向萬行門中逢人出近施力遠捨財不妨眾手齊舉工磨棱匠合縫伫看一片打成雖曰凡聖交參爭容抛潔淨毬子要且龍象蹴踏未可著眼裏塵沙舉步知方入寺觀額把來親切何須更問那三般道得分明便請驗取者一塊</p>
</div>
<div class='div-other'><a id='mulu174' />
<p class='h3'>江西景德化靈隱供眾碗盞疏</p><p>喫粥先問鉢盂趙州端貴知有點茶驀舉盞子文殊且論投機此佛彼佛扳例而行千人萬人亦少他不得第物各有主而水必溯源苟不從本地薦取安能使日用現成是磁底是瓦底全憑信手拈來或哥窰或弟窰切忌一模脫出非是鷲嶺家風設化都無揀擇見說西江法道器量貴應方圓木蘭舟裏但使功德歸山金牛堂前好看龍象應供</p>
</div>
<div class='div-other'><a id='mulu175' />
<p class='h3'>靈隱寺重建大悲殿疏</p><p>大悲佛具一千手眼無寶剎手眼不彰圓通門足八萬福田有檀那福田始備變餬餅為饅頭聞聲可悟道化荊榛為寶所見色又好明心莫問舊壇場囘祿之日佛在何方但看新殿宇重建之年恩歸何地梁有梓柱有楠不更買祗陀之樹地無甎天無瓦只索布給孤之金總大匠散工而完未了費必千緡計雕甍繡闥而告成功期以三月眾手那移固非小可佛事一肩擔荷愈顯奇特丈夫</p>
</div>
<div class='div-other'><a id='mulu176' />
<p class='h3'>靈隱寺化供眾食油疏</p><p>叢林開門七件事油次其三檀那種福八邱田財為第一此因獲此果要求將來調鼎和鼐以其有濟其無但從今日供佛及僧豐則請羅山辨主一任銅䤬鑼裏滿盛來儉亦送投子還家也索磁州瓶子傾得出莫道喫底化了點燈又化須知今年來過明歲還來</p>
</div>
<div class='div-other'><a id='mulu177' />
<p class='h3'>靈隱寺化齋僧錢糧疏</p><p>鷲嶺在南北兩峰之間曾開祖席八十九代靈隱冠吳越諸剎之首現有大眾千二百人安居於伽藍之內年年四季參禪剗草在佛殿之前期期三壇說戒五湖龍象競頭奔人門都言訪道一日鉢盂兩度溼無米何以為炊要求七朝褒寵之地常轉法輪須投四事具足之鄉以告長者衣服臥具醫藥非敢一槩有所希求紅粟白粲黃<span class='corr'>粱</span>不妨眾手擎來布施莫謂檀那粒米須彌山喫了作何消受試觀衲僧此口香水海填滿是什東西</p>
</div>
<div class='div-other'><a id='mulu178' />
<p class='h3'>靈隱重塑四天王像疏</p><p>靈隱寺天王四尊法身久已摧剝先老人補處五子常住各有增崇吾以尠德而謬繼諸昆但問那件事情可緩眾皆異辭而同出一口都道者鋪功德宜先木換骨泥換胎已大集工匠而動之金其身玉其面焉有不告檀那而成者在秦為秦在楚為楚在吳越莫道吳越匪承他力修福得福修慧得慧修菩薩要知菩薩在爾躬</p>
</div>
<div class='div-other'><a id='mulu179' />
<p class='h3'>靈隱寺募化重建華嚴閣疏</p><p>靈隱寺大厦三千惟華嚴閣稱雄壯第一具老人法嗣六十獨碩揆子為迂鈍無雙頗怪丁巳之歳所謂雄壯者突罹劫灰次至辛酉之年謬責迂鈍者來為補處覩梵剎東南之半壁忍使前人締搆之艱鞠為茂草納藏海理事之四重敢乞檀那身屋之潤再整靈山金非千鎰良未易還其舊觀人聚一沙抑何難成此大事造法界於一心豈止善財童子在目前可驗開樓閣於彈指伫看彌勒菩薩從別處入來</p>
</div>
<div class='div-other'><a id='mulu180' />
<p class='h3'>靈隱老和尚讚</p><p style="margin-left:0em;text-indent:0em;" class="lg-abnormal"><div class='lg-row'>乃祖大臨濟之門庭　一棒到底　乃父高臨濟之牆壍　棒推向裏</div>
<div class='lg-row'>為渠親孫　為渠嫡子　安得右與左　互袒其肩</div>
<div class='lg-row'>有時建立　有時埽蕩　何妨權與實　相闡其美　三十年縱雲門鐵鶻之機　四百州飛冷泉蠱毒之水</div>
<div class='lg-row'>死者不飲　飲者必死</div>
<div class='lg-row'>此老胡一宗　所以不滅於天童　三峰之龍爭一珠　而滅於靈隱之虎收二尾歟</div>
</p></div>
<div class='div-other'><a id='mulu181' />
<p class='h3'>靈隱禮和尚像讚<span class='note-inline'>(師到乍浦陳山寺主人慧賢長老請)</span></p>
<div class="lg regular" style="margin-left:0em;"><div class='lg-row'>我在雲林　師辭不過月厯酉丑　師在者裏等我　乃有五年之久</div>
<div class='lg-row'>若非法乳在在能周　似泉出於地　誰令吾心頭頭得達　如子得其母</div>
<div class='lg-row'>非得母　龍湫之主　翁之孫　我說法要他稽首</div>
</div></div>
<div class='div-other'><a id='mulu182' />
<p class='h3'>復證南法姪及靈隱兩序</p><p>遽聞堂頭師兄之變殊為惋歎然天下豈有不陞覩史之祖佛哉顧其所分之身何如耳新廣孝行在說處諸方口碑曾不間於宗黨之所期是吾師兄猶在也何必歎至靈隱繼席之招揣蚊之力苟可負山豈宜故為推避以市名但念尼山氏栖栖列國非不求仕也及於衞則又曰必也正名均名也可以市可以無市何難定孔子之去就應當正應當弗正其權又在衞國之君臣矣靈隱方丈顏曰直指堂宋孝宗為瞎堂遠公贈也重建直指堂者具德和尚也於直指堂額外另為一額而南面其中者乃具和尚輪守方丈之法子號某者也子守父堂不數年一換居然高揭名號南面於方丈之中前不見有師長後不見有弟兄名之不正孰大於是在彼一人毋足論也使有高明如張詠者見之謂具和尚之子若孫總是不曾讀過霍光傳則將何辭以對三年前於雲居別業蓋嘗與吾姪論析是義蒙阿師謬賞其說許為別正別後又不之講此一言尚不能求斷金於同心之人所繼者何席此吾之雖欲報命而不能自主者也吾姪其必有以處我矣若曰待汝叔和尚進院正之我於三峰為祖額而退院今又於靈隱為父額而進院哉</p>
</div>
<div class='div-other'><a id='mulu183' />
<p class='h3'>上靈隱老和尚</p><p>離崑雖以遠避狂人其實與私願合故不俟稟命而遂乘此抽身也臘底抵潤州方擬江楚買舟不謂揚人越江來以上方見招其主事僧則志之桑梓舊知也其蓄意蓋出自彼第志之素心切於山水又淮南人初無意淮南住會巨兄和尚與凡相知者皆贊成之曰此揚之名剎又古聖賢應化地遠邁將恐大方充塞無地投閒且道人行處無可不可何必捨波濤而求源泉乎志然其說遂許之已於一月二日進院矣寺據蜀岡去城約四五里岡下有輦路里許路盡有橋曰月明鎻之橋南更半里則大河矣山上有泉通蜀味極甘舊名禪智寺上方蓋隋朝改敕也但廢久矣故事陳迹十七八所存惟殘碑剩殿與新搆寮屋數楹殿亦復改建也獨喜其無房僧舊住耳應用什物百無一有往來應接悉隨家之豐儉而入院施設姑謝絕之蓋不敢草草效嚬博一時熱鬧以驚俗眼玷師道也若乃隨宜啟導不負參隨數十百眾行腳本志是又素所蓄積而不敢他委者原志所樹不及先德有願不為今人而早自離師不能盡諳天下事又不欲便安輭暖與草木同朽腐一旦肩此荒院謬為人師誠知力不勝任私竊藉此為勉進地用副師長之望耳前路誰何利鈍悉付之龍天亦不敢置成見於心胷也狂兒遠遁猶恃父慈敬遣客司侍僧代申頂候具白前事伏惟老和尚必另賜督也不勝激切懇禱之至</p>
</div>
<div class='div-other'><a id='mulu184' />
<p class='h3'>上靈隱老和尚</p><p>曾兩以書白住慶雲之由皆未得囘示今復有所請敢悉布之蓋此地自仁兄遷化之後看守者惟一自達而檀越又二三其議故虛其席者一年有奇從甲辰至乙巳秋乃彼中緇白忽以補住之任舉及原志志訊其故則曰一請開之兄不就再請天甯天甯又不就也其時自達已有不能立腳之勢矣適值禁僧之變欲一遣人稟白而不能惟念老和尚發軔之所春秋大夫出疆事有利於國家者則專之竊附此義遂勉應其請意者以為雖不告猶告也又先是仁兄至武林自達乞假他往兄度其勢不可留乃以手書相託於志其致詞有曰後堂達公頗自愛雖質性稍魯然肯用心參究昔聖門以魯得參故是上品流亞素慕兄英特令親椎拂百日義歸結夏當來邀之昔死心晦堂與三佛學者彼此交參味同水乳今人人我攖懷互相攫攘甚矣古風之難復也想我兄與義同心復古拯時惟勿吝鎚拶此仁兄手蹟也觀其詞旨是終欲成就此子惟恐原志不遣其歸也及兄於慶雲化去而遂不及自達者非必謂其出於所付諸公之下以其猶在上方故耳故原志應其請且半為自達私意須其他日有一線之長然後稟命老和尚亦如老和尚之於仁兄以不負其生前之託耳此志之隱衷而未告人者也不圖此子奄忽化去則是原志所以費許多起倒之本皆於私心相<span class='corr'>剌</span>謬矣不然上方一片地尚在荊榛中二三學者莫非新集豈有餘力分身兩處且分一班執事為兩班哉事已無可奈何然則今日不能不請命於老和尚矣或同門昆弟中有願住者隨指一人志當轉達檀護延請之不然則有仁兄之子指菴公在聞其剃染時早定為仁兄之嗣以祖之命繼父之統而原志又從而周旋之以其不得施於自達者效之此公指一快舉也不識老和尚以為何如或渠不欲遂為叢林主姑令其任一職以隨志俟一二年間寺中大差畢志當一為料理之志竊計此有四利焉一則可以分老和尚為指公之勞二又償志之所以待仁菴兄三指公不合以杭人而便居杭四原志索居江北舉目無可共語不啻牧羊之蘇武誠得如指公者一人相聚年載或不無彼此之益也總此四利開設兩端或命指公繼席或姑令同門赴請一聽老和尚裁斷之志不惜曲陳底藴者恐竊議之人謂當日住持何不呈白而乃於今日呈白也</p>
</div>
<div class='div-other'><a id='mulu185' />
<p class='h3'>與靈隱願雲和尚</p><p>向以拙錄稿三冊求想已塗抹矣特專侍頂拜冀擲還是處不是處急欲見剷削證據之所在改轍易路也說法古無定格而欲期盡眾生之性譬良醫不自炫我有神丹而以瘳人之疾為良馬師百丈黃<span class='corr'>蘗</span>臨濟是也興化而下海會而上或用硝黃以瀉穢而無法與人或用參苓以補元而為物作則莫不通變臨時愈出愈奇較之前者又一更新初無規規之式使人可步躋而至迨昭覺錄出是藥者採將來盡大地之病於是乎生非妙喜善述變其劑用其方幾以山堆嶽積之物掩其殺人活人之效後之刻鵠求飛者圓陀陀露堂堂猶然金科玉律遵不敢違起死囘生之術固如是哉弟心不人然而不能逃人之不然亦所說到此而所行不必到此也海會上其人可法而法之則難昭覺下其人易法而於法不屑先師遠鍼艾無聞思一悱我憤我者落落無所適從和尚法中長兄內外典之飽學也幸以一言開我昧昧其惠不小</p>
</div>
<div class='div-other'><a id='mulu186' />
<p class='h3'>與靈隱晦山和尚</p><p>和尚託鉢出門弟有要語欠與和尚一商不日道詳下當事諸公將送弟還山矣弟意頗欲乘此交代但交代之法須稍用權宜而交代之人又必須與弟同一性命念非和尚不堪此任非弟獨私於和尚也與八十五箇老子合夥面上不慚儘百千萬雙眼睛相著心裏不怕豈是兒戲事且和尚嘗有意返江楚矣與其向天上雲居為兒孫理百年家業曷若在天下徑山替祖宗挑一日擔子哉時至勿失先聖名言脫使和尚住靈隱不三年弟不敢啟此口也必欲和尚謝脫靈隱而住徑山弟亦不敢啟此口也住定彼山遲遲尋替手交割此山在和尚轉換處討許多便宜於先師常寂光亦增許多聲價也豈不可喜和尚未出門時不面為懇請緣府案未白懼以疑事搖旁人之舌耳今白矣特煩睿公通其悃欵望垂允諾弟當預為料理之言所不悉睿公可代悉也</p>
</div>
<div class='div-other'><a id='mulu187' />
<p class='h3'>與雲林廿四房耆舊</p><p>某福淺人也尸位靈隱一十二年自顧無纖毫好處有益廿四房耆舊乃辭院之後荷蒙道誼之厚種種出於情謂中心藏之何日忘之九月初十重進三峰院此地雖愚舊曾住過之席又經一十六年數更主法壁壘旌旗大費整理又值去秋失收前人所遺官錢私債二百餘金措置無所坐此之故幾欲專人一展謝私而未遑以致愆期至今也歳序更新竊惟雲林廿四房老幼少長皆我故人亦皆我之法屬諸惟精進辦道使人稱天下名山所出身之人宛爾不同此便是雲林再造之秋也南望額手言不盡意</p>
</div>
<div class='div-other'><a id='mulu188' />
<p class='h3'>與部王阮亭侍郎</p><p>從乙巳七夕至今歳丁丑暮春之閏計與先生別三十三年矣總此三十三年祇於辛酉春草小札託蛟門汪比部一候食息時以從三峰應請維揚善慶之便故有此寄也不半歲有杭州靈隱之役此剎為先我而住者一敗於訟再敗於火某收合餘燼誓以身命前後一十四年始得復還先師具德老人創建之舊觀所可傷者自汪比部謝人間世遂無從藉手再達鄙私於大人先生之前哀往思存不能不臨風悵結耳癸酉春以不甘受無故殺士之辱復從靈隱抽仗來憩三峰囘思禪智山堂夜集名人一十八位賦詩贈行曾幾何時今觀其姓字赴天上修文者過半惟新城阮亭王先生德與位皆巍然如魯靈光屹立天以下為名主盟入世出世之士一被顏色之接不啻登龍門而受華衮之賜顧<span class='note-inline'>(某)</span>與先生有石上三生之緣反如慶喜見阿閦佛國一見更不再見由禪智而徑山而三峰而五州善慶靈隱今又從靈隱而再住三峰七處八會作驢作馬誦浩刧西來重會合之句會合矣又成別離豈能無歎竊惟先生為坡公後身坡公又五祖戒和尚後身然則是阮亭先生現身宰官不過出於偶然遊戲其扶救末法之悲夙願則在吾佛世尊之雙手擎拳處也今法運之衰如百川東先生登岱一呼有萬山響應之勢獨不可以其全響為蒼生以其餘響作一分佛事施之吾儕成千古佳話哉三峰乃先師祖漢月和尚得道開法之初地上下百年三峰二字之名雖布在天下而殿宇堂寮之規模尚屬草創先是某從徑山來謬補其處曾有經營締搆之願而未逮今又重承其乏三年以來勉力拮据規模稍稍就緒意欲結集一往名公鉅卿之文字成一寺志昭示後來心竊自惟顧安所得天下第一如我阮亭先生其人者賜以片言為海明珠豈非三門之幸哉抱此妄想申請無階會有冬月桃花之開成七言律詩十首一時屬和者饒有其人八十六歳之錢湘靈陸燦七十二歲之孫赤崖暘其首列者也兩公曰江黃滕薛非不南面自稱為小國諸侯若乃執牛耳以登壇則葵邱城濮更有人在愚問人為誰兩公曰阮亭先生儒林之齊桓晉文也不有其作何以得話行天下愚耳此言不覺心眼為之一開前所謂申請無階者忽而有階可進敢因嚴進士寶成家報郵遞之便附此以候求命筆賜以和章嚴進士寶成汪司成東川某於兩君皆有物外襟期之雅并聞原倡求塗抹所懼巴里之謠不足邀引商刻羽一應其請則慙惶無地矣諸惟為國為民善自珍攝曷勝北望頌禱之至</p>
</div>
<div class='div-other'><a id='mulu189' />
<p class='h3'>復錢塘仁和遲衞兩邑侯請住靈隱啟</p><p>恭惟仁錢兩大護法治下蒼生父母白社金湯西天鷲嶺久標散花持杵之功東土靈山不忘額手擎拳之囑指西湖作西江何消一口吸盡扶南終于南土成兩鏡高懸齋心作宰龜鶴隨身學道愛人絃歌溢耳參徑山柏子之禪直同張侍格物八匡廬蓮花之社不比陶彭澤攢眉以異政應金甌之卜伫見簡在　　帝心名山[拚-ㄙ+ㄊ]玉帶之留還期不違本願原志耳盈五袴之歌久欽叔度心懷兩歧之麥跡阻漁陽方悔盛時未親治化何期靈隱補處之符謬及廣陵遐陬之士聞命矍然發函惕若乘招手金地之緣而瞻有道固所願也取執除糞器之人而繼寶位可不諒哉但念王臣宰官猶然記佛勅而不忘豈可釋子沙門公然置祖庭而不問僶勉趨前端為帡幪之厚徬徨就道總恃化育之仁謹復</p>
</div>
<div class='div-other'><a id='mulu190' />
<p class='h3'>復武林縉紳諸護法請住靈隱啟</p><p>伏以佛選三千非彌勒敢補世尊之處天圍百萬惟大梵能扶正法之幢獻一花如來弟子流花一通施三拜達磨兒孫傳持三拜大事因緣不越王城四部之請小可禪道何以當靈山一會之招恭惟諸大護法閣下儒門山斗法苑金湯身依紫闕萬姓伫霖雨以遂生心係名山諸方倚光明而布席與陶謝宗雷結蓮花之社合蘇黃楊李參鐡鶻之禪四大掀飜佛印也留玉帶山門一拳識破黃龍不怕鐵蛇橫古路談妙談玄等同遊戲作屏作翰流出誠志才非世間之倚馬每恨不識韓荊州賦讀方外之佩韋久願一交李商老徒以拄杖腰包離師太早遂致吳山楚水思德滋深方愧文殊草履未蹋毘耶孰意長者琅函遽投石室呼猿洞口遺薪期我負荷冷泉亭上積水要我激揚聞命以驚發函而懼先師之靈骨猶在持鍬何難上法堂小師之塔樣未諳寸木豈容支大厦取貌似聖人而師事之已欠斟酌以生從佛口而位置焉可煞慚惶但念名大人猶然秉佛敕而不忘何況釋氏兒孫豈可望寶所而自退勉策駑馬用試鉛刀承先起後敢云有一法與人讓主推賓更望舒眾手庇我謹復</p>
</div>
<div class='div-other'><a id='mulu191' />
<p class='h3'>重刻字彚題</p><p>字彚一書宣城梅氏酌古準今以二百十有四部統三萬三千一百七十九字以該三諸書而釋典殊難綜核然審音會理大端不踰此誠後學之津梁也嘗見世俗嘲人不識字則必勃然怒不知讀書難識字尤難魯魚亥豕毫釐之差謬以千里且字心所歸也徒精六書不稟方寸字日以增心日以減字日以心日以偽夫如是反不若一丁不識者之為得也嘗思上古畫卦之始止一奇一耦自無而之有雖三萬三千一百七十九字不為多自有而之無雖一奇一耦不為少庖犧老人多此一事轉使後人混沌曰鑿墮文字禪也老僧不識字故胷中無一事雖然一奇一耦之始儒門之達磨宗也達磨言不言文字不是不識文字諸人又不可以老僧之不唧[口*留]藉口也兹緣本山重鏤此板成司刻者請題卷首書此付之</p>
<p style="margin-left:2em">時康熙戊辰浴佛日靈隱碩揆道人原志題并書</p>
</div></div>
<div class='div-other'><a id='mulu192' />
<p class='h2'>諦暉法語</p><p class="byline">釋慧輅</p>
<div class='div-other'><a id='mulu193' />
<p class='h3'>住杭州靈隱禪寺</p><p>康熙乙卯年秋七月二十一日徑山五嶽和尚同闔郡紳衿文學居士本寺各房老宿三竺集慶諸師洎闔院新舊兩序執事恭請和尚主持靈隱丙辰夏四月十三日進院兩序諸執事諸陞座師云身在至化中當宣第一義便上香云</p>
<p>萬歲證明祇如東殿下檀護宰官時向者裏得何三昧得何受用又上香云瑞氣彌新本寺各房老宿隣山諸位耆英心佛常住新舊兩序兄弟非心非佛便恁麼去且道是一義是二義再上香云面目現在復舉香云看看雲居師兄燒在雪裏天衣師兄燒在水裏徑山師兄燒在火裏新長老今日從雲居天衣則是從徑山師兄則是乃炷香罏中云莫道雷同阿耶阿耶恰恰觸着先師鼻孔遂噴嚏一下云小子識之徑山和尚白椎已僧問靈山一座大眾雲臨正令開張何人及第師云大國裏只三人進云恁麼獅子吼時芳草緣象王行處落花紅師云兩個被你道破還有一個作麼生註腳進云一番提起一番新師云大似撞彩問門庭施設祖令當行和尚將甚麼表示師云聞風買扇進云一句迥然開祖印三玄三要整藂林師云只恐三玄未會在進云相續一句千古奇逢舊店新開是何面目師云俗氣不除乃云遠放近收絕滲絕漏先師之心也乃左顧云可是的一啐一啄或威或慈先師之用也乃右顧云可是的人能用得是心方堪入此門立個宗眼不然總屬依草附木影響異流喝一喝云新長老之心也用在甚麼處又喝一喝云新長老之用也心在甚麼處又復喝云點頭者一任點頭吐舌者一任吐舌復舉云昔日知聖住靈樹時二十年不立首座鄭重如山常曰我首座生也我首座牧牛也我首座行腳悟道也誰不恁麼一日聲鐘令山門外接首座眾出迓而雲門至若合符節靈樹曰奉遲久矣請為首座一眾皆驚最後封一函令知事呈廣主劉大王曰人天眼目堂中上座靈山授記未必如此復云為物作則事非草草言不合乎靈樹之心行不得乎雲門之髓而稱佛祖兒孫終為忝竊還知此二老傑出肝腸古今不墮道理麼乃點胸云終不敢辜負乎此結椎竟便下座</p>
<p>結夏陞座僧問如何是透徹一着師云指天指地有誰知進云可謂驚天動地師云試驚天動地看僧擬議師便喝問盡大地是個禪堂學人向那裏坐香好師云上座貼單也未進云牽累人不少師云還是你自累問說玄說妙指東話西設有不受羅籠的來和尚有何相為師云我不指東話西僧擬議師便打進云明知和尚有此一棒師云猶嫌少在乃云拶着痛處彼此不饒爬着痒處孰不意消我王庫內無如是刀是故黃龍向手腳間設關臨濟於料揀處作主若要驗龍蛇辨得失猶未可在秪如古人道道得也三十棒道不得也三十棒還能喫此也無重賞之下必有勇夫</p>
<p>實相監院仝道一大德領瑞雲德宏二禪士設齋請陞座僧問四大本空五蘊非有請問和尚以何接待眾流師云言前須薦取末後意難詮進云個中消息蒙師指物外新光意若何師云試道個中消息看僧喝師云除卻喝別道將來僧擬議師便喝云只解爭先未能奪後乃云向上轉去烈日應寒向下轉去薰風成醋折中而論破得佛見堪與文殊為師劍為不平離寶匣破得法見堪與普賢為師藥因救病出金瓶若是量漢聞靈隱恁麼舉便解遇塵破塵遇垢破垢遇誵訛破誵訛遇虛幻破虛幻通身轉轆轆通身活卓卓不為分外正恁麼時文殊畢竟何處安身普賢畢竟何處立命便鞠躬云此去江干不遠</p>
<p>解夏日兩序執事請陞座僧問夏末秋初諸學人東去西去直向萬里無寸草處去如何是萬里無寸草處師云上座還曾走過麼進云走過師云何勞再問僧擬議師便打云話墮阿師乃云本分着子不是冠上之纓亦非腰間之帶又非葛藤樁子是非鞨靼將甚麼作結將甚麼作解若言有結有解徒勞揑目而妄生花若言無結無解爭奈滴水能興丈波舉雲門大師云直得盡乾坤大地無纖毫過患猶是舉句師云地動也不見一色始是半提師云弄泥團漢有甚麼限直得如此更須知有全提時節師云喉中着骨非賤性之所能忍諸兄弟若向者裏分疏得下管帶得行十方世界一任獨露全身若有纖疑不但出門便是草不出門亦是草漫漫地也珍重</p>
<p>道證雪嶺二禪德同戒香上座領眾信為惟一監院入塔請陞座師云鳥無羽而不飛人無骨而不立要展橫翔捷出之翮而欲立其所立喝一喝云斷斷乎少他不得所以在天則天為之驚在地則地為之震還委悉麼若以三十五日以前求之溪邊樹凋葉落若以三十五日以後求之檻前山深水寒正當三十五日之際又作麼生良久云若到多寶塔前捉敗迦文老子始得復喝一喝云實不敢欺</p>
<p>師五十誕日遠塵禪德領餘杭眾檀越設齋請陞座問答不錄師云山僧未出母胎以前撞着個興以其肝膈不異便與之性命相許及出母胎以後又撞着個高峰亦以其肝膈不異而又與之性命相許已往不論此五十年來或通或塞或順或逆或是或非或曲或直總不敢背興而黨高峰背高峰而黨興吞聲飲氣彽要保者鼻孔而一大家出氣今日舉示大眾且圖兩得相見顧左右云撲落非他物海底泥牛啣月走縱橫不是塵崖前石虎抱兒眠山河及大地鐵蛇鑽入金剛眼全露法王身崑崙騎象鷺鷥牽其中有一句能縱能奪能煞能活復顧左右云靈隱到者裏不得不全身擔荷而為萬世之下滅狐種族者立個宗眼便下座</p>
<p>覺先得敬二禪德領紹興眾檀越設齋請陞座師云行不在足解不在心一囘相契干花競秀可笑天下人都盧只向足上着倒心上稱量所以一失足無以立一忘心無以言當知此事不在內不在外不在中聞不見雪竇道閉門不造車通途自寥廓汝若瞎得眾生眼要透法身邊事有甚麼難汝若瞎得佛祖眼要透法身向上事有甚麼難拄杖頭上更有一眼汝又作麼生驀攛拄杖云一任諸方貶剝</p>
<p>義方禪德領富陽眾檀越設齋請陞座師云飛來峰石磈磈是佛解遮護者唯有孤雲冷泉亭水滴滴是珠解啐啄者唯有野鶴且喜紅葉從旁忍俊不禁勃然作色欲向佛頭上着彩珠影裏爭輝使隨風飄流亦片片不落在別處若人識得者片紅葉落處分明要着者件袈裟也不難</p>
<p>結制日息微禪德領杭城眾檀越設齋請陞座示眾問<span class='corr'>煅</span>煉聖凡鉗鎚佛祖請師曲垂方便師云上座還受<span class='corr'>煅</span>煉麼僧呈坐具云佛祖未興時者個在甚麼處師云山僧卻疑進云蒙師指出波心月躍海魚龍意自殊師云<span class='corr'>煅</span>煉且緩緩乃云透脫一路只在諸人咬嚼不行處然一生心動念便白雲萬里山僧今日亦無別說只將小釋迦之圓相作汝頭雪峰之木毬作汝足雲門胡餅做汝心吹毛劍作汝骨浮山九帶作汝肝腸靈雲桃花作汝手破沙盆作汝口乾矢橛作汝眼拄杖子作汝鼻踞地獅子作汝爪牙州衫庭前柏作汝耳通上徹下無毫髮許不是佛法心髓還迴避得麼推委得麼其中着得悟麼着得迷麼着得自己麼着得非自己麼不妨伶俐好喝一喝云我但一串穿卻不愁汝承當不下也</p>
<p>啟戒日靈超大德設齋請陞座問如何是離四句師云掩耳有分進云如何是絕百非師云承當無路進云如何是祖師西來意師云不必重言問是飛來峰因甚不飛去師云前人曾道破進云冷泉水因甚只去不囘師云把住不得乃云佛是心之垢心是拄杖子之讐如不滅得是垢安能殺得者讐驀卓拄<span class='corr'>杖</span>云若是靈山種草自解恁麼提持金翅鳥無端高呌曰感伊不徹感伊不徹水潦鶴放生大笑曰說甚感伊不徹直是恩大難酬復卓一下下座</p>
<p>解制日陞座僧問打開布袋頭放出溈山水牯牛放去且住當時水牯牛溈山作麼生收師云叱叱僧擬議師云畜生退後僧云通生無影像處處絕行踪師云轉見不堪乃云掀翻得列祖窠窟方堪獨步稱尊所向無礙不然行被行礙坐被坐礙用棒則棒礙用喝則喝礙遇江湖則江湖礙遇天日則天日礙使有個自己而亦為之礙山僧一冬以來行坐處與諸人方便棒喝時亦與諸人方便江湖天日間無不與諸人方便惟其自己分上不敢加一毫方便何故莫是識法者懼麼非也莫是再犯不容麼亦非也不加一毫方便意在甚麼處便起身云知恩者少負恩者多</p>
<p>稽修五居士薦嚴設齋請陞座師云枯木裏龍吟血脈不斷銀盌裏盛雪分別不得前念是後念金聲有餘後念是前念玉振無盡一不得則異異不得則一此雖人人本有之常其如一囘舉示一囘新也伶俐漢一聞舉着必不作世諦流布之想然而居之不疑行之無倦還有其人麼揮拂子顧左右云我佛我祖斫額相望久矣下座</p>
</div></div>
<div class='div-other'><a id='mulu194' />
<p class='h2'>玉山琳禪師法語</p><p>乾隆三十年閏二月十二日皇上駕幸雲林<span class='note-inline'>(臣)</span>僧<span class='note-inline'>(德琳)</span>率眾恭迎聖駕進佛殿拈香拜佛<span class='note-inline'>(臣)</span>僧擊磬拜畢<span class='note-inline'>(臣)</span>僧皇上問云你是住持麼囘奏<span class='note-inline'>(臣)</span>僧住持皇上問云十六年的是甚麼人奏云十六年的義果是<span class='note-inline'>(臣)</span>僧的師父皇上云你就是義果的徒弟麼囘奏云是皇上問云二十二年的聻奏云二十二年的<span class='note-inline'>(德元)</span>是<span class='note-inline'>(臣)</span>僧的師弟皇上云你還是的師兄麼囘奏云是皇上又問云那二十七年的聻囘奏云二十七年的<span class='note-inline'>(德泉)</span>亦是<span class='note-inline'>(臣)</span>僧的師弟皇上問云德泉那裏去了奏云已經退院去了皇上又問云你是那一箇舉的聻囘奏云<span class='note-inline'>(臣)</span>僧是蒙撫憲熊大人舉的皇上云你就是熊學鵬舉的了狠好<span class='note-inline'>(臣)</span>僧謝恩皇上進行用茶<span class='note-inline'>(臣)</span>僧復進新茶皇上笑云知道了供佛罷起駕到飛來峰　命侍臣吹石洞吹響了皇上一笑起駕<span class='note-inline'>(臣)</span>僧率眾送駕出山十三日皇太后駕幸雲林　賜住持<span class='note-inline'>(德琳)</span>飯　賜香金五十四兩皇后賜香金五兩十四日奉旨到門領　賜香金五百五十兩　衣縀八疋　藏香八束　唵叭香四封　石刻佛像一軸十五日皇上駕幸天竺<span class='note-inline'>(臣)</span>僧<span class='note-inline'>(德琳)</span>率眾恭迎聖駕進殿拈香祈晴<span class='note-inline'>(臣)</span>僧<span class='note-inline'>(德琳)</span>擊磬拜畢<span class='note-inline'>(臣)</span>僧謝恩皇上問云你是雲林的住持囘奏云<span class='note-inline'>(臣)</span>僧是雲林住持奉各憲兼管法喜事皇上云好你是甚麼字輩囘奏云<span class='note-inline'>(臣)</span>僧是實字輩皇上云你是實字輩的可參禪麼囘奏云參禪皇上云參甚麼話頭囘奏云參萬法歸一皇上云今一歸何處聻囘奏云大國裏聖天子皇上云莫這便是你的見處麼囘奏云南無無量壽佛皇上微笑命　賜法喜寺香金一百兩　藏香八束唵叭香四封　石刻佛像一軸起駕囘<span class='note-inline'>(臣)</span>僧率眾送駕出山十九日囘鑾<span class='note-inline'>(臣)</span>僧同諸山方丈在武林門外送駕皇上看見云雲林和尚也在這裏了囘寺去罷<span class='note-inline'>(臣)</span>僧謝恩囘寺二十日雲林法喜兩寺大眾恭謝皇恩請陞座問祖師西來不問聖駕來山意若何師云步步不離皇上進云世法應用個個向前接駕佛法商量人人退後歸家還是向前好還是退後好師云家活隨時用安排便不進云聖明天子於萬歲牌前有何話會師云日面佛月面佛進云萬歲供佛及僧和尚陞座酬恩畢竟如何祝讚師云一爐沈水干聲佛用祝我皇億萬年進云一枝無孔笛共慶太平年師云時逢堯舜世自合樂無為問聖恩曡霈不問當陽一句請師宣師云芳騰六合香噴大千進云翠華臨幸和尚相見如何師云雪覆萬峰不露一枝春綻野梅花進云恁麼則蠻夷戎狄分諸國盡在我皇化育中師云知恩始得乃云聖皇應世萬國歸心草木禽魚咸沾恩澤僧居山野共沐皇恩得處處仁風徧野人人喜氣盈眸所以一人有慶萬民賴之大眾此恩此德人人頂戴且道作麼生酬報遂炷香合掌云紫煙籠帝闕睿算等天齊乾隆三十七年四月十二日前住淡山和尚同闔院大眾兩序諸師復請主席據室鷲嶺雲林古杭名剎禪門法紀聖祖格外殊恩最勝覺場諸方推重殷心敢云廣大宗風實乃潑天門山僧前膺灑掃今又全墮裏許芭蕉云你有拄杖子奪卻你拄杖子還是與底是奪底是拈拄杖卓一卓選佛若無如是眼宗風那得到如今江南蘇州府吳縣福田菴運慈大師設齋請陞座拈香此香紫摩金色光照乾坤玉髻螺氣吞宇宙祝延當今佛心天子龍馭萬年此香堅愈岡陵量等江海恭祝滿朝文武本省大僚當道尊官紳笒檀護本寺兩序同門耆碩共維法化扶豎綱宗此香恩冤難酬報復難泄兹當二囘拈出供養此堂上先師巨老人大和尚珊瑚枕上兩行淚半是思君半恨君就座垂問絲綸收拾未多時今日無端一竿持應向煙波深處裏金鱗衝波莫來遲<span class='note-inline'>(問繁不錄)</span></p>
</div></div>
<p class='juan'>雲林寺續誌卷四終</p>
</div><!-- end of div[@id='body'] -->
</body></html>