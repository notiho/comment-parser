<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲林寺續志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu195' />
<p class='juan'>續修雲林寺誌卷五</p>
<div class='div-other'><a id='mulu196' />
<p class='h1'>藝文</p>
<div class='div-other'><a id='mulu197' />
<p class='h2'>冷泉聽猿賦</p><p class="byline"><span class='note-inline'>(明)</span>釋銘<span class='note-inline'>(古鼎)</span></p><p>暮秋九月天物凛瘁林氣凄薄余寓冷泉佛舍時夜風挾雨橫更四鼓鼓三點風雨一<span class='corr'>斂</span>如戰勝逐北賈勇初足起闖玉宇披豁呈露忽聞有響莫知其形始疎疎而流暢復圓圓而引吭不雜不遝如端如莊厲飛霜以肅韻掣傾泉而揚非八音之吼調如翕繹而有成情安慮消憤泮氣平若彰婉孌若耀娉婷或斷或續以聯以縈或決以駛或幽以明耳以聰而司聽心以靜而察靈類劉琨之奏笳潰賊圍于遠方比韓娥之豔喉發嬌音乎繞梁奚必孫登朗嘯雜金石之鏘鏘予撼几待曉詢鄰壁叟曰何聲之若斯哉叟曰子不聞少陵之詩巫峽聞猿者乎吳筠之賦雰嵐昬而共嘿風雨霽而爭吟者乎噫嘻悲哉此猿聲之出於高林而咈吾人之心也葢猿之為物色或黃而或黑慣綆緣乎叢木通背脛身梯柔倐雲花餐果食逍遙自適狖㹳㹶猱莫之與儔抱朴子記周穆南征一軍盡化君子為猿為鶴小人為蟲為沙物理縱誕變化無涯天地四時物隨氣而鳴者非一鳥鳴春雷鳴夏蟲鳴秋風鳴冬遞喧迭響甯論厥終伊猿之吟將渾乎同若乃道經三峽路出巴東千巖轇轕萬樹蔥蘢露濕枯草之候雲疎日薄之空鰥夫寡婦之思遷客騷人之衷觸愁肝而欲裂迸酸淚而濺胸人悲猿耶猿悲人耶曷不知其所從鐘儀抱南冠之恨莊舄懷舊國之思班超感停燭之坐蘇卿嘅雙鳧之飛此世之大丈夫有不得而不為豈皆冒猿聲以悽愴囿猿聲以歔欷其因物悲而我悲因物喜而我喜靜為物役動為物移受聒于外易撓於中者婦人女子也豈丈夫之事哉叟不見荅予不復論俄有大風拔屋流雲如奔朝暾埋聲亦塞聞</p>
</div>
<div class='div-other'><a id='mulu198' />
<p class='h2'>臥雲樓賦</p><p class="byline"><span class='note-inline'>(明仁和)</span>沈仕</p><p>楚有無稽生謁吳之廣虛子而言曰爾沈默守靜與物無犯若將高蹈遠遊狎征僑駕靈羽永息於遐山曠海之間雷霆不能動搖鬼神無可叱咤並壽堪輿流芳世代何其烈耶迺以臥雲自託則吾未之知也夫雲者藉坎為體應需為用其象不專其勢常動細而察之與爾所為大相天壤矣豈非謬哉或有說焉可得聞乎廣虛子曰可僕存精養氣于兹幾三十年矣凡物之巧拙根於有生于有殺者皆無所取未若雲也雖載乎色而不泥於色雖見乎形而不滯於形或聚或散或晦或明變幻無方周流天地亦猶人能以太乙氣隨機應化驅陰返陽逃于死生之外縱則彌六合以無垠<span class='corr'>斂</span>則纖阿耨而為懷有有無無常存不息是以託焉無稽生曰記固若也卧何以耶廣虛子曰臥之義妙矣哉非易言也無稽生曰願略以喻之廣虛子曰唯唯若余棲生于澒洞之間以風為匠以氣為材峻結層宇牖自開左俯盧敖右凌鹿臺招搖伏于南坎單狐倚於北隈上入重霄下際闇海日月二道眇若糾纏江河眾流細如髮纖於是衾霞枕霧閉日噓煙皎然于靆霮之內豁爾于縹緲之前氣綏甯而體逸光晃耀而志全若遊太始之境經爰皇之界超混沌之先出穹窿之外擴莫可拘邈無所礙赤龍噴焰以自滅白榆吐花而何侵杳杳冥冥相無其相虛虛寂寂音無其音委蛇之間克周遐邇恍惚之際聿超古今所謂宇宙在乎手萬化生乎心者也無稽生辴然而噱曰有是哉臥雲之妙也吾今而後願與同遊日臥雲中</p>
</div>
<div class='div-other'><a id='mulu199' />
<p class='h2'>飛來峰賦</p><p class="byline">吳穎芳<span class='note-inline'>(西林)</span></p><p>石氣騰上漭漭沆沆鳩英發靈千彚萬狀灕廔欐連狠戾倔彊竀冥攢跳透迭逷回穴相寤厈[虱-(乏-之+虫)+干]相向配藜趺于糅擾孟浪疇劖鬼斧玷㪜天匠獰䫏旴咢孰可名象其大勢也若雲若霞若濤若波壘嵬戢[?/孖/目]矗側污斜儵起瞥滅咫屈尺拏其於物也若案若几若篋若匭若積旱凷若斫弃柹無根若茵有綴若蘂若無形模不成方員巨細廣狹隨意而然貌出想外阞理自聯其在人也若仰若俯若立若臥若揖若翹若顧而坐若負兩嬰若挾一个若生若死若耄若稚㒼胡其面反蹠其趾齲若墮齒攣若卷耳盎甕癭疣髡刖馘刵其擬於飛走也鹿奔猿接熊經豕立喙伸鬛駊爪攫角[角*戢]故其升於高也若逐羣排隊搴其尾尻而遐登于霄其俛於低也若遊娛顧命踠其肘蹄而下飲于溪其肅穆則若列陳營兵銜枚無聲悠悠旆旌其燦爛若琥牙圭璧會朝羣辟是以始至猝眄醜惡<span class='corr'>刺</span>眼撐腸拄腹倒瞑眩久而自得神奪意轉幽情來餉懷抱申展忘疲破昬塵氣如洗晷刻莫計欲去難遣無言內娛莫定所善藥我褊狹空妙取儁若乃躡梯峻登則又坦衍壇漫左右肆玩眾山屏圍拱揖宵漢其或尋歴巖洞則谽谺豁張嵌空玲瓏石室石窈窕四通稍進偪側肩背不容偊僂僅達跼步蟻同若出無徑顧無窗仰勢盡壓石稜如峰天開小明穿漏日光側首而睨有石欲舂上聞驚聲險情自訌忽出洞底泉鳴秋瀧震動崖谷進退莫從亦有龕佛千身一形銘勒櫛比僅辨百名鍾乳融積繡為古花上成波譎虯蟉龍蛇水脈沮涇移晷一滴老禪如尸靡見而覛洞有三出一入地底極視深黑敢以身試嘗聞地道巴陵洞庭誰爇炬火幽尋仙靈若此奇妙有山無之天何孕育地何設施巧奪意搆戴目共知雖樂其妙終莫名其奇有西域胡師睹之而眙曰此身毒耆闍窟山也胡為乎來哉迺卓錫於兹山之陰諡名飛來用是神物設供道場金剎大開爾後近二千祀為我寶法護持若乃覈其方域綴述嘉蹟天竺峙其南韜光互其北稽留蓮花殊號共脈康樂翻經之臺圓澤長歌之石許邁之室已荒葛洪之川未塞上有神尼之浮屠下有理公之塔婆兩間灇灇圓梁竝馳西源斜徑匯於其涯澄冷泉翠光蕩摩五亭餘一崢嶸駕波面峰面水喧靜得宜徒觀其魚鳥娛戲草木茀離古榦橫度日月蔽虧根著寸泥抱石合皮幾轉冤抑怒發不羇懸藤糾纏人工指摩巢鳩唶叱咳嚄若為倒漾漪淪妄生嵯岈鯈遊影中咂緣運渦鬼嘯蘿亂尖風淒而非仙佛者曷能狎斯昔白公蘇公竝以絕德魁能函彚造化美月桂之夜落玩跳珠之晝瀉流連登涉每憩遊駕所為謌詩氣天下迄今寂寥風流迢遙探索而模似者輩屬然而蟬嘶蛩唱曾何補於風騷不揣庸陋布之辭條謹接末唱系以長謠謠曰</p>
<p style="margin-left:0em;text-indent:0em;" class="lg-abnormal"><div class='lg-row'>靈鷲名峰插天起　神物西來幾萬里</div>
<div class='lg-row'>飛時合送扶搖風　絕迹還過望洋水　一墮南州不計年　蒼山臥老埋雲煙</div>
<div class='lg-row'>媧皇若假巨靈手　煉取能完半壁天</div>
</p></div>
<div class='div-other'><a id='mulu200' />
<p class='h2'>豁堂禪師語錄序</p><p class="byline">馮溥</p><p>豁堂禪師祖三峰而高曾龍池太白獅絃所震狐外潛蹤雖太白諸嗣子無不折行輩自以為不及無論緇素歸仰也三峰與太白法乳相承密印別傳不啻克家之子顧以從上宗旨貽書往復葢太白機鋒迅利如太阿鋩刜鍾無聲而三峰慈憫導引法雨沾濡欲令人人自得故密雲漢月之辨論無殊溈仰父子之唱酬虛空逼拶落草盤桓有何分別而愚者妄指淄澠自忘鹽水至今猶惑試讀豁公語錄而後知函葢之地截斷眾流二老婆心無不為之呈露南屏曉鐘西陵夕照亦似無不為豁公提唱也豁公天才敏異其詩與西陵諸子相贈答說者以為晝公再出世諦文字瀾翻犀頴皆足以表裏黑白故士大夫往往從之扣擊余友高念東謂豁公著述敻出寂音尊者之表然要以迦葉慶喜拈花倒竿心心相授遠至臨濟於今又三十餘傳而明星不改海印依然則公語錄具在不愧嫡裔而又豈近日諸方所能彷彿也余未及見豁公讀其書而慕之嘗欲延之都門豁公不可聞其性愛山水雖卓錫之地四眾坌集常輕衣曳杖獨買小舟於六橋之側嘯咏移日是殆不可强致故不復更申前請而豁公今已示寂數年矣侍者定悉以余之嘗知豁公也裒其生平語錄總為一編以乞余序余往從檇李覓化城藏板留供善果寺中間時輩所附痛為汰去非敢妄意稱量也欲使醍醐出乳都無雜味若豁公之錄此足繼古德以續佛慧命固余向之所皈慕而不勝贊歎者也世有達太白三峰之旨以追印世尊之正法眼藏者當不河漢余言矣</p>
<p style="margin-left:2em">康熙己未初夏撰</p>
</div>
<div class='div-other'><a id='mulu201' />
<p class='h2'>又序</p><p class="byline">王澤宏<span class='note-inline'>(昊廬)</span></p><p>蓽菴禪師持其師豁堂語錄若干卷自錢塘走京師三千餘里屬余序予未習佛家言而蓽菴余鄉人也又嘉其意不能辭乃為之序曰夫學佛者之有語錄猶夫學儒者之有集云耳自穆子三不朽之說並立言於德功而後之學者莫不鉥心擢腎瘁畢生之力以蘄成一家言傳後世然間攷前史漢藝文志所載至隋已亡十六七歐陽修稱唐之學者自為之書多至二萬八千四百六十二卷宋存者僅十三以今日所見求之宋元亦復如是嗟乎是皆世所稱能言之士也其文往往汪洋奥美足震動一世之耳目世之好奇愛博者[遄-而+壬][遄-而+壬]慕說稱道之而數十百年間已凋殘磨滅不可勝紀彼其說雖未必盡合聖人然類多依本孔孟之指以成其說然猶不能傳遠如是况乎虛無澹泊如浮屠氏之言者歟聞浮屠師有達磨者以為三藏皆筌蹄不立文字而後世學其學者顧喋喋呫呫欲以信今而傳遠母乃惑歟雖然吾夫子欲無言矣而又謂無行不與通其說者則彼達磨氏以楞伽印心與吾儒文行忠信之四垂範後學古今一貫所繫以不朽也豁堂為臨濟宗其傳自天童以下遠有端緒常與今相國益都馮公交相國欲延之京師豁堂堅謝示寂相國銘其塔予為作重建淨慈寺碑記今又序其語錄大略如此若夫師說之㴱奧與其傳之久遠已詳具相國馮公序中固不待余言而後信也</p>
<p style="margin-left:2em">康熙十八年孟夏撰</p>
</div>
<div class='div-other'><a id='mulu202' />
<p class='h2'>又序</p><p class="byline"><span class='note-inline'>(武林)</span>張文嘉<span class='note-inline'>(仲嘉淨慧)</span></p><p>古德有云出家乃大丈夫事非將相之所能為夫功業被乎羣生勳名流乎奕世至于將相稱極盛矣而猶似不屑為則此所為大丈夫者豈非全乎道德之風遠去凡陋之迹體高亮之弘姿挺孤奇之雅操上足以合乎佛心下足以拯乎含識確然足為人天師表照耀古今者乎乃去聖逾遠人心雕斲主者俯仰以取世資學人隨波而溷保社佛法下衰漸有江河之勢此妙喜竹菴二大士所以有寳訓之作也夫二師當程朱倡明儒學之日方容矩步所談者正心誠意所辨者義利公私其于釋氏若冦讎然者然今觀所列自明嵩而下諸大尊宿見地超卓踐履實非惟僅能固其藩籬而已而又能使勲業若富鄭公趙獻文名若蘇子瞻黃魯直道學若胡康侯張子韶其他名公鉅儒無慮數十百家莫不皈敬投誠入廛垂手程子亦從而歎曰三代禮樂盡于此矣朱子亦有言顧盼指心性名言超有無其意雖欲折之而卒無瑕隙可指者則非特諸君宿透悟之微宗風之盛足以杜其口其臨事施為之際崇道德厲廉隅遠榮名抑利養光明正大實有以大服其心也向使趨炎附勢逐利鑽名或貢高我慢背蔑師友破碎大道紊亂先規問其名則巍然知識之稱而綜共實有出于庸俗之所羞為者亦何以紹隆佛種主持正法令世之賢人君子無所議其後乎即世或為所蒙蔽而夜思之甯不內愧于心耶故夫二師是編扶衰起蔽足與儒家近思錄諸篇相表裏誠釋門之龜鑑而衲子之楷模也歟顧其書雖行頗患殘缺乃東吳善師補綴于前而雲棲建師音義于後可謂全矣然音義雖具而獨本單行飜閱不便余故與弟程叔刪其繁蕪增其未備酌為定本各附註于本條之下以便觀覽惟願有志于為大丈夫者自學地以至于出世為人日手此一編以作韋弦之佩可也</p>
</div>
<div class='div-other'><a id='mulu203' />
<p class='h2'>武林西湖高僧事略序</p><p class="byline">莫子文</p><p>人生五濁惡世根塵濡染昏沈著其能出離火宅者蓋寡至於剪髮披緇而為僧固已高於眾人矣然僧之為僧豈若是而止哉識心見性超出生死精持戒律積力久詮演法垂範將來百千萬僧中間見一二表表偉偉卓乎不可企及舉世佛徒莫不宗仰之此高僧所以有傳也作者有人讀者有人修之者又有人然未有思其人追其踪想像其高致其曩昔經行宴坐之地崇餙傑閣而嚴奉之紀述行業而偈贊之圖繪頂相而瞻敬之者瑪瑙講師元敬節菴乃克為之也閣始剏於前主僧了性工未就而遷住他剎節菴實踵成之始會萃名宿嘗駐錫於錢唐者得二十四人命東嘉僧元復摭其事實而繫之贊續訪求又得六人焉節菴併述而贊之圖其形置之閣又虞不能流布四方乃合而成書名以西湖高僧事略鋟梓以惠學者噫佛法盛於東南異人輩出前人為後人所高俟燈燈相續傳佛慧命將使後人而復高後人深有望焉</p>
<p style="margin-left:2em">寳祐丙辰長至日序</p>
</div>
<div class='div-other'><a id='mulu204' />
<p class='h2'>碩揆和尚語錄序</p><p class="byline">楊雍建</p><p>西湖諸山最高者南北峰峰之下兩寺淨慈靈隱而北峰靈隱尤著始東晉咸和元年西天僧慧理為靈鷲飛來之說因挂錫造寺嗣是以後千三百有餘年世為佛土為東南最勝道場康熙辛酉十二月碩揆禪師自廣陵善慶來住是寺寺中百廢具舉飛樓傑閣千霄壓山朝鐘暮鼓弟子如雲靈隱山水擅東南之勝師梵行高劭名播遠近四方車騎來西湖者必過靈隱送迎往還多繁劇師苦喧耽寂恒欲去之丙寅冬月應三峰請刻期將行藩臬諸當事洎今詹邵公戒三入山固留又三年值乘輿南巡頒賜御書雲章爛然輝映金碧於是海內人士無不裹糧重繭來拜雲林新額下瞻仰踴躍而去夫名山古剎必得其主然後人天歡悅誌公飛錫感動帝王法欽禪師坐石牀之上素衣老人願捨地結菴辯才復歸天竺山中百物皆有喜色故語云人傑地靈師欲舍喧趨寂擇宴坐之地為勇退計吾知其不能遂也且喧寂兩境生於其心曰惟營逐雖閉門荒山坐馳萬里兀然灰槁精明靜妙則身居城市不異山林況此白雲蒼松泉恠石煙霞滿眼之靈隱哉庚午十月師以語錄如千卷問序於余則皆自丙寅以後海內緇素問答機緣余故知師今讀是錄知益詳用不辭捉筆借以頌師之賢而道諸公所以欲留之意如此若其中予奪之機殺活之用開示後學為功匪淺自有宗門老宿擎拳竪拂者宣揚讚歎之余復何贅</p>
<p style="margin-left:2em">康熙二十九年歲次庚午仲冬望日謹序</p>
</div>
<div class='div-other'><a id='mulu205' />
<p class='h2'>又序</p><p class="byline">錢陸燦</p><p>自孔子生而以儒設而世世孔子為儒宗自釋迦生而以佛設而世世釋迦為禪宗儒與禪猶日之與月不能相無者也而日不自日月不自月儒家之論無極為太極太極生兩儀則日月到今而太極不自今也謂孔子以前無孔子乎則中古堯舜禹諸聖人何以與於道然則泝中古而上之至於未始有而儒之道未嘗亡於未始有也於釋迦以前無釋迦乎則莊嚴刦毘婆尸尸葉毘舍浮諸聖人何以與於道然則泝莊嚴刦而上之至於未始有而禪之道亦未嘗亡於未始有也千萬古此道也千萬古此日月也此不能相無者也宋儒有曰我學佛然後知儒至哉言乎夫儒自儒禪自禪乘流示現門庭施設各自為宗此其分也學佛然後知儒者此其合也儒中有禪禪中有儒此其所以合而不能相無也當其盛儒盛則兼禪禪盛則兼儒當其衰無儒故無禪無禪故無儒昔者王荊公問張文定公曰孔子去世百年生孟子亞聖而其後絕無人何也文定曰又有援孔子道者江西馬大師汾陽無業雪峰巖頭丹霞雲門輩是也葢自儒門澹泊收拾不住皆歸釋氏耳荊公久之歎服其言福州陳善又曰馬大師輩在孔孟門下今不必論然自馬大師之後釋門又復澹泊收拾不住而後又無多人合當復生吾儒中近世歐文忠司馬温公范蜀公皆不喜佛然其聰明之所照了德行之所成就豈復在馬大師下不知諸公後數十年當復生釋氏中何等人合此二條論之則知儒禪不可相無而迭為盛衰其勢也今天下之無儒久矣無儒而有禪遠不具論我三峰堂上藏祖一傳而靈巖儲祖徑山禮祖靈巖再傳如先師黃山檗老人徑山再傳今雲林上碩下揆和尚此諸大老皆以儒起家而得法於禪親提正印扶植綱宗三峰徑山靈巖諸會語錄流布諸方何其盛歟諸老人遄歸覩史祖庭秋晚何其衰也今惟我新雲林法叔一人在耳雲林之道三峰靈巖徑山黃山之道也釋氏莊嚴刦已前厯諸祖佛之道也此陳善所謂聖人復生釋氏中中流砥柱一髮千鈞之時也廿年以來龍天推出雷霆鐘鼓之音訇琅江南北浙東西諸方仰之如毘盧遮那大佛頂首詳見靈巖黃山前二序中非他人所容贅一詞明矣惟雲林業以一身橫當吾道絕續之關力接佛祖父師之命己巳今上皇帝南巡首垂訪道讚嘆希有敕改靈隱新額雲林湖山傾動鴻朗莊嚴諸會諸法已經侍者記錄將來入藏轉輪一字一句芟薙不得矣語錄自世尊說法以來名山宿德因所說之法編以成書始號語錄學者結習纏繞名義達摩不得已而救之故取拈花微笑之旨此一化導之法門也釋迦云吾誓不為二乘聲聞人說法又曰住世四十九年未嘗說一字非謂四十九年所說之法皆為剩語陸放翁之序拙菴曰拙菴之道棟梁大法無語可也拙菴之語雷霆百世無錄可也序佛照曰未見妙喜大事了畢豈有住山示眾之語可累簡編若不投之水火無有是處先師前序亦曰一爐爇却免至遺殃認為實法早立背後此皆為學者句上生根言中覔響故與截斷眾流收歸上科然而出格卒未易得因病予藥沿波拯溺不得不藉語言文字是孔門之窮理盡性致命精義入神顏卓曾唯之外門弟子先後問仁仁豈有二迺若答樊遲不再設於子張謂顏淵不復陳於仲弓列在學未易披簡游夏諸賢議論異同載入禮經無容割裂况法王位中金口所宣第一句末後句無字句不謂少廿句百句千句萬億句不謂多先師恐人認語錄為實法者又豈可認先師語句為實法哉余同門兄弟雪罏冶童樹蔭眼還明親承罏鞲遣歸黃山相次記莂法門骨肉彼此成褫諸方欽服公心大心焉先治奉師命委<span class='note-inline'>(燦)</span>作序第三篇曰靈巖猶父黃山吾兄得<span class='note-inline'>(燦)</span>子而三世自顧何人濫竽斯典今治兄又侍先師數年矣明兄來自新雲林申責前諾粗於罅縫中窺見光明一線先師序謂上方初參徑山時己私淑靈巖探其法奧又曰志師兄以法自任心心不置靈巖而靈巖亦特以祖庭補處屬之<span class='note-inline'>(燦)</span>廼恍然吾碩師叔心心不忘三峰以來從上一脈傾倒於靈巖父子辱收<span class='note-inline'>(燦)</span>備員中虎賁也遲之又久謹書所得東西兩聖人之旨附於兩先老人之末簡苟不藉此因緣何敢謦欬人之側哉</p>
<p style="margin-left:2em">康熙二十九年庚午正月三峰下法小姪鐵牛居士錢陸燦法名道燦盥手書時年七十有九</p>
</div>
<div class='div-other'><a id='mulu206' />
<p class='h2'>辨魔須知錄序</p><p class="byline">錢陸燦</p><p>宏宗也闡戒也二者我佛門之大網也雖化儀不同然溯其派所從出各有父各有祖孰為父孰為祖其不可抹摋抵讕而毁滅之則一也南磵天竺禪師秉具戒於頂目徹和尚目徹戒則三峰漢祖所傳也故祖以宗門眷屬視南磵特一從法姪耳論戒則南磵實三峰之嫡孫也不知其近因何故突假古南牧雲老人之名捏造一書名曰叛師五論謂漢祖為天童弟子而與童持論宗旨為叛師其中有曰三峰憎師嫉師蓄有逢蒙之心吾輩讀至此不覺駭然心骨俱悚使南磵於佛中甘自蹈於一闡提不畏三塗之人為此逆天害理之語以毁三峰則不必揀辨其非或於世中甘自外於綱常倫紀而願為禽鹿之人亦可以為此逆天害理之語以毁三峰則亦不必揀辨其非若猶靦然面目欲厠於為人師範之一數則三峰祖也南磵孫也以孫毁祖佛法王法宥之乎夫以三峰為其得戒之祖而毁之則磬山天隱和尚為其得法之祖庸知不毁夫終身所藉以為設誨人之具曰安禪說戒耳今代之設身處地而極其勢不盡起而毁滅之不止矣魔高十丈殃祖及宗大可懼也懼斯揀辨之矣或曰宗門之所以重世系也在禪不在戒南磵雖毁三峰未嘗毁磬山余曰否悟道為禪守道為戒苟以為戒不足重則莫如不受外假受戒之名陰乃敗檢踰閑以犯之因犯戒而并犯其傳戒之上以此為禪以此為繩武於磬山之禪轉相傳授自悞悞人不揀辨則人不知也非必為南磵揀辨不可不為天下之說戒參禪者揀辨也且南磵非不說戒也非望其受戒者不更有戒子也又非望其戒子之子他日亦為此逆天害理之語以報南磵也我為人戒子之子則為毋食其人之梟獍人為我戒子之子則望其為不我反噬之祥麟此猶種蒺藜而思得甘露也非愚悖耳矧三峰以抗論宗旨而不協於得法之師便以逢蒙名之南磵以無端而血噀其得戒之祖則又以何者名之人亦有言無施不報此楚珍闍黎所以有辨魔須知之刻也其意以為法丁秋晚師門淆亂佛此面魔亦此面其難於辨則有不容髮必欲辨其何者為魔須知有以孫滅祖如天笠一流之沙門也若乃雲居語錄靈隱轉語又其次焉或又曰南磵不病狂易必無無端捏成一書希冀毁滅其得戒之祖者其事無憑未可盡信曰古南之孫現在雪鑑和尚秀峰和尚及為其所誤之西資<span class='note-inline'>(果得)</span>親賫此板至吾虞興福集合邑紳士耆舊禮佛懺悔劈板付金剛燄訖庶幾不遠之復是日之會余實與焉戊辰五月二十三日也非憑而何先是報國和尚告本宗書天寧和尚普說至報國所遣侍者道復云刻者西資助之金者南磵是日適於興福架上翻得嬾齋四悉書六卷果得識其後曰賴同參南磵大和尚校訂續謀梨棗合璧等句四悉之刻果得推南磵首功今五論之續南磵又嘖嘖以義膽忠肝自詡此處無金三十兩毋乃南磵親言出親口歟毁板之後余嘗札報許嶼兄曰是役也非為三峰奮螳臂正是為古南拔寉箭耳鄭人爭年先息為勝又有兹刻者夾山復檗巖一書召之有父有祖從上事重楚珍不得已也</p>
<p style="margin-left:2em">康熙二十九年歲次庚午浴佛日</p>
</div>
<div class='div-other'><a id='mulu207' />
<p class='h2'>玉山和尚語錄序</p><p class="byline">錢陳羣</p><p>香山云東南山水餘杭為最就郡言靈隱寺為最何最乎爾則以飛來峰廻龍橋春淙亭冷泉石門諸勝盡萃於是是以地得之而為勝地心得之而為妙道東安參禪之窟無此名區江右選佛之場遜兹寶界宋元迄今品第禪院獨推靈隱為浙省第一祖庭定不誣也況乎南嶽原而後五宗迭興靈隱皆得而有之如觀之為曹洞文喜之為溈仰延壽之為法眼契嵩之為雲門瞎堂佛智密菴諸人之為臨濟也五宗之賢聖指不勝屈靈隱皆得而有之靈隱靈矣哉如是而欲紹三峰之絕傳接黃<span class='corr'>蘗</span>之逸響先以聞解信人後以無思契同於廣大林中插標結界衝繁窟內敷座談萃五千衲子之緣拈百億瓊花之偈是非上根大器莫能擔荷先德今我玉山和尚禪風凛然道氣徹骨以山海為胸襟視道俗如一子不超寂滅安居之座變現釋梵龍天之初究本來面目從窺鏡處照破娘生皮骨復研向上綱宗於扁擔頭悟得自家活計辨鐵石身心為人天師表蒲團夜梵闢第一之元機麈尾高揮廣不二之法旨遂使癡猿捉月悉解苦輪渴鹿馳煙頓明覺路徧塵徧界普利含生成始成終得全善逝固已非空非有唯識惟心矣惟時兩登法席屢易裘葛將出其語錄付梓問序於余余聞夫性妙空竝無一物者謂之淨法身具一切莊嚴萬行者謂之圓滿報身隨機設善利無窮者謂之千百億化身以觀和尚提宗攝借詮宗權實雙融有無互徹<span class='corr'>祛</span>守默之癡禪埽尋文之狂慧所謂千百億化身曾何缺陷耶若云老夫為他點出光明今照天照地去也則我豈敢唯是人以地傳地緣人顯靈隱山川之奇和尚道法之勝同符千載迥絕恒蹊庶幾頓超十地寄無言於有言悟彼三空歸有法於無法者歟是為序</p>
<p style="margin-left:2em">乾隆三十八年歲次癸巳十月望嘉禾壽民錢陳羣合十題時年八十有八</p>
</div>
<div class='div-other'><a id='mulu208' />
<p class='h2'>又序</p><p class="byline">張光</p><p>余常遍禮諸尊宿不肯之見其我相重慢幢高所謂忍辱精進者未易幾也況所稱大善知識語空眾妙機透重元者乎時序遷移宗風消歇不有大覺孰證迷津憶自丁亥客居龍川妙智禪院始得交於前住平陽方丈文山和尚和尚為文覺禪師之肖子冲淡樂道意泊如也盡大地儒釋皆讓一頭地越六月其徒孫今住環翠寶林和尚來禾一見余相視而笑莫逆於心之終埋光剷采絕不露圭角唯極稱其法和尚現住靈隱方丈玉山和尚平實學道本色住山以臨濟七事鉗鎚衲子入室者甚眾不置云余猶以為得見文和尚而不得見玉和尚也歲辛卯赴試省城從問往參玉和尚視其貌凛然豐頤眉目慈秀所謂歡喜地菩薩福慧兼修者非與聆其言如岱宗出雲層層動蕩滄溟浴日轉物光華又所稱一歸源萬幻咸空者耶繼又出其語錄相示讀之如河懸缾瀉綺互波瀠稱性吐露迥奪望洋深辨來風窾綮洞中至普說大篇如長江萬里巨浪千尋擬諸大慧中峰庶幾生瑜生亮葢和尚讀百家書又透向上一著故橫說豎說用鈎用錐蜜果葫蘆之移換萬頃百折之汪洋宗門極則事在是直指人心見性成佛之機亦莫顯著於是余聞六祖住曹溪卓錫泉湧贍足大眾東坡有銘曰問從何來初無所從若有從處來則有窮和尚之說法無窮和尚其有從耶無從耶抑聞具老和尚常云諸方是講底綱宗我是用底綱宗故<span class='corr'>鍛</span>鍊稱方內獨步和尚用底綱宗耶何據座說法悉徵從上作略也當與靈山之宗鏡錄三篇鐔津集內典集禪門<span class='corr'>鍛</span>鍊說十三篇竝垂不朽矣閱歲久篇帙益富將登黎棗以壽世而屬序於余余不知灋要唯記其企慕之情相交之意如此并寄文公寶師以為何如也</p>
<p style="margin-left:2em">歲在癸巳十月十六日</p>
</div>
<div class='div-other'><a id='mulu209' />
<p class='h2'>冷泉亭記</p><p class="byline">李鐸</p><p>夏日舒長炎風正燠思得凉之地以滌煩襟有告我者曰雲林之間有亭焉幽人所棲雅絕塵俗曷往遊之遂歴其所徜徉彌日塵襟頓舒乃枕石藉裀而臥甚酣豁然有朗曠之致仰而視之則蒼蒼者天也近而玩之則者林也傾耳聽之則泉流之涓涓也嶔崎嶃峭則怪石之玲瓏也杳然陰翳往來莫定者則無心之雲物也山樹高而禽鳥啼山徑幽而猨狖嘯萬物熙熙各得其所逍遙乎此若夢若迷予其仙耶僧耶樵耶予不自知而此山之為何山此亭之為何亭予亦不知也心為之曠焉神為之怡焉混兮其若虛茫乎其若失融融焉自有其樂而樂之所極則予又莫能言嗟乎人或百年其遇不遇數也遇則為出世之懽不遇則有負俗之累煙波之釣叟江湖之散人彭湘之漁父皆得乎此者也是以少伯有五湖之遊子陵有羊裘之樂彼自有所得于其心故能相從於汗漫也子曰飯疏食飲水曲肱而枕之樂亦在其中矣又曰一簟食一瓢飲人不堪其憂回也不改其樂今日之遊溪流可以飲野蓛可以茹煙雲竹樹岩谷禽聲可以賞心而快意予以非仙非僧非樵者忽焉而飄飄其若仙寂寂其若僧詡詡然其若山間之樵父則不能自言之樂又何可不以語人也為記記之是曰西湖之冷泉亭</p>
<p style="margin-left:2em">時康熙三十三年閏五月初五日鐵嶺李鐸記</p>
</div>
<div class='div-other'><a id='mulu210' />
<p class='h2'>重濬雲林冷泉碑記</p><p class="byline">釋重照</p><p>飛來之峰下有名泉曰冷泉唐元藇築亭其上而香山居士白居易記之所稱雲從棟生水與堦平者歲久不治則蕪漸塞流漸淺至政和中本寺住持雲公等始濬之廣逾其舊者三然後斯泉之勝獨擅名山至於今又數百年泉之草生沙壓秋冬水落其流如綫無復舊日之觀夫形家者言山停水蓄則生氣居旺況雲林乃五山十剎之首徒眾數千指為檀信祝福之名藍不尤藉形勝以為外衛者乎前此吾祖巨公亦曾築三壩以蓄泉然其流淺直終以無濟乾隆甲辰有樂善居士數輩來遊亭上慨焉興重濬之志於是集料鳩工倡成勝事業費工數百緍錢一百三十餘千而泉之規模已約略可觀無如土皆石砂水能浸潤旋以細流潄齧積久成源穿梳石罅注洩而出泉又不能停蓄重照承乏兹山遑敢弛善士之勝績用是於戊申之秋復踵告於諸君子乞完盛舉以奏厥成因復董工集事運畚鍤輦土石其閘趾去其砂磧其中加以橫亘之石棧壘以縝密之複垣以三和之膠土築以千工之椎杵俾堤脚堅似鐵城則去流不復穿成乳竇而泉乃蓄矣至冬十月告竣計又費工千餘緡錢三百千有奇而游者疏流者聚涵貯綠湛若無底與其上之蓮花峰紺碧交暎方廣盈池倚亭俯瞰可鑒毫髮其瀾渺瀰浮閘環穴而出則又源源汨汨雷奔電激過於合澗入於平湖曠然不知其所往也靈山名勝復還舊觀不可謂非時節因緣從此合形聚氣洵足為檀信之福奚止林下緇流蒙其潛利陰益也哉重照樂於功德之成不敢忘所自謹為勒珉以紀善蹟以告來者知有考焉謹將樂善檀施芳名序列於右俞南筠朱文珊金蓬山黃名揚王赤懷吳子祥何廣輿范玉麟俞名敬范莘耕</p>
<p style="margin-left:2em">乾隆五十三年冬十一月吉旦雲林住持重照監院重瑞重倫謹記</p>
</div>
<div class='div-other'><a id='mulu211' />
<p class='h2'>杭州靈隱書藏記</p><p class="byline">阮元</p>
<div class='div-other'><a id='mulu212' /><p>周禮宰夫掌官契以治藏史記老子為周守藏室之史藏書曰藏古矣古人韻緩不煩改字收藏之與藏室無二音也漢以後曰觀曰閣曰庫而不名藏隋唐釋典大備乃有開元釋藏之目釋道之名藏葢亦摭儒家之古名也明侯官曹學佺謂釋道有藏儒何獨無欲聚書鼎立其意甚善而數典未詳嘉慶十四年杭州刻朱文正公翁覃溪先生諸集將成覃溪先生寓書于紫陽院長石琢堂狀元曰復初齋集刻成為我置一部於靈隱仲春十九日元與顧星橋陳桂堂兩院長琢堂狀元郭頻伽何夢華上舍劉春橋顧簡塘趙晉齋文學同過靈隱食蔬笋語及藏復初齋集事諸君子復申其議曰史遷之書藏之名山副在京師白少傅分藏其集於東林諸寺孫洙得古文苑於佛龕皆因寛閒遠僻之地可傳久也今復初齋一集尚未成箱篋盍使凡願以其所著所刊所寫所藏之書藏靈隱者皆裒之為藏也大矣元曰諾乃於大悲佛閣後造木厨以唐人鷲嶺鬱岧嶤詩字編為號選雲林寺玉峰偶然二僧簿錄管鑰之別訂條例使可永守復刻一銅章徧印其書而大書其閣扁曰靈隱書藏葢緣始於復初諸集而成諸君子立藏之議也遂記之</p>
<p style="margin-left:2em">嘉慶十四年夏五月庚申朔</p>
</div>
<div class='div-other'><a id='mulu213' />
<p class='h3'>條例</p>
<ul class="">
<li><span class="corr"/>送書入藏者寺僧轉給一收到字票</li>

<li><span class="corr"/>書不分部惟以次第分號收滿鷲字號厨再收嶺字號厨</li>

<li><span class="corr"/>印鈐書面至首葉每本皆然</li>

<li><span class="corr"/>每書或寫至腦或挂綿紙籤以便查撿</li>

<li><span class="corr"/>守藏僧二人由鹽運司月給香燈銀六兩其送書來者或給以錢則積之以為收書增厨之用不給勿索</li>

<li><span class="corr"/>書入藏不許復出縱有繙閱之人但在閣中毋出閣門寺僧有鬻借霉亂者外人有攜竊塗損者皆究之</li>

<li><span class="corr"/>印內及簿內部字之上分經史子集注之疑者闕之</li>

<li><span class="corr"/>唐人詩內複對天二字將來編為後對後天二字</li>

<li><span class="corr"/>守藏僧如出缺由方丈秉公舉明靜謹細知文字之僧充補之</li>
</ul></div></div>
<div class='div-other'><a id='mulu214' />
<p class='h2'>觀世音菩薩三十二應身畫像記</p><p class="byline"><span class='note-inline'>(錢塘)</span>吳錫麒</p><p>慧海居士以實力行利濟心愍念眾生思所以救度之者而禮導師焉干是其友王春波為指畫觀世音菩薩三十二應身像以證明之定慧互嚴悲智兼運上合諸佛下合羣生隨順根機以手代舌大矣哉凡慈悲勇猛皆傳之圖繪中而締此勝緣也可不謂之無量功德哉按諸經所釋觀世音言者圓悟圓應之號也於音言觀者以觀智照之不以耳識聞之也其有三十二應身者猶是虛空應物現形本是虛相豈云實形因所利益隨通說法亦仍是心之所感而已故求諸義諦如首楞嚴以人非人為二應而闕迦樓羅普門品八部有迦樓羅而以人非人總八部其名或有參差要知現身說法時是身無是身有滅有生何生何滅又奚必於跡事而起對執哉然則春波此畫以畫觀可耳不以畫觀亦可耳往時凱頭陀傅雯嘗指畫是像流傳京師梵剎中四方來瞻者咸加敬禮今春波復倣為之每幅皆具丈六身偉麗雄奇力彌滿實能於盧伽楞尉遲乙僧外另立一剎竿者聞其畫成時十指皆秃亦可為慘澹經營者矣今慧海裝治完好將施之西湖靈隱寺中以為普同供養而屬予記之予謂菩薩誓願普度世人豈有我輩而不欲登之種覺者然則慧海具大願船行不住法手雨七寶掌出雙金此菩提種也當得最勝果者也春波申五輪掌開三昧門此精進幢也當傳無盡燈者也若僕者打論議鼓說杜撰禪不無罪過然聞人施捨輒生歡喜心以此因緣度亦不失為豪薜荔而已爰說偈曰</p>

<div class="lg regular" style="margin-left:0em;"><div class='lg-row'>頂禮觀世音　具足妙相尊　本來無一相　乃有諸相見</div>
<div class='lg-row'>慈眼視眾生　欲拯一切苦　來入微塵國　現生而說法</div>
<div class='lg-row'>宏宣海潮音　方便令解脫　猶恐後來者　末由共瞻仰</div>
<div class='lg-row'>爰有大導師　一一為分別　佛身梵王身　長者居士身</div>
<div class='lg-row'>以及於八部　天龍人非人　各放大圓光　各現菩薩身</div>
<div class='lg-row'>匪唯菩薩身　亦見菩薩心　是唯大神通　一念一菩薩</div>
<div class='lg-row'>故令蓮華中　定水湛然滿　是唯大神通　五指五獅子</div>
<div class='lg-row'>故令妙莊嚴　頃刻自騰涌　樓臺虛空起　音樂諸天接</div>
<div class='lg-row'>以非思議故　至不可思議　復有大長者　禮足生歡喜</div>
<div class='lg-row'>護以祇陀林　供以般若味　如彼功德雲　徧滿乎四海</div>
<div class='lg-row'>而來入丈室　亦復大自在　花雨飛曼陀　寶網覆瓔珞</div>
<div class='lg-row'>福聚海無量　念彼觀音力</div>
</div><p style="margin-left:2em">香雪山南侍者吳錫麟合十撰古香林學人石韞玉書丹</p>
</div>
<div class='div-other'><a id='mulu215' />
<p class='h2'>觀世音菩薩三十二應身畫像跋</p><p class="byline">陳預</p><p>佛人也則所有者亦與人同也乃空諸所有以明心見性而一歸於無是自有而之無者也惟佛妙於無則無定在者實無乎不在無所有者亦無所不有故精心奉佛之人積想成緣因緣成象凡慈悲莊嚴威猛之容昭明洋溢得心應指現之圖繪使夫緇素瞻仰迷悲悟捫此佛在人心心佛之義又自無而之有者也則今慧海居士指迷之功德春波示現之願力不均為無量哉居士與予誼故其劬躬濟物勤矣然不自己也復施此圖於祗園以資救度惟寺僧敬奉而謹守之毋怵誘於勢利以贋貿俾此圖不至自有而之無則居士之功德與寺長在可也居士請穀人太史為之記又屬予跋其後太史精內典其言皆證上乘法予未能也而以贅語附其末是所愧爾</p>
<p style="margin-left:2em">嘉慶甲戌八月宛平陳預識丹徒蔣廷贊立石鄞縣陳權題額</p>
</div>
<div class='div-other'><a id='mulu216' />
<p class='h2'>梁簡文帝賜靈隱石像記辨</p><p class="byline">杭世駿</p><p>簡文此記咸湻臨安志及成化萬厤杭州府志及白珩靈隱寺志均未載孫治宇台遂謂侯景立帝在太三年明年為大寶元年逼帝辛西州者再又明年幽帝永福省大懟在側尚欲賜沙門田為之作記當非人情疑為晉簡文帝而非梁愚以為治特未之考也簡文屢參御講般若湼槃諸經參迎佛像從舍利入殿禮拜并侍皇太子元圃園講頌在藩時作唱導發願諸文從幸同泰光宅等寺蒙華林園戒預懺直疏各有詩紀事高祖嘗以金銅苦行佛并佛蹟供養具等賚使供養又賚錢二十萬白檀薰陸機香各十斤供造善覺寺塔露槃又使呂文强賚柏剎柱一口銅一萬斤供起天中天寺又使監作舍人王景明材官將軍沈微御仗吳景等監看善覺寺起剎帝皆有啟申謝帝亦以錢一百萬奉阿育王寺為人造丈八夾[綜-示+一]金薄像當時藩獻若湘東王廣信侯比邱若正慧琰皆手書慰問宏闡宗風所謂論辨豆之房遣惑赤華之舍者殆無虛日石像之記雖不見於集中舊乘指為帝作必非無據治以為晉簡文帝舊為會稽王與支道林往返賜田賜像或有其事此直臆度揣測之辭錢塘無會稽王之蹟靈隱非支道林所棲舍確有證佐之梁簡文而從漫無影響之晉簡文是何饒舌也治又以晉簡文帝未嘗為文章尤誤七錄有帝集五卷<span class='note-inline'>(見道古堂集)</span></p>
</div>
<div class='div-other'><a id='mulu217' />
<p class='h2'>靈隱經藏碑</p><p class="byline">石韞玉<span class='note-inline'>(琢堂)</span></p><p>將執文字以求佛可乎曰文殊問維摩之疾會意而忘言達磨安神光之心迎機而縣解學佛不可執文字也將離文字以求佛可乎曰佉盧造字釋伽亦傳習多師博達多聞慶喜為總持第一學佛又不可離文字也是故龍威授簡九流著於萟文鳩摩譯經千佛標其名義雖華裔分域儒墨異流而問迷途者必伏神鍼游覺海者先尋寶筏彼大士假圓通說法非何宣中華由聲音入觀捨經奚悟昔之尊宿六如觀幻四諦徵空入精進之林則手書貝葉轉嚴華之藏則舌吐蓮花非偶然也靈隱寺者西湖之上剎也兩峰映帶四眾皈依佛開法會飛來嶺鷲一峰帝賜嘉名敕賜雲林二字然燈座下習四種之威儀卓錫山中授十方之供養游觀者無金狄之譏受持者有木义之戒東南一大道場也惟是舊藏經文不戒於火珠林祕筴遽化秦灰石室曇章無存魯壁九譯莫詳其文三寶竟闕其一將何以闡揚聖接引學人余寄公樂土訪道名山適若水品蓮兩禪師先後住持方丈每談斯事輙為太息余因發願重加結集時則有吳中會一師在嘉興楞嚴寺修治經板遂意商搉凡集大藏經論等一千六百五十五種裝成一千四百三十八冊又附貯藏外論疏語錄各書一百五十種裝為四百五十六冊綜為二匵藏諸寺之蓮燈閣上伏願典守有自紹隆無替瑯函萬卷常宣木鐸之音寶歴千秋永絕風輪之劫爰撰斯記以示後人是役也其用白金三百四十兩此邦紳笏贊我勝緣者別勒芳名同昭善果</p>
</div>
<div class='div-other'><a id='mulu218' />
<p class='h2'>胥山祠銘</p><p class="byline"><span class='note-inline'>(唐)</span>盧元輔</p><p>有吳行人伍公子胥陪吳之職得死直言千五百年廟貌不改漢史遷曰胥山今云山者謬也夫差王宰嚭受賄太伯廟血將乾闔閭劒光先失公朝焉晏焉入則諫焉屬鏤之賜竟及其身鴟夷盛屍投於水濱憤悱鼓怒配濤作神迄今一日再至海鴟羣飛陽侯夾從仲秋闕望杭人以旗鼓迓之百城聚觀大耀威靈蕩漭千里洪波砥平有滑有腯有鹹有腥遙實乎下庭山海梯航雞林扶桑交臂乎卯階金狄在雷鼓在堂魏尊漢豆六代笙簧可謂奉天爵之馨香獲神人之盛禮佐皇震怒驅叱大邪萬里永人觀斗氣銘曰</p>
<p style="margin-left:0em;text-indent:0em;" class="lg-abnormal"><div class='lg-row'>矯矯伍員　執弓挾矢　仗其寶劒　以謁吳子</div>
<div class='lg-row'>赫赫王閭　實聽奇謨　錫之金鼓　以號以誅　後王嗣立　執書不泣</div>
<div class='lg-row'>越言潤　宰嚭讒輯　步光欲飛　姑蘇待執</div>
<div class='lg-row'>吾則切諫　抉眼不入　投於江上　自統波濤　晝夜兩至　懷沙類騷</div>
<div class='lg-row'>洗滌南北　簸蕩東西　夷蠻卉服　罔敢不來</div>
<div class='lg-row'>雖非命祀　不讓瀆濟　帝帝王王　代代明明　表我忠哉</div>
</p><p style="margin-left:2em"><span class='note-inline'>(見西湖志)</span></p>
</div>
<div class='div-other'><a id='mulu219' />
<p class='h2'>飛來峯贊</p><p class="byline">顧元熙<span class='note-inline'>(耕石)</span></p><p style="margin-left:0em;text-indent:0em;" class="lg-abnormal"><div class='lg-row'>虛其中廓乎　數百人之可容　峭其外森乎　如戟鋩與劒鋒</div>
<div class='lg-row'>不雨而潤　靈泉琤瑽　不土而植　老幹虬龍　縮蓮界　六一芙蓉</div>
<div class='lg-row'>示西來意　為震旦宗　或謂此方有飛來之一石　則彼方失飛去之一峰</div>
<div class='lg-row'>飛來而自在　豈飛去而無從</div>
<div class='lg-row'>噫　去來如一　法性空　吾方謂飛來者非實相　而又何處問彼方飛去之奇蹤</div>
</p></div>
<div class='div-other'><a id='mulu220' />
<p class='h2'>冷泉贊</p><p style="margin-left:0em;text-indent:0em;" class="lg-abnormal"><div class='lg-row'>靈山之泉　混沌之原　人力穿鑿　引諸石閒　水石相激　其聲潺潺</div>
<div class='lg-row'>湲湲之聲　是亦天然　謂為天然　已落言詮</div>
<div class='lg-row'>謂非天然　豈非迷根　浮生一瞬　浩劫無邊　及今不學　更待何年</div>
<div class='lg-row'>及今而學　何學可言　遊將歸矣　夕陽在山</div>
<div class='lg-row'>山空雲淨　旃檀如煙　風琴水筑　與耳為緣　偕吾此贊　聞於諸天</div>
</p></div></div>
<div class='div-other'><a id='mulu221' />
<p class='h1'>墨跡</p>
<div class='div-other'><a id='mulu222' />
<p class='h2'>宋天聖八年賜杭州靈隱山景德靈隱禪寺牒墨跡</p>
<div class='div-other'><a id='mulu223' /><p>中書門下牒杭州靈隱山景德靈隱<span class='note-inline'>(下缺一寺字)</span></p>
<p><span class='note-inline'>(缺杭)</span>州靈隱山景德靈隱寺住持禪定大師延珊奏先<span class='note-inline'>(下缺一奉字)</span></p>
<p><span class='note-inline'>(缺皇)</span>太后聖旨宣賜莊田祝延今上皇帝聖壽今已五年累設過齋僧粥食肆拾餘<span class='note-inline'>(下缺萬祝二字)</span>兩聖壽其田土見今供納秋夏二稅紬絹叁拾肆<span class='note-inline'>(下缺一字)</span>壹疋肆赤綿貳拾壹兩貳錢米共計柒拾叁石柒<span class='note-inline'>(下缺一斗字)</span>係屬杭州秀州兩處鄉縣乞與放免上件稅物取聖旨牒奉敕宜令逐州子細勘會如委實是宣賜到莊田據合納夏秋二稅並與放免不得將不係宣賜到田土內稅物一例放免牒至准敕故牒</p>
<p style="margin-left:2em">天聖八年十二月六日牒</p>
<p>工部侍參知政事王　押</p>
<p>給事中參知政事薛　押</p>
<p>給事中參知政事陳　押</p>
<p>吏部侍平章事吕　押</p>
</div>
<div class='div-other'><a id='mulu224' /><p style="margin-left:1em">此敕傳今幾六百年乃山一寶也穆生為修檀越志始得請一觀其最美者仁宗聖帝四公名臣瞻其遺恩覩其親押今日者山人恍游天聖之年尚友四公之側矣何幸按是時吕秉政文移閔末陳薛以外任故稱給事中印凡三面一背二乃中書門下之印六字其書曡中書二字為一平章事三字為一亦中書體內先字下失一字疑是<span class='note-inline'>(奉蒙)</span>字及壹疋肆赤綿不可曉四公吕名夷簡陳名堯佐薛公奎王公曾易考見者也南州主卍厤庚寅六月晒經日時梅雨頗涼武林山中人兼靈隱寺行者住宰相峰下古庵</p>
<p style="margin-left:2em">邵穆生肅題</p>
</div>
<div class='div-other'><a id='mulu225' /><p style="margin-left:1em">右宋天聖八年放免杭州靈隱山景德靈隱寺莊田夏秋二稅牒文寺中護法之寶也不知何年藏弢光庵內主僧守護惟謹不敢失墮亦可嘉已葢庵係寺中屬房兒孫相承專一可守出入可稽乃主席者立法之善也按仁宗乃章懿皇后李氏所生時章獻明肅皇后劉氏以為己子終章獻之世舉朝未敢泄也章獻臨朝李后進位宸妃以薨未得遽稱太后則牒中所云奉皇太后聖旨宣賜莊田祝延今上皇帝聖壽者當是章獻而武林梵志作章懿皇太后所賜者葢誤也牒頒於天聖八年十二月而延珊奏中之語云宣賜莊田今已五年計之正當天聖四年梵志以為三年者亦誤也延珊字慧明洪覺範僧寶傳言雪竇顯禪師在其座下甚久堂中常滿千僧其法席之盛道行之卓亦可槩見吳之鯨亦錄其問答機鋒上堂語句於梵志中而孫宇台先生修靈隱寺志所列師名寥寥數語未與標舉大略何也古庵邵先生乃吾杭高士兩山志乘最盡研削而是跋精當尤足備寺中故事惟云壹疋肆赤綿不可曉米公書史云朱長文所收織成諸佛闊四赤長五六赤赤尺二字古通先生偶忘之耳是牒當時背面皆鈐中書門下之印欲裝難於措置故閱七百餘年未經糨潢今漸就麋爛予以背紙二印綴諸牒尾出所藏古錦犀軸整頓之將來庶免損剝之患矣</p>
<p style="margin-left:2em">乾隆九年甲子佛生日錢唐丁敬洮頮謹跋</p>
</div></div>
<div class='div-other'><a id='mulu226' />
<p class='h2'>董文敏墨跡卷</p><p>右白傅記<span class='note-inline'>(文不重錄)</span>董其昌書丁未秋七夕</p>
<p>大國男子彭元瑞喜捨雲林寺常住時乾隆四十有四年歲在己亥天中節薰沐敬記</p>
<p>近杭人厲太鴻修靈隱新志不收此誠為有見</p>
</div>
<div class='div-other'><a id='mulu227' />
<p class='h2'>董文敏墨跡卷<span class='note-inline'>(詩不錄附原跋紙心)</span></p><p>唐時步虛詞有云我居空表君處紅埃中李太白語也東坡江山空我塵土葢用此東坡又有海市詩與此詩並稱雄麗歐陽永叔廬山高學蜀道難皆宋時傑作近來名公集中披剝宋詩曾無能續蘇歐語作如此歌者</p>
<p style="margin-left:2em">董其昌識</p>
</div>
<div class='div-other'><a id='mulu228' />
<p class='h2'>董文敏題米家山墨跡卷<span class='note-inline'>(詩不錄綾心)</span></p><p>題米家山董其昌書</p>
</div>
<div class='div-other'><a id='mulu229' />
<p class='h2'>密雲和尚跋宋密庵祖師頌墨跡卷</p><p>不肖於崇禎辛未年欲天童事有布徒侍者於中峰菴基榛莽中得一殘碑洗出打之乃自不肖至上二十代祖佛果圓悟勤禪師示十九代祖虎邱隆禪師法語墨筆及十八代祖應菴華禪師送十七代祖密菴傑禪師頌蹟眾皆謂自宋厯元至今已六百年以為奇特至寶乞密雲跋密雲曰斯皆傳燈錄具載之烏足異哉第其異者異於今時主外別行單傳直指者及毁機關要立理致滯名相以古人門庭建立為實法乃至種種穿鑿恐情識<span class='corr'>摶</span>量為高見者想必當時也有恁摩人故有如是叮囑耳是知此語此頌誠萬世之模範所以虎邱祖復以遺應菴祖應菴祖復以遺密菴祖而密菴復以勒碑者當可見以為至寶眾等身體力行為法式可也</p>
<p style="margin-left:2em">遠孫密雲圓悟謹跋</p>
</div>
<div class='div-other'><a id='mulu230' />
<p class='h2'>三峰法藏和尚墨跡卷</p><p>癸亥四月望後余從閶江放舟夜渡巨區抵華藏山房入寺雲霧乍收山日初上樹深遙徑禮大雄於蓮華之房峰巒環翠花香逼人與數輩道侣集方丈地一坐七日俯之仰之見華藏如蓮之花浮白波渚之上今日親在花中坐卧始證三十年披圖傳說種種勝妙不我欺矣於是遊興似盡便欲解維往金閶搜靈巖洞庭之奇絕乃揖寺主而別寺主曰子得華藏之勝槩乎曰然曰華藏者香海一花花作巨區一勺之水以無量世界為七十二峰須彌盧具種種山王種種法界子今祗作花房中一小太末蟲周遊徧覽七日登厯所見華藏非別有華藏也身出華藏而見登上蓮華最高之凴虛縱目見蒼茫浩渺之中自天目湧一脈蓮根疾驅乎余曰唯唯因與同心相攜着屐拄杖華藏莊嚴世界東金閶北毘陵前者不過一針孔中浥蓮之少分色耳何千百億葉葉千百億海海千百億須彌盧左右環裹不下千百瓣瓣中各各自成香水海折妙蓮花擲向空劫那邊更那邊不暫留數日登蓮花之頂收大香水海無遺剩矣是知前日寺中所見之華藏非不華藏也全身在華藏也今日所見之華藏也在華藏而華藏為華藏礙出長馳起銅官落夫椒隱隱一枝盈盈出水華藏而見華藏華藏為見礙是知碍碍之外百億香水亦不過華藏中之華藏而已若夫竭武林後瀛海皆在花鬚上脈脈分理了回身入華藏山中方丈裡看山看湖方不為寺主所誚兹因豫林嚴三居士有老圃賣花說以一花之外更無別花乃勸居士勿以一華自坐不復求花須向千葉萬鬚重重諦審看盡花中脈理然後一花別花一時揉掬他方佛前若遇信心買花者不妨信手拾取一鬚一脈與之作正賣花翁始是優曇鉢華時一出現復說偈曰：一花拈出不知花，花裏何人是作家。透盡一花花裏秘，拈來隨手撒金沙。</p>
<p style="margin-left:2em">三峰法藏書</p>
</div>
<div class='div-other'><a id='mulu231' />
<p class='h2'>永明智覺禪師遷塔䟽墨蹟卷</p><p>募為佛日永明宗照智覺大師遷塔緣起䟽伏惟大師韶國師嫡子法眼宗之正傳入定則尺鷃巢衣誦經則羣羊跪聽種種道蹟不可殫述故吳越國王特加尊號首請中興靈隱次繼永明潛師法席宏造淨慈先後功德如山日無刻暇又于百八課外慨彼多聞寡約暗證無稽已見各封師門互牴爰集三家義虎五派禪雄據同銷異會鎔禪親為折衷其間成書百卷惟立一心為宗照萬法如鏡故名其錄曰宗鏡于是異學殊宗莫不炳如三光之長晝融若五味之同羹其宏法之功直追龍樹而溯鷲峰可已久見淺識狂流多執性廢修服垢為淨身土不心佛相違師復起大方便巧立四種料揀務從三品指歸禪淨兼資喻虎帶角廣誘火宅之癡兒現證涼之樂國故定光古佛直以彌陀勸信大師生相冥受閻老皈誠況哲人云往像方崇苟非靈塔是標將使福川奚植故當示寂之晨輒葬于大慈山下然厯年雖遠去寺非遙何緣寺未沈淪塔竟湮幸元津壑公得法雪浪之門乃飲不忘源思同誓墓因遍窮荊棘忘憶雪霜喜獲靈骨一片舍利數枚有類貧子之得家珍用酬檀越之索塔樣乃擇萬厤庚戌重建窣堵于宗鏡堂後實便四方瞻禮足成萬善同皈不謂世運行衰山門亦落厯代焚修之產阡陌桑沈木山參學之賢百一種絕或謂祖塔頂殺陰宅占陽殿宇前大塔亭後小皆非所利也房眾惑之屢有謀遷之議嵒以一山凶吉千載興衰切戒司工毋輕舉至甲辰之春羅漢堂燬丙午夏五三日嵒復罹障江甯寺眾益危遂于七月十七日移祖于寺右普同新塔之中嵒聞而駭絕次冬還山告謁見開山顯祖一旦去正就偏且陸沈四眾之中聿來瞻禮殊失尊特之威雖古佛慈悲是法平等奈事義未安人情難協因擬別營而難得其地近陟南屏之麓有址負山面湖據奇攬秀局勝而有端拱之尊且祭近而無迷失之患苟于寺無傷于祖亦允嵒故不辭已退願任厥勞雖時詘舉嬴非老而謝事忘緣者所宜竊謂宗鏡一錄祖之嘉惠非淺則法乳諸師人之思報者無涯適聞獅有窟可為萬古不易之計固知三宗宿德二桂耆英當必爭先樂助豈如在家二眾因閻羅之敬而後勸哉敢書以為請</p>
<p style="margin-left:2em">雷峰返照朽木貞嵒和南書于三家邨院</p>
</div>
<div class='div-other'><a id='mulu232' />
<p class='h2'>諦暉和尚墨跡卷</p><p>三生石上箇漢欲避出此一義終不能得又害吕源居士陷於父母未生已前不能跳出自己之圈繢葢為自性之毒也譬如口之喫甜也安得不甜喫苦也安得不苦而口如故非甜苦舌頭能換之也心之迷悟也亦然迷也非心乎悟也非心乎則知心之為心也在迷悟外也非迷悟可得而二三也明矣迷時之口與悟之口二乎一乎非一非二三之義不特口有之心亦有之矣不特心有之手之與足醒之與睡痛之與癢莫不有之矣以此推之喜非喜矣怒非怒矣默非默矣言非言矣總是乾矢橛矣雪峰以之而[毯-炎+昆]毬世尊以之而拈花無一不與巨主規同吟同笑也體</p>
<p style="margin-left:2em">體悉悉雲林輅九十六筆</p>
</div>
<div class='div-other'><a id='mulu233' />
<p class='h2'>巨濤和尚先妣陰太孺人墓誌銘墨跡卷</p>
<div class='div-other'><a id='mulu234' />
<p class='h3'>章母陰氏墓誌</p><p>有僧章鯨素服拜堦下容戚然問其喪曰母喪也僧未有戚其母者鯨故名家子其外大父陰元伯為邑諸生生女而嫡妻死鞠於妾妾虐使之女不敢言年三十矣始嫁於章有婦道嫁十二年而夫死夫性懦弱不善治生身死益貧其弟迎其孤嫠厚賑卹之然陰氏雅不欲累叔猶自辟纑繼食積寒暑不倦浸以成疾後十一年竟死死之時鯨已薙髮為僧然好讀書為歌詩臨摹古金石字畫賢士大夫樂與之遊鯨之言曰自吾為僧定省闕而菽水不充抱慚抱恨無過於鯨鯨之母少不得於親及嫁而所天又有子煢然莫能盡一日之養使吾母苦節操泯然無聞鯨之罪通於天矣敢丐大人先生矜閔而賜之銘是吾母死且不朽噫釋氏為親事佛以得法為開乳視其母之死如途人也鯨僧也泚然重哀其母而乞銘於予此彼所謂倒迷惑而不能自割於恩愛者耶此吾所謂秉彜之良不學而知雖浮圖人有不能盡泯者耶非孝者無親於鯨之願銘其母也猶信陰氏生於某年月日卒於某年月日葬某縣某山經營葬事鯨為多鯨有弟三人獨鯨為僧猶是稱章鯨云銘曰</p>
<p style="margin-left:0em;text-indent:0em;" class="lg-abnormal"><div class='lg-row'>有陰嫡女　晚媲於章　厥養孔孝　不永其良　良殞子髠　嫠緯是卹</div>
<div class='lg-row'>亦及中身　而厥歲　髠之慕思　墨名儒行</div>
<div class='lg-row'>於粲斯銘　仁親以正</div>
</p><p style="margin-left:2em">歲在癸巳仲夏吉旦賜進士第中憲中夫前知江南蘇州府事務特旨署理江南江蘇等處承宣布政使司布政使事務內廷供奉方輿館纂修官江南江寧府事加四級長沙陳鵬年譔并書</p>
</div>
<div class='div-other'><a id='mulu235' /><p>昔地藏大士因中為報母恩發願度盡眾生方乃成佛所以至今猶滯菩薩之地凡稱佛菩薩弟子者皆宜效之苟不能發此大心非其弟子也僧章鯨學出世法而益篤至性因其母苦節一生乃乞大人先生傳其事以表彰於世吾知其用心不止此也必至以母之遺體至成等正覺以正覺之道度生便生無不度以度其親庶不負為菩薩弟子公其勉之公俗字章鯨僧名果號曰巨濤云</p>
<p style="margin-left:2em">雍正乙卯仲春草亭鴻老人書<span class='note-inline'>(時年七十有二)</span></p>
</div></div>
<div class='div-other'><a id='mulu236' />
<p class='h2'>天童密祖像贊</p><p class="byline">孫宏禮<span class='note-inline'>(具德)</span></p><p style="margin-left:0em;text-indent:0em;" class="lg-abnormal"><div class='lg-row'>棒煞東土西天　拳踢五宗崖岸　斬新條令　當時畢竟以何為驗</div>
<div class='lg-row'>咄　其用也闢輓近之禪虎　其機也開太古之法戰</div>
<div class='lg-row'>千佛列祖　到來撞着　固不別是非　面目底天童　硬糾糾　乹剝剝　卻與一時生按</div>
</p></div>
<div class='div-other'><a id='mulu237' />
<p class='h2'>三峰漢月藏祖像贊</p><p class="byline">嗣法徒宏禮<span class='note-inline'>(具德)</span></p><p style="margin-left:0em;text-indent:0em;" class="lg-abnormal"><div class='lg-row'>檄號五宗　鞭笞列祖　獨跨大方　成褫萬古　四百年印文重燦　我亦相承半剎那</div>
<div class='lg-row'>毒皷橫撾　誰當陷虎　直得海水羣飛　須彌起舞</div>
<div class='lg-row'>野老門前倒剎竿　捩轉三光　濟上家風重振舉</div>
</p></div>
<div class='div-other'><a id='mulu238' />
<p class='h2'>具德老人自題像贊</p><p style="margin-left:0em;text-indent:0em;" class="lg-abnormal"><div class='lg-row'>者漢不會禪　不會　馬面驢頭　隨人所好　謂是元要　主賓初無與麼倣傚</div>
<div class='lg-row'>謂是杜撰　差排卻又千差一照</div>
<div class='lg-row'>及至被人推上法座　個可說　只得呵呵大笑　且道笑箇什麼　笑道無形本寂寥</div>
</p></div>
<div class='div-other'><a id='mulu239' />
<p class='h2'>天童和尚像贊</p><p class="byline">釋圓信<span class='note-inline'>(雪嶠)</span></p><p style="margin-left:0em;text-indent:0em;" class="lg-abnormal"><div class='lg-row'>這個天童和尚　捏條生鐵拄杖　不論是龍是蛇　劈頭便打</div>
<div class='lg-row'>可憐生　三十年道價賣不嬴　今何躱在一尺紙上</div>
<div class='lg-row'>咄　題天童悟師兄</div>
</p></div>
<div class='div-other'><a id='mulu240' />
<p class='h2'>寂大師像贊</p><p class="byline">釋明定<span class='note-inline'>(補山)</span></p>
<div class="lg regular" style="margin-left:0em;"><div class='lg-row'>奇哉丈夫　瓶窰出谷　紙墨威儀　超榮與辱　也不持杖　也不拈拂</div>
<div class='lg-row'>平常一串菩提珠　呌出幾聲佛佛佛</div>
</div></div>
<div class='div-other'><a id='mulu241' />
<p class='h2'>雲棲大師像贊</p><p class="byline">釋圅修</p>
<div class="lg regular" style="margin-left:0em;"><div class='lg-row'>這古老錐　做人忒煞　破傘下安居　沸湯裡刺潑　婆婆而和和　晝夜一百八</div>
<div class='lg-row'>甚麼喚作淨土　貲糧乾屎橛</div>
</div></div>
<div class='div-other'><a id='mulu242' />
<p class='h2'>紫柏尊者像贊</p><p class="byline">顏俊彥</p>
<div class="lg regular" style="margin-left:0em;"><div class='lg-row'>這阿師　嘮嘮叨叨　逢人便提句　假借四大　火熖中下把種子　塗毒鼓直恁利害</div>
<div class='lg-row'>師嘗自讖云　走遍天下圜中自在　這便是寂光三昧</div>
</div></div>
<div class='div-other'><a id='mulu243' />
<p class='h2'>雪嶠大師自題像贊</p><p style="margin-left:0em;text-indent:0em;" class="lg-abnormal"><div class='lg-row'>爾欲像我　我不像你　彼此不像　脫空忘想　當中一點原無樣　不許時人容易描　呵</div>
</p></div>
<div class='div-other'><a id='mulu244' />
<p class='h2'>卓吾老子像贊</p><p class="byline">王思任<span class='note-inline'>(季重)</span></p>
<div class="lg regular" style="margin-left:0em;"><div class='lg-row'>西方菩提　東方滑稽　箭起鶻落　刃騞牛飛　快如嚼藕　爽則哀梨</div>
<div class='lg-row'>是非倒　罵笑以嬉　公之生死　藏書楚書</div>
</div><p>以上像贊裝一匣</p>
<p>蔣南沙設色金扇面牡丹花<span class='note-inline'>(臣)</span>蔣廷錫恭畫</p>
</div>
<div class='div-other'><a id='mulu245' />
<p class='h2'>陳滄洲墨跡卷<span class='note-inline'>(詩不錄)</span></p><p>癸巳初春移寓城南張氏園亭紀興四首為巨濤開士屬書長沙陳鵬年</p>
</div>
<div class='div-other'><a id='mulu246' />
<p class='h2'>胡文恪書五百羅漢名號上下兩卷</p><p><span class='note-inline'>(臣)</span>謹案佛書諾俱那與其徒入震旦以五百眾居天台故蘇軾有薦誠禪院五百羅漢記禪宗法藏亦以五百羅漢名號附列後葢顯示圓通宜與迦葉阿難諸大弟子並著婆羅門也今攷其名云利婆多者凡三見<span class='note-inline'>(第二百十九尊與二百七十一尊二百七十五尊同)</span>云無垢藏者凡再見<span class='note-inline'>(第三百十七尊與三百七十二尊同)</span>竊以梵音切譯或字近而義殊或義同而音異往往有之如十八應中賓頭盧之重其名羅怙羅等之紊其序自經睿鑒正以同文韻統合音而向之傳聞異詞者始得所證信矣夫此五百眾承最正覺現福德相洵足以丕應蕃釐潢龍華而恢象敬願宣號如普揚慧業以誌無疆之慶焉</p>
<p style="margin-left:2em"><span class='note-inline'>(臣)</span>胡高望敬書恭跋</p>
</div>
<div class='div-other'><a id='mulu247' />
<p class='h2'>翁覃溪閣學書金剛經墨跡<span class='note-inline'>(經文不錄)</span></p><p>大嘉慶四年秋八月望日鴻臚寺卿翁方綱敬依南唐壽春永慶寺石本盥手書謹因安邑舉人宋葆湻寄奉杭湖靈隱禪寺永資諷誦</p>
</div>
<div class='div-other'><a id='mulu248' />
<p class='h2'>又</p><p>大嘉慶十三年歲在戊辰秋九月之吉賜加三品卿銜大興翁方綱依南唐壽春永慶寺本盥手敬書大般若波羅密多經卷第三百二十三<span class='note-inline'>(只此一卷計四十一頁經文不錄)</span></p>
<p>大宋熙寧十年歲次丁巳十一月二十六日起首句當寫大藏賜紫　思恭誌</p>
<p>唐貞觀十九年命僧三藏翻譯聖經凡六百五十七部此卷寫於宋熙寧十年幾厯劫而卷帙完好如故為家穆菴都轉珍藏重付裝潢將舁之雲林寺中余視臬之江出以見示捧誦一通因思雲岩紺宇普蔭鷲峰法雨慈雲瀰淪竺國是帙香花供養得所皈依當與家穆菴信善奉行之志並垂不朽時余將之任黔中謹誌其末于後</p>
<p style="margin-left:2em">嘉慶辛酉九月守意張百齡</p>
</div></div>
<p class='juan'>雲林寺續誌卷五</p>
</div><!-- end of div[@id='body'] -->
</body></html>