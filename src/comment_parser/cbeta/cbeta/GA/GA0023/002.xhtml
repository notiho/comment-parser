<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲林寺續志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu54' />
<p class='juan'>續修雲林寺誌卷二</p>
<div class='div-other'><a id='mulu55' />
<p class='h1'>重興</p>
<div class='div-other'><a id='mulu56' />
<p class='h2'>雲林寺興廢</p><p class="byline"><span class='note-inline'>(仁和)</span>翟灝</p><p>雲林寺舊名靈隱寺晉咸和元年僧慧理登飛來峰曰佛在世日多為仙靈所隱今此亦復爾邪因建寺名靈隱相傳寺額乃葛洪書或云宋之問書山門曰絕勝覺場正殿曰覺皇殿唐會昌廢寺毁後稍稍興復規制未宏吳越錢氏命僧延壽開拓建經幢于寺門左右宋景德四年增寺額景德二字南渡高孝兩朝屢幸號禪院五山之第二山元明興廢靡常今寺則順治時僧宏禮所重建也宋志聖蹟有百尺彌勒閣蓮峰堂白雲堂千佛殿延賓水閣望海閣巢雲亭松源菴直指堂及梁簡文石像記唐司空曙詩僧遵式五峰合澗詩石刻宋理宗御書覺皇寶殿妙莊嚴域大字元明聖蹟有一笑軒交蘆室妙應閣安遇堂禪悅堂面壁軒歸雲庵淨居庵白雲菴今惟覺皇殿直指堂尚仍舊名新蹟則有羅漢殿金光明殿輪藏閣大樹堂南鑑堂聯鐙閣華嚴閣蓮閣梵香閣玉樹林紫竹林蒙堂萬竹樓諸勝康熙二十八年<span class='corr'>敕</span>賜名雲林寺乾隆十六年御題覺皇殿曰鷲嶺龍直指堂曰涌翠披雲</p>
</div>
<div class='div-other'><a id='mulu57' />
<p class='h2'>重修雲林寺記</p><p class="byline">三寶</p><p>溯自漢明帝時白馬西來名都梵剎遂徧寰區其最勝者莫若錢塘之西湖西湖諸山又以靈隱為特勝葢其眾山圍拱一峰中斷林石秀萃雲煙萬狀中遠睇湖光朗然石鑑洵屬東南異境五季以前興廢勿論矣唐大厤時廢而復興錢氏有國令僧延壽起石幢殿仍咸和覺皇之舊後又建千佛閣法堂彌勒閣等處其時尚沿東靈鷲西靈隱故址析而二之宋景德間合為一改絕勝覺場為靈隱禪寺理宗時駐蹕屢幸又改法堂為直指堂嗣後廢興代嬗明洪武永樂宣德間若惠明善才良玠諸僧先後增復勝槩至隆慶三年燬於雷火萬厤壬午僧如通說經募眾始得黝堊有加此勝代以前相沿梗也國朝順治戊戌大殿燬僧宏禮鼎新之康熙癸亥癸酉及辛巳等歲恭奉聖祖仁皇帝鑾輅曡次南巡御書雲林二字改名雲林禪寺賜金佛一尊香金五兩御書禪門法紀額恩賚有差雍正戊申前制府彭城李公募修重整葢自宸章屢賁香靄恒春固足合蘭若甘膏長沾衣盋也今我皇上懋舉時巡翠華之莅兹寺者前後共七次輝煌睿藻之隆與日月湖山常瞻瑞彩其視東晉以來規模宏遠矣惟是永澤期於宣化而集福本諸善緣余自乾隆癸巳春奉命撫浙閱今五載幸時和歲稔凡政治之導揚主德嘉惠民生者謹次第修舉歲乙未雲林寺僧告以殿宇傾圮援前李制府例請加修葺余諮於前署藩司徐君命杭郡噶守詣寺揆計度程議定爰首率闔屬官僚共捐廉俸七千四百兩有奇僧又募輸千金撰吉鳩工官課勤惰僧司出納不擾不撓孚忱趨事於是御供金佛殿御碑亭駐蹕亭與夫大殿天王殿大山門殿及法堂羅漢堂春淙冷泉翠微諸亭以次繕治經始於乾隆四十年十月至四十二年六月事竣計工三萬餘綜費九千二百餘兩適當落成後新承命移任兩湖總制將戒程去僧德照礱碑石請余記之余惟浙人稟山川淑之氣士秀民湻為善最易兹寺之修豈惟崇象哉上以彰熙時宸翰之昭垂下以慰瞻禮皈誠之眾願殆亦善俗宜民之一助也遂允所請而為之記巡撫浙江等處陞授湖廣總督都察院右都御史兼兵部尚書世管佐領三寶譔</p>
<p style="margin-left:1em">布政使司布政使孫含中前署布政使司按察使徐恕按察使國棟督理糧儲漕務道陸允兩浙江南鹽驛水利道噶爾弼善分巡杭嘉湖海防兵備道梁鈺分巡金衢嚴道吳恩詔分巡温處兵備道楊漌前署湖州府知府候補道巴國柱杭州府知府邵齊然嘉興府知府張紹元湖州府知府楊成龍寧波府知府徐崑紹興府知府席椿台州府知府衞詣金華府知府凌廣赤衢州府知府王士澣嚴州府知府吳微士溫州府知府鄭澐處州府知府王榮勣署嘉興府知府西防同知王燧同勒石候補道汪秉德候補道汪立德原任湖北黃州府知府夏瑚直隸州加二級黃寧知州撫轅巡捕謝士超管理仁和場蔣照通判顧歧山杭州府鹽鹺公商許南江沈大進王佩箴仁邑典商眾姓錢邑典商眾姓錢邑金武錫仝男秉剛助鐵栗木一枝</p>
<p style="margin-left:2em">乾隆四十二年歲次丁酉孟秋吉旦</p>
</div>
<div class='div-other'><a id='mulu58' />
<p class='h2'>兩浙鹽漕察院廣摺奏稿</p><p>十月十三日<span class='note-inline'>(奴才)</span>在京面奉諭旨上年雲林寺失火焚燒大殿飭發運庫鹽課銀一萬兩交該寺僧承領起建等因欽此仰見聖恩廣被特發帑金俾名勝古剎仍復舊觀之至意<span class='note-inline'>(奴才)</span>回任後遵傳到該寺住僧恭宣恩旨並于運庫征存鹽課內動支銀一萬兩備具綵亭敬謹送往合寺僧人焚香跪接叩謝天恩<span class='note-inline'>(奴才)</span>復親詣履勘查該寺被焚大殿一座工程雖不甚多而需用木料較大未免難于購求經費亦尚須預為籌備<span class='note-inline'>(奴才)</span>諭令該住僧將承領欽賜帑銀速購備大號木料以便興工一面會同撫<span class='note-inline'>(臣)</span>程　率同在省文武大小官員及商人等分別捐輸共勷盛舉除俟捐有成數陸續發交該住僧自行經理其不敷銀兩飭令該僧捐募外合將僧人感激悃忱繕摺代謝天恩伏乞聖鑒謹奏</p>
<p style="margin-left:2em">嘉慶二十三年十一月二十三日附片具奏</p>
</div>
<div class='div-other'><a id='mulu59' />
<p class='h2'>兩浙鹽漕察院廣札</p><p>知照摺奏回任飭發起建雲林寺大殿銀兩札鹽運司知悉照得本院於本月二十二日具奏回任謝恩一摺附奏恭宣恩旨飭發運庫鹽課銀一萬兩起建雲林寺大殿一摺俟奏到硃批另行恭錄行知外合先鈔摺札知札到該司便遵照竝於運庫征存鹽課內動支銀一萬兩備具綵亭敬謹送往交該寺僧承領具報毋違</p>
<p style="margin-left:2em">嘉慶二十三年十一月二十七日下</p>
</div>
<div class='div-other'><a id='mulu60' />
<p class='h2'>重建雲林寺碑</p><p>余奉命撫浙之明年值雲林寺殿工告成諸紳士請余誌碑以垂久遠按雲林為古靈隱寺在會城之西十餘里襟江帶湖夙擅形勝晉咸和間竺僧慧理始卓錫開山因山署名連建五剎唐時屢更興廢四剎湮沒無考而靈隱獨存吳越錢王飭僧延壽恢拓舊基規制較備其後大殿一燬於宋再燬於明三燬於國朝順治十五年皆甫燬旋建克復舊觀近於嘉慶二十一年八月二十九日大殿復燬延及行觀音殿經前撫<span class='note-inline'>(臣)</span>楊頀循例入奏仁宗睿皇帝恩旨賞給運庫帑銀一萬兩以資建復於是前撫會同浙將軍率各僚屬首先倡捐得銀一萬一千兩有奇存貯運庫道光紀元四所商人金肇新等呈請以各憲仰體聖慈捐廉勸助今眾商咸願每引捐銀三分共銀十萬七千兩有奇隨綱遞輸存庫備用餘由住持儀謙虔心叩募浙東西及鄰省紳士之踴躍樂輸者前後亦以萬計閱歲凡六經費乃裕三年運司宋如林請發存項開工興建前撫委今遴擇董事葉道傳朱嘉猷孫培徐志震四人副以徐沂詳示規模責成領款搆選木石甎瓦各料或分任或專司通力量才悉心經理遭燬之宇以次營造及歲久傾<span class='corr'>圮</span>之天王殿羅漢堂俱一律鼎新座補像裝金碧照耀其梁棟榱桷之修亘瓴甋垣墉階砌之崇廣悉準前式勿侈勿媮方鳩工時頭山門又為鄰火所燬諸董事捐資重築並買民居被焚地拓之前繚以牆旁界以衖觀瞻之肅視昔有加是役也用建造修葺數百十楹首各殿堂次經閣次碑亭以至客舍僧寮庫藏庖湢之所靡不一一完整茨丹雘赫然煥然經始於道光三年七月初七日落成於八年四月十六日計用銀十三萬七千餘兩工鉅費節期速制堅無損民生有資象來觀者悟華嚴法界如聖域賢關不可磨滅因起樂善悔過之心厥功偉矣獨念斯寺深藏林壑遠隔市塵而自宋以來屢遭火燬豈寺僧之不亦有數存乎其間耶繼自今住持僧當思締造之艱益矢護持之力安禪鷲嶺邀佑龍天斯誠余所深望者夫名勝之區莫敢終廢況寺為列聖翠華之所臨幸仁廟恩帑之所寵頒墨寶儲藏山靈森衞余來適觀其成是不可以無紀也爰徇諸紳士之請而敘其建復之端委俾後之修志乘者有所考焉</p>
<p>欽命兵部侍郎兼都察院右副都御史巡撫浙江等處地方提督軍務兼管兩浙鹽政加一級紀錄十四次劉彬士撰并書道光八年歲在戊子夏四月初一日建</p>
<p>具呈四所商人金肇新等為籲請公捐以期仰嗣皇仁而資重建事切西湖雲林禪寺為全浙古剎創由晉代擴自聖朝鷲嶺岧嶤實東南之勝境蓮峰秀削乃吳越之禪宗恭逢高宗純皇帝六次南巡屢沐翠華之臨幸曡邀宸翰之輝煌溯自雍正年間前保兼鹽政李興修殿宇整舊一新志乘昭埀班班可考詎嘉慶二十一年不戒於火大殿被焚時際大憲大運進京面奉仁宗睿皇帝埀詢荷蒙恩旨欽發帑金一萬兩令寺僧募建現奉<span class='note-inline'>(鹽撫)</span>二憲<span class='note-inline'>(道司)</span>府廳州縣場所捐廉勷助除撥寺僧赴楚購料運回以備工用外惟是殿宇高深廣闊總須按照舊時成式辦理約計現在存買之料只敷工需十分之二其餘料物工作不敷甚鉅委是工程浩大勸募為難若不急籌興建則以前領帑購存木料值常年露處雨淋日漸朽腐必致前功盡棄經始無期<span class='note-inline'>(商)</span>等目擊情形緣思該寺前因閣宇損壞鹽務眾商曾經立款捐修有案此次被焚分別仰體皇仁憲德共効眾擎之舉爰是公同籌議等情願專立林廟捐款每引輸銀三分于詳准奉批之日為始無分綱分隨卯起輸以為該寺建復之資數足停止所有工程事務另容公舉誠實諳練董事數名責成會同該寺僧實心經理一俟廟工銀兩捐有成數由董事會同請領俾得時庀材鳩工以期速成善舉庶旃越復重沾聖澤涵濡輸奐重新共仰憲恩優渥為此備情環叩伏乞大憲大人俯賜鑒准批司立案誠為德便上呈道光元年正月初五日呈</p>
<p>批　據呈雲林寺工料等項不敷甚鉅該商等議請每引捐輸銀三分以為該寺建復之需甚屬可嘉應如所呈無分綱分隨卯起輸俾成善舉仰鹽運司飭該商等公舉誠實諳練董事會同該寺僧實心經理務須工歸實在毋得稍有虛糜致干未便</p>
</div>
<div class='div-other'><a id='mulu61' />
<p class='h2'>重建雲林寺記</p><p class="byline">朱嘉猷<span class='note-inline'>(菊溪)</span></p><p>靈隱寺在今杭州武林山距城十餘里其山控湖拒江有龍盤鳳翥之狀東晉咸和三年竺僧慧理至武林見飛來峰而歎曰此為天竺靈鷲峰小嶺不知何代飛來徘徊久之於是結山水之因緣闢僊靈之區宅連建五剎靈鷲靈山靈峰等或廢或更惟靈隱獨存後因年久穨廢寺燬僧散復經永明壽禪師重為開拓殿宇一新宋宣和五年閏十二月八日正殿被焚九年住持曇瓚建復舊規旋于前明隆慶三年燬于雷火萬厤壬午住持如通開講說法士庶雲集鳩工庀材百廢俱舉越五年而竣事國朝順治六年住持具德和尚重加修整殿宇一新戊戌年大殿遇灾至辛丑七月十七日大殿與天王殿同日興建宰官護法檀越施財貧者用力役夫助工不三年而各殿俱成今於嘉慶二十一年八月二十九日大殿又遭焚燬沿及行觀音各殿當奉前撫憲楊附片　奏明奈工程浩大建復綦難住持儀謙堅金剛心發勇猛力不避風雨寒暑沿街拜經叩募兩載以來誠心感格上蒼護佑于二十三年十月奉前鹽憲廣大運回浙傳奉　仁宗睿皇帝恩旨賞給運庫帑銀一萬兩餘聽該住持自行募化以資建復旋荷各大憲首先創捐銀一萬數千兩至道光元年正月經四所眾商金肇新等仰體恩憲德呈請每引捐銀三分為建復之資緣董理乏人未及興建延至道光三年經前運憲宋誠心啟建延董事指示規模責成請領捐款時葉道傳孫培徐志震及嘉猷外延幫理董事徐沂購選木石磚瓦各料雖分任其責仍總理其事督同各匠實心經辦於道光三年七月初七日破土興工承辦數載不獨大殿建復煥然悉循其舊兩傍之行觀音殿一齊復建前至天王殿及西戒堂下之羅漢堂五十四間按查碑記式樣逐一補裝週圍佛像嚴麗金碧輝煌以補前建之不足共計建造修葺數十餘進自內至外各殿各堂各樓各亭各寮各舍脫體更新悉因大殿焚燬建復詎於七年正月二十五日頭山門又被鄰火沿焚幸大工未竣經董事等復捐資購買焚燬民地添建照牆併於山門兩傍置買餘地建設水衖又將山門建復一新併得不連民屋尤壯觀瞻更避風煙而資經久皆仰天恩覆育聖澤涵濡得資興復如此巨麗殆一時罕覯也謹記</p>
</div>
<div class='div-other'><a id='mulu62' />
<p class='h2'>重建雲林寺大殿記</p><p class="byline">梁田<span class='note-inline'>(春塍)</span></p><p>雲林寺建於晉咸和元年代有興廢今寺則國朝順治時僧宏禮所募建也康熙四十二年曾遭祝融之灾越百餘年為嘉慶廿一年復不戒於火延及大殿工費繁重未能猝復蒙睿皇帝賜帑金一萬兩其時撫浙者黃梅帥公承瀛鹺使則長白廣公泰都轉則長白宋公如林相與謀捐貲並諭商樂助未及舉行俄奉命裁鹽政歸巡撫兼治而帥公適當其任定議於鹽課內每引捐三釐得銀若干商眾踴躍遂以集事擇於道光三年七月初七日興工四所商人公舉董厥事者而以<span class='note-inline'>(田)</span>預其數具呈院司允准行札知飭時<span class='note-inline'>(田)</span>服初闋將為赴都計力辭不獲命以中丞前為大京兆<span class='note-inline'>(田)</span>曾為屬吏相待甚優都轉在京第又與<span class='note-inline'>(田)</span>望衡對宇過從晨夕兩公皆以舊識故樂<span class='note-inline'>(田)</span>為之贊襄也董事五人<span class='note-inline'>(田)</span>之外有葉君道傳金君枝朱君嘉猷孫君培後金君命其子世樟代其役葉君旋病沒改舉徐君沂金君世樟又奉派總杭所商事復改舉徐君志震諸董事各有專司或工程或出納或購材木或辦瓴甓之屬葢都轉宋公親為之定而以<span class='note-inline'>(田)</span>贊襄之於是鳩工庀材邪許之唱聲入雲際空山猨寉聞而為之翔舞得梁木於漢口得柱木於南京皆浙地所不能有也中間山門復燬拓地而崇大之次第畢舉珠梯鳳鐸輪奐一新花曳虹幡霞連繡栱固不待給孤長者之布金空地也三十六相復莊嚴而重飾之四方過而瞻仰者莫不贊歎嗟異合十膜拜無虛日積五寒暑之勤始吿成功實道光八年七月也物力愈囏於前宏規無減於舊非佛慈之佑曷能臻此計前康熙建此為癸未七月興工今復道光光癸未七月興工成於戊子七月前後百廿載中日月遙遙相應洵有數存乎其間哉<span class='note-inline'>(田)</span>身司其事目覩其成從此千百年後聞替戾之岡追溯今時盛事安可無一言以記之因敘其緣起俾觀者識其大略如是見能和尚入院後重建飛來峰坊續置山地數</p>

<ul class="">
<li>率字號地五釐</li>

<li>率字號地五釐</li>

<li>率字號地三分八釐四毫二絲五忽</li>

<li>率字號地四毫一絲六忽</li>
</ul></div>
<div class='div-other'><a id='mulu63' />
<p class='h2'>重建大殿破土疏</p>
<div class='div-other'><a id='mulu64' /><p>道光三年癸未秋七月七日重建大雄寶殿興工破土師執拄杖云太平天子正當陽八載虔求佛放光感動檀施過百萬淨除瓦礫下錢唐古德云世尊昔日隨宜說法諸天圍繞佛以指指其地云此處可建一大梵剎爾時天帝釋拈一莖草插其地而白佛言建梵剎已竟佛乃宛爾微笑這個妙義有大因緣在並非遊戲神通事末法比邱何能參究本寺仰蒙皇上天恩賜帑重興一時地方各憲縉紳居士諸大善人盡力捐輸筮吉奉旨興工是日祥風應律秋日華恭迎大中丞以下各憲並諸大護法善人降臨賴我佛慈悲百靈效順工作取裁合度職司備辦咸宜頓令首剎粵興實仰被於皇仁帝德大工經始期不辜於檀度信施今日雲林鳩工運木與昔天帝拈草插地是同是別若道同去凡聖差殊若道別似法門有二果能道得此話圓山僧與爾拄杖子良久云</p>

<div class="lg regular" style="margin-left:0em;"><div class='lg-row'>圓機入妙道昌隆　薦領能隔礙通</div>
<div class='lg-row'>剎剎塵塵興梵剎　都緣佛一指圖中</div>
</div><p>開工</p>
</div>
<div class='div-other'><a id='mulu65' />
<p class='h3'>附謝土疏</p><p>道光八年歲在戊子大工告竣謹擇於四月十五日謝土先期起建水陸道場上報國恩並酬檀信次則延羽士另結華壇崇宣寶笈為謝土安神法事奉請十方宰靈祗本寺十八伽藍當境諸大侯王齊登法會雲馭與芻靈共獻香花偕肴核並陳回向先申證明此意百司隸責不失保持六載趨工誠非容易落成首剎端賴神庥念經費之浩繁幸邀蕆事宜奉安於座次下鑒愚忱</p>
<p style="margin-left:2em">住持<span class='note-inline'>(儀謙)</span>謹具</p>
</div></div>
<div class='div-other'><a id='mulu66' />
<p class='h2'>鑄鐘疏</p><p>開鑪鑄鐘師拈如意云載筮載祝吿備吿虔五金積地重離耀天古德云般若似大火聚所以大末蟲處處能緣卻不能緣於火聚世間心亦處處能緣唯不能緣於般若山僧看來火聚是般若不見善財參見熱勝婆羅門輒令先入火山隨後相見善財時有所悟躍入火中忽然通身解脫徧體涼目前之事卻與古人無二舉如意云</p>
<p style="margin-left:0em;text-indent:0em;" class="lg-abnormal"><div class='lg-row'>頑金待鑄　聲徹山中　發界涼　智慧潛通</div>
</p><p>開鑄</p>
</div>
<div class='div-other'><a id='mulu67' />
<p class='h2'>駐蹕軒上梁說法</p><p>師執拄杖云聖跡昭垂後山林永不磨會當天藻現下賜野僧和一卓云此是高宗純皇帝於乾隆十六年仲春之月翠華臨幸爾時聖心悅豫下　示一偈</p>

<div class="lg regular" style="margin-left:0em;"><div class='lg-row'>雲居十笏暫徘徊　翠柏蒼松及古梅</div>
<div class='lg-row'>何必山僧門外立　招呼且向个中來</div>
</div><p>飭令或和句或答轉語時我三峰第四代上巨下濤果祖頃奉和恭呈御覽僧出問請和尚這轉語如何下師云不見道咫尺天顏毋敢隕越恩許拜颺入門匪粹進云這是七八十年前與今日事不相交涉舉此何義師以杖指樑偈云頌聖題樑因緣是一世有三朝天無二日上昇</p>
</div>
<div class='div-other'><a id='mulu68' />
<p class='h2'>重建觀音殿上梁說法</p><p>師以杖叩樑一下問大眾云有聲否眾答言有聲師拄杖良久復問大眾無聞否眾云無聞師云爾眾盡皆隨語生解不向這裏尋求聲無聲有是彼聲塵或有或無豈爾聞性復以杖叩樑而作頌云</p>

<div class="lg regular" style="margin-left:0em;"><div class='lg-row'>仰荷鴻施檀度力　層層法宇遵前式</div>
<div class='lg-row'>山僧非是善尋求　若計有無翻褊仄</div>
</div></div>
<div class='div-other'><a id='mulu69' />
<p class='h2'>三尊主佛開光說法</p><p>弟子荷蒙皇上天恩地方各憲縉紳居士諸大善人鴻施之力俾大功告蕆莊嚴三尊主佛金相選吉開光奠安寶座敬謹醮筆恭誦</p>

<div class="lg regular" style="margin-left:0em;"><div class='lg-row'>手胼足胝十三年　血汗通流佛見憐</div>
<div class='lg-row'>今目蓮華目現　三峰家事少安全</div>
</div><p>諸仁者山僧從爐錘裏煅煉一回終然濟不得個恁事不過紀恩紀事而已大展三拜</p>
</div></div>
<div class='div-other'><a id='mulu70' />
<p class='h1'>梵宇</p>
<div class='div-other'><a id='mulu71' />
<p class='h2'>山門</p><p>飛來峰三字<span class='note-inline'>(恭摹　宸翰重鐫)</span></p>
<p>雲林二字<span class='note-inline'>(恭摹　宸翰)</span></p>
<p>禪門法紀四字<span class='note-inline'>(恭摹　宸翰)</span></p>
<p>鷲嶺龍四字<span class='note-inline'>(恭摹　宸翰重鐫)</span></p>
<p>涌翠披雲四字<span class='note-inline'>(恭摹　宸翰)</span></p>
</div>
<div class='div-other'><a id='mulu72' /><p>春淙亭</p>
</div>
<div class='div-other'><a id='mulu73' /><p>瀑來亭<span class='note-inline'>(道光乙酉荷澤何斌書舊名瀑雷亭)</span></p>
</div>
<div class='div-other'><a id='mulu74' /><p>冷泉亭<span class='note-inline'>(甲子冬日梁同書補書時年八十二)</span></p>
</div>
<div class='div-other'><a id='mulu75' /><p>翠微亭<span class='note-inline'>(道光乙酉長白松齡書)</span></p>
</div>
<div class='div-other'><a id='mulu76' />
<p class='h2'>天王殿</p><p>最勝覺場<span class='note-inline'>(錫山龔勉書)</span></p>
</div>
<div class='div-other'><a id='mulu77' />
<p class='h2'>大殿</p><p>大雄寶殿<span class='note-inline'>(重建高十三丈五尺道光八年四月十六日落成)</span></p>
</div>
<div class='div-other'><a id='mulu78' />
<p class='h2'>法堂</p><p>高提祖師<span class='note-inline'>(杭州等處織造陳秉正書)</span></p>
<p>解脫佛法<span class='note-inline'>(雍正四年孟冬浙江巡撫李衞書)</span></p>
<p>正法眼藏<span class='note-inline'>(王時敏書)</span></p>
<p>如來正印</p>
</div>
<div class='div-other'><a id='mulu79' />
<p class='h2'>方丈</p><p>慧力重光<span class='note-inline'>(乾隆丁酉秋九月撫浙使者陞任湖廣總督三寶書)</span></p>
<p>直指堂</p>
</div>
<div class='div-other'><a id='mulu80' />
<p class='h2'>客堂</p><p>仙嶠雲歸<span class='note-inline'>(巨濤書)</span></p>
</div>
<div class='div-other'><a id='mulu81' />
<p class='h2'>梵香閣下額</p><p>名山慧業<span class='note-inline'>(晉陵錢維城書)</span></p>
</div>
<div class='div-other'><a id='mulu82' /><p>看月樓<span class='note-inline'>(巨濤書)</span></p>
</div>
<div class='div-other'><a id='mulu83' /><p>蓮閣</p>
</div>
<div class='div-other'><a id='mulu84' /><p>華嚴閣三字<span class='note-inline'>(雍正九年歲次辛亥孟夏保尚書李衞書)</span></p>
<p>嵩華翠嶺<span class='note-inline'>(乾隆二年丁巳四月西川胡瀛書)</span></p>
</div>
<div class='div-other'><a id='mulu85' />
<p class='h2'>水陸堂</p><p>天香法界<span class='note-inline'>(乾隆己酉嘉平月徐觀政書)</span></p>
<p>曇花深處<span class='note-inline'>(同上)</span></p>
</div>
<div class='div-other'><a id='mulu86' />
<p class='h2'>普賢閣</p><p>正等覺<span class='note-inline'>(何咸書)</span></p>
<p>靜寄</p>
</div>
<div class='div-other'><a id='mulu87' />
<p class='h2'>聯燈閣</p><p>雲林經藏<span class='note-inline'>(嘉慶庚午吳門石韞玉書)</span></p>
</div>
<div class='div-other'><a id='mulu88' />
<p class='h2'>大悲閣</p><p>雲隱書藏<span class='note-inline'>(嘉慶十四年阮元題)</span></p>
</div>
<div class='div-other'><a id='mulu89' />
<p class='h2'>千佛閣下額</p><p>千江明月<span class='note-inline'>(浙江布政杜官書)</span></p>
<p>萬峰直入<span class='note-inline'>(浙江學政潘世恩書)</span></p>
</div>
<div class='div-other'><a id='mulu90' />
<p class='h2'>伽藍堂</p><p>功參亭毒<span class='note-inline'>(雍正八年住山沙門智廣書)</span></p>
<p>鷲峰屏翰<span class='note-inline'>(雍正八年王國賢書)</span></p>
</div>
<div class='div-other'><a id='mulu91' />
<p class='h2'>祖堂</p><p>徧界香浮<span class='note-inline'>(梁同書書)</span></p>
</div>
<div class='div-other'><a id='mulu92' />
<p class='h2'>塔院</p><p>慧日塔院<span class='note-inline'>(射州宋曹書)</span></p>
<p>永靈山<span class='note-inline'>(弟子王時敏書)</span></p>
<p>功垂寶地<span class='note-inline'>(康熙三十四年季春浙江總督朱宏祥書)</span></p>
<p>慧日高懸<span class='note-inline'>(康熙七年戊申原總兵周方蘇書)</span></p>
<p>法壽堂<span class='note-inline'>(忍山道人書)</span></p>
<p>經書寮<span class='note-inline'>(晦叟書)</span></p>
<p>補梅軒<span class='note-inline'>(阮元題)</span></p>
<p>守正樓<span class='note-inline'>(徐觀政書)</span></p>
<p>補雲軒<span class='note-inline'>(了緣頭陀題)</span></p>
</div>
<div class='div-other'><a id='mulu93' />
<p class='h2'>禪堂</p><p>選佛場<span class='note-inline'>(王時敏書)</span></p>
</div>
<div class='div-other'><a id='mulu94' />
<p class='h2'>祇園房</p><p>松靄<span class='note-inline'>(梅昌言有松篁發春靄句取以為額竹垞居士朱彝尊入分書)</span></p>
<p>紫竹林<span class='note-inline'>(海甯陳世倌)</span></p>
<p>法施勝因<span class='note-inline'>(董其昌)</span></p>
<p>施無畏<span class='note-inline'>(九沙萬經)</span></p>
<p>棲雲軒<span class='note-inline'>(趙仲穆大小皆篆)</span></p>
</div>
<div class='div-other'><a id='mulu95' /><p>妙應閣<span class='note-inline'>(三字華亭陸祖修書)</span></p>
<p>香積度門<span class='note-inline'>(九十五翁陸樹聲題華亭董其昌書)</span></p>
<p>淨業堂<span class='note-inline'>(三河孫隆書)</span></p>
<p>祖席重恢<span class='note-inline'>(儀部郎黃汝亨題)</span></p>
<p>古香堂<span class='note-inline'>(夏時書)</span></p>
<p>九蓮堂<span class='note-inline'>(無所住菴丁敬書)</span></p>
<p>借秋閣<span class='note-inline'>(華亭陸祖修為匡友願海二道丈題)</span></p>
<p>緇流狷者<span class='note-inline'>(湖山長雲間沈匡濟題為無新上人)</span></p>
</div>
<div class='div-other'><a id='mulu96' />
<p class='h2'><span class='corr'>敕</span>賜雲林寺募化重建大殿緣啟</p><p class="byline">釋律明<span class='note-inline'>(德慧)</span></p><p>浙杭西山北高峰郡誌所載武林山者是也山之麓有慧理道場古靈隱寺在焉粵自東晉咸和間慧公由西竺至此讚山水之奇絕與西鷲相似遂名案山為飛來峰意若西竺之小峰飛來住此故名遂建兹寺厯唐宋元明以來人物之代出寺院之興廢不可詳舉至我朝順治間寺景蕭條舊僧不忍棄置商同鄉紳耆老請我具德祖和尚來寺寺雖中興功實重建迄今殿宇崇高佛相雄偉誠大江以南一名勝前剎也曡荷翠華臨幸宸翰頻施凡車轂往來無不登臨游覽焉詎於嘉慶二十一年八月間因殿西側觀音閣不戒於火致將大殿一時燬去當蒙撫憲大人楊附片奏明仍著寺僧上緊募建以復舊觀等因在案伏思雲林為浙江之首剎而正殿乃全寺之要區兹經燬燼切歎坵墟不特晨昏功課朔望祝釐之無所凡官憲士民瞻拜者亦悼其失憑衲律明延逢至此分應遵飭上緊叩募爭奈僧盈五百與往來挂單食指浩繁謀食不暇特派同儕各路分募俾襄大舉尚望十方善士五福貴人慨賜矜全咸捨珍財共成善果佈金錢於勝地解厚橐以多施庶令鳩工庀材經營有日行見岧嶤紺宇仍還千古之舊觀卓偉金容復煥一時之新相謹疏<span class='note-inline'>(嘉慶二十二年)</span></p>
</div>
<div class='div-other'><a id='mulu97' />
<p class='h2'><span class='corr'>敕</span>賜雲林寺重建大殿募緣疏</p><p class="byline">釋儀<span class='note-inline'>(聖川)</span></p><p>葢聞大地山河本四輪而常轉普天日月厯萬劫以增輝經馱白馬記洛下之伽藍相衍鴛說須彌之蘭若巍峩金剎炳煥琳結緣願者因創始垂不朽樂成功者力更新敢懼維艱浙省雲林寺者古名靈隱之山夙昔叢林之首東南都會惟此稱雄西北浮雲於兹集瑞欲界之仙都塵寰之淨域也詎意歲當丙子月屆中秋忽遭熒惑之威星馳電激倏盡如來之界霧歇煙消衲<span class='note-inline'>(儀)</span>衋傷大廈之焚如痛憫諸天之闃若計其建造朱提非十萬而難完算彼功程白鏹豈錙銖而能積惟有虔誠叩募立志重興溯維昭代之初元亦被炎精之肆烈時則住持僧<span class='note-inline'>(宏禮)</span>殫心力之勤發人天之願頓成華構之觀大啟靈山之聖祖仁皇帝高宗純皇帝鑾輿屢幸賜物頻頒御札飛毫動雲霞之氣象天文表額煥星斗之昭回遂厯千古以常新咸仰三垣而快忭兹則禪心映月年年頌帝道之遐昌海水澄波歲歲祝皇輿之鞏固雨成多寶信佛力之無涯雲護重輪合天心之有眷兹於二十三年十一月荷蒙皇上賜給大殿工料銀一萬兩爰作建修之費誠為極大之恩聚億萬姓黃頭白首而懽騰會十一郡鄉宦紳耆而舞蹈但蕆工則尚期佐助故帑項暫請存司駕海為梁重建香雲之宇成裘集腋大開甘露之門積十萬外之金錢復二千年之院宇惟望大邦貴宦省會名賢作喜捨之檀那成樂輸之護法爾昌爾熾願分布地銀沙立德立功樂灑彌天玉雨竚見龍鱗棟起居然花散維摩雀目窗開依舊風羅漢謹疏</p>
</div></div>
<p class='juan'>續修雲林寺誌卷二終</p>
</div><!-- end of div[@id='body'] -->
</body></html>