<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明州阿育王山續志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' /><p style="margin-left:0em;text-indent:2em">釋畹荃「明州阿育王山續志」，蓋續郭子章之志而作也，本非獨立成書。乾隆二十二年刋本乃正續合刻。此續志解題併於郭志合寫，不另撰一篇，閱者鑒之。</p>
</div><p class="head1">明州阿育王山續志第十一卷目錄</p>

<ul class="">
<li>宋太宗皇帝御贊舍利</li>

<li>宋英宗皇帝賜懷璉手詔</li>

<li>奉使道中寄育王山長老常坦　<span class="note-inline">(王安石)</span></li>

<li>與育王大覺璉禪師　<span class="note-inline">(蘇軾)</span></li>

<li>戲贈育王虚白長老　<span class="note-inline">(王安石)</span></li>

<li>與大覺禪師璉公書　<span class="note-inline">(蘇軾)</span></li>

<li>寄大覺禪師<span class="note-inline">(二首)</span>　<span class="note-inline">(王安石)</span></li>

<li>舍利塔記畧　<span class="note-inline">(蘇軾)</span></li>

<li>與大覺禪師璉公　<span class="note-inline">(蘇軾)</span></li>

<li>大覺鼎銘　<span class="note-inline">(蘇軾)</span></li>

<li>與趙得麟書　<span class="note-inline">(蘇軾)</span></li>

<li>祭大覺禪師　<span class="note-inline">(蘇軾)</span></li>

<li>遊育王寺<span class="note-inline">(二首)</span>　<span class="note-inline">(樓异)</span></li>

<li>和樓試可遊育王<span class="note-inline">(二首)</span>　<span class="note-inline">(舒亶)</span></li>

<li>次韻知郡學士錢公遊育王山　<span class="note-inline">(胡宗愈)</span></li>

<li>呈妙喜　<span class="note-inline">(吳潜)</span></li>

<li>夏日遊玉几山　<span class="note-inline">(謝翱)</span></li>

<li>寄育王賢上人　<span class="note-inline">(謝翱)</span></li>

<li>題鄮嶺接待　<span class="note-inline">(釋德光)</span></li>

<li>景德靈隱禪寺佛照禪師札</li>

<li>佛照光禪師塔銘　<span class="note-inline">(周必大)</span></li>

<li>《西湖志餘》云</li>

<li>育王祭無極和尚　<span class="note-inline">(無文燦)</span></li>

<li>笑翁禪師行狀　<span class="note-inline">(物初觀)</span></li>

<li>上壑翁相國啟　<span class="note-inline">(物初觀)</span></li>

<li>寄育王東堂　<span class="note-inline">(釋文益)</span></li>

<li>䟦此菴師祖手帖　<span class="note-inline">(釋清欲)</span></li>

<li>遊育王寺<span class="note-inline">(二首)</span>　<span class="note-inline">(高翥)</span></li>

<li>橫川和尚住持育王疏　<span class="note-inline">(釋道貫)</span></li>

<li>陪阮使君遊玉几山　<span class="note-inline">(戴表元)</span></li>

<li>育王長老見惠茶瓜，次韻奉答<span class="note-inline">(三首)</span>　<span class="note-inline">(袁桷)</span></li>

<li>育王珙禪師示寂二紀，嶼上人回山中，因寄塔主　<span class="note-inline">(袁桷)</span></li>

<li>偕劉、胡二友遊育王寺　<span class="note-inline">(朱右)</span></li>

<li>前題　<span class="note-inline">(劉鼎)</span></li>

<li>前題　<span class="note-inline">(胡璉)</span></li>

<li>贈育王肇藏主　<span class="note-inline">(釋無愠)</span></li>

<li>謝天童平石砥問疾<span class="note-inline">(二首)</span>　<span class="note-inline">(石室瑛)</span></li>

<li>阿育王古蹟詩<span class="note-inline">(六首)</span>　<span class="note-inline">(無名氏)</span></li>

<li>大覺璉師以閻立本畫水官見遺報以詩　<span class="note-inline">(蘇洵)</span></li>

<li>和育王十二題　<span class="note-inline">(楊屯田)</span></li>
</ul>
<p class='juan'>明州阿育王山續志卷第十一</p><p class="byline">住山釋畹荃（嵩來）輯集</p>
<div class='div-other'><a id='mulu3' />
<p class='h1'>宋太宗皇帝御贊舍利</p><p style="margin-left:0em;text-indent:0em;" class="lg-abnormal"><div class='lg-row'>功成積刦印文端　不是南山得恐難　眼覩數重金色潤　手攀一片玉光寒</div>
<div class='lg-row'>煉時百火精神透　藏處千年瑩彩完</div>
<div class='lg-row'>定果熏修真秘密　正心莫作等閒看</div>
</p></div>
<div class='div-other'><a id='mulu4' />
<p class='h1'>宋英宗皇帝賜懷璉手詔</p><p style="margin-left:0em;text-indent:2em">大覺禪師懷璉，受先帝聖眷，累賜宸章。屢貢誠懇，乞歸林下。今從所請，俾遂閒心。凡經過小可菴院，任性住持；或十方禪林，不得抑逼堅請。</p>
</div>
<div class='div-other'><a id='mulu5' />
<p class='h1'>奉使道中寄育王山長老常坦</p><p class="byline">王安石</p><p style="margin-left:0em;text-indent:0em;" class="lg-abnormal"><div class='lg-row'>道人少賈海上遊　海舶破散身波浮　抱金滿篋人所寄　吹簸偶得還中州</div>
<div class='lg-row'>嬴身歸來不受報　秪取斗酒相獻酬</div>
<div class='lg-row'>歡娛慈母終一世　脫棄妻子藏岩幽　蒼煙寥寥池水漫　白玉菡蓞吹高秋</div>
<div class='lg-row'>夜然柏子煮山藥　憶此東望無時休</div>
<div class='lg-row'>塞垣春枯積雪溜　沙礫盛怒黃雲愁</div>
<div class='lg-row'>五更疋馬隨雁起　想見郊郭花稠稠　百年誇奪終一邱　世間滿眼真悠悠</div>
<div class='lg-row'>寄聲萬里心綢繆　莫道異趣無相求</div>
</p></div>
<div class='div-other'><a id='mulu6' />
<p class='h1'>與育王大覺璉禪師</p><p class="byline">蘇軾</p><p style="margin-left:0em;text-indent:2em">奉別一十五年，幾一世矣！會見無時，此懷可知。到此，日欲奉書，因循至今。辱書具審，起居安穩。南方耆舊彫落，惟明有老師，杭有辯才，道俗所共依仰，葢一時盛事。此來得從辯才游，老病昏塞，頗有所警發；恨不得見老師，更與鑽磨也。歲莫山中寒苦，千萬為眾自重！</p>
</div>
<div class='div-other'><a id='mulu7' />
<p class='h1'>戲贈育王虚白長老</p><p class="byline">王安石</p><p style="margin-left:0em;text-indent:0em;" class="lg-abnormal"><div class='lg-row'>白雲山頂病禪師　昔日公卿各贈詩　行盡四方年八十　卻歸荒寺有誰知</div>
</p></div>
<div class='div-other'><a id='mulu8' />
<p class='h1'>與大覺禪師璉公書</p><p class="byline">蘇軾</p><p style="margin-left:0em;text-indent:2em">要作〈宸奎閣碑〉，謹以撰成。衰朽廢學，不知堪上石否？見參寥說，禪師出京日，英廟賜手詔，其畧云「任性住持」者，不知果有否？如有，切請錄示全文，欲添入此一節。切望子細，錄到即便添入。仍大字寫一本，付侍者賫歸上石也，惟速為妙。碑上別作一碑首，如唐以前制度，刻寺額十五字。仍刻二龍夾之碑身。上更不寫題目，自古制如此。最後方寫年月、撰銜姓名，更不用著立石人及在任人名銜。此乃近世俗氣，極不典也。下為龜趺承之，請令知事僧依此。</p>
</div>
<div class='div-other'><a id='mulu9' />
<p class='h1'>寄大覺禪師<span class='note-inline'>(二首)</span></p><p class="byline">王安石</p><p style="margin-left:0em;text-indent:0em;" class="lg-abnormal"><div class='lg-row'>山木悲鳴水怒流　百蟲專夜思高秋　道人方丈應無夢　想復長吟擬惠休</div>
</p><p style="margin-left:0em;text-indent:0em;" class="lg-abnormal"><div class='lg-row'>單已安那示入禪　草堂難望故依然　山今歲莫終岑寂　人更天寒最靜便</div>
<div class='lg-row'>隱跡亦知甘自足　平心豈吝慰相憐</div>
<div class='lg-row'>所聞不到荊門耳　人老采新又一年</div>
</p></div>
<div class='div-other'><a id='mulu10' />
<p class='h1'>舍利塔記畧</p><p class="byline">蘇軾</p><p style="margin-left:0em;text-indent:2em">大雄氏真身舍利，乃戒定慧熏修所成。其滅後百年，周厲王時，東天竺國有阿育王造寶塔八萬四千，貯釋迦文佛真身舍利，請邪舍尊者放光遣神，光所止處布于天下。禹貢荒服之內凡十九所，四明鄮山當其一，自晉迨今歴千九十七年，為阿育王寺。太康中，獵人劉薩訶病死，見梵僧指往會稽舍利塔處懴悔乃甦，因與僧惠連至會稽，竭誠徧禱。一夕聞鐘聲隱隱響地中，又二宿，聲漸近。遲明，寶塔湧出地上，諸天花雨，萬姓懽欣。塔高尺有四寸，廣七寸，體質殊異，莫辨其何物。中懸小金磬，覆如葢，徑可寸許。舍利綴于磬之中，圜轉不定。初見如水晶珠，大如芡實，已如彈丸，已加大如瓜、如車輪。五色變幻，光彩射目，不可迫視。或見如大桐子白色，或見如椒荳大青色，或無所見。由晉、梁、唐、宋皆有名刻，姑摭其畧云。</p>
</div>
<div class='div-other'><a id='mulu11' />
<p class='h1'>與大覺禪師璉公</p><p class="byline">蘇軾</p><p style="margin-left:0em;text-indent:2em">人至，辱書，伏承法候安裕，傾向！傾向！昨奉聞欲捨禪月〈羅漢〉，非有他也。先君愛此畵，私心以為，捨施莫如捨所甚愛，而先君所與厚善者莫如公。又此畵頗以靈異累，有所覺于夢寐，不欲盡談，嫌涉怪爾。以此，不欲俗家收藏，意只如此。而來書乃見疑欲換金小羅漢，開書不覺失笑。近世士風薄惡，動有可疑，不謂世外之人猶復爾也。請勿復談此！某此乏人可令賫去，兵卒之類又不足分付。告吾師差一謹幹小師，齎籠仗來迎取，併古佛一軸亦同捨也。錢塘景物，樂之忘歸。舍弟今自陳州得替，當授東南幕官。冬初恐到此，亦未甚的。詩筆計益老強，或借得數首一觀，良幸！到此，亦有拙惡百十首，閒暇當錄寄也。</p>
</div>
<div class='div-other'><a id='mulu12' />
<p class='h1'>大覺鼎銘</p><p class="byline">蘇軾</p><p style="margin-left:0em;text-indent:2em">樂全先生遺我鼎罏，我復以餉大覺老禪。在昔宋、魯，取之以兵，書曰「郜鼎」，以器從名。樂全、東坡與之以義，書曰「大覺之鼎」，以名從器。挹山之泉，烹以其薪；以苦以甘，咨爾學人。</p>
</div>
<div class='div-other'><a id='mulu13' />
<p class='h1'>與趙得麟書</p><p class="byline">蘇軾</p><p style="margin-left:0em;text-indent:2em">明守一書，託為致之。育王大覺禪師，仁廟舊所禮遇。嘗見御筆賜偈頌，其畧云「伏覩大覺禪師」，其敬之如此。今聞其困于小人之言，幾不安其居，可歎！可歎！太守聰明老成，必能安全之。願公因語款曲一言，正使凡僧，猶當以仁廟之故加禮，而况其人道德文彩雅重一時？此老今年八十二，若不安全，當使何往？恐朝廷聞之，亦未必喜也。軾方與撰〈宸奎閣記〉，旦夕附去。公若見此老，且為致意。</p>
</div>
<div class='div-other'><a id='mulu14' />
<p class='h1'>祭大覺禪師</p><p class="byline">蘇軾</p><p style="margin-left:0em;text-indent:2em">維年月日，具位蘇軾，謹以香茶蔬菓，致奠故大覺禪師器之之靈。於穆仁祖，威神在天；山陵之藏，二十九年。當時遺老，存者幾人？矧如禪師，方外之臣。頌詩往來，月璧星珠；昭囘之光，下燭海隅。昔本無生，今亦無滅；人懷昭陵，涕泗哽咽。我在壯歲，屢親法筵；饋奠示別，豈免悽然？尚饗！</p>
</div>
<div class='div-other'><a id='mulu15' />
<p class='h1'>遊育王寺<span class='note-inline'>(二首)</span></p><p class="byline">樓异</p><p style="margin-left:0em;text-indent:2em">余傾年同舒公中丞出東城，馭小舟至寶幢。市中以藍輿至。行未數里，入阿育王山，謁大覺禪師，留蒙堂十有五日。璉時已年老，不復作詩，但夜坐禪。談詩皆余倡而舒公和也。</p>
<p style="margin-left:0em;text-indent:0em;" class="lg-abnormal"><div class='lg-row'>澗底無塵猿捉月　雲間有路客吹簫　詩禪可但雙能妙　人境須知兩已超</div>
</p><p style="margin-left:0em;text-indent:0em;" class="lg-abnormal"><div class='lg-row'>塵世光陰自若川　鄮山遺塔故依然　平生有意蓮花社　此地相逢柏子禪</div>
<div class='lg-row'>百[糸*氐]雲烟瞻御墨　一奩氷玉翫靈泉</div>
<div class='lg-row'>無端尚省來時路　忽似溪翁轉釣船</div>
</p></div>
<div class='div-other'><a id='mulu16' />
<p class='h1'>和樓試可遊育王<span class='note-inline'>(二首)</span></p><p class="byline">舒亶</p><p style="margin-left:0em;text-indent:0em;" class="lg-abnormal"><div class='lg-row'>參天松栢綠陰陰　古佛巖前一路深　猿鳥不驚如有舊　雲山相對自無心</div>
<div class='lg-row'>數泓寒水雲藏雨　十里輕沙地布金</div>
<div class='lg-row'>杖屨更知非世境　上方日日海潮音</div>
</p><p style="margin-left:0em;text-indent:0em;" class="lg-abnormal"><div class='lg-row'>由來去住不相關　嬴得隨緣到處閒　笑出海雲飛一錫　行分江月過千山</div>
<div class='lg-row'>微言定許誰人叩　勝事偏于俗士慳</div>
<div class='lg-row'>咫尺蒙堂隔霄壤　城東搔首只空還</div>
</p><p style="margin-left:0em;text-indent:2em"><span class='note-inline'>(凡<span class='corr'>賡</span>酬五十餘首，集中往往有不錄者。迨至三十四年，余守鄉邦，遵承御筆，賜鎮水神符於定川之寶山。海洋有巨魚出迎，高數丈，其大如船，鱗角照日，觀者千餘人，事聞朝廷。日遊廣利宮，謁淵靈祠，躬禮三井，遍歴山川棟宇，一一如昨，追歎三賢之不見。欲之天童，以雨作，下山。宣和庚子仲春四日，鄮山樓异試可題于明月堂)</span></p>
</div>
<div class='div-other'><a id='mulu17' />
<p class='h1'>次韻知郡學士錢公遊育王山</p><p class="byline">胡宗愈</p><p style="margin-left:0em;text-indent:0em;" class="lg-abnormal"><div class='lg-row'>使節行春入鄮山　老農扶杖倚山看　長松偃地蛟龍臥　古殿摩空星斗寒</div>
<div class='lg-row'>醉裏雲烟生酒靣　吟餘風月動毫端</div>
<div class='lg-row'>病來不得陪觴豆　一覽新詩意思寬</div>
</p><p style="margin-left:0em;text-indent:0em;" class="lg-abnormal"><div class='lg-row'>佛迹盤紆三四里　綠蘿緣石樹交陰　老僧踞坐形容古　野雉馴飛歲月深</div>
<div class='lg-row'>名利不休空白日　塵埃無路到幽林</div>
<div class='lg-row'>擬投簮紱棲禪去　囘首難忘濟物心</div>
</p><p style="margin-left:0em;text-indent:2em"><span class='note-inline'>(伯父資政<span class='corr'>簡修</span>公，嘉祐戊戌鄉薦第一。明年禮部奏名天子，臨軒皆擢第二。調奉國軍節度推官。和知郡學士遊育王山詩，即紫微舍人錢公君倚也。後五十六年，慎脩權領郡事，刊刻于石。政和四年冬至前三日，姪．朝請郎．通判台州．權管勾．明州軍州事慎脩書)</span></p>
</div>
<div class='div-other'><a id='mulu18' />
<p class='h1'>呈妙喜</p><p class="byline"><span class='note-inline'>(學士　履齋)</span>吳潛</p><p style="margin-left:0em;text-indent:0em;" class="lg-abnormal"><div class='lg-row'>不是心兮不是佛　通身一串金鎖骨　趙州叅見老南泉　解道鎮州出蘿蔔</div>
</p></div>
<div class='div-other'><a id='mulu19' />
<p class='h1'>夏日遊玉几山</p><p class="byline">謝翱</p>
<div class="lg regular" style="margin-left:0em;"><div class='lg-row'>曳舟來山中　出郭稅吾駕　獨慕欣眾騰　晨發乃及夜</div>
<div class='lg-row'>豈無城中山　愛此是幽野　橫陳玉几峰　隱䕶碧殿瓦</div>
<div class='lg-row'>并州古男子　禮塔于兹舍　而我飲冰人　猶為內熱者</div>
<div class='lg-row'>擬携桃枝笙　舒卷得餉暇　明席織海草　因之一枕藉</div>
<div class='lg-row'>冷風吹雪空　相與坐其下</div>
</div></div>
<div class='div-other'><a id='mulu20' />
<p class='h1'>寄育王賢上人</p><p class="byline">謝翱</p>
<div class="lg regular" style="margin-left:0em;"><div class='lg-row'>余今秪老身　從昔少埃塵　失蜀年為客　居山石作隣</div>
<div class='lg-row'>南遊宗竺法　西路問巴人　開戶藤花落　多浮茗椀春</div>
</div></div>
<div class='div-other'><a id='mulu21' />
<p class='h1'>題鄮嶺接待</p><p class="byline"><span class='note-inline'>(佛照禪師)</span>德光</p><p style="margin-left:0em;text-indent:0em;" class="lg-abnormal"><div class='lg-row'>玉几峯高難措足　行人多向半途休　無棲泊處開門戶　個个教伊到地頭</div>
</p></div>
<div class='div-other'><a id='mulu22' />
<p class='h1'>景德靈隱禪寺住持佛照禪師德光札子奏</p><p style="margin-left:0em;text-indent:2em"><span class='note-inline'>(臣)</span>一介壞衲，尸素叢林，幸際明時，重霑恩渥。頃從台州光孝㳟奉聖㫖，令灑掃靈隱道塲，飄忽已及五年。屢對龍光欵親聖訓，自惟人才卑陋，識見單微；徼冐遭逢一至於此，舉今並古實所罕聞。惟仁宗朝大覺禪師懷璉，道契宸衷，曲蒙異睠。續以年老，丐還東州佳處，以安晚節。慶遇一時，輝映千載。仰惟陛下，天資頴悟，聖德同明。其厚德深仁，足以比蹤仁祖，而神機道妙，竊擬過焉。<span class='note-inline'>(臣)</span>之孱瑣不材，不及大覺遠甚。況今侵尋衰老，豈宜久居輦寺？深欲乞歸林下，力行此道，以報鴻私。竊覩明州阿育王山廣利禪寺，見缺住持。本寺乃奉安釋迦舍利寶塔區處，邱壑幽邃，可與衲子安禪辦道。<span class='note-inline'>(臣)</span>愚敢望聖慈矜憐草芥，特與前去補處，庶幾與懷璉遭遇仁廟時事，異世同轍。<span class='note-inline'>(臣)</span>敢不益勵操修，精廑香火，祈永天算，以效螻蟻之誠？冐犯雷霆，屏息候命，<span class='note-inline'>(臣)</span>無任戰栗震懼之至！進止。</p>
<p style="margin-left:0em;text-indent:2em">四月二十九日，三省同奉聖㫖，依所乞右札，付佛照禪師德光。淳熙七年五月，立石于阿育王山</p>
</div>
<div class='div-other'><a id='mulu23' />
<p class='h1'>佛照光禪師塔銘</p><p class="byline"><span class='note-inline'>(少傅．觀文殿大學士致仕．益國公周必大撰)</span></p><p style="margin-left:0em;text-indent:2em">法不孤起，道不虛行，續佛慧命，必有其人。其人為誰？佛照禪師是已。師諱德光，姓彭氏，臨江軍新喻縣人。曾祖厶、祖堯訓、父術，皆樂施，喜釋氏，嘗籍鄉里貧戶，計口給錢。宣和辛丑歲，母袁氏夢異僧入室，有孕生師。骨相奇龐，伏犀貫頂。袁州木平山有妙應大師伯華者善相，謂此子他時空門梁棟也。初入小學，誦書十行俱下。父母既亡，依伯父循以居。一日延僧追修，師視佛書若素習然。紹興辛酉，大慧禪師宗杲南遷過邑，師年二十一，望見曰：「此古佛也，吾安得事之？」自是有意出家。後二年，入光化禪院，受業於足菴普吉，研究宗㫖，日以精進。吉還閩，命從月菴善果於東禪，服勤三年。是時，妙湛、佛心、圓覺、乾元、越山諸禪剎名僧相望，師一一咨叩。聞江西百丈道震嚴冷、寶峯擇明峭㧞，具入其室。一日，見饒州天寧應菴曇華送化主頌，歎曰：「此真臨濟種草！」亟往依之。雖箭鋒相直，然礙膺未决。復從果老於溈山。果入寂，還江西謁典牛天遊於雲岩，見卍菴道顏於圓通。會曇華移廬山之東林、婺州之雙林，師皆從之。丙子歲，聞大慧住四明阿育王山，喜曰：「緣法在兹矣。」已而果大徹。慧示以讚，畧曰：「有德必有光，其光無間隔；名實要相稱，非青黃赤白。」歸徑山明月堂，奉事益䖍。遇其說法，座下爭執筆抄錄。師一歴耳根，終身不忘。有問輙舉，其慧解葢天資也。慧入寂，分座仰山。乾道丁亥，台守李侍郎浩延住鴻福。閱五年，徙光孝，郡城大火，寺亦焚蕩。師念災餘，財施必艱。航海過泉州，人兢喜捨，厚載而歸，殿宇一新。</p>
<p style="margin-left:0em;text-indent:2em">師號拙菴，曰：「吾平生多得拙力。」孝宗皇帝雅聞其名，淳熙三年春詔開堂靈隱寺，遺中使賜香。是冬，召出觀堂，留五晝夜，數問佛法大意。師數奏直截，上大悅，賜佛照禪師之號，贈御頌。明年再對，進〈宗門直指〉。以都下勞應接，丐閑山林。七年夏，上用仁宗待大覺禪師懷璉故事，亦以育王處之。逮移御重華，趣令入覲，漏下十刻乃退。紹熙四年，改涖徑山，師力辭。上曰：「欲時相見耳。」慶元元年，許還育王，歸老東菴。盡鬻賜賚物，直數萬緡之錢。置田，歲增穀五千<span class='corr'>石</span>以助常住費（詳見陸待制遊記中）。師常曰：「佛經有大報恩七篇，謂釋子當由孝以極其業。」乃即水陸堂東偏設位，歲時祀其祖禰云。嘉泰三年仲春，忽語曰：「吾將行矣。」三月十七日，手寫遺表及貽書常所厚者。二十日晨興，集眾敘別。<span class='corr'>斂</span>衣收足，說偈而逝。三日入龕，容貌如生。塔全身於東菴之後。請<span class='corr'>諡</span>於朝，勅特賜普慧宗覺大禪師，塔名圜鑒。僧臘六十夏，嗣法遍滿四方，得度者一百二十餘人。名公貴卿多從師遊，東海國人往往望風敀敬。</p>
<p style="margin-left:0em;text-indent:2em">初璉六十歲，自汴京來育王，壽八十三，師始終適同，兹其異也。八月，侍者正玸持遺書來，謂：「先師與公幸接鄉隣，同受阜陵異知，以塔銘見屬，其行實則同里兵部章侍郎頴為之。」余聞時節因緣，針芥啐<span class='corr'>啄</span>，從上諸聖不能強為；喻筏刻舟，徒增我慢。又况對御法語，世已流布；得道原流，接物機要，叢林門弟，各存語錄。姑敘住世，大畧如此。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>我聞萬生　各具物性　人有未見　見或未盡</div>
<div class='lg-row'>偉哉光公　宿習戒定　頓入悟門　遂傳心印</div>
<div class='lg-row'>福慧兩足　行解兼進　巍巍孝宗　見聖由聖　與師晤言　謂發深省</div>
<div class='lg-row'>晚歸東菴　不倦接引　八十三年　報緣已竟</div>
<div class='lg-row'>勿云鏡明　昔現今隱　一物本無　何用照映</div>
<div class='lg-row'>勿云谷虛　有叩隨應　十方皆空　何論銷殞　摘葉拈花　擊風捕影</div>
<div class='lg-row'>持問塔中　解顏微哂</div>
</p></div>
<div class='div-other'><a id='mulu24' />
<p class='h1'>《西湖志餘》云</p><p style="margin-left:0em;text-indent:2em">慶元府阿育王寺有舍利塔殿，宋嘉熙中頺<span class='corr'>圮</span>，非得萬緡不可修。有一行童發願募緣修造，曰：「今惟八大王榮邸最有力。」持疏勸緣。大王止題一千緡，行童歸，不能成，乃斷臂，流血不止而死，其事莫有言者。度宗于庚子歲八大王府中降生，日夜啼哭不止。一乳母抱之行廊廡下，入小閣，見粘一塔影，忽然而笑，去而復顧。揭塔影置其手中，遂不復啼哭。乳母以告大王，王忽悟題疏事，下本寺訪之。言行童以某年月日死，正度宗生之日也。大王因捐貲以成其塔殿。度宗取入宮時，理宗夢有告之者曰：「此十年太平天子也。」遂立為太子云云。</p>
</div>
<div class='div-other'><a id='mulu25' />
<p class='h1'>育王祭無極和尚</p><p class="byline">無文燦</p><p style="margin-left:0em;text-indent:2em">嘉泰開禧間，先空叟唱江西之學于玉几，師是時年盛氣銳，振勵其間，如文遠之在趙州，躭源之在南陽也。嗟夫！空叟墓田，桂松參天矣。國中大剎，布武而昇，方行吳越，發揮家學，屬意于師者，極不淺也。爛遺墨之鮮明，羞眾香之芳烈，塔中有靈，幾何不愴然動色也哉？傷今懷古，憂心如焚，誰其似之？經東暮雲。</p>
</div>
<div class='div-other'><a id='mulu26' />
<p class='h1'>笑翁禪師行狀</p><p class="byline"><span class='note-inline'>(住山)</span>物初觀</p><p style="margin-left:0em;text-indent:2em">師名妙堪，號笑翁，四明慈溪毛氏子。生有道韻，頂相平滿，額廣伏犀。甫冠，銳欲超俗，父兄不奪其志，乃從邑之蘆山院野菴道欽薙髮受具戒。欽使徧參，歴依金山息菴觀、淨慈肯堂充、靈隱松源岳諸大老之門，未泮所疑。時天童無用全禪師以妙喜竹篦勘驗來者，特卷祴東還，造丈室，用得之眉睫間，問曰：「汝遊山僧耶？」師曰：「行腳僧。」用曰：「作麼生是行腳事？」師以坐具一摵，用笑曰：「此僧敢來捋虎鬚，且令參堂去！」職師侍香，激揚錐劄，盡無用之用。嘉定甲戌，妙勝虚席，制使程公覃帖請出世，一香為無用拈。三年移金文。又三年，移報恩、寶慶。乙酉移虎邱。明年，閩帥方巖王侍郎請主雪峯。紹定己丑有詔主靈隱，三年遷明之大慈，開山移翠岩。淳祐壬寅有詔主淨慈。育王久虚席，朝論念迦文真身所在，思能振起者。精擇得師，表辭一再，不許。淳祐癸卯領寺，夙弊盡洗，氣象一新。法堂最圮，會其費夥，上出內帑以賜，師傾鉢幐。荊湖制帥孟無菴拱又以數萬緡助，乃撤舊圖新。其餘腐橈漫漶，乃葺乃塗。師以寺昔被遇昭陵，而下三朝皆有奎畫之筆，今上獨未有，乃奏請焉。金榜玉畫，交映巖谷。京兆大資趙公與籌奏以師再莅靈隱。黨僧輩憚其嚴，借勢沮之。師亦以痼疾懇辭曰：「既老且病，不能應世矣！」通守永嘉曹公邰拉同寮徐公獻子入山問疾，且謀與制使顏侍郎請于朝，用佛照故事，以東堂佚老。師笑曰：「吾今日行矣，復何言？」乃書偈曰：「業鏡高懸，七十二年；一槌擊碎，大道坦然。」擲筆而逝，當淳祐戊申三月廿七日也。壽七十二，臘五十七，度弟子二百餘人。嗣法黃龍道詳、翠巖宗古、明因壽岳、連雲惟枋、報恩德雲、薦福道粲等。當育王命下之日，師在翠巖。知事往白涓剛禮儀，師曰：「汝姑去，俟吾報。」一夕葉舟，從一行一力。昧爽，行松徑，小休于亭，遣報寺曰：「老僧已至，但設堂供，表禮足矣。」時太守有不悅於師，一日騶從入山，守絕不與師語。偕至舍利殿，忽問曰：「舍利在何處現？」師以手指松曰：「在此。」俄紺珠金光發自所指處，一眾欣悅，守改敬焉。初，育王有僧名超者，厚於財。死因致訟，財沒軍資庫。至師已廿餘年，方營舍利殿軒，得㫖以此充其費；而亡僧之名，始脫官籍矣。平居制行冰檗，長物亦不輕用。惟於補常住、資眾緣，傾倒無靳色。如斵石屋以覆明教嵩之窣堵，尊先哲也；市田歸里之寶嚴院以助修，期報怙恃也。至於重鋟《妙喜語要》，補刊〈大覺塔銘〉，皆表章正宗而開導後學之事。其涉世如川行，寓緣如雲凝；不低顏以趨時，不屈法以順人。其為人行事，皆無用之用。又以語錄一編併刊以傳。</p>
</div>
<div class='div-other'><a id='mulu27' />
<p class='h1'>上壑翁相國啟</p><p class="byline">物初觀</p><p style="margin-left:0em;text-indent:2em">夏用孟琯，槐布繁陰，恭惟鈞候，一柱擎天，三靈叶吉。<span class='note-inline'>(某)</span>藐爾緇褐，幸際明時。于去冬僥遷玉几，進寺倐五閱月，惕弗遑寧。賒糴以興役，估衣盂以率檀資。外山門暨庫堂之大權菩薩閣已有成効；方將再新宸奎、淳熙二閣等慈堂，及抽換翻蓋舍利殿等處。斧斤斵削間而事力全缺。租額素鮮，歲又薄收。無以濟之則中輟矣。伏惟光範清峻，相國尊嚴，敢易以此事千載思興建之緣，自非大際遇則罔克有成。淳熙間，妙智廓之建舍利殿，遭遇孝廟，則魏丞相之力也。嘉定間，無凖範之建東西兩閣，則史衛王之力也。笑翁堪之建法堂及舍利殿軒，則孟保相之力也。兹欲起廢植僵，以接大覺璉遭遇仁祖時所建二百年舊規，將憑誰之力歟？伏惟大勳德、大力量，天子之所倚，民社之所恃；靈山付囑，根於一念之微，而發於宏䕶之間。佛法賴以全盛也，舍大丞相，其誰求哉？夫釋迦乃住世之佛，玉几所藏真身舍利，則阿育王所造八萬四千塔之一也。皇宋累朝敬信，宣請入內供養，恩霈寵錫，御墨絢爛，載諸金石刻辭，歴歴可攷。紹興間，兀朮入山取塔，塔為僧所藏，怒欲火其寺。忽壁間瑞像發光，出水輪藏，不撥自轉。兀朮懼，再拜而去。舍利寶塔之現于世，鎮中國、佑生靈，其為益也多矣！擬望鈞慈垂釋迦真身之所在，特為斯剎作大主張。則起此一方之廢，俾復見全盛，特一反掌間耳。化機密運之及，敷奏薦揚之力，又何啻廓之遇魏相？範之遇衛王？沈沈壯麗，繩繩禪侶；香煖生祠，像嚴鈞榘。凝眸梵帙，擁帔深禪。福源不拒於涓流，壽址不厭於增培。埜人所當効忱者，敢不自効也哉？干冐鈞嚴，不勝惶懼。懇請俯伏，俟命之至！</p>
</div>
<div class='div-other'><a id='mulu28' />
<p class='h1'>寄育王東堂</p><p class="byline"><span class='note-inline'>(栯堂禪師)</span>文益</p><p style="margin-left:0em;text-indent:0em;" class="lg-abnormal"><div class='lg-row'>靈源大士居照默　橫川老師居山寮　高風相去三百載　人世南朝自北朝</div>
</p></div>
<div class='div-other'><a id='mulu29' />
<p class='h1'>䟦此菴師祖手帖</p><p class="byline"><span class='note-inline'>(南堂禪師)</span>清欲</p><p style="margin-left:0em;text-indent:2em">育王師祖，老腕有回天之力，一洗澆漓，頓還淳古。所與妙勝長老小帖，雖尋常數語，無一點俗氣；而况筆意精妙不可及。啟侍者既入保福一菴之室，寶之宜矣。</p>
</div>
<div class='div-other'><a id='mulu30' />
<p class='h1'>遊育王寺<span class='note-inline'>(二首)</span></p><p class="byline"><span class='note-inline'>(菊磵居士)</span>高翥</p><p style="margin-left:0em;text-indent:0em;" class="lg-abnormal"><div class='lg-row'>曉策烏藤上育王　入山隨處得徜徉　碑頭龍䕶先皇字　塔上魚懸外國香</div>
<div class='lg-row'>徧謁僧房嘗苦茗　閑聽社媪說毫光</div>
<div class='lg-row'>山深日短行難盡　僧遣頭陀辦客牀</div>
</p>
<div class="lg regular" style="margin-left:0em;"><div class='lg-row'>精藍遊歴地　景物自情親　鶴引登山客　僧迎禮塔人</div>
<div class='lg-row'>名花千佛供　喬木萬夫身　碑刻東坡作　重來為拂塵</div>
</div></div>
<div class='div-other'><a id='mulu31' />
<p class='h1'>橫川和尚住持育王疏</p><p class="byline">釋道貫</p><p style="margin-left:0em;text-indent:2em">鄮嶺，東震之鷲峯；鷲峯，西天之鄮嶺。真身塔涌，即佛現前；彈壓山川，貴得人物，相稱能仁。東堂橫川禪師，宗㫖續臨濟、楊岐、應菴之脉，說法無琢雕繪藻入時之辭，真摧邪魔山之金剛王寶杵也。燕京、雁宕，相距數千里之遙，總攝除檄，專僧敦請，尊其道也如此。雖則閒居宜老，應物非時；當念祖道靡委渝胥，來作中流砥柱。</p>
</div>
<div class='div-other'><a id='mulu32' />
<p class='h1'>陪阮使君遊玉几山</p><p class="byline"><span class='note-inline'>(剡川)</span>戴表元</p><p style="margin-left:0em;text-indent:0em;" class="lg-abnormal"><div class='lg-row'>花滿車茵酒滿船　亂雲堆裏訪枯禪　林深何處無芳草　人靜有時聞杜鵑</div>
<div class='lg-row'>神屋盡飛青䃸磹　靈潭陰罩赤蛇蜒</div>
<div class='lg-row'>居然悟得松風夢　囘首廬山三十年</div>
</p></div>
<div class='div-other'><a id='mulu33' />
<p class='h1'>育王長老見惠茶瓜，次韻奉答<span class='note-inline'>(三首)</span></p><p class="byline"><span class='note-inline'>(學士　清容)</span>袁桷</p><p style="margin-left:0em;text-indent:0em;" class="lg-abnormal"><div class='lg-row'>玉几峯迎寶塔前　彌天消息是真傳　蒲團禪板都忘卻　似笑當年手指天</div>
</p><p style="margin-left:0em;text-indent:0em;" class="lg-abnormal"><div class='lg-row'>迸石春芽寶所藏　枯松手拾許深烹　能令星斗珠璣綻　要使江山錦繡張</div>
</p><p style="margin-left:0em;text-indent:0em;" class="lg-abnormal"><div class='lg-row'>道人種玉光千頃　深陋長安畝一金　只恐冰霜難下齒　特將妙語助清音</div>
</p></div>
<div class='div-other'><a id='mulu34' />
<p class='h1'>育王珙禪師示寂二紀，嶼上人囘山中，因寄塔主</p><p class="byline">袁桷</p>
<div class="lg regular" style="margin-left:0em;"><div class='lg-row'>石塔累荒土　月落冰稜稜　永懷跏趺叟　松風吹不譍</div>
<div class='lg-row'>山房舊淨供　素壁一枝藤　語默絕禪觀　機深超祖乘</div>
<div class='lg-row'>擊石迸新火　諸天化為燈　上有白玉峯　丹梯杳難登</div>
<div class='lg-row'>黃流鉅野漲　虎嘯懸厓崩　斯道倘未冺　微言足搜徵</div>
</div></div>
<div class='div-other'><a id='mulu35' />
<p class='h1'>偕劉、胡二友遊育王寺</p><p class="byline">朱右</p><p style="margin-left:0em;text-indent:0em;" class="lg-abnormal"><div class='lg-row'>鄮峯山下育王寺　舍利宸奎世所傳　詞翰久推坡老筆　塔幢猶記太康年</div>
<div class='lg-row'>天開玉几平如掌　地湧金沙細出泉</div>
<div class='lg-row'>况是同遊得良伴　仲秋風日正清妍</div>
</p></div>
<div class='div-other'><a id='mulu36' />
<p class='h1'>前題</p><p class="byline">劉鼎</p><p style="margin-left:0em;text-indent:0em;" class="lg-abnormal"><div class='lg-row'>寶幢山色削芙蓉　舍利相傳記佛踪　野鶴循簷窺曉鉢　淵靈聽法候晨鐘</div>
<div class='lg-row'>文光尚映宸奎閣　雲氣長連玉几峯</div>
<div class='lg-row'>出郭已無塵俗慮　來朝杖屨更從容</div>
</p></div>
<div class='div-other'><a id='mulu37' />
<p class='h1'>前題</p><p class="byline">胡璉</p><p style="margin-left:0em;text-indent:0em;" class="lg-abnormal"><div class='lg-row'>明月堂前玉几青　上方歴歴記曾經　浮圖舍利原多幻　高閣宸奎舊有銘</div>
<div class='lg-row'>隔水松聲來鶴背　滿山雨氣帶龍腥</div>
<div class='lg-row'>相逢恰是中秋夕　共話三生坐翠屏</div>
</p></div>
<div class='div-other'><a id='mulu38' />
<p class='h1'>贈育王肇藏主</p><p class="byline"><span class='note-inline'>(恕中禪師)</span>無愠</p><p style="margin-left:0em;text-indent:0em;" class="lg-abnormal"><div class='lg-row'>大藏小藏　八靣玲瓏　一撥便轉　豈較西東　玉几峯前　振鐸須彌</div>
<div class='lg-row'>頂上撞鐘　著著隨機　利物頭頭　開發盲聾</div>
<div class='lg-row'>大千一擲三十反　風從虎也雲從龍</div>
</p></div>
<div class='div-other'><a id='mulu39' />
<p class='h1'>謝天童平石砥問疾<span class='note-inline'>(二首)</span></p><p class="byline"><span class='note-inline'>(住山)</span>石室瑛</p><p style="margin-left:0em;text-indent:0em;" class="lg-abnormal"><div class='lg-row'>是身無我病根深　愧文殊遠訪臨　自有巖花談不二　青燈相對笑</div>
</p><p style="margin-left:0em;text-indent:0em;" class="lg-abnormal"><div class='lg-row'>法身徧在一切處　空得自由　太白鄮峯烟雨裡　笋輿來往亦</div>
</p></div>
<div class='div-other'><a id='mulu40' />
<p class='h1'>阿育王古蹟</p><p class="byline">無名氏</p>
<div class='div-other'><a id='mulu41' />
<p class='h2'>陶隱君戒室<span class='note-inline'>(梁天監十五年，陶貞白先生宏景詣阿育王塔前受五大戒。)</span></p>
<div class="lg regular" style="margin-left:0em;"><div class='lg-row'>勾曲華陽天　松風愛謖謖　處靜上層樓　梁武何由黷</div>
<div class='lg-row'>脫塵契育王　受戒了緣夙</div>
</div></div>
<div class='div-other'><a id='mulu42' />
<p class='h2'>璘公供奉泉<span class='note-inline'>(肅宗朝內供奉范子璘，為母懴雪，入阿育王禮塔，有供奉泉。)</span></p>
<div class="lg regular" style="margin-left:0em;"><div class='lg-row'>密密石叢盤　涓涓雲竇出　孝思格山靈　甘泉隨杖溢</div>
<div class='lg-row'>旴江拈韻歌　事與慈湖一</div>
</div></div>
<div class='div-other'><a id='mulu43' />
<p class='h2'>璉公辭鉢亭<span class='note-inline'>(仁宗賜大覺璉禪師龍腦鉢，璉辭鉢謝恩曰：「吾法以鐵瓦為之，此鉢非法。」對使者焚之。)</span></p>
<div class="lg regular" style="margin-left:0em;"><div class='lg-row'>賜詩建閣藏　仁皇即是佛　龍腦鉢堅辭　物原無有物</div>
<div class='lg-row'>心清松下風　玉几憑崪屹</div>
</div></div>
<div class='div-other'><a id='mulu44' />
<p class='h2'>坦長老還金坊<span class='note-inline'>(坦公少同人商賈，海舶破，千金受人寄託，冐重險還其家。)</span></p>
<div class="lg regular" style="margin-left:0em;"><div class='lg-row'>受人寄金託　險阻冐萬里　完璧歸主還　非為名利起</div>
<div class='lg-row'>一片信行堅　表裡玉壺氷</div>
</div></div>
<div class='div-other'><a id='mulu45' />
<p class='h2'>杲公歸祴閣<span class='note-inline'>(徑山宗杲禪師與侍郎張九成忤秦相國，竄梅陽十七年。紹興丙子，有㫖住持阿育王寺。)</span></p>
<div class="lg regular" style="margin-left:0em;"><div class='lg-row'>毘耶杜口人　談玄莫逆契　繆醜嫉惡深　焚牒居瘴癘</div>
<div class='lg-row'>歸放赤堇山　般若田普濟</div>
</div></div>
<div class='div-other'><a id='mulu46' />
<p class='h2'>王文公祠<span class='note-inline'>(文公，令鄞，多惠政。建祠，近阿育王寺。)</span></p>
<div class="lg regular" style="margin-left:0em;"><div class='lg-row'>半山執政偏　惠獨施鄞土　斗門東谷間　利澤霑普</div>
<div class='lg-row'>漠漠茂草區　誰還問祠宇</div>
</div></div></div>
<div class='div-other'><a id='mulu47' />
<p class='h1'>大覺璉師以閻立本畫水官見遺，報以詩</p><p class="byline">蘇洵</p><p style="margin-left:0em;text-indent:0em;" class="lg-abnormal"><div class='lg-row'>水官騎蒼龍　龍行欲上天　手攀時且住　浩若乘風船</div>
<div class='lg-row'>不知幾何長　足尾猶在淵　下有二從臣　左右乘魚黿</div>
<div class='lg-row'>矍鑠相顧視　風舉衣袂翻　女子侍君側　白頰垂雙鬟</div>
<div class='lg-row'>手執雉尾扇　容如未開蓮　從者八九人　非鬼非戎蠻</div>
<div class='lg-row'>出水未成列　先登揚旗旜　長刀擁㫄牌　白羽注強拳</div>
<div class='lg-row'>雖服甲與裳　狀貌猶鯨鱣　水獸不得從　仰靣以手攀</div>
<div class='lg-row'>空處走雷霆　雨雹晦九川　風師黑虎囊　靣目昏塵烟</div>
<div class='lg-row'>翼從三神人　萬里朝天關　我從大覺師　得此詭怪篇</div>
<div class='lg-row'>畫者古閻子　于今三百年　見者誰不愛　予者誠以難</div>
<div class='lg-row'>在我猶在子　此理寧非禪</div>
<div class='lg-row'>報之以好詞　何必畫在前<span class='note-inline'>(詩見《聲畫集》)</span></div>
</p></div>
<div class='div-other'><a id='mulu48' />
<p class='h1'>和育王十二題</p><p class="byline"><span class='note-inline'>(筠州)</span>楊屯田</p><p style="margin-left:0em;text-indent:0em;" class="lg-abnormal"><div class='lg-row'>遙聞金在沙　知是虛名號　世人方競貪　何兹有遺寶<span class='note-inline'>(金沙池)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>佛跡空在兹　佛心無處所　尋迹以求之　似學邯鄲步<span class='note-inline'>(佛跡峯)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>萬物雖散殊　孰非道之體　何必石岩岩　方疑金色臂<span class='note-inline'>(七佛石)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>梵教一來東　群心日歸向　土石至無情　也作披緇怏<span class='note-inline'>(袈娑衣)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>月色固無改　臺基亦不壞　嗟哉翫月人　古來誰復在<span class='note-inline'>(明月臺)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>形模皆自然　樹立豈人力　松影與秋光　掃成真水墨<span class='note-inline'>(石屏峯)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>田苗自枯稿　井鰻人所禱　若教龍有靈　此魚何足道<span class='note-inline'>(靈鰻井)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>璘師鑿此泉　晨夕奉親老　因知達者心　豈嘗離孝道<span class='note-inline'>(供奉泉)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>嘗聞有為法　佛說如夢幻　胡然窣堵波　香花耀凡眼<span class='note-inline'>(育王塔)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>晉後千百年　兹殿儼如昔　梵宇若皆然　應須省民力<span class='note-inline'>(八角殿)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>典干既凌夷　羣材共論謝　惟有青青松　於今被王化<span class='note-inline'>(晉年札)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>長疑佛界中　天女來行樂　為怕山風寒　仙衣盡<span class='note-inline'>(津忍)</span>重着<span class='note-inline'>(重臺蓮)</span></div>
</p></div>
</div><!-- end of div[@id='body'] -->
</body></html>