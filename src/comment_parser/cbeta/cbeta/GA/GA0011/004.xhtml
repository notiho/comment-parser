<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明州阿育王山續志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu138' /><p class="head1">明州阿育王山續志第十四卷目錄</p>

<ul class="">
<li>明州阿育王舍利塔圖讃<span class="note-inline">(有序)</span>　<span class="note-inline">(莊冋生)</span></li>

<li>遊天童道經育王　<span class="note-inline">(杜漺)</span></li>

<li>阿育王寺　<span class="note-inline">(釋通門)</span></li>

<li>草堂　<span class="note-inline">(釋通門)</span></li>

<li>宿舍利塔下尋古碑　<span class="note-inline">(李鄴嗣)</span></li>

<li>鄮峯草堂　<span class="note-inline">(李鄴嗣)</span></li>

<li>同董曉山、周方人登阿育王塔　<span class="note-inline">(周斯盛)</span></li>

<li>陪[山*巳]公訪嵩巖上人題塔<span class="note-inline">(二首)</span>　<span class="note-inline">(張鸎)</span></li>

<li>過育王贈法鐘禪師　<span class="note-inline">(釋本僼)</span></li>

<li>寄育王嵩巖和尚　<span class="note-inline">(釋超寤)</span></li>

<li>新纂鄞縣誌　<span class="note-inline">(汪源澤)</span></li>

<li>呈法公　<span class="note-inline">(謝歸昌)</span></li>

<li>冐雨過鄮峯訪法公，留宿山房　<span class="note-inline">(謝歸昌)</span></li>

<li>賦得阿育王舍利寶塔　<span class="note-inline">(謝秉昌)</span></li>

<li>家弟維賢、瞻在、文國過玉几松堂止靜，余不及從，得排句十二韻　<span class="note-inline">(謝秉昌)</span></li>

<li>禮舍利　<span class="note-inline">(元盛)</span></li>

<li>阿育王㳟禮迦文舍利塔　<span class="note-inline">(元璟)</span></li>

<li>放光松　<span class="note-inline">(元璟)</span></li>

<li>約謝子維賢同遊阿育王寺　<span class="note-inline">(姜宸英)</span></li>

<li>春日禮育王舍利，詩以志勝　<span class="note-inline">(陳其愚)</span></li>

<li>秋遠和尚繼席育王里言奉寄　<span class="note-inline">(邵似歐)</span></li>

<li>送法老和尚還掃花居　<span class="note-inline">(謝景昌)</span></li>

<li>育王移山梅一本於樹滋堂<span class="note-inline">(二首)</span>　<span class="note-inline">(謝兆昌)</span></li>

<li>寄法公和尚<span class="note-inline">(二首)</span>　<span class="note-inline">(謝兆昌)</span></li>

<li>呈法公　<span class="note-inline">(謝秉昌)</span></li>

<li>遊育王贈東堂法老和尚　<span class="note-inline">(裘璉)</span></li>

<li>重晤法和尚於蛟城<span class="note-inline">(二首)</span>　<span class="note-inline">(邵似歐)</span></li>

<li>法公自都門歸鄮峯卻寄　<span class="note-inline">(邵似歐)</span></li>

<li>阿育王寺瞻仰舍利　<span class="note-inline">(温應㠐)</span></li>

<li>寄育王法老和尚　<span class="note-inline">(温應㠐)</span></li>

<li>雨中過鄮山宿玉几松堂　<span class="note-inline">(謝秉昌)</span></li>

<li>懷秋遠和尚　<span class="note-inline">(温應㠐)</span></li>

<li>過育王晤遠公和尚<span class="note-inline">(二首)</span>　<span class="note-inline">(邵似歐)</span></li>

<li>過鄮峯呈遠公和尚　<span class="note-inline">(謝歸昌)</span></li>

<li>春日再訪遠公　<span class="note-inline">(邵似歐)</span></li>

<li>山居得秋遠和尚書漫賦<span class="note-inline">(二首)</span>　<span class="note-inline">(謝師昌)</span></li>

<li>遊阿育王寺　<span class="note-inline">(張士塤)</span></li>

<li>秋杪從天童過宿育王，用歐陽公憶滁州幽谷韻，呈秋遠和尚　<span class="note-inline">(李暾)</span></li>

<li>前題　<span class="note-inline">(張錫璁)</span></li>

<li>前題　<span class="note-inline">(等月)</span></li>

<li>玉几峯<span class="note-inline">(三首)</span></li>

<li>仙人書</li>

<li>般若塔　<span class="note-inline">(秋遠碧)</span></li>

<li>放光松歌　<span class="note-inline">(謝緒章)</span></li>

<li>送秋公法姪和尚歸鄮峯　<span class="note-inline">(超寤)</span></li>

<li>過育王呈秋遠和尚<span class="note-inline">(二首)</span>　<span class="note-inline">(李暾)</span></li>

<li>小育王感懷<span class="note-inline">(三首)</span></li>

<li>七佛潭</li>

<li>袈裟石　<span class="note-inline">(秋遠碧)</span></li>

<li>春日過鄮峯，同省齋和尚、斯敏法姪坐雨，兼懷秋遠法姪　<span class="note-inline">(超寤)</span></li>

<li>寄育王嵩來上人<span class="note-inline">(二首)</span>　<span class="note-inline">(張兆林)</span></li>

<li>從天童過育王，依韻奉酬嵩公　<span class="note-inline">(彭祖訓)</span></li>

<li>贈嵩來上人　<span class="note-inline">(周鴻憲)</span></li>

<li>嵩公以詩見贈，次韻奉答　<span class="note-inline">(張美確)</span></li>

<li>偕董天池（不磷）遊阿育王寺　<span class="note-inline">(范桐)</span></li>

<li>玉几松堂同李東門看雨　<span class="note-inline">(萬承勲)</span></li>

<li>前題　<span class="note-inline">(李暾)</span></li>

<li>鄮峯草堂<span class="note-inline">(二首)</span>　<span class="note-inline">(嵩來荃)</span></li>
</ul>
<p class='juan'>明州阿育王山續志卷第十四</p><p class="byline">住山釋畹荃（嵩來）輯集</p>
<div class='div-other'><a id='mulu139' />
<p class='h1'>明州阿育王舍利塔圖讚<span class='note-inline'>(有序)</span></p><p style="margin-left:0em;text-indent:2em">釋迦如來於尸羅雙樹間入大湼槃，茶毘得舍利無數，人間、天上、龍宮三分供養。有阿育王以大神力役諸鬼神，碎七寶末成八萬四千塔，盛如來舍利，流布四洲。時有耶舍尊者，於指間放八萬四千光明。天龍夜叉隨光所到處，皆八吉祥、六殊勝地，乃安一塔。震旦凡一十有九所，阿育其一也。其座非石、非木、非金、非鐵，高尺有四寸，凡五層。窗開四靣，寶磬處中，舍利如珠懸下。<span class='note-inline'>(冋)</span>於康熙己酉之冬，道經四明，特過鄮山瞻禮。禮畢圍繞三帀，忽見大如菽，光如燈，微紅黃色，敬心益䖍。光成五綵相，從者所見各各不一。合十拜別，歸途再瞻禮，則舍利青色而微，較前更異。寺僧乞紀其事，而并繪是圖。因冗次未就，倐忽六載。今法鐘和尚主其席，向與<span class='note-inline'>(冋)</span>為方外交，馳書來欲了此公案。乃齋戒沐浴，焚香敬寫所見之圖，贅之以讚曰：</p>
<p style="margin-left:0em;text-indent:0em;" class="lg-abnormal"><div class='lg-row'>如來舍利　八萬四千</div>
<div class='lg-row'>人間天上　遍滿流傳　毫端現瑞　五采光鮮　眾見不一　各具識田</div>
<div class='lg-row'>如谷傳響　如月印川　我今瞻禮　寶相莊嚴</div>
<div class='lg-row'>天龍呵䕶　億萬斯年</div>
</p><p style="margin-left:0em;text-indent:2em">康熙甲寅之夏至日，晉陵莊冋生題</p>
</div>
<div class='div-other'><a id='mulu140' />
<p class='h1'>遊天童道經育王</p><p class="byline"><span class='note-inline'>(觀察　琅槐)</span>杜漺</p>
<div class="lg regular" style="margin-left:0em;"><div class='lg-row'>古寺饒長烟　隔嶺見蒼莾　舍利傳阿育　西晉迹乃昉</div>
<div class='lg-row'>明星覩雪山　懸珠來罔象　人言一尺塔　光明彌百丈</div>
<div class='lg-row'>寶峯聚楞伽　空谷走魍魎　利賔與大權　儼立同供養</div>
<div class='lg-row'>溪水皆西流　湯湯出塵坱　天童似兒孫　群峯作兒襁</div>
<div class='lg-row'>松杉如此屋　更出群峯上　山僧導我前　楖栗一條杖</div>
<div class='lg-row'>云令龍象伏　斯言何滉漭　天荒破義興　密公更雄長</div>
<div class='lg-row'>妙音胡寂然　使我失瞻仰　風雨宿山房　夜聞鐘磬響</div>
<div class='lg-row'>忽洗百年愁　琉璃見精爽　皎月忽一輪　林杪寄真賞</div>
</div></div>
<div class='div-other'><a id='mulu141' />
<p class='h1'>阿育王寺</p><p class="byline"><span class='note-inline'>(牧雲)</span>釋通門</p>
<div class="lg regular" style="margin-left:0em;"><div class='lg-row'>古稱殊勝地　常放吉祥光　法鼓分明繫　佛身何處藏</div>
<div class='lg-row'>泉聲留妙喜　閣記載奎章　感昔穹碑在　杖藜步夕陽</div>
</div></div>
<div class='div-other'><a id='mulu142' />
<p class='h1'>草堂<span class='note-inline'>(泰不華書鄮峯草堂額)</span></p><p class="byline">釋通門</p>
<div class="lg regular" style="margin-left:0em;"><div class='lg-row'>草堂依鄮峯　篆額乃元人　以一招提境　而分上下隣</div>
<div class='lg-row'>鐘聞當靜夜　屐過自清晨　差喜僧房僻　投賢亦養神</div>
</div></div>
<div class='div-other'><a id='mulu143' />
<p class='h1'>宿舍利塔下尋古碑</p><p class="byline"><span class='note-inline'>(杲堂)</span>李鄴嗣</p>
<div class="lg regular" style="margin-left:0em;"><div class='lg-row'>高文落千春　得壽及山骨　烱烱古塔下　佛珠為日月</div>
<div class='lg-row'>老松願承葢　埜苔不敢髮　前潭有蟄龍　霢雨頻浣刷</div>
<div class='lg-row'>幽氣巢巨靈　風霆看出沒　余適尋山門　舊基瓦難垈</div>
<div class='lg-row'>支解歎佛身　諸天坐茆蕝　昔時鶴翎花　劖根鬼火屈</div>
<div class='lg-row'>獨見尺草中　臥立有碑碣　肅若對古人　束帶先上謁</div>
<div class='lg-row'>讀字先以手　斷處終暫闕　同遊幸異才　精感足互發</div>
<div class='lg-row'>眎畢久立烟　三歎生悲咽　百年各有生　曾供石幾閱</div>
</div></div>
<div class='div-other'><a id='mulu144' />
<p class='h1'>鄮峯草堂</p><p class="byline">李鄴嗣</p>
<div class="lg regular" style="margin-left:0em;"><div class='lg-row'>此亦梵㞐耳　其名曰草堂　老僧無衲氣　處士同行藏</div>
<div class='lg-row'>半扉辨客履　引我坐藜床　詶客吶言詞　坐久喜其惷</div>
<div class='lg-row'>自云山寺瘠　脫粟不滿[土*瓦]　烏鼠念僧貧　留果充餱糧</div>
<div class='lg-row'>舊栽扶老竹　新業藕花塘　左有泉一潭　木石養幽香</div>
<div class='lg-row'>綠烟常不散　盥肺汲鴦漿　勸客且坐此　夜受星氣凉</div>
</div></div>
<div class='div-other'><a id='mulu145' />
<p class='h1'>同董曉山、周方人登阿育王寺塔</p><p class="byline"><span class='note-inline'>([山*巳]公)</span>周斯盛</p><p style="margin-left:0em;text-indent:0em;" class="lg-abnormal"><div class='lg-row'>霜晴白日高　山影肅舍利　新松三尺强　游雲無拘忌</div>
<div class='lg-row'>古殿委荒榛　歎息飛白字<span class='note-inline'>(寺有蕭子雲飛白字，余嘗見之，今失諸火。)</span>　曾塔失威儀　孤空但一氣</div>
<div class='lg-row'>興廢理不齊　焉測真宰意</div>
<div class='lg-row'>振衣登絕頂　昔遊今復記　玉几如故人　堇山亦昆季</div>
<div class='lg-row'>田疇草色寒　鳥聲落平地　茫茫大化中　容我一俯視</div>
</p></div>
<div class='div-other'><a id='mulu146' />
<p class='h1'>陪[山*巳]公訪嵩巖上人題塔<span class='note-inline'>(二首)</span></p><p class="byline">張鸎</p>
<div class="lg regular" style="margin-left:0em;"><div class='lg-row'>寺殘留古塔　登眺喜同君　風細聞樵語　天空點雁羣</div>
<div class='lg-row'>夕陽閒啜茗　高臥欲招雲　野火燒龍象　山僧何所云</div>
</div>
<div class="lg regular" style="margin-left:0em;"><div class='lg-row'>昨日迎君屐　天寒到草廬　山廚蔬芋薄　野味雪霜餘</div>
<div class='lg-row'>茶灶添新火　梅花慰索居　欲知別後意　試讀古人書</div>
</div></div>
<div class='div-other'><a id='mulu147' />
<p class='h1'>過育王贈法鐘禪師</p><p class="byline"><span class='note-inline'>(遠菴)</span>釋本僼</p><p style="margin-left:0em;text-indent:0em;" class="lg-abnormal"><div class='lg-row'>石芝地僻相知少　玉几時過未厭頻　塔影半峯橫落照　鐘聲十里聽行人</div>
<div class='lg-row'>松堂雨霽月當戶　妙喜泉香花及春</div>
<div class='lg-row'>最喜金輪疏正脈　阮咸同病不知貧</div>
</p></div>
<div class='div-other'><a id='mulu148' />
<p class='h1'>寄育王嵩巖和尚</p><p class="byline"><span class='note-inline'>(日休)</span>釋超寤</p>
<div class="lg regular" style="margin-left:0em;"><div class='lg-row'>月華皎如雪　松色青于雲　層霄墜霜葉　幽響空階聞</div>
<div class='lg-row'>鴻雁西北來　飛鳴各有羣　一步一回顧　飲啄滄江濆</div>
<div class='lg-row'>憶昔秦淮歸　匆匆逢逆旅　彼此若斷蓬　飄飄不知處</div>
<div class='lg-row'>大火方西流　家家弄機杼　坐斯百憂中　孤寒獨延佇</div>
<div class='lg-row'>願言室中燈　分光照愁緒</div>
</div></div>
<div class='div-other'><a id='mulu149' />
<p class='h1'>新纂鄞縣誌</p><p class="byline"><span class='note-inline'>(邑令　天門)</span>汪源澤</p><p style="margin-left:0em;text-indent:2em">距縣五十里阿育王山下，昔周厲王時，東天竺國有阿育王造塔八萬四千，貯釋迦文佛真身舍利，分布四洲，遇八吉祥、六殊勝地，乃安一塔。晉太康三年，并州劉薩訶弋獵為生。病瀕死，見梵僧謂之曰：「汝罪重，應入地獄。宜往會稽有阿育王寶塔處，頂禮得免。」既蘇，出家，名曰慧達。徧求山澤，忽聞此處地下鐘聲，至心䖍禮，有塔從地湧出，光明騰耀。高一尺四寸，廣七寸，非金、非石。四靣窗虚，內懸寶磬，中綴舍利，變現不可殫述。此八萬四千塔之一也。安帝義熙元年，始構塔亭，歲度二七僧守之。宋元嘉二年，文帝勅沙門道祐創增佛宇。掘地得金合，盛三舍利、佛爪、佛髮。詔建浮圖三級函焉。十二年，曇摩密多建塔寺。梁天監十五年，華陽真人陶貞白先生宏景詣塔，誓受五大戒。普通三年，武帝命建殿堂，賜「阿育王寺」額，蕭子雲手書飛白，由是山亦以「阿育王」名。大同六年，帝令其孫越州守岳陽王察改浮圖五層，繪藏帝及昭明太子像，賜金五百兩，造銅佛五百軀，寫經論五百卷，鑄鐵鼎以鎮四角。尋蠲復其賦，調給兵設營防衞。陳宣帝度僧守塔，如義熙數。唐中宗遣使賜金，下詔䕶持。咸通間，又度僧守之。周顯德五年，寺災。宋初重建，太宗嘗命通慧大師贊寧奉舍利入禁中供養。大中祥符元年，賜「廣利」額。熙寧三年，大覺禪師懷璉居之，建宸奎閣，藏仁宗偈頌御書五十三軸（有真書、飛白、梵書三體）、御書團扇三柄、英宗手詔一道、知杭州軍州蘇軾撰記。高宗賜塔號曰「佛頂光明」，嘗迎至禁庭。孝宗亦奉迎入大內，御書「妙勝之殿」賜本寺。皇子判府魏王愷造金塔一座，奉安寶塔。大慧禪師宗杲住持卓錫，有泉曰「妙喜」，張九成作銘。其「普香世界」額，則張秘閣即之所書也。元至正十年，住持悟光建承恩閣，學士黃溍為記。二十四年，住持元輿重建下塔，司農少卿危素撰記。明洪武十五年定為「育王禪寺」，稱天下禪宗五山之第五。住持崇裕修復塔寺莊田，翰林承㫖宋濂為記。永樂十四年殿<span class='corr'>圮</span>，住持宗正重建。宏治間，住持廣福重建玉几松堂，少司空李堂記之。正德十二年，福又修上塔，堂又為之記。嘉靖四年，山門燬，福更重建，考功郎豐坊記。萬　間，住持傳瓶重建佛殿。十九年，真如軒有靈菊之異，改軒名曰「靈菊」，大司成戴洵為記。崇禎間，邑侯王章撰〈舍利殿記〉，住持正理重修。國朝順治五年，住持行雪徙殿為西向，未幾燬。康熙十八年，住持海覺重修舍利殿。寺之東有鄮峯草堂，元泰不華篆額。去里許，由大權洞而入，有劉薩訶塔院。院之南有墮星石，石上隱隱有袈裟文，相傳隨塔而墮云。</p>
</div>
<div class='div-other'><a id='mulu150' />
<p class='h1'>呈法公　</p><p class="byline"><span class='note-inline'>(靈昭)</span>謝歸昌</p>
<div class="lg regular" style="margin-left:0em;"><div class='lg-row'>山寺深秋月　清光透碧潭　天空靈鳥下　人靜毒龍叅</div>
<div class='lg-row'>內熱思仙藕　情多寄雪柑　太行知失路　望爾指京南</div>
</div></div>
<div class='div-other'><a id='mulu151' />
<p class='h1'>冐雨過鄮峯訪法公，留宿山房</p><p class="byline">謝歸昌</p><p style="margin-left:0em;text-indent:0em;" class="lg-abnormal"><div class='lg-row'>不到松堂三十年　金沙玉几尚依然　因沾法雨留春屐　更借禪床穩客眠</div>
<div class='lg-row'>歸路未從來路得　入山已勝出山緣</div>
<div class='lg-row'>遠公不禁陶公酒　欲向池邊種白蓮</div>
</p></div>
<div class='div-other'><a id='mulu152' />
<p class='h1'>賦得阿育王舍利寶塔</p><p class="byline">謝秉昌</p><p style="margin-left:0em;text-indent:0em;" class="lg-abnormal"><div class='lg-row'>鄮山壁立雙芙蓉　極目扶桑海日紅　會稽東來行不斷　蒼茫萬里生秋風</div>
<div class='lg-row'>昔時育王降竺國　捶碎寶玉琉璃空</div>
<div class='lg-row'>摩娑一夕驅神力　刻畫萬變煩鬼工　深碧似石亦非石　古今耳目多盲聾</div>
<div class='lg-row'>白毫廣相徧大千　獨留精氣凌蒼穹</div>
<div class='lg-row'>青山何處不藏骨　如斯幻化不可窮</div>
<div class='lg-row'>玉几雲橫插天漢　星辰丹碧臨珠宮　崖生芝草千巖秀　泉湧金沙萬壑通</div>
<div class='lg-row'>茫茫羣山烟霧裡　俯看秋色青濛濛</div>
<div class='lg-row'>金峩雪竇指顧間　太白點點侍雙童</div>
<div class='lg-row'>山深葉落迷行跡　磬聲敲出白雲中　我無曠懷翻百憂　緣溪著屐叩遠公</div>
<div class='lg-row'>揮麈一一談宏箸　如以寒氷語夏蟲</div>
<div class='lg-row'>老松頂禿枝墜地　欲放不放光朦朧</div>
</p></div>
<div class='div-other'><a id='mulu153' />
<p class='h1'>家弟維賢、瞻在、文國過玉几松堂止靜，余不及從，得排句十二韻</p><p class="byline">謝秉昌</p><p style="margin-left:0em;text-indent:0em;" class="lg-abnormal"><div class='lg-row'>寂寂茆堂俯夕陰　離離花徑寄微吟　青山到處望中遠　長日思來別後深</div>
<div class='lg-row'>春色漂零知幾處　浮雲來去亦何心</div>
<div class='lg-row'>只愁琢石終非玉　强為炊沙未得金　池上潛鱗思縱壑　枝頭倦羽愛投林</div>
<div class='lg-row'>宗風暢出無南北　山水蒼茫自古今</div>
<div class='lg-row'>偶喜閒身觀去住　重逢勝地記登臨</div>
<div class='lg-row'>爾時雨過松杉色　盡日風還鐘磬音　瓢水飲時知冷煗　蓮花漏斷夢浮沉</div>
<div class='lg-row'>舟離古渡愁難越　<span class='corr'>麈</span>拂芒鞋足不禁</div>
<div class='lg-row'>野簌麄疎宜入饌　溪茶香潔又頻斟</div>
<div class='lg-row'>何人<span class='corr'>淨</span>掃孤峯石　置我閑彈一曲琴</div>
</p></div>
<div class='div-other'><a id='mulu154' />
<p class='h1'>禮舍利<span class='note-inline'>(集天竺語)</span></p><p class="byline"><span class='note-inline'>(慰弘)</span>元盛</p>
<div class="lg regular" style="margin-left:0em;"><div class='lg-row'>佛塔一手掌　舍利晶光芒　沉水香和合　製自阿育王</div>
<div class='lg-row'>末世作福田　救苦騰神光　露盤如棗葉　五濁施清凉</div>
</div></div>
<div class='div-other'><a id='mulu155' />
<p class='h1'>阿育王㳟禮迦文舍利塔　</p><p class="byline"><span class='note-inline'>(借山)</span>元璟</p>
<div class="lg regular" style="margin-left:0em;"><div class='lg-row'>塔樣古而奇　高不滿一笏　中虚涵舍利　外質非木鐵</div>
<div class='lg-row'>仁王勅力士　鎚擣眾香末　其八萬四千　神工一夜訖</div>
<div class='lg-row'>緬昔菩提塲　靈光照衣紱　傾寫八斛珠　天龍互分奪</div>
<div class='lg-row'>周哉我佛心　遠布真丹國　遂因劉薩訶　平地忽湧出</div>
<div class='lg-row'>不夏綴碧瓜　未秋垂朱橘　或看鳳凰卵　又變玻璃月</div>
<div class='lg-row'>智者領復怡，狂者反自慝　病者霍然起　枯者勃然茁</div>
<div class='lg-row'>嗟嗟三界生　愚癡難解脫　大海一浮漚　獲覩此奇特</div>
<div class='lg-row'>余來償夙願　戊寅之人日　足履八吉祥　手炷栴檀缽</div>
<div class='lg-row'>睨而窺塔戶　圓吐摩尼活　似定卻不定　欲綴那可綴</div>
<div class='lg-row'>回首蔚藍天　紫雲䨱山額</div>
</div></div>
<div class='div-other'><a id='mulu156' />
<p class='h1'>放光松</p><p class="byline">元璟</p>
<div class="lg regular" style="margin-left:0em;"><div class='lg-row'>曠觀天地間　無如此松好　亭亭長百圍　清露滴昏曉</div>
<div class='lg-row'>形同麈尾垂　群枝帀地掃　磥砢節森森　挺特若龍爪</div>
<div class='lg-row'>狂風西北來　濤聲生樹杪　卷舒自有情　歲寒終始保</div>
<div class='lg-row'>舍利曾分真　光騰燭海島　欲放而不放　其光徹四表</div>
<div class='lg-row'>大者如車輪　小者如鶉[聿*鳥]　彷彿清秋時　眾星羅月皎</div>
<div class='lg-row'>磊落懸玻璃　參差綴瑪瑙　或看火齊明　又同日初照</div>
<div class='lg-row'>覩者歎奇哉　異論各紛擾　如旱得甘霖　如貧獲至寳</div>
<div class='lg-row'>憂者快然欣　壅者剨然剖　吁嗟斯輩人　識見何其小</div>
<div class='lg-row'>我佛萬德尊　畧示一塵藐</div>
</div></div>
<div class='div-other'><a id='mulu157' />
<p class='h1'>約謝子維賢同遊阿育<span class='note-inline'>(予因事入白峯，謝見候，屢日不值。及予至寺，謝已先還，慨然有賦，兼呈法公。　)</span></p><p class="byline"><span class='note-inline'>(西溟)</span>姜宸英</p><p style="margin-left:0em;text-indent:0em;" class="lg-abnormal"><div class='lg-row'>喜雨題詩古寺中　海天蕭颯萬山空　秋風竹徑來求仲　春草池塘憶謝公</div>
<div class='lg-row'>捲幔牽蘿驚戶碧　臨堦滴葉妬魚紅</div>
<div class='lg-row'>誰將清磬敲殘暑　愁見平皐落暮鴻</div>
</p></div>
<div class='div-other'><a id='mulu158' />
<p class='h1'>春日禮育王舍利，詩以志勝</p><p class="byline">陳其愚</p><p style="margin-left:0em;text-indent:0em;" class="lg-abnormal"><div class='lg-row'>四十九年不說說　一朝隨願示寰中　須知有感光斯現　能到無心象亦空</div>
<div class='lg-row'>仰靣晶瑩難指月　當機璀璨快如風</div>
<div class='lg-row'>由來此地稱多寶　漫把王宮比梵宮</div>
</p></div>
<div class='div-other'><a id='mulu159' />
<p class='h1'>秋遠和尚繼席育王里言奉寄</p><p class="byline">邵似歐</p><p style="margin-left:0em;text-indent:0em;" class="lg-abnormal"><div class='lg-row'>每歎乾坤幾陸沈　尚留吾道在山林　人間不盡千秋業　世外初傳一片心</div>
<div class='lg-row'>鐘鼓聲聞新法座　薜蘿春老舊知音</div>
<div class='lg-row'>相逢莫道來何晚　飛錫峯頭待鶴臨</div>
</p></div>
<div class='div-other'><a id='mulu160' />
<p class='h1'>送法老和尚還掃花居</p><p class="byline">謝景昌</p>
<div class="lg regular" style="margin-left:0em;"><div class='lg-row'>玉几松堂古　高賢卓錫居　雙瞳秋水碧　相識廿年餘</div>
<div class='lg-row'>昔時曾嘱我　層雲坐叠砠　抱膝不如轉　至今猶踟躇</div>
<div class='lg-row'>臨平湖岸左　誅茅好結廬　睽違五裘葛　頑石猶如初</div>
<div class='lg-row'>杖履今還山　湖雲滿衣裾　見靣各歡喜　步趨多安舒</div>
<div class='lg-row'>如何纔信宿　又報乘藍輿　草草一幅紙　忙忙隨手書</div>
<div class='lg-row'>錢塘潮汐穩　時時望雙魚</div>
</div></div>
<div class='div-other'><a id='mulu161' />
<p class='h1'>育王移山梅一本於樹滋堂，雨中分賦<span class='note-inline'>(二首)</span></p><p class="byline"><span class='note-inline'>(瞻在)</span>謝兆昌</p>
<div class="lg regular" style="margin-left:0em;"><div class='lg-row'>玉堂疎影至　移植向珠宮　花發元無異　根深自不同</div>
<div class='lg-row'>離披承朔雪　剪拂待春風　聽盡支公法　香浮細雨中</div>
</div>
<div class="lg regular" style="margin-left:0em;"><div class='lg-row'>著書時掩戶　庭草不須刪　老翰抽春思　蒼苔點古顏</div>
<div class='lg-row'>角吹千片落　鳥立一枝閒　坐使成陰日　無忘是故山</div>
</div></div>
<div class='div-other'><a id='mulu162' />
<p class='h1'>寄法公和尚<span class='note-inline'>(二首)</span></p><p class="byline">謝兆昌</p><p style="margin-left:0em;text-indent:0em;" class="lg-abnormal"><div class='lg-row'>公案當機等夙塵　不須一一又重陳　頻年卻病終無術　今夜傷秋只此身</div>
<div class='lg-row'>籠有參苓甘得苦　性同薑桂老逾辛</div>
<div class='lg-row'>繩牀竹簟支清夢　何日溪頭採白蘋</div>
</p><p style="margin-left:0em;text-indent:0em;" class="lg-abnormal"><div class='lg-row'>松菊猶存晝掩扉　繩床枯坐自如如　塵容此日看將老　夙習頻年苦未除</div>
<div class='lg-row'>望遠只因山有石　音疎不為水無魚</div>
<div class='lg-row'>携笻且過通宵話　待剪蓴絲雨後蔬</div>
</p></div>
<div class='div-other'><a id='mulu163' />
<p class='h1'>呈法公</p><p class="byline">謝秉昌</p>
<div class="lg regular" style="margin-left:0em;"><div class='lg-row'>講席依松檜　經年盡掩關　山高門自峻　僧定客俱閒</div>
<div class='lg-row'>城市傳龍鉢　氷霜暎玉顏　春深理雙屐　谿上聽潺湲</div>
</div></div>
<div class='div-other'><a id='mulu164' />
<p class='h1'>遊育王贈東堂法老和尚<span class='note-inline'>(用豐考功原韻)</span></p><p class="byline">裘璉</p><p style="margin-left:0em;text-indent:0em;" class="lg-abnormal"><div class='lg-row'>閣雨山雲濕不流　招尋古寺坐初秋　千峯樹色香臺遶　萬里烟嵐臥閣收</div>
<div class='lg-row'>碑碣依然題魏晉　林泉何處問巢由</div>
<div class='lg-row'>虎溪會有高人住　未卜他年白社休</div>
</p></div>
<div class='div-other'><a id='mulu165' />
<p class='h1'>重晤法和尚於蛟城<span class='note-inline'>(二首)</span></p><p class="byline">邵似歐</p><p style="margin-left:0em;text-indent:0em;" class="lg-abnormal"><div class='lg-row'>烏飛兔走幾升沈　一坐烟霞歲月深　千載名山傳舍利　老人南極照祗林</div>
<div class='lg-row'>龍藏鉢裏施慈雨　鳥向枝頭說梵音</div>
<div class='lg-row'>正值芳菲時節好　春風花柳印禪心</div>
</p><p style="margin-left:0em;text-indent:0em;" class="lg-abnormal"><div class='lg-row'>一天春色滿滄洲　寂歴空山作臥游　古殿罘罳懸麗日　百年身世等虚舟</div>
<div class='lg-row'>蒼茫水接扶桑外　縹緲峯高故國秋</div>
<div class='lg-row'>吳起烽烟人自老　寸心早被白雲留</div>
</p></div>
<div class='div-other'><a id='mulu166' />
<p class='h1'>法公自都門歸鄮峯卻寄</p><p class="byline">邵似歐</p></div>
<div class='div-other'><a id='mulu167' />
<p class='h1'>阿育王寺瞻仰舍利</p><p class="byline"><span class='note-inline'>(孝亷　匡雲)</span>温應㠐</p><p style="margin-left:0em;text-indent:0em;" class="lg-abnormal"><div class='lg-row'>智珠一點箇中分　妙勝之宮寳氣殷　靜比天心涵夜籟　爛如初日照晴雲</div>
<div class='lg-row'>大千界內幾摩盪　五十年來始見聞</div>
<div class='lg-row'>迸出儂光許謁佛　佛光何處不繽紛</div>
</p></div>
<div class='div-other'><a id='mulu168' />
<p class='h1'>寄育王法老和尚</p><p class="byline">温應㠐</p><p style="margin-left:0em;text-indent:0em;" class="lg-abnormal"><div class='lg-row'>芒鞋竹簥漫追尋　丈室清宵許細吟　坐有名書不用笈　山無俗客自然深</div>
<div class='lg-row'>雨花錯落天香界　珠月圓明古佛心</div>
<div class='lg-row'>別際斯須還握手　虎溪千載一知音</div>
</p></div>
<div class='div-other'><a id='mulu169' />
<p class='h1'>雨中過鄮山宿玉几松堂</p><p class="byline">謝秉昌</p><p style="margin-left:0em;text-indent:0em;" class="lg-abnormal"><div class='lg-row'>舟停谷口藉笻扶　為叩支公講席孤　滿壑寒雲迷折屐　一灣流水入香㕑</div>
<div class='lg-row'>客依木榻心俱寂　僧定茆廬偈亦無</div>
<div class='lg-row'>雨細花深歸未得　杜鵑何事又相呼</div>
</p></div>
<div class='div-other'><a id='mulu170' />
<p class='h1'>懷秋遠和尚</p><p class="byline">温應㠐</p><p style="margin-left:0em;text-indent:0em;" class="lg-abnormal"><div class='lg-row'>登峯已震青獅吼　戞竹還聞丹鳳鳴　一壑溪雲盤玉案　三更茶火落松聲</div>
<div class='lg-row'>人如瘦菊經秋韻　詩比幽蘭入夢清</div>
<div class='lg-row'>慚愧論莊非逸少　讓將支遁獨成名</div>
</p></div>
<div class='div-other'><a id='mulu171' />
<p class='h1'>過育王晤遠公和尚<span class='note-inline'>(二首)</span></p><p class="byline">邵似歐</p>
<div class="lg regular" style="margin-left:0em;"><div class='lg-row'>古來名勝地　多半屬高僧　人靜風斯上　山空道自矜</div>
<div class='lg-row'>金沙澄一片　玉几碧千層　別有悠然處　傳心不用燈</div>
</div>
<div class="lg regular" style="margin-left:0em;"><div class='lg-row'>得共高人語　兼嘗新笋羹　淡交當世外　別久覺情生</div>
<div class='lg-row'>古殿雲棲白　四山雨過青　長松千百樹　謖謖落濤聲</div>
</div></div>
<div class='div-other'><a id='mulu172' />
<p class='h1'>過鄮峯呈遠公和尚</p><p class="byline">謝歸昌</p><p style="margin-left:0em;text-indent:0em;" class="lg-abnormal"><div class='lg-row'>群峯眾壑衛珠宮　玉女金童法座中　時許毒龍來聽鼓　更看頑石自聞鐘</div>
<div class='lg-row'>浮圖夜氣連雲白　舍利晨光帶日紅</div>
<div class='lg-row'>誰謂無生難可叩　清泉一勺使心空</div>
</p><p style="margin-left:0em;text-indent:0em;" class="lg-abnormal"><div class='lg-row'>風流曾許挹支公　此夕看山葉未紅　携手過溪明月下　依然三笑一堂中</div>
</p><p style="margin-left:0em;text-indent:0em;" class="lg-abnormal"><div class='lg-row'>重看玉几鶴飛來　一道松風萬丈開　卻笑陶公揮不去　也隨群屐印蒼苔</div>
</p></div>
<div class='div-other'><a id='mulu173' />
<p class='h1'>春日再訪遠公</p><p class="byline">邵似歐</p><p style="margin-left:0em;text-indent:0em;" class="lg-abnormal"><div class='lg-row'>卓錫名山二十年　曹溪滴水有真傳　光從舍利珠中見　人結春風世外緣</div>
<div class='lg-row'>煮栗烹茶清客供　栽蘭種竹小窓前</div>
<div class='lg-row'>殷勤握手臨岐別　玉几金沙夕照天</div>
</p></div>
<div class='div-other'><a id='mulu174' />
<p class='h1'>山居得秋遠和尚書漫賦<span class='note-inline'>(二首)</span></p><p class="byline">謝師昌</p>
<div class="lg regular" style="margin-left:0em;"><div class='lg-row'>住山人境絕　禪客遠招呼　倚几人如玉　放光松有珠</div>
<div class='lg-row'>索書兔頴脫　覔句龜腸枯　何以酬高德　真成我失吾</div>
</div>
<div class="lg regular" style="margin-left:0em;"><div class='lg-row'>好報遠公知　秋來得疾奇　老莊讀愈放　沮溺近難師</div>
<div class='lg-row'>斷續風蟬咽　飄零霜葉稀　枕中合璧在　驅豎問良醫</div>
</div></div>
<div class='div-other'><a id='mulu175' />
<p class='h1'>遊阿育王寺</p><p class="byline"><span class='note-inline'>(雪汀)</span>張士塤</p>
<div class="lg regular" style="margin-left:0em;"><div class='lg-row'>舍利莊嚴殿　山崖半嶺通　門闌千嶂木　籬遶一溪風</div>
<div class='lg-row'>古塔凌深霧　殘碑炤晚虹　老僧茶話久　爐燼撥灰紅</div>
</div></div>
<div class='div-other'><a id='mulu176' />
<p class='h1'>秋杪從天童過宿育王，用歐陽公憶滁州幽谷韻，呈秋遠和尚</p><p class="byline"><span class='note-inline'>(東門)</span>李暾</p><p style="margin-left:0em;text-indent:0em;" class="lg-abnormal"><div class='lg-row'>舍舟望近育王峯　靣醉村醪映夕紅　未暇敲門通竹徑　先來選石坐松風</div>
<div class='lg-row'>今宵夢斷清關路　往日詩留白髮翁<span class='note-inline'>(余初謁法公，公出示近稿，遂爾信宿。)</span></div>
<div class='lg-row'>十八里尋楓柏色　江南應入畵圖中</div>
</p></div>
<div class='div-other'><a id='mulu177' />
<p class='h1'>前題</p><p class="byline"><span class='note-inline'>(韞山)</span>張錫璁</p><p style="margin-left:0em;text-indent:0em;" class="lg-abnormal"><div class='lg-row'>又離太白幾重峯　寒夜圍爐撥火紅　好客難廻謝傅屐<span class='note-inline'>(蛟川謝氏諸公方出山　)</span>高僧別具晉人風</div>
<div class='lg-row'>雪堂晚步携禪衲　石鼎聯吟恕病翁<span class='note-inline'>(公以病後不能久坐)</span></div>
<div class='lg-row'>不是情深思訪戴<span class='note-inline'>(次日訂訪謝北溟　)</span>肯拋紅葉滿山中</div>
</p></div>
<div class='div-other'><a id='mulu178' />
<p class='h1'>前題</p><p class="byline"><span class='note-inline'>(潮則)</span>等月</p><p style="margin-left:0em;text-indent:0em;" class="lg-abnormal"><div class='lg-row'>秋老晴光燦碧峯　到來星聚一燈紅　自憐病骨歸舟客　又挹清芬入座風</div>
<div class='lg-row'>棲息尚無瓢挂地　支持頼有鬢頺翁</div>
<div class='lg-row'>收藏恰共當今日　冷沸松濤夜壑中</div>
</p></div>
<div class='div-other'><a id='mulu179' />
<p class='h1'>玉几峯<span class='note-inline'>(三首)</span></p><p class="byline"><span class='note-inline'>(住山)</span>秋遠碧</p>
<div class="lg regular" style="margin-left:0em;"><div class='lg-row'>當軒青玉案　琢出自天然　不<span class='corr'>羨</span>雕鏤巧　深期樸厚全</div>
<div class='lg-row'>平懷容木石　舒卷任雲煙　誥牘何年事　千秋啓聖賢</div>
</div></div>
<div class='div-other'><a id='mulu180' />
<p class='h1'>仙人書</p>
<div class="lg regular" style="margin-left:0em;"><div class='lg-row'>何年仙子筆　名姓竟翛然　或作楷書法　還疑艸聖傳</div>
<div class='lg-row'>似非狂李白　應擬醉張顛　墨妙超神化　為龍飛上天</div>
</div></div>
<div class='div-other'><a id='mulu181' />
<p class='h1'>般若塔</p>
<div class="lg regular" style="margin-left:0em;"><div class='lg-row'>窣堵居峯頂　登臨眼更寬　海舟浮若芥　江樹藹如攢</div>
<div class='lg-row'>吳會雲中隱　荊湘水澤寒　遙瞻天竺遠　指點度桑乾</div>
</div></div>
<div class='div-other'><a id='mulu182' />
<p class='h1'>放光松歌</p><p class="byline"><span class='note-inline'>(北溟)</span>謝緒章</p><p style="margin-left:0em;text-indent:0em;" class="lg-abnormal"><div class='lg-row'>放光松　爾從舍利出世現神通　典午訖今千二百載餘　桑海變故　撇如電火一睫紅</div>
<div class='lg-row'>爾獨岩阿藏首尾　側身倒地　不與徂徠百尺爭奇雄</div>
<div class='lg-row'>縱有匠石過弗顧　豈因佛力呵䕶不敢攻</div>
<div class='lg-row'>佛頂光明今杳矣　留爾長鎮兹山　弗作世眼玩好供</div>
<div class='lg-row'>百年之內　自有濟世賢聖逢</div>
<div class='lg-row'>吁　嗟乎　放光松</div>
</p></div>
<div class='div-other'><a id='mulu183' />
<p class='h1'>送秋公法姪和尚歸鄮峯</p><p class="byline"><span class='note-inline'>(大梅)</span>超寤</p><p style="margin-left:0em;text-indent:0em;" class="lg-abnormal"><div class='lg-row'>掃<span class='corr'>卻</span>微塵肅小樓　翦蔬麄糲為君留　出門宿雨收山腳　一路嗁鶯坐樹頭</div>
<div class='lg-row'>九曲明珠無異纇　五文錦繡莫輕投</div>
<div class='lg-row'>松堂老叟如相問　報道催畊又飯牛</div>
</p></div>
<div class='div-other'><a id='mulu184' />
<p class='h1'>過育王呈秋遠和尚<span class='note-inline'>(二首)</span></p><p class="byline">李暾</p><p style="margin-left:0em;text-indent:0em;" class="lg-abnormal"><div class='lg-row'>百尺虬龍匝地垂　我來春老坐成癡　看花枝上初黃候　落日山頭正淡時</div>
<div class='lg-row'>領畧四時都有態　揣摩廿載竟無詩</div>
<div class='lg-row'><span class='corr'>羨</span>公朝夕蒲團對　定有人間絕妙辭</div>
</p><p style="margin-left:0em;text-indent:0em;" class="lg-abnormal"><div class='lg-row'>斗室窗開峭壁臨　海棠嬌媚襯池陰　空山寂寂鼓鐘靜　好鳥交交花木深</div>
<div class='lg-row'>月白風清千古樂　鳶飛魚躍一生心</div>
<div class='lg-row'>夢魂久戀眠窩穩　幾得烹茶共苦吟</div>
</p></div>
<div class='div-other'><a id='mulu185' />
<p class='h1'>小育王感懷<span class='note-inline'>(三首)</span></p><p class="byline">秋遠碧</p><p style="margin-left:0em;text-indent:0em;" class="lg-abnormal"><div class='lg-row'>春風幾度碧峯前　佇立荒臺思悄然　數里鐘聲沉磵壑　半空樓閣入寒煙</div>
<div class='lg-row'>松門石馬非當日　谷口閒雲似舊年</div>
<div class='lg-row'>遙見聖朝多雨露　何時宸眷及林泉</div>
</p></div>
<div class='div-other'><a id='mulu186' />
<p class='h1'>七佛潭</p><p style="margin-left:0em;text-indent:0em;" class="lg-abnormal"><div class='lg-row'>曾聞善世浴寒流　徑轉斜陽訊所由　淺碧一泓餘往迹　俱胝七佛窅難求</div>
<div class='lg-row'>風囘岸谷吟黃葉　月冷松杉照石樓</div>
<div class='lg-row'>悵望普通年外事　峩峩塔影在峯頭</div>
</p></div>
<div class='div-other'><a id='mulu187' />
<p class='h1'>袈裟石</p><p style="margin-left:0em;text-indent:0em;" class="lg-abnormal"><div class='lg-row'>親承密記覲迦文　靈塔東安息世紛　風雨不追湘燕隊　煙霞肯混白羊羣</div>
<div class='lg-row'>定心自許同磐石　道力誰疑欲墮雲</div>
<div class='lg-row'>應是流沙飛渡促　水田衣濕曬晴曛</div>
</p></div>
<div class='div-other'><a id='mulu188' />
<p class='h1'>春日過鄮峯，同省齋和尚、斯敏法姪坐雨，兼懷秋遠法姪</p><p class="byline">超寤</p><p style="margin-left:0em;text-indent:0em;" class="lg-abnormal"><div class='lg-row'>五年不見干戈後　相對須眉老歲華　夜雨半牀聽玉几　春泉一鼎試金沙</div>
<div class='lg-row'>留題且倩烏絲帋　有約還來蠶豆花</div>
<div class='lg-row'>䟦燭二更同小阮　翻思秋遠隔天涯</div>
</p></div>
<div class='div-other'><a id='mulu189' />
<p class='h1'>寄育王嵩來上人<span class='note-inline'>(二首)</span></p><p class="byline"><span class='note-inline'>(翠峯)</span>張兆林</p><p style="margin-left:0em;text-indent:0em;" class="lg-abnormal"><div class='lg-row'>交必真禪日喜添　從儒學佛得才兼　縈龍妙墨從心正　吐鳳佳吟信口占</div>
<div class='lg-row'>如此天資深足重　敢將學力進尤嚴</div>
<div class='lg-row'>請看何處開圖畵　峯有雲闌露翠尖</div>
</p><p style="margin-left:0em;text-indent:0em;" class="lg-abnormal"><div class='lg-row'>插藜望望拂蒼髯　神往名藍跡又淹　山水相期緣自合　應酬不了老何堪</div>
<div class='lg-row'>春過可惜忘尋隱　夏至其如畏觸炎</div>
<div class='lg-row'>今訂木樨香裏待　掃將玉几闡楞嚴</div>
</p></div>
<div class='div-other'><a id='mulu190' />
<p class='h1'>從天童過育王，依韻奉酬嵩來上人</p><p class="byline"><span class='note-inline'>(奉化　邑令)</span>彭祖訓</p><p style="margin-left:0em;text-indent:0em;" class="lg-abnormal"><div class='lg-row'>白雲深處踏青莎　鄮嶺邀人携杖過　只愛育王山色好　得瞻舍利寶光多</div>
<div class='lg-row'>踈籬繁蕋開罌粟　斗室濃陰掛薜蘿</div>
<div class='lg-row'>極感皎然貺新句　楚傖偏未解騷歌</div>
</p></div>
<div class='div-other'><a id='mulu191' />
<p class='h1'>贈嵩來上人</p><p class="byline"><span class='note-inline'>(進士　翰卿)</span>周鴻憲</p>
<div class="lg regular" style="margin-left:0em;"><div class='lg-row'>造物無窮期　吾生有涯涘　安得素心人　落落乾坤裏</div>
<div class='lg-row'>自與吾師遊　往復無倦已　塵緣都棄捐　百里如尺咫</div>
<div class='lg-row'>吾師方妙年　薪傳接宗㫖　一塢白雲深　三乘演無始</div>
<div class='lg-row'>澹寂寄高真　名言掃糠粃　不獨透元關　而且貫經史</div>
<div class='lg-row'>揮毫吐雲烟　價貴洛陽紙　四明多才人　氣誼芬蘭芷</div>
<div class='lg-row'>相賞在性情　吾道原如此　我今聆清談　拂座春風起</div>
<div class='lg-row'>願言訂同心　長松共<span class='corr'>徙</span>倚</div>
</div></div>
<div class='div-other'><a id='mulu192' />
<p class='h1'>嵩公以詩見贈，次韻奉答</p><p class="byline"><span class='note-inline'>(翁山)</span>張美確</p><p style="margin-left:0em;text-indent:0em;" class="lg-abnormal"><div class='lg-row'>漫說吾儒一畝宮　松篁不欠此林中　交遊聚首堇山雨　畊讀傳家古邑風</div>
<div class='lg-row'>潦到襟懷隨世別　蹉跎歲月與誰同</div>
<div class='lg-row'>青尊猶自餘千日　白髮奚須較五窮　劍氣無從瞻北斗　歌聲有待學南翁</div>
<div class='lg-row'>欣叨方外饒佳句　蓮社初開杖履通</div>
</p></div>
<div class='div-other'><a id='mulu193' />
<p class='h1'>偕董天池（不磷）遊阿育王寺，宿嵩公房</p><p class="byline"><span class='note-inline'>(羲琹)</span>范桐</p><p style="margin-left:0em;text-indent:0em;" class="lg-abnormal"><div class='lg-row'>城市苦塵氛　名藍生遠念　言遊阿育王　解榜春流贍</div>
<div class='lg-row'>及岸行行日漸斜　三人迤[這-言+里]踏晴沙　紺殿依稀雲際出　高僧入定紛天花</div>
<div class='lg-row'>贊公禪房何窈窕　謀面不愁佳話少</div>
<div class='lg-row'>朗哦成帙快新詩　聲在萬山松樹杪</div>
<div class='lg-row'>午膳欣叅白版師　出釜茶香新綠遶　淹留十載不為多　歸去杜鵑呼奈何</div>
</p></div>
<div class='div-other'><a id='mulu194' />
<p class='h1'>玉几松堂同李東門看雨</p><p class="byline"><span class='note-inline'>(西郭)</span>萬承勲</p><p style="margin-left:0em;text-indent:0em;" class="lg-abnormal"><div class='lg-row'>看雲直上最高岑　雨腳追人自遠林　便恐虬松真欲化　豈知霖雨本無心</div>
<div class='lg-row'>頻移客座侵簷淺　忽隔山門湧水深</div>
<div class='lg-row'>夜臥清凉極樂國　放光有樹不須尋</div>
</p></div>
<div class='div-other'><a id='mulu195' />
<p class='h1'>前題</p><p class="byline"><span class='note-inline'>(東門)</span>李暾</p><p style="margin-left:0em;text-indent:0em;" class="lg-abnormal"><div class='lg-row'>共憑玉几望幽岑　雲滿前村風滿林　疾雨四檐消暑氣　飛泉百道活禪心</div>
<div class='lg-row'>乍看但覺天將合　久坐渾疑夜已深</div>
<div class='lg-row'>我若遲來公早出　定教魂夢兩相尋</div>
</p></div>
<div class='div-other'><a id='mulu196' />
<p class='h1'>鄮峯草堂<span class='note-inline'>(二首)</span></p><p class="byline"><span class='note-inline'>(住山)</span>嵩來荃</p><p style="margin-left:0em;text-indent:0em;" class="lg-abnormal"><div class='lg-row'>蒼苔路澁草堂偏　幽勝還能似輞川　繞屋已培新竹樹　近園重贖舊山田<span class='note-inline'>(其時傾廢殆盡，山園竹樹盡易他主，僅存老屋敗垣。好事者請余攝其院事，重為修葺。)</span></div>
<div class='lg-row'>秋來月色生峯頂　坐久花陰到檻前</div>
<div class='lg-row'>小閣低牀燈火裏　一簾清影夜深禪</div>
</p><p style="margin-left:0em;text-indent:0em;" class="lg-abnormal"><div class='lg-row'>閒身隨處足生涯　別有東廬又是家　藜榻暖鋪香穤草　蒙泉秋養水芝花<span class='note-inline'>(水芝，荷也。)</span></div>
<div class='lg-row'>買山兼愛雲藏石　種竹還期笋出芽</div>
<div class='lg-row'>亂石門墻行路窄　薜蘿青挽舊袈裟</div>
</p></div>
</div><!-- end of div[@id='body'] -->
</body></html>