<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明州阿育王山續志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu106' /><p class="head1">明州阿育王山續志第十三卷目錄</p>

<ul class="">
<li>送君房之育王山　<span class="note-inline">(沈明臣)</span></li>

<li>阿育王寺　<span class="note-inline">(萬表)</span></li>

<li>遊育王　<span class="note-inline">(戎來賔)</span></li>

<li>阿育王寺夜坐　<span class="note-inline">(王思任)</span></li>

<li>宿青玉樓　<span class="note-inline">(沈明臣)</span></li>

<li>陪家四兄育王寺晚眺　<span class="note-inline">(楊承鵾)</span></li>

<li>入育王寺<span class="note-inline">(二首)</span></li>

<li>禮舍利　<span class="note-inline">(余寅)</span></li>

<li>育王禮舍利　<span class="note-inline">(吳栩)</span></li>

<li>宿育王精舍　<span class="note-inline">(莊學曾)</span></li>

<li>觀舍利　<span class="note-inline">(周應治)</span></li>

<li>同黃省菴、杜武川兩工部遊寺　<span class="note-inline">(李生時)</span></li>

<li>阿育王山　<span class="note-inline">(管大勲)</span></li>

<li>靈菊軒記　<span class="note-inline">(戴洵)</span></li>

<li>初觀時賦八律</li>

<li>靈菊　<span class="note-inline">(馮柯)</span></li>

<li>育王殿宇重新<span class="note-inline">(聽冲法師講經)</span>　<span class="note-inline">(周應辰)</span></li>

<li>寓廣利寺贈柏亭上人　<span class="note-inline">(吳禮嘉)</span></li>

<li>觀舍利塔　<span class="note-inline">(林棟隆)</span></li>

<li>贈育王曉上人　<span class="note-inline">(汪坦)</span></li>

<li>過玉几松堂見先文定留題　<span class="note-inline">(張茂之)</span></li>

<li>舍利殿記　<span class="note-inline">(王章)</span></li>

<li>遊育王次高郡侯韻　<span class="note-inline">(傅文淵)</span></li>

<li>玉几峯　<span class="note-inline">(余寅)</span></li>

<li>陪友遊育王山　<span class="note-inline">(李瑋)</span></li>

<li>從天童過育王<span class="note-inline">(二首)</span>　<span class="note-inline">(謝三賔)</span></li>

<li>極目亭望海</li>

<li>附：宋左街僧統贊寧寶塔傳<span class="note-inline">(補遺)</span></li>

<li>宋孝宗皇帝賜佛照禪師<span class="note-inline">(補遺)</span></li>

<li>登阿育王塔　<span class="note-inline">(李德愛)</span></li>

<li>佛蹟亭　<span class="note-inline">(李德愛)</span></li>

<li>重過育王西塔院<span class="note-inline">(三首)</span>　<span class="note-inline">(周容)</span></li>

<li>登阿育王塔　<span class="note-inline">(方劬)</span></li>

<li>阿育王山阻雪　<span class="note-inline">(釋德介)</span></li>

<li>西塔院訊太初老宿　<span class="note-inline">(釋德介)</span></li>

<li>丁丑夏日北上過育王，別秋遠和尚<span class="note-inline">(二首)</span>　釋元乘</li>
</ul>
<p class='juan'>明州阿育王山續志卷第十三</p><p class="byline">住山釋畹荃（嵩來）輯集</p>
<div class='div-other'><a id='mulu107' />
<p class='h1'>送君房之育王山</p><p class="byline"><span class='note-inline'>(嘉則)</span>沈明臣</p>
<div class="lg regular" style="margin-left:0em;"><div class='lg-row'>避地少人烟　青山一笑便　江村黃葉雨　野寺白雲天</div>
<div class='lg-row'>閉戶觀秋水　焚香禮太元　即知能解脫　何必定逃禪</div>
</div></div>
<div class='div-other'><a id='mulu108' />
<p class='h1'>阿育王寺</p><p class="byline"><span class='note-inline'>(鹿園)</span>萬表</p>
<div class="lg regular" style="margin-left:0em;"><div class='lg-row'>避喧來海嶠　元日坐禪林　自笑身逃影　還將景易心</div>
<div class='lg-row'>寒流春雪化　叠翠暮烟深　幽寂非人境　應無積俗侵</div>
</div></div>
<div class='div-other'><a id='mulu109' />
<p class='h1'>遊育王</p><p class="byline"><span class='note-inline'>(孔塘)</span>戎來賔</p>
<div class="lg regular" style="margin-left:0em;"><div class='lg-row'>古寺枕山阿　巾車此暫過　秋深紅葉亂　天遠白雲多</div>
<div class='lg-row'>遶殿惟松檜　侵衣半薜蘿　來朝返城市　清夢復如何</div>
</div></div>
<div class='div-other'><a id='mulu110' />
<p class='h1'>阿育王寺夜坐</p><p class="byline"><span class='note-inline'>(季仲)</span>王思任</p>
<div class="lg regular" style="margin-left:0em;"><div class='lg-row'>大海遶空山　高天當午夜　有佛松不言　無人月欲下</div>
<div class='lg-row'>何處領深秋　此間從未夏　急願寄如如　景語終難借</div>
</div></div>
<div class='div-other'><a id='mulu111' />
<p class='h1'>宿青玉樓</p><p class="byline">沈明臣</p><p style="margin-left:0em;text-indent:0em;" class="lg-abnormal"><div class='lg-row'>淨土誰開青玉樓　白雲如水萬山秋　高天西去空雙眼　大海東來欲盡頭</div>
<div class='lg-row'>客夢梅花依木末　禪心江月淡簾鈎</div>
<div class='lg-row'>遠公姓氏曾知否　託宿吾將竟月留</div>
</p></div>
<div class='div-other'><a id='mulu112' />
<p class='h1'>陪家四兄育王寺晚眺</p><p class="byline"><span class='note-inline'>(伯翼)</span>楊承鵾</p><p style="margin-left:0em;text-indent:0em;" class="lg-abnormal"><div class='lg-row'>越絕千峯接化城　清秋臺殿肅新晴　人烟谷口蕭蕭見　雞犬雲中寂寂鳴</div>
<div class='lg-row'>白社不知高士出　青蓮空<span class='corr'>羨</span>法華生</div>
<div class='lg-row'>匡家兄弟元同調　一任廬山萬古名</div>
</p></div>
<div class='div-other'><a id='mulu113' />
<p class='h1'>入育王寺<span class='note-inline'>(二首)</span></p><p class="byline"><span class='note-inline'>(少卿　漢城)</span>余寅</p><p style="margin-left:0em;text-indent:0em;" class="lg-abnormal"><div class='lg-row'>登登覺路寶幢平　有竹扶人自在行　不盡秋風吹古瓦　半空曾放大光明</div>
<div class='lg-row'>高峯爽氣孤亭得　九月寒空萬里清</div>
<div class='lg-row'>天地幾人逃幻刦　不妨今日拂衣輕</div>
</p></div>
<div class='div-other'><a id='mulu114' />
<p class='h1'>禮舍利</p><p style="margin-left:0em;text-indent:0em;" class="lg-abnormal"><div class='lg-row'>西來舍利有還無　金碧莊嚴極海隅　萬里平分初地果　千人真說戒壇珠</div>
<div class='lg-row'>浮圖寂寂燈猶朗　法眾紛紛鼓自趨</div>
<div class='lg-row'>靈雨乍收清梵徹　香花吹落白氍毹</div>
</p></div>
<div class='div-other'><a id='mulu115' />
<p class='h1'>育王禮舍利</p><p class="byline"><span class='note-inline'>(蝶菴)</span>吳栩</p><p style="margin-left:0em;text-indent:0em;" class="lg-abnormal"><div class='lg-row'>寶幢珠葢䕶真藏　一粒摩尼照大荒　入滅止餘金粟影　開函恍現玉毫光</div>
<div class='lg-row'>娑羅古樹高僧臘　錯落天花滿法堂</div>
<div class='lg-row'>夜靜但聞鐘磬響　<span class='corr'>毒</span>龍猛虎盡歸降</div>
</p></div>
<div class='div-other'><a id='mulu116' />
<p class='h1'>宿育王精舍</p><p class="byline"><span class='note-inline'>(天目)</span>莊學曾</p>
<div class="lg regular" style="margin-left:0em;"><div class='lg-row'>阿育知名剎　春深度翠霞　虚無憑玉几　隱見出金沙</div>
<div class='lg-row'>雙塔浮空逼　孤亭引徑斜　松濤殷夜發　臥聽欲無家</div>
</div></div>
<div class='div-other'><a id='mulu117' />
<p class='h1'>觀舍利</p><p class="byline"><span class='note-inline'>(副使　君衡)</span>周應治</p>
<div class="lg regular" style="margin-left:0em;"><div class='lg-row'>梵界超塵刦　靈光乍有無　真看金作粟　始信玉為符</div>
<div class='lg-row'>晃煜衘龍燭　熹微吐雁珠　摩尼千古在　皈首慧燈孤</div>
</div></div>
<div class='div-other'><a id='mulu118' />
<p class='h1'>同黃省菴、杜武川兩工部遊育王寺歸宿山莊</p><p class="byline"><span class='note-inline'>(遇齋)</span>李生時</p><p style="margin-left:0em;text-indent:0em;" class="lg-abnormal"><div class='lg-row'>老人山谷最風流　李杜兼成汗漫遊　心遠正宜投寺僻　花多應是愛春柔</div>
<div class='lg-row'>山空雲盡飛元鶴　水漲沙平點白鷗</div>
<div class='lg-row'>欲上蓬萊渺何處　山莊高枕夢浮邱</div>
</p></div>
<div class='div-other'><a id='mulu119' />
<p class='h1'>阿育王山</p><p class="byline"><span class='note-inline'>(光祿　慕雲)</span>管大勳</p>
<div class="lg regular" style="margin-left:0em;"><div class='lg-row'>錫山標靈傑　迢遞東南來　鄮峯聳崒嵂　太白障崔嵬</div>
<div class='lg-row'>金湖匯澄鑑　玉几舖平臺　雲氣嶺頭分　陽光谷口開</div>
<div class='lg-row'>中岩隱古剎　高亭盻蓬萊　梵音啓天籟　塔影凌上台</div>
<div class='lg-row'>舍利藏精光　佛迹印蒼苔　神龍蟄沙井　變化騰九垓</div>
<div class='lg-row'>烟嵐晴亦雨　松風晝起雷　山花空色相　林鳥自喧豗</div>
<div class='lg-row'>蓮堂白日靜　竹徑元鹿猜　以兹愜勝賞　車葢常徘徊</div>
<div class='lg-row'>名巖無今昔　塵刦有時災　洞房幾荒廢　孤雲自去回</div>
<div class='lg-row'>此中堪招隱　前山有大梅</div>
</div></div>
<div class='div-other'><a id='mulu120' />
<p class='h1'>靈菊軒記</p><p style="margin-left:0em;text-indent:2em">余因夢感，修阿育王佛殿。以萬暦辛卯十月十五日至寺，憇真如軒。軒前石欄列植菊花十四本，六紅八黃；又小三盆三本，一黃二白。諦視之，紅心中凹，瓣一一可數；黃無心，瓣圓簇如毬；白似黃，差小，然其花繁雜，枝葉不整潔，不足玩也。十八日，太守日觀張公自郡城來顧，同觀舍利塔。既別去，返入軒，僧真實等譁聚石欄前，指菊謂余曰：「此紅菊獨開黃花一朶，可異也！」余聞花可接心，疑之。諦視之，果枝顛一黃朶，狀類紅而獨小，不與他黃者類，非接也，心甚異之。既而思之，得佛理焉。佛以真如最上覺為金剛體，以心生計着煩惱為火宅；以清淨身心為入佛乘，以無住而生為圓滿智。黃者金也，白次金也，紅則火也。盆一黃不與八黃列，而無異八者，無等等覺真體也。二白清淨，已離於火，而未成真，大小二乘也。六紅有心，而瓣有分別相，六根煩惱火宅也。八黃無心，而瓣簇如毬，轉八識為圓滿智也。紅中忽一黃，獨小，其一根獨返源，而六根成解脫乎！於是可以證八智超二乘，登等覺矣。余於是心敬之，不敢褻視。謂聖溷于凡，而凡具聖，當亦如此菊矣。於是日玩之，目十八日，至十一月初七日，長至紅朶萎盡，而小黃朶獨鮮，喟然歎曰：「兹非塵銷覺圓淨乎？」余每觀舍利變幻，心疑之；今此菊從紅出黃，殆佛以此釋余疑也。已又思之，菊歴春夏，及秋末始花，而入冬尤盛，於化工甚備。六陰盡，眾芳皆萎，而菊獨榮不滅也；一陽生，眾芳皆萌，而菊則萎不生也。眾花萎，皆落地，而菊不落不去也；眾花落，皆結子，而菊不結不來也。餐之酒，可以明目，不昧也；服之藥，可以延年，不壞也。五色皆有，而獨以黃名，萬行具足而中體不改也。雖微今日之變異，佛理固具焉，而况變異昭昭可覩若此哉？眾咸疑舍利，愚謂有疑於舍利，請觀之菊；有疑于菊，請觀之舍利。悟則物物皆舍利，不悟則舍利亦物。舍利出佛身，乃曠刼之菊；此菊入余目，乃一時之舍利。菊與舍利，是一非二。又其必待余來乃現，類佛以菊語余，而又欲託余以語世，余故不得不為之記。嗟乎！凡學佛者，皆曰尋本來靣目，其亦尋之此菊也已！於是又更名軒曰「靈菊」，即說偈言，而書之於壁：</p>
<p style="margin-left:0em;text-indent:0em;" class="lg-abnormal"><div class='lg-row'>佛體本如如　逈無前後際　應身示天竺　寂照含大地</div>
<div class='lg-row'>無餘入湼槃　不壞遺舍利　十九入閻浮　一塔踊晉世</div>
<div class='lg-row'>至今千餘年　往往出靈異　心目所共瞻　人我獲兼濟</div>
<div class='lg-row'>信念力自堅　疑情亦相繼　余本業儒者　晚忽解中諦</div>
<div class='lg-row'>如幻一親觀　倒夢期遠離　辛苦見思惑　艱難究竟義</div>
<div class='lg-row'>詎意石欄栽　即是金鐘係</div>
<div class='lg-row'>真無豈虚空　妙有非安置　人力偶爾排　天機自然具</div>
<div class='lg-row'>一盆眾中尊　二白垢盡去　六紅列火宅　八黃表圓智</div>
<div class='lg-row'>紅中黃忽生　漸與頓皆詣　斯須獲超脫　煆煉隨根器</div>
<div class='lg-row'>諒惟神轉移　容假人思議　經律未討論　法旨先昭著</div>
<div class='lg-row'>造化謂無工　於菊良有意　此花色已真　彼珠光曷偽</div>
<div class='lg-row'>花與珠成同　物與花相類　信知妙湛性　平等周一切</div>
<div class='lg-row'>匪實又匪虚　如明復如昧　心智倘鏡淨　花珠皆筏喻</div>
<div class='lg-row'>禮塔事猶閑　對塔功須致　正恐墮疑魔　寧憂乏補處</div>
<div class='lg-row'>普願道眼開　毋令玉屑眯</div>
</p></div>
<div class='div-other'><a id='mulu121' />
<p class='h1'>初觀時賦八律</p><p style="margin-left:0em;text-indent:0em;" class="lg-abnormal"><div class='lg-row'>寒冬禮佛到禪房　紅菊中開一朶黃　豈謂根塵堪解脫　故令金質露微芒</div>
<div class='lg-row'>真如獨立銷香熖　火首周圍捧法王</div>
<div class='lg-row'>始信妙心含妙種　不須雨露不辭霜</div>
</p><p style="margin-left:0em;text-indent:0em;" class="lg-abnormal"><div class='lg-row'>阿育王山舍利奇　萬人半信半猶疑　何如火裏藏金色　恰似凡軀顯聖儀</div>
<div class='lg-row'>昔日元珠毛孔落　此時黃豔菊枝移</div>
<div class='lg-row'>藥欄寶塔居然在　目覩威靈心自知</div>
</p><p style="margin-left:0em;text-indent:0em;" class="lg-abnormal"><div class='lg-row'>一花一卉只尋常　似有神明為主張　看菊開時渾是赤　待余來日忽成黃</div>
<div class='lg-row'>希踪偶與行期會　異事從教法界揚</div>
<div class='lg-row'>共道此花真舍利　至心皈禮莫能忘</div>
</p><p style="margin-left:0em;text-indent:0em;" class="lg-abnormal"><div class='lg-row'>萬象身中獨露奇　每聞此語尚懷疑　庭前栢樹亦禪理　砌畔菊花非化儀</div>
<div class='lg-row'>紅忽黃時忘次第　黃從紅後漸遷移</div>
<div class='lg-row'>分明說法無言語　注目寒枝纔得知</div>
</p><p style="margin-left:0em;text-indent:0em;" class="lg-abnormal"><div class='lg-row'>纍纍菊蕋簇紅粧　忽着枝頭一點黃　豈是花神呈變態　祗緣佛體吐光芒</div>
<div class='lg-row'>哀求不藉賔菩薩　收貯無煩阿育王</div>
<div class='lg-row'>最是二旬群萎後　猶然鮮潔獨凌霜</div>
</p><p style="margin-left:0em;text-indent:0em;" class="lg-abnormal"><div class='lg-row'>不壞金身處處藏　徧周沙界徧金剛　菊花亦是菩提樹　石砌原為般若塲</div>
<div class='lg-row'>變化有時多幻迹　元精無見總平常</div>
<div class='lg-row'>欲知舍利今何在　指點松枝也放光</div>
</p><p style="margin-left:0em;text-indent:0em;" class="lg-abnormal"><div class='lg-row'>菊分黃赤未為奇　一本雙開似可疑　本處正如含藏識　開時還似四威儀</div>
<div class='lg-row'>靈根入地誰分剖　異色驚人孰轉移</div>
<div class='lg-row'>方悟無修亦無證　由來此意少人知</div>
</p><p style="margin-left:0em;text-indent:0em;" class="lg-abnormal"><div class='lg-row'>真如無色亦無光　豈有紛紛赤與黃　自是虚空原不動　何妨星電各垂芒</div>
<div class='lg-row'>由來菊備四時氣　合作人間百藥王</div>
<div class='lg-row'>好與石欄勤衛䕶　勿令摧折向氷霜</div>
</p><p style="margin-left:0em;text-indent:2em">萬　十九年，長至後二日偶作。承余漢城學憲遠惠素卷，命筆書之，留為阿育王寺故事。</p>
<p style="margin-left:0em;text-indent:2em">賜進士出身．朝列大夫．南京國子監祭酒．前春坊諭德掌翰林院事中允．兼編修經筵講官．同修國史．直吏曹舘．奉川戴洵識</p>
</div>
<div class='div-other'><a id='mulu122' />
<p class='h1'>靈菊</p><p style="margin-left:0em;text-indent:0em;" class="lg-abnormal"><div class='lg-row'>余欲拜舍利　彷徉到育王　笙簧奏松裏　錦繡茵石旁</div>
<div class='lg-row'>有一景陽僧　引人靈菊堂　試問菊何靈　答言實異常</div>
<div class='lg-row'>所栽本紅種　開時一朶黃　正如衣黃者　赭袍侍廟廊</div>
<div class='lg-row'>初開殊可怪　徐思理自彰　此花本隱逸　嘗栽五柳庄</div>
<div class='lg-row'>誰知千載後　上人踵其芳　我昔遊金陵　聽法聚寶岡</div>
<div class='lg-row'>高陟花雨臺　生香襲子裳　胡期來寶幢　復覩此靈祥</div>
<div class='lg-row'>豈亦曇花墮　吐出金珠光　我有觀花齋　紫英改素粧</div>
<div class='lg-row'>怪其失故態　摘之令不揚　攷彼月令秋　菊宜艷中央</div>
<div class='lg-row'>中央是正氣　變幻夫何妨　吾齋若遇之　當令繁且昌</div>
<div class='lg-row'>拾之以自佩　于以分餘香</div>
<div class='lg-row'>上人了正義　靈菊應煌煌　傳燈原有藉　固知續景陽</div>
</p><p style="margin-left:0em;text-indent:2em">御賜貞白高士．慈谿七十一翁馮柯</p>
</div>
<div class='div-other'><a id='mulu123' />
<p class='h1'>育王殿宇重新<span class='note-inline'>(聽冲法師講經)</span></p><p class="byline"><span class='note-inline'>(農半)</span>周應辰</p><p style="margin-left:0em;text-indent:0em;" class="lg-abnormal"><div class='lg-row'>不任靈山去海忙　恰能駐嶺拾雲藏　如鐘靜矣雙懸塔　象几天然獨對堂</div>
<div class='lg-row'>草徧庭心無相相　花吹谷口有香香</div>
<div class='lg-row'>此來開示佛知見　會得當年亦在傍</div>
</p></div>
<div class='div-other'><a id='mulu124' />
<p class='h1'>寓廣利寺贈柏亭上人</p><p class="byline"><span class='note-inline'>(光祿　會之)</span>吳禮嘉</p><p style="margin-left:0em;text-indent:0em;" class="lg-abnormal"><div class='lg-row'>征鞍千里解秋風　暫洗紅塵入梵宮　野鶴巢雲雙柏古　疎鐘度月半庭空</div>
<div class='lg-row'>慧光熌熌分曹洞　風骨凌凌識遠公</div>
<div class='lg-row'>愧我宰官身未度　本來真性自圓通</div>
</p></div>
<div class='div-other'><a id='mulu125' />
<p class='h1'>觀舍利塔</p><p class="byline"><span class='note-inline'>(侍郎　栩菴)</span>林棟隆</p><p style="margin-left:0em;text-indent:0em;" class="lg-abnormal"><div class='lg-row'>香臺法相現嶙峋　靈塔飛來多寶新　不滅不生皆覺路　非空非色即真身</div>
<div class='lg-row'>毫光白玉諸天出　祇樹清陰四望均</div>
<div class='lg-row'>翠巘斜臨開玉几　大千世界轉金輪</div>
</p></div>
<div class='div-other'><a id='mulu126' />
<p class='h1'>贈育王曉上人</p><p class="byline"><span class='note-inline'>(石盂山人)</span>汪坦</p><p style="margin-left:0em;text-indent:0em;" class="lg-abnormal"><div class='lg-row'>當年海上看降鉢　此日隨雲度石城　千載重來折蘆處　月明沙白草青青</div>
</p></div>
<div class='div-other'><a id='mulu127' />
<p class='h1'>過玉几松堂，見先文定留題，感而踵韻</p><p class="byline"><span class='note-inline'>(長君)</span>張茂之</p><p style="margin-left:0em;text-indent:0em;" class="lg-abnormal"><div class='lg-row'>夢入名山又十年　於今登眺可逃禪　流雲影落疎松裡　過雨痕收淺水邊</div>
<div class='lg-row'>鳥道琴樽橫玉几　月催鐘鼓直金仙</div>
<div class='lg-row'>何期手澤留方丈　感慨重題脩竹前</div>
</p></div>
<div class='div-other'><a id='mulu128' />
<p class='h1'>舍利殿記</p><p class="byline"><span class='note-inline'>(鄞令)</span>王章</p><p style="margin-left:0em;text-indent:2em">嘗曠覽平原，憑臨大海，望白波浸山，黃烟慘日，一切城郭阪隰、人物蟲魚，往古來今與塵起滅者，俱倐焉幻化耳。蓋五慾塵勞、六根煩火、游戲諸相，如業鬼借宅，捨身受身，寧有休歇？一旦眼光墮地，手腳忙亂，此時摧撞息機晚矣！辦一日資糧，庶留一日掌果。若食橄欖，正酸澁時，勿得吐卻，勿遽作不酸澁想。久之，帝座非遙，浮雲轉低，鬚眉不小，六合猶隘。禪家定慧與吾儒安慮，其理一也。余蒞明州之鄞，去城五十里有阿育王寺，則住世之釋迦舍利塔存焉。由晉迄我明，一千二百餘年矣。可使八塔造八萬四千塔，而萬塔一塔；可使五指放八萬四千光，而無光有光。為光在塔，何以忽涌地，忽入海，忽飛屋上，忽重登舟，塔異而光不<span class='corr'>異</span>？為光不在塔，何以忽如石，忽如雪，又忽如月輪相，如水晶珠，光異而塔不異？後有權貴至寺，戲問：「舍利何在？」笑翁指道傍松曰：「此處即有。」已而松枝皆放光。然則舍利之在震旦者一十有九，惟阿育王山顯著特甚。滿大地山河皆松枝，則皆舍利而已；滿凡夫愚婦皆松枝，則皆釋迦而已。是故勤修身而緩稽効。其人誠也，光如其分量以應焉；其人尤誠也，光亦如其分量以應焉。光自心發，光自心見。語云：「不欺于火滅，而後日中不怠；不怨于家人，而後明王敬之。」夫行之知之，不重難哉？我輩魔重，甚麼鶻臭布衫，破驢脊背，何時打串乎？元次山有云：我目、我耳、我鼻、我口，目不隨視，耳不隨聽，鼻不隨氣，口不隨言。則吉祥殊勝，只在本地；浮屠鐵鼎，到處風光。古人謂達摩治三軍，與檻彌坐，胸中景象大可參照。否則鐵蛇入竹筒，雖看盡三乘十二分教，聞盡一千七百則公案，何益焉？料理末後著子，冷暖在心，餘俱閒事，直以參釋迦未生的人可爾。是塔也，歴傳供養䖍禱輒現。昔稱梁皇、宣宗及武肅、宋高等，莫不以慈悲願力攝受皈依。然而造塔者，周厲王時東天竺國之阿育王是也；求塔者，晉太康時并州獵師，改號慧達，而湧出鄮峰之劉薩訶是也。予自暨來鄞，數年於兹。從瞻禮之餘，往來娑羅樹下，恒美生流唱，驩動誠心，謹齋沐而為之記。記畢誦曰：「樹古庭空，雲消天淨。靈塔在東，夕陽在西。」</p>
</div>
<div class='div-other'><a id='mulu129' />
<p class='h1'>附：宋左街僧統贊甯寶塔傳<span class='note-inline'>(補遺)</span>　（傳前闕詩五首）</p><p style="margin-left:0em;text-indent:2em">阿育王寶塔者，乃如來真身舍利所藏處也。昔世尊入王舍城乞食，路逢童子聚沙為戱，見佛威儀，心生歡喜，即以沙土為麪，殷勤奉施。佛授記曰：「此童子，吾滅度後，於閻浮提作鐵輪王，有大威德，四大洲中悉皆臣順。取吾八塔真身舍利，造塔供養。」佛滅度後，果符昔記。阿育王有大神力，能役鬼神。於一夜中，碎七寳屑成八萬四千寳塔。彼時有耶舍尊者，於五指間放八萬四千道光明；諸天夜义眾各隨光中往四天下，遇八吉祥、六殊勝地，乃安一塔。今皇宋輪王統領國土有一十九所，顯晦不同。其顯者與國為福，與民為利也。若明州鄮山所現者，乃其一也。西晉太康中，有劉薩訶者，并州離石人，生在畋家，弋獵為活。得病至死，見一梵僧語曰：「汝罪深重，應入地獄。吾憫汝故，宜往洛下、齊城、丹陽、會稽有阿育王寶塔處，頂禮懴悔，得免此苦。」既蘇，改業出家，法名慧達（或云法達），如指南行。至會稽海畔山澤，處處求覔，莫識基緒。悲惱煩塞，投告無所。偶於一夜，聞地下鐘聲，即精誠懇切。經于三日，忽舍利寶塔從地涌出，光明騰耀，塔相青色，似石非石。高一尺四寸，廣七寸。五層露盤，四角挺然。四靣窗虚，中懸寶磬。周以天王及諸佛菩薩、善神、聖僧、天人等像，相極精細。瞬目注睛，見八千像狀，咸悉具焉。可謂神功聖績，非人智之所及也。達既見塔，悲喜無量，晝夜精勤禮拜懴悔，瑞應頗多。（按：傳中劉薩訶者，乃利賔菩薩示現，豈偶然也？）</p>
<p style="margin-left:0em;text-indent:2em">鄮縣古城在勾章東三百餘里，其寶塔即縣界孝義鄉也。《地誌》云：「阿育王造八萬四千塔，此其一也。」《輿地誌》云：「釋迦弟子能役使鬼神，一日布于四天下，造佛骨寶塔八萬四千，皆從地出。」《會稽記》云：「東晉丞相王導，初過江時，有道人神采不凡，言從海上來，相告曰：『昔與阿育王同遊鄮縣，安真身舍利塔。阿育王與真人捧塔飛空入海，諸弟子攀引不及，一時俱墮，化為烏石，石如人形。』」《名僧傳》云：「昔有神人捧塔飛行海上，弟子中有未得道者，墮地化為烏石，猶作人形，上有袈裟紋縷。郡守褚琰遣使取看，奇之。」至今村名「塔墅」，嶴名烏石也。晉義熙元年，安帝勅於鄮山造塔亭禪室，度二七僧住持守䕶。宋文帝元嘉中，遣陳精并僧道祐廣興創建。鑿基，下得大石函，盛玻璃鍾，覆以銅鏡。又以金合盛銀罌，安三法身舍利，并迦葉佛爪一（其色紅）、髮一莖（伸之數尺，置之成螺）。<span class='corr'>劉宋</span>文帝詔造木浮圖三級藏之，厚賜供給。竟陵王發使奉珍異供施，聞三級木塔未至崇敞，欲增成五級，忽夢神人告曰：「阿育王塔無用增修。」王問其故，答曰：「三十年後有大力人興世增添耳。」梁武帝普通三年，勅建木浮圖堂殿房廊，賜額「阿育王寺」，著作顧允祖作碑記記之。大同五年，上座僧綬奏木浮圖隳損，勅岳陽王蕭察增修至五層，施黃金五百兩，鑄金銅像四百軀，寫經論五百卷，鑄四大鐵鼎以鎮四角。勅孫昭凡百供應，付武帝、昭明二真安於塔內。蕭察取石函內舍利三顆浴之，咒曰：「浮者進上皇帝。」其最大者浮。遣主書吳文寵、僧璉等四法師同進。因勅免莊賦，調給兵士三千人，於寺外莊置營防衛。定襄侯蕭祗、陳留阮孝、鄮人黃璣、會稽太守蔡興宗、散騎常侍王仲和、太學博士顧諧、東宮直侍王仲達，並梁朝名士，悉傾心皈向。陳宣帝遙敬此塔，度二七僧。越州昌樂公楊异、勾章令袁不約信向尤篤。唐太宗世，鄮縣令王昭遊禮，近寺，望見木塔第三層上有二人立，皆舉手托四級西南角。遂問僧智悅曰：「何人修塔？」答曰：「不曾修。」因說所見，遣人上塔驗之，其四層西南角㭿栱果壞。令曰：「善神示之，欲弟子修耳。」遂即修之。敏法師領徒至寺一月敷講，道俗聚集。夜中有人見百餘梵僧繞塔行道，以此詢眾寺僧，曰：「此常有之。」永徽元年，會稽處士張太元到寺禮塔，與僧智悅連床寢息。半夜聞塔前誦《金剛般若》，了了分明。二人往看，一無所覩。垂拱二年，越州士曹唐元黙迎塔到州，精嚴供養。女婿楊氏醉入道塲，寶塔忽然飛去。元黙驚心作禮悵望，乃見在西家屋上，即送還本寺。中宗皇帝遠加敬仰，勅送供施，仍降詔委棲曠和尚如法香火。國清智晞尊者到寺，禮八萬四千拜，旋遶數周。忽感紫文印于右臂，方整明亮，終身不沒。臨終謂弟子曰：「眾聖封印，心無虚焉，吾定生彌勒內院矣。」肅宗朝內供奉子璘者，　州人也，歸省所親。經宿嶽廟，神人告曰：「汝母在此受業。」璘聞，悲不自勝。乃問曰：「我母何罪而至於此？」神曰：「為師少年頭瘡，多用雞白調藥療之，因招罪苦。」璘告神釋免，神曰：「罪係有分，免即何緣？若要免之，往鄮山禮舍利寶塔。」璘徑到寺，方禮四萬拜，母於塔前雲裏現身，曰：「吾承汝力，已生忉利。」璘遂止寺，終身禮敬。唐僧宗亮詩云：「鐵輪王使鬼神功，靈塔飛來鄮嶺東；有客不隨流水去，磬敲疎雪淡雲中。」武宗澄汰沙門，塔止越州府庫。宣宗重興教法，塔入開元寺。鄮山論請，開元固執。觀察判官蒯希逸判云：「譬如人家寶物，失之多年，本主既認，便須給還。」太守王龜依判遣送歸育王。大中庚午歲正月齋日，八千許人傳塔供養，天花紛紛而落。其花如雪，眾以手擎，旋即鎔液。至夜初，又放五色光明。是年，有新羅僧夜入盜塔，手捧繞亭亘夜而行不離本處。懿宗咸通中，觀察使楊嚴奏舍利寶塔靈異，實國內福境。勅度三七僧，精嚴香火。天祐中，太守黃晟，本奉化人也，迎塔往故鄉供養。上船頓重，加人助力亦不能舉。晟嘆曰：「地薄無緣。」遂止。錢武肅王貞明二年丙子十二月，遣弟鏵并僧清外、鴻澤等，具船舫香花迎舍利寶塔。明年上元夜，廻止西陵岸，放光照明，江中如晝。武肅王躬扶彩輦，從行至羅漢寺，廣陳供養。一僧頂戴，手搦一角，忽然墮地。隨手安著，屼然不動。僧統今諲至晚䖍禱，遂見其角火星迸散，始知神力補鑄耳。丁丑歲，勅造木浮圖九層。戊寅二月八日畢工。四月八日安舍利塔第三層七寶龕中。爾後累歲，凡大會齋日，多覩光明。錢文穆王深加禮敬，以職事殷繁，請僧代禮寶塔，其誠信如此。元帥大王戊申重修彩繪，其年九月二十六日放大光明。周顯德戊午歲二月中，翰林承㫖陶[車*穀]來錫命禮。入寺敬禮，見舍利紅色，自謂吉祥，再拜不已。副使司天少監同至，謂知塔大師義倫曰：「是塔必不傾側，它日必平陷耳。」至今四月十一日，果為延火所焚，舍利寶塔迎在龍華寺。壬戌歲，王㫖再造木塔，遂于第二層安貯中龕。百寶莊嚴，觀瞻者亂目，設黃金寶座，掛懸珠玉。元帥大王因覽大眾毘尼部，見吉利王為迦葉佛造塔，金薄覆上；尋遣指揮使凌超，重加甃砌莊餙，造檀香殿，雕鎪精麗。百寶珠瓔風觸振響，音如天樂。別造金塔，極麗窮華。設使湘宮往製，胡後前規，亦未足侔也。且舍利寶塔，世人少知靈異，據《感通傳》，天人曰：「今鄮縣是阿育王古塔，小塔是賢刼初佛者。有迦葉佛臂骨，非人所見，羅漢將往鐵圍山。」若究此文，則有二塔：一將往鐵圍，是迦葉佛骨；一劉薩訶求出者，是釋迦舍利，乃即今人天恭敬者。且以神功不朽，歲記深長，雖補前文，難述未來之瑞應。更祈後哲好編無盡之徽猷。贊寧想乾　　筆之餘，慮多遺墜。仰炎宋統天之　思，欲播揚與刼齊修，惟高不動者也。時開寶五年歲在壬申正朔撰。</p>
</div>
<div class='div-other'><a id='mulu130' />
<p class='h1'>宋孝宗皇帝賜佛照禪師<span class='note-inline'>(補遺)</span></p><p style="margin-left:0em;text-indent:0em;" class="lg-abnormal"><div class='lg-row'>大暑流金石　寒風結凍雲　梅花香度遠　自有一枝春</div>
</p></div>
<div class='div-other'><a id='mulu131' />
<p class='h1'>登阿育王塔</p><p class="byline"><span class='note-inline'>(孝亷)</span>李德愛</p>
<div class="lg regular" style="margin-left:0em;"><div class='lg-row'>徑僻長蓬茆　藤蘿上塔稍　洞深蛇作窟　砌古鶴為巢</div>
<div class='lg-row'>石檻嵐常閉　金鈴風自敲　囘頭看絕頂　疑鎮海門蛟</div>
</div></div>
<div class='div-other'><a id='mulu132' />
<p class='h1'>佛蹟亭</p><p class="byline">李德愛</p>
<div class="lg regular" style="margin-left:0em;"><div class='lg-row'>遊罷攝輕衫　攀崖探碧岩　蛟門飛霧雨　鳥道阻松杉</div>
<div class='lg-row'>石豈人工鑿　真如佛蹟函　何年留一足　永卻謝塵几</div>
</div></div>
<div class='div-other'><a id='mulu133' />
<p class='h1'>重過育王西塔院<span class='note-inline'>(三首)</span></p><p class="byline"><span class='note-inline'>(鄮山)</span>周容</p><p style="margin-left:0em;text-indent:0em;" class="lg-abnormal"><div class='lg-row'>野鹿隨雲下　簷禽識磬還　兵戈成就我　得遂此中間</div>
</p><p style="margin-left:0em;text-indent:0em;" class="lg-abnormal"><div class='lg-row'>秋茶出釜綠　野子插瓶鮮　但尋幽事洽　未敢竟叅禪</div>
</p><p style="margin-left:0em;text-indent:0em;" class="lg-abnormal"><div class='lg-row'>空廊積莓苔　虎跡大如鉢　忘機忽過橋　明月照林末</div>
</p></div>
<div class='div-other'><a id='mulu134' />
<p class='h1'>登阿育王塔</p><p class="byline"><span class='note-inline'>(霞嶼)</span>方劬</p>
<div class="lg regular" style="margin-left:0em;"><div class='lg-row'>山高遙萬仞　有塔同山齊　登級三五層　已見殿閣低</div>
<div class='lg-row'>我欲觀蒼旻　上此萬丈梯　仰視日欲尋　空中氣慘凄</div>
<div class='lg-row'>薱山岩欲墮　飛泉趂石澌　從高望其下　但見為塵泥</div>
<div class='lg-row'>山花處處開　林杪子規啼　泉鳴幽谷中　平沙走長磎</div>
<div class='lg-row'>四顧但一氣　不復辨東西</div>
</div></div>
<div class='div-other'><a id='mulu135' />
<p class='h1'>阿育王山阻雪</p><p class="byline"><span class='note-inline'>(于石)</span>釋德介</p>
<div class="lg regular" style="margin-left:0em;"><div class='lg-row'>春初頻作客　樹樹有梅花　寒鳥棲無定　流雲凍自遮</div>
<div class='lg-row'>是山成玉几　何地辨金沙　不覺疎窗下　悠然竹又斜</div>
</div></div>
<div class='div-other'><a id='mulu136' />
<p class='h1'>西塔院訊太初老宿</p><p class="byline">釋德介</p>
<div class="lg regular" style="margin-left:0em;"><div class='lg-row'>昨來自太白　峯峯雲起時　同人已前往　問余欲何之</div>
<div class='lg-row'>摳衣度石嶺　見塔如見師　故情何傾倒　香茗復自炊</div>
<div class='lg-row'>示我山水冊　筆墨多古奇　泉石有異質　幽鳥催新詩</div>
<div class='lg-row'>聯床一夜雨　蕭蕭在竹枝</div>
</div></div>
<div class='div-other'><a id='mulu137' />
<p class='h1'>丁丑夏日北上過育王，別秋遠和尚<span class='note-inline'>(二首)</span></p><p class="byline"><span class='note-inline'>(偉載)</span>釋元乘</p><p style="margin-left:0em;text-indent:0em;" class="lg-abnormal"><div class='lg-row'>又有長安此一行　匆匆話別畏途程　車輪馬足風塵裏　玉几時時憶舊情</div>
</p><p style="margin-left:0em;text-indent:0em;" class="lg-abnormal"><div class='lg-row'>指松之處話斜陽　松老垂枝色更蒼　正值山中剛五月　一林梅子勝花香</div>
</p></div>
</div><!-- end of div[@id='body'] -->
</body></html>