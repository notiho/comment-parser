<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明州阿育王山續志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu49' /><p class="head1">明州阿育王山續志第十二卷目錄</p>

<ul class="">
<li>送丕上人還育王寺　<span class="note-inline">(高啟)</span></li>

<li>遊阿育王山　<span class="note-inline">(周翰)</span></li>

<li>遊育王寺　<span class="note-inline">(胡庚)</span></li>

<li>遊育王山　<span class="note-inline">(戴良)</span></li>

<li>題大慧禪師遺墨後　<span class="note-inline">(宋濂)</span></li>

<li>阿育王山廣利禪寺塗田記　<span class="note-inline">(宋濂)</span></li>

<li>雪窗禪師語錄序　<span class="note-inline">(宋濂)</span></li>

<li>扶宗宏辯禪師生塔之碑　<span class="note-inline">(宋濂)</span></li>

<li>育王禪師裕公三會語錄序　<span class="note-inline">(宋濂)</span></li>

<li>約之禪師像贊　<span class="note-inline">(宋濂)</span></li>

<li>寄育王寺　<span class="note-inline">(日本使)</span></li>

<li>贈頤公　<span class="note-inline">(張勇)</span></li>

<li>登上塔　<span class="note-inline">(釋宗正)</span></li>

<li>次十景韻　<span class="note-inline">(釋自學)</span></li>

<li>育王寺<span class="note-inline">(二首)</span>　<span class="note-inline">(烏斯道)</span></li>

<li>過玉几<span class="note-inline">(二首)</span>　<span class="note-inline">(薛仕銘)</span></li>

<li>送真藏主還日本　<span class="note-inline">(釋自學)</span></li>

<li>悼育王澹菴和尚　<span class="note-inline">(胡濙)</span></li>

<li>和胡宗伯悼澹公原韻　<span class="note-inline">(王一寧)</span></li>

<li>和胡宗伯韻　<span class="note-inline">(周忱)</span></li>

<li>和胡宗伯韻　<span class="note-inline">(程高雲)</span></li>

<li>和胡宗伯韻　<span class="note-inline">(吳餘慶)</span></li>

<li>和胡宗伯韻　<span class="note-inline">(周草庭)</span></li>

<li>和胡宗伯韻　<span class="note-inline">(祖淵)</span></li>

<li>和胡宗伯韻　<span class="note-inline">(宗頃)</span></li>

<li>阿育王寺　<span class="note-inline">(張時徹)</span></li>

<li>極目亭　<span class="note-inline">(張時徹)</span></li>

<li>次十景韻　<span class="note-inline">(清源本)</span></li>

<li>遊廣利寺　<span class="note-inline">(張瓚)</span></li>

<li>重遊育王，和壁上舊韻　<span class="note-inline">(李堂)</span></li>

<li>留題廣公壁　<span class="note-inline">(李堂)</span></li>

<li>玉几松堂記　<span class="note-inline">(李堂)</span></li>

<li>送育王慧曉禪師東歸　<span class="note-inline">(張邦奇)</span></li>

<li>贈全師住持育王寺序　<span class="note-inline">(張邦奇)</span></li>

<li>遊育王寺　<span class="note-inline">(沈仕)</span></li>

<li>廣利寺　<span class="note-inline">(沈愷)</span></li>

<li>育王山　<span class="note-inline">(陸釴)</span></li>

<li>遊育王寺　<span class="note-inline">(胡鰲)</span></li>

<li>登青玉樓　<span class="note-inline">(盧叔麟)</span></li>

<li>和馮松坡遊育王山　<span class="note-inline">(張時敏)</span></li>

<li>和韻簡余司空避客育王　<span class="note-inline">(屠大山)</span></li>

<li>金九山居育王因簡　<span class="note-inline">(范欽)</span></li>

<li>觀育王舍利　<span class="note-inline">(張信)</span></li>

<li>瞻禮舍利　<span class="note-inline">(文徵明)</span></li>

<li>禮舍利塔　<span class="note-inline">(楊汝芳)</span></li>

<li>偕李封若遊育王　<span class="note-inline">(汪明際)</span></li>

<li>遊玉几山　<span class="note-inline">(沃[丰*頁])</span></li>

<li>宿育王寺　<span class="note-inline">(韓逢祐)</span></li>

<li>育王懷李孝甫太僕　<span class="note-inline">(吳禮嘉)</span></li>

<li>同趙學憲、徐侍御宿阿育王寺　<span class="note-inline">(李德繼)</span></li>

<li>尋慧日上人不遇<span class="note-inline">(二絕)</span>　<span class="note-inline">(李德繼)</span></li>

<li>阿育王寺<span class="note-inline">(二首)</span>　<span class="note-inline">(楊承鯤)</span></li>

<li>同汪無際禮舍利<span class="note-inline">(二首)</span>　<span class="note-inline">(李桐)</span></li>

<li>觀舍利　<span class="note-inline">(張伯鯨)</span></li>

<li>禮舍利塔　<span class="note-inline">(張球)</span></li>

<li>觀舍利<span class="note-inline">(四首)</span>　<span class="note-inline">(周應賔)</span></li>
</ul>
<p class='juan'>明州阿育王山續志卷第十二</p><p class="byline">住山釋畹荃（嵩來）輯集</p>
<div class='div-other'><a id='mulu50' />
<p class='h1'>送丕上人還育王寺</p><p class="byline"><span class='note-inline'>(太史季廸)</span>高啟</p><p style="margin-left:0em;text-indent:0em;" class="lg-abnormal"><div class='lg-row'>解夏還尋舊寺栖　滿船黃葉過長溪　袈娑影入秋山遠　舍利光懸夜塔低</div>
<div class='lg-row'>鵞識講時常遶聽　猿知定後不驚啼</div>
<div class='lg-row'>卻慚擾擾塵中客　覺路如今去尚迷</div>
</p></div>
<div class='div-other'><a id='mulu51' />
<p class='h1'>遊阿育王山</p><p class="byline"><span class='note-inline'>(翰林　維翰)</span>周翰</p><p style="margin-left:0em;text-indent:0em;" class="lg-abnormal"><div class='lg-row'>欵欵籃輿駐嶺隈　參差樓閣淨浮埃　曇花香落諸峯寂　舍利光分萬鑑開</div>
<div class='lg-row'>雲暖金沙龍躍出　月明玉几鶴歸來</div>
<div class='lg-row'>平生幾兩登山屐　覽勝應須步石苔</div>
</p></div>
<div class='div-other'><a id='mulu52' />
<p class='h1'>遊育王寺</p><p class="byline"><span class='note-inline'>(訓導　雲屋)</span>胡庚</p><p style="margin-left:0em;text-indent:0em;" class="lg-abnormal"><div class='lg-row'>育王舍利梵王家　寶塔稜層䕶碧霞　龍擁奇峯橫玉几　鰻藏靈井漫金沙</div>
<div class='lg-row'>山童招引要留偈　老衲逢迎即供茶</div>
<div class='lg-row'>登覽喜探名勝地　滿衣金粉落松花</div>
</p></div>
<div class='div-other'><a id='mulu53' />
<p class='h1'>遊育王山</p><p class="byline"><span class='note-inline'>(九靈)</span>戴良</p>
<div class="lg regular" style="margin-left:0em;"><div class='lg-row'>栩栩招提遊　冥冥山海觀　玉几峯影橫　金沙水流漫</div>
<div class='lg-row'>鷲嶺騫皦日　雁塔峙青漢　遠睇朱甍起　近睹丹宮煥</div>
<div class='lg-row'>金輪事已往　舍利光猶爛　亦有巨人迹　不隨塵剎換</div>
<div class='lg-row'>陟降境逾繁　應接日旋晏　耆闍闔追衍　泉石寧盡翫</div>
<div class='lg-row'>浮生諒多途　又動歸與歎</div>
</div></div>
<div class='div-other'><a id='mulu54' />
<p class='h1'>題大慧禪師遺墨後</p><p class="byline">宋濂</p><p style="margin-left:0em;text-indent:2em">右大慧和尚杲公為僧清立所作疏，凡一百九十四言，乃公七十一歲時書。其凌厲橫逸之氣，老而不衰，于此猶事見其髣髴。人知仰公者，惟知說法如雨如雲，覺悟羣迷；而不知其忠義耿耿，注意于國家者甚篤。縱有知其忠義者，而又不知其戱遊翰墨、循蹈矩彠，亦自可傳不朽。嗚呼！若公應物無方，事謂如神龍變化不測者矣。疏文不局于駢儷之體，而特學趙州公案，為言無非欲大法以昭示人。後來沉溺葩藻而于道無補者，其尚以公為鑒哉！清<span class='corr'>立</span>，字無欲。公嘗稱其堅厲，人道亦嘉士云。</p>
</div>
<div class='div-other'><a id='mulu55' />
<p class='h1'>阿育王山廣利禪寺塗田記</p><p class="byline">宋濂</p><p style="margin-left:0em;text-indent:2em">明之廣利禪寺，名列五山，為浙江東一大叢林。緇衣之士執瓶錫而來者，動以千計。舊時多土田，而淪沒者過半；一遇乏食，必持鉢走民間，以乞食為事。寺之長老普濟禪師光公，既為正其侵彊，復謀買田以助之，既賫志而歿。其弟子象先輿之恢廓而有為，乃慨然曰：「先師之志，我不可不就也。」市奉化縣腴田數千畝有畸，錢以緡計者十千九百有畸。俾其徒嘗輸力于其間者，若廣融、若景　等，輪掌其事。歲收其入六百斛，薦于寺中，以補其不足。且建三楹間以為儲偫之所。愛伐豎石，囑余為之文，而勒步畝之詳于石陰。余謂：「象先之功侈矣，固不可以不書。然而文之體，因其事而著其理，始為得之。請偕田為諭，以勵夫進修之士，何如？」象先曰：「不亦善乎！」士之進修，則不昧因果，所謂竊攘質鬻之禍不作，吾田固有永而不廢矣。余因諸佛為證，結跏趺坐，為說偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>大田在海濵　厥土惟塗泥　何物不可藝　之禾乃有成</div>
<div class='lg-row'>禾根入土已　當加保衛力</div>
<div class='lg-row'>涵受及糞土　耘耔復以時　勿使惡草生　若非雨露滋　亦不能生成</div>
<div class='lg-row'>數者既能備　時至自然熟　佳穟纍纍然　徧及郊野中</div>
<div class='lg-row'>我心有如田　諸種靡不納　青黃與白黑　隨其所種生</div>
<div class='lg-row'>菩提譬佳禾　種之即有秋　持戒為保衛　忍辱為涵受</div>
<div class='lg-row'>布施為糞壅　精進為耘耔</div>
<div class='lg-row'>智慧為雨露　禪定道乃成　人力一不至　田雖號膏腴</div>
<div class='lg-row'>蒿萊日夜長　雉兎之所藏　蛇虺共出沒　化為荒歲逼</div>
<div class='lg-row'>欲求一粒粟　有不可得者　我心倘不治　其失亦復然</div>
<div class='lg-row'>治心如治田　豈不以此故　上人最可便　市田繼先志</div>
<div class='lg-row'>食此緇衣眾　頓免饑火煎　食者或感觸　寧不思前喻　嗜道如嗜食</div>
<div class='lg-row'>定知顆粒微　視如萬金重</div>
<div class='lg-row'>進道功或怠　亦不易消受　刻文于貞珉　讀者知自勵</div>
<div class='lg-row'>更加䕶持力　常使食輪轉</div>
</p></div>
<div class='div-other'><a id='mulu56' />
<p class='h1'>雪窓禪師語錄序</p><p class="byline">宋濂</p><p style="margin-left:0em;text-indent:2em">或問余曰：「達磨西來，以不立文字為宗，葢欲掃空諸相，直究本心，而趨真實覺地者也。名山宿德，何莫非達磨之子孫？為之徒者，因其說法，往往編以成書，號曰『語錄』矣！乃與不立文字之㫖相戾乎？」曰：「非是之謂也。扶衰救弊，各隨其時節因緣，有不可執一而論者矣。昔我三界大師，演說大小乘，其弟子結集為修多羅藏，至繁且多也。復慮後人溺于見解而反為心累，故以正法眼藏付于摩訶迦葉。拈花微笑之間，無上甚深妙法會攝無餘。此亦化導之一門耳，非真謂鹿野苑至䟦提河所言皆當棄之也。不然，如來自兠率下生，何不即以單傳直指示人？顧乃諄複勸誘而勿置之邪？去佛既遠，學有纏繞名義不能出離，誠有如如來之所慮者；達磨出而救之，故取迦葉微笑之㫖，導以示人，益亦有所甚不得已焉爾。育王禪師以三昧力入智慧海，初說法于白馬寺，繼遷開元，已而住育王山兼領天童寺事。四會之間，緇素翕集，所以啟人天龍鬼之聽，屹立不遷，如真正幢；涉險度危，類大法船。若見若聞，皆獲利濟。至若垂示之語，以驗未學，又如臨萬仞懸崖而立，非上根大器，豈易入其閫奧者哉？虞文靖公贊師之語，謂為『佛果一枝，鳳毛麟角』者，其言良可信不誣也。」師入滅之十四年，其上首弟子象先輿公、月經滿公，以所錄語徵余為敘。余故舉扶衰救弊各隨其時節因緣者言之。于見達磨之宗，非有違于先佛；諸師之錄，非有違于達磨。其事雖殊，理則同也。有若禪師此錄之行，後有因語言而入者，雖不得見師，而師之惠利所及益遠矣。靈妙一真，直超三界，其大無外，其小無內。雖無物之不攝，欲求一物，了不可得。于斯時也，無煩惱可除，無法門可學，無眾生可度，無佛道可成，尚何有言語文字之可足論哉？觀斯錄者，又當于是而求之。人能于是求之，始于禪師之道與有聞矣。禪師名悟光，字公實，姓楊氏，別號雪窓，成都之新都人。</p>
</div>
<div class='div-other'><a id='mulu57' />
<p class='h1'>扶宗宏辯禪師育王約之裕公生塔之碑</p><p class="byline">宋濂</p><p style="margin-left:0em;text-indent:2em">禪師現坐玉几道塲，說法度人，而絕去來之相。預建塔于廬山石耳峯下，期他日為設利之藏。其上首弟子師秀持岳林住山良珵所聚事行，徵濂為銘，勒諸塔上。嗚呼！有若師者，其殆能齊生死晝夜之理者乎！</p>
<p style="margin-left:0em;text-indent:2em">師名崇裕，字約之，毘陵陳氏子，其母　氏夢龐睂僧乘肩輿叩門呼曰：「吾將假舘于斯。」母覺時有娠。十月而生，四歲始覺步，七歲入學，資職超羣；然體素尫弱，十日九疾。每視佛像，輙跪瞻禮。父母以其應夢，冀徼靈釋氏愈之，命從壽昌院東林曉公為沙彌。院有大梨木，三十年不發花。及師之來，花開滿樹，結實大如斚。東林知為祥徵，度為大僧。受具，俄蓬累而出。登雙徑山謁寂照端公，惟以觀心為急務。閱三年，未有所證。偶遊東坡池，因操觚成一偈。寂照見之，喜云：「此龍象器也。」命為侍者，師勿從。復走天目山，見佛慧義公，受以「萬法歸一」語，師淬礪益力。又二年，復度中天竺，叅廣智訢公。一造戶庭，如膠漆相入。廣智為舉臨濟無位真人之言，且詰之云：「爾還知否？」師即下拜。智云：「爾何所見？」師答云：「拜者非是他人。」智云：「從門入者，不是家珍耶？」師云：「和尚慎勿欺人！」智首肯之。元文宗詔建大龍翔集慶寺于金陵，起廣智開山。師復往依焉，充維那之職。未幾，掌藏鑰。十餘年間，盡得其學。御史中丞張公起岩問廣智云：「選佛塲中如此多眾，其有弗悖般若者乎？」智云：「戒律精嚴，言行不背，唯崇裕一人。自受度以來，脅不沾席者三十年。」張公深加獎嘆。朶兒只國王時以浙江行省右丞相領宣政院事，遴選諸方住持。名既上，猶恐其未公也，投鉤而定之，師始出世太平南禪報恩光孝寺。瓣香之祝，葢嗣廣智云。師以誠遇物，黑白宗之。一日，令圬人塓壁，壁中隆然有物。扶之，獲悉達太子像，乃佛牙所刻成。師召工，傅以黃金，金迸裂，設利從中涌出。奉以香殿，遐邇施者，日新月盛。數載之內，百廢具舉，名聞于帝，錫師以今號。尋遷九江圓通崇勝禪寺。宋之初，有神僧道濟將示寂，累青石塔，語其徒曰：「此塔若紅，我即再來。」洎圓機旻公來，塔果紅色，人異之。及旻公終，復爾懸記，有三百年後大興佛事之讖。師入院之夕，眾僧夢旻公至，而其塔發光者彌月，人尤異之。數年之間，寺為重新。時榮國公火像赤，總戎江西；慕師之慈行，申弟子之禮，受持五戒而退。洪武元年，開善世院以統攝釋教，命大浮屠主之。諸方以師名聞，移主四明阿育王寺。寺居五山之一，頗難其人；聞師之臨，少長咸悅，香花遠迎者，接踵于道。時當仲冬，天樂如聞，萬行稱頌，爭言見未曾有。及其接引未悟，專指單提向上之功，棒喝縱橫<span class='note-inline'>(云云)</span>。</p>
</div>
<div class='div-other'><a id='mulu58' />
<p class='h1'>育王禪師裕公三會語錄序</p><p class="byline">宋濂</p><p style="margin-left:0em;text-indent:2em">古人之道，感而形化，曷嘗貴於言哉？甚不得已而有言。言或易於遺忘，又甚不得已而記錄之。雖曰形諸簡編，然懼不能行遠，又甚不得已始刻文，梓而傳之。其言之也，欲擊蒙於當時；其傳之也，將澤物於後世。惓惓為道之心為何如哉！此濂於歴代諸師之言不能無感激也者。則曰：「靈明中居，一塵不可留，况語言文字紛穢龐雜，足以礙冲虚而窒真如。達摩氏東來，持《楞伽經》以印人心。《楞伽》，佛口所宣也，君子尚謂其墮於枝蔓，况後來師弟子策勵之言乎？」曰：「不然也。人之根性不同，而垂接之機亦異。其上上者，一見之頓，情塵自然銷殞，何暇於言哉？若下下者，朝夕諄諄誨之，淡如嚼蠟，竟不知其味。苟欲絕文字，令其豁然自悟，是猶采鳧藻於山巔，求女蘿於海底，終不可得也。今之去古亦遠矣。自大鑑以來，其語具在，人仰之者，如應龍昇天，海立雲流，或現大身，或現小身，不可以凡情測度；儻不因其言而求之，則其超然獨立不墮色聲者，奚從而知之？既知之，必將而象之。若以其窒真如而礙冲虚，一切斥去，濂不識其可乎！雖然，《寶積經》云：『如來所演八萬四千法藏聲教，皆名為文；離諸一切言音文字，理不可說，是名為義。』法藏且爾，况下於斯者乎？以此觀之，當畧其文而究其義可也。然而取魚者必資筌，博兎者當用蹄；兎與魚既獲，而無事於蹄筌。吾心源既澄，識浪自息，復何義之云乎？濂之區區，又不能無感於後之人也。」育王禪師裕公，三坐道塲，策勵學徒，如青天霹靂，聞者掩耳；演說無上妙道，如升蘇迷盧山，濶視四天下，百物無所遁藏。大司徒楚國歐陽文公謂「其言出入宗乘內典，左右逢源；其文涉獵百氏，燦然可覩。」鞔峯住山恕中愠公謂其「故施踔厲，不愧為大慧七世孫。」皆知言。濂頗獲與公游，嘗以賸語三卷質正於公；公不鄙而題識之，許其可以入道，今已十閱寒暑矣。公之徒師秀，不遠千里，以公《三會語》請濂序而傳之。嗚呼！公之有言與秀之汲汲圖此者，夫豈得已者哉？濂雖不文，因不辭而書諸首簡云。</p>
</div>
<div class='div-other'><a id='mulu59' />
<p class='h1'>約之禪師像贊</p><p class="byline">宋濂</p><p style="margin-left:0em;text-indent:0em;" class="lg-abnormal"><div class='lg-row'>龐蔚之姿　宏辯之才　一衲二十年　脅不沾席　談元八萬偈　舌若驚雷</div>
<div class='lg-row'>崖樹重榮　兆法門之復振　塔光呈瑞　擬古佛之再來</div>
<div class='lg-row'>烱烱乎眼光閃爍　沉沉乎氣宇宏恢</div>
<div class='lg-row'>颯颯乎九江風動　巍巍乎玉几天開　一真超于實際　斯不染于纎埃</div>
<div class='lg-row'>彼自安于培婁　曾莫陟其崔嵬</div>
<div class='lg-row'>倘于斯而觀感　庶立懦而興頹</div>
</p></div>
<div class='div-other'><a id='mulu60' />
<p class='h1'>遊育王寺</p><p class="byline">日本使</p><p style="margin-left:0em;text-indent:0em;" class="lg-abnormal"><div class='lg-row'>偶來覽勝鄮峯境　山路行行雪作堆　風攪空林飢虎嘯　雲埋老樹斷猿哀</div>
<div class='lg-row'>擡頭東塔又西塔　移步前臺更後臺</div>
<div class='lg-row'>正是如來真境界　臘天香散一枝梅</div>
</p></div>
<div class='div-other'><a id='mulu61' />
<p class='h1'>贈頤公</p><p class="byline">張勇</p><p style="margin-left:0em;text-indent:0em;" class="lg-abnormal"><div class='lg-row'>靈谷禪堂飽五車　育王虚席待蜂衙　兎毫乍染成文錦　麈尾纔揮雨寶花</div>
<div class='lg-row'>虎聽談元來玉几　龍聞說法出金沙</div>
<div class='lg-row'>山門從此增輝耀　舍利光騰見彩霞</div>
</p></div>
<div class='div-other'><a id='mulu62' />
<p class='h1'>登上塔</p><p class="byline"><span class='note-inline'>(住山)</span>釋宗正</p><p style="margin-left:0em;text-indent:0em;" class="lg-abnormal"><div class='lg-row'>危巔一塔與天齊　乘霽偕遊不倦躋　凍合石林三徑曉　雪堆松壑萬山低</div>
<div class='lg-row'><span class='corr'>斂</span>衣暫坐看雲起　曵杖徐行聽鳥啼</div>
<div class='lg-row'>白髮頭陀忘世久　茆龕破衲事幽棲</div>
</p></div>
<div class='div-other'><a id='mulu63' />
<p class='h1'>次十境韻</p><p class="byline"><span class='note-inline'>(住山)</span>釋自學</p><p style="margin-left:0em;text-indent:0em;" class="lg-abnormal"><div class='lg-row'>西竺分來鎮海隅　奇形異狀世難圖　夜深現出香雲裡　烜赫猶如琥珀珠<span class='note-inline'>(舍利塔)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>烏石山中最吉祥　千年舍利久珍藏　一朝慧達來䖍禱　湧出浮圖放寶光<span class='note-inline'>(湧現岩)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>碧澗寒潭百尺深　清光皎潔照天心　傳聞七佛曾來浴　一道流輝亘古今<span class='note-inline'>(七佛潭)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>梵苑清幽絕世塵　洞中風月自通神　大權顯迹名猶在　雲合雲開幾度春<span class='note-inline'>(大權洞)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>果滿三祗百煉金　功圓無度幾生心　腳跟牢實從人看　頑石分明一寸深<span class='note-inline'>(佛跡岩)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>石上鎸書是異人　墨光常帶紫痕新　烟霾雨洗難磨滅　占斷祗園萬古春<span class='note-inline'>(仙書岩)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>老禪過化顯靈踪　鑿出清泉映碧空　海眾雲廚蒙利濟　天人咫尺仰高風<span class='note-inline'>(妙喜泉)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>大覺談元合聖機　親將詩偈賜金闈　宸奎高閣蘇公銘　落落清名四海飛<span class='note-inline'>(宸奎閣)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>鄮峯東畔金沙井　千古潛藏䕶塔龍　邑令年年來奠祭　大施甘澤灑長空<span class='note-inline'>(金沙井)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>天排玉几當門外　不用良工巧琢磨　春霽山花開萬朶　宛如仙女散曼陀<span class='note-inline'>(玉几峯)</span></div>
</p></div>
<div class='div-other'><a id='mulu64' />
<p class='h1'>育王寺<span class='note-inline'>(二首)</span></p><p class="byline"><span class='note-inline'>(春草)</span>烏斯道</p><p style="margin-left:0em;text-indent:0em;" class="lg-abnormal"><div class='lg-row'>鄮嶺名如鷲嶺傳　剎竿無恙已千年　地雄南土居三佛　山盡東溟倚半天</div>
<div class='lg-row'>宸翰香浮高閣表　岩泉清出老松前</div>
<div class='lg-row'>遊人自覺虚生白　猶覔神光上客船</div>
</p><p style="margin-left:0em;text-indent:0em;" class="lg-abnormal"><div class='lg-row'>靈踪深閟壓東南　樓閣丹青閃翠嵐　燈影半空搖上塔　爐熏千載出西菴</div>
<div class='lg-row'>山看玉几無雲好　泉取金沙瀹茗甘</div>
<div class='lg-row'>細讀長公碑刻畫　黃昏萬丈覔龍潭</div>
</p></div>
<div class='div-other'><a id='mulu65' />
<p class='h1'>過玉几<span class='note-inline'>(二首)</span></p><p class="byline">薛仕銘</p><p style="margin-left:0em;text-indent:0em;" class="lg-abnormal"><div class='lg-row'>地形抝曲類盤渦　四顧羣山擁翠螺　舍利真身藏塔表　承恩高閣寄岩阿</div>
<div class='lg-row'>金仙法座青蓮捧　寶匣神經白馬馱</div>
<div class='lg-row'>此日勝遊歸路晚　輕袍惹得異香多</div>
</p><p style="margin-left:0em;text-indent:0em;" class="lg-abnormal"><div class='lg-row'>勝地從來入品題　不須掬水覔曹溪　金沙井潔群龍蟄　玉几峯橫一案齊</div>
<div class='lg-row'>塔影遙分天上下　鈴聲遠拂樹高低</div>
<div class='lg-row'>我來今日登臨罷　謾向松陰散馬蹄</div>
</p></div>
<div class='div-other'><a id='mulu66' />
<p class='h1'>送真藏主還日本</p><p class="byline"><span class='note-inline'>(住山)</span>釋自學</p><p style="margin-left:0em;text-indent:0em;" class="lg-abnormal"><div class='lg-row'>早年奉使入中州　詔遣東還寵渥優　行色未曾辭上國　恩光先已照遐陬</div>
<div class='lg-row'>山低熊野高飛錫　水濶鯨波穩泛舟</div>
<div class='lg-row'>遙想彛王欣拜復　三呼萬歲祝皇猷</div>
</p></div>
<div class='div-other'><a id='mulu67' />
<p class='h1'>悼育王澹菴和尚</p><p class="byline"><span class='note-inline'>(禮部尚書)</span>胡濙</p><p style="margin-left:0em;text-indent:0em;" class="lg-abnormal"><div class='lg-row'>慈恩樓閣倚雲開　一代禪翁去不來　滄海掀翻鋪地浪　虚空撲落震天雷</div>
<div class='lg-row'>能推此道多年學　善證斯文出世才</div>
<div class='lg-row'>玉麈不揮今已矣　令人慟泣赴猊臺</div>
</p></div>
<div class='div-other'><a id='mulu68' />
<p class='h1'>和胡宗伯悼澹公原韻</p><p class="byline"><span class='note-inline'>(太子少師)</span>王一寧</p><p style="margin-left:0em;text-indent:0em;" class="lg-abnormal"><div class='lg-row'>訃音驀爾致余開　云報慈恩歸去來　法性遊空明似月　聲名動地響如雷</div>
<div class='lg-row'>自兹鄉里無知己　孰似禪中有辨才</div>
<div class='lg-row'>六月漫天飛白雪　茶毘相送出金臺</div>
</p></div>
<div class='div-other'><a id='mulu69' />
<p class='h1'>和胡宗伯韻</p><p class="byline"><span class='note-inline'>(工部尚書)</span>周忱</p><p style="margin-left:0em;text-indent:0em;" class="lg-abnormal"><div class='lg-row'>　几禪關晝不開　遙傳天子詔書來　銅章握處貴　玉　法鼓撾時響若雷</div>
<div class='lg-row'>瑚璉固為宗廟器　楩楠應作棟梁才</div>
<div class='lg-row'>而今隻履西遊日　漠漠愁雲暗寶臺</div>
</p></div>
<div class='div-other'><a id='mulu70' />
<p class='h1'>和胡宗伯韻</p><p class="byline"><span class='note-inline'>(翰林)</span>程高雲</p><p style="margin-left:0em;text-indent:0em;" class="lg-abnormal"><div class='lg-row'>育王法席喜宏開　鶚薦新從上國來　每共鴻盧聽早漏　幾同鳳闕起春雷</div>
<div class='lg-row'>師居僧錄推多學　我忝詞林愧乏才</div>
<div class='lg-row'>一自西歸無復覩　傷心愁過雨花臺</div>
</p></div>
<div class='div-other'><a id='mulu71' />
<p class='h1'>和胡宗伯韻</p><p class="byline"><span class='note-inline'>(翰林)</span>吳餘慶</p><p style="margin-left:0em;text-indent:0em;" class="lg-abnormal"><div class='lg-row'>別舘同將梵筴開　天書三詔喜重來　空聞隻履回葱嶺　不復高談振法雷</div>
<div class='lg-row'>白首匡宗扶短筞　赤心輔教屬長才</div>
<div class='lg-row'>方欣領命居僧錄　遽返天宮坐寶臺</div>
</p></div>
<div class='div-other'><a id='mulu72' />
<p class='h1'>和胡宗伯韻</p><p class="byline"><span class='note-inline'>(御史)</span>周草庭</p><p style="margin-left:0em;text-indent:0em;" class="lg-abnormal"><div class='lg-row'>三十餘年蓮社開　無心杖錫去還來　位超海印清於水　哀動殊方沸若雷</div>
<div class='lg-row'>喜世一時推偉器　法門千載負良才</div>
<div class='lg-row'>臨風幾度空惆悵　一束生芻禮化臺</div>
</p></div>
<div class='div-other'><a id='mulu73' />
<p class='h1'>和胡宗伯韻</p><p class="byline"><span class='note-inline'>(雪峯)</span>祖淵</p><p style="margin-left:0em;text-indent:0em;" class="lg-abnormal"><div class='lg-row'>泥封三度手親開　杖錫今從天上來　浩浩辭翻三峽水　殷殷振動一聲雷</div>
<div class='lg-row'>高僧詩內膺清選　覺義銜中列上才</div>
<div class='lg-row'>選佛選官俱勘破　爭如端坐九蓮臺</div>
</p></div>
<div class='div-other'><a id='mulu74' />
<p class='h1'>和胡宗伯韻</p><p class="byline"><span class='note-inline'>(徑山)</span>宗頃</p><p style="margin-left:0em;text-indent:0em;" class="lg-abnormal"><div class='lg-row'>憂思百結鬱難開　訃及慈恩寂滅來　客底有懷空對雨　社中無復見宗雷</div>
<div class='lg-row'>陡興幻相惹妖孽　驀起毘嵐霣異才</div>
<div class='lg-row'>方伯素知師德重　天詞首製出容臺</div>
</p></div>
<div class='div-other'><a id='mulu75' />
<p class='h1'>阿育王寺</p><p class="byline"><span class='note-inline'>(尚書　東沙)</span>張時徹</p>
<div class="lg regular" style="margin-left:0em;"><div class='lg-row'>不是烟霞客　青山夙有緣　松筠隨處好　猿鶴與人便</div>
<div class='lg-row'>拂袖雲中語　聽泉石上眠　逍遙堪避世　色相為誰傳</div>
<div class='lg-row'>蘭若依山腹　朝霞起樹巔　但從樵徑引　直到斗牛邊</div>
<div class='lg-row'>瀑布垂青壁　藤蘿掛紫烟　相將憑玉几　洗藥問靈泉</div>
</div></div>
<div class='div-other'><a id='mulu76' />
<p class='h1'>極目亭</p><p class="byline">張時徹</p>
<div class="lg regular" style="margin-left:0em;"><div class='lg-row'>曲徑緣青草　孤亭占碧空　望窮三島外　身在九霄中</div>
<div class='lg-row'>霞起群峰亂　浪翻夕照紅　翩然振衣袂　直欲駕長風</div>
</div></div>
<div class='div-other'><a id='mulu77' />
<p class='h1'>次十景韻</p><p class="byline"><span class='note-inline'>(住山)</span>清源本</p><p style="margin-left:0em;text-indent:0em;" class="lg-abnormal"><div class='lg-row'>黃金鑄出塔中虚　百億神天䕶地圖　舍利古今光不夜　莫教人訝活龍珠<span class='note-inline'>(舍利塔)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>育王勝地八禎祥，湧出浮圖舍利藏　日月不知天地老　年年花發笑春光<span class='note-inline'>(湧現岩)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>地不寬兮水不深　分明只要滌塵心　滿身垢濁無人洗　嬴得虚名耀古今<span class='note-inline'>(七佛潭)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>菩薩金軀逈脫塵　只因䕶塔顯威神　洞門開處無人到　野草閒花不計春<span class='note-inline'>(大權洞)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>男兒膝下有黃金　踏斷懸崖鐵石心　多少人看都不識　可憐埋沒白雲深<span class='note-inline'>(佛跡岩)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>石書傳道是仙人　雪囓霜饕色倍新　一叚精神磨不滅　年年香擁百花春<span class='note-inline'>(仙書岩)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>滾滾心泉不見踪　鏡光搖漾照虚空　自知一點深無底　不怕魚驚白浪風<span class='note-inline'>(妙喜泉)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>崔嵬傑閣煥天機　上出重霄掩翠闈　壯觀育王殊勝地　此名無翼勢長飛<span class='note-inline'>(宸奎閣)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>金沙三井鄮峯東　雜布金星漾活龍　聞說昔年多感應　炎天施雨滿瑤空<span class='note-inline'>(金沙井)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>山橫一帶翠婆娑　玉几當胸手可磨　阿育國王真富貴　令人千古誦伽陀<span class='note-inline'>(玉几峯)</span></div>
</p></div>
<div class='div-other'><a id='mulu78' />
<p class='h1'>遊廣利寺</p><p class="byline"><span class='note-inline'>(郡守　孝感)</span>張瓚</p><p style="margin-left:0em;text-indent:0em;" class="lg-abnormal"><div class='lg-row'>萬松夾道隱鳴鐘　望入承恩紫氣重　古陌行詢馴野雉　禪堂延話起潭龍</div>
<div class='lg-row'>雲霞長䕶金沙井　日月平臨玉几峯</div>
<div class='lg-row'>記得坡翁曾解帶　公餘猶得暫從容</div>
</p></div>
<div class='div-other'><a id='mulu79' />
<p class='h1'>重遊育王，和壁上舊韻</p><p class="byline"><span class='note-inline'>(侍郎　堇山)</span>李堂</p>
<div class="lg regular" style="margin-left:0em;"><div class='lg-row'>未老謝新銜　尋真禮佛函　凌虚憑玉几　望海陟華岩</div>
<div class='lg-row'>潭倒浮圖影　香凝舍利緘　病軀登覽倦　空翠濕春衫</div>
</div></div>
<div class='div-other'><a id='mulu80' />
<p class='h1'>留題廣公壁</p><p class="byline">李堂</p><p style="margin-left:0em;text-indent:0em;" class="lg-abnormal"><div class='lg-row'>玉几憑虚紫翠藏　上方登處見扶桑　龍歸西隱拖晴塔　鶴放東林過草堂</div>
<div class='lg-row'>僧慧佛靈開舍利　石蘭岩桂發天香</div>
<div class='lg-row'>廿年又了重遊願　借宿湯休一榻凉</div>
</p></div>
<div class='div-other'><a id='mulu81' />
<p class='h1'>玉几松堂記</p><p class="byline">李堂</p><p style="margin-left:0em;text-indent:2em">玉几山，廣利寺之案山也。寺以鄮峯為倚，松堂俯臨之，若降伏然，蜿蜒偃臥于前。靣清流而背突兀，層巒叠嶂之爭奇獻秀者咸萃焉，真僧剎之雄勝也。名其堂者，宋張寺丞即之。容菴福禪師，乃本寺九十四代住持也，重建斯堂，再新其額，辭世退居者已五十年。兹壽届七旬，山門諸上人屢以記為請，葢欲揚美以紀實也。余知師以符篤行者，虚文奚為哉？惟宇內名山，咸為佛供，而至人所寓，地益其靈。兹山自晉以來，佛靈留跡，舍利現光，形勝稱重于古今，非以環奇傑異之賢代為主盟，故彌久而益盛哉。國朝高僧，如自學、宗正二公，咸以詩文應召登進于京；然禪宗師律承起淵源，則于容菴僅見焉。葢以無有為宗，以濟物為用，以性為本來，以情為外障；屏虚幻于了悟，戒蔓說于造詣，非傳燈點石也。其派即曹溪，其成可迦葉也。或曰：「師慧相清嚴，緇流仰頼。薪于山，岡隴彌焉；稼于田，膏腴盈焉；隸于籍，貢賦充焉。祝延之餘，此以福田利益表其功。非知師也，盍省諸堂顏乎？松為操，玉為資，與山堂並美于無彊，斯贈言之意也。」眾皆曰：「然！」遂為紀之。</p>
</div>
<div class='div-other'><a id='mulu82' />
<p class='h1'>送育王慧曉禪師東歸</p><p class="byline"><span class='note-inline'>(文定)</span>張邦奇</p><p style="margin-left:0em;text-indent:0em;" class="lg-abnormal"><div class='lg-row'>重落風塵又十年　石房燈影憶談禪　機超曲棘貞松外　人在黃花翠竹邊</div>
<div class='lg-row'>玉几金堂常入夢　錢湖銀海浪飛仙</div>
<div class='lg-row'>東歸倘說西來意　灰冷香爐繡佛前</div>
</p></div>
<div class='div-other'><a id='mulu83' />
<p class='h1'>贈全師住持育王寺序</p><p class="byline">張邦奇</p><p style="margin-left:0em;text-indent:2em">阿育王寺在古鄮城之東，釋經所稱「海岸孤絕處」也。而佛氏生于極西，繇西土而至東海之壖，相去邈絕，而舍利于斯乎集焉。余竊謂佛氏者，亦固欲神其法、炫其精神于絕遠之地乎？及余遊山，則玉几前峙，鄮峯後聳，陽堂、太白諸山，遠近環布，而碧海、錢湖輝映左右；穆然而竹樹清，朗然而天宇曠。夫舍利之兹集也，雖曰役諸鬼神，而山川靈秀之氣，亦自有所感也。月庭全禪師，修持慈谿之永明，年五十矣，質直簡亢，無矯容餙行。然通儒術，能詩歌，故一時名縉紳樂與之遊。廼者永明山門弗戒十火，慨然佐其師綱公，揮貲千金餙新之，人以為難。嘗別築塔室于塔山以為遁志，而育王諸僧自謂名山必得全師住持，庶足為重，乃相率禮請。既得允，而謁文于余。余嘗遊彭蠡，入洞庭，登武當、衡岳，徜徉其巔；溯三峽而棹玻璃，以極乎岷嶓之陽，而望西域之境，名勝之區歴覽殆遍。若育王之勝，則惟風氣所鍾，佛靈所注，海內諸剎百億計，而獨巋然為五名山之一也，夫豈偶然哉？去年秋，山門亦燬，師復捐貲以助興建。其平生清苦節縮，積而知所散，葢如此。師出錢氏，為慈谿望族，代有聞人。曰明之者，與余同舉于鄉。余每至永明，師意加懃厚焉。謁余文者，育王僧曉公，數遇余寶雲之禪房，能談三乘，令人忘倦云。</p>
</div>
<div class='div-other'><a id='mulu84' />
<p class='h1'>遊育王寺</p><p class="byline">沈仕</p>
<div class="lg regular" style="margin-left:0em;"><div class='lg-row'>梵帝西清境　靈岩上巳辰　紅收行靄盡　綠徧望烟新</div>
<div class='lg-row'>寶樹分雙影　龍泉吐九津　露華凝瑞液　日彩上仙輪</div>
<div class='lg-row'>殿遶芝花秀　堦垂貝果珍　蓮峯雲是葉　鏡水霧為塵</div>
<div class='lg-row'>煖益恒河潤　光生法界春　空香縈草木　花雨散天人</div>
<div class='lg-row'>意府董休旨　形圖照勝因　曹溪原<span class='corr'>淨</span>域　何藉剪荊榛</div>
</div></div>
<div class='div-other'><a id='mulu85' />
<p class='h1'>廣利寺</p><p class="byline"><span class='note-inline'>(郡守)</span>沈愷</p>
<div class="lg regular" style="margin-left:0em;"><div class='lg-row'>凌風探海窟　半日與僧便　身在青霄上　人依北斗邊</div>
<div class='lg-row'>乾坤分楚越　今古此風煙　欲訪洪崖迹　思叅玉屑泉</div>
</div></div>
<div class='div-other'><a id='mulu86' />
<p class='h1'>育王山</p><p class="byline"><span class='note-inline'>(榜眼)</span>陸釴</p><p style="margin-left:0em;text-indent:0em;" class="lg-abnormal"><div class='lg-row'>盡梯千尺上招提　古木陰森曲徑迷　僧定海霞棲石榻　佛光空翠映花溪</div>
<div class='lg-row'>穿林傍月時聞磬　步壑看雲一杖藜</div>
<div class='lg-row'>名勝古來麗文藻　莫教碑蘚蝕新題</div>
</p></div>
<div class='div-other'><a id='mulu87' />
<p class='h1'>遊育王寺</p><p class="byline">胡鰲</p>
<div class="lg regular" style="margin-left:0em;"><div class='lg-row'>名山開玉几　舍利擁瑤臺　古木天邊起　溪光谷口開</div>
<div class='lg-row'>烟霞任出沒　樓閣獨崔嵬　夜靜收餘雨　鶴鳴何處來</div>
</div></div>
<div class='div-other'><a id='mulu88' />
<p class='h1'>登青玉樓<span class='note-inline'>(時餞別吳左江)</span></p><p class="byline">盧叔麟</p>
<div class="lg regular" style="margin-left:0em;"><div class='lg-row'>本為南浦別　聊作上方遊　塔頂晴雲墜　林間寒雨收</div>
<div class='lg-row'>鳥鳴山愈寂　僧引客同幽　千里金陵月　先臨青玉樓</div>
</div></div>
<div class='div-other'><a id='mulu89' />
<p class='h1'>和馮松坡遊育王山</p><p class="byline"><span class='note-inline'>(洞雲)</span>張時敏</p><p style="margin-left:0em;text-indent:0em;" class="lg-abnormal"><div class='lg-row'>鄮水叢林曲徑微　詩翁先我入岩扉　烟消谷口聞鐘出　雨過松梢見鶴飛</div>
<div class='lg-row'>掃石欲留明月至　投簪原為買山歸</div>
<div class='lg-row'>塵機到此同禪息　懶向王程問是非</div>
</p></div>
<div class='div-other'><a id='mulu90' />
<p class='h1'>和韻簡余司空避客育王</p><p class="byline"><span class='note-inline'>(侍郎　國望)</span>屠大山</p>
<div class="lg regular" style="margin-left:0em;"><div class='lg-row'>聞道招提客　投閒未得閑　賔朋隨杖履　觴榼滿秋山</div>
<div class='lg-row'>冐雨荒凉外　逢僧夢寐間　談禪何所悟　徒見鬢毛班</div>
</div></div>
<div class='div-other'><a id='mulu91' />
<p class='h1'>金九山居育王因簡<span class='note-inline'>(二首)</span></p><p class="byline"><span class='note-inline'>(侍郎　東明)</span>范欽</p>
<div class="lg regular" style="margin-left:0em;"><div class='lg-row'>杖屨何方去　蒼茫雙樹林　人天開覺路　法雨<span class='corr'>淨</span>幽襟</div>
<div class='lg-row'>野曠冰霜合　峯廻紫翠沉　遠公期入社　端候虎溪潯</div>
</div>
<div class="lg regular" style="margin-left:0em;"><div class='lg-row'>地擁金仙界　風流學士船　衝寒緣避客　攬勝且安禪</div>
<div class='lg-row'>人世空山外　年華短髮前　不知同社友　形影坐相憐</div>
</div></div>
<div class='div-other'><a id='mulu92' />
<p class='h1'>觀育王舍利</p><p class="byline"><span class='note-inline'>(狀元)</span>張信</p><p style="margin-left:0em;text-indent:0em;" class="lg-abnormal"><div class='lg-row'>浮海東來禮育王　寶龕舍利放毫光　前朝御墨留恩遠　當代高禪受戒香</div>
<div class='lg-row'>山自天生橫玉翠　沙從地湧布金黃</div>
<div class='lg-row'>燈傳奕葉昭因果　誰謂瞿曇事渺茫</div>
</p></div>
<div class='div-other'><a id='mulu93' />
<p class='h1'>瞻禮舍利</p><p class="byline">文徵明</p><p style="margin-left:0em;text-indent:0em;" class="lg-abnormal"><div class='lg-row'>東風一舸上蓮臺　窣堵光明寶藏開　水漾金沙從地湧　山橫玉几自天排</div>
<div class='lg-row'>浮生擾擾成虚幻　法性如如無去來</div>
<div class='lg-row'>欲究南宗叅百丈　遠公何日渡江杯</div>
</p></div>
<div class='div-other'><a id='mulu94' />
<p class='h1'>禮舍利塔</p><p class="byline">楊汝芳</p>
<div class="lg regular" style="margin-left:0em;"><div class='lg-row'>躡屩度雲壑　來瞻舍利光　寶輪從地湧　玉几散天香</div>
<div class='lg-row'>塔影千年古　鐘聲六代長　隨機多變現　水月映松堂</div>
</div></div>
<div class='div-other'><a id='mulu95' />
<p class='h1'>偕李封若遊育王</p><p class="byline">汪明際</p><p style="margin-left:0em;text-indent:0em;" class="lg-abnormal"><div class='lg-row'>不憚翻漿揮羽翰　蕭題蘇額澷盤桓　到來玉几當堦秀　聽入龍吟徹夏寒</div>
<div class='lg-row'>幾座殿堂雙樹下　無窮法界一毫端</div>
<div class='lg-row'>從來聖相隨人現　莫作區區目[生/月]看</div>
</p></div>
<div class='div-other'><a id='mulu96' />
<p class='h1'>遊玉几山</p><p class="byline"><span class='note-inline'>(御史)</span>沃[丰*頁]</p>
<div class="lg regular" style="margin-left:0em;"><div class='lg-row'>春日煦祗園　松杉夾道妍　絳宮青嶂裏　清梵白雲邊</div>
<div class='lg-row'>縹緲鐘聲度　高低塔影懸　老僧方出定　趺坐共譚元</div>
</div></div>
<div class='div-other'><a id='mulu97' />
<p class='h1'>宿育王寺</p><p class="byline">韓逢祐</p><p style="margin-left:0em;text-indent:0em;" class="lg-abnormal"><div class='lg-row'>遙泛香河過上方　因瞻舍利叩空王　金沙日湧花為雨　寶塔時開佛放光</div>
<div class='lg-row'>支遁許來元度宅　陶潛寄傲遠公房</div>
<div class='lg-row'>白雲深處通宵話　不使春眠客夢長</div>
</p></div>
<div class='div-other'><a id='mulu98' />
<p class='h1'>育王懷李孝甫太僕</p><p class="byline">吳禮嘉</p><p style="margin-left:0em;text-indent:0em;" class="lg-abnormal"><div class='lg-row'>步輦尋幽滿路苔　萬山盤鬱紫霞開　脚跟漲海連三島　眼外長空隘九垓</div>
<div class='lg-row'>髣髴臥碑坡老蹟　岧嶤新搆陸公臺</div>
<div class='lg-row'>一樽鷲嶺誰聯句　白也清狂故不來</div>
</p></div>
<div class='div-other'><a id='mulu99' />
<p class='h1'>同趙學憲、徐侍御宿阿育王寺</p><p class="byline">李德繼</p><p style="margin-left:0em;text-indent:0em;" class="lg-abnormal"><div class='lg-row'>日日登臨未擬還　更尋別徑訪松關　毒龍潛伏金沙井　靈鷲高飛玉几山</div>
<div class='lg-row'>月照清池僧榻淨　雲封紺殿佛燈閒</div>
<div class='lg-row'>知君共有談禪興　不厭華簮對白綸</div>
</p></div>
<div class='div-other'><a id='mulu100' />
<p class='h1'>尋慧日上人不遇<span class='note-inline'>(二絕)</span></p><p class="byline">李德繼</p><p style="margin-left:0em;text-indent:0em;" class="lg-abnormal"><div class='lg-row'>溪口蒼烟瞑　山頭落日懸　松關空自掩　寶月獨姢姢</div>
</p><p style="margin-left:0em;text-indent:0em;" class="lg-abnormal"><div class='lg-row'>徑曲迷花草　門深掩碧蘿　禪房相待久　悵望竟如何</div>
</p></div>
<div class='div-other'><a id='mulu101' />
<p class='h1'>阿育王寺<span class='note-inline'>(二首)</span></p><p class="byline">楊承鯤</p>
<div class="lg regular" style="margin-left:0em;"><div class='lg-row'>日入山燒起　蒼茫烟霧新　彤雲低殿閣　高樹宿星辰</div>
<div class='lg-row'>龍象千年地　袈裟幾葉身　自知甘濩落　不是學離塵</div>
</div>
<div class="lg regular" style="margin-left:0em;"><div class='lg-row'>去去盤雲轉　高高望海行　到山千澗響　入谷萬花明</div>
<div class='lg-row'>邱壑夢嘗往　煙霞疾未成　興來還不淺　翻劇子規鳴</div>
</div></div>
<div class='div-other'><a id='mulu102' />
<p class='h1'>同汪無際禮舍利<span class='note-inline'>(二首)</span></p><p class="byline">李桐</p><p style="margin-left:0em;text-indent:0em;" class="lg-abnormal"><div class='lg-row'>娑羅雙樹䕶空王　膜拜時通鼻觀香　共覩靈珠呈異相　敢言慧眼發明光</div>
<div class='lg-row'>綉幢輝映千花座　窣堵莊嚴七寶裝</div>
<div class='lg-row'>清磬數聲塵土隔　天風吹下晚風凉</div>
</p>
<div class="lg regular" style="margin-left:0em;"><div class='lg-row'>暫憇名山裏　虚無坐可邀　松聲傳紺殿　塔影上青霄</div>
<div class='lg-row'>梵逐流風起　鐘隨曠野飄　通宵纔一覺　幽夢未能消</div>
</div></div>
<div class='div-other'><a id='mulu103' />
<p class='h1'>觀舍利</p><p class="byline">張伯鯨</p><p style="margin-left:0em;text-indent:0em;" class="lg-abnormal"><div class='lg-row'>冐雨初登舍利臺　梵宮基在亂雲隈　山留玉几為天案　珠䕶金鐘作佛胎</div>
<div class='lg-row'>花落空階猿悟去　風翻高樹鶴飛來</div>
<div class='lg-row'>祥光五彩看非易　囑付山僧莫浪開</div>
</p></div>
<div class='div-other'><a id='mulu104' />
<p class='h1'>禮舍利塔</p><p class="byline">張球</p><p style="margin-left:0em;text-indent:0em;" class="lg-abnormal"><div class='lg-row'>皈依客自舊中吳　白髮其如感慨何　光吐千秋呈舍利　花開五色見娑羅</div>
<div class='lg-row'>金沙風靜龍形<span class='corr'>斂</span>　玉几雲封鶴夢多</div>
<div class='lg-row'>何幸支公成妙<span class='corr'>悟　</span>肯移杯渡一相過</div>
</p></div>
<div class='div-other'><a id='mulu105' />
<p class='h1'>觀舍利<span class='note-inline'>(四首)</span></p><p class="byline">周應賔</p><p style="margin-left:0em;text-indent:0em;" class="lg-abnormal"><div class='lg-row'>聽法降龍出海　聞經香象渡河　五色華開優鉢　一輪月影莎蘿</div>
</p><p style="margin-left:0em;text-indent:0em;" class="lg-abnormal"><div class='lg-row'>草色印明沙界　溪聲響徹潮音　剝落五重衣障　打成一片禪心</div>
</p><p style="margin-left:0em;text-indent:0em;" class="lg-abnormal"><div class='lg-row'>木幻軍持不放　蒲團貝葉常親　得見菩提真性　便是如來法身</div>
</p><p style="margin-left:0em;text-indent:0em;" class="lg-abnormal"><div class='lg-row'>朶朶黃花般若　竿竿翠竹真如　要識寒山拾得　即為普賢文殊</div>
</p></div>
</div><!-- end of div[@id='body'] -->
</body></html>