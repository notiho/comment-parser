<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明州阿育王山續志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu197' /><p class="head1">明州阿育王山續志第十五卷目錄</p>

<ul class="">
<li>舍利懴儀序　<span class="note-inline">(釋成皎)</span></li>

<li>同人由天童至阿育王寺　<span class="note-inline">(董胡駿)</span></li>

<li>前題　<span class="note-inline">(吳毓賢)</span></li>

<li>前題　<span class="note-inline">(李暾)</span></li>

<li>放光松　<span class="note-inline">(董胡駿)</span></li>

<li>放光松　<span class="note-inline">(吳毓賢)</span></li>

<li>放光松　<span class="note-inline">(李暾)</span></li>

<li>入育王寺　<span class="note-inline">(何鉽)</span></li>

<li>陪葉芬洲中鎮自太白過育王<span class="note-inline">(二首)</span>　<span class="note-inline">(錢際盛)</span></li>

<li>涌現巖<span class="note-inline">(十景)</span></li>

<li>玉几峯</li>

<li>金沙井</li>

<li>放光松</li>

<li>赤堇峯</li>

<li>佛蹟亭</li>

<li>鬼谷祠</li>

<li>望海亭</li>

<li>妙喜泉</li>

<li>袈裟石　<span class="note-inline">(釋畹荃)</span></li>

<li>禮舍利塔　<span class="note-inline">(黃應熊)</span></li>

<li>禮舍利塔　<span class="note-inline">(釋成衡)</span></li>

<li>放光松　<span class="note-inline">(李寶黙)</span></li>

<li>和李拙園寅長原韻　<span class="note-inline">(黃應熊)</span></li>

<li>松壇銘<span class="note-inline">(并序)</span>　<span class="note-inline">(釋畹荃)</span></li>

<li>放光松　<span class="note-inline">(釋元煌)</span></li>

<li>放光松　<span class="note-inline">(釋元晟)</span></li>

<li>放光松　<span class="note-inline">(釋元訪)</span></li>

<li>放光松　<span class="note-inline">(釋通禮)</span></li>

<li>放光松　<span class="note-inline">(釋興源)</span></li>

<li>放光松　<span class="note-inline">(釋成傳)</span></li>

<li>放光松　<span class="note-inline">(釋畹荃)</span></li>

<li>將至武彝，留別嵩公和尚<span class="note-inline">(二首)</span>　<span class="note-inline">(釋元煌)</span></li>

<li>拾翠樓落成　<span class="note-inline">(釋畹荃)</span></li>

<li>和拾翠樓原韻　<span class="note-inline">(李暾)</span></li>

<li>和拾翠樓原韻　<span class="note-inline">(張珽)</span></li>

<li>和拾翠樓原韻　<span class="note-inline">(黃應熊)</span></li>

<li>和拾翠樓原韻　<span class="note-inline">(陳汝登)</span></li>

<li>和拾翠樓原韻　<span class="note-inline">(李世法)</span></li>

<li>和拾翠樓原韻　<span class="note-inline">(陳昌運)</span></li>

<li>和拾翠樓原韻　<span class="note-inline">(錢際盛)</span></li>

<li>和拾翠樓原韻　<span class="note-inline">(周式雅)</span></li>

<li>登拾翠樓<span class="note-inline">(四首)</span>　<span class="note-inline">(李暾)</span></li>

<li>登拾翠樓<span class="note-inline">(適黃海門同寅至，限韻)</span>　<span class="note-inline">(鄭大德)</span></li>

<li>和鄭改之寅長韻　<span class="note-inline">(黃應熊)</span></li>

<li>和前韻　<span class="note-inline">(錢際盛)</span></li>

<li>和前韻　<span class="note-inline">(陳汝登)</span></li>

<li>和前韻　<span class="note-inline">(薛泰友)</span></li>

<li>贈拾翠樓主人　<span class="note-inline">(鄭大德)</span></li>

<li>奉和鄭改之寅長原韻　<span class="note-inline">(黃應熊)</span></li>

<li>奉和原韻　<span class="note-inline">(陳汝登)</span></li>

<li>奉和原韻　<span class="note-inline">(錢際盛)</span></li>

<li>娑羅閣落成，手植花草寄友人　<span class="note-inline">(釋畹荃)</span></li>

<li>娑羅閣䟦　<span class="note-inline">(鄭羽逵)</span></li>

<li>娑羅閣記</li>

<li>寄育王嵩公和尚<span class="note-inline">(五首)</span>　<span class="note-inline">(謝誾祚)</span></li>

<li>冐雨遊阿育王寺<span class="note-inline">(三首)</span>　<span class="note-inline">(李昌泉)</span></li>

<li>禮塔出山，留別嵩來和尚　<span class="note-inline">(釋實賢)</span></li>

<li>贈育王嵩侄和尚　<span class="note-inline">(釋明哲)</span></li>

<li>春日過訪嵩公和尚<span class="note-inline">(二首)</span>　<span class="note-inline">(沈瀾)</span></li>

<li>秋日寄嵩公<span class="note-inline">(二首)</span>　<span class="note-inline">(范核)</span></li>

<li>唐阿育王寺田碑䟦　<span class="note-inline">(朱彝尊)</span></li>

<li>承恩堂記　<span class="note-inline">(謝誾祚)</span></li>

<li>乾隆十六年　賜紫沙門<span class="note-inline">(持荃)</span>恭紀</li>

<li>乾隆二十二年　賜紫沙門<span class="note-inline">(持荃)</span>恭紀</li>

<li>承恩堂紀事，奉賀嵩公大和尚　<span class="note-inline">(薛泰友)</span></li>

<li>立秋後遊阿育王寺，奉贈嵩來禪師　<span class="note-inline">(宋鑒)</span></li>

<li>戊寅暢月，小詩奉贈嵩來大和尚，兼續秋水閒房集　<span class="note-inline">(蔡其發)</span></li>
</ul>
<p class='juan'>明州阿育王山續志卷第十五</p><p class="byline">住山釋畹荃（嵩來）輯集</p>
<div class='div-other'><a id='mulu198' />
<p class='h1'>舍利懴儀序</p><p class="byline">釋成皎</p><p style="margin-left:0em;text-indent:2em">葢聞法身非相，因感乃形；神智無方，待叩斯應。良由機分小大，則見境故有差殊；障別重輕，而覩相或成同異。實當人之自爾，非我佛之使然。至若情存敬信，在木石亦可開心；意兆乖張，雖真儀猶難啓悟。是則理隨事變，法從緣起者也。然又微生簡褻，禍不旋踵；甫事修崇，福堪立召。</p>
<p style="margin-left:0em;text-indent:2em">阿育王作八萬四千，於世殺罪尋消。<span class='note-inline'>(阿育王殺八萬四千夫人，復於城外造立地獄，治諸罪人。耶舍知王殺罪，應墮地獄，即遣比丘，化王生信。王悟，問比丘言：「殺八萬四千夫人，罪可得贖否？」答言：「各為人起一塔，塔中著一舍利，罪可消耳。」王即尋覓阿闍世王所得如來舍利，分與鬼神，令各還所部。於一日之中，立八萬四千塔，滿閻浮提。世間人民號「阿育王塔」。)</span></p>
<p style="margin-left:0em;text-indent:2em">隋高祖立八十三塔於州，親恩遂報。<span class='note-inline'>(皇帝於仁壽元年六月十三日御仁壽殿，即降生日也。歲於此日營造福善，報父母恩。延諸沙門，與論至道。遂於海內諸州選高爽清淨三十處，起舍利塔，以十月十五日正午奉迎舍利。一時起塔並現靈瑞。次年正月二十三日，復分舍利五十三州，故前後共有八十三塔也。)</span></p>
<p style="margin-left:0em;text-indent:2em">劉薩訶地獄之苦，藉懴悔以得除。<span class='note-inline'>(西晉太康二年，并州弋獵劉薩訶暴卒。至地獄，見觀音大士謂曰：「汝罪應入地獄，今洛陽、臨淄、建鄴、鄮陰、成都五處，有阿育王造佛舍利塔，可往瞻禮，其罪得滅。」既蘇，出家，名慧達。即往會稽山澤，處處尋覓。至鄮縣烏石山，聞地下鐘聲。懇求三日，地湧方壇。斵土，得舍利寳塔，青色。是石非石，高一尺四寸，乃西域于闐國造。可謂神功聖迹，非人智所及也。達就塔建精舍，殷勤禮懴，瑞應頗多。愚按西晉時，鄮縣隷會稽，故鄮縣舊為越州之地。言鄮縣者，有山曰鄮，故以名焉。鄮縣，今浙江寧波府鄞縣是也。)</span></p>
<p style="margin-left:0em;text-indent:2em">迦羅越雨寳之因，由供養而克致。<span class='note-inline'>(《譬喻經》云：阿育王國有迦羅越，其人福德世間希有，意有所須，應念即至。阿育王聞，使召見之。越知王意，便於王前以手東指，即時空中七寳雨下，不可限量，餘方亦如之。王問羅漢，答云：「過去九十一劫，毘婆尸佛入湼槃後，迦羅越以七寳及取好華上塔，四靣散下而為供養，即發誓云：『使我世世食福自然。』由是功德，唯受勝福。」)</span></p>
<p style="margin-left:0em;text-indent:2em">刁逵殷請，分一為三。<span class='note-inline'>(晉義熙元年，有林邑人某者，得一舍利，每於齋日放光。沙門慧邃隨廣州<span class='corr'>刺</span>史刁逵在南，敬其光相，欲請之。未及發言，而舍利自分為二。逵聞心悅，殷勤請之，又分為三。即<span class='corr'>模</span>長干佛像，以舍利著像髻中。)</span></p>
<p style="margin-left:0em;text-indent:2em">僧會誠求，應前及後。<span class='note-inline'>(吳赤烏四年，外國沙門康僧會創達江表，設像行道，眾以為妖。權召會問曰：「佛有何靈瑞？」曰：「佛晦靈迹，遺骨舍利應現無方。」權曰：「何在？」曰：「神迹感通，祈求可應。」權曰：「若得舍利，當為興寺。」經三七日，至誠求之，遂獲瓶中。旦呈於權，光照宮殿，乃為立寺，名建初。後孫皓虐政，欲除佛法。有臣諫曰：「且少寬假，如無神驗，誅除未晚。」皓從之，召會曰：「若能現驗，助君興之；弗則國有常刑。」一眾驚恐，會喻之曰：「佛留舍利，止在今日。前已有應，後豈罔哉？」恰期便獲。皓乃欣伏，革誠應化。)</span></p>
<p style="margin-left:0em;text-indent:2em">魏明帝生疑欲毀，知神効而崇尚益堅。<span class='note-inline'>(魏明帝，洛陽城中本有三寺，其一在宮之西。寺僧每繫舍利在旛剎上，斥見宮內，帝患之，將毀除。時有外國沙門居寺，乃齎金盤盛水，置舍利於中，五色光明，騰燄不息。帝見歎曰：「非無神効，安得爾耶？」乃於道東造周閭百餘間，名曰「官佛圖精舍」，由是信道彌篤。)</span></p>
<p style="margin-left:0em;text-indent:2em">馮元嗣乘怒將焚，受冥罰而歸投始復。<span class='note-inline'>(歧州歧山縣人馮元嗣者，素性强暴。母兄承舍利來，欲修禮敬。元嗣怒曰：「此有何驗，而禮敬之？若舍利有功德，家中佛像亦有功德，先取佛像燒之！」將毀舍利，忽暴死。經三日復活，云：「我到一處，似是地獄，有大鳥飛來啄睛噉舌；大火燒烙，眉髮皆墮，又被杖打。」由是請僧懴悔，對舍利前號哭自撲，後得稍安。未經一年竟死。)</span></p>
<p style="margin-left:0em;text-indent:2em">法顏興砂石之歎，光發回心。<span class='note-inline'>(晉竺長舒得舍利寳之。其子為沙門，名法顏。每欲歸俗，因歎曰：「舍利，砂石耳，何足為貴？」伊父投之水中，見五色三帀，光高騰數尺。法顏見此異徵，而歸俗之心遂寢。)</span></p>
<p style="margin-left:0em;text-indent:2em">徐椿讀梵莢之書，信孚現瑞。<span class='note-inline'>(宋高平徐椿，初信佛讀經。得二舍利，著罌中，漸增至二十。後寄廣陵令劉馥，馥私開之，唯空罌。椿在都，忽自得之。葢法寳應世，祥瑞益蕃；大都皆敬而得之，慢而失之者矣。)</span></p>
<p style="margin-left:0em;text-indent:2em">於戲！靈蹤既夥，不盡身經；神異頗饒，難為言備。<span class='note-inline'>(夫舍利東流，綿歴聖代，傳記所載，亦不備詳。然有國興崇，無尚於隋，散諸海內，莫可徧經。且神瑞開發，未易周知，俱非筆舌所得盡述者也。今畧陳梗槩，使敬者、慢者知有禍福存焉耳。)</span></p>
<p style="margin-left:0em;text-indent:2em">成皎不揣固陋，<span class='corr'>僭</span>述懴儀。理或闕乎觀心，文實塵於視聽。只合退藏自課，豈敢出示同人？然皆本夫聖經，並非專於私臆。行將息影於玉几山側，<span class='note-inline'>(摩騰謂漢明帝曰：「阿育王塔，震旦有十九處。」大士告劉薩訶曰：「洛陽聖塜、建鄴長干、鄮陰玉几、臨淄、成都五處有阿育王塔。」按鄮陰玉几者，玉几，山名，山形如几，在鄮山之陰，故言鄮陰。今鄞縣阿育王寺案山是也。劉薩訶求得舍利，供奉此處。今塔現在，有悔罪者，時可申誠。故我四明月波磐法師《佛祖統紀》云：「今十九處不可備知，而考之五處，唯鄮陰之塔顯於世間，可得瞻禮。信乎海瀕羣生末代值佛之幸也」。)</span>攝心於窣堵波前。<span class='note-inline'>(梵語窣堵波，此翻方墳，又翻靈廟。言塔者，具云塔婆，此翻高顯。然建立佛塔，其意有三：一表人勝，二令他信，三為報恩。又云：有舍利者名塔，無者名支提，此翻滅惡生善處。)</span>切柏代香，終朝伏欵。捲簾進月，永夜抒誠。破黑業之重關，顯明德於靈府。適彼樂土，實獲我心。隨喜見聞，咸資妙證云爾。</p>
</div>
<div class='div-other'><a id='mulu199' />
<p class='h1'>同人由天童至阿育王寺</p><p class="byline"><span class='note-inline'>(周池)</span>董胡駿</p><p style="margin-left:0em;text-indent:0em;" class="lg-abnormal"><div class='lg-row'>覽勝何知村路長　相尋老樹正蒼蒼　山憑玉几當門翠　水繞金沙滿磵香</div>
<div class='lg-row'>殿指劫灰存古剎　龕藏舍利有神光</div>
<div class='lg-row'>吾生自媿躭塵俗　白髮方登選佛塲</div>
</p></div>
<div class='div-other'><a id='mulu200' />
<p class='h1'>前題</p><p class="byline"><span class='note-inline'>(鹿書)</span>吳毓賢</p><p style="margin-left:0em;text-indent:0em;" class="lg-abnormal"><div class='lg-row'>深山[窲-米+口]窱路偏長　竹樹蒙茸色更蒼　雙塔髻分凌漢古　一池鏡淨帶花香</div>
<div class='lg-row'>到門目奪虬龍影　入室神凝舍利光</div>
<div class='lg-row'>半日相羊一宵宿　恰勝詩酒萬千塲</div>
</p></div>
<div class='div-other'><a id='mulu201' />
<p class='h1'>前題</p><p class="byline">李暾</p><p style="margin-left:0em;text-indent:0em;" class="lg-abnormal"><div class='lg-row'>出嶺沿山一路長　到來紅日未蒼蒼　零零落落山楓老　小小黃黃野菊香</div>
<div class='lg-row'>遊屐連朝無雪氣　碧天萬里有春光</div>
<div class='lg-row'>追陪行樂人間少　歴徧東村古道塲</div>
</p></div>
<div class='div-other'><a id='mulu202' />
<p class='h1'>放光松</p><p class="byline">董胡駿</p>
<div class="lg regular" style="margin-left:0em;"><div class='lg-row'>古樹鬱輪囷　盤根無齷齪　種植忘歲月　風雨歴晦朔</div>
<div class='lg-row'>憑依有神靈　奇異顯禪覺　千尋勢倒垂　百圍手難握</div>
<div class='lg-row'>老榦翠欲流　新枝秀可撲　蒼龍已脫鱗　潜虬猶露角</div>
<div class='lg-row'>來觀愛摩挱　詠歌費雕琢　入山為此君　安能來數數</div>
</div></div>
<div class='div-other'><a id='mulu203' />
<p class='h1'>放光松</p><p class="byline">吳毓賢</p>
<div class="lg regular" style="margin-left:0em;"><div class='lg-row'>太白見古松　胷已澣齷齪　兹松更奇古　知歴幾望朔</div>
<div class='lg-row'>傳聞舍利光　靈踪現先覺　飛龍擘晴空　紛拏難把握</div>
<div class='lg-row'>連蜷曲復曲　枝枝向人撲　何年植山阿　巋然峙殿角</div>
<div class='lg-row'>樸拙自天成　不假人力琢　我今始見之　安得往來數</div>
</div></div>
<div class='div-other'><a id='mulu204' />
<p class='h1'>放光松</p><p class="byline">李暾</p>
<div class="lg regular" style="margin-left:0em;"><div class='lg-row'>眼內現玲瓏　心中忘齷齪　茂滋春日和　勁敵寒風朔</div>
<div class='lg-row'>我來即起濤　物靈竟先覺　頻頻以詩賦　神奇難把握</div>
<div class='lg-row'>胡為千萬枝　盡向一邊撲　地力幻虬龍　天生異頭角</div>
<div class='lg-row'>今宵擬狀之　又費空摩琢　吾年衰老矣　還期過數數</div>
</div></div>
<div class='div-other'><a id='mulu205' />
<p class='h1'>入阿育王寺</p><p class="byline"><span class='note-inline'>(邑令)</span>何鉽</p><p style="margin-left:0em;text-indent:0em;" class="lg-abnormal"><div class='lg-row'>幾日禪關愜素心　溪邊清趣竹邊陰　追尋且遍遊山屐　那怕紆迴曲徑深</div>
</p><p style="margin-left:0em;text-indent:0em;" class="lg-abnormal"><div class='lg-row'>標格亭亭逈出塵　翛然物外見天真<span class='note-inline'>(謂嵩上人)</span>　案頭積得詩千首　露浣薔薇不厭頻</div>
</p></div>
<div class='div-other'><a id='mulu206' />
<p class='h1'>陪葉芬洲中鎮自太白過育王</p><p class="byline">錢際盛</p><p style="margin-left:0em;text-indent:0em;" class="lg-abnormal"><div class='lg-row'>傍蚤呼輿出嶺來　將軍遊興亦雄哉　竹陰一盡竹兜穩　石塔雙標石逕開</div>
<div class='lg-row'>風過魚腥留客盼　碑殘鳥跡儘人猜</div>
<div class='lg-row'>秪憐善病維摩瘦<span class='note-inline'>(時嵩上人患瘧　)</span>懶去山門掘芋魁</div>
</p><p style="margin-left:0em;text-indent:0em;" class="lg-abnormal"><div class='lg-row'>宋塌唐碑舊有聲　火雲刦後僅徒榮　惟餘老榦虬松古　長對清流碧沼橫</div>
<div class='lg-row'>玉几喜開新氣象<span class='note-inline'>(時嵩上人方新葺玉几松堂　)</span>濤箋還是昨題名</div>
<div class='lg-row'>正宜結伴同觴詠　又苦匆匆入郡城</div>
</p></div>
<div class='div-other'><a id='mulu207' />
<p class='h1'>涌現巖</p><p class="byline">釋畹荃</p>
<div class="lg regular" style="margin-left:0em;"><div class='lg-row'>遠脉分天竺　靈山接越州　光從耶舍至　人自薩訶求</div>
<div class='lg-row'>塔影藏山骨　鐘聲到海陬　剎竿當此建　卓立已千秋</div>
</div></div>
<div class='div-other'><a id='mulu208' />
<p class='h1'>玉几峰</p>
<div class="lg regular" style="margin-left:0em;"><div class='lg-row'>太古兹山在　重重翠色濃　渾如蒼玉琢　自有白雲封</div>
<div class='lg-row'>樹密藏文豹　泉深起蟄龍　吾宗門戶峻　堪對此高峯</div>
</div></div>
<div class='div-other'><a id='mulu209' />
<p class='h1'>金沙井</p>
<div class="lg regular" style="margin-left:0em;"><div class='lg-row'>自古能神應　澄泉在碧嵌　山川遺勝地　碑碣豎重嵒</div>
<div class='lg-row'>雩祭潭雲黑　靈翻海雨鹹　空亭斜日外　古甃石巉巉</div>
</div></div>
<div class='div-other'><a id='mulu210' />
<p class='h1'>放光松</p>
<div class="lg regular" style="margin-left:0em;"><div class='lg-row'>光放三千尺　形奇六百年　高枝幾墜地　老榦欲叅天</div>
<div class='lg-row'>霽夜亭亭月　晴春曖曖煙　幽人紀妙絕　吟就占松篇</div>
</div></div>
<div class='div-other'><a id='mulu211' />
<p class='h1'>赤堇峰</p>
<div class="lg regular" style="margin-left:0em;"><div class='lg-row'>赤壤多靈草　崖根出劍精　地從山勢結　脉向海門生</div>
<div class='lg-row'>甬水春流合　蛟川夕照橫　蒼蒼翠微際　一路有鐘聲<span class='note-inline'>(《越絕書》云：赤堇之山，破而出錫，以造寳劍。)</span></div>
</div></div>
<div class='div-other'><a id='mulu212' />
<p class='h1'>佛蹟亭</p>
<div class="lg regular" style="margin-left:0em;"><div class='lg-row'>曠刦曾來此　遺踪不可磨　荒亭圍草木　古壁繞藤蘿</div>
<div class='lg-row'>鳥向雲中去　人從樹杪過　回看百年內　塵裏擲如梭</div>
</div></div>
<div class='div-other'><a id='mulu213' />
<p class='h1'>鬼谷祠</p>
<div class="lg regular" style="margin-left:0em;"><div class='lg-row'>何使秦儀輩　縱橫七國兵　高風存古廟　深隱憶陽城</div>
<div class='lg-row'>野水數圍曲　荒原一望平　春來祠宇外　寂莫有啼鶯<span class='note-inline'>(在寺西南白雲山)</span></div>
</div></div>
<div class='div-other'><a id='mulu214' />
<p class='h1'>望海亭</p>
<div class="lg regular" style="margin-left:0em;"><div class='lg-row'>危亭登一覽　與世隔塵泥　曉日滄溟外　長江赤堇西</div>
<div class='lg-row'>地連吳楚遠　天近斗牛低　極目窮三島　何須跨海鯢</div>
</div></div>
<div class='div-other'><a id='mulu215' />
<p class='h1'>妙喜泉</p>
<div class="lg regular" style="margin-left:0em;"><div class='lg-row'>繞徑多蒼翠　莓苔處處侵　一泓清且潔　千尺冷偏深</div>
<div class='lg-row'>石妙當年句　泉澄此際心　堅珉重拂拭　細讀漫沉吟</div>
</div></div>
<div class='div-other'><a id='mulu216' />
<p class='h1'>袈裟石</p>
<div class="lg regular" style="margin-left:0em;"><div class='lg-row'>蒼蘚雲根石　空山歲月長　孤標青似鐵　羣臥白如羊</div>
<div class='lg-row'>蘇供何曾喜　秦鞭豈復傷　袈裟千古蹟　任世閱滄桑</div>
</div></div>
<div class='div-other'><a id='mulu217' />
<p class='h1'>禮舍利塔</p><p class="byline"><span class='note-inline'>(定海令)</span>黃應熊</p><p style="margin-left:0em;text-indent:0em;" class="lg-abnormal"><div class='lg-row'>輕㠶便捷渡汪洋　彼岸登時到育王　竺國何年來舍利　浮屠今日放祥光</div>
<div class='lg-row'>峯環玉几千尋碧　水漾金沙一派黃</div>
<div class='lg-row'>勝蹟奇觀殊可愛　石壇松樹正蒼蒼</div>
</p></div>
<div class='div-other'><a id='mulu218' />
<p class='h1'>禮舍利塔</p><p class="byline"><span class='note-inline'>(湘南)</span>釋成衡</p><p style="margin-left:0em;text-indent:0em;" class="lg-abnormal"><div class='lg-row'>纔覩金鐘掌上擎　恍然似覺六銖輕　乍看白色何其皎　俄吐紅光分外明</div>
<div class='lg-row'>桂魄自從銀漢出　龍珠宛在玉盤行</div>
<div class='lg-row'>奇哉再拜方翹首　纍纍松枝綴水晶</div>
</p></div>
<div class='div-other'><a id='mulu219' />
<p class='h1'>放光松</p><p class="byline"><span class='note-inline'>(鄞令)</span>李寶黙</p>
<div class="lg regular" style="margin-left:0em;"><div class='lg-row'>育王有古松　觀者皆稱怪　其名曰放光　根深體自泰</div>
<div class='lg-row'>獨立寺之中　高出世之外　弗愁風雨侵　不畏雪霜害</div>
<div class='lg-row'>大小千萬枝　上下總一派　望之倒欲眠　挹之俯如拜</div>
<div class='lg-row'>左右倩扶持　非因老而憊　鬔鬆貌不凡　團圞蔭非隘</div>
<div class='lg-row'>彷彿一頭陀　趺坐胸無介　我來與盤桓　竟日興未艾</div>
<div class='lg-row'>忽然萬籟鳴　心目益為快</div>
</div></div>
<div class='div-other'><a id='mulu220' />
<p class='h1'>和李拙園寅長原韻</p><p class="byline">黃應熊</p>
<div class="lg regular" style="margin-left:0em;"><div class='lg-row'>松乎名放光　幹老貌亦怪　倒壓百千枝　屈曲安而泰</div>
<div class='lg-row'>堅實積於中　英華發於外　根本既不搖　斧斤又無害</div>
<div class='lg-row'>恍如山之環　恍如泉之派　恍如龍之蟠　恍如虎之拜</div>
<div class='lg-row'>俯視世一切　垂頭豈是憊　天地不見寬　斯壇不見隘</div>
<div class='lg-row'>四時不改青　三公不易介　日月與同光　蒼蒼寧有艾</div>
<div class='lg-row'>玉几我常來　我來松亦快</div>
</div></div>
<div class='div-other'><a id='mulu221' />
<p class='h1'>松檀銘<span class='note-inline'>(并序)</span></p><p class="byline">釋畹荃</p><p style="margin-left:0em;text-indent:2em">宋淳祐間，笑翁堪禪師住持育王時，樗寮張寺丞即之問道於師，不異山谷之厚於晦堂。嘗往來玉几，甚愛此松，顏其室曰玉几松堂。一日明守騶從入寺，絕不與師語。偕至松下，忽問曰：「舍利何在？」師以手指松曰：「見麼？」已而松枝纍纍，如水晶珠，光曜爍人。放光之名實始乎此。後笑翁謂樗寮曰：「此松着地，吾當復來。」此事載在《物初賸語》。嗚呼！松之名聞海內久矣。康熙甲午春，先師秋老人謂荃曰：「吾於松下已築一壇，但未砌石耳，子當為吾成之。」荃即命工甃石，加石欄于其上，因為之銘。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>玉几之松垂千年　霜皮老榦金石堅</div>
<div class='lg-row'>盤柯詰曲何蜿蜒　<span class='corr'>卻</span>如蛇蚓屈復拳</div>
<div class='lg-row'>奇形秀㧞名山川　風雨忽疑龍出淵</div>
<div class='lg-row'>摶風攫霧勢叅天　交枝驟葉生雲煙　摩挱相對綠陰前　築石為壇供嘯眠</div>
<div class='lg-row'>當時此處集高賢　太守曾叅一指禪</div>
<div class='lg-row'>須臾光放五彩鮮　枝枝葉葉寶珠懸</div>
<div class='lg-row'>俯仰今昔歲月遷　清濤謖謖生層顛　芳名奇絕千載傳　異代應須琬琰鎸</div>
</p></div>
<div class='div-other'><a id='mulu222' />
<p class='h1'>放光松</p><p class="byline"><span class='note-inline'>(泉聲)</span>釋元煌</p><p style="margin-left:0em;text-indent:0em;" class="lg-abnormal"><div class='lg-row'>梅竹參差繞萬枝　奇松中立最相宜　自能夜逼星辰冷　誰覺春回日影遲</div>
<div class='lg-row'>指處尚云當此處　種時已定有今時</div>
<div class='lg-row'>垂垂古榦真堪畵　畵裏傳神莫過詩</div>
</p></div>
<div class='div-other'><a id='mulu223' />
<p class='h1'>放光松</p><p class="byline"><span class='note-inline'>(介愚)</span>釋元晟</p><p style="margin-left:0em;text-indent:0em;" class="lg-abnormal"><div class='lg-row'>慣經霜雪老虬枝　<span class='corr'>卻</span>與東南古寺宜　托跡偶因人信淺　品題無拒客來遲</div>
<div class='lg-row'>一池湛湛忽為影　千尺亭亭非傲時</div>
<div class='lg-row'>舍利有光還在否　我來瞻禮漫題詩</div>
</p></div>
<div class='div-other'><a id='mulu224' />
<p class='h1'>放光松</p><p class="byline"><span class='note-inline'>(雪艇)</span>釋元訪</p><p style="margin-left:0em;text-indent:0em;" class="lg-abnormal"><div class='lg-row'>昔年指點老松枝　磊落光交色更宜　百尺凌霜寒日靜　幾經寉唳暮春遲</div>
<div class='lg-row'>輕陰細葉風濤起　皎月孤根烟霧時</div>
<div class='lg-row'>試看往來頻過此　與君相對漫敲詩</div>
</p></div>
<div class='div-other'><a id='mulu225' />
<p class='h1'>放光松</p><p class="byline"><span class='note-inline'>(笠庵)</span>釋通禮</p><p style="margin-left:0em;text-indent:0em;" class="lg-abnormal"><div class='lg-row'>龍鱗夭嬌歲寒枝　棲鶴棲雲兩得宜　疎影隔窗掛月久　清濤滿院聽鐘遲</div>
<div class='lg-row'>豈無蒼翠存孤榦　不比柔條逐四時</div>
<div class='lg-row'>聞說當年光射處　至今催我一吟詩</div>
</p></div>
<div class='div-other'><a id='mulu226' />
<p class='h1'>放光松</p><p class="byline"><span class='note-inline'>(乳宗)</span>釋興源</p><p style="margin-left:0em;text-indent:0em;" class="lg-abnormal"><div class='lg-row'>年年光亦放多時　不改青春老更宜　僧有雲心堪徙倚　鳥無鶴骨漫棲遲</div>
<div class='lg-row'>凛然獨立氷霜地　久矣將騰風雨時</div>
<div class='lg-row'>應笑葉公難著筆　禪房相對好吟詩</div>
</p></div>
<div class='div-other'><a id='mulu227' />
<p class='h1'>放光松</p><p class="byline"><span class='note-inline'>(晏國)</span>釋成傳</p><p style="margin-left:0em;text-indent:0em;" class="lg-abnormal"><div class='lg-row'>歴盡氷霜不損枝　盤桓留我更相宜　雲遮鱗影成龍久　風作濤聲宿寉遲</div>
<div class='lg-row'>閃閃有光驚昔日　亭亭如葢仰今時</div>
<div class='lg-row'>素心不厭同朝夕　蹋遍空階賦好詩</div>
</p></div>
<div class='div-other'><a id='mulu228' />
<p class='h1'>放光松</p><p class="byline"><span class='note-inline'>(住山)</span>釋畹荃</p><p style="margin-left:0em;text-indent:0em;" class="lg-abnormal"><div class='lg-row'>夕陽紅碎映疎枝　磅礡孤根此際宜　一夜狂風龍去遠　半空清唳寉歸遲</div>
<div class='lg-row'>昔年磊落懸珠異　今日推敲得句時</div>
<div class='lg-row'>古榦幸無秦氏爵　千秋難賦大夫詩</div>
</p></div>
<div class='div-other'><a id='mulu229' />
<p class='h1'>將至武彝，留別嵩公和尚<span class='note-inline'>(二首)</span></p><p class="byline">釋元煌</p>
<div class="lg regular" style="margin-left:0em;"><div class='lg-row'>暫辭空谷遠　一笠事雲遊　可似離巢鳥　真同不繫舟</div>
<div class='lg-row'>畏人心已懶　避俗意難留　更有傷情處　臨岐水不流</div>
</div>
<div class="lg regular" style="margin-left:0em;"><div class='lg-row'>旅况真蕭索　杖頭未掛錢　半囊惟敝衲　一篋是陳編</div>
<div class='lg-row'>客夢浮雲外　鄉心落日前　應知重聚首　訂在雪梅天</div>
</div></div>
<div class='div-other'><a id='mulu230' />
<p class='h1'>拾翠樓落成</p><p class="byline">釋畹荃</p>
<div class="lg regular" style="margin-left:0em;"><div class='lg-row'>築室蒼翠間　旦暮學老圃　披襟向清風　斯焉豁眉宇</div>
<div class='lg-row'>一草與一花　奚必擇膏土　一椽與一茅　便足蔽風雨</div>
<div class='lg-row'>放眼看雲山　千峯如環堵　兹樓既落成　媿作泉石主</div>
<div class='lg-row'>心遠林壑殊　神凝木石伍　道人日無事　風月時領取</div>
</div></div>
<div class='div-other'><a id='mulu231' />
<p class='h1'>和拾翠樓原韻</p><p class="byline">李暾</p>
<div class="lg regular" style="margin-left:0em;"><div class='lg-row'>喜君善叅禪　為農復為圃　春冬病瘧容　今來展眉宇</div>
<div class='lg-row'>我室一丈地　我院一撮土　淋漓復連綿　見聞苦霪雨</div>
<div class='lg-row'>君語築樓成　千峯如環堵　我聞即欲登　借為斯樓主</div>
<div class='lg-row'>雲烟變幻收　木石寂靜伍　荷香與松濤　晨夕各領取</div>
</div></div>
<div class='div-other'><a id='mulu232' />
<p class='h1'>和拾翠樓原韻</p><p class="byline"><span class='note-inline'>(鎮海令)</span>張珽</p>
<div class="lg regular" style="margin-left:0em;"><div class='lg-row'>育王古招提　天然好園圃　為訪高僧來　一徑通靜宇</div>
<div class='lg-row'>得瞻舍利光　宛遊極樂土　綠霏竹外烟　翠落松間雨</div>
<div class='lg-row'>峯巒列作屏　花木栽環堵　偶來世外閒　欣然值賢主</div>
<div class='lg-row'>我與雲為隣　雲與我為伍　顧兹紅塵中　何物堪與取</div>
</div></div>
<div class='div-other'><a id='mulu233' />
<p class='h1'>和拾翠樓原韻</p><p class="byline">黃應熊</p>
<div class="lg regular" style="margin-left:0em;"><div class='lg-row'>我署假滃洲　亦闢小園圃　那得如吾師　面山添屋宇</div>
<div class='lg-row'>爾不慕繁華　我卻<span class='corr'>羨</span><span class='corr'>淨</span>土　晨夕聞鐘魚　天花散法雨</div>
<div class='lg-row'>閣成翠微間　詩賦滿四堵　幾回喜同登　不知誰是主</div>
<div class='lg-row'>問我索匾額　斯樓孰可伍　松竹與青山　眼前任所取</div>
</div></div>
<div class='div-other'><a id='mulu234' />
<p class='h1'>和拾翠樓原韻</p><p class="byline"><span class='note-inline'>(南皐)</span>陳汝登</p>
<div class="lg regular" style="margin-left:0em;"><div class='lg-row'>我欲爽塏更　玉不積元圃　仍近市廛居　弗獲新簷宇</div>
<div class='lg-row'>胡為觀空人　切切營樂土　創撮清漢樓　仰邀天花雨</div>
<div class='lg-row'>豈於三覺中　猶隔墻一堵　俯看松放光　非樓其誰主</div>
<div class='lg-row'>為人意良多　構成絳雲伍　扁舟盍我招　風光亟分取</div>
</div></div>
<div class='div-other'><a id='mulu235' />
<p class='h1'>和拾翠樓原韻</p><p class="byline"><span class='note-inline'>(次行)</span>李世法</p>
<div class="lg regular" style="margin-left:0em;"><div class='lg-row'>未瞻井幹高　先知花盈圃　讀詩神已馳　儼見煥簷宇</div>
<div class='lg-row'>玉几夙吾愛　今更為樂土　亟欲往一豋　新樓聯舊雨</div>
<div class='lg-row'>俯臨老龍鱗　盤旋翠作堵　百尺想斯樓　允得其所主</div>
<div class='lg-row'>天機通禪心　靜與青山伍　行將避夏長　凌空爽共取</div>
</div></div>
<div class='div-other'><a id='mulu236' />
<p class='h1'>和拾翠樓原韻</p><p class="byline"><span class='note-inline'>(時遇)</span>陳昌運</p>
<div class="lg regular" style="margin-left:0em;"><div class='lg-row'><span class='corr'>羨</span>君百尺樓　可禪復可圃　經年時過訪　今來新楹宇</div>
<div class='lg-row'>我屋近郭西　蕞爾小撮土　庭竹漸依稀　蔬植和風雨</div>
<div class='lg-row'>堪愛君樓好　天然築百堵　終宵留此宿　竟作斯樓主</div>
<div class='lg-row'>雲烟襲我身　城市罕儔伍　晨起挹荷香　清芬自領取</div>
</div></div>
<div class='div-other'><a id='mulu237' />
<p class='h1'>和拾翠樓原韻</p><p class="byline"><span class='note-inline'>(近邨)</span>錢際盛</p>
<div class="lg regular" style="margin-left:0em;"><div class='lg-row'>霉霪老屋傾　愁腸結春圃　忽聞方外人　瓊樓煥紺宇</div>
<div class='lg-row'>豈真彼西方　洵可稱樂土　樂土果可求　願施法王雨</div>
<div class='lg-row'>五丁移我家　睫時興百堵　與君作比隣　晨夕迭賔主</div>
<div class='lg-row'>或與古松參　或與秋荷伍　何必王粲登　作賦始足取</div>
</div></div>
<div class='div-other'><a id='mulu238' />
<p class='h1'>和拾翠樓原韻</p><p class="byline"><span class='note-inline'>(葦昭)</span>周式雅</p>
<div class="lg regular" style="margin-left:0em;"><div class='lg-row'>入山憇禪林　屋外花盈圃　遁跡<span class='corr'>羨</span>高僧　數椽築新宇</div>
<div class='lg-row'>灌園頻汲泉　種竹多培土　殿角立長松　時時作風雨</div>
<div class='lg-row'>滿目多青山　靣靣如環堵　我從翁州遊　東道遇有主</div>
<div class='lg-row'>到此萬慮蠲　何者堪為伍　皓月與清風　捨此復何取</div>
</div></div>
<div class='div-other'><a id='mulu239' />
<p class='h1'>登拾翠樓</p><p class="byline">李暾</p>
<div class="lg regular" style="margin-left:0em;"><div class='lg-row'>讀詩知樓成　夢欲一見之　今來四靣望　高爽深秋時</div>
<div class='lg-row'>層叠山圍翠　陰晴日影移　幽尋人各拾　自得還自怡</div>
</div>
<div class="lg regular" style="margin-left:0em;"><div class='lg-row'>老梅榦交錯　並立墻之傍　喜其大寒節　能漏新春光</div>
<div class='lg-row'>欣賞不我負　作伴安禪房　雪天宜一訪　梅頭浮暗香</div>
</div>
<div class="lg regular" style="margin-left:0em;"><div class='lg-row'>念彼松放光　南牖開宜始　惜哉一樹遮　不獲覽全美</div>
<div class='lg-row'>奚不亟伐之　相對妙無比　松亦感知音　忽爾濤聲起</div>
</div>
<div class="lg regular" style="margin-left:0em;"><div class='lg-row'>誰謂樓小小　我愛地曠曠　四時樹好花　心眼獲舒暢</div>
<div class='lg-row'>嗟余雖老矣　時來携短杖　蒼翠拾無窮　且望身無恙</div>
</div></div>
<div class='div-other'><a id='mulu240' />
<p class='h1'>登拾翠樓<span class='note-inline'>(適黃海門同寅至，限韻)</span></p><p class="byline"><span class='note-inline'>(鄞令)</span>鄭大德</p>
<div class="lg regular" style="margin-left:0em;"><div class='lg-row'>結伴春遊勝　挑燈倡和新　山光四面隱　月色一宵勻</div>
<div class='lg-row'>遣興多佳致　相逢又故人　乘槎天上去　島瘦更為隣<span class='note-inline'>(時海門北上)</span></div>
</div></div>
<div class='div-other'><a id='mulu241' />
<p class='h1'>和鄭改之寅長韻</p><p class="byline">黃應熊</p>
<div class="lg regular" style="margin-left:0em;"><div class='lg-row'>平日舊遊地　今朝雅會新　客窗欣唱和　春夜話停勻</div>
<div class='lg-row'>又遇一知己<span class='note-inline'>(謂姚用周　)</span>相逢半故人　不孤原我輩　暫宿亦為隣</div>
</div></div>
<div class='div-other'><a id='mulu242' />
<p class='h1'>和前韻</p><p class="byline">錢際盛</p>
<div class="lg regular" style="margin-left:0em;"><div class='lg-row'>翠向樓前拾　詩從霽後新　梅花紅欲謝　柳絮綠初勻</div>
<div class='lg-row'>不覺來吟侶　因緣快主人　更餘清韻出　絕勝竹為隣</div>
</div></div>
<div class='div-other'><a id='mulu243' />
<p class='h1'>和前韻</p><p class="byline">陳汝登</p>
<div class="lg regular" style="margin-left:0em;"><div class='lg-row'>舌耕荒圃舊　春負堇峯新　動靜遠分逈　窮通氣不勻</div>
<div class='lg-row'>無緣同彥會　徒自作詩人　何日生涯足　烟霞長結隣</div>
</div></div>
<div class='div-other'><a id='mulu244' />
<p class='h1'>和前韻</p><p class="byline"><span class='note-inline'>(良哉)</span>薛泰友</p>
<div class="lg regular" style="margin-left:0em;"><div class='lg-row'>春鳥春呼去　山樓山更新　峯高雲半抹　岫遠黛輕勻</div>
<div class='lg-row'>淺草彌漫谷　飛花亂撲人　詩題黃鶴上　崔顥與誰隣</div>
</div></div>
<div class='div-other'><a id='mulu245' />
<p class='h1'>贈拾翠樓主人</p><p class="byline">鄭大德</p><p style="margin-left:0em;text-indent:0em;" class="lg-abnormal"><div class='lg-row'>又看名藍新結茅　紛紛塵霧已全拋　會空寧避三生劫　絕跡思棲百尺巢</div>
<div class='lg-row'>公有詩篇留客盼　我無解悟任渠嘲</div>
<div class='lg-row'>來朝欲別松林去　翠影依人雨打包</div>
</p></div>
<div class='div-other'><a id='mulu246' />
<p class='h1'>奉和鄭改之寅長原韻</p><p class="byline">黃應熊</p><p style="margin-left:0em;text-indent:0em;" class="lg-abnormal"><div class='lg-row'>玉几松前擬結茅　翠微收拾莫相拋　老梅近喜迎新牖　乳燕初來認舊巢</div>
<div class='lg-row'>現在雲山供去取　隨緣風月助吟嘲</div>
<div class='lg-row'>主人幽雅無他伴　魚磬詩瓢一搭包</div>
</p></div>
<div class='div-other'><a id='mulu247' />
<p class='h1'>奉和原韻</p><p class="byline">陳汝登</p><p style="margin-left:0em;text-indent:0em;" class="lg-abnormal"><div class='lg-row'>嵩公久不顧衡茅　我肯輕將拾翠拋　一樹松嘗為厦蔭　三間樓可作書巢</div>
<div class='lg-row'>幕天席地飛吾興　弄月吟風任世嘲</div>
<div class='lg-row'>眼底人情看極熟　只須學打衲僧包</div>
</p></div>
<div class='div-other'><a id='mulu248' />
<p class='h1'>奉和原韻</p><p class="byline">錢際盛</p><p style="margin-left:0em;text-indent:0em;" class="lg-abnormal"><div class='lg-row'>不向他方另結茅　先人祖席肯輕拋　闢開徑作新新屋　留彼雲來片片巢</div>
<div class='lg-row'>珠履棕鞋隨客至　春花秋月儘人嘲</div>
<div class='lg-row'>悟空色相蘧廬裏　兩大原從一粟包</div>
</p></div>
<div class='div-other'><a id='mulu249' />
<p class='h1'>娑羅閣落成，手植花草，寄友人</p><p class="byline">釋畹荃</p><p style="margin-left:0em;text-indent:0em;" class="lg-abnormal"><div class='lg-row'>戶外烟雲石上苔　置身原不染塵埃　數莖白髮從他出　滿砌閒花任意栽</div>
<div class='lg-row'>古樹雨餘鶯囀後　小樓晴敞燕飛來</div>
<div class='lg-row'>而今擬結東林社　再種池蓮近竹梅</div>
</p></div>
<div class='div-other'><a id='mulu250' />
<p class='h1'>娑羅閣䟦</p><p class="byline"><span class='note-inline'>(進士　瀛洲)</span>鄭羽逵</p><p style="margin-left:0em;text-indent:2em">丁巳三月，過阿育王寺，訪嵩來上人。上人拉余遊娑羅閣，葢寺舊有娑羅樹，明太守蔡公所植也。鄉先達御史林公祖述紀之以碑。後寺火，樹亦燬焉，而碑尚存。上人得之亂石中，甃碑於堵，以閣三楹臨之，顏曰「娑羅」，不忘舊也。上人屬余求九沙萬太史書其額，時太史年七十九，余恐不復任筆墨事矣。比至武林，與太史言之，太史曰：「吾生長甬東，未曾遊育王寺；今假此題名，何幸！」遂欣然書之。嗚呼！上人之願為不虚矣。</p>
</div>
<div class='div-other'><a id='mulu251' />
<p class='h1'>娑羅閣記</p><p style="margin-left:0em;text-indent:2em">娑羅，一名鶴翎，四月花開如辛夷，大者如牡丹。本西域種，自佛法流入中國後，遂間為中國所有。志言：中華產娑羅處有三，若南浙則天台；而台又必於華頂、石梁間見之，移之他所即槁，云非菩薩道塲不可故。佛號亦有曰娑羅樹王，洵異種也。甬東鄮山育王寺，明萬　癸未，郡守蔡公肖兼植娑羅於寺之西偏，以寺有佛舍利，為晉慧達劉薩訶所卓錫故。後寺燬，而娑羅久作烟火中物。丁巳春，嵩來上人得短碣於荒草斷礎間，洗剔已，嵌諸垣壁，建小閣三楹。請編修萬公經隸三字以存其名，而進士鄭君羽逵為之䟦。葢與林御史之記後先相輝映矣。或語上人曰：「此去天台不遠，何不分華頂、石梁之種以續之？」予曰：「有閣有記則有娑羅矣。夫有生之娑羅有滅，無色之娑羅無窮。且子不聞乎，菩提之庵不必盡植菩提之樹、羅漢之殿不必盡栽羅漢之松？况有於昔者不必有於今，有於心者不必有於目。姑以是存其名可也。」上人歡喜讃歎曰：「子可謂善言娑羅閣矣！請記此以壽諸石。」</p>
</div>
<div class='div-other'><a id='mulu252' />
<p class='h1'>寄育王嵩公和尚<span class='note-inline'>(五首)</span></p><p class="byline"><span class='note-inline'>(進士　悅如)</span>謝誾祚</p><p style="margin-left:0em;text-indent:0em;" class="lg-abnormal"><div class='lg-row'>玉几山前兩度過　緣慳一夕共吟哦　不知早有神交意　暌隔無嫌廿載多</div>
</p><p style="margin-left:0em;text-indent:0em;" class="lg-abnormal"><div class='lg-row'>方外論交孰遠公　君應蓮社振宗風　不嫌靈運塵心在　明月追陪笑語中</div>
</p><p style="margin-left:0em;text-indent:0em;" class="lg-abnormal"><div class='lg-row'>山閣新成十笏居　蘆簾棐几閉關如　暗香只許梅花入　和月挑燈夜讀書</div>
</p><p style="margin-left:0em;text-indent:0em;" class="lg-abnormal"><div class='lg-row'>虬枝盤曲䕶琳宮　鱗甲分明欲化龍　一自詩僧吟好句　毫端光奪放光松</div>
</p><p style="margin-left:0em;text-indent:0em;" class="lg-abnormal"><div class='lg-row'>平生車笠苦寥寥　卻喜空門締世交　水淡醴甘俱莫問　此中正信漆投膠</div>
</p></div>
<div class='div-other'><a id='mulu253' />
<p class='h1'>冐雨遊阿育王寺<span class='note-inline'>(三首)</span></p><p class="byline"><span class='note-inline'>(孝亷　海若)</span>李昌泉</p>
<div class="lg regular" style="margin-left:0em;"><div class='lg-row'>雙塔蒼茫裏　四山雲氣中　綠簑人荷鍤　短屐客扶笻</div>
<div class='lg-row'>溪漲添秋雨　松濤怒晚風　欲圖今日景　應喚米南宮</div>
</div>
<div class="lg regular" style="margin-left:0em;"><div class='lg-row'>靈秀無雙地　莊嚴不二門　方池蓮葉倒　古殿劫灰存</div>
<div class='lg-row'>禮塔披雲影　尋碑剝蘚痕　鐘魚聲動處　僧課肅黃昏</div>
</div>
<div class="lg regular" style="margin-left:0em;"><div class='lg-row'>偶隨康樂屐　來宿贊公房　晤靣恨何晚<span class='note-inline'>(謂嵩上人　)</span>談心喜欲狂</div>
<div class='lg-row'>觀詩分佛火　趺坐占禪床　為聽無生論　寒宵覺未長</div>
</div></div>
<div class='div-other'><a id='mulu254' />
<p class='h1'>禮塔出山，留別嵩來和尚</p><p class="byline"><span class='note-inline'>(思齊)</span>釋實賢</p><p style="margin-left:0em;text-indent:0em;" class="lg-abnormal"><div class='lg-row'>十年瞻禮真身塔　每念吾師繾綣心　慈父不逢當日面　使人空寄遠方音</div>
<div class='lg-row'>雖知好藥心還喜　自恨痴兒病已深</div>
<div class='lg-row'>今日辭師出山去　一回顧盼一沉吟</div>
</p></div>
<div class='div-other'><a id='mulu255' />
<p class='h1'>贈育王嵩侄和尚</p><p class="byline"><span class='note-inline'>(南嶽　曉堂)</span>釋明哲</p><p style="margin-left:0em;text-indent:0em;" class="lg-abnormal"><div class='lg-row'>兩三月已作南遊　促膝人逢雨後秋　碑紀育王燈入史　詩裁吳越鳳鳴樓</div>
<div class='lg-row'>湘雲萬里歸何日　玉几千尋望正悠</div>
<div class='lg-row'>卻愧短藜虚過去　鴻音蚤待豁雙眸</div>
</p></div>
<div class='div-other'><a id='mulu256' />
<p class='h1'>春日過訪嵩公和尚<span class='note-inline'>(二首)</span></p><p class="byline"><span class='note-inline'>(蘋洲)</span>沈瀾</p>
<div class="lg regular" style="margin-left:0em;"><div class='lg-row'>幽棲習禪寂　鎮日掩松關　語妙叅宗鏡　詩清似杼山<span class='note-inline'>(時以吟<span class='corr'>稾</span>出示)</span></div>
<div class='lg-row'>川光隨嶺滅　梵響入雲閒　趺坐依巖磴　塵寰窅莫攀</div>
</div>
<div class="lg regular" style="margin-left:0em;"><div class='lg-row'>湯公堪起病　曲盝老唫身　軟語耽松壑　高風賸㲲巾</div>
<div class='lg-row'>廵檐梅破臘　咒食鳥窺人　幽趣憑誰問　寒岩只自春</div>
</div></div>
<div class='div-other'><a id='mulu257' />
<p class='h1'>秋日寄嵩公<span class='note-inline'>(二首)</span></p><p class="byline"><span class='note-inline'>(青岑)</span>范核</p><p style="margin-left:0em;text-indent:0em;" class="lg-abnormal"><div class='lg-row'>山窗聚首憶當時　信宿曾淹兩日期　座上數公年正少　客中留我句偏遲</div>
<div class='lg-row'>東臯霧薄連高阜　舍利龕明待白眉</div>
<div class='lg-row'>自笑年年慳一舫　聊裁尺素寄相知</div>
</p><p style="margin-left:0em;text-indent:0em;" class="lg-abnormal"><div class='lg-row'>無書約莫十年交　詎忍禪關忘久要　夢逐谿山天未曉　思縈茶笋月先招</div>
<div class='lg-row'>黃花紅葉青帘市　翠竹蒼松白石橋</div>
<div class='lg-row'>自媿吾衰非昔比　秋深頻望路迢遙</div>
</p></div>
<div class='div-other'><a id='mulu258' />
<p class='h1'>唐阿育王寺常住田碑䟦</p><p class="byline"><span class='note-inline'>(秀水)</span>朱彝尊</p><p style="margin-left:0em;text-indent:2em">唐〈阿育王寺常住田碑〉，秘書監正字郎萬齊融撰。其初，趙州<span class='corr'>刺</span>史徐嶠之書既隳于宼，明州刺史于季友于僧惠印所覩舊文，邀處士范的重書，太和七年冬事也。寺建于晉太康二年，田賜于宋元嘉二年，額更于梁<span class='corr'>普</span>通三年。釋道宣錄神州塔寺，以是塔居第一焉。碑題越州都督府鄮縣者齊融，神龍中，與賀知章、賀朝、張若虚、邢巨、包融等，俱以吳越之士知名，見劉晌《唐書．文苑傳》。《國秀》、《搜玉》二集曾載其詩。《唐書》以「賀朝萬」為一人、「齊融」為一人，誤矣。唐自武德四年，諸州置總管，未久更都督府，至乾元元年始號越州。而鄮縣即故鄞州，開元二十六年，始割縣置明州。齊融撰碑時，猶屬越州也。碑引詩「倬彼甫田，歲取十千」，以甫作碩，不知何所本？其隂有記，則于季友辭。附〈贈范的詩〉，的亦有和韻之作，胡氏《統籖》、季氏《全唐詩》，均未之載。季友，太保頔次子也，尚憲宗女惠康公主，拜駙馬都尉，授羽林將軍。制係元稹所草，史不言其為明州<span class='corr'>刺</span>史；《宰相世系表》第書絳、宋等州<span class='corr'>刺</span>史云。</p>
</div>
<div class='div-other'><a id='mulu259' />
<p class='h1'>承恩堂記</p><p style="margin-left:0em;text-indent:2em">今上御極之十六年春，駕幸江浙。以三月初，駐蹕杭州。既周詢民間疾苦，次苐召見文武官僚。大典畢行，歡心胥洽，乃以暇晷遍覽天竺、靈隱諸勝。翠華所過古剎，名僧咸俯伏道左，仰覲天顏。而吾寧阿育王山住持嵩來荃和尚，以奏對稱㫖，獨膺殊眷，特賜紫袈裟龍縀袍及宮綢綵縀、御茶、繡袋等物。回鑾而後，復頒賜御書《心經》。賞賚週叠，寵錫無已，此今日承恩堂之所由建也。予惟一人有慶，無論山陬海澨，均荷生成；即佛侶僧徒，罔非皇仁之所沾被。阿育王為明州第一叢林，自晉太康以迄於今，舍利之靈異昭着中外，其為福國庇民，由來已久，無俟縷述矣。然其間歲月既久，屢有盛衰。當宋、元時，宸翰頻頒，帑金時逮。士大夫之奉朝命瞻拜敬禮者，絡繹不絕。而及其既也，珠宮貝闕化為刦灰，古碣穹碑鞠於茂草。當此之時，千年佛火不絕如綫。孰能恢龍象之力，令震旦名山重新碧落，迄與普陀、天童鼎足而峙；且駸駸乎動九重之清問，而邀內府之光華乎哉？而乃知今此之承恩優渥，非惟舍利之靈異昭垂，閟而必發；亦住僧之修持功行，有開必先也。夫省方問俗，意在觀民；行慶施惠，動遵古制。我國家定例，自督撫諸大臣而下，其得與賜賚者，不能多有。今以方外山僧膺兹異數，其足以賁山川之色而增草木之輝者，殆難言罄。宜荃公之亟亟焉以承恩為幸，特建此堂，為佑聖祝嘏地也。予讀《育王山志》，見金華黃文獻公所作碑記，知元至正間，寺僧悟光嘗有承恩閣之建。然考其顛末，特出上所賜白金幣帛為搆造傑閣之費；而上仍設像座，下仍為傳宗之堂，後仍為方丈之堂。其所為承恩者，猶槩舉之詞，未若此堂專為承恩而建，以表其感戴之誠且切也。而悟師既經營相度，建閣於四百餘年之前；荃公復鳩工飭材，建堂於四百餘年之後。祖武孫繩，後先濟美，其用意又得毋同乎！文獻記中有云：「昔大覺禪師懷璉，歸老兹山，於其君之賜有所弗受，而光獨思所以彰吾君之德。一辭讓，一恭敬，同出於古者之所謂禮。」夫既同出於禮矣，而禮又豈以今古殊乎？兹堂之建，其信不容已也。夫獨愧予以鞅掌荒落之餘，無能企文獻如椽之筆。而荃公以是見屬，不欲重違其請。遂詮次其所以建堂之意而歸之。至堂之為楹若干，以間計者若干，高若干，脩且廣若干，荃公自能載筆而書，以遺其嗣法，姑不一一贅云。</p>
<p style="margin-left:0em;text-indent:2em">乾隆二十年，歲次乙亥六月之吉，賜進士出身．勅授文林郎．<span class='corr'>陝</span>西甘肅平凉府鎮原縣知縣．壬申萬壽恩科甘闈鄉試同考官．蛟水謝誾祚撰賜進士出身．勅授文林郎．翰林庶吉士加一級．侍直內廷．知山東武定府商河縣事．己酉科江南鄉試、丙辰恩科山東鄉試、戊午科山東鄉試同考官．鄞范從律篆額</p>
<p style="margin-left:0em;text-indent:2em">乾隆十六年春，皇帝南巡至浙。三月初五日，<span class='note-inline'>(臣)</span>僧<span class='note-inline'>(持荃)</span>於六和塔道左恭迎聖駕。龍顏大悅，即日內大臣傳㫖召至行宮。申刻恩賜紫袈裟一頂，內造龍縀袍一襲，宮紬兩軸，綵縀二端，御茶六瓶，宮製繡袋一對。本年六月十七日，寧波府知府<span class='note-inline'>(臣)</span>胡<span class='note-inline'>(邦祐)</span>恭賫御書《心經》墨寶到山，奉㫖賜阿育王寺<span class='note-inline'>(臣)</span>僧<span class='note-inline'>(持荃)</span>，即闕謝恩。乾隆十九年夏月，<span class='note-inline'>(臣)</span>僧<span class='note-inline'>(持荃)</span>恭紀</p>
<p style="margin-left:0em;text-indent:2em">乾隆二十二年，今上翠華重幸。二月二十七日，<span class='note-inline'>(臣)</span>僧<span class='note-inline'>(持荃)</span>同浙省名山住持僧眾，在拱辰橋外恭迎聖駕，即隨駕進城。二十八日午刻，同各山住持僧眾到外行宮恭請聖安。天顏大喜，荷蒙獨喚阿育王寺臣僧名，隨即趨前奏應，當賜荷包一對。初四日辰刻，內大臣奉㫖，傳<span class='note-inline'>(臣)</span>僧<span class='note-inline'>(持荃)</span>至宮門，賜東莞香一盒，龍縀宮綢八疋，繡袋一對。謝恩後，即日酉刻，忠勇公傅奉㫖傳<span class='note-inline'>(臣)</span>僧<span class='note-inline'>(持荃)</span>至宮門，特恩賜紫，當即謝恩。初六日仍於拱辰橋外，送駕回鑾。賜紫沙門<span class='note-inline'>(持荃)</span>恭紀</p>
</div>
<div class='div-other'><a id='mulu260' />
<p class='h1'>承恩堂紀事，奉賀嵩公大和尚</p><p class="byline">薛泰友</p><p style="margin-left:0em;text-indent:0em;" class="lg-abnormal"><div class='lg-row'>天子西泠駐翠華　南宗長老荷褒嘉</div>
<div class='lg-row'>十年破衲頒宮錦　兩腋清風賜鄭茶</div>
<div class='lg-row'>巽命傳來依佛日　心經捧出散天花　因營紺宇酬宸眷　立石銘恩萬載賒</div>
</p></div>
<div class='div-other'><a id='mulu261' />
<p class='h1'>立秋後遊阿育王寺，奉贈嵩來禪師</p><p class="byline">宋鑒</p>
<div class="lg regular" style="margin-left:0em;"><div class='lg-row'>為借半日閒　暫入招提境　曲徑藉細草　密林礙日影</div>
<div class='lg-row'>乍疑秋已到　微凉生袖領　頓使塵襟豁　萬緣一時屏</div>
<div class='lg-row'>偃葢蟠虬龍　翠圍插峻嶺　中有高僧臥　弄筆消日永</div>
<div class='lg-row'>贈我新製多　音響殊清冷　山雷雨欲來　元談人逾靜</div>
<div class='lg-row'>移時復喧填　延竚發深省</div>
</div></div>
<div class='div-other'><a id='mulu262' />
<p class='h1'>戊寅暢月，小詩奉贈嵩來大和尚，兼續秋水閒房集</p><p class="byline">蔡其發</p><p style="margin-left:0em;text-indent:0em;" class="lg-abnormal"><div class='lg-row'>風塵逐逐馬蹄忙　偶爾公餘叩上方　九點峯環浮暮靄　一聲鐘冷落斜陽</div>
<div class='lg-row'>雲深徑曲禪心定　山靜僧閒詩思長</div>
<div class='lg-row'>相與忘形談最劇　息機此際即羲皇</div>
</p><p style="margin-left:0em;text-indent:0em;" class="lg-abnormal"><div class='lg-row'>萍逢世外意相深　煑茗清談夕永今　問我琴堂慙雅化　讀公秋水<span class='corr'>羨</span>高吟</div>
<div class='lg-row'>松風聲覺三更夢　霜月光寒一寸心</div>
<div class='lg-row'>漫道法門無着處　浪花雲片就中尋</div>
</p></div>
</div><!-- end of div[@id='body'] -->
</body></html>