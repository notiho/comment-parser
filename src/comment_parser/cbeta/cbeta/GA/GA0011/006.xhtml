<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明州阿育王山續志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu263' /><p class="head1">明州阿育王山續志第十六卷目錄</p>

<ul class="">
<li>先覺攷<span class="note-inline">(補遺)</span></li>

<li>舍利懴儀序　<span class="note-inline">(釋實賢)</span></li>

<li>贈荃公和尚住持方丈序　<span class="note-inline">(黃應熊)</span></li>

<li>遊育王寺　<span class="note-inline">(鄭羽逵)</span></li>

<li>嵩公和尚入城，李海若孝亷招同人集雙桐齋，時值新霽，限韻　<span class="note-inline">(全祖望)</span></li>

<li>和前韻　<span class="note-inline">(陳汝登)</span></li>

<li>錢塘江候渡，寄懷荃上人<span class="note-inline">(二首)</span>　<span class="note-inline">(謝德星)</span></li>

<li>蘇長公〈宸奎閣記〉、張無垢〈妙喜泉銘〉仆地已久，乾隆丁巳冬豎之殿庭　<span class="note-inline">(釋畹荃)</span></li>

<li>題無異堂　<span class="note-inline">(釋畹荃)</span></li>

<li>元雪窗光禪師塔在鄮峯蒙泉之上，蹟已冺滅，惟荒榛亂石中有斷碣存焉　<span class="note-inline">(釋畹荃)</span></li>

<li>寄懷嵩公和尚　<span class="note-inline">(謝誾祚)</span></li>

<li>寄育王嵩來和尚　<span class="note-inline">(釋成傳)</span></li>

<li>留別荃公上人<span class="note-inline">(二首)</span>　<span class="note-inline">(范核)</span></li>

<li>寄懷荃和尚　<span class="note-inline">(謝為雯)</span></li>

<li>過育王寺　<span class="note-inline">(傅德榮)</span></li>

<li>請啓　<span class="note-inline">(萬經)</span></li>

<li>重建鐘樓記　<span class="note-inline">(鄭羽逵)</span></li>

<li>同人登阿育王寺鐘樓　<span class="note-inline">(顧祖訓)</span></li>

<li>寄育王嵩和尚　<span class="note-inline">(釋明訢)</span></li>

<li>寄謝嵩來和尚詩箑　<span class="note-inline">(釋常觀)</span></li>

<li>寄懷嵩公和尚<span class="note-inline">(集古)</span>　<span class="note-inline">(傅德榮)</span></li>

<li>阿育王寺　<span class="note-inline">(釋宗輝)</span></li>

<li>玉几堂看雪　<span class="note-inline">(釋畹荃)</span></li>

<li>題秋水閒房<span class="note-inline">(六首)</span>　<span class="note-inline">(釋畹荃)</span></li>

<li>寄玉几嵩公<span class="note-inline">(六首)</span>　<span class="note-inline">(杜琦)</span></li>
</ul>
<p class='juan'>明州阿育王山續志卷第十六</p><p class="byline">住山釋畹荃（嵩來）輯集</p>
<div class='div-other'><a id='mulu264' />
<p class='h1'>先覺攷<span class='note-inline'>(補遺)</span></p>
<ul class="">
<li>晉開山利賔菩薩<span class="note-inline">(并州離石人，姓劉，名薩訶，法號慧達。西晉太康三年，鄮陰求塔出現，開山。歴宋、齊、梁、陳、隋、五代，皆律居講席，其住持俱莫可攷。)</span></li>

<li>宋禪宗第一代宣密素禪師<span class="note-inline">(嗣雲居齊公。宋端拱元年，奉勅自保福禪寺主此山，寺始為十方禪剎。按朱金華碑載，寺之主僧自宣密素公始可攷見。至洪武十一年，約之裕公代經六十三傳矣。七月初一日忌。)</span></li>

<li>第二代守初禪師<span class="note-inline">(筠州人，俗姓劉。天禧五年住此山，易寺南向。八月初七日忌。)</span></li>

<li>第三代常坦禪師<span class="note-inline">(嗣福昌善公。三月廿一日忌。)</span></li>

<li>第四代澄逸禪師<span class="note-inline">(嗣育王坦公。八月十七日忌。)</span></li>

<li>第五代大覺璉禪師<span class="note-inline">(字器之，漳州龍溪陳氏子，嗣泐潭澄公。皇祐中，仁宗召對化成殿，問佛法大意。奏對稱㫖，賜大覺禪師之號，又賜御書詩頌十有七篇，建宸奎閣。十二月廿九日忌。)</span></li>

<li>第六代寶鑑達禪師<span class="note-inline">(饒州余氏子，嗣福嚴感公。十二月廿二日忌。)</span></li>

<li>第七代覺禪師<span class="note-inline">(八月廿八日忌。)</span></li>

<li>第八代真戒振禪師<span class="note-inline">(嗣瑞巖鴻公。十一月二十日忌。)</span></li>

<li>第九代寧禪師<span class="note-inline">(十一月三十日忌。)</span></li>

<li>第十代月堂昌禪師<span class="note-inline">(四明吳氏子，嗣雲峯慧公。十月初十日忌。)</span></li>

<li>第十一代無竭曇禪師<span class="note-inline">(嗣寶寧璣公。正月十五日忌。)</span></li>

<li>第十二代聰禪師<span class="note-inline">(六月廿一日忌。)</span></li>

<li>第十三代了空潭禪師<span class="note-inline">(六月廿九日忌。)</span></li>

<li>第十四代真歇了禪師<span class="note-inline">(十月初一日忌。)</span></li>

<li>第十五代無示諶禪師<span class="note-inline">(九月十七日忌。)</span></li>

<li>第十六代佛智裕禪師<span class="note-inline">(嗣圓悟勤公。十一月十八日忌。)</span></li>

<li>第十七代圓悟粹禪師<span class="note-inline">(十月初八日忌。)</span></li>

<li>第十八代野堂崇禪師<span class="note-inline">(四明人，嗣泐潭清公。五月十三日忌。)</span></li>

<li>第十九代黙禪師<span class="note-inline">(六月廿七日忌。)</span></li>

<li>第二十代大慧杲禪師<span class="note-inline">(嗣圓悟和尚，置般若莊田。八月初十日忌。)</span></li>

<li>第二十一代大圓璞禪師<span class="note-inline">(嗣大慧杲公。二月初五日忌。)</span></li>

<li>第二十二代慈航朴禪師<span class="note-inline">(二月初八日忌。)</span></li>

<li>第二十三代妙智廓禪師<span class="note-inline">(八月初四日忌。)</span></li>

<li>第二十四代佛照光禪師<span class="note-inline">(嗣大慧杲公。三月十七日忌。)</span></li>

<li>第二十五代秀巖瑞禪師<span class="note-inline">(閩人，嗣佛照光公。六月廿三日忌。)</span></li>

<li>第二十六代退谷雲禪師<span class="note-inline">(嗣佛照光公。十月十三日忌。)</span></li>

<li>第二十七代空叟印禪師<span class="note-inline">(西蜀人，嗣佛照光公。六月初三日忌。)</span></li>

<li>第二十八代海印空禪師<span class="note-inline">(十一月十九日忌。)</span></li>

<li>第二十九代晦菴明禪師<span class="note-inline">(嗣鼓山永公。五月十一日忌。)</span></li>

<li>第三十代孤雲權禪師<span class="note-inline">(<span class="corr">陝</span>西人，嗣佛照光公。十一月十七日忌。)</span></li>

<li>第三十一代如菴崇禪師<span class="note-inline">(九月十三日忌。)</span></li>

<li>第三十二代晦巖光禪師<span class="note-inline">(八月十二日忌。)</span></li>

<li>第三十三代無凖範禪師<span class="note-inline">(嗣臥龍先公。三月十八日忌。)</span></li>

<li>第三十四代石堂明禪師<span class="note-inline">(二月初七日忌。)</span></li>

<li>第三十五代大夢因禪師<span class="note-inline">(十月廿九日忌。)</span></li>

<li>第三十六代癡絕冲禪師<span class="note-inline">(嗣薦福生公。三月十五日忌。)</span></li>

<li>第三十七代斷崖躬禪師<span class="note-inline">(三月初十日忌。)</span></li>

<li>第三十八代晦室明禪師<span class="note-inline">(七月三十日忌。)</span></li>

<li>第三十九代笑翁堪禪師<span class="note-inline">(嗣無用全公。三月廿七日忌。)</span></li>

<li>第四十代偃溪聞禪師<span class="note-inline">(嗣淅翁琰公。六月初十日忌。)</span></li>

<li>第四十一代東谷光禪師<span class="note-inline">(嗣華藏祚公。)</span></li>

<li>第四十二代毒川濟禪師<span class="note-inline">(嗣淅翁琰公。六月十四日忌。)</span></li>

<li>第四十三代虚堂愚禪師<span class="note-inline">(四明人，嗣法于道塲巖公。)</span></li>

<li>第四十四代西江謀禪師<span class="note-inline">(南昌吳氏子，嗣淳菴<span class="corr">淨</span>公。)</span></li>

<li>第四十五代淮海肇禪師<span class="note-inline">(通州潘氏子，嗣淅翁琰公。)</span></li>

<li>第四十六代物初觀禪師<span class="note-inline">(鄞縣橫溪陸氏子，嗣淨慈簡公。)</span></li>

<li>第四十七代藏叟珍禪師<span class="note-inline">(南安呂氏子，嗣妙峯善公。五月廿一日忌。)</span></li>

<li>第四十八代東叟愷禪師<span class="note-inline">(嗣大川濟公。十二月十四日忌。)</span></li>

<li>第四十九代寂窓照禪師<span class="note-inline">(福之閩縣鄧氏子，嗣枯禪鏡公。)</span></li>

<li>元第五十代頑極彌禪師<span class="note-inline">(嗣痴絕冲公。)</span></li>

<li>第五十一代清溪沅禪師<span class="note-inline">(嗣枯禪鏡公。八月廿八日忌。)</span></li>

<li>第五十二代朽菴祥禪師<span class="note-inline">(嗣華藏淨公。五月初五日忌。)</span></li>

<li>第五十三代橫川珙禪師<span class="note-inline">(永嘉林氏子，嗣滅翁禮公。三月十八日忌。)</span></li>

<li>第五十四代愚極慧禪師<span class="note-inline">(嗣石田薰公。六月廿五日忌。)</span></li>

<li>第五十五代東巖日禪師<span class="note-inline">(嗣西巖惠公。五月初九日忌。)</span></li>

<li>第五十六代東生明禪師<span class="note-inline">(嗣頑極彌公。二月廿三日忌。)</span></li>

<li>第五十七代石湖美禪師<span class="note-inline">(金陵畢氏子，嗣無文傳公。)</span></li>

<li>第五十八代月江印禪師<span class="note-inline">(慈谿劉氏子，嗣虎岩伏公。)</span></li>

<li>第五十九代石室瑛禪師<span class="note-inline">(嗣晦機熙公。三月十七日忌。)</span></li>

<li>第六十代雪窓光禪師<span class="note-inline">(嗣東嶼海公。六月初一日忌。)</span></li>

<li>第六十一代性空達禪師<span class="note-inline">(嗣雪窓光公。七月廿八日忌。)</span></li>

<li>明第六十二代大千照禪師<span class="note-inline">(嗣東嶼海公。十月初七日忌。)</span></li>

<li>第六十三代約之裕禪師<span class="note-inline">(毘陵陳氏子，嗣笑隱訢公。)</span></li>

<li>第六十四代象先輿禪師<span class="note-inline">(嗣雪窓光公，重建下塔，築黃賢塘，得田二千餘畝，又市史氏田一千五百畝，名忠義莊、崎頭莊。)</span></li>

<li>第六十五代南宗定禪師<span class="note-inline">(嗣孚中信公。)</span></li>

<li>第六十六代別峯在禪師<span class="note-inline">(嗣天界曇公。)</span></li>

<li>第六十七代天章玘禪師<span class="note-inline">(嗣雪窓光公。)</span></li>

<li>第六十八代原素儉禪師<span class="note-inline">(嗣原明良公。)</span></li>

<li>第六十九代契庵得禪師<span class="note-inline">(嗣大千照公。)</span></li>

<li>第七十代宗冕軒禪師<span class="note-inline">(嗣法未詳。)</span></li>

<li>第七十一代西竺來禪師<span class="note-inline">(嗣慈舟濟公。十月初八日忌。)</span></li>

<li>第七十二代北宗濟禪師<span class="note-inline">(嗣西源達公。)</span></li>

<li>第七十三代少林宗禪師<span class="note-inline">(嗣芳林鬯公。)</span></li>

<li>第七十四代古章憲禪師<span class="note-inline">(嗣天界泐公。)</span></li>

<li>第七十五代椿齡壽禪師<span class="note-inline">(嗣忍庵慈公。十一月廿二日忌。)</span></li>

<li>第七十六代無方超禪師<span class="note-inline">(嗣物先羲公。)</span></li>

<li>第七十七代瑩中玥禪師<span class="note-inline">(嗣契庵得公。)</span></li>

<li>第七十八代用常憲禪師<span class="note-inline">(嗣別峯在公。)</span></li>

<li>第七十九代西原遠禪師<span class="note-inline">(嗣元極頂公。)</span></li>

<li>第八十代澹菴學禪師<span class="note-inline">(嗣元極頂。永樂間，欽召擢右街之任。六月初二日忌。)</span></li>

<li>第八十一代體元正禪師<span class="note-inline">(嗣天淵濬公。正統九年，欽召至京，開萬善戒壇。十二月廿四日忌。)</span></li>

<li>第八十二代圭中璧禪師<span class="note-inline">(嗣無作行公。)</span></li>

<li>第八十三代懶菴儆禪師<span class="note-inline">(嗣法未詳。)</span></li>

<li>第八十四代清源本禪師<span class="note-inline">(姚江陳氏子，嗣靈隱借菴。)</span></li>

<li>第八十五代伴雲㞰禪師<span class="note-inline">(嗣益宗學公。八月初七日忌。)</span></li>

<li>第八十六代大用成禪師<span class="note-inline">(嗣法未詳。)</span></li>

<li>第八十七代大本中禪師<span class="note-inline">(嗣益宗學公。)</span></li>

<li>第八十八代印空海禪師<span class="note-inline">(嗣潔空通公。)</span></li>

<li>第八十九代白菴金禪師<span class="note-inline">(嗣法未詳。)</span></li>

<li>第九十代月庭全禪師</li>

<li>第九十一代松林茂禪師</li>

<li>第九十二代古心恒禪師</li>

<li>第九十三代大海澄禪師</li>

<li>第九十四代如海福禪師<span class="note-inline">(本郡朱氏子，嗣清源本公。)</span></li>

<li>第九十五代無涯廣禪師</li>

<li>第九十六代東溟浩禪師</li>

<li>第九十七代宗靜邃禪師</li>

<li>第九十八代大止進禪師</li>

<li>第九十九代玉庭珍禪師</li>

<li>無漏瓶禪師<span class="note-inline">(嗣妙峯覺公，闡天台教觀，重建舍利塔殿。九月初二日忌。)</span></li>

<li>秘藏理法師<span class="note-inline">(宛陵人，嗣無漏瓶公，纂修《育王山志》。)</span></li>

<li>密雲悟禪師<span class="note-inline">(嗣幻有傳公。七月初七日忌。)</span></li>

<li>清太白雪禪師<span class="note-inline">(崑山徐氏子，嗣費隱容公。八月二十八日忌。)</span></li>

<li>祖林明禪師<span class="note-inline">(嗣太白雪公。九月十八日忌。)</span></li>

<li>嵩巖靈禪師<span class="note-inline">(嗣太白雪公。六月廿七日忌。)</span></li>

<li>法鐘覺禪師<span class="note-inline">(嗣太白雪公。十一月初六日忌。)</span></li>

<li>秋遠碧禪師<span class="note-inline">(嗣法鐘覺公。十一月十九日忌。)</span></li>

<li>遜安讓禪師<span class="note-inline">(嗣秋遠碧公。十一月初二日忌。)</span></li>

<li>嵩來荃禪師<span class="note-inline">(嗣秋遠碧公。)</span></li>
</ul></div>
<div class='div-other'><a id='mulu265' />
<p class='h1'>舍利懴儀序</p><p class="byline"><span class='note-inline'>(思齊)</span>釋實賢</p><p style="margin-left:0em;text-indent:2em">葢聞法身無象，因萬物以賦形；道體無方，隨眾生而應跡。爰自雙林示寂，中夜還源，玉毫<span class='corr'>斂</span>影於人間，寶相潛輝於宇內。所遺舍利，三分攸分，乃造浮圖，八國是奉。屬當五天之地，經歴一百餘年，爰有聖君，厥名阿育，乘鐵輪而應世，受佛記以為王。志在福田，心存佛法。甫聞舍利，始事請求。於是塞恒水之刀輪，機關不轉；開世王之寶篋，油火纔乾。<span class='note-inline'>(阿闍世王取佛舍利，藏恒河中，作千歲燈供養。中安金篋，用盛舍利，外置刀輪，四靣旋轉，流水激之，輪無停晷。阿育王欲取之，殆不能得。有蓮花比丘教以擲柰塞之，輪即不轉。乃下取舍利，纔開金篋，油盡火滅。)</span>乃役鬼神之智力，載求羅漢之神通；集眾香以成泥，碎七寶而為末。八萬四千之佛塔，終夜告成；二千三百之人寰，即時分布。百神奮足，爭馳五指之光；萬鬼昂頭，齊覩半空之臂。<span class='note-inline'>(阿育王取佛舍利，令諸鬼神以香泥寶末，一夜造成八萬四千寶塔。請耶舍尊者舒指放光八萬四千道，諸鬼各隨一光盡處安置一塔。尊者于虚空中以手障日，諸鬼望之，普天之內，一日之中同時下塔。)</span>塔廟於焉始盛，佛法由是大興。彼居中夏，數乃眾多；此屬東方，處唯十九。阿育造塔之歲，則是周厲王之共和年也。自餘諸處，聖跡罕存；唯兹四明，靈蹤尚著。昔在西晉，年曰太康，有并州劉薩訶者，利賔菩薩也；愍眾生之造業，示同類以化人。罹罪而入幽冥，懼苦而求救㧞。梵僧指示，舍利是求。覺而發心，尋即改業。化身應世，暫為畋獵之民；大士出家，還作比丘之相。於是北背并汾，南遊江浙。慕浮圖而顧盻，念舍利以追尋。萬里關山，豈憚驅馳之苦？數年道路，寧知䟦涉之勞？由是登陟鄮峯，徘徊玉几。鐘韻忽聞於地下，塔婆高湧於巖頭。一片青山，顯出千年之聖跡；數重磐石，長留萬古之神蹤。從兹建屋度僧，藉僧守塔。地號東南佛國，僧稱累代人龍。迨乎有梁啓運，兹山之額號始彰；大宋肇興，厥寺之扁題重煥。嘉祥屢發，靈異叠生：或垂相好於塔中；或放光明於松頂；或數旬禮拜，慈親離冥報之殃；或頻月熏修，尊者獲印文之瑞；乃至或燃一臂，神歸淨土九蓮。<span class='note-inline'>(唐欽禪師，于育王舍利塔前燃一臂，求生淨土。)</span>或捨全身，親證念佛三昧。<span class='note-inline'>(明慧廣禪師，禮舍利塔，光中見佛，乃悲淚曰：「某何德，感如來希有瑞相！」遂焚身以報佛恩。〔實賢〕)</span>自悲生晚，不能親覩佛身；幸喜緣深，猶得躬逢聖跡。于己亥夏，特申瞻禮，恭詣此山。三月安居，六時悔過。但以凡誠淺劣，難扣慈悲；宿業深沉，未蒙感應。是以重述行儀，再申懇到。終身從事，畢命為期。不唯自省過愆，亦與人同懴悔。沉疴未起，每憐同病之人；浪子不歸，頻下思親之淚。文無足觀，義或可取。所冀障山飜倒，轉成功德之山；業海乾枯，化為智慧之海。六根都攝，修淨業於此身；三昧早成，見彌陀於即世。凢我同志，毋忘此心！同垂願力於千生，共報佛恩於萬劫云爾。</p>
</div>
<div class='div-other'><a id='mulu266' />
<p class='h1'>贈荃公和尚住持方丈序</p><p style="margin-left:0em;text-indent:2em">自佛法入中國來，寰宇必有花宮以奉佛，又必有名僧住持以䕶衛花宮。所謂住持者，非徒供養守䕶種種莊嚴而已，必能宣金石之微言，示玉毫之真相；三千大千之世界靡不瞻依，四諦十二之因緣毫無凝滯，而後克當住持之一席也。若鄞之育王廣利寺，乃供奉如來舍利，為海內第一之叢林。自晉太康，歴六朝、五代、唐、宋、元、明，至我朝千有五百餘年，凡見聞隨喜、禮拜皈依者，無不如親承接足，頓破無明，了悟法身。余奉特簡，作宰翁洲，經今十載。往返郡城省會，每不歴蛟門之險，取道於育王，信宿兩宵。非貪數瞻舍利，喜寺中嵩來荃和尚，通儒術，書畵贍逸，嘗與之茗椀香爐談詩說偈。其法兄號遜安者，寂處方丈，無言無動，無見無聞。所有宏汲引以濟俗、題究竟以開氓者，悉荃和尚酬應。而且積四方供奉舍利之香金，闢拾翠樓五六間於西南隅；又搆娑羅閣，以補舊時之所有；又修葺東偏大禪堂，以備隨喜禮拜者之棲止；又甃石明堂，以新三摩地、種八福田；又徧蒐殘碑斷碣，以不沒前人之舊蹟，兼彰法寶之名區。凡十數年來之苦行勤修，皆主方丈者之所當留意。而遜公深居簡出，高清淨無為；荃和尚惟恐泊與淡相遭，頺墮委靡，將千數百年之精藍，一旦至於潰敗不可收拾，亟出而一一代主方丈者為之。則荃和尚，固非佛所稱空生、身子為長老而已，乃善根夙植，欲請佛住世，常轉法輪，俾一切恒沙人盡離苦海而登彼岸。此雖起當年妙喜老僧、大覺禪師再生今日，宣微言、示真相，亦不是過也。彼世之髠而緇，不解空生大覺如海一漚，而營營汲汲惟方丈之是謀；與夫胸不諳儒佛書，口不說仁義事，踞名山木上座，詡詡自稱為大和尚以傲世者，倘與荃和尚同堂晤語，有不赧然汗流浹背哉？今復月遜公謝世，丈室無人。遠近僧眾與䕶法檀越，亟請荃和尚繼席主持育王。余與荃和尚交好多年，頗如昌黎之於文暢，永叔之於慧勤，東坡之於佛印。聞其於今二十六日進方丈，何能嘿無一言？苐荃和尚之道德，遠勝乎文暢諸僧；而余之為文，書不盡言，言不盡意，深有歉乎！韓、蘇之洸洋雄放，永叔之超曠清幽，恐不足表揚荃和尚於萬一也。或者，育王所供舍利，為如來法身，常住不壞；今文亦得藉舍利，永留刼石中，不等尋常寺院住持，庸庸終歸於澌滅也夫！文林郎．知定海縣事．今遷山西寧武．同知羅浮．髮弟黃應熊頓首撰</p>
</div>
<div class='div-other'><a id='mulu267' />
<p class='h1'>遊育王寺</p><p class="byline">鄭羽逵</p>
<div class="lg regular" style="margin-left:0em;"><div class='lg-row'><span class='corr'>柴</span>桑有處士　匡廬足頻到　最後成三笑　笑意終不告</div>
<div class='lg-row'>今我非淵明　偏有遠公導　杖策入招提　精力非妄耗</div>
<div class='lg-row'>石壇夭矯松　素以放光號　坐對足掀髯　仰觀共欹帽</div>
<div class='lg-row'>舊雨話挑燈　詩成語兀傲　一笑瓦礫投　竟得珠玉報<span class='note-inline'>(嵩上人以詩什見貽)</span></div>
</div></div>
<div class='div-other'><a id='mulu268' />
<p class='h1'>嵩公和尚入城，李海若孝亷招同人集雙桐齋，時值新霽，限韻</p><p class="byline"><span class='note-inline'>(謝山)</span>全祖望</p><p style="margin-left:0em;text-indent:0em;" class="lg-abnormal"><div class='lg-row'>獻歲曾無三日晴　黯然花柳寂然鶯　高僧昨日來同谷　春信連朝度滿城</div>
<div class='lg-row'>四座歡悰逢老友　百年墨妙有餘清<span class='note-inline'>(南皐于座中出先詹事公墨蹟見惠，踐先君之宿諾也。)</span></div>
<div class='lg-row'>幾時一葉褰裳去　烏石山前啖笋羹</div>
</p></div>
<div class='div-other'><a id='mulu269' />
<p class='h1'>和前韻</p><p class="byline">陳汝登</p><p style="margin-left:0em;text-indent:0em;" class="lg-abnormal"><div class='lg-row'>天愛良辰亦放晴　月湖西畔囀流鶯　青雲友集豪吟窟　白足僧來舍衛城</div>
<div class='lg-row'>蓮社百年多逸興　虎溪三笑遜餘清</div>
<div class='lg-row'>侵晨過我殊岑寂　僅有東坡玉糝羹<span class='note-inline'>(余亦芼蔬邀上人過雲在樓)</span></div>
</p></div>
<div class='div-other'><a id='mulu270' />
<p class='h1'>錢塘江候渡，寄懷荃上人<span class='note-inline'>(二首)</span></p><p class="byline">謝德星</p><p style="margin-left:0em;text-indent:0em;" class="lg-abnormal"><div class='lg-row'>檢點遊囊卸竹兠　渡頭潮落急呼舟　離家到此方三日　浪跡如余竟一鷗</div>
<div class='lg-row'>淺草平沙新驛路　亂山疎樹晚江秋</div>
<div class='lg-row'>安身<span class='corr'>羨</span>爾茆堂裏　瓶缽垂垂老貫休</div>
</p><p style="margin-left:0em;text-indent:0em;" class="lg-abnormal"><div class='lg-row'>香尋鼻觀有甜藤　斜日高樓想獨登　塵土胃腸何處洗　山川靈爽向誰憑</div>
<div class='lg-row'>自從雨榻零星話　直到寒泉徹底冰<span class='note-inline'>(壬子夏，宿玉几山房，劇談竟夜；甲寅臘杪，得訪嵩公。)</span></div>
<div class='lg-row'>一紙近來邀入社　夢中顛倒失行縢<span class='note-inline'>(時寄札相邀拾翠樓，未及一登。)</span></div>
</p></div>
<div class='div-other'><a id='mulu271' />
<p class='h1'>蘇長公〈宸奎閣記〉、張無垢〈妙喜泉銘〉仆地已久，乾隆丁巳冬豎之殿庭</p><p class="byline">釋畹荃</p><p style="margin-left:0em;text-indent:0em;" class="lg-abnormal"><div class='lg-row'>山靈訶䕶久能藏　蘚駁苔侵歲月長　異代重珍金石刻　雙碑仍自立蘇張</div>
</p></div>
<div class='div-other'><a id='mulu272' />
<p class='h1'>題無異堂<span class='note-inline'>(乾隆己未，重新無異堂後庭，去其壅塞，開闢窗牖，堵間甃宋刻石碑，手植牡丹、海棠、薔薇、蘐草、杜鵑其上。)</span></p><p class="byline">釋畹荃</p><p style="margin-left:0em;text-indent:0em;" class="lg-abnormal"><div class='lg-row'>寺深最後無塵到　地接烟蘿築砌臺　背日古碑苔蘚合　靣山寒影石房開</div>
<div class='lg-row'>竹翻曉露棲禽去　風送晴檐乳鴿來</div>
<div class='lg-row'>惟有此心閒似水　數莖紅蕚傍墻栽</div>
</p>元雪窗光禪師塔在鄮峯蒙泉之上，蹟已冺滅，惟荒榛亂石中有斷碣存焉<p class="byline">釋畹荃</p>
<div class="lg regular" style="margin-left:0em;"><div class='lg-row'>山靜徑轉幽　泉澄魚可鏡　振衣登崇岡　羣峯蒼紫映</div>
<div class='lg-row'>方墳歲月深　壞石塌危磴　緬憶千載人　瞻仰尚恭敬</div>
<div class='lg-row'>長吟發浩歌　谷響前山應　層崖媚如削　孤月皎寒靚</div>
<div class='lg-row'>策杖晚歸來　林端數聲磬</div>
</div></div>
<div class='div-other'><a id='mulu273' />
<p class='h1'>寄懷嵩公和尚</p><p class="byline">謝誾祚</p><p style="margin-left:0em;text-indent:0em;" class="lg-abnormal"><div class='lg-row'>古剎明州數育王　卅年前憶臥禪房　至今塔影留殘照　尚有梅花發暗香<span class='note-inline'>(前遊以黃昏入寺，暗中但聞梅香撲鼻。)</span></div>
<div class='lg-row'>坡老書從碑仰臥　遠公骨共玉深藏<span class='note-inline'>(謂秋公和尚)</span></div>
<div class='lg-row'>屬君句就袈裟覆　好讓松枝自放光</div>
</p></div>
<div class='div-other'><a id='mulu274' />
<p class='h1'>寄育王嵩來和尚</p><p class="byline"><span class='note-inline'>(福國)</span>釋成傳</p><p style="margin-left:0em;text-indent:0em;" class="lg-abnormal"><div class='lg-row'>三十餘年別鄮峯　每于禪寂道情通　匆匆老我風霜裏　遠遠懷人夢寐中</div>
<div class='lg-row'>愁對暮雲停渭北　欣看春樹蔚江東</div>
<div class='lg-row'>何時歡聚松陰下　消去相思千萬重</div>
</p></div>
<div class='div-other'><a id='mulu275' />
<p class='h1'>留別荃公上人<span class='note-inline'>(二首)</span></p><p class="byline">范核</p><p style="margin-left:0em;text-indent:0em;" class="lg-abnormal"><div class='lg-row'>寺門杳靄竹林間　看慣春山近可攀　舊倚石闌松不改　新登樓閣翠如環</div>
<div class='lg-row'>孤燈仍照伊蒲饌　十載應憐老髩斑</div>
<div class='lg-row'>無奈來朝重別去　曙光欲動鳥緡蠻</div>
</p><p style="margin-left:0em;text-indent:0em;" class="lg-abnormal"><div class='lg-row'>一夜歸心動不休　起看窗艸碧悠悠　子規聲裡春先去　罌粟花邊客暫留</div>
<div class='lg-row'>雙塔沒雲孤棹遠　寶幢臨水綠楊愁</div>
<div class='lg-row'>此行預報真消息　菡蓞開從惠遠遊</div>
</p></div>
<div class='div-other'><a id='mulu276' />
<p class='h1'>寄懷荃和尚</p><p class="byline"><span class='note-inline'>(錦如)</span>謝為雯</p><p style="margin-left:0em;text-indent:0em;" class="lg-abnormal"><div class='lg-row'>深隱雲端玉几峯　久思瞻仰末由從　叅禪獨對三更月　覺世惟傳一杵鐘</div>
<div class='lg-row'>德望高同舍利塔　文名焰敵放光松</div>
<div class='lg-row'>相尋擬負冬暄獻　力勉雙趺策短笻</div>
</p></div>
<div class='div-other'><a id='mulu277' />
<p class='h1'>過育王寺</p><p class="byline"><span class='note-inline'>(擎池)</span>傅德榮</p><p style="margin-left:0em;text-indent:0em;" class="lg-abnormal"><div class='lg-row'>重到山中玉几堂　愛觀秋水坐閒房　軒開靈菊恒呈瑞　石挺蒼松屢放光</div>
<div class='lg-row'>曾記昔年貽妙墨　爭看此日煥詞章</div>
<div class='lg-row'>摩挱碑碣驚三絕　輝映前朝蘇與張<span class='note-inline'>(時嵩上人新鎸塔記十景詩碑)</span></div>
</p></div>
<div class='div-other'><a id='mulu278' />
<p class='h1'>請啓</p><p style="margin-left:0em;text-indent:2em">伏以育王名剎，創自太康；舍利祥光，明于震旦。久為四海人天之勝地，尤為一方因果之精藍。非憑老栢喬松若神龍之呵䕶，能免荒烟蔓草如荊棘之糾纏？恭惟荃公大和尚，幼擅人龍，夙標威鳳。蓄雲洩雨，翠披玉几之峯巒；浴日涵星，光映金沙之井水。指旛悟曹溪之句，非風自翻；立雪叅少室之機，無臂打斷。早宜繼秋翁而為宗主，温恭偏讓于遜公。今既虚丈室，而當住持利人，宜登乎法座；况世尊傳有密㫖，信手已授。今舍利徧現祥光，覿靣莫遮羅扇。伏祈紹智燈于鹿苑，揚慧日于龍樓。精義解頥，處處一標見月；微言折角，人人五逆聞雷。儼同菩薩轉輪，超生生之世界；不啻如來說法，度萬萬之恒沙。<span class='note-inline'>(經)</span>等萍寓塵寰，生浮幻泡。深媿兩噓之未習，敢希三笑之重新。胡餅再拈，何妨呷些汁下；香梨飽喫，也須還我渣來。如是我聞，最初事畢。伏惟鑒納，臨楮翹瞻！髮弟萬經、蔣拭之、范從律、全祖望、邵鐸、鄭性、周定、陳美訓、周式雅、陳汝登、張士壇、范基、謝誾祚、陳本醇、李世法、范城、李昌泉、張懋建、李自新仝頓首</p>
</div>
<div class='div-other'><a id='mulu279' />
<p class='h1'>重建鐘樓記</p><p style="margin-left:0em;text-indent:2em">浙東西名剎五，阿育王其一也。舊有鐘，元延祐年所鑄。乾隆丁巳，余過寺，不見鐘樓。問寺僧，知康熙前壬寅，寺燬于火，鐘亦墮地，在荒烟蔓草中者，將近百年矣。閱丙寅，余再過寺，見寺左有樓翼然。主僧嵩來上人指謂余曰：「曩君來，鐘在地，今懸斯樓矣。」因備言建樓始末。由乙丑春，鄞邑令傅公柟至寺，見鐘不列於懸，捐貲三十金，令上人植木於殿，為架以懸之。上人念鐘高，非樓不能容；且殿為禮佛塲，植木架鐘不適於觀。因鳩工庀材，於青龍左方闢地建樓數十楹。周以重簷，繚以疏綺。高三丈六尺，廣如其長而减二尺。經始于乙丑仲秋，落成於丙寅孟夏。樓既成，懸鐘扣之，噌吰之音四達。計糜金錢，以緡計者四百。除傅侯所捐外，餘皆上人衣鉢貲也。嗟乎！方今梵剎<span class='corr'>圮</span>毀，寺僧視之如秦越，不問也。即假名修建募化，所得亦先歸私槖，餘方公諸常住。如上人之捐貲以建鐘樓者有幾人哉？有幾人哉？因援筆而為之記。乾隆十一年歲次丙寅秋九月，賜進士出身．勅授文林郎．內閣中書舍人．改知四川成都府安縣事．慈谿鄭羽逵撰</p>
</div>
<div class='div-other'><a id='mulu280' />
<p class='h1'>同人登阿育王寺鐘樓</p><p class="byline"><span class='note-inline'>(蓉洲)</span>顧祖訓</p>
<div class="lg regular" style="margin-left:0em;"><div class='lg-row'>竹樹繞青山　掩映重門秀　幾年不到此　蒼翠殊非舊</div>
<div class='lg-row'>矧復起臥鐘　傑閣摩空構　同人拾級登　烟雲滿襟袖</div>
<div class='lg-row'>凌虚豁雙眸　兩塔俛如就　峭壁巉巖間　蛟龍蟠古甃</div>
<div class='lg-row'>樹杪見田疇　黃綠呈綺繡　獨有放光松　虬偃昻螭首</div>
<div class='lg-row'>翛然觀六合　一指齊宇宙　群坐秋水房　春風納圭竇</div>
<div class='lg-row'>玉几老山翁　動靜徵樂壽　蘊古觸新機　凭覽發清奏</div>
<div class='lg-row'>珠玉雖嗣音　搦管愧孤陋　無語贈溪山　此來人更瘦</div>
</div></div>
<div class='div-other'><a id='mulu281' />
<p class='h1'>寄育王嵩和尚</p><p class="byline"><span class='note-inline'>(雪竇)</span>釋明訢</p><p style="margin-left:0em;text-indent:0em;" class="lg-abnormal"><div class='lg-row'>一機獨露法王顏　不落乾坤萬象間　祖席幾人提棒喝　聲名千載播江山</div>
<div class='lg-row'>漫云別後離懷切　卻恨春前把晤艱</div>
<div class='lg-row'>愧我乳峯多冷淡　終朝抱膝掩松關</div>
</p></div>
<div class='div-other'><a id='mulu282' />
<p class='h1'>寄謝嵩來和尚詩箑</p><p class="byline"><span class='note-inline'>(景文)</span>釋常觀</p><p style="margin-left:0em;text-indent:0em;" class="lg-abnormal"><div class='lg-row'>一扇遙頒風送凉　懷人句好意偏長　筆鋒自有高王致　詞藻掀翻屈宋墻</div>
<div class='lg-row'>憶昨來山瞻棒喝　幾從望海挹清光</div>
<div class='lg-row'>相遺喜得詩中畵　捧讀時時爇瓣香</div>
</p></div>
<div class='div-other'><a id='mulu283' />
<p class='h1'>寄懷嵩公和尚<span class='note-inline'>(集古)</span></p><p class="byline">傅德榮</p><p style="margin-left:0em;text-indent:0em;" class="lg-abnormal"><div class='lg-row'>心無時事累<span class='note-inline'>(陳海樵　)</span>得在玉几前<span class='note-inline'>(鮑照)</span>　松竹開幽徑<span class='note-inline'>(吳儆　)</span>琴歌列梵筵<span class='note-inline'>(陳子昻)</span></div>
<div class='lg-row'>綠琪千歲樹<span class='note-inline'>(楊炯　)</span>明月一池蓮<span class='note-inline'>(白玉蟾)</span></div>
<div class='lg-row'>覺路花非遠<span class='note-inline'>(楊慎　)</span>閒門鳥作緣<span class='note-inline'>(吳凝父)</span></div>
<div class='lg-row'>潛光隱嵩岳<span class='note-inline'>(李白　)</span>芬馥邁蘭荃<span class='note-inline'>(荀濟)</span>　高論明秋水<span class='note-inline'>(江總　)</span>新詩動洛川<span class='note-inline'>(韋應物)</span></div>
<div class='lg-row'>丹霞非俗宇<span class='note-inline'>(楊炯　)</span>翰墨小神仙<span class='note-inline'>(黃山谷)</span></div>
<div class='lg-row'>海內存知己<span class='note-inline'>(李卓吾　)</span>春牕月伴眠<span class='note-inline'>(白樂天)</span></div>
</p></div>
<div class='div-other'><a id='mulu284' />
<p class='h1'>阿育王寺</p><p class="byline"><span class='note-inline'>(瑞岩)</span>釋宗輝</p>
<div class="lg regular" style="margin-left:0em;"><div class='lg-row'>東塔凌蒼巘　西樓控紫岑　僧歸紅樹裏　鐘出翠微深</div>
<div class='lg-row'>古殿層霄露　穹碑撥蘚尋　金軀遺舍利　一點到如今</div>
</div></div>
<div class='div-other'><a id='mulu285' />
<p class='h1'>玉几堂看雪</p><p class="byline">釋畹荃</p><p style="margin-left:0em;text-indent:0em;" class="lg-abnormal"><div class='lg-row'>玉几山深一夜平　花飛六出舞輕盈　不聞凍鵲爭枝噪　秖覺春蠶食葉聲</div>
<div class='lg-row'>剡水歸舟神自爽　灞橋策蹇思尤清</div>
<div class='lg-row'>何如老衲安然坐　吟對梅花絕世情</div>
</p></div>
<div class='div-other'><a id='mulu286' />
<p class='h1'>題秋水閒房<span class='note-inline'>(六首)</span></p><p class="byline">釋畹荃</p><p style="margin-left:0em;text-indent:0em;" class="lg-abnormal"><div class='lg-row'>窗外即青山　種花復種樹　鳥亦戀其中　時共山人住</div>
</p><p style="margin-left:0em;text-indent:0em;" class="lg-abnormal"><div class='lg-row'>豈是藏春塢　繁花次苐看　芙蓉醉未了　南竺又微丹</div>
</p><p style="margin-left:0em;text-indent:0em;" class="lg-abnormal"><div class='lg-row'>挑燈深夜靜　蛩語自鳴秋　千載名山志　而今欲校讐</div>
</p><p style="margin-left:0em;text-indent:0em;" class="lg-abnormal"><div class='lg-row'>山月低檐秋水清　岩隈木石伴經行　天如亦愛鷦鷯我　寄一枝來老此生</div>
</p><p style="margin-left:0em;text-indent:0em;" class="lg-abnormal"><div class='lg-row'>斷碣糢糊唐代石　殘螭缺落宋朝碑　臨池湊築重珍惜　碎錦奇文千載詩</div>
</p><p style="margin-left:0em;text-indent:0em;" class="lg-abnormal"><div class='lg-row'>堦下一泓秋水綠　芙蓉花近夕陽樓　顛毛似雪盈雙鬢　好友詩來嬾倡酬</div>
</p></div>
<div class='div-other'><a id='mulu287' />
<p class='h1'>寄玉几嵩公<span class='note-inline'>(六首)</span></p><p class="byline"><span class='note-inline'>(景韓)</span>杜琦</p><p style="margin-left:0em;text-indent:0em;" class="lg-abnormal"><div class='lg-row'>棲遲海上十經年　宦况鄉情共慨然　聞說道人超物表　幾回夢不到林泉</div>
</p><p style="margin-left:0em;text-indent:0em;" class="lg-abnormal"><div class='lg-row'>尋來三度路非差　童子開門識杜衙　問取高踪何處去　東錢湖月四明霞</div>
</p><p style="margin-left:0em;text-indent:0em;" class="lg-abnormal"><div class='lg-row'>隔年風雪宿山家　着屐穿雲石徑斜　行到上方鐘鼓動　班班弟子禮袈裟<span class='note-inline'>(時值戒期)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>約我春前雪後來　畵蘭寫竹點蒼苔　條風已變池塘柳　暖日全舒官閣梅</div>
</p><p style="margin-left:0em;text-indent:0em;" class="lg-abnormal"><div class='lg-row'>東風處處冷全消　正日山房坐寂寥　城郭經過人罕識　何妨緩步出溪橋</div>
</p><p style="margin-left:0em;text-indent:0em;" class="lg-abnormal"><div class='lg-row'>年來心事太無聊　親老田蕪歸興饒　爛熟世情愁不得　遠公教我問漁樵</div>
</p></div>
</div><!-- end of div[@id='body'] -->
</body></html>