<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>洛陽伽藍記鉤沈</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu41' />
<p class='juan'>洛陽伽藍記鉤沈卷四</p>
<div class='div-other'><a id='mulu42' />
<p class='h1'>城西</p>
<div class='div-other'><a id='mulu43' />
<p class='h2'>沖覺寺</p><p>太傅清河王懌捨宅所立也在西明門外一里御道北</p>
<p style="margin-left:1em">懌親王之中最有名行世宗愛之特隆諸弟延昌四年世宗崩懌與高陽王雍廣平王懷竝受遺詔輔翼孝明時帝始年六嵗太后代總萬幾以懌名德茂親體道居正事無大小多咨詢之是以熙平神龜之際勢傾人主第宅豐大踰於高陽西北有樓出淩雲臺俯臨朝市目極京師古詩所謂西北有高樓上與浮雲齊者也樓下有儒林館退賓堂形制竝如清暑殿土山釣臺冠於當世斜峰入牖曲沼環堂樹響飛嚶階叢花藥懌愛賓客重文藻海內才子莫不輻輳府僚臣佐竝選雋民至於清晨美景騁望南臺珍羞具設琴笙竝奏芳醴盈罍嘉賓滿席使梁王愧兔苑之遊陳思慚雀臺之燕正光初元乂秉權閉太后於後宮薨懌於下省孝昌元年太后還總萬幾追贈懌太子太師大將軍都督中外諸軍事假黃鉞給九旒鸞輅黃屋左纛輼輬車<span class='note-inline'>(前後部羽葆鼓)</span>吹虎賁班劒百人挽歌二部葬禮依晉安平王孚故事諡曰文獻圖懌像於建始殿拔清河國中令韓子熙為黃門侍從王國三卿為持戟者近代所無也</p>
<p style="margin-left:2em">〔魏書〕清河王懌孝文帝弟五子太和二十一年封正光中為元乂所害</p>
<p style="margin-left:2em">〔又〕韓子熙字元雍昌黎棘城人懌死子熙屏居田野太后反政子熙伏闕訴懌之冤後官祭酒加大將軍</p>
<p>為文獻追福建五層浮圖一所工作與瑤光寺相似也</p>
</div>
<div class='div-other'><a id='mulu44' />
<p class='h2'>宣忠寺</p><p>司州牧城陽王徽所立也在西陽門外一里御道南</p>
<p style="margin-left:1em">永安中北海入洛莊帝北巡自餘諸王各懷二望唯徽獨從莊帝至長子城大兵阻河雄雌未決徽願入洛陽捨宅為寺及北海敗散國道重暉遂捨宅焉永安末莊帝謀殺爾朱榮恐事不果謀計於徽徽曰以生太子為辭榮必入朝因以斃之莊帝曰后懷孕未十月今始九月可爾已不徽曰婦人產子有延月者有少月者不足為怪帝納其謀遂唱生太子遣徽馳詔至太原王第告云皇儲誕育值榮與上黨王天穆博戲徽脫榮帽歡舞盤旋徽素大度量喜怒不形於色繞殿內外歡叫榮遂信之與穆並入朝莊帝聞榮來不覺失色中書舍人温子昇曰陛下色變帝連索酒飲之然後行事榮穆既誅拜徽太師司馬餘官如故典統禁兵偏被委任及爾朱兆擒莊帝徽投前洛陽令寇祖仁祖仁一門刺史皆是徽之將校以有舊恩故往投之祖仁謂子弟等曰始聞爾朱兆募城陽王甚重擒獲者千戶侯今日富貴至矣遂斬送之徽初投祖仁家齎金一百斤馬五十匹祖仁利其財貨遂行此事所得金馬緦親之內均分之所謂匹夫無罪懷璧其罪信矣哉兆得徽首亦不勳賞祖仁兆忽夢徽云我有金二百斤馬一百匹在祖仁家卿可取之兆悟覺即自思量城陽祿位隆重未聞清貧常自入其家採掠本無金銀此夢或真曉掩祖仁徵其金馬祖仁謂人密告望風款服云實得金一百斤馬五十匹兆疑其藏隱依夢徵之祖仁諸房素有金三十斤馬三十匹盡送致兆猶不充數兆乃發怒捉祖仁懸首高樹大石墜足鞭箠之以及於死時人以為交報<span class='note-inline'>(楊炫之云崇善之家必有餘慶積惡之門餘殃所集祖仁負恩反噬貪貨殺徽徽即託夢增徵金馬假手於兆還以斃之使祖仁備經楚撻窮其塗炭雖魏其侯之笞田蚡秦王之刺姚萇以此論之不能加也)</span></p>
<p style="margin-left:2em">〔魏書〕城陽王徽字顯順長壽之子景穆曾孫也與彧等勸帝圖榮及爾朱兆之入莊帝步出雲龍門見徽呼之徽不顧而去</p>
<p style="margin-left:2em">〔又〕寇彌謙之之弟讚之孫為尚書害徽時論深責之後歿關西</p>
</div>
<div class='div-other'><a id='mulu45' />
<p class='h2'>宣忠寺</p><p>東王典御寺閹官王桃湯所立也</p>
<p style="margin-left:1em">時閹官伽藍皆為尼寺惟桃湯獨造僧寺世人稱□英雄</p>
<p style="margin-left:2em">〔魏書〕閹宦傳王温字桃湯趙郡人車騎將軍武陽縣男</p>
<p>門有三層浮圖一所</p>
<p style="margin-left:1em">工踰昭儀宦者昭提最為入室至於六齋常擊鼓歌舞也</p>
</div>
<div class='div-other'><a id='mulu46' />
<p class='h2'>白馬寺</p><p>漢明帝所立也佛入中國之始寺在西陽門外三里御道南</p>
<p style="margin-left:1em">帝夢金人長丈六項背日月光明胡神號曰佛遣使向西域求之乃得經象焉時白馬負經而來因以為名明帝崩起祗洹於陵上自此以後百姓冢上或作浮圖焉寺上經圅至今猶存常燒香供養之經圅時放光明耀於堂宇是以道俗禮敬之如仰真容</p>
<p>浮圖前柰林蒲萄異於餘處枝葉繁衍子實甚大</p>
<p style="margin-left:1em">柰林實重七斤蒲萄實偉於棗味竝殊美冠於中京帝至熟時常詣取之或復賜宮人宮人得之轉餉親戚以為奇味得者不敢輒食乃厯數家京師語曰白馬甜榴一實直牛</p>
<p style="margin-left:2em">〔按〕柰無重至七斤之埋下云白馬甜榴此疑當作榴</p>
<p style="margin-left:1em">有沙門寶公者不知何處人也形貌醜陋心識通達過去未來預覩三世發言似讖不可得解事過之後始驗其實胡太后聞之問以世事寶公曰把粟與雞呼朱朱時人莫之能解建義元年后為爾朱榮所害始驗其言時有洛陽人趙法和請占早晚當有官爵寶公曰大竹箭不須羽東廂屋急手作時不曉其意經十餘日法和父喪大竹箭者苴杖東廂屋者倚廬初造十二辰歌終其言也</p>
<p style="margin-left:2em">〔按〕此段與前後文不屬未知當在何條下</p>
</div>
<div class='div-other'><a id='mulu47' />
<p class='h2'>光寶寺</p><p>在西陽門外御道北</p>
<p style="margin-left:1em">有三層浮圖一所以石為基形制甚古畫工雕刻隱士趙逸見而歎曰晉朝石塔寺今為光寶寺也人問其故逸曰晉朝三十二寺盡皆湮滅惟有此寺獨存指園中一處曰此是浴堂前五步應有一井眾僧掘之果得屋及井焉井雖填塞甎口如初浴堂下猶有石數十枚當時園地平衍果菜蔥青莫不歎息焉園中有一海號咸池葭菼被岸菱荷覆水青松翠竹羅生其㫄京邑士子至於良辰美日休沐告歸徵友命朋來游此寺雷車接軫羽蓋成陰或置酒林泉題詩花圃折蕅浮瓜以為興適</p>
<p>普泰末雍州刺史隴西王爾朱天光總士馬於此寺</p>
<p style="margin-left:1em">寺門無故都崩天光見而惡之其年天光戰敗斬於東市也</p>
<p style="margin-left:2em">〔魏書〕爾朱天光榮從祖兄子少勇決榮特愛之及向京師委以後事封廣宗王為高歡所殺</p>
</div>
<div class='div-other'><a id='mulu48' />
<p class='h2'>法雲寺</p><p>西域烏傷國胡沙門曇摩羅所立也在光寶寺西隔牆竝門</p>
<p style="margin-left:1em">摩羅聰慧利根學窮釋氏至中國即曉魏言隸書凡所聞見無不通解是以道俗貴賤咸歸仰之作祗洹一所工制甚精佛殿僧房皆為塗飾丹青炫彩金碧垂輝摹寫真容似丈六之見鹿苑神光壯麗若金剛之在雙林伽藍之內珍果蔚茂芳草蔓合嘉木被庭京師沙門好胡法者皆就摩羅受持之戒行真苦難可揄揚祕咒神驗閻浮所無也咒枯樹能生枝葉咒人變驢馬見之莫不忻怖西域所賣舍利骨佛牙經像皆在此寺</p>
<p>寺北有侍中尚書令臨淮王彧宅</p>
<p style="margin-left:1em">彧博通典籍辨慧清悟風儀詳審容止亦觀至三元肇慶萬國齊臻貂蟬耀首寶玉鳴腰負荷執笏逶迤複道觀者忘疲莫不歎服彧性愛林泉又重賓客至於春風扇揚花樹如錦晨食南館夜遊後園寮采成羣俊民滿席絲桐發響羽觴流行詩賦竝陳清言乍起莫不領其元奧忘其褊恡焉是以入彧室者謂登仙也荊州秀才張裴裳常為五言有清拔之句云異林花共色別樹鳥同聲彧以蛟龍錦賜之亦有得緋綢緋綾者唯河東裴子明為詩不工罰酒一石子明八斗而醉眠時人譬之山濤及爾朱兆入京師彧為亂兵所害朝野痛惜焉</p>
<p style="margin-left:2em">〔魏書〕道武五王臨淮王譚元孫彧少有才學與兄安豐王延明中山王熙並以宗室博古文學齊名爾朱入洛遂奔梁</p>
<p style="margin-left:2em">〔按〕魏書於彧傳詆其所進舉止於親婭為識者所譏今觀此記則史為無徵魏收檅史此亦一端</p>
<p>出西陽門外四里御道南有洛陽大市</p>
<p style="margin-left:1em">周迴八里</p>
<p>市東南有皇女臺</p>
<p style="margin-left:1em">漢大將軍梁冀所造猶高五丈餘景明中比邱道恆立靈仙寺於其上</p>
<p>臺西南有河陽縣臺中有侍中侯剛宅市西北有土山魚池</p>
<p style="margin-left:1em">亦冀之所造即漢書所謂采土築山十里九坂以象二崤者</p>
<p style="margin-left:2em">〔魏書〕侯剛洛陽人以善鼎俎得進除侍中衞尉卿封武陽公而掌尚食典御三十餘年後以罪廢</p>
<p>市東南有通商達貨二里</p>
<p style="margin-left:1em">里內之人盡皆工巧屠販為生資財巨萬有劉寶者最為富室州郡都會之處皆立一宅各養馬一匹至於鹽粟貴賤市價高下所在一例舟車所通足跡所履莫不商販焉是以海內之貨咸萃其庭產匹銅山家藏金穴宅宇踰制樓觀出雲車馬服飾擬於王者</p>
<p>市南有調音樂律二里</p>
<p style="margin-left:1em">里內之人絲竹謳歌天下妙伎出焉有田僧超者善吹笳能為壯士歌項羽吟征西將軍崔延伯甚愛之正光末高平失據虎吏充斥賊帥万俟醜奴寇暴涇岐之閒朝廷為之旰食延伯總步騎五萬討之延伯出師於洛陽城西張方橋即漢之夕陽亭也時公卿祖道車騎成列延伯危冠長劒耀武於前僧超吹壯士笛歌曲於後聞之者愞夫成勇劒客思奮延伯膽略不羣威名卓著為國展力二十餘年攻無牢城戰無橫陣是以朝廷傾心送之延伯每臨陣常令僧超為壯士聲甲冑之士踴躍延伯單馬入陣㫄若無人勇冠三軍威鎮戎豎二年之閒獻捷相繼醜奴募善射者射僧超亾延伯悲惜哀慟左右謂伯牙之失鍾期不能過也後延伯為流矢所中卒於軍中於是五萬之師一時潰散</p>
<p style="margin-left:2em">〔魏書〕崔延伯博陵人也少以武壯聞仕至征西將軍</p>
<p>市西有退酤治觴二里</p>
<p style="margin-left:1em">里內之人多醖酒為業河東人劉白墮善能釀酒季夏六月時暑赫曦以罌貯酒暴於日中經一旬其酒不動飲之香美醉而經月不醒京師朝貴多出郡登藩遠相餉饋踰於千里以其遠至號曰鶴觴亦曰騎驢酒永熙年中南青州刺史毛鴻賓齎酒之藩路逢劫盜賊飲之即醉皆被禽獲因此復命為擒姦酒遊俠語曰不畏張弓拔刀唯畏白墮春醪</p>
<p>市北有慈孝奉終二里</p>
<p style="margin-left:1em">里內之人以賣棺槨為業賃轜車為事有挽歌孫巖娶妻三年不脫衣而臥巖因怪之伺其睡陰解其衣有毛長三尺似野狐尾巖懼而出之妻臨去將刀截巖髮而走鄰人逐之變成一狐追之不得其後京邑被截髮者一百三十餘人初變婦人衣服靚妝行於道路人見而悅之近者皆被截髮當時有婦人著綵衣者人皆指為狐魅熙平二年四月有此至秋乃止</p>
<p>別有準財金肆二里富人在焉</p>
<p style="margin-left:1em">凡此十里多諸工商貨殖之民千金比屋層樓對出重門啟扇閣道交通迭相臨望金銀緹繡奴婢裳衣五味八珍僕隸畢□神龜年中以工商上僭議不聽衣金銀緹繡雖立此制竟不施行</p>
</div>
<div class='div-other'><a id='mulu49' /><p>準財里內有開善寺京兆人韋英宅也</p>
<p style="margin-left:1em">英早卒其妻梁氏不治喪而嫁更納河內人向子集為夫雖云改嫁仍居英宅英聞梁嫁白日來歸乘馬將數人至於庭前呼曰阿梁卿忘我也子集驚怖引弓射之應弦而倒即變為桃人所乘之馬亦變為茆馬從者數人盡化為蒲人梁氏惶懼捨宅為寺南陽人侯慶有銅象一軀高可尺餘慶有牛一頭擬貨為金色遇急事遂以牛它用之經二年慶妻馬氏忽夢此像謂之曰卿夫婦負我金色久而不償今取卿兒丑多以償金色馬氏覺悟心不遑安至曉丑多得病而亾慶年五十唯有一子悲哀之聲感於行路丑多亾日像自然金色光照四鄰一里之內咸聞香氣道俗長幼皆來觀覩尚書右僕射元稹聞里內頻有怪異遂改準財里為齊諧里也</p>
<p>自退酤里以西張方溝以東南臨洛水北達芒山其東西二里南北十五里竝名為壽邱里皇宗所居也民閒號為王子坊</p>
<p style="margin-left:1em">當時四海晏清八荒率職縹囊紀慶玉燭調辰百姓殷阜年登俗樂鰥寡不聞犬豕之食煢獨不見牛馬之衣於是帝族王侯外戚公主擅山海之富居川林之饒爭修園宅互相誇競崇門豐室洞戶連房飛館生風重樓起霧高臺芳榭家家而築花林曲池園園而有莫不桃李夏綠竹柏冬青而河閒王琛最為豪首常與高陽爭衡造文柏堂形如徽音殿寘玉井金罐以金五色績為繩伎女三百人盡皆國色有婢朝雲善吹篪能為團扇歌隴上聲琛為秦州刺史諸羌外叛屢討之不降琛令朝雲假為貧嫗吹篪而乞諸羌聞之悉皆流涕迭相謂曰何為棄墳井在山谷為寇也即相率歸降秦民語曰快馬健兒不如老嫗吹篪琛在秦州多無政績遣使向西域求名馬遠至波斯國得千里馬號曰追風赤其次有七百里馬十餘匹皆有名字以銀為槽金為鎖環諸王服其豪富琛嘗語人云晉室石崇乃是庶姓猶能雉頭狐腋畫卵雕況我大魏天王不為華侈造迎風館於後園窗戶之上列錢青瑣玉鳳銜鈴金龍吐珮素柰朱李枝條入簷伎女樓上坐而摘食琛常會宗室陳諸寶器金瓶銀罋百餘口甌檠盤合稱是自餘酒器有水晶鉢瑪瑙琉璃盌赤玉卮數十枚作工奇妙中土所無皆從西域而來又陳女樂及諸名馬復引諸王按行府庫錦罽珠璣氷羅霧縠充積其內繡纈綢綾絲綵越葛錢絹等不可勝△計琛忽謂章武王融曰不恨我不見石崇恨石崇不見我融立性貪暴志欲無限見之惋歎不覺生疾還家臥三日不起江陽王繼來省疾謂曰卿之財產應得抗衡何為歎羨以至於此融曰常謂高陽一人寶貨多於融誰知河閒瞻之在前繼笑曰卿欲作袁術之在淮南不知世<span class='corr'>間</span>復有劉備也融乃蹶起置酒作樂于時國家殷富庫藏盈溢錢絹露積於廊廡者不可較數及太后賜百官絹任意自取朝臣莫不稱力而去惟融與陳留侯李崇負絹過任蹶倒傷踝侍中崔光止取兩匹太后問侍中何少對曰臣有兩手唯堪兩匹所獲多矣朝貴服其清廉經河陰之役諸元殲盡王侯第宅多題為寺壽邱里閒列剎相望祗洹鬱起寶塔高淩四月八日京師士女多至河閒寺觀其殿廡綺麗無不歎息以為蓬萊仙室亦不是過入其後園見溝瀆蹇嵼石磴嶕嶢朱荷出池綠萍浮水飛梁跨樹層閣出雲咸皆嘖嘖雖梁王兔苑想之不如也</p>
<p style="margin-left:2em">〔魏書〕河閒王琛文成帝孫拜定州刺史還朝胡太后詔曰琛在定州唯不將中山宮來</p>
<p style="margin-left:2em">〔又〕章武敬王太洛無子以南安惠王弟二子彬為後彬子融字永興諡莊</p>
<p style="margin-left:2em">〔又〕京兆王黎子吐根改封江陽王無子以南平王霄弟三子繼襲繼字世仁</p>
<p style="margin-left:2em">〔又〕釋老志河陰之酷朝士死者其家多捨宅以施僧尼京師第舍略為寺矣</p>
</div>
<div class='div-other'><a id='mulu50' />
<p class='h2'>追光寺</p><p>侍中尚書令東平王略之宅也</p>
<p style="margin-left:1em">略生而歧嶷幼則老成博洽羣書好道不倦神龜中為黃門侍元乂專政虐加宰輔略與其兄相州刺史中山王熙欲起義兵問罪君側雄規不就釁起同謀略兄弟四人竝羅塗炭惟略一身逃命江左蕭衍素聞略名見其器度寬雅文學優贍甚敬重之謂曰洛中如王者幾人略曰臣在本朝之日承乏攝官至於宗廟之美百官之富鴛鸞接翼<span class='corr'>杞</span>梓成陰如臣之比趙咨所云車載斗量不可數盡衍大笑乃封略為中山王食邑千戶儀比王子又除宣城太守給鼓吹一部劒卒千人略為政清肅甚有治聲江東朝貴侈於矜尚見略入朝莫不憚其進止尋遷信武將軍衡州刺史孝昌元年明帝宥吳人江革請略歸國江革者蕭衍之大將也蕭衍謂曰朕甯失江革不得無王略曰臣遭家禍難白骨未收乞還本朝敘錄存歿因即悲哀衍哀而遣之乃賜錢泣百萬金二百斤銀五百斤錦繡寶玩之物不可稱數親帥百官送於江上作五言詩贈者百餘人凡見敬禮如此略始濟淮明帝拜略侍中義陽王食邑千戶略至闕詔曰昔劉蒼好善利建東平曹植能文大啟陳國是用聲標磐石義鬱維城侍中義陽王略體自藩華門勳夙箸內淵外朗兄弟偉如既見義忘家捐生殉國永言忠烈何日忘之往雖弛擔為梁今便言旋詣闕有志有節能始能終方傳美丹青懸諸日月略前未至之日即心立稱故封義陽王然國既邊地寓食他邑求之二三未為盡善宜比德均封追芳曩烈可改封東平王戶數如前尋進尚書令儀同三司領國子祭酒侍中如故略從容閒雅本自天資出南入北轉復高邁言論動止朝野師模建義元年薨於河陰贈太保諡曰文貞嗣王景式捨宅為此寺</p>
<p style="margin-left:2em">〔魏書〕東平王略字雋興南安王楨之孫由梁歸國封東平王爾朱榮略之姑夫略素所輕忽又黨於鄭儼徐紇榮之入洛見害於河陰</p>
<p style="margin-left:2em">〔又〕中山王熙字真興好學雋爽然性輕躁浮動襲封中山王及元乂殺青河王懌熙起兵討之為乂所誅</p>
<p style="margin-left:2em">〔梁書〕江革字休映考城人為豫王長史彭城失守為魏所得返梁官都官尚書</p>
</div>
<div class='div-other'><a id='mulu51' />
<p class='h2'>融覺寺</p><p>清河文獻王懌所立也在閶闔門外御道南有五層浮圖一所與沖覺寺齊等佛殿僧房充溢一里</p>
<p style="margin-left:1em">比邱曇謨最善於禪學講涅槃華嚴僧徒千人天竺國胡沙門菩提流支見而禮之號為菩薩流支解佛義知名西土諸夷號為羅漢曉魏言及隸書翻十地楞伽及諸經論二十三部雖石室之寫金言草堂之傳真教不能過也流支讀曇謨最大乘義章每彈指贊歎唱言微妙即為胡書傳之於西域西域沙門常東嚮遙禮之號曇謨最為東方聖人</p>
</div>
<div class='div-other'><a id='mulu52' />
<p class='h2'>大覺寺</p><p>廣平王懷捨宅也在融覺寺西一里許</p>
<p style="margin-left:1em">北瞻芒領南眺洛汭東望宮闕西顧旗亭神皋顯敞實為勝地是以温子昇碑云面水背山左朝右市是也環所居之堂上置七佛林池飛閣比之景明至於春風動樹則蘭開紫葉秋霜降草則菊吐黃華名僧大德寂以遣煩</p>
<p>永熙年中平陽王即位造甎浮圖一所</p>
<p style="margin-left:1em">是土石之工窮精極麗詔中書舍人温子昇以為文也</p>
</div>
<div class='div-other'><a id='mulu53' />
<p class='h2'>永明寺</p><p>宣武皇帝所立也在大覺寺東</p>
<p style="margin-left:1em">時佛法經像盛於洛陽異國沙門咸來輻輳負錫持經適茲樂土宣武故立此寺俾以憩之房廡連亙一千餘閒庭列修竹檐拂高松奇花異草駢闐階砌百國沙門三千餘人西域遠者乃至大秦國盡天地之西垂績紡百姓野居邑屋相望衣服車馬擬儀中國南中有歌營國去京師甚遠土風隔絕世不與中國交通雖二漢及魏亦未嘗至也今始有沙門菩提拔陀至焉自云北行一月至勾稚國北行十二日至孫典國從孫典國北行三十日至扶南國方五千里南夷之國最為强大民戶殷富多出明珠金玉及水晶珍異饒梹榔從扶南北行一月至林邑國出林邑至蕭衍國拔陁至揚州歲餘隨揚州比邱法融來至京師沙門問其南方風俗拔陁云古有奴調國乘四輪馬車斯調國出火浣布以樹皮為之其樹入火不然凡南方諸國皆因城郭而居多饒珍麗民俗涥善質直好義亦與西域大秦安息身毒諸國交通往來或三方四方浮海乘風百日便至率奉佛教好生惡殺</p>
<p style="margin-left:2em">〔按〕紡績百姓野店邑房相望十字絕不可解疑當作紡績徧野店屋相望八字</p>
<p>寺西有宜牛里里內有陳留王景皓侍中安定公胡元吉二宅</p>
<p style="margin-left:1em">景皓者河內刺史陳留莊王祚之子立性虛豁少有大度愛人好士待物無遺夙善元言道家之業遂捨半宅安置僧徒演唱大乘數部竝進京師大德超光[日*延]榮四法師三藏胡沙門菩提流支等咸預其席諸方技術之士莫不歸赴時有奉朝請孟仲暉者武城人也父賓金城太守暉志性聰明學兼釋氏四諦之義窮其指歸恆來造第與沙門議論時號為元宗先生暉遂造人中夾紵像一軀相好端嚴希世所有置皓前聽□須彌寶座永安二年中此像每夜行繞其座四面腳跡隱地成文於是士庶異之咸來觀矚由是發心者亦復無量永熙三年秋忽然自去莫知所之其年冬京師遷鄴武定五年暉為洛州開府長史重加採訪寥無影跡</p>
<p style="margin-left:2em">〔魏書〕陳留王祚字龍壽初兄建以罪失王爵祚欲求本封有司不許聽襲公卒於河州刺史</p>
<p style="margin-left:2em">〔又〕胡祥字元吉安定臨涇人國珍子襲封安定公</p>
<p style="margin-left:2em">〔又〕釋老志當時名僧有僧暹惠光道希法榮此云超光[日*延]榮疑當作暹光晞榮</p>
<p>出閶闔門城外七里長分橋</p>
<p style="margin-left:1em">中朝時以穀水浚急注於城下多壞民家立石橋以限之長則分流入洛故名曰長分橋或云晉河間王在長安遣張方征長沙王營軍於此因為張方橋也未知孰是今民閒語訛號為張夫人橋朝士送迎多在於此</p>
<p>長分橋西有千金堰</p>
<p style="margin-left:1em">計其水利日益千金因以為名昔都水使者陳勰所造今備夫一千歲恆修之</p>
<p style="margin-left:2em">〔水經注〕引洛陽記曰千金堨舊堰穀水魏時更修此堰謂之千金堨堨之東首立一石人腹上刻勒云太和五年二月八日庚戊造築此堨</p>
</div></div>
<p class='juan'>洛陽伽藍記鉤沈卷四終</p>
</div><!-- end of div[@id='body'] -->
</body></html>