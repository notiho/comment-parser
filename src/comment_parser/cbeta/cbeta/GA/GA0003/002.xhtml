<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>洛陽伽藍記鉤沈</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu16' />
<p class='juan'>洛陽伽藍記鉤沈卷二</p>
<div class='div-other'><a id='mulu17' />
<p class='h1'>城東</p>
<div class='div-other'><a id='mulu18' />
<p class='h2'>明縣尼寺</p><p>彭城宣王勰所立也在建春門外石橋南</p>
<p style="margin-left:1em">穀水周圍繞城至建春門外東入陽渠石橋橋有四柱在道南銘曰漢陽嘉四年將作大匠馬憲造逮我孝昌三年大雨頹橋柱始埋沒道北二柱至今猶存<span class='note-inline'>(衒之按劉澄之山川古今記戴延之西征記並云晉太康元年造此失之遠矣按澄之等並生在江表未游中土假因行役暫來經過至於舊事多非親覽聞諸道路便為穿鑿誤我後學日月已甚)</span></p>
<p style="margin-left:2em">〔水經注曰〕橋首建兩石柱銘云陽嘉四年乙酉壬申詔書以城下漕渠東通河濟南達江淮方貢委輸所由而至使中謁者魏郡清淵馬憲監作石橋梁柱敦敕工匠盡要妙之巧云</p>
<p style="margin-left:2em">〔又按〕道元以此橋水南即刑稽康處亦合二橋為一</p>
<p>有三層塔一所未加莊嚴寺東有中朝時常滿倉</p>
<p style="margin-left:1em">高祖令為租場天下貢賦所聚蓄也</p>
</div>
<div class='div-other'><a id='mulu19' />
<p class='h2'>龍華寺</p><p>宿衞羽林虎賁等所立也在建春門外陽渠南寺南有租塲里陽渠北有建陽里里有土臺高三丈上作二精舍</p>
<p style="margin-left:1em">趙逸云此臺是中朝旂亭也上有二層樓懸鼓擊之以罷市</p>
<p>有鐘一口撞之聞五十里太后以鐘聲遠聞遂移在宮內置凝閒堂前與內講沙門打為時節孝昌初蕭衍子豫章王綜來降聞此鐘聲以為奇異遂造聽鐘歌詞三首行傳於世</p>
<p style="margin-left:1em">綜字世務偽齊昬主寶卷遺腹子也寶卷臨政淫亂吳人苦之雍州刺史蕭衍立南康王寶融為主舉兵向秣陵事既克捷遂殺寶融而自立寶卷有美人吳景暉時孕綜經月衍因納景暉及綜生認為己子小名緣覺封豫章王綜形貌舉止甚似昬主其母告之令自方便綜遂歸我聖闕更改名曰讚字世務始為寶卷追服三年喪明帝拜綜太尉公封丹陽王永安年中尚莊帝姊壽陽公主字莒犂公主容色美麗綜甚敬之與公主語嘗自稱下官後除齊州刺史加開府及京師傾覆綜棄州北走時爾朱世隆專權遣取公主至洛陽世隆逼之公主罵曰胡狗敢奪天王女乎我甯受劒而死不為逆奴所污世隆怒遂縊殺之</p>
<p style="margin-left:2em">〔魏書〕蕭贊字德文本名綜為南齊東昬遺腹梁武帝子之及長奔魏封丹陽王官至齊州刺史爾朱之亂棄州為沙門按此作世務異乎魏書</p>
</div>
<div class='div-other'><a id='mulu20' />
<p class='h2'>瓔珞寺</p><p>在建春門外御道北所謂建陽里也</p>
<p style="margin-left:1em">即中朝時白社地董威輦所居處</p>
<p style="margin-left:2em">〔按〕董威輦名京晉初逸民晉書有傳</p>
<p>里內有瓔珞慈善暉和通覺暉元宗聖魏昌熙平崇真因果等十寺</p>
<p style="margin-left:1em">里內士庶二千餘戶信崇三寶眾僧剎養百姓所供也</p>
</div>
<div class='div-other'><a id='mulu21' />
<p class='h2'>宗聖寺</p><p style="margin-left:1em">有像一軀高三丈八尺端嚴殊特相好畢備士庶瞻仰目不暫瞬此像一出市井皆空炎光輝赫獨絕世表妙伎雜樂亞於劉騰城東士女多來此寺觀看也</p>
</div>
<div class='div-other'><a id='mulu22' />
<p class='h2'>崇真寺</p><p style="margin-left:1em">比邱惠凝死一七日還活經閻羅王檢閱以錯名放免惠凝具說過去之事時有五比邱同閱一比邱云寶明寺智聖坐禪苦行得升天堂有一比邱是般若寺道品以誦四十卷涅槃亦升天堂有一比邱云是融覺寺曇謨最講涅槃華嚴領眾千人閻羅王云講經者心懷彼我以驕淩物比邱中弟一麤行今惟試坐禪誦經不問講經其曇謨最曰貧道立身以來惟好講經實不諳誦閻羅王敕付司即有青衣十人送曇謨最向西北門屋舍皆黑似非好處有一比邱云是禪林寺道宏自云教化四輩檀越造一切經人中金象十軀閻羅王曰沙門之體必須攝身守道志在禪誦不干世事不作有為雖造作經象正欲得他財物既得他物貪心即起既懷貪心便是三毒不除具足煩惱亦付司仍與曇謨最同入黑門有一比邱云是靈覺寺寶明自云出家之前嘗作隴西太守造靈覺寺成即棄官入道雖不禪誦禮拜不缺閻羅王曰卿作太守之日曲理枉法劫奪民財假作此寺非卿之力何勞說此亦付司青衣送入黑門太后聞之遣黃門侍徐紇依惠凝所說即訪寶明寺城東有寶明寺城內有般若寺城西有融覺禪林靈覺等三寺問智聖道品曇謨最道宏寶明等皆實有之議曰人死有罪福即請坐禪僧一百人常在殿內供養之詔不聽持經像沿塗乞索若私有財物造經像者任意凝亦入白鹿山小隱修道自此以後京師比邱悉皆禪誦不復以講經為意</p>
<p>出建春門外一里餘至東石橋西北而行晉太康元年造橋南有魏時馬市刑嵇康之所也橋北大道西有建陽里大道東有綏民里里內有河間劉宣明宅</p>
<p style="margin-left:1em">神龜年中以直諫忤旨斬於都市訖目不瞑尸行百步時人談以枉死宣明少有名譽精通經史危行及於誅也</p>
</div>
<div class='div-other'><a id='mulu23' />
<p class='h2'>魏昌尼寺</p><p>閹官瀛州刺史李次壽所立也在里東南角即中朝牛馬市處也</p>
<p style="margin-left:1em">刑嵇康之所臨東石橋此橋南北行晉太康元年中朝時市南橋也澄之等蓋見此橋銘因而以橋為太康所造也</p>
</div>
<div class='div-other'><a id='mulu24' /><p>石橋南道有景興尼寺亦閹官等所共立也</p>
<p style="margin-left:1em">有金像輦去地三尺施寶蓋四面垂金鈴七寶珠飛天伎樂望之雲表作工甚精難可揚搉像出之日常詔羽林一百人舉此像絲竹雜伎皆由旨給</p>
<p>建陽里東有綏民里里內有洛陽縣臨渠水</p>
<p style="margin-left:1em">縣門外有洛陽令楊機清德碑</p>
<p style="margin-left:2em">〔魏書〕楊機字顯畧天水冀人少有志節為京兆王中尉王甚敬憚之為洛陽令京輦伏其威風希有干犯凡訴訟者一經其前後皆識其姓名並記其事理世咸異之官至度支尚書為高歡所害</p>
<p>綏民里東崇義里里內有京兆人杜子休宅</p>
<p style="margin-left:1em">地形顯敞門臨御道時有隱士趙逸云是晉武時人晉朝舊事多所記錄正光初來至京師見子休宅歎息曰此宅中朝時太康寺也時人未信遂問寺之由緒逸曰龍驤將軍王濬平吳之後始立此寺本有三層浮圖用甎為之指子休園中曰此是故處子休掘而驗之果得甎數十萬兼有石銘云晉太康六年歲次乙巳九月甲戌朔八日辛巳儀同三司<span class='note-inline'>(襄陽侯王濬敬)</span>造時園中果菜豐蔚林木扶疏乃服逸言號為聖人子休遂捨宅為靈應寺所得之甎還為三層浮圖好事者尋逐之問晉朝京師何如今日逸曰晉時民少於今日王侯第宅與今日相似又云自永嘉以來二百餘年建國稱王者十有六君皆遊其都邑目見其事國滅之後觀其史書皆非實錄莫不推過於人引善自向符生雖勇而好酒亦仁而不殺觀其治典未為兇暴及詳其史天下之惡皆歸焉符堅自是賢主賊君取位妄書生惡凡諸史官皆此類也人皆貴遠賤近以為信然當今之人亦生愚死智惑已甚矣人問其故逸曰生時中庸之人耳及其死也碑文墓志莫不窮天地之大德盡生民之能事為君共堯舜連衡為臣與伊皋等跡牧民之官浮虎慕其清塵執法之吏埋輪謝其梗直所謂生為盜蹠死為夷齊佞言傷正華詞損實當時搆文之士慙逸此言步兵校尉李澄問曰太尉府前甎浮圖形製甚古猶未崩壞未知早晚造逸曰晉義熙十二年劉裕伐姚泓軍人所作汝南王聞而異之拜為義父因而問何所服餌以致長年逸曰吾不閒養生自然長壽郭璞嘗為吾筮云壽年五百嵗今始踰半帝給步挽車一乘遊於市里所經之處多記舊蹟三年已後遁去莫知所在</p>
<p style="margin-left:2em">〔魏書〕汝南王悅好讀佛書覽書史為性不倫有崔延夏者以左道干悅教服松朮之劑冀以得仙悅惑之遂斷酒肉梁稻惟啖麥飯</p>
<p>崇義里東有七里橋以石為之</p>
<p style="margin-left:1em">中朝時杜預之荊州出頓之所也</p>
<p>七里橋東一里郭門開三道時人號為三門</p>
<p style="margin-left:1em">離別多云相送三門外京師士子送去迎歸常在此處也</p>
</div>
<div class='div-other'><a id='mulu25' />
<p class='h2'>莊嚴寺</p><p>在東陽門外一里御道北所謂東安里也北為租場里內有駙馬都尉司馬悅濟州刺史介宣幽州刺史李真奴豫州刺史公孫驤四宅</p>
<p style="margin-left:2em">〔魏書〕司馬悅字慶宗晉宣帝弟馗之八世孫也官至豫州刺史封漁陽子</p>
<p style="margin-left:2em">〔又按〕悅子朏官駙馬都尉尚華陽公主</p>
<p style="margin-left:2em">〔又〕李訢字元盛小名真奴范陽人也為湘州刺史遷司空封范陽公以罪誅</p>
</div>
<div class='div-other'><a id='mulu26' />
<p class='h2'>秦太上君寺</p><p>胡太后所立也在東陽門外二里御道北所謂暉文里</p>
<p style="margin-left:1em">當時太后正號崇訓母儀天下號父為秦太上公母為秦太上君為母追福因以名焉中有五層浮圖一所修剎入雲高門向街佛事莊飾等於永甯誦室禪堂周流重曡花林芳草遍滿階墀常有大德名僧講一切經受業沙門亦有千數</p>
<p style="margin-left:2em">〔魏書〕胡國珍靈太后父太后追崇其母為秦太上君</p>
<p>里內有太保崔光太傅李延實冀州刺史李韶祕書鄭道昭等四宅</p>
<p style="margin-left:1em">竝豐堂崛起高門洞開趙逸云暉文里是晉馬道里延實宅是蜀主劉禪宅延實宅東有修和宅是吳王孫皓宅李韶宅是晉司空張華宅太傅李延實者莊帝舅也永安年中除青州刺史臨去奉辭帝謂實曰懷甎之俗世號難治舅宜好用心副朝廷所委實答曰臣年迫桑榆氣同朝露人間稍遠日近松邱臣已久乞閒退陛下渭陽興念寵及老臣使夜行罪人裁錦萬里謹奉明敕不敢失墜時黃門侍楊寬在帝側不曉懷甎之義私問舍人温子昇子昇曰聞至尊兄彭城王作青州刺史問其賓客從至青州云齊土之民風俗淺薄虛論高談<span class='corr'>專</span>在榮利太守初欲入境皆懷甎叩首以美其來及其代下還家以甎擊之言其向背速於反掌是以京師謠語曰獄中無繫囚舍內無青州假令家道惡腹中不懷愁懷甎之義起在於此也潁川荀濟風流名士高鑑妙識獨出當世清河崔叔仁稱齊士大夫曰齊人外矯仁義內懷鄙吝輕同羽毛利等錐刀好馳虚譽阿坿成名威勢所在側肩競入求其榮利甜然濃泗譬於四方慕勢最甚號齊士為慕勢諸臨淄官徒布在京邑聞懷甎慕勢咸共恥之惟崔孝忠一人不以為意問其故孝忠曰營邱風俗太公餘化稷下儒林禮義所出今雖淩遲足為天下模楷荀濟人非許郭不識東家雖復莠言自口未宜榮辱也</p>
<p style="margin-left:2em">〔魏書〕崔光字長仁清河人官至侍中封平恩侯贈太傅</p>
<p style="margin-left:2em">〔又〕又李延實字禧隴西人尚書僕射沖之子襲父爵清泉侯莊帝即位封濮陽郡公司徒出為青州刺史為爾朱兆所害</p>
<p style="margin-left:2em">〔又〕又李韶字元伯寶之孫也官至冀定二州<span class='corr'>刺</span>史</p>
<p style="margin-left:2em">〔又〕鄭道昭字僖伯滎陽人羲之子官至祕書監</p>
<p style="margin-left:2em">〔又〕崔叔仁清河人休子驃騎將軍　州刺史</p>
<p style="margin-left:2em">〔又〕崔孝忠博陵安平人修子官祕書</p>
<p style="margin-left:2em">〔又〕温子昇字鵬舉太原人為廣陽王淵賤客常景見其文而善之始知名永熙中為侍讀兼舍人後為高洋餓死於獄</p>
<p style="margin-left:2em">〔又〕荀濟字子通潁川人世為梁人與梁武為布衣交後奔魏為高澄所殺</p>
<p style="margin-left:2em">〔戴延之西征記曰〕東陽門外道北吳蜀二主弟宅去城二里墟基猶存</p>
</div>
<div class='div-other'><a id='mulu27' />
<p class='h2'>正始寺</p><p>百官等所立也正始中立因以為名在東陽門外御道南所謂敬義里也里內有典虞曹</p>
<p style="margin-left:1em">簷宇精淨美於景林眾僧房前高林對牖青松綠檉連枝交映多有枳樹而不中食有石碑一枚背上有侍中崔光施錢四十萬陳留侯李崇施錢二十萬自餘百官各有差少者不減五千以下後人刊之</p>
<p style="margin-left:2em">〔魏書〕李崇字繼長頓邱人襲爵陳留公官侍中</p>
<p>敬義里南有昭德里里內有尚書僕射游肇御史尉李彪七兵尚書崔休幽州刺史當景司農張倫等五宅</p>
<p style="margin-left:1em">彪景出自儒生居室儉素唯倫最為豪侈齋宇光麗服玩精奇車馬出入逾於邦君園林山池之美諸王莫及倫造景陽山有若自然其中重巖複嶺嶔崟相屬深谿洞壑邐迤連接高林巨樹足使日月蔽虧懸葛垂蘿能令風煙出入崎嶇石路似壅而通崢嶸澗道盤紆復直是以山情野性之士遊以忘歸天水人姜質志性疏誕麻衣葛巾有逸民之操見偏愛之如不能已遂造亭山賦行傳於世其辭曰今重偏重者愛<span class='note-inline'>(按此有缺字)</span>昔先民之重由樸由純然則純樸之體與造化而梁津濠上之客柱下之史悟無為以明心託自然以圖志輒以山水為富不以章甫為貴任興浮沈若澹兮無味今司農張氏實鍾其人巨量接於物表夭矯洞達其真青松未勝其潔白玉不比其珍心託空而棲有情入古以如新既不專流宕又不偏華尚卜居動靜之閒不以山水為忘庭起半邱半壑聽以目達心想進不入聲榮退不為隱放爾乃決石通泉拔嶺巖前斜與危雲等並危與曲棟相連下天津之高霧納滄海之遠煙纖列之狀如上△古崩剝之勢似千年<span class='note-inline'>(若乃絕嶺懸坡蹭嶝蹉跎泉水紆徐如浪峭山石高)</span>下復危多五尋百援十步千過則知巫山弗及未審蓬萊如何其中煙花霧草或傾或頹霜幹風枝半聳半垂玉蕋金莖散滿階墀綺目之色列鼻之馨既共綠春等茂復與白雪齊青或言神明之骨陰陽之精天地未解生此異人焉識其名羽徒紛泊色雜蒼黃綠頭紫頰好翠連芳白鶴生於異縣丹足出自它鄉皆遠來以臻此籍水木以翱翔不憶春於沙漠遂忘秋於高陽非斯人之感至何候鳥之迷方豈下俗之所務實神怪之異趣能造者其必詩敢往者無不賦或就饒風之地或入多雲之處□菊嶺與梅岑隨春秋之所悟遠為神仙所賞近為朝士所知求解脫於服珮預參次於山陲子英游魚於玉質王喬繫鵠於松枝謌方丈不足以妙詠此處態多奇嗣宗聞之動魄叔夜聽此驚魂恨不能鑽地一出醉此山門別有王孫公子遜遁容儀思山念水命駕相隨逢岑愛曲值石矜欹庭為仁知之田故能種此石山森列兮草木長育兮風煙孤松既能却老半石亦可留年若不坐臥於其側春夏兮共遊陟白骨兮徒自朽方寸心兮何所憶</p>
<p style="margin-left:2em">〔魏書〕游肇字伯始廣平人明根子官至侍中高肇以與己名同欲令改易肇不可元乂殺清河王懌獨不下署</p>
<p style="margin-left:2em">〔又〕李彪字道固頓邱人孝文以有史才故賜名官祕書丞參著作</p>
<p style="margin-left:2em">〔又〕崔休字思盛清河人逞元孫官度支七兵殿中三尚書</p>
<p style="margin-left:2em">〔又〕張倫字天念上谷温人衮子官大司農卿</p>
</div>
<div class='div-other'><a id='mulu28' />
<p class='h2'>平等寺</p><p>廣平武穆王懷捨宅所立在青陽門外二里御道北所謂孝敬里也</p>
<p style="margin-left:1em">堂宇宏美林木蕭森平臺複道獨顯當世</p>
<p style="margin-left:2em">〔魏書〕廣平王懷孝文弟三子大和二十一年封</p>
<p>寺門外有金像一軀高二丈八尺相好端嚴常有神驗國之吉凶先炳祥異</p>
<p style="margin-left:1em">孝昌三年十二月中此像面有悲容兩目垂淚徧體皆溼時人號曰佛汗京師士女空市里往而觀之有比邱以淨緜拭其淚須臾之閒緜溼都盡更換以它緜俄然復溼如此三日乃止明年四月爾朱榮入洛陽誅戮百官死亡塗地至永安二年二月此像復汗士庶復往觀之五月北海王入洛莊帝北巡七月北海大敗所將江淮子弟五千盡被俘虜無一得還永安三年七月此像悲泣如初每經神驗朝野惶懼禁人不聽觀之至十二月爾朱兆入洛陽擒莊帝崩於晉陽在京宮殿空虛百日無主唯尚書令司州牧樂平王爾朱世隆鎮京師商旅四通盜賊不作建明二年長廣王從晉陽赴京師至郭外世隆以長廣本枝疏遠政行無聞逼禪位於廣陵王恭是莊帝從父兄也正光中為黃門侍見元乂秉權政歸近習遂佯啞不預世事永安中遁於上洛山中州刺史泉企執而送之莊帝疑恭姦詐夜遣人盜掠衣物復拔劒欲殺之恭張口以手指舌竟乃不言莊帝信其真患放令歸第恭常住龍華寺至時世隆等廢長廣而立焉禪文曰皇帝咨廣陵王恭自我皇魏之有天下也累聖開輔重基衍業奄有萬邦光宅四海故道溢百王德漸無外而孝明晏駕人神乏主故柱國大將軍大丞相太原王榮地實封陝任惟外相乃心王室大懼崩淪故推立長樂王子攸以續絕業庶九鼎之命日隆七百之祚惟永然羣飛未甯橫流且及皆狼顧鴟張岳立棊歭丞相一麾大定海內而子攸不顧宗社讐忌勳德招聚輕俠左右壬人遂虐甚剖心痛齊鉗齒豈直金版告怨大鳥感德而已於是天下之望俄然已移竊以宸極不可久曠神器豈容無主故權從眾議暫馭兆民今六軍南邁已次河浦瞻望帝京赧然興愧自惟寡薄本枝疏遠豈宜仰異天情俯乖民望唯王德表生民聲高萬古往以運屬殷憂時遭多難卷懷積載括囊有年今天眷明德民懷奧主厯數允集歌訟同臻乃徐發樞機副茲<span class='corr'>竚</span>屬便敬奉璽綬歸於別邸王其寅踐成業允執厥中雖休勿休日慎一日敬之哉恭讓曰天命至重厯數匪輕自非德協三才功濟四海無以入選帝圖允當師錫臣既寡昧識無先遠景命雖降不敢仰承乞收成言以允愚衷又曰王既德應圖籙僉屬攸歸便可允執其中入光大麓不勞揮遜致爽神人恭凡讓者三於是即皇帝位改號曰普泰黃門侍邢子才為赦文敘述莊帝枉殺太原王之狀廣陵王曰永安手翦强臣非為失德直以天未厭亂故逢成濟之禍謂左右將筆來朕自作之直言門下朕以寡德運屬樂推思與億兆同茲大慶肆省之科一依恆式廣陵杜口八載至是始言海內士庶咸稱聖君於是封長廣為東海王世隆加儀同三司尚書令樂平王餘官如故贈太原王相國晉王加九錫立廟於芒嶺首陽上舊有周公廟世隆欲以太原王功比周公故立此廟廟成為火所災有一柱焚之不盡後三日雷雨震電霹靂擊為數段柱下石及廟瓦皆碎於山下復命百官議太原王配饗司直劉季明議曰不合世隆問其故季明曰若配世宗於宣武無功若配孝明親害其母若配莊帝為臣不終為莊帝所戮以此論之無所配也世隆怒曰卿亦合死季明曰下官既為議臣依禮而言不合聖心俘翦唯命議者咸歎季明不避彊禦莫不歎伏焉世隆既有忿言季明終得無患初世隆北叛莊帝遣安東將軍史仵龍平北將軍楊文義各領兵三千守太行領侍中源子恭鎮河內及爾朱兆馬首南向仵龍文義等率眾先降子恭見仵龍文義等降亦望風潰散兆遂乘勝逐北直入京師兵及闕下矢流王室至是論功仵龍文義各封一千戶廣陵王曰仵龍文義於王有勳於國無功竟不許時人稱帝剛直彭城王爾朱仲遠世隆之兄也鎮滑臺表用其下都督□瑗為西兖州刺史先用後表廣陵答曰已能近補何勞遠聞世隆侍宴帝每言太原王貪天之功以為己力罪有合死世隆等愕然自是已後不敢復入朝輒專擅國權凶慝滋甚坐符省掾家總萬機事無大小先至隆第然後施行天子拱己南面無所干預</p>
<p style="margin-left:2em">〔魏書〕爾朱仲遠榮之從弟頗知書計封彭城王性最貪縱後為高歡所敗奔梁</p>
<p>永熙元年平陽王入纂大業始造五層塔一所</p>
<p style="margin-left:1em">平陽王武穆王少子</p>
<p>詔中書侍魏收等為寺碑文至二年五月土木畢工帝率百僚作萬僧會</p>
<p style="margin-left:1em">其日寺門外有石象無故自動低頭復舉竟日乃止帝躬來禮拜怪其詭異中書舍人盧景宣曰石立社移上古有此陛下何怪也帝乃還宮七月中帝為侍中斛斯椿所使奔於長安至十月終而京師遷鄴焉</p>
<p style="margin-left:2em">〔齊書〕魏收字伯起鉅鹿下曲陽人魏代官中書侍入齊官右僕射</p>
<p style="margin-left:2em">〔又〕斛斯椿字法壽廣牧富昌人也厯位司徒太傅封恆山郡公諡文宣</p>
<p style="margin-left:2em">〔又〕孝武帝紀帝內圖高歡增置勳府庶子廂別六百人騎廂別二百人閣內部曲千人以斛斯椿為領軍使軍謀朝政皆決於椿下詔伐梁實謀討歡己丑帝親統六軍次河橋歡引軍東度丙午帝奔長安</p>
</div>
<div class='div-other'><a id='mulu29' />
<p class='h2'>景甯寺</p><p>太保司徒公楊椿所立也在清陽門外三里御道南所謂景甯里也</p>
<p style="margin-left:1em">高祖遷都洛邑椿創居此里遂分宅為寺因以名之制飾甚美綺柱珠簾椿弟慎冀州<span class='corr'>刺</span>史慎弟津司空竝立性寬雅貴義輕財四世同居一門三從朝貴義居未之有也普泰中為爾朱世隆所誅後捨宅為建中寺</p>
<p style="margin-left:2em">〔魏書〕楊椿字延壽華陰人厯位太保征東將軍為爾朱天光所害弟津字羅漢官至司空</p>
<p>出清陽門三里御道北有孝義里里西北角有蘇秦冢冢旁有寶明寺</p>
<p style="margin-left:1em">眾僧常見秦出入此冢車馬羽儀若今宰相也</p>
<p>孝義里東即是洛陽小市北有車騎將軍張景仁宅</p>
<p style="margin-left:1em">景仁會稽山陰人也正光年初從蕭保夤歸化拜羽林監賜宅城南歸正里民閒號為吳人坊南來投化者多居其內近伊洛二水仕其習御里三千餘家自立巷市所賣口味多是水族時人謂為魚鱉市也景仁住此為恥遂徙居孝義里焉時朝廷方欲招懷荒服待吳人甚厚褰裳渡於江者皆居不次之位景仁無汗馬之勞高官通顯永安二年蕭衍遣主書陳慶之送北海入洛陽僭帝位慶之為侍中景仁在南之日與慶之有舊遂設酒引邀慶之過宅司農卿蕭彪尚書右丞張嵩竝在其座彪亦是南人惟有中大夫楊元慎給事中大夫王㫬是中原士族慶之因醉謂蕭張等曰魏朝甚盛猶曰五胡正朔之承當在江左秦皇玉璽今在梁朝元慎正色曰江左假息僻居一隅地多溼蟄攢肓蟲蟻疆土瘴癘蛙黽共穴人鳥同羣短髮之君無杼首之貌文身之民稟叢陋之質浮於三江棹於五湖禮樂所不沾憲章弗能革雖復秦餘漢罪△難以華言復閩楚△雜△音不可變改雖立君臣上慢下暴是以劉劭殺父於前休龍淫母於後背逆人倫禽獸不異加以山陰請壻賣夫朋淫於家不顧譏笑卿沐其遺風未沾禮化所謂陽翟之民不知癭之為醜我魏膺受圖籙定鼎崧洛五山為鎮四海為家移風易俗之典與五帝而竝跡禮樂憲章之盛淩百王而獨高宜卿魚鱉之徒慕義來朝飲我池水啄我稻粱何為不遜以至於此慶之等見元慎清辭雅句縱橫奔發杜口流汗含聲不言於後數日慶之遇病心上急痛訪人解治元慎自云能解慶之遂憑元慎元慎即口含水噀慶之曰吳兒之鬼住居建康小作冠帽短製衣裳自呼阿儂語則阿㫄菰稗為飯茗飲作漿呷啜鱒羹嗍蟹黃手把豆蔻口嚼檳榔乍至中土思憶本鄉急手速去還爾丹陽若其寒門之鬼□頭猶修網魚漉鱉在河之洲咀嚼菱藕捃拾雞頭蛙羹蚌臛以為膳羞布袍芒屨倒騎水牛沅湘江漢鼓櫂遨遊隨波溯浪噞喁沈浮白紵起舞揚波發謳急手速去還爾揚州慶之伏枕曰楊君見辱深矣自此後吳兒更不敢解語北海尋伏其誅慶之奔還蕭衍衍用為司州刺史欽重北人特異於常朱异怪而問之曰自晉宋以來號洛陽為荒土此中謂長江以北盡是夷狄昨至洛陽始知衣冠士族竝在中原禮儀富盛人物殷阜耳目所識口不能傳所謂京邑翼翼四方之則如登泰山者卑培塿涉江海者小沅湘北入安可不重慶之因是羽儀服式悉如魏法江表士庶競相模楷褒衣博帶被及秣陵元慎宏農人晉冀州刺史嶠六世孫曾祖泰從宋武入關為上洛太守七年背偽來朝明帝賜爵臨晉侯廣武郡陳郡太守贈涼州刺史諡烈侯祖撫明經為中博士父辭自得邱壑不事王侯叔父許河南令蜀郡太守世以學行著聞名高州里元慎清尚卓逸少有高操任心自放不為時羈樂山愛水好遊林澤博識文淵清言入神造次應對莫有稱者讀老莊善言元理性嗜酒飲至一石神不亂常慷慨歎不得與阮籍同時生不願仕宦為中散常辭疾退閑未嘗修敬諸貴亦不慶弔親知諸貴為交友故時人弗識也或有人慕其高義投刺在門元慎稱疾高臥加以意思深長善於解夢孝昌元年廣陽王淵初除儀同三司總眾十萬討葛榮夜夢著衮衣倚槐樹而立以為<span class='corr'>吉</span>徵問於元慎曰三公之祥淵甚悅之元慎退還告人曰廣陽死矣槐字是木㫄鬼死後當得三公廣陽果為葛榮所殺追贈司空公終如其言建義初陽城太守薛令伯聞太原王誅百官立莊帝<span class='note-inline'>(棄郡東走忽夢射得)</span>雁以問元慎元慎曰卿執羔大夫執雁君當得大夫之職俄然令伯除為諫議大夫京兆許超夢盜羊入獄問於元慎曰君當得陽城令其後有功封陽城侯元慎解夢義出萬途隨意會情皆有神驗雖令與侯小乖按令今百里即是古諸侯以此論之亦為妙著時人譬之周宣及爾朱兆入洛陽即棄官與華陰隱士王騰周遊上洛山</p>
<p style="margin-left:2em">〔南史〕陳慶之字子雲義興國山人也官至南北司州刺史封永興縣侯</p>
<p style="margin-left:2em">〔魏書〕廣陽王淵嘉之子也</p>
<p style="margin-left:2em">〔南史〕朱异錢塘人以薦為通事舍人至侍中勸納侯景遂以亾梁</p>
<p>孝義里東市北植貨里</p>
<p style="margin-left:1em">里有太常民劉胡兄弟四人以屠為業永安年中胡殺豬豬忽唱乞命聲及四鄰人謂胡兄弟相敺鬬而來觀之乃豬也即捨宅為歸覺寺合家人入道焉普泰元年此寺金象生毛眉髮悉皆具足尚書右丞魏季景謂人曰張天錫有此事其國遂滅此亦不祥之徵至明年而廣陵被廢死焉</p>
<p style="margin-left:2em">〔魏書〕魏季景鉅鹿下曲陽人有文才與子才子收齊名洛中號兩邢二魏厯大司農卿魏郡尹</p>
</div></div>
<p class='juan'>洛陽伽藍記鉤沈卷二終</p>
</div><!-- end of div[@id='body'] -->
</body></html>