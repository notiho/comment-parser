<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>黃檗山寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' />
<div class='div-other'><a id='mulu3' />
<div class='div-other'><a id='mulu4' />
<p class='h3'>續脩黃檗山誌序</p><p style="margin-left:0em;text-indent:2em">黃檗之名，赫於震旦，幾與鹿苑、鷲峰爭勝。蓋其山水實佳，峰巒連沓，一溪橫焉；循麓窮溪，峙然殿閣。曠如奧如，二者殆兼。地靈人傑，語不誣矣。舊常有記數卷，畧記山川林麓之勝，與夫寺之廢興，而偈語遊篇亦載焉。歲久不修，板字漫漶，數十年來，棒喝之遺、興詠所及，又與落葉飄風逝焉俱冺。和尚一菴，三住是山。甲申歲，寺久頹廢，余既為新之，一菴亦遂裒集散佚，授之梓人，綴於舊志之後。美哉一菴，蓋不能忘情者矣。余聞佛法不立語言文字，其視天下廢興成敗之迹，汩然無動於中。今一菴拳拳若此，是有意後世之名，於其宗法不免多事焉。雖然，日月運行，寒暑代嬗，飲食男女，負販種藝，人生旦晝間，一日不死，不能一日無事。其廢興成敗之數，雖宣聖挺生，不能不聽之於天。而其有生而必有事，有事而必待為之之人，即佛之乞食說法、接引眾生，亦所謂不能無事也。然則一菴之續為記，而並以乞序於余者，佞佛、闢佛之說，悉可拈花一笑也。乙酉歲正月，以公事便道又至黃檗，值一菴在會城未來。余見寺之田畝悉歸，寮舍廊廡悉整；朝夕梵呪之音，師徒威儀之節，亦悉如曩時之盛。而山木宿經斬伐者，多闕焉未補。乃市松秧三十束，種於寺山前後。計十年之後，嶄然可觀；又更數十百年，其蔚然蒼然，又不知若何為茲山增勝！是役也，一菴聞之，又必謂余亦未免多事，而其不能忘情則一也。</p>
<p style="margin-left:10em">賜進士出身．福清縣知縣．保定張縉雲題</p>
</div>
<div class='div-other'><a id='mulu5' />
<p class='h3'>黃檗重脩寺誌序</p><p style="margin-left:0em;text-indent:2em">夫赤縣神州，精藍碁布，屢廢屢興，在處有之。玉融黃檗者，唐宣宗觀瀑聯吟之地、梁江淹至閩游詠之區。裴丞相皈依於遠祖斷際，朱夫子供養其故人悟公。高僧正幹，來自曹溪；法祖希運，嫡傳臨濟。懶庵老禪，剏建大溈，闡化於省垣長慶；月輪尊宿，受記善會，唱道於豫章撫州。斯皆名噪霄壤，特書國乘者矣。迨乎前明，神皇錫藏，賢相布金。吳尚書忠烈，詩記流芳；錢相國希聲，忠貞瘞玉。賜紫鏡源大士，御座試經；勅封隱元國師，扶桑宏法。象崖古德，創黃檗於蠶叢；南菴闍黎，開白社於建業。是亦西來川嶽，咸鍾奈苑之奇；外護王臣，不忘靈山之囑。俾著績千秋，垂聲萬福者也。嗟乎！蕭梁迄今幾二千載。寺誌，隱老人修後百七十餘年，未有嗣續。暹三主本山，重輯《五燈全書》黃檗宗譜。寺誌雖經纂脩，退院抱疴，未能授梓。邇奈禪宗叢脞，知識凋零，保社傾頹，清規廢弛。<span class='corr'>淨</span>土草深一丈，緇流星散十方。幸承玉波張老明府大護法，乘菩薩願，現宰官身，棨戟遙臨，祖庭復振。憫香燈之閴寂，歎鐘皷之沉埋。遂即清逋釐產，捐俸募緣，百廢俱興，羣生有賴。峰巒十二，俄頃改觀；沙界三千，斬新絢彩。琳宮紺殿，金碧重輝；寶藏琅函，玉毫再現。迺延蘭翁大和尚，主持啟戒，剞劂誌書，布之寰宇，冀亦少垂不朽云爾。</p>
<p style="margin-left:10em">道光甲申秋仲，臨濟正傳三十八世一菴達光道暹盥題</p>
</div>
<div class='div-other'><a id='mulu6' />
<p class='h3'>黃檗山續誌序</p><p style="margin-left:0em;text-indent:2em">檗山者，玉融之勝概；萬福者，臨濟之禪宗。前有唐宣宗觀瀑作之於先，繼有葉相國護藏續之於後。其間興廢創因，不可勝數。且舊誌已詳言之矣，馥亦毋庸再嚽。越至乾隆年間，棟梁漸被鼪鼯剝落，殿宇旋驚，風雨飄搖。幸有檀越葉相國之後旭溟老先生，仝逕江林鎮先生，暨莆陽心鑑周公後裔諸檀那等，承先人志，發老婆心，作為倡首。今馥仝僚執事界陽、心存、繼宗、繼芳等，遍處勸捐，而寺宇煥然一新矣。時欲延馥主席本山，奈才學褊淺，未敢擅專就于寺中主持。數載後，旭以公車北上，馥以耄耋南旋。不料滄桑易變，閱數十年，而寺宇漸復傾頹，緇流盡皆散處矣。適逢玉波張明府大護法福曜垂臨，覩常住之凋零，作中興之首倡。命衙權丁官皪、徐士魁、李廷芳、鄭士忠等培松植柏，序誌歸田。香靄重其氤氳，瑞照增其朗耀。故事必有倡之者，其成速；有續之者，其成尤速。因與在寺住持、監副執事及侄宏心等，殫心竭力，董造募金。而寺宇於焉復整，緇流由是悉歸。此張明府之功居多，而諸住持之力不少也。癸未歲，復蒙張公延為主席，馥以老辭。而合邑諸紳衿，及本山諸禪師薦牘叠臨，惟有點頭而已。啟戒後，與合山法眷議及所以續修《黃檗誌》者，而法眷亦有是意。於是共襄其事，重輯纂修，不數日而成功矣。嗟乎！寺誌自隱元國師脩後，迄今百七十餘年，版圖殘缺，簡牘消亡。倘不從而重訂之，將何以繼往而開來乎？寫林泉之幽勝，集羣彥之詩詞，作為冠篇，鼎峙蘭若。俾萬古以長存，厯千秋而不朽矣！是為序。</p>
<p style="margin-left:10em">道光歲在甲申季冬上澣，主席檗山第四十四世蘭圃清馥題</p>
</div>
<div class='div-other'><a id='mulu7' />
<p class='h3'>黃檗山寺志序</p><p style="margin-left:0em;text-indent:2em">宋人詩云：「天下兩黃檗。」今天下山名「黃檗」者，不止兩處，皆以斷際師得名。吾鄉黃檗，則師家山初出世處。後履歷諸方，不忘其初。葢諸方以人名山，斯乃山名人者也。自師門下出一臨濟，宗風大振。推其所自，故江表嶺南所在有「黃檗道塲」矣，則謂山以人名亦可。自五花開後，迦文面目全在震旦，皆由《景德傳燈》諸錄大行于世。夫能不立文字者，乃能不假文字以傳乎！近世《傳燈》不修，五家遂隱，臨濟一宗獨不廢也。頃密雲悟師南來，斷際師真堂堂皇皇再見於此。亡何復還吳越，將猶當年帶「黃檗」名，遍名諸方者歟？傳師燈者，費隱大師。推師而上，以及臨濟，宗門所自起，列而為圖。其以文字顯者，自《景德》而上，起「金峰銅石」之句。寺額起自貞元，塔院起自太平興國，古物起自唐九松。重閣大藏，永鎮山門，起自神廟四十二年，相國葉文忠公請于朝也。今並搜而志之，以為茲山不朽。夫網羅舊聞，關情山水，非宗門下事也，儻亦有《景德續燈》之思乎！法寶將興，必有輪王。自大藏入山以後，龍宮漸出；以至大師南來，斷際之燈再傳矣。余於黃檗山水舊聞，固不能忘情者。悟師到寺之歲，僅書郵往來，不能親到九龍潭。其明年，乃相見于吳門。是後師在天童，廢放之餘，不獲三上九到。茲山近在吾鄉，余同年林侍御之里。御藏檀樾相國者，吾師也。侍御又為予千里命駕之友，他日携文通佳句，往坐塔松下，固予屐齒間物耳。因人重山，因山重人，初心不忘，豈獨先志有之哉？于是黃檗僧來請，遂敍之。後代兒孫當如悟師，無忘家山，邈得斷際師真，舉揚臨濟宗風于此，則山重而誌亦重矣。</p>
<p style="margin-left:10em">崇禎戊寅歲下元日，岸先居士王志道書</p>
</div>
<div class='div-other'><a id='mulu8' />
<p class='h3'>黃檗寺志序</p><p style="margin-left:0em;text-indent:2em">黃檗去融邑一舍而遙，深山幽谷，曠非人境。自唐貞元以來，世為叢林，地既清淨隱僻，不雜塵俗。緇流非精嚴戒律者，毋敢入。而又代有禪宗高士以為之<span class='corr'>主</span>，慈雲所罩，遠邇嚮被。邑之評叢林之盛者，莫能外焉。萬曆中，葉文忠公在政府，為請於神宗皇帝，得錫藏經，煥然再新殿閣。金碧輝煌，相好光明，隆隆之象，一時未有。凡聞風而至者，莫不咨嗟嘆息，生皈依心。三十年來，徒眾日繁，宗風大暢。於是居士林藎夫、比丘行璣等，裒集過去見在一切見聞而為之誌，以待夫未來者。問序於余。余嘗同友人入山扣費隱禪師，見師皤然清癯，一語不發，而問者自遠。其寺僧率循循縮縮，有精進相，因歎曰：「此黃檗之所以為黃檗也，向所稱豈虛哉！」然竊有欲言於費隱者。夫佛之為教，其要在慈悲廣濟，而禪之為宗，其指又在使人自得、不落聲聞。是二者，意本相成，而事則若相戾。彼貿貿而來，如饑人之入太倉，如病夫之<span class='corr'>入</span>藥市，明知可以飽我療我，而急不得其一賑救，<span class='corr'>則</span>慈悲廣濟之道何居？固曰自得；自得耳，又奚賴此破暗之慧燈、度迷之慈筏也？曰：「不然。人之於<span class='corr'>法</span>，始固<span class='corr'>無不</span>愛戀而欲一得；至其得也，則實無所得，而并愛<span class='corr'>戀者</span>且一無所有。譬父母之於子，初固懷抱中物也；及其成立，父母之心得矣，然豈能常在懷抱中哉？故<span class='corr'>方</span>其愛戀也，在愛戀者以為是，而自了然者視之，則非也。比其得也，即得者亦不自定，而自傳心者值之，則有大歡喜者矣。然則人謂禪家之不輕付與也，而豈知其婆心之獨切哉？餅家子日以餅遺僧，僧即以一遺之，曰：『吾惠汝。』子曰：『餅為我遺，何反遺我？』僧曰：『是汝持來，復汝何咎？』餅家子因有省。又有狂號於道而覔其首者，指之曰：『首固在也。』其人遂定。彼貿貿而來者，皆有所持來也，然自有而自不知，是求首之類也。禪師又以持來者還人，而覓其首者猶未知所定也，是豈師之不多方指授哉？不自得之故耳！」黃檗代以宗風重，望黃檗而來歸者，亦代以宗風重，故志載源流語錄為甚詳，而余亦舉以相問；然是皆筌蹄也，過去現在一切見聞，恐終歸於法無涉。倘未來有明眼人，亦惟從自得作採尋耳。雖然，余此言又理障也，并抹<span class='corr'>殺</span>可也。</p>
<p style="margin-left:10em">崇禎丁丑歲仲春，筆山居士費道用題于三山之碧桃軒</p>
</div>
<div class='div-other'><a id='mulu9' />
<p class='h3'>黃檗山寺志序</p><p style="margin-left:0em;text-indent:2em">誌舊修為一冊，今訂為二冊，皆本山和尚手裁。幽以皈依座下，得從編閱，所謂不能贊一詞者也。始山者，誌所本也。有山而後有寺，有寺而後有僧。相承而誌之者，山以寺名，寺以僧重也。法居山寺未有之前，誌次乎僧者，道非人不行也。釋氏四大非有、五蘊皆空，何有祖塔？誌及之者，昭水木之本源，亦像教也。誌外護者，法雖自作主宰，行必輔車相依也。次於祖塔者，明非媚生而薄死也，亦以見祖塔之地未盡復，瓶罄為罍之耻也。至文以掞法，縱主法、護法各有其極，而誌居後者為落筌蹄，不欲以文章炫人也。逸事可以不誌，必附及之者，錄實也，亦紀異也。夫八閩勝地，留幽著述不少；獨於黃檗，無可下筆。葢　和尚無字之文，[火*郎][火*郎]玄定，懸之國門，隻字匪易矣！幽所謂終不能贊一詞者也。雖欲不杜筆，權可得哉？如其筆削，以俟君子！</p>
<p style="margin-left:10em">辛卯孟夏浴佛前三日，門弟子性幽薰沐百拜手<span class='corr'>書</span></p>
<p style="margin-left:14em">（以上遺漏均係原缺）</p>
</div>
<div class='div-other'>
<p class='h3'><a id='mulu10' />補錄：叙重脩黃檗山寺志</p><p style="margin-left:0em;text-indent:2em">叔世多癡，名山有骨，每與高人韻士共之，是在會心深淺耳！老僧主法席有年，黃檗枝頭搖醒三更之月，紫雲壑裏斬開萬樹之藤。時聽溪聲、鳥語，浮巒光而出，未嘗作山水觀；要何必不作山水觀也？感谷陵之遷變，念人物之凋榮，試進遊客、騷人而問之：「銅鞮、金谷之瓦，辟疆、蘭亭之石，迄今猶有存者乎？」而海內名山獨與靈鷲並傳不朽！固知地㠯人重，其權不在山川也。是故天變而道不變，古德詳哉言之。倘山靈無主，縱逞風雲以絢其奇，馳月露以章其秘；所謂「能令臧三耳」等耳，曷足貴乎？如司馬有捃摭之史，子厚多紀遊之篇；當時川巗藉之生色者，蓋亦炳人耳目矣。然而大道不聞，君子咲之。可知文以道重；點綴山川，其權又不在筆墨也。舊志雖出巨公之手，體略已具而精微未盡。譬如畫者面目骨格粗成，尚須點睛會神，方有可觀。老僧不揣檮昧，繼之正古道之源流，臚新規之本末。未知其有權於山川與否也！第不欲㠯世諦之筆墨累人耳！讀茲編者望林巒而有淂，佀不勞騁周穆之鞍，顧草木而自非；更何事勤謝公之屐？明心不遠，紙上非浮，如徒作山水觀，是使山川筆墨有權，麋鹿亦且咲人，酈郭盡稱入室矣！非老僧重脩茲志意也。但道以觸目長存，質以脩文彌著。先輩證悟，或多於山水間淂之。茲編之成，離言超謂，未嘗作山水觀；要何必不作山水觀也？老僧以為「在會心深淺」者，蓋此耳。</p>
<p style="margin-left:10em">壬辰一陽後黃檗主持隱元隆琦序</p>
</div></div>
<div class='div-other'><a id='mulu11' />
<p class='h2'>黃檗山凡例<span class='note-inline'>(八則)</span></p>
<ul class="">
<li><p style="margin-left:2em">山河大地是眼中塵；無邊剎境是夢裏事。五嶽四瀆，泡影空花，何足道哉？然則一峙一流，一動一靜，從甚麼處湧出？苟知出處，可以卓立宇宙間。古今名勝，無有並之者，而後以溪聲為長舌亦得，以山色作淨身亦得。否則，須彌之勝，十寶之嚴，不亦陋且頑乎？我檗山巍巍，逈出萬峰之表，佛僊神蟒戲奕之塲。巖崖洞壑，靈氣鍾焉；潭澗泉石，神物護焉。隱顯幽異，難以形言。遊之咏之，闢之志之，無可不可。志山第一。</p>
</li>

<li><p style="margin-left:2em">昔人拈莖草，建剎<span class="corr">已</span>竟，崇樓傑閣云乎哉？或因緣出現，一時湧出；或因緣離散，倏爾灰燼。可思議邪？不可思議邪？茲寺自唐宋至明，幾廢幾興，莫非俟乎其人。若夫看破水月道塲、空花佛事，正好扶起莖草，撑天拄地、葢覆將來，曷有已極？志寺第二。</p>
</li>

<li><p style="margin-left:2em">古云：「人能弘道，非道弘人。」誠哉是言也！凡主持家國、決擇朝野，惟人為貴；而况擔荷佛祖、丕振宗風者乎！茲山劈自正幹，炳於希運，聲徹九重，道揚四海。山以人重，人以山靈，並傳而不磨。其餘弄泥團漢，䖃䖃苴苴，磊磊落落，總被老人筆尖頭上放大光明，爍破面門了也。志僧第三。</p>
</li>

<li><p style="margin-left:2em">一法若有，毗盧墜在凡夫；萬法若無，普賢失其境界。若也救毗盧而不墜，全普賢而無失，可謂善說法者矣！然則剔脫有無關棙，掀開凡聖名言，塵說、剎說、熾然說，何待西方東土諸老古錐，拈椎竪拂、指東話西、搖唇鼓舌、說青道黃、為祥為瑞、為殃為災，以為法式者邪？這裡還著得毗盧麼？請下個註脚！志法第四。</p>
</li>

<li><p style="margin-left:2em">湘南潭北，綿密不通風；巖下峰前，突出太<span class="corr">崚</span><span class="corr">嶒</span>。此便是遞代老凍儂末後躲跟之處。只如<span class="corr">驟雨</span>怒號，寒烟長鎖，猿啼鳥喚，奉獻無門；孝子賢孫，追思無地。且道向甚麼處覔得祖翁靈骨？聲色堆頭，急須着眼，不萌枝上，漫掃春秋。志祖塔第五。</p>
</li>

<li><p style="margin-left:2em">真正衲僧，一法也無，護個什麼？苟能無可護處，興一言如銀山鐵壁，為千古屏翰，令人望之儼然。靈山付囑猶在，是則名為真格外之金湯也。志外護第六。</p>
</li>

<li><p style="margin-left:2em">修世諦文字，胡謂有待千百世之後？而放志山林，棲心法窟者，知代不乏人；况名勝景物，真偽確有可據者哉！然則長篇短句，搜羅見聞，可與臥遊山水者道爾。若夫達觀之士，親到黃檗峰頭，豁開隻眼，洞壑林巒，真文炳著；潭澗木石，覿體成章。這叚靈妙幽真，非楮墨之可傳。設若添個元字脚於其間，不亦貽雕文喪德之誚歟？志文第七。</p>
</li>

<li><p style="margin-left:2em">書以傳信不傳疑。若夫事之逸者，多近乎疑，傳之曷故？殊不知，有逸人方有逸事，傳逸事愈足以証逸人。夫逸事非奇也，誠善應之兆也。《易》曰：「居其室，出其言善，則千里之外應之。」而况逸事之符乎？所謂善及乎前，必應之於後；善及乎古，必應之於今；善及乎身家，身家必有異常之泰；善及于天下，天下悉皆禎祥之徵。夫復何疑？附志逸事第八。</p>
</li>

<li><p style="margin-left:2em">舊志六章，今列為八，涉獵見聞之殊，擴<span class="corr">充</span>人景之藻，世出世間，攝盡無餘，以便遨遊者之大觀。若夫未點畫以前，著得隻眼全彰，格外風光。笑看斯集，逗漏奚辭？</p>
</li>
</ul></div>
<div class='div-other'><a id='mulu12' />
<p class='h2'>黃檗斷際希運禪師一派源流</p>
<table>
<tr><td>斷際運</td>
<td>臨濟玄</td>
<td>興化獎</td>
<td>南院顒</td>
<td>風穴沼</td>
</tr>
<tr><td>首山念</td>
<td>汾陽昭</td>
<td>石霜圓</td>
<td>楊岐會</td>
<td>白雲端</td>
</tr>
<tr><td>五祖演</td>
<td>昭覺勤</td>
<td>虎丘隆</td>
<td>應菴華</td>
<td>密菴傑</td>
</tr>
<tr><td>破菴先</td>
<td>無準範</td>
<td>雪巖欽</td>
<td>高峰妙</td>
<td>中峰本</td>
</tr>
<tr><td>千巖長</td>
<td>萬峰蔚</td>
<td>寶藏持</td>
<td>東明旵</td>
<td>海舟慈</td>
</tr>
<tr><td>寶峰瑄</td>
<td>天奇瑞</td>
<td>無聞聰</td>
<td>月心寶</td>
<td>幻有傳</td>
</tr>
<tr><td>密雲悟</td>
<td>費隱容</td>
<td>隱元琦</td>
<td/>
<td/>
</tr></table></div>
<div class='div-other'><a id='mulu13' />
<p class='h2'>黃檗傳法法派</p>
<div class='div-other'><a id='mulu14' />
<p class='h3'>明第一代黃檗開法圓悟密雲祖師源流法派</p>
<div class="lg regular" style="margin-left:0em;"><div class='lg-row'>祖道戒定宗　方廣正圓通</div>
<div class='lg-row'>行超明實際　了達悟真空</div>
</div></div>
<div class='div-other'><a id='mulu15' />
<p class='h3'>清第四十代住持開法達光道暹禪師續立法派</p>
<div class="lg regular" style="margin-left:0em;"><div class='lg-row'>三昧原無相　一秉妙厥中</div>
<div class='lg-row'>現前機用大　豁露本來衷</div>
</div></div></div>
<div class='div-other'><a id='mulu16' />
<p class='h2'>黃檗剃度宗派</p>
<div class='div-other'><a id='mulu17' />
<p class='h3'>明第一代黃檗開山賜紫正圓中天祖師剃度宗派</p><p style="text-indent:2em" class="lg-abnormal"><div class='lg-row'>祖法志懷　德行圓融　福慧善果　正覺興隆</div>
</p><p style="text-indent:2em" class="lg-abnormal"><div class='lg-row'>性道元<span class='corr'>淨</span>　衍如真通　宏仁廣智　明本紹宗</div>
</p></div>
<div class='div-other'><a id='mulu18' />
<p class='h3'>明第三代重興主持開法隆琦隱元祖師續派</p><p style="text-indent:2em" class="lg-abnormal"><div class='lg-row'>一心自達　超悟玄中　永徹上乘　大顯主翁</div>
</p></div>
<div class='div-other'><a id='mulu19' />
<p class='h3'>清四十代住持宏光道暹禪師又續</p>
<div class="lg regular" style="margin-left:0em;"><div class='lg-row'>聞思直證　理事該充　聖凡俱冺　照用弗同</div>
<div class='lg-row'>支那演範　兜<span class='corr'>率</span>垂功　綿延奕祀　濟度羣蒙</div>
</div></div></div>
<div class='div-other'><a id='mulu20' />
<p class='h2'>黃檗山寺誌總目</p>
<ul class="">
<li><p style="margin-left:2em">卷第一</p>

<ul class="">
<li><p style="margin-left:2em">山</p>

<ul class="">
<li><p style="margin-left:2em">峰　巖　洞　石　嶺　壠　池　潭　溪　井　泉</p>
</li>
</ul></li>
</ul></li>

<li><p style="margin-left:2em">卷第二</p>

<ul class="">
<li><p style="margin-left:2em">寺</p>

<ul class="">
<li><p style="margin-left:2em">殿　堂　方丈　厨　閣　樓　廊　寮　房　亭　橋　壩　碾　碓　磨　臺　菴　院　塘　庄　塢　田　園　山塲</p>
</li>
</ul></li>
</ul></li>

<li><p style="margin-left:2em">卷第三</p>

<ul class="">
<li><p style="margin-left:2em">僧</p>

<ul class="">
<li><p style="margin-left:2em">唐　後唐　明　清</p>
</li>
</ul></li>
</ul></li>

<li><p style="margin-left:2em">卷第四</p>

<ul class="">
<li><p style="margin-left:2em">法</p>

<ul class="">
<li><p style="margin-left:2em">上堂　小叅　機緣　偈　啟　書　規文</p>
</li>
</ul></li>
</ul></li>

<li><p style="margin-left:2em">卷第五</p>

<ul class="">
<li><p style="margin-left:2em">塔</p>

<ul class="">
<li><p style="margin-left:2em">鴻休　大休　雪堂　義菴　妙湛　坦翁　藤菴　必翁　員湛　上善<span class="note-inline">(原名適軒，即公媽塔)</span></p>

<ul class="">
<li><p style="margin-left:2em">中天祖師　費隱法祖　隱元祖師　慧門和尚　虛白和尚　廣超和尚　清斯和尚　璧立和尚　良準和尚　濬微和尚　晦谷和尚　朗純和尚　智泉和尚　若育和尚　雪椿和尚　慧隆和尚　慧國和尚　了情和尚　珩玉和尚　承垠和尚　道暹和尚　繼宗和尚　界陽和尚　三塔　海會　報恩</p>
</li>
</ul></li>
</ul></li>
</ul></li>

<li><p style="margin-left:2em">卷第六</p>

<ul class="">
<li><p style="margin-left:2em">外護</p>

<ul class="">
<li><p style="margin-left:2em">書　啟　序</p>
</li>
</ul></li>
</ul></li>

<li><p style="margin-left:2em">卷第七</p>

<ul class="">
<li><p style="margin-left:2em">文<span class="note-inline">(梁、宋、明、清)</span></p>

<ul class="">
<li><p style="margin-left:2em">志　記　詞　賦　贊　居士詩</p>
</li>
</ul></li>
</ul></li>

<li><p style="margin-left:2em">卷第八</p>

<ul class="">
<li><p style="margin-left:2em">釋詩偈</p>
</li>

<li><p style="margin-left:2em">仙詩<span class="note-inline">(附)</span></p>
</li>

<li><p style="margin-left:2em">附逸事</p>

<ul class="">
<li><p style="margin-left:2em">古佛示瑞　靈湫顯異　巨蟒神踪　五音鱷石　九龍古樹　鄭渚金聲　嵩巖香乳　祥雲現瑞　春畦法雨　彩泥示現　白光貫頂　隱祖靈蹟　錢相忠瑩</p>
</li>
</ul></li>
</ul></li>
</ul></div>
<div class='div-other'><a id='mulu21' /><div><img src='../images/GA084p0035_01.gif' alt='GA084p0035_01.gif' /></div>
<div><img src='../images/GA084p0036_01.gif' alt='GA084p0036_01.gif' /></div>
<div><img src='../images/GA084p0037_01.gif' alt='GA084p0037_01.gif' /></div>
<div><img src='../images/GA084p0038_01.gif' alt='GA084p0038_01.gif' /></div>
<div><img src='../images/GA084p0039_01.gif' alt='GA084p0039_01.gif' /></div>
<div><img src='../images/GA084p0040_01.gif' alt='GA084p0040_01.gif' /></div>
<div><img src='../images/GA084p0041_01.gif' alt='GA084p0041_01.gif' /></div>
<div><img src='../images/GA084p0042_01.gif' alt='GA084p0042_01.gif' /></div>
</div></div>
<p class='juan'>黃檗山寺志卷一</p><p class="byline">重興隆琦隱元祖師原本</p><p class="byline">門弟子性幽獨往等編訂續修</p><p class="byline">監寺<span class='note-inline'>(道昱　道昇　道本　宗儀　開滋　永悅)</span>副寺<span class='note-inline'>(惠秀　舜普　永施)</span>仝靜寺<span class='note-inline'>(宗堂　宗愷　德科　傳圖　華懺　常澄　紹仁　本岐　紹修)</span>校刊</p>
<div class='div-other'><a id='mulu22' />
<p class='h1'>山<span class='note-inline'>(十二則)</span></p>
<div class='div-other'><a id='mulu23' /><p style="margin-left:2em">勢拔穹窿，屹然永固；形盤大地，覿體全真。是以奇巖幽谷，雲水居焉；廣穴巨川，龍象宅焉。乃至達觀上士，每于山色溪聲脫落見聞，與林巒巖壑渾為一體。名實並稱，千古而不磨也。故集是編，畧示檗山勝槩，庶後之君子策杖尋源，履踐前轍，不迷蹊徑云。</p>
</div>
<div class='div-other'><a id='mulu24' />
<p class='h2'>黃檗山</p><p style="margin-left:0em;text-indent:2em">距福清縣城西二十里為宏路驛。由驛而南，循金印舖，緣大壤而入，為清遠里之黎灣。黎灣即獅子、香爐二峰內，本邑葉文忠公有紀遊亭於道左。亭西數武為下棋壠，壠之右為桑池園，接寺拱橋。踰橋數武即寺之舊山門也，歷內橋為進寺之始。寺山故有黃檗，因以為名。唐貞元間，正幹禪師為開山祖，繼有斷際希運禪師出家其中。厥後闡化江外，所住巨剎皆以「黃檗」稱，為酷愛茲山幽邃故也。遠溯來源，自金雞、白鶴踰三溪，越靈石，北向而下，首出大帽峯。高出雲表，峭拔無雙，本縣中龍之祖也。剝下兩枝，東為寶峰，西行十里許為陳九郎故居。突起為羅漢峰，迤逶曲折至香城。自高山脫脉而東，宛轉向南，磊落而下為絳節峰，乃寺之主山也。東自絳節分岫，由化龍直趨下棋壠為寺左障。西自羅漢、天柱、屏嶂列擁為寺右障。西南自五雲、報雨、吉祥諸峰湧騰而下為寺內案。吉祥之餘麓屹然環遶，與下棋壠相搆，為寺內垣。從前案遙引而東，復有香爐峰與獅子峰對峙，為寺外垣。自小帽而東，特起一峰曰佛座，即寺之外朝也。內水則自香城分界，發源自羅漢泉，注石門溪；從內石橋流入放生池，拱橋而出，與外水會。外水則自大帽發源，歷九淵而來，遶吉祥而逝，與內水匯，直至逕江。誠禪門法苑、祖裔福基也。自唐迄今千有餘載，正幹、斷際而下諸師，或揚化他方，或韜光此土，隆替不一，未可悉數。崇禎庚午歲，密雲和尚始于茲山開宗播響，重振舊規，遠近聞風，咸生渴仰。嗣是費隱大師得面禀親承之旨，單提向上鉗鎚，大開爐鞴，鈞鑄凡聖，以故羣賢間出。今隱元禪師以嫡傳繼踵，赤手全提，具佛祖爪牙，統衲僧巴鼻，宗綱有賴，嗣法得人。叢林維新，萬言莫罄；著述之盛，千載希逢。則斯山也，豈但與宇內之勝僅傳不朽哉？</p>
</div>
<div class='div-other'><a id='mulu25' />
<p class='h2'>峰<span class='note-inline'>(十五)</span></p>
<div class='div-other'><a id='mulu26' />
<p class='h3'>大帽峰</p><p style="margin-left:0em;text-indent:2em">此峰最高，為本山祖。代有黃檗、瑞香生成不輟。頂圓如帽，因以得名。靈石指為留雪幛。</p>
</div>
<div class='div-other'><a id='mulu27' />
<p class='h3'>小帽峰</p><p style="margin-left:0em;text-indent:2em">與大帽峰相連，<span class='corr'>嵸</span>峻圓頂似之。</p>
</div>
<div class='div-other'><a id='mulu28' />
<p class='h3'>寶峰</p><p style="margin-left:0em;text-indent:2em">在大帽前。羣巒環翠，聳出漢表，瑩潤如聚寶然。中抽嫩枝，靈氣鍾四潭，中天老人塔焉。</p>
</div>
<div class='div-other'><a id='mulu29' />
<p class='h3'>屏幛峰</p><p style="margin-left:0em;text-indent:2em">在天柱右畔。上有三台，四時花草菁葱，望若御屏。</p>
</div>
<div class='div-other'><a id='mulu30' />
<p class='h3'>紫微峰</p><p style="margin-left:0em;text-indent:2em">在天柱、寶峰之間。眾山環繞，蒼翠異常，宛似紫微。</p>
</div>
<div class='div-other'><a id='mulu31' />
<p class='h3'>獅子峰</p><p style="margin-left:0em;text-indent:2em">在香爐溪北。山勢雄崛，形如臥地獅子，即本山之捍門也。</p>
</div>
<div class='div-other'><a id='mulu32' />
<p class='h3'>香爐峰</p><p style="margin-left:0em;text-indent:2em">端圓而秀，一麓下垂，如香爐有柄。居前案末，乃寺之華表也。</p>
</div>
<div class='div-other'><a id='mulu33' />
<p class='h3'>佛座峰</p><p style="margin-left:0em;text-indent:2em">一峰獨挺，高數百仞。有頭顱足膝，若大佛寶座。寺以此峰作外案。</p>
</div>
<div class='div-other'><a id='mulu34' />
<p class='h3'>羅漢峰</p><p style="margin-left:0em;text-indent:2em">在天柱上。拔出眾岑，狀若羅漢。次于大帽，乃本山之中峰也。</p>
</div>
<div class='div-other'><a id='mulu35' />
<p class='h3'>鉢盂峰</p><p style="margin-left:0em;text-indent:2em">在羅漢肩左側。形如釜，因鄰羅漢得名。</p>
</div>
<div class='div-other'><a id='mulu36' />
<p class='h3'>天柱峰</p><p style="margin-left:0em;text-indent:2em">乃羅漢右。巍然獨聳，勢若擎天。</p>
</div>
<div class='div-other'><a id='mulu37' />
<p class='h3'>五雲峰</p><p style="margin-left:0em;text-indent:2em">自小帽迢下，層巒叠巘，屈曲有五，如雲乍出。</p>
</div>
<div class='div-other'><a id='mulu38' />
<p class='h3'>報雨峰</p><p style="margin-left:0em;text-indent:2em">居五雲東。每天將雨，輒先起雲，里人以之占雨。</p>
</div>
<div class='div-other'><a id='mulu39' />
<p class='h3'>吉祥峯</p><p style="margin-left:0em;text-indent:2em">與報雨峰連，特朝而來，作寺前案。時有祥光現于其上，故名。</p>
</div>
<div class='div-other'><a id='mulu40' />
<p class='h3'>絳節峰</p><p style="margin-left:0em;text-indent:2em">即本寺主山。一起一伏，斷而復連，如絳節狀。</p>
</div></div>
<div class='div-other'><a id='mulu41' />
<p class='h2'>巖<span class='note-inline'>(一)</span></p>
<div class='div-other'><a id='mulu42' />
<p class='h3'>頭陀巖</p><p style="margin-left:0em;text-indent:2em">寺之西嵩頭陀巖，有乳香出自石罅間。</p>
</div></div>
<div class='div-other'><a id='mulu43' />
<p class='h2'>洞<span class='note-inline'>(一)</span></p>
<div class='div-other'><a id='mulu44' />
<p class='h3'>蟒洞</p><p style="margin-left:0em;text-indent:2em">唐時傳有蟒神棲焉，頗知皈依正教，顯跡至今。其洞口向石竹，廣三丈，深六丈，高亦如之。上有圓竅通天，傍有小泉流湧。內小洞深邃而黑，人不敢入。在大帽峰西北。</p>
</div></div>
<div class='div-other'><a id='mulu45' />
<p class='h2'>石<span class='note-inline'>(七)</span></p>
<div class='div-other'><a id='mulu46' />
<p class='h3'>三台石</p><p style="margin-left:0em;text-indent:2em">在寺右障中。望之森列，儼如台星，故名。</p>
</div>
<div class='div-other'><a id='mulu47' />
<p class='h3'>飛來石</p><p style="margin-left:0em;text-indent:2em">在第一潭下。高可數丈，三面虛懸，屹然而立。費邑侯以乙亥夏遊此，上篆「振鷺之瀑」四字。</p>
</div>
<div class='div-other'><a id='mulu48' />
<p class='h3'>釣臺石</p><p style="margin-left:0em;text-indent:2em">在報雨峯下。前有三潭可釣。</p>
</div>
<div class='div-other'><a id='mulu49' />
<p class='h3'>屏石</p><p style="margin-left:0em;text-indent:2em">在寺右茶園上。以似屏故名。</p>
</div>
<div class='div-other'><a id='mulu50' />
<p class='h3'>鼓石</p><p style="margin-left:0em;text-indent:2em">在四潭前旁。甚險，遊潭者抱石鼓而上。</p>
</div>
<div class='div-other'><a id='mulu51' />
<p class='h3'>盤陀石</p><p style="margin-left:0em;text-indent:2em">在下棋壠上。</p>
</div>
<div class='div-other'><a id='mulu52' />
<p class='h3'>界石</p><p style="margin-left:0em;text-indent:2em">在翠竹菴後崙頂。上以大石界，下以路界，從山脊分水出，俱係寺業。</p>
</div></div>
<div class='div-other'><a id='mulu53' />
<p class='h2'>嶺<span class='note-inline'>(五)</span></p>
<div class='div-other'><a id='mulu54' />
<p class='h3'>馬鞍嶺</p><p style="margin-left:0em;text-indent:2em">寺右臂。天柱峰由此而上。馬鞍，葢以形似呼之。</p>
</div>
<div class='div-other'><a id='mulu55' />
<p class='h3'>鐵竈嶺</p><p style="margin-left:0em;text-indent:2em">在寺前右障。大溪沿路而上為報雨峰，俱屬寺山。</p>
</div>
<div class='div-other'><a id='mulu56' />
<p class='h3'>宮後嶺</p><p style="margin-left:0em;text-indent:2em">去寺一里許，佛座峰由此而上。</p>
</div>
<div class='div-other'><a id='mulu57' />
<p class='h3'>吉祥嶺</p><p style="margin-left:0em;text-indent:2em">在寺前案，上熨斗萬松菴之捷徑也。</p>
</div>
<div class='div-other'><a id='mulu58' />
<p class='h3'>絳節嶺</p><p style="margin-left:0em;text-indent:2em">在寺後。逶迤而上，之香城旁通路也。</p>
</div></div>
<div class='div-other'><a id='mulu59' />
<p class='h2'>壠<span class='note-inline'>(一)</span></p>
<div class='div-other'><a id='mulu60' />
<p class='h3'>下棋壠</p><p style="margin-left:0em;text-indent:2em">古傳為蟒神與紫雲僊博奕處。</p>
</div></div>
<div class='div-other'><a id='mulu61' />
<p class='h2'>池<span class='note-inline'>(一)</span></p>
<div class='div-other'><a id='mulu62' />
<p class='h3'>放生池</p><p style="margin-left:0em;text-indent:2em">崇禎甲戌歲，砌內堂溪為之。</p>
</div></div>
<div class='div-other'><a id='mulu63' />
<p class='h2'>潭<span class='note-inline'>(一)</span></p>
<div class='div-other'><a id='mulu64' />
<p class='h3'>九淵潭</p><p style="margin-left:0em;text-indent:2em">寺西南隅有溪，沿溪三里許，石壁巉嵒，泉色藍光者為龍潭。自下而上共有九處，惟龍湫、石鼓、玉筯為最。而龍湫即第一潭也。縱廣六七丈，底深莫測，上有飛瀑從空瀉落，望若珠簾，凡亢旱禱雨多應。宋紹興癸丑冬，趙公卞觀稼至此，祝曰：「名位淺狹，所及者鮮；惟龍以時致雨，盡蘇一邑之蒼生。」書以勒石，復勒「靈淵」二大字并七言絕句一首於潭上。元符二年，安撫程公邁祈雨有應，為立龍堂。宣和二年，攝邑陳麟再立祠。淳熙間，安撫史公浩復增飭之。石上有汮亭。咸淳丙寅，倉使劉震孫改其額曰「九淵第一」。以「九淵」為總名自此始。而龍堂、汮亭則已燬矣。其側銘「龍湫」者，郡丞葉嗣昌書，住山釋元恭立。趙善密者，不知何許人，亦同住山圓悟來此。熙寧春，崔令同丕績師亦至，勒字于潭右水際。國朝天啟元年，葉文忠公復搆亭于龍堂舊址，莆宗伯林公堯俞書扁曰「作霖」。未幾，為山隣所焚，獨石碑一方載〈登潭〉詩，有「人日看山雨乍收」之句。懸崖之中題「潛龍」者，逕江侍御林公汝翥筆也。由潭流下為瀑布泉，泉之旁有危石，高可數丈，三面懸虛，屹然而立，曰「飛來石」。崇禎乙亥夏，費邑侯道用篆「振鷺之瀑」於上。其餘歲久字湮，為水所澌，不能盡見。再歷而上有石皷，即第三潭也。一石如鼓，鯁于潭旁。四潭懸溜數丈，亦如瀉珠，比龍湫稍差。但巖壁極峭，遊者不敢履，多從崖頭俯矚而已。玉筯隱于幽谷，是名七潭。泉自高瀉，望若玉筯，然去石鼓則遠矣。至九淵則隱顯非常，變化莫測。或求之弗得，有時自現，為樵者所覩。其餘諸潭各成形勝，皆有可觀。</p>
</div></div>
<div class='div-other'><a id='mulu65' />
<p class='h2'>溪<span class='note-inline'>(三)</span></p>
<div class='div-other'><a id='mulu66' />
<p class='h3'>石門溪</p><p style="margin-left:0em;text-indent:2em">去寺西北一里。兩石相倚如門，狀極奇怪。水從下流出，遶過寺前。棠陰夾岸，覆葢如亭，中有亂石可坐。</p>
</div>
<div class='div-other'><a id='mulu67' />
<p class='h3'>大溪</p><p style="margin-left:0em;text-indent:2em">源自九淵龍潭而來，奔流不絕，與拱橋之外石門溪水會，直注逕江。</p>
</div>
<div class='div-other'><a id='mulu68' />
<p class='h3'>小溪</p><p style="margin-left:0em;text-indent:2em">在寺右澗，石門之水注焉。陰映如葢，清凉如鏡，傍有石壁堪題。外石楯、石桌十餘，禪衲適興烹茗，傳韻于此。故師有〈小溪十咏〉之作，從者和之。冷然有聲，聞之熱惱煩濁不覺冰消矣。</p>
</div></div>
<div class='div-other'><a id='mulu69' />
<p class='h2'>井<span class='note-inline'>(三)</span></p>
<div class='div-other'><a id='mulu70' />
<p class='h3'>龍井</p><p style="margin-left:0em;text-indent:2em">法堂後石巖壁立，下有石穴方如盤，深不二尺，清而甘，雖亢旱弗涸。辛卯冬，搆龍宮於上，以便祈禱。</p>
</div>
<div class='div-other'><a id='mulu71' />
<p class='h3'>古井</p><p style="margin-left:0em;text-indent:2em">闊六尺，圍二丈，深二丈餘。在應供堂之右。</p>
</div>
<div class='div-other'><a id='mulu72' />
<p class='h3'>金仙井</p><p style="margin-left:0em;text-indent:2em">在寺右臂後水筧坑中。庚寅春，搆翠竹菴，尋源得水，故名其泉曰「般若」。</p>
</div></div>
<div class='div-other'><a id='mulu73' />
<p class='h2'>泉<span class='note-inline'>(三)</span></p>
<div class='div-other'><a id='mulu74' />
<p class='h3'>虎跑泉</p><p style="margin-left:0em;text-indent:2em">在寺右虎藪坑上。晝夜混混不竭，以筧引之，直至香積。</p>
</div>
<div class='div-other'><a id='mulu75' />
<p class='h3'>羅漢泉</p><p style="margin-left:0em;text-indent:2em">在羅漢峰間。石隙流湧，去寺五里許，係石門溪之本源，直匯寺前放生池。</p>
</div>
<div class='div-other'><a id='mulu76' />
<p class='h3'>般若泉</p><p style="margin-left:0em;text-indent:2em">在水筧坑中，直注坑前而隱。遊翠竹菴者，勺而烹，清香甘美，試茗尤嘉。</p>
</div></div></div>
</div><!-- end of div[@id='body'] -->
</body></html>