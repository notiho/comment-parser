<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>黃檗山寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu77' />
<p class='juan'>黃檗山寺志卷二</p><p class="byline">重興隆琦隱元祖師原本</p><p class="byline">門弟子性幽獨往等編訂</p><p class="byline">當山世孫<span class='note-inline'>(了馨　清馥　達光　道暹)</span>續修</p><p class="byline">監寺<span class='note-inline'>(道旵　道本　道昇　永悅)</span>副寺<span class='note-inline'>(崇儀　舜普　開滋　慧秀)</span>校刊</p>
<div class='div-other'><a id='mulu78' />
<p class='h1'>寺</p>
<div class='div-other'><a id='mulu79' /><p style="margin-left:2em">毗耶丈室，一榻風光；舍衛講堂，四面通達。至于我土，琳官紺殿，表表可望者，皆因人而致之。匪徒搆其虛席，間雖隆替不一，中興每自有待焉。是以帝德旌崇，民心歸仰。寶殿龍樓，一時顯煥。祖庭僧舍，八字打開。慕道緇素，莫不由斯門而入也。</p>
</div>
<div class='div-other'><a id='mulu80' />
<p class='h2'>萬福禪寺</p><p style="margin-left:0em;text-indent:2em">寺之創，自唐正幹禪師始，葢貞<span class='corr'>元</span>五年也，額曰「般若堂」。後八年于其東大闢堂宇，德宗改為「建德禪寺」。盛于宋，微于元，重興于明。洪武二十三年，莆陽心鑑周公為檀樾，大休禪師主之。規制自本山落脉而下為法堂，次為大雄寶殿。殿之前有放生池，池邊石橋。二門，其東為香積厨，西為轉輪藏。前有小溪，自天柱、石門來，遠五里許。遶寺而東，上有拱橋跨岸而過，更百餘武為天王殿。殿而下為甬道，長可七十餘丈，即三門。門左右有伽藍、祖師二堂及十方寮舍。一時殿閣偉麗，而田產亦盛。以嘉靖乙卯倭變，灰焚殆盡，僧徒星散，又成榛莽之區。久之，近民生心，田地幾為烏有。隆慶初，僧中天圓公誅茅于斯，志圖恢復。萬歷辛丑，毅然赴闕，請賜《龍藏》，崇鎮寶林。居八年，未蒙諭旨，以疾卒于都之長榮茶菴。其徒孫興壽、興慈，不怠先志，懇請愈堅。越六年，相國葉文忠公代力奏請，改額曰「萬福禪寺」。神宗皇帝勅賜全藏，計六百七十八函；勅書一道，命中使王舉同僧賫護到山。仍發帑金三百兩為賫經費，時萬歷甲寅年也。是年相國告歸，汪邑侯泗論疏，令壽、慈募化重興，太學林守玄、林伯春董其事。建寶殿于法堂舊址，礨築月臺于殿前廊之下。由臺而南，搆藏經閣，珍崇御藏。又搆擇木堂于殿之東，今相國像在焉。移舊佛堂于殿之西，為方丈。戊午春，興慈歸寂。丙寅而興壽亦歸。崇禎己<span class='corr'>巳</span>，玄孫隆宓、隆瑞等復搆二客堂于殿之左右。已而，念祖庭秋晚，正道無聞，必有弘法開堂者，庶不失古今標格。以是謀諸檀樾外護，敦請金粟密雲禪師主席。庚午春，飛錫南來，全提向上大機，直指當人本旨。黃檗宗風，于斯始振。未幾而還金粟。癸酉冬，宓、瑞復仝外護龔居士等恭請費隱禪師住持，恢張祖道，永為十方禪剎。衲子無遠近，望風率至。丙子夏，師應建寧蓮峰之請。瑞同檀信等，念黃檗為列祖之席，不可空懸，請隱元禪師以繼其位。未期年，衲履盈室，大振臨濟之風，中興黃檗之道。師之功於前此殆有加矣。庚辰春，<span class='corr'>拆</span>月臺，重建大殿于舊址。以舊殿仍為法堂，移藏閣于西廊之後，搆齋堂于雲厨之前。辛巳，建鐘鼓樓、山門、雲廚、庫房并諸寮舍，一一咸備。凡所作法，遵依祖制，成大禪剎。入斯門者，莫不皈依。甲申孟春，師有天童掃塔之行，寺事請羅山亘禪師主之。是冬，搆左右兩廊于殿之前，奉祀伽藍祖師。丙<span class='corr'>戌</span>春，亘公仝諸檀信仍接師囘山。時適世界紛紛，僧俗戚戚，幸祖道如故，大教不祧；而親領大乘、同悟禪宗者，不下數十人。所謂「長安甚閙，我國晏然」，誠不虛矣。</p>
</div>
<div class='div-other'><a id='mulu81' />
<p class='h2'>殿</p>
<div class='div-other'><a id='mulu82' />
<p class='h3'>大雄寶殿</p><p style="margin-left:0em;text-indent:2em">計五間。高四丈七尺，縱六丈七尺，廣八丈七尺。重簷結角，金碧流輝。外遊廊之前，中堦九級。明堂深四丈九尺，廣八丈六尺五寸。上樑時，老人陞座云：「托出脊梁橫法界，大開眼目耀乾坤，都盧一座空王殿，百萬四千解脫門。正當與麼時，撑持者撑持，葢覆者葢覆，且道阿那個作得其中主？」良久云：「兒孫卓立如麻粟，沒量大人獨個尊。」</p>
</div>
<div class='div-other'><a id='mulu83' />
<p class='h3'>舊天王殿</p><p style="margin-left:0em;text-indent:2em">在放生池南，今廢。</p>
</div></div>
<div class='div-other'><a id='mulu84' />
<p class='h2'>堂</p>
<div class='div-other'><a id='mulu85' />
<p class='h3'>法堂</p><p style="margin-left:0em;text-indent:2em">計五間。高三丈有六，廣八丈，深七丈。乙卯歲，僧興壽等建為殿。庚辰春，復改為法堂。</p>
</div>
<div class='div-other'><a id='mulu86' />
<p class='h3'>禪堂</p><p style="margin-left:0em;text-indent:2em">在閣下西廊之後。縱五丈六尺，廣六丈二尺。有嘲者云：「和尚不可以經閣混為禪堂。」師云：「這裡甚麼所在，許你分經分禪？苟悟一椎兩當，則千七百個古錐、三藏爛熳葛藤無地可寄矣！」</p>
</div>
<div class='div-other'><a id='mulu87' />
<p class='h3'>學事堂</p><p style="margin-left:0em;text-indent:2em">在鐘鼓樓下，計三間。</p>
</div>
<div class='div-other'><a id='mulu88' />
<p class='h3'>雲水堂</p><p style="margin-left:0em;text-indent:2em">在山門左。</p>
</div>
<div class='div-other'><a id='mulu89' />
<p class='h3'>應供堂</p><p style="margin-left:0em;text-indent:2em">在東廊後，計三間。高二丈有八，廣六丈有六，深六丈有三。師示眾云：「法眼圓明，日費千金非分外；偷心不死，時嘗滴水也難消。」</p>
</div></div>
<div class='div-other'><a id='mulu90' />
<p class='h2'>樓閣</p>
<div class='div-other'><a id='mulu91' />
<p class='h3'>藏閣</p><p style="margin-left:0em;text-indent:2em">在殿右，計五間。高三丈有五，廣六丈有二，深五丈有六。八閩中藏閣甚多，奉特賜者甚少。惟黃檗僧興壽、興慈，成中天老人之志，叩闕堅請。乙卯歲，蒙神宗皇帝特差內監王公賫送至山，有勅書一道云：「勅諭福建福州府福清縣黃檗山萬福禪寺住持僧人正圓及僧眾人等。朕發誠心，造印佛大藏經，頒施在京及天下名山寺院供奉。經首護勅，已諭其由。爾住持及僧眾人等，務要虔潔供安，朝夕禮誦，保眇躬康樂，宮壼肅清。懺已往愆尤，祈無疆壽福；民安國泰，天下太平。俾四海八荒咸歸仁慈善教，朕成恭<span class='corr'>己</span>無為之治道焉。今特差御馬監太監王舉，賫請前去彼處供安，各宜仰體知悉。欽哉！故諭。」戊寅春，諸紳士請師開閱。師上堂開閱竟，復說偈云：「四十九年爛葛藤，看來真個可憐生。大家出手俱翻却，始信共途不共行。」</p>
</div>
<div class='div-other'><a id='mulu92' />
<p class='h3'>鐘鼓樓</p><p style="margin-left:0em;text-indent:2em">在藏閣右，計三間。高三丈五尺，廣四丈八尺，深五丈六尺。內懸銅鐘一口，重千斤，庚辰仲冬鑄，係監寺能得募。請師說偈，云：「黃檗鑄銅鐘，虛懸釋梵宮，千觔樂信施，萬古醒迷蒙。器大奚愁晚？韻高誰與同？婆娑真教體，盡在此聲中。」有大鼓一面，係鰲江佩玄林檀越施，以配洪鐘。禪林禮樂由斯備焉。</p>
</div>
<div class='div-other'><a id='mulu93' />
<p class='h3'>刷印樓</p><p style="margin-left:0em;text-indent:2em">在藏閣上，凡法寶新舊板俱在此樓。遞年刷印者住焉則有《黃檗希運禪師心要》一本，《白雲端禪師語錄》一本，《虎丘隆禪師語錄》一本，《三教平心論》一本，《天童老和尚語錄》全部，《費隱容和尚語錄》二本，《祖庭鉗鎚錄》一本，《心經斵輪解》一本，《禪燈世譜》二本，《禪關策進》一本，本山隱元和尚《語錄》全部、《又錄》二本、《雲濤集》一本，《寶訓》一本，《石屋語錄》一本，《龐居士語錄》一本，《梵本普門品》一本，《梵<span class='corr'>網</span>經》二本，梵本《藥師經》一卷，《四十二章經》一本，《禪林課誦》一本，《毗尼日用》一本，《小法數》一本，《四分戒本》一本。板藏于斯，永為流通。</p>
</div>
<div class='div-other'><a id='mulu94' />
<p class='h3'>庫司樓</p><p style="margin-left:0em;text-indent:2em">在應供堂傍，計三間。廣四丈三尺，深六丈三尺，高二丈六尺。</p>
</div></div>
<div class='div-other'><a id='mulu95' />
<p class='h2'>廊</p>
<div class='div-other'><a id='mulu96' />
<p class='h3'>東廊</p><p style="margin-left:0em;text-indent:2em">從下至上計一十二丈二尺。</p>
</div>
<div class='div-other'><a id='mulu97' />
<p class='h3'>西廊</p><p style="margin-left:0em;text-indent:2em">如東。</p>
</div></div>
<div class='div-other'><a id='mulu98' />
<p class='h2'>寮</p>
<div class='div-other'><a id='mulu99' />
<p class='h3'>首座寮</p><p style="margin-left:0em;text-indent:2em">在方丈右。</p>
</div>
<div class='div-other'><a id='mulu100' />
<p class='h3'>西堂寮</p><p style="margin-left:0em;text-indent:2em">在首座寮右。</p>
</div>
<div class='div-other'><a id='mulu101' />
<p class='h3'>書記寮</p><p style="margin-left:0em;text-indent:2em">在方丈左邊。</p>
</div>
<div class='div-other'><a id='mulu102' />
<p class='h3'>知客寮</p><p style="margin-left:0em;text-indent:2em">在擇木堂右邊。</p>
</div>
<div class='div-other'><a id='mulu103' />
<p class='h3'>化主寮</p><p style="margin-left:0em;text-indent:2em">在擇木堂左。</p>
</div>
<div class='div-other'><a id='mulu104' />
<p class='h3'>典座寮</p><p style="margin-left:0em;text-indent:2em">在香積左。</p>
</div>
<div class='div-other'><a id='mulu105' />
<p class='h3'>雜務寮</p><p style="margin-left:0em;text-indent:2em">在山門右。</p>
</div>
<div class='div-other'><a id='mulu106' />
<p class='h3'>什物寮</p><p style="margin-left:0em;text-indent:2em">在三門右。</p>
</div>
<div class='div-other'><a id='mulu107' />
<p class='h3'>行堂寮</p><p style="margin-left:0em;text-indent:2em">在下客堂左。</p>
</div></div>
<div class='div-other'><a id='mulu108' />
<p class='h2'>房</p>
<div class='div-other'><a id='mulu109' />
<p class='h3'>米房</p><p style="margin-left:0em;text-indent:2em">在行堂寮左。</p>
</div>
<div class='div-other'><a id='mulu110' />
<p class='h3'>碓房</p><p style="margin-left:0em;text-indent:2em">在米房左。</p>
</div>
<div class='div-other'><a id='mulu111' />
<p class='h3'>茶房</p><p style="margin-left:0em;text-indent:2em">在擇木堂左。</p>
</div>
<div class='div-other'><a id='mulu112' />
<p class='h3'>小菜房</p><p style="margin-left:0em;text-indent:2em">在香積右。</p>
</div>
<div class='div-other'><a id='mulu113' />
<p class='h3'>園房</p><p style="margin-left:0em;text-indent:2em">在庫司樓左。</p>
</div>
<div class='div-other'><a id='mulu114' />
<p class='h3'>田房</p><p style="margin-left:0em;text-indent:2em">在浴堂右。</p>
</div>
<div class='div-other'><a id='mulu115' />
<p class='h3'>圊房</p><p style="margin-left:0em;text-indent:2em">在浴堂後。</p>
</div>
<div class='div-other'><a id='mulu116' />
<p class='h3'>浴房</p><p style="margin-left:0em;text-indent:2em">在田房左。</p>
</div>
<div class='div-other'><a id='mulu117' />
<p class='h3'>直牲房</p><p style="margin-left:0em;text-indent:2em">在牛房右。</p>
</div>
<div class='div-other'><a id='mulu118' />
<p class='h3'>牛房</p><p style="margin-left:0em;text-indent:2em">在直牲房左。</p>
</div></div>
<div class='div-other'><a id='mulu119' />
<div class='div-other'><a id='mulu120' />
<p class='h3'>三門</p><p style="margin-left:0em;text-indent:2em">在大殿前。高二丈八尺，廣五丈四尺，深三丈八尺。門旁有青石閫，聯云：「千古吉祥臨萬福，九重紫氣葢三門。」</p>
</div></div>
<div class='div-other'><a id='mulu121' />
<p class='h2'>亭</p>
<div class='div-other'><a id='mulu122' />
<p class='h3'>環翠亭</p><p style="margin-left:0em;text-indent:2em">在外拱橋東首。扁係朱晦翁書。今廢。</p>
</div>
<div class='div-other'><a id='mulu123' />
<p class='h3'>紀遊亭</p><p style="margin-left:0em;text-indent:2em">距外拱橋左半里許。內有石碑，載葉相國詩。</p>
</div>
<div class='div-other'><a id='mulu124' />
<p class='h3'>茶亭</p><p style="margin-left:0em;text-indent:2em">在獅子峰前。寺路由此而進。</p>
</div>
<div class='div-other'><a id='mulu125' />
<p class='h3'>作霖亭</p><p style="margin-left:0em;text-indent:2em">在龍湫上。今廢。</p>
</div></div>
<div class='div-other'><a id='mulu126' />
<p class='h2'>橋</p>
<div class='div-other'><a id='mulu127' />
<p class='h3'>內三樹橋</p><p style="margin-left:0em;text-indent:2em">在三門前。右有甘棠三樹，鬱翠盤葢其上；流泉漱石，清音朗朗于下。前有石凳三面，名曰「三樹橋」。檀樾林伯春坐息其間，神情快爽，戲吟三字詩以美之。詩曰：</p>

<div class="lg regular" style="margin-left:0em;"><div class='lg-row'>一橋亭　三樹下　千枝椽　萬葉瓦　明月篩　清風洒</div>
<div class='lg-row'>坐其間　即仙也</div>
</div></div>
<div class='div-other'><a id='mulu128' />
<p class='h3'>中木橋</p><p style="margin-left:0em;text-indent:2em">在碾前二十餘武。有二石人立焉。</p>
</div>
<div class='div-other'><a id='mulu129' />
<p class='h3'>外拱橋</p><p style="margin-left:0em;text-indent:2em">在桑池園西，即古山門旁。有勒石碑，載宋時僧妙湛募化。</p>
</div></div>
<div class='div-other'><a id='mulu130' />
<p class='h2'>壩</p>
<div class='div-other'><a id='mulu131' />
<p class='h3'>新壩</p><p style="margin-left:0em;text-indent:2em">在三門東南，與三樹橋平列。崇禎甲<span class='corr'>戌</span>始築，為內堂水口。高一丈三尺，闊四丈，長六丈餘。山門通道於寺右。</p>
</div></div>
<div class='div-other'><a id='mulu132' />
<p class='h2'>碾</p>
<div class='div-other'><a id='mulu133' />
<p class='h3'>塔前碾</p><p style="margin-left:0em;text-indent:2em">壩東二十餘武。</p>
</div></div>
<div class='div-other'><a id='mulu134' />
<p class='h2'>碓</p>
<div class='div-other'><a id='mulu135' />
<p class='h3'>水碓</p><p style="margin-left:0em;text-indent:2em">在大溪壩上百餘武，今廢。臼尚存江家門口。</p>
</div></div>
<div class='div-other'><a id='mulu136' />
<p class='h2'>磨</p>
<div class='div-other'><a id='mulu137' />
<p class='h3'>水磨</p><p style="margin-left:0em;text-indent:2em">在水碓上，今廢。</p>
</div></div>
<div class='div-other'><a id='mulu138' />
<p class='h2'>臺</p>
<div class='div-other'><a id='mulu139' />
<p class='h3'>化人臺</p><p style="margin-left:0em;text-indent:2em">由絳節峰分枝而下，距寺二里許江書院北。現有跡存焉。</p>
</div></div>
<div class='div-other'><a id='mulu140' />
<p class='h2'>菴</p>
<div class='div-other'><a id='mulu141' />
<p class='h3'>獅子菴</p><p style="margin-left:0em;text-indent:2em">在獅子峰間，因峰而得名。自外拱橋東去一里許。舊傳金長者之宅，辛卯春贖囘。背負獅子，面對佛座，羣巒拱翠，碧水環流，如拖毬狀。雖形勝之說，釋氏不道；而地靈人傑，得無有返擲獅兒出現于世者乎？故師有「坐對金僊談主伴，臥聞獅子吼風雷」之句。乾隆間，界泉尊　、道暹和尚、道昱首座重建。</p>
</div>
<div class='div-other'><a id='mulu142' />
<p class='h3'>翠竹菴</p><p style="margin-left:0em;text-indent:2em">在寺龍臂後崙中，庚寅春始搆。環圍翠茂可觀，亦衛寺之嘉氣，所謂居不可無竹也。此君虛心待物，永夜達旦，吟風嘲月，冷冷成韻，詎假香巖擊節而後有聲哉？無價趙居士登此，則云：「天風坐笑語蕭蕭，玉版山中頻見招。忽憶香巖家裏事，竿頭一擊便通霄。」</p>
</div>
<div class='div-other'><a id='mulu143' />
<p class='h3'>梅福菴</p><p style="margin-left:0em;text-indent:2em">在四潭塔右崙，去寺四里餘。戊寅冬，修中天祖塔，始創三間一偏。內祀中天祖并諸耆舊牌位；旁立一碑，聊敍祖之始末。遊者沿溪鳥道而上，丹崖插漢，峭壁凌空。懸流玲瓏，大暢胸襟。偶觸其機，詞鋒頓發。圍梅百餘株，每至雪嶂流輝，清香撲鼻，可謂名實不虛。故師咏之曰：「素性天然潔，臨霜志愈貞，破顏微冷笑，十里淨無塵。」</p>
</div>
<div class='div-other'><a id='mulu144' />
<p class='h3'>萬松庵</p><p style="margin-left:0em;text-indent:2em">在佛座峰間、必翁塔前，一名熨斗山臥雲菴。計三間兩偏，東西兩坑計田十畝。其山塲環遶一派，東至茶亭下，南至佛座山下頭陀菴止，連桐管坑田下為界；北至寺案，西連大小帽。自崇禎丁丑歲，週圍栽植松柏數萬株，今已成林，改名萬松菴。偈曰：</p>

<div class="lg regular" style="margin-left:0em;"><div class='lg-row'>百畝青松信手栽　千秋耳畔吼風雷</div>
<div class='lg-row'>眼青可辨龍蛇影　那許狸奴暗亂猜</div>
</div></div>
<div class='div-other'><a id='mulu145' />
<p class='h3'>白馬庵</p><p style="margin-left:0em;text-indent:2em">在獅子峰東，距寺三里餘，舊曰白馬廟。始京師以白馬名寺，以其䭾經西來，有功法門；故此亦以白馬名廟，襲其跡也。尋廟廢為民宅，辛卯春贖囘。一圍五畝餘，計五間，改廟為庵，以存故事。右角廿餘武，即報恩寺舊址，有石[石*曹]在焉。</p>
</div>
<div class='div-other'><a id='mulu146' />
<p class='h3'>水月庵</p><p style="margin-left:0em;text-indent:2em">去寺一里餘，在吉祥峰之右，其山地乃檀越林結夫所施。辛卯春，始搆為庵，三間一偏。枕佛座，濯清溪，紫微影護，羅漢來朝。鉢盂、天柱、屏障、寶峰、獅子、香爐，羅列圍繞，增萬福之勝槩，暢達者之大觀，名曰「水月庵」。後有大士應現，未可知也。<span class='note-inline'>(道光間，道本德庸公重建。)</span></p>
</div>
<div class='div-other'><a id='mulu147' />
<p class='h3'>三官庵<span class='note-inline'>(即聞香菴)</span></p><p style="margin-left:0em;text-indent:2em">在水月菴右，香爐峰之後，去寺三里許。古祀三官處，尋廢為埔地。戊子春贖囘，受種五畝餘。後山三崙連熨斗，俱為寺業。己丑春，略搆一偏，以存舊跡。</p>
</div>
<div class='div-other'><a id='mulu148' />
<p class='h3'>絳節庵</p><p style="margin-left:0em;text-indent:2em">去寺二里餘。自寺西澗溯流而上，過石門而入焉。脉自羅漢峰左肩迢遞而下，如絳節狀，故以峰得名。庵居峰之右，亦以峰名之。建自壬辰季春，三間一偏。前有報雨、五雲，後得絳節飄揚，故有「嶽獻五雲供法眼，天垂七寶葢真人」之句。</p>
</div>
<div class='div-other'><a id='mulu149' />
<p class='h3'>紫微庵</p><p style="margin-left:0em;text-indent:2em">在紫微峰下，去寺五里許。沿馬鞍而上，至天柱峰腰而下，葢寶峰、天柱之間。壬辰春，僧無塵結茅于此，日以採薇當供，夜則禪靜而樂。羣巒拱翠，萬壑呈祥。紫氣迫人，通身錦繡。山花映日，遍體文章。鳥鳴丹壁，水奏清溪。一曲兩曲無人會，惟許幽人獨自知。</p>
</div>
<div class='div-other'><a id='mulu150' />
<p class='h3'>彌勒菴</p><p style="margin-left:0em;text-indent:2em">在獅子峰尾崙，獅菴左畔數十武，前後五間。嘉慶丁卯，道昇公首座重搆前隖一偏，背岏巑而迤古道，臨畧彴而瞰清流。<span class='corr'>薜荔</span>烟蘿，扶踈遶屋，柟楠露篠，邐[這-言+里]垂垣。不殊兜<span class='corr'>率</span>陀天，崇祀阿逸多佛。有句云：「放下肚皮笑，笑幾家邨落；解開<span class='corr'>叉</span>口包，包數里<span class='corr'></span>谿山。」當來定有補處菩薩，下生應現其間。</p>
</div>
<div class='div-other'><a id='mulu151' />
<p class='h3'>崐崙庵</p><p style="margin-left:0em;text-indent:2em">在牛頹洋中，去寺里半之遙。乾隆乙酉，曇會禪宿、瑞英公西堂鼎建。佛座、香爐西聳，象峰、獅岫東環。紫甸朱埢，縱橫映帶；烏潭碧漵，左右濚洄。陟岑樓，披綉闥，山原廣厥遐瞻；臨紺宇，啟玄扃，川澤盈其勝賞。白雲半塢，古德宗風；明月前溪，作家境界。亶其然乎？信足樂也！</p>
</div>
<div class='div-other'><a id='mulu152' />
<p class='h3'>塔菴</p><p style="margin-left:0em;text-indent:2em">在下棋壠之麓、公媽塔左側，離環翠亭一牛㖃地。供普陀大士，旁列諸上善人牌，並熨斗萬松菴、報恩塔總套。年節晨昏，香火罔替。門通曲徑，室倚層巒。日出而林霏開，人來人去；雲歸而巖穴暝，樵唱樵歌。野色山圍，松送瑤笙雅韻；石頭路滑，筍藏玉版禪機。道光癸未，崇暟禪德、思璉師重整。</p>
</div>
<div class='div-other'><a id='mulu153' />
<p class='h3'>松隱堂</p><p style="margin-left:0em;text-indent:2em">在荔灣墩北、紀遊亭東去半里許。康熙間，良規公開剏，為本師隱元老人舍利齒髮塔院，並祀奉真像。春霜秋露，虔申追遠之忱；夕梵晨燈，用達酬恩之悃。嘉慶乙丑，繼宗和尚、監寺永悅師鼎建西<span class='corr'>偏</span>數間，以為香積、湢溷、寮舍。獅嶠左廻，田疇綺錯；象峰後樂，澗壑環縈。列巘雲開，屏障畫圖繚繞；前崗日映，香爐烟篆氤氳。花雨盈庭，山色香凝霞磴；松風隔隴，濤聲翠遶雲堂。天寶物華，法乳聯芳八表；地靈人瑞，宗猷丕振千齡。誠窣堵之名藍，福唐之勝概也。</p>
</div></div>
<div class='div-other'><a id='mulu154' />
<p class='h2'>院</p>
<div class='div-other'><a id='mulu155' />
<p class='h3'>黃檗塔院</p><p style="margin-left:0em;text-indent:2em">在下棋壠。宋太平興國元年建。以衰亂故，江氏從而宅。左右現存塔五座，內有古井一口。</p>
</div>
<div class='div-other'><a id='mulu156' />
<p class='h3'>報恩塔院</p><p style="margin-left:0em;text-indent:2em">在香爐峰前莫氏宅右。宋建炎間建，今廢。現存大井一口，井欄勒石可據。</p>
</div>
<div class='div-other'><a id='mulu157' />
<p class='h3'>東嶽塔院</p><p style="margin-left:0em;text-indent:2em">在南陽庄左百餘武，今廢。現存基一圍五畝，丙<span class='corr'>戌</span>年贖囘。</p>
</div></div>
<div class='div-other'><a id='mulu158' />
<p class='h2'>塘</p>
<div class='div-other'><a id='mulu159' />
<p class='h3'>黃檗海塘</p><p style="margin-left:0em;text-indent:2em">在井得、隆仁二里，東西　百五十丈，南北一百五十丈，陡門三間。洪武十四年本寺築，灌官民田十五頃。今屬民間。</p>
</div></div>
<div class='div-other'><a id='mulu160' />
<p class='h2'>庄</p>
<div class='div-other'><a id='mulu161' />
<p class='h3'>南陽庄</p><p style="margin-left:0em;text-indent:2em">在香爐峰前百餘武，與鰲江林田舍共焉。以中廳為界，寺居右邊，兩房一偏；外護小屋一列，又北邊另一座兩偏。左右前後計田一百六十餘畝。</p>
<p style="margin-left:0em;text-indent:2em">監收僧良聰主之，調眾有法，不失農時，雖歉歲亦有收焉。這一叚田地，分付來多少時也，把柄在手，任渠反覆。所謂「栽田博飯尋常事，不是飽叅人不知」。</p>
</div>
<div class='div-other'><a id='mulu162' />
<p class='h3'>何洋庄</p><p style="margin-left:0em;text-indent:2em">在獅子峰外，土名何厝洋。今廢為民居。</p>
</div></div>
<div class='div-other'><a id='mulu163' />
<p class='h2'>塢</p>
<div class='div-other'><a id='mulu164' />
<p class='h3'>桃花塢</p><p style="margin-left:0em;text-indent:2em">去寺二里許，即往龍潭路溪邊是也。今廢。</p>
</div></div>
<div class='div-other'><a id='mulu165' />
<p class='h2'>田</p>
<div class='div-other'><a id='mulu166' />
<p class='h3'>界內田</p><p style="margin-left:0em;text-indent:2em">據傳十二峰內外田地俱屬寺業，以嘉靖倭焚，僧散不還。近民請受租稅，久假不歸，惜哉！</p>
</div>
<div class='div-other'><a id='mulu167' />
<p class='h3'>寺前田</p><p style="margin-left:0em;text-indent:2em">自寺前舊址至樜仔裏鐵竈，共計三十四畝，隆慶間，僧中天於民間贖囘。又大橋外軍民田八畝零，<span class='corr'>己</span>丑年贖囘。</p>
</div>
<div class='div-other'><a id='mulu168' />
<p class='h3'>熨斗田</p><p style="margin-left:0em;text-indent:2em">計十畝，坐佛座峰左右兩坑。</p>
</div>
<div class='div-other'><a id='mulu169' />
<p class='h3'>梨洋田</p><p style="margin-left:0em;text-indent:2em">計十畝，土名大潭口等處。</p>
</div>
<div class='div-other'><a id='mulu170' />
<p class='h3'>南陽田</p><p style="margin-left:0em;text-indent:2em">計一百六十餘畝。</p>
</div>
<div class='div-other'><a id='mulu171' />
<p class='h3'>黎灣洋田</p><p style="margin-left:0em;text-indent:2em">計五十六畝。</p>
</div>
<div class='div-other'><a id='mulu172' />
<p class='h3'>牛隊洋田</p><p style="margin-left:0em;text-indent:2em">計二十畝餘。</p>
</div>
<div class='div-other'><a id='mulu173' />
<p class='h3'>東滿洋田</p><p style="margin-left:0em;text-indent:2em">計一十三畝。</p>
</div>
<div class='div-other'><a id='mulu174' />
<p class='h3'>陳白洋田</p><p style="margin-left:0em;text-indent:2em">計四十五畝。</p>
</div>
<div class='div-other'><a id='mulu175' />
<p class='h3'>鄭渚田</p><p style="margin-left:0em;text-indent:2em">在蘇溪里漁浦南瀕地也。唐天寶中嘗為田，後廢。至宋天禧間，僧履元重堤之。長二百二十丈，址廣三丈，高一丈二尺，陡門十四間，望若長坂焉。今稍壞，亦屬民間。</p>
</div></div>
<div class='div-other'><a id='mulu176' />
<p class='h2'>園</p>
<div class='div-other'><a id='mulu177' />
<p class='h3'>桑池園</p><p style="margin-left:0em;text-indent:2em">下棋壠西原有池園，今為埔地。現存有祖塔三座，已受塔禁。未丈地五畝，東至下棋壠，西連寺龍臂，南至田，北連水梘坑。前里長陳大綬冊據。</p>
</div>
<div class='div-other'><a id='mulu178' />
<p class='h3'>熨斗園</p><p style="margin-left:0em;text-indent:2em">計六畝，在報恩塔前。</p>
</div>
<div class='div-other'><a id='mulu179' />
<p class='h3'>埢頭畬園</p><p style="margin-left:0em;text-indent:2em">計五畝。</p>
</div>
<div class='div-other'><a id='mulu180' />
<p class='h3'>鐵爐墩園</p><p style="margin-left:0em;text-indent:2em">計四畝。</p>
</div>
<div class='div-other'><a id='mulu181' />
<p class='h3'>三官壠園</p><p style="margin-left:0em;text-indent:2em">計五畝。</p>
</div></div></div>
</div><!-- end of div[@id='body'] -->
</body></html>