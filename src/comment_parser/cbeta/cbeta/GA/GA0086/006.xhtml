<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>黃檗山寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu295' />
<p class='juan'>黃檗山寺志卷六</p><p class="byline">重興隆琦隱元祖師原本</p><p class="byline">門弟子性幽獨往等編訂續修</p><p class="byline">監寺<span class='note-inline'>(道昱　道昇　道本　宗儀　開滋　永悅)</span>副寺<span class='note-inline'>(惠秀　舜普　永施)</span>仝靜寺<span class='note-inline'>(宗堂　宗愷　德科　傳圖　華懺　常澄　紹仁　本岐　紹修)</span>校刊</p>
<div class='div-other'><a id='mulu296' />
<p class='h1'>外護<span class='note-inline'>(序、啟)</span></p>
<div class='div-other'><a id='mulu297' /><p style="margin-left:2em">葢聞知賢者難，擇賢者不易；而其護賢者，又難於知擇也，而况永護教外別傳之正法乎！然則能知而不能擇，則所知奚益焉？能擇而不能護，則所擇又奚益焉？若惟能護而不能知擇，縱然幻起琳宮紺殿，遍滿<span class='corr'>娑婆</span>，羣居勞侶百千萬指，成魔外法徒益其勞，曷有補于正法護乎？所謂知、擇、護三者缺一不可也。三者全備，則茲山也，靈鷲也，千古儼然一會，與金湯正眼並傳永久而無窮者矣。</p>
</div>
<div class='div-other'><a id='mulu298' />
<p class='h2'>序<span class='note-inline'>(十九則)</span></p>
<div class='div-other'><a id='mulu299' />
<p class='h3'>重興黃檗募緣序</p><p class="byline"><span class='note-inline'>(本邑)</span>葉向高<span class='note-inline'>(大學士　諡文忠)</span></p><p style="margin-left:0em;text-indent:2em">黃檗為宇內名山，梁江淹嘗有題咏，如「陽岫飛鸞彩，陰溪噴龍泉。」「鳥鳴丹壁上，猿嘯清虛間。」人傳誦之。寺宇宏麗，高僧輩出，自唐以來，稱大道塲。嘉靖間，燬于野火。僧正圓募緣小院于舊址之後，復重繭走京師請藏，竟無由達。淹留八年，卒死長安中，人莫不哀憐之。其孫興慈、興壽等欲成其志，時余在政地，日來祈懇，余亦不能為力也。甲寅秋，皇上以聖母升遐，思慕不置，廣為祈福。擇名山古剎分置藏經，海內共六處，而黃檗在其中。命中官王舉齎送，給內府金錢三百兩為路費，賜勅俾住僧守護。余告中貴之掌司禮者：「此荒山梵宇久廢，不足以煩中使者，不如使僧自齎之為便。」司禮云：「此聖上孝誠至念，且欲使人觀彼中山川形勝，誰敢阻之？」余時已得請歸田，遂先行。中貴行至淮，為盜所刧，盡亡其金，困苦不支。賴浙中丞劉公給以郵符，乃克致命卒事而歸。夫茲山自開闢至今，不知更幾千萬年，始得聖天子被之寵靈，不難遣中使、發帑金，跋涉萬里而來。煌煌帝命，熀燿于重巖深谷之中。父老兒童莫不奔走聚觀，以為曠古盛事。微獨山靈之幸，亦吾鄉里之光也。而祇林鹿苑鞠為蒿萊，貝葉琅函珍藏無所；委君命于草莽，寧非吾邦人之過歟？或者謂：「佛教荒唐，儒者所闢，不宜崇奉。」不知宇宙間既有此一種道理，自不可廢。以高皇帝之神聖，猶存其說。余在留都，見其剎名田徧滿畿甸，皆高皇帝所給賜也。黃檗之為道塲已數千年，重以今天子之命，可不恭乎？而正圓以區區一老衲，欲行其志，雖死不悔。其孫卒能成之，亦足見彼教之有人。而天下事苟有必為之志，天亦為動，無終格者。顧寺宇之興，非獨力所能就；余謹書此，以告于四方之善信，知發心樂助者，必多揚寵命而荅山靈。將此舉聊盡臣子之道，其福田因果，彼三藏中彰明較著，不待余為贅矣。</p>
</div>
<div class='div-other'><a id='mulu300' />
<p class='h3'>禪燈世譜序</p><p class="byline">黃端伯</p><p style="margin-left:0em;text-indent:2em">昔世尊以正法眼藏囑付迦葉、阿難，副貳傳化，母令斷絕。迨至五家分唱，而宗風徧滿十方矣。然黃檗猶有「不道無禪，祇是無師」之嘆，何哉？當時臨濟小廝獨得大機之用，慣捋虎鬚，盡令而行，大地人亡鋒結舌。去黃檗，記以「吾宗到汝，大興于世」。雖因緣之相會，亦作用之迥殊也。厥後英靈迭起，個個如獅子兒；山鬼野狐望風奔遁，遂使正法眼藏綿歷至今，識者所以服師傳之妙也。曹洞綱宗揀魔辨異，其大旨略與臨濟同，故法道之行與臨濟相終始。然自大陽之後，投子繼之，則曹洞亦分源于臨濟矣。昔人謂「合五百年而別，別五百年而合」，倘亦有然者乎？乃自宋季以歷我明，代有英傑，而殘編斷簡湮沒于荒榛敗草之中，後世兒孫欲識名姓而不可得，悲夫！廬嶽忞公，乃天童大師高弟也，廣蒐碑傳，敘次成編。其自靈山以至曹溪，則已厯三十三世矣。復自曹溪之下，以至禹門，則又歷三十三世矣。前後相承，若合符節。而天童繼起于其間，則代興者政未艾也。天童操一條白棒，勘驗諸方，佛來祖來劈脊便棒。縱有神通妙用，無處藏身。臨濟一宗大興于世，奇哉！始余承事壽昌，咨決最久，然猶恨離師太早，未盡其長。及再侍大師于天童，觀其機用，而後嘆臨濟之尚存也。乃壽昌嘗為余言：「老僧五十歲行脚，印法瑞峰，第未詳瑞峰之為誰子耳。」余閱《禪燈世譜》，瑞峰原與禹門同師，則壽昌固臨濟之嫡血骨也。其嗣廩山而嗣曹洞，實與投子之事相符。日月光明，並行不悖，故世尊所囑副貳傳化，毋令斷絕于方來哉。</p>
</div>
<div class='div-other'><a id='mulu301' />
<p class='h3'>密雲禪師語錄序</p><p class="byline">黃端伯</p><p style="margin-left:0em;text-indent:2em">達磨受西天般若多羅密印，六傳而至曹溪。曹溪之後分為二枝，而臨濟之兒孫獨盛。臨濟之後又分為二枝，而楊岐之兒孫獨盛。葢監寺受慈明之遙記，與黃檗之記臨濟正同，故禪道獨為天下冠。今之所傳臨濟派者，則皆系于圓悟勤之子虎丘隆者也。虎丘之子天童華知見高邁，大慧嘗作偈特稱之。天童華傳天童傑，傑傳破菴先，先傳無準範，範傳雪巖欽，欽傳高峰妙，妙傳中峰本，本傳千巖長，長傳萬峰蔚，蔚傳寶藏持，持傳東明旵，旵傳海舟慈，慈傳寶峰瑄，瑄傳天奇瑞，瑞傳絕學聰，聰傳月心寳，寳傳禹門傳，禹門嫡子是為今天童圓悟大師。大師之望前圓悟勤公凡二十世，其望臨濟則三十世，而望達磨則四十世也。天童居大海之東，山川環擁，當年之坐道塲說法者八十餘員，大率皆臨濟之裔也。庚午之春，余在武林僧舍獨見大師語錄一編，始知臨濟宗風至今未墜。修書致敬，請師說法太白山中，即天童華禪師故址也。棒喝交馳，學者無開口處；莫不望風而靡，以為臨濟再來也。大師操履嚴峻，有古尊宿之風。行解相應，與末世之狂禪迥別。余嘗覩其用處，縱奪自由，每吐一言，葢天葢地，其所從來者異矣！應般若多羅之讖，而中興臨濟之道于今時。正令全提，坐斷十方世界，至矣哉！</p>
</div>
<div class='div-other'><a id='mulu302' />
<p class='h3'>又</p><p class="byline">蔡聯璧</p><p style="margin-left:0em;text-indent:2em">達磨西來，直指人心見性，謂之教外別傳。翻盡四十九年葛藤，獨拈花一則，鋸解不破，斧劈不開。曷為密雲老人《語錄》，緇素尺一奉之、夷夏圭璋拱之？葢古尊宿當陽提令，各擅勝塲，有如龍吟虎嘯，有如電閃雷轟，有如千仞鳳翔，有如百川鯨吸；有時孤松嶽立，有時萬派聲銷。非不旗鼓一代、爼豆千秋，總不如老人嚗嚗論實，單單據本，不鋪文彩，不通意解，直下勦絕窠臼，斷人命根。或與當頭摑攔胸搊，或與驀面唾劈脊摟。覿體提持，未嘗有一法與人。每居恒示璧：「伊問訊時我低頭，伊禮拜時我合掌，半斤還八兩，二五得一十。彼自無瘡，勿傷之耳！」老人出世晚年，多利人廣。自禹門至天童，返通玄，踞座六大剎，金粟稱最盛。金粟為余捨身命處，余侍金粟凡七閱春秋。迨冬制，有「放出一羣猛虎」句，喜可知已！雲礽法裔如林如藪，振濟宗者，皆出自金粟。即今費隱和尚繼席弘揚，不改父道，宗門仰之，金粟其薪傳地也。葢老人極慈悲是極惡辣。極惡辣是極慈悲，杖頭所指，十方猊象航海梯山；纔動齒牙，遐邇兢怖。則謂是老人語錄，老人何有哉？費和尚重加攷定，法今垂後。命璧堇較讐，因敍述如此。絕不敢作綺語攢簇，雖然塗汚不少。</p>
<p style="margin-left:10em">歲在乙酉清和既望，弟子明暹蔡聯璧九頓撰</p>
</div>
<div class='div-other'><a id='mulu303' />
<p class='h3'>費隱禪師語錄序</p><p class="byline">王谷</p><p style="margin-left:0em;text-indent:2em">昔世尊以正法眼藏付囑迦葉，祖祖相承，以至五家分唱，大闡宗風。乃後之繼起者，既定其宗派，又審其師承，源流本末，毫不紊淆，不啻如世之譜牒也者，非過慮也。葢以心傳心之事，非宗派分明、師承親的，則山鬼伎倆，野狐機鋒，于以奪朱亂雅，其害有不可勝言者。然在今日且不免焉！他不具論，即如號稱出世者，有一輩徒衒宗門，不明支派，厚顏冐托，謬曰為人；詰其根源，曾無憑據。舉世被其誑惑，流禍無窮，是宗派不明之弊也。宗派明矣，而離師太早，陶鍊未純，猶有不循本分，節外生枝，簧鼓後學，以致本師從新救正。嗟乎！師承之印證未至于親切之地，詎可鹵莽以出世也哉？五家宗旨，惟臨濟獨得大機之用，而後嗣如獅如象，迥出常途。故臨濟一宗流傳今日，不與他宗同其斷絕，宗派之獨高天下也如此。至天童老人，純以棒喝接人，臨濟宗旨又大顯于世，豈非佛祖付囑，為人天之模範乎？費隱大師舍離狂偽，獨覔真宗。自天童老人付法之後，服勤有年，龍天推出，惟以實證的切一着子接人。故其語錄開大知見、具大作略，全提正令、煆煉人天，臨濟宗旨重光再振。其于天童老人，葢副貳傳化者歟！然則今來真實趨向宗門者，舍臨濟其又奚適哉？抑今來真實趨向臨濟者，舍天童老人法嗣如費隱大師，其又奚適哉？</p>
<p style="margin-left:10em">丁丑仲冬，叅學弟子山陰王谷稽首撰</p>
</div>
<div class='div-other'><a id='mulu304' />
<p class='h3'>隱元禪師語錄序</p><p class="byline">唐世濟</p><p style="margin-left:0em;text-indent:2em">人有傑，地有靈，交重也，亦交待也。重然後因緣著，待然後時節顯。時哉！時哉！跂足引領，日幾幾于寂滅灰冷之塲，幾何歲月而其人乃一旦起乘之，豈偶哉？吾讀黃檗隱大師語錄，而知人地與時之合之非易也。斷際已前，固有黃檗，而名未著。斷際著黃檗名，又以其名名所居，于是一黃檗現多黃檗；而開堂說法者，非絳節之麓也。嗣居聲實並茂者不乏，厯千餘年，又非斷際之傳也。今天童老人暨費大師，父子接踵迭興，斷際之道乃始大闡。而隱大師繼之，堂構再新，黑白奔凑，纘祖父之緒，于斷際有光。葢絳節之麓，山君樹神以及萬靈八部，縣望已久，始有今日殊勝耳。地耶？人耶？時耶？三者缺一，則勝亦不殊。因緣會合在今日，其致之豈自今日始？茲語錄具在，大都掃除知解，直示根源，如吹毛之劍，點雪之爐；而又句意俱到，如摩尼珠隨現五色。自非牢關穩密、路途坦平，踞佛祖頂[寧*頁]、翻衲僧巴鼻，安有如是輝天鑑地、活捉縱橫也哉？嗚呼！斷際以雄峰為父，以滹沱為子，故能掀揭宇宙，久而益昌。今大師父子祖孫媲美前哲，而又當時闡化，消息互通；更不待重加尋繹，始知胡亂後不曾少鹽醬也！此豈獨一時一地為希有哉？屈指古今，丁斯盛者，葢不數數。源遠流長，吾于斯錄見之矣！</p>
<p style="margin-left:10em">崇禎壬午夏仲，弟子唐世濟稽首撰</p>
</div>
<div class='div-other'><a id='mulu305' />
<p class='h3'>又</p><p class="byline">王谷</p><p style="margin-left:0em;text-indent:2em">金粟費隱老人，為臨濟三十一傳，起未墜之緒，續方焰之輝。十餘年來說法為人，純用本分鉗鎚，不落玄妙窠臼，單傳直指之道乃大著于天下。後之接武者，雖未可限量，然而承紹其宗，敷揚開廓，使單傳直指之道益顯于天下，葢亦難其人矣。隱元禪師首入老人之室，即覿體承當，全身擔荷，掃去支離，絕無依倚。室中得人，師為翹楚矣。玄生上人一日持師開堂語錄示余，余受而讀之，見其機用宏達，語句淵玄，騰踏當機，掀翻義路，總從正脉中發揚展拓。所謂「單傳直指之道益顯」者，當于師是賴，豈復有殊絕難繼之嘆哉？玄生上人以余推重于師也，遂囑余序。余聞稱人之善者，必本其父師，德厚之至也；矧余亦出老人之門，忝師之昆季者乎？故取茲義而述之，使世之向斯道者，知師為老人之嫡子，且識予言之非佞也。是為序。</p>
</div>
<div class='div-other'><a id='mulu306' />
<p class='h3'>隱元禪師<span class='corr'>語</span>錄序</p><p class="byline"><span class='note-inline'>(長樂)</span>劉沂春<span class='note-inline'>(閣部)</span></p><p style="margin-left:0em;text-indent:2em">余嘗讀《費隱老人語錄》，宗風遠振，上以接臨濟之緒，下以開末法之光，真傳燈正派而慧日亘天者。余服膺久之，始知為天童高足，宜其聲實之並茂也。今隱元禪師又為費老人高足，法眼洞明，機鋒猛烈，一門而三闡宗旨，樹幟禪關，誠古今法寳中希覯者。飛錫囘閩，首登黃檗，開堂說法，普照人天。而善信之皈依諦聽者，不啻龍象紛馳，鳳麟畢集。余按黃檗，閩山也；祖師，閩產也。昔以黃檗著名，至今猶令人溯源嚮往，其為閩地增重可知。憶無異大師以父子而卓錫湧泉，今隱元禪師復以父子而賁止黃檗；其思所以闡發宗風、抑揚三昧者，匪一朝夕，其為閩增重益可知也。今讀隱元禪師機語，迥脫常情，頓超物表，若以心傳心，以水印水。所謂佛光朗鑑、智炬同輝，于茲益信。不特斷際之統緒昭明，其單提直指之義，火傳薪積，隱師之功又曷可少乎？余鄉龍泉禪林，自百丈著名後，寥寥其人。今隱師棲真于斯，宗門丕暢。余亦將隱矣，行親炙玄光，飽聆宏論，以遊于方之外；偕石點頭，未既也。謹題數語以皈之。</p>
</div>
<div class='div-other'><a id='mulu307' />
<p class='h3'>又</p><p class="byline"><span class='note-inline'>(長樂)</span>林正昇</p><p style="margin-left:0em;text-indent:2em">龍泉寺距余家二里許，古大唐中百丈祖師所建。祖，余鄉產也。叅江西馬大師得法後，隱于洪州百丈山，闡單傳直指之宗，製禪席清規之訓。師于天下而法于萬世，黃檗運大師實嗣承焉。至我朝有四明太白山天童密老人，復闡是宗，傳之金粟費和尚。而隱元禪師則金粟入室首座也，接派開堂于閩越吳浙之邦。居恒喜慕百丈家風，欲惠賁龍泉。春初，寺主印虛上人出禪師語錄示余，余心異之，遂僉柬往浙迎至。挹其丰儀道範，固有覿面全彰者；及再聆棒喝，則又摽指見月，言下了義，環座觀聽者無不豁然領略斯旨也。厯夏秋說法之暇，穿洞垣，闢小築，超超玄勝，遊其上者咸<span class='corr'>刮</span>目道風真趣。既復出《龍泉語錄》，余得而讀之，覺當機直達，一指萬彰。如日麗空，幽暗畢耀；如霆破睡，聾瞶盡惺。俾單傳直指之宗愈益著明于世。斯真百丈重興，黃檗復出，豈獨為天童賢孫、金粟肖子而已哉？余友陳君諱永武者，亦讀是錄而讚之曰：「雪裏陽春點石泉，龍歸鉢隱混元天。相逢謾說封侯夢，且向山中聽法禪。」余有感，因併錄之為序。</p>
<p style="margin-left:10em">旹乙酉仲冬長至日，玄石居士林正昇薰沐拜題</p>
</div>
<div class='div-other'><a id='mulu308' />
<p class='h3'>又</p><p class="byline">陳遂捷</p><p style="margin-left:0em;text-indent:2em">臨濟一宗，古今烜赫，不惟嗣者難其人，而授者尤不易其人也。非吹毛快刃，不能斬固執之命根；非鎔鑛純金，不能範聖凡之面孔。苟握柄弗圓，徒擊塗毒之鼓，以求佛種不斷，詎可得乎？萬一有似是而非者起而承之，是不斷之斷也。烏乎！可黃檗自斷際以後，幾若綫矣。厯千餘年始有密雲、費隱二老人登其堂、發其藏，提出無孔鎚，轟轟烈烈，殺活縱橫；起風雷之令，掣電卷之機，庶滹沱正脉流通萬古。使無根亂統、野狐精魅無地逃竄矣。幸有隱元禪師繼起斯宗，中興黃檗，拈花微笑，一會儼然。筵無退席之侶，閣有彈指之童；鳥道非玄，空山奚寂？余私心嚮慕固已久矣。中秋涉勝仙溪，因為頂禮香潭。探其胸懷，尼犍波旬而不拒；閱其語錄，鏡花水月以同圓。葢惟自悟無言，故能掃人有言；亦惟不襲陳語，故能破人囈語。墨痕皆棒，印水無泥。昔日之風雷，欲借今朝之鱗甲自威。頂<span class='corr'>髺</span>一珠，三世環弄。無老少之嫌，無似是之間，斷臂以來，未有盛于斯也。竊怪後代兒孫不丈夫，承虛接響太狼藉；或狂或狷或糢糊，愈掃愈多愈不息。余讀斯語，知老和尚日在塲眉中，久已息于踵矣。請問狂者狷者，試味斯錄以為何如？</p>
</div>
<div class='div-other'><a id='mulu309' />
<p class='h3'>隱元禪師：雲濤集序</p><p class="byline"><span class='note-inline'>(仙遊)</span>唐顯悅<span class='note-inline'>(侍郎)</span></p><p style="margin-left:0em;text-indent:2em">詩有近于禪而不可以禪名，禪有寓于詩而不可以詩名也。余讀晉惠遠諸公詩，愛其詩而不着于禪也；閱古諸名宿偈，愛其禪而不屑于詩也。雖然，此猶分言之也；獨不有亦禪亦詩、非禪非詩者乎？黃檗隱元和尚，今之斷際也；中秋遊我仙邑，從遊如雲，瞻禮如岳。余慚非裴居士，曷敢謬附唱和？緣閱其《語錄》，觀之觸機縱橫、批窾揮灑，已知老和尚胸中磊落，品調不凡也。嗣是門下高足果以《雲濤集》示余，展卷微吟，雲濤滿眼。夫雲觸于石，大則為雨為霖；濤怒于海，小則為松為茶。雲有影而無聲，濤有聲而無影；大小有無各相變幻，取以名集。又知和尚不自謂詩也，葢雲見為雲則無聲，雲不見為雲則有聲矣；濤聞為濤則無影，濤不聞為濤則有影矣。謂濤非雲也可，謂濤亦雲也可；謂雲非濤也可，謂雲亦濤也可。聲影皆塵，見聞胥幻。雲濤自有詩，詩自有雲濤。諸人無以眼耳求之，則雲濤之詩甫變幻於方寸，即徧覆于三千大千矣。余且不得以禪名，又安得以詩名？惟頂禮唱嘆而為之序。</p>
</div>
<div class='div-other'><a id='mulu310' />
<p class='h3'>又</p><p class="byline">林嵋</p><p style="margin-left:0em;text-indent:2em">夫山之峭壁奇崖，未必高也；水之狂湍奔急，未必深也。非不高深，而高深可測也。大抵至平至淺之中，一涉至人舉止，隨其可喜可怒、可驚可愕、可殺可活、可經可權，放之神鬼莫測，收之古今無跡；聖勿辨也，凡勿殊也，內勿移也，外勿混也。詩之一道，至今日失統極矣。辭客騁其賦情，緇流耽于虛寂；淵源一錯，徑路盡差。亦猶宗門喪其指歸，入于魔祟雖終日登壇論說直是盲引羣盲蹈于火坑所必不免耳隱大師為天人標榜，接曹溪之嫡派，振臨濟之<span class='corr'>正</span>宗。沙界三千，莫不知有黃檗老人也，夫奚藉于詩？奚藉于詩傳不傳？黃檗老人，何待其取材于晉魏乎？其襲貌于宋唐乎？冲口所發，滿紙皆珍；應手所指，點頭是石。則凡日也月也，山也川也，草也木也，禽也魚也，花也鳥也，述不盡述，觸不勝觸；總是綠衣蒼狗，寒泉怒瀑，變幻離奇，舒卷無際。和尚自謂是詩也！非詩耶？嵋非詩人也，非禪人也，非知詩知禪也。拜讀宗語，示列法座，炎想悉捐，清虛徐來。真覺十二峰葱葱隆隆，包羅萬有，而詩特其一班耳。自今願披髮入山，請從沙彌後，捧硯濡墨，供黃檗老人詩囊一抹。</p>
</div>
<div class='div-other'><a id='mulu311' />
<p class='h3'>本山冊籍序</p><p class="byline">劉以修</p><p style="margin-left:0em;text-indent:2em">黃檗<span class='corr'>淨</span>業名區，宗風丕振，法雨洪沾，代有跏趺掩關，時或宣朗提揭。霧卷崖青，雲移松秀，結半日僧緣，坐臥惟聞天籟耳。可恠鄙人好爭，不第爭于人也，直與神爭。山水竹木，撊然踞之，不大可異哉？夫一聲清磬，半夜蒲團，全賴此聳霄插漢者，壯麗觀瞻，護培形勝。而維摩不能保其屏嶂，山靈不能守其鬱葱，為問本山護法，亦惴惴暴客耶？佛法廣大，一任天高鳥飛；密諦因緣，且看水落石出。試正告之曰：「鴈過長空，影落寒水。大地原無實相，普天下黑漆漢。盡登光明覺路可也。」</p>
<p style="margin-left:10em">時崇禎甲申春日，閬苑九一劉以修識</p>
</div>
<div class='div-other'><a id='mulu312' />
<p class='h3'>又</p><p class="byline">凌世韶<span class='note-inline'>(鏡汭　邑侯)</span></p><p style="margin-left:0em;text-indent:2em">都會名勝之區，凡古道塲及<span class='corr'>淨</span>業好修者，例得標表，蠲免其租役。良以攘攘世界中，稍存<span class='corr'>淨</span>業片地，風美為多也；况正法眼藏、祖印燈傳如黃檗禪林者乎！而閩中寺租，不惟蠲恩特少，且往往受科派，強蝕之苦倍甚，此誰之責？余不免逡巡愧懷矣！維山有靈，不思培成善業，而徒挾私任詐，以越牟為利，豈遂懵于天道並蔑王章乎？其著籍法守焉可也。</p>
</div>
<div class='div-other'><a id='mulu313' />
<p class='h3'>又</p><p class="byline"><span class='note-inline'>(莆田)</span>周吉<span class='note-inline'>(心鑑公九世孫)</span></p><p style="margin-left:0em;text-indent:2em">黃檗，名山也。寺，亦天下名寺。創于唐，盛于宋，浸衰于元。其重剏則明初大休禪師也。時吉祖心鑑公與師道企志合，捐資數萬，運海而至，復成巨觀。基址棟宇，視前較為宏拓。前後百餘畝香燈田，皆吾祖恢圖，三歲兒童咸克道之。迄壬<span class='corr'>戌</span>倭變，則刧為之也。迨後近隣覇吞，產空僧遁，是則人鬼為帝也。夫刧值則廢，既過仍興，此天道往復恒數，無足深恠。獨至人鬼為帝，認一時之漚花為萬世之基業，既久假而不歸。以禪門苦空，欲與豺狼角鬬，反所侵地，能乎？不能乎？甲寅歲，中天禪師不憚跋涉，叩請藏經，制曰：「可」。時主持則有相國葉公，執法呵護則有邑侯汪公，協力董成則有附隣林氏并善信諸君子。適隱元禪師又自金粟歸，主席斯山，上宇下殿，漸次恢闢。所云往復恒數，于斯可見矣。吉上京謁選過拜，固竊喜祖緒藉以不朽。因閱冊細諮山前後舊址，所復僅三之一，十二峰尚失其二，香燈田被奪尚十有八九，心又甚痛之。嗟乎！予寺以有而克有，嘗聞之矣；未聞奪寺之有而永克有者也。夫聖天子賜藏之所，可終乾沒乎？諸禪師暨吾祖之英靈，竟遂冥冥乎？竊恐人鬼為帝，亦將與刧同盡，為往復之恒而已。謹志之俟後。</p>
</div>
<div class='div-other'><a id='mulu314' />
<p class='h3'>黃檗寺緣簿序</p><p class="byline"><span class='note-inline'>(北直　玉波)</span>張縉雲<span class='note-inline'>(邑侯)</span></p><p style="margin-left:0em;text-indent:2em">福清有名勝二：一為靈石，一為黃檗。兩寺相距，循山麓而行約有數十里，而其中實隔一峰。石磴巉巖，草樹蒙密，非樵踪弗至焉。余以癸未夏五視事茲土，便道下鄉。先詣靈石，次即至黃檗，寺各有田而皆質於人。遣吏詗之，民皆歸其田於寺，不取償一錢。寺俱傾圮，黃檗尤甚。靈石僧以募緣䟽請，余諾而許之。未歲，黃檗僧亦以募緣䟽請。蓋寺宇視靈石為多，工用且鉅，僧非得已者。夫二氏之教，儒者弗尚，然地有名勝，相傳數百年，一旦視其頹敗，不一整理，亦守土者之責。四方君子，諒有同志，相與輸金購材成之。俾兩山巍煥相望，鐘皷相聞，衲衣梵唄之修，與曩時相接。起邑之人登中峰而望之，相與話長吏興廢之心、質家還田之舉，與大眾布施之盛。其為勝事，亦可附名山於不朽矣。是為䟽。</p>
</div>
<div class='div-other'><a id='mulu315' />
<p class='h3'>慧國禪師五秩序</p><p class="byline"><span class='note-inline'>(閩縣)</span>葉觀國<span class='note-inline'>(毅菴　學士)</span></p><p style="margin-left:0em;text-indent:2em">玉融，余梓里也，其間名勝道塲，而郭廬為最。余往歲囘籍，嘗至其地，見夫幽崖奇谷，別有洞天。古之達官遊客勒詩紀勝者，山無虛石。何先正之作曰：「入門奇石各谽谺，公與嘉名種種誇。我看總來無一似，福廬大地出蓮花。」曲盡形容，可以見其大概矣。主持山門，代有高僧。近若上人國翁禪師者，了徹玄機，其火候之到如梅子熟。而且酷嗜儒學，與鄉之縉紳先生締蓮社交遊，余族姪明經時隆君與焉。予聞其事，神為之往。每期宦遊之暇，得以再至其地也。茲值孟秋之穀，迺上人五秩誕辰，文人學士與釋之善詩者，各拈韻賡歌。族姪問序於予。余雖未與謀面，然囘憶郭廬名勝，先正何公「大地蓮花」之句，以及上人業釋崇儒，追遠公高躅；人以地重，地以人益重，亦奚能無言哉？至支繁派遠，則里閈所詳悉矣，余不贅。</p>
</div>
<div class='div-other'><a id='mulu316' />
<p class='h3'>道暹禪師語錄序</p><p class="byline"><span class='note-inline'>(漳浦)</span>蔡新<span class='note-inline'>(葛山　大學士)</span></p><p style="margin-left:0em;text-indent:2em">恭維暹翁大師，見過桃花，渾身是眼；趯翻本[木*突]，覿面逢源。峭履肩笻，任情獨往；打包頂笠，發足遐叅。尋常氣宇如玉，屏絕胎垣諸怪。斫脚脛，恢張大用；賣心肝，直揭元猷。曲彔敻登，星馳電捲；芬陀偶捻，石破天驚。奪皷攙旗，攔腮一掌；張弓架箭，劈面三拳。疋馬單槍，縱橫真入；詞宗武庫，錯落交輝。分獅象於機前，騐龍蛇於棒下。雖飽叅上士，不敢以正眼規；矧劣解宗徒，何能以凡情測？迺至膛題卍字，法界全提，目瞬[、/(、*、)]文，精筌密闡。金針暗度，玉線潛穿，離相離名，徹骨徹髓。串過世間佛<span class='corr'>巴</span>鼻，坐斷天下人舌頭。超刧外真詮，越聲前妙解。頓令須彌倒卓，<span class='corr'>渤</span>[泳-永+(角*羊)]全枯。畐塞虛空，罩籠今古。萬靈莫識，千聖難名。照用齊施，實權互顯。赤麐掣斷黃金索，宇宙掀翻；白澤牷歸碧玉欄，乾坤震動。萬絲梵網，結就珠琲百億山河；一粒靈丹，點開鐵圍百千世界。倘非歷刧薰功，剗斷覺知理照，定屬多生鍊行，摟穿語默情緣。詎若魔着尿床，鬼爭漆桶。戇籠懵袋，罩鳳裝龍。瞶棒聾枷，懸羊賣狗。菽麥不分，葛藤混扯。未明生死窟，空坐去來關。羣盲摸象言殊，正法瞎驢滅却。猗歟！勦除朕兆，究竟如何？一句截流，萬機寢削。寅疏短引，用泐洪篇。謹序。</p>
</div>
<div class='div-other'><a id='mulu317' />
<p class='h3'>一菴暹大師：遊戲三昧集序</p><p class="byline"><span class='note-inline'>(閩縣)</span>陳若霖<span class='note-inline'>(望波　尚書)</span></p><p style="margin-left:0em;text-indent:2em">西方有聖人焉，其號曰佛，轉正法輪，演不二門。自白馬馱經，漢明感夢，始宣法於震旦。迨初祖達磨西來，以不立文字，明心見性，中土始有正傳。其後曹溪演乘，益闡<span class='corr'>玄</span>風，我佛不二之旨，迺大著於閻浮。夫我佛所謂「惟有慧根者為能得正法眼藏」，若一着定相，便不是當年靈鷲正諦。道一字不立，何以三藏千萬億言不盡？道必立文字，則面壁九年本無文字，一着相便非也。然則其意何歸歟？曰：「佛以慈悲為本，見贍部眾生日沉苦海，故發雷音為般若慈航也。」初祖西來，欲學者即心即佛。善尚不為，何况為惡？此旨與我佛說法之意原無異，但可與智慧者說法，不可與聾瞶者道耳。惟我一公法師，早究無為之奧，遊叅天下者數十年。性清慧定，深以小乘神通為不足言。含含默默，有問者，只付之一笑。偶寄興於詩，無非證菩提之非樹、明鏡之非臺。文紛披而意實澹宕，禪心不二，此所以難也。然而一公之詩不足以盡一公也。一公弱冠浮洞庭，泛大海，訪名山，尋奇書，遇異人。得其太乙壬遁金匱玉函，以及天官家言，不一而足。蓋盡天下之方伎、盡天下之書，一公皆無不知之、無不能之。而一公盡付之空，絕口不言。有叩者，但見虛空上乘，拈花微笑。名詩為「遊戲三昧」，即此意乎？曰：「一公集中，何處是佛祖西來意？」曰：「以相規如來，即不能見如來。一公集中何嘗有佛祖西來意？即說無一字非佛祖西來意。」盤足合手而說偈言：「金輪王，演法輪，本虛空，空所空。若問佛祖西來意，睡正濃時夢未醒。」</p>
</div></div>
<div class='div-other'><a id='mulu318' />
<p class='h2'>啟<span class='note-inline'>(十則)</span></p>
<div class='div-other'><a id='mulu319' />
<p class='h3'>請密雲禪師住黃檗</p><p class="byline">葉益蕃</p><p style="margin-left:0em;text-indent:2em">葢聞古佛願弘，駕慧輪於覺海；老婆心切，擲化土於凡區。是以去住無常，四大皆成梵界；因緣有地，一燈足照昏衢。出世度生，為山作主。恭惟座下，雉雲表氣，金日垂祥。道行孤高，紹禹門之法眼；機鋒暇整，暢臨濟之宗風。天台山頂行，翻却無明公案；金粟峰頭坐，拈來不二法門。擅震旦之名流，信叢林之尊宿；聲特垂于閩嶺，化已普于吳天。顧茲黃檗遺基，實乃興賢勝蹟。自斷際飛錫以來，宗規未冺；洎神皇賜經而後，法席高懸。雖龍蟒雜居，猶勞神足；矧聖凡共證，倍想明珠。千峰明月半溪霞，也道為家何處；三個木毬一枝箭，不妨作戲逢塲。蕃等素仰玄風，遙沾法雨；欽三緣而作禮，偕四眾而陳情。所冀猊座遙臨，湧慧泉而轉法；龍天高擁，現滿月以揚音。庶眾生各各離塵，身似菩提心似鏡，得松下時時問道。雲在青天水在瓶，咸啟金繩，仝登寳筏。謹啟。</p>
</div>
<div class='div-other'><a id='mulu320' />
<p class='h3'>又</p><p class="byline">諸士紳</p><p style="margin-left:0em;text-indent:2em">伏以西竺開塲，愍人天之長寐；東蘆特渡，喜震旦之將明。慧月從昔而普臨，慈風于今而仰被。恭遇密雲大師和尚，初心正覺，特地玄風。磨甎手眼，靈光立現于當前；看箭風聲，轉機旋撥于指下。誠空門之正印，禪籍之宗工者也。顧茲苦海無槎，念彼愛河曷濟？非有祕魔之叉，孰指曹溪之鉢？是用啟檗山之道塲，特走延金粟之法駕。雖幻漚亂起，水體幾蕩乎中流；而猛燄欲灰，火性長存于陽燧。矧象踏之處，寧有野狐？想駿鞭之施，皆成良馬。自可登筏不戀筏，無復騎牛而覔牛。千點祖燈，重聯斯室；一花聖葉，再拂當天。某等慚窮經之蠧，仝鑽紙之蜂；有懷折弓，未能置劍。喜覯座中法主，敢云客是陀仙。敬三薰以致緘，偕四眾而延佇。伏願拈花笑指，示再出之白椎；飛錫遙臨，現後身之黃檗。庶人人自獲乎大寳，念念各覔其神珠。鹿渴可消，兒啼聊止。臨啟可勝翹企？</p>
</div>
<div class='div-other'><a id='mulu321' />
<p class='h3'>請費隱禪師住黃檗寺</p><p class="byline">緇素僉具</p><p style="margin-left:0em;text-indent:2em">伏以獅王弗吼，祖佛困于稿灰；野干亂鳴，生靈陷于鬼窟。客路猶然悲愴，婆心寧不怔營？恭聞和尚法戰諸方，翻却千年骨董；機投密室，贏得一味平常。[毯-炎+監]毿破袈裟，搭着通身是眼；現成鐵楖栗，拈來活潑如龍。何妨帶水拖泥，隨處撑天拄地？某等翹勤永日，竚想終朝。所冀神足雲騰，即擁娘生處所；慈容滿月，常放本地風光。爍破迷途，咸成正覺。玉融城裏，奇峰恠石也生輝；黃檗山中，翠竹名花增錦繡。一會儼然，不勝慶幸之至。</p>
</div>
<div class='div-other'><a id='mulu322' />
<p class='h3'>又</p><p class="byline"><span class='note-inline'>(本邑)</span>林朝龍</p><p style="margin-left:0em;text-indent:2em">生朝龍幼不聞道，老未歸禪。自分句下之鈍根，總屬門外之漢子。側聞老師明心見性，無不舍筏渡津，竪義標宗，輒爾登峰造極。此固望衣鉢而自失，且欲聆祕密而末繇者也。惟茲黃檗，即古道塲。自權教不遇夫真人，致宗風幾墜于今日。何幸同發宏願而哀懇賁臨，喜福唐之慈雲復布；惟祈垂憐眾志而特加接引，知黃檗之慧照重光。不盡歡忻，可勝翹企？</p>
</div>
<div class='div-other'><a id='mulu323' />
<p class='h3'>又</p><p class="byline">薛秉鉉</p><p style="margin-left:0em;text-indent:2em">宇內名山，必得名人飛錫，而地因人重；矧祖師道塲，為人天瞻仰，其關係不小，非有遠公衣鉢，豈易任耶？恭惟老師心包太虛，量廓沙界；大乘妙解胸中，法華獨叅意表。誠吾邑之真人，佛門之嫡嗣也。不佞昔遊黃檗，曾挹清光。茲因本寺大眾欲振昔日宗風，非藉有道行兼全、圓覺獨露如老師者，六龍必不繞座，百鳥必不啣花，而山靈亦無色矣。故此段機緣，委難孟浪。合縣善信僉具虔衷，特請老師住持黃檗，總領道塲。故議不佞敬裁八行，用伸九頓。萬祈象駕，惠然至止。庶法雨時洒，萬彙之焦枯受榮；慧日長光，眾生之永夜蒙曉。其為桑梓之地造福，功德豈能名言哉？臨啟神馳，可任翹企踴躍之至？</p>
</div>
<div class='div-other'><a id='mulu324' />
<p class='h3'>請隱<span class='corr'>元</span>禪師住黃檗寺</p><p class="byline"><span class='note-inline'>(本邑)</span>林汝翥<span class='note-inline'>(御史　諡忠烈)</span></p><p style="margin-left:0em;text-indent:2em">伏以黃葉紛飛，假東蘆而正覺；白椎不示，迷西竺以昏衢。誰為出世之人，以作度生之主？婆心咸切，兒啼共懸。恭惟和尚，竪光明幢，秉金剛劍。禪律並至，播曹溪之宗風；行解互高，紹斷際之嫡派。開猛燄之路，設狂瀾之桴。顧此檗山，宿稱聖窟。前乎此者，天童密雲和尚法駕遙臨，野狐因而絕跡。誰其嗣之？座元費隱和尚，法棒繼振，異獸益以遁形。祖鉢相傳，佛燈長照。曠千百世之勝會，誠億萬刧之良緣。雖祖祖無一法以示人，而師師實此心以相付。念茲玄風既遠，鑽窓之癡固多；虞彼正印不繩，戀筏之習不淺。生有懷手眼，素注宗規。是用特使布誠，實以四眾共懇。所祈遙施駿鞭之影，枉現聖箭之聲。果結于神州，緣開于此土。以一炬燃百千燈，明明無盡；以千燈照一大室，灼灼無邊。緇流幸甚，士紳幸甚！謹啟。</p>
</div>
<div class='div-other'><a id='mulu325' />
<p class='h3'>請隱<span class='corr'>元</span>禪師囘黃檗</p><p class="byline">諸士紳</p><p style="margin-left:0em;text-indent:2em">恭惟和尚，慧覺宗工，真如正印。緣結大千法界，具圓明寂炤之根；道開不二法門，超語言文字之障。磨甎手眼，靈光徧現塵寰；看箭機緣，風聲特垂閩海。真禪林之尊宿，震旦之名流者也。某等向挹清光，夙欽道範。茲為和尚慈筏遊東，遂使斷際法筵虛左。在七年棒喝，固知教澤長存；而一脉家傳，尚望宗風繼振。謹合羣心而延伫，先投五體以抒誠。伏願錫杖遙臨，現後身之黃檗；金繩密啟，示再出之白椎。嫡派總衍之天童，祖作模而孫作範；法乳均受于金粟，伯吹塤而仲吹箎。千峰明月半溪霞，燈燈相禪；三個木毬一枝箭，筏筏同登。盥手具箋，凝眸候駕。謹啟。</p>
</div>
<div class='div-other'><a id='mulu326' />
<p class='h3'>又</p><p class="byline"><span class='note-inline'>(本邑)</span>陳從教<span class='note-inline'>(叅議)</span></p><p style="margin-left:0em;text-indent:2em">別久渴欲一晤，瞻拜擬在秋冬。不謂亘和尚之意只在芙蓉羅山，其來黃檗也，亦勉強應一時之請而已。今見法乘囘閩，遂堅意推讓，似亦不能強留之者。念龍泉蕞爾，舊雖祖師出身之所，非開堂說法之地。今老禪師道德日高，信從日眾，恐此不足以容之。幸即命駕還山，以慰輿望，以廣朋從。萬勿久淹，令祖山寂寂無色也。面晤在即，未悉願言。</p>
</div>
<div class='div-other'><a id='mulu327' />
<p class='h3'>又</p><p class="byline"><span class='note-inline'>(本邑)</span>夏春暉</p><p style="margin-left:0em;text-indent:2em">師一載閱變兩都，亘古以來，禍亂未有若斯之速者也。揆厥所由，皆因人事，豈緣天數？然及今尚未有定。算來有國有家既已長慮，即禪林恐亦不得安也。奈何！奈何！黃檗山仗大師福德，振起擴清。數年以來，神皇之典冊倍光，佛祖之法道重朗。不肖以皈依獲免世刧，想亦宿根宿緣不至墮落，還望和尚提點。至于山隣鼠輩大貪大痴，不久銷耗磨滅，無容介介也。亘和尚有書，催不肖請師歸主黃檗，詞意殷勤迫切。共事鄉紳緇素，咸祈賁來。况大師念念不忘神宗佛祖，夢寐嘗在十二峰間。應狥眾願，乞示歸期以便趨。</p>
</div></div></div>
</div><!-- end of div[@id='body'] -->
</body></html>