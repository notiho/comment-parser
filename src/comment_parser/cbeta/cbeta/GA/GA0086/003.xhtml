<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>黃檗山寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu182' />
<p class='juan'>黃檗山寺志卷三</p><p class="byline">重興隆琦隱元祖師原本</p><p class="byline">門弟子性幽獨往等編訂續修</p><p class="byline">監寺<span class='note-inline'>(道昱　道昇　道本　宗儀　開滋　永悅)</span>副寺<span class='note-inline'>(惠秀　舜普　永施)</span>仝靜寺<span class='note-inline'>(宗堂　宗愷　德科　傳圖　華懺　常澄　紹仁　本岐　紹修)</span>校刊</p>
<div class='div-other'><a id='mulu183' />
<p class='h1'>僧</p>
<div class='div-other'><a id='mulu184' /><p style="margin-left:2em">世所謂僧者，圓顱方服已耳。然而圓顱方服之倫，有名足廁於天朝，行堪垂於後世者，何哉？葢慧命法身，任綦重焉；利生筏物，績綦弘焉。績弘而任重，釋教所以鼎立於中天，亘萬古而不昧者也。試觀古來知識，顯晦出處，各有其時；取予設施，必以其道。譜錄之記載良多，曾圓顱方服云乎哉？識者於此，盍三復夫張文定公之言？</p>
</div>
<div class='div-other'><a id='mulu185' />
<p class='h2'>唐</p>
<div class='div-other'><a id='mulu186' />
<p class='h3'>開山正幹禪師</p><p style="margin-left:0em;text-indent:2em">師姓吳，莆田人。得法於曹溪，後辭歸，至福唐黃檗山，乃曰：「吾師受記，遇苦即止，其在是乎？」遂結菴於茲，為黃檗之肇始云。</p>
<p style="margin-left:17em">右嗣法曹溪</p>
</div>
<div class='div-other'><a id='mulu187' />
<p class='h3'>斷際運禪師</p><p style="margin-left:0em;text-indent:2em">師諱希運，法嗣百丈，閩之福唐人也。幼于本縣黃檗出家。額間隆起如珠，音辭朗潤，志意冲澹。遊天台，逢一僧，與之言笑，如舊相識。熟視之，目光射人，乃偕行。屬澗水暴漲，捐笠植杖而止。其僧率師同渡，師曰：「兄要渡自渡。」彼即褰裳攝波，如履平地。囘顧曰：「渡來！渡來！」師咄曰：「者自了<span class='corr'>漢</span>，吾早知，當斫汝脛！」其僧嘆曰：「真大乘法器，我所不及。」言訖不見。後到洛京乞食，因一嫗指往南昌見馬祖。師至南昌，祖已遷化。聞塔于石門，遂往瞻禮。時百丈廬於塔旁，乃問：「巍巍堂堂，從何方來？」師曰：「巍巍堂堂，從嶺南來。」曰：「巍巍堂堂，當為何事？」師曰：「巍巍堂堂，不為別事。」便禮拜，問曰：「從上宗乘，如何指示？」丈良久，師曰：「不可教人斷絕去也。」丈曰：「我將謂汝是個人。」乃起，入方丈。師隨後入曰：「某甲特來。」丈曰：「若爾，則他後不得辜負吾。」師序遠來之意，願聞平日得力句。丈遂舉：「再叅馬祖，侍立次，祖目視繩床角拂子，我曰：『即此用，離此用。』祖曰：『子向後開兩面皮，將何為人？』我取拂子竪起。祖曰：『即此用，離此用。』我掛拂子於舊處，祖震威一喝，我直得三日耳聾。」師聞舉，不覺吐舌。丈曰：「子以後莫承嗣馬祖去？」師曰：「不然，今日因師舉，得見馬祖大機之用，然且不識馬祖。若嗣馬祖，已後喪我兒孫。」丈曰：「如是！如是！見與師齊，減師半德；見過於師，方堪傳授。子甚有超師之見。」丈一日問師：「甚麼處來？」師曰：「大雄山下採菌來。」丈曰：「還見大虫麼？」師便作虎聲。丈拈斧作斫勢，師即打丈一摑。丈吟吟而笑，便歸。上堂曰：「大雄山下有一大虫，汝等諸人也須好看！百丈老漢今日親遭一口。」師後曾散眾洪州開元寺。裴休相公一日入寺，行次見壁間畵，乃問寺主云：「畵是甚麼？」主云：「是高僧。」裴云：「儀象可觀，僧在甚麼處？」主無語。裴云：「此間莫有禪僧麼？」主云：「有一人。」裴遂請師相見，乃舉前話問師。師召云：「裴休！」休應：「諾。」師云：「在什麼處？」裴於言下有省，遂復請師開堂。及會昌二年，裴廉鍾陵，自山迎至州，憩龍興寺，旦夕問道。大中二年，裴又廉宛陵，仍禮迎至所部，安居開元寺。就宛陵建大禪苑，請師開法。以師酷愛茲山，還以「黃檗」名之。今諸方有謂「黃檗」者，皆茲山始也。裴一日以所解呈師，師接置于座，略不披閱。良久云：「會麼？」裴云：「不會。」「若便恁麼會得，猶較些子；若也形於紙墨，何有吾宗？」裴乃贈詩一章曰：「自從大士傳心印，額有圓珠七尺身。挂錫十年棲蜀水，浮杯今日渡漳濱。一千龍象隨高步，萬里香葉結勝因。擬欲事師為弟子，不知將法付何人？」師亦無喜色。自爾黃檗宗風盛于江表。師接人機用孤峭，所被皆上根，中下之流莫窺涯涘。唐宣宗大中三年示寂，勅諡「斷際禪師」，塔曰「廣業」。嗣法弟子六人，曰臨濟義玄，曰睦州尊宿，曰千頃<span class='corr'>南</span>，曰烏石觀，曰羅漢徹，曰裴休居士。惟義玄禪師為正傳，建立黃檗宗旨，一時道播諸方。而臨濟一宗屹起于此，歷七百餘年，代不乏人。兒孫遍天下，皆師源遠流長，故能赫奕如是也。師有《宛陵集》及《心要》二卷行于世。</p>
</div>
<div class='div-other'><a id='mulu188' />
<p class='h3'>懶菴禪師</p><p style="margin-left:0em;text-indent:2em">師諱大安，號曰懶菴，福唐陳氏子。初受業于黃檗山，習律乘。嘗自言：「我雖勤苦，未聞玄極之理。」乃孤錫遊方。將往洪州，路出上元，逢一老父謂師曰：「師往南昌，當有所得。」師即造百丈，禮而問曰：「學人欲求識佛，何者即是？」丈曰：「大似騎牛覔牛。」師曰：「識得後如何？」丈曰：「如人騎牛至家。」師曰：「未審始終如何保任？」丈曰：「如牧牛人執杖視之，不至犯人苗稼。」師自茲領旨，更不馳求。有同叅靈祐禪師，創居溈山，師躬耕助道。及祐歸寂，眾請師接踵住持。後住福州長慶，大化閩城二十年。唐中和三年歸黃檗示寂，塔于長慶之楞伽山，勅諡「圓智禪師」。</p>
<p style="margin-left:18em">右南嶽下</p>
</div>
<div class='div-other'><a id='mulu189' />
<p class='h3'>鴻庥禪師</p><p style="margin-left:0em;text-indent:2em">師姓翁，福唐江陰人。神宇標挺，玄機幹運。府宰請師主席黃檗寺，叢萃毳<span class='corr'>客</span>，示教之外，怡然自樂。恒言：「夙債須償，償盡則何憂何懼？物我俱逍遙矣。」人皆不喻其旨。及廣明之際，巢寇充斥。眾邀師逃難，師曰：「捨生就死，人之所難。我若躡竄，賊必窮追山林。寧捐我命，以活生靈。」是日，雷雨晦冥，須臾賊至。師出寺外，脫衲衣於九龍樹下盤石之上，言曰：「誓不汚清淨之地。」乃安常引頸待刃。賊反問以國事，師曰：「汝輩犬豕矣，見龍頭必敗李樹下，逢虎狼遂遭女兒手，奚敢問大事？」賊怒戕師。師神色不易，白乳逆流，逈而復合。賊翻驚異，羅拜懺悔，迎師歸山門。弟子景先闍維其屍，收舍利七顆，囊而寶之。有篤信者以菽粒如數易之，追之靡及，遂往筮焉。占之曰：「死生貴賤，罔分吾卦。在靡在之，失寧失矣，孰知其然也？」洎獲，寘之于塔，分七粒于琉璃器中，瑩然光色。僧清豁著文以紀德焉。</p>
<p style="margin-left:2em">玉閭子曰：「師不以罵賊傳，以罵賊傳者，淺視師矣。然即此論之，亦足見其曉然于生死也。菩提不動，順逆同觀，人以本來洞徹見奇。區區先見之明，得手後尋常事耳。」</p>
<p style="margin-left:2em">吳鍾巒曰：「禪學宗門了生死，不及名節事。余每謂『朝聞夕可』及『有殺身成仁，無求生害仁』二語，為吾儒了生死處。如鴻庥禪師，臨難不苟免，以犬豕罵賊死，豈非仁人志士者乎？山窻閱《黃檗志》，取其有合于名教，故特表而贊之曰：『九龍樹下夙因償，不動巍巍試劍鋩。白乳逆流心血赤，人中鐵漢法中王。』」</p>
<p style="margin-left:17em">右法系未詳</p>
</div></div>
<div class='div-other'><a id='mulu190' />
<p class='h2'>後唐</p>
<div class='div-other'><a id='mulu191' />
<p class='h3'>黃山輪禪師</p><p style="margin-left:0em;text-indent:2em">師諱月輪，福唐許氏子。志學之年，詣本邑黃檗山寺投觀禪師禀教。及圓戒品，遂游方。抵淦水，謁三峰，機緣靡契。尋聞夾山盛化，乃往叩之。山問：「汝名甚麼？」師曰：「月輪。」山作一圓相，曰：「何似者個？」師曰：「和尚恁麼語話，諸方大有人不肯在。」山曰：「闍黎作麼生？」師曰：「還見月輪麼？」山曰：「闍黎恁麼道，此間大有人不肯諸方。」師乃服膺叅訊。一日，山抗聲問曰：「子是甚麼人？」師曰：「閩中人。」山曰：「還識老僧麼？」師曰：「和尚還識得學人麼？」山曰：「不然，子且還老僧草鞋錢，然後老僧還子廬陵米價。」師曰：「恁麼則不識和尚也，未審廬陵米作麼價？」山曰：「真獅子兒，善能哮吼。」乃入室受印。依附七年，方辭往撫州，卜龍濟山隱居，玄徒雲集，師遂演唱夾山奧旨，道聲顯著。後歸臨川，樂棲黃山，謂諸徒曰：「吾居此山，頗諧素志矣。」僅住十三年，學者無虛往。以後唐同光十二月廿一日示<span class='corr'>疾</span>，二十六日午時坐化。壽七十二，臘五十三，塔<span class='corr'>于</span>院之西北。</p>
<p style="margin-left:18em">右青原下</p>
</div></div>
<div class='div-other'><a id='mulu192' />
<p class='h2'>明</p>
<div class='div-other'><a id='mulu193' />
<p class='h3'>重興大休禪師</p><p style="margin-left:0em;text-indent:2em">師諱大休，莆田人。結茅山中，法從頗眾。莆心鑑周公聞其名，遂往訪之。先是，師預語行童曰：「行有檀樾來，斯宇其復興乎！」明日，公果至，與師語大合。公慨棟宇之傾圮，不足以嚴佛而居僧，悉捐己貲重興之。所需無巨細，皆自莆航海而來。於是殿閣從新，一時崇盛，旹洪武二十三年也。塔幢幡峰，莆狀元林環公為記。此葢據心鑑公〈行略〉錄其大槩云。</p>
<p style="margin-left:18em">右法系未詳</p>
</div>
<div class='div-other'><a id='mulu194' />
<p class='h3'>明第一代黃檗開山請藏賜紫正圓中天祖師</p><p style="margin-left:0em;text-indent:2em">師諱正圓，姓陳，惠安人。禮福州高葢寺大菴為師。後過黃檗，見祖剎凌替，侵屬民間，輒卓錫<span class='corr'>于</span>茲。誅茅抉莽，備歷辛勤，堅志恢復。竟還寺業什之二三，乃搆佛堂于大殿之址。既而思業大力微，非帝德法寶，難鎮宏基，遂奮然赴闕，奏請龍藏。候命八年，孤苦萬殊，不少易其志。卒以疾終于都下，時萬歷庚戌年五月十六日也。其後徒孫興慈、興壽二祖，不替先志，上請益堅。神宗可葉文忠公奏，遂得賜勅。乃持靈骨歸。天啟改元，葬於大溪山塔。迄今御典輝煌，殿閣巍聳，得非祖之願深所致哉！</p>
</div>
<div class='div-other'><a id='mulu195' />
<p class='h3'>第二代重興覺田法欽大師</p><p style="margin-left:0em;text-indent:2em">李姓，隆慶間，中天老人為之薙染，恊剏此山。入道童真，驅狐兎，剪荊棘，初無把茅蓋頂，不避雨虐風饕。手拮据而口卒瘏，悉力於畚臿之中。結廬巖竇，藉草跏趺。採蕨療饑，牽雲補毳。日於單瓢破笠之下，與鑑、鏡二祖論道證心。時多絕粒，禪誦不輟，二十餘載。歷盡菀枯譽訕、向背炎凉之態，不畏險，不憚勞。備嘗艱辛，百折不囘，殫志經營，必底於成，僅得樜仔裏鐵灶底寺業十之一二。迺於山鄰波旬肆虐蹂躪、瓦礫灰刦之區，建大殿數楹，倏變榛莽荒穢為清<span class='corr'>淨</span>道塲。披星宿霧，踏破芒鞋，亦自忘其締構之難也，厥功詎可冺乎？宜當昭垂於奕祀，俾後代兒孫知創業之艱苦萬狀耳。寂正月初二日夘刻，葬祔四潭寶峰中天祖塔，坐辛向乙。徒三：鑑源公，寶燈公，鏡源公也。</p>
</div>
<div class='div-other'><a id='mulu196' />
<p class='h3'>第三代護藏賜紫興壽鑑源禪師</p><p style="margin-left:0em;text-indent:2em">晉江許氏，法欽田公冡徒。萬歷辛丑，中天圓祖赴闕請藏，俟命八載，卒于都下之長榮茶菴。祖不替先志，同師弟鏡源公，餐風眠雪，備歷勞瘁，匍匐數千里，叩請益堅。越六寒暑，蒙神宗皇帝勅賜萬福寺匾、御經全藏、紫衣三襲、錫杖、鉢盂還山。乙卯鼎建大殿、法堂。何喬遠少司空贈詩云：「鑑公一法不離心，特乞藏經鎮寶林。欲與僧徒開月慧，大將文字振潮音。衣鞋破綻耐貧久，十五年華守闕深。斷際裴休為弟子，今來閣老布黃金。」天啟丙寅五年正月初十日辭世，書偈云：「煌煌龍藏，永鎮禪林。海天萬里，波旬不興。噁！喝散浮雲千嶂<span class='corr'>淨</span>，一輪明月正天心。」闍維，舍利五彩。葬祔寶峰祖塔。</p>
</div>
<div class='div-other'><a id='mulu197' />
<p class='h3'>第三代護藏賜紫興慈鏡源禪師</p><p style="margin-left:0em;text-indent:2em">福唐萬安所林氏，法欽祖季徒。卯歲脫白。百家文字過目靡遺，偈頌數千言搦管立就。登藏經臺有感云：「昔日靈文何處在？荒臺惟見鷓鴣飛。」中天祖進京請經，守候多載未旋，有〈懷師祖〉句云：「當年杖錫去悠悠，薊水閩山萬里秋。」又云：「征鴻千里無書至，翹首長空看斗文。」當荒山岑寂、隣魅肆擾，采薇作供、鹿豕為羣，苦澹難堪、百計耐守。不匱孝思，誠為千古所欽式也。逮得祖計，昆季不憚艱辛，跋涉京邸。御試楞嚴，獲膺高選。欽賜藏經六百七十八函、帑金三百兩、勅書一道、寺額、紫伽黎、缽盂、錫杖，特命御馬監王諱舉賫護到閩。烜赫天章，照耀巖谷；萬里海邦，莫不駭矚。時萬歷甲寅歲也。戊午正月念五日入滅。</p>
</div>
<div class='div-other'><a id='mulu198' />
<p class='h3'>第一代住持開法密雲悟禪師</p><p style="margin-left:0em;text-indent:2em">師諱圓悟，字覺初，密雲其別號也，宜興蔣氏子。依樵為業，年二十有七負擔度山曲，觸積薪于路，忽有省，日用昭昭然。自是恒自返照，雖穿城市、涉俗緣不少間。越兩年棄室。又明年，父送之龍池上禹門禪院，投幻有傳公出家。爾時師自覺心境兩立，於古人「天地同根、萬物一體」有礙。請益公，但云：「汝若到這田地，便乃放身倒臥無別語。」又一日，申前問。公良久，師不領，公云：「可憐！可憐！」師無語作禮而退。嗣是，日周旋左右惟聞叱詈，慚悶交極。遘危疾，流汗二七日乃蘇。已而掩關。越三祀，傳公入都門，以院事屬師。一日，過銅棺山頂，豁然大悟。尋北上覲公，公問曰：「汝離我三年，有新會處麼？」師云：「有。」公云：「有什麼新會處？」師云：「一人有慶，兆民樂業。」公曰：「汝又作麼生？」師作禮云：「某甲特來覲和尚。」公曰：「念子遠來，放汝三十棒。」師便出。未幾，辭公南邁，公囑以書曰：「但適意處斷不可往，不適意處作急走過。恁麼行去，不要記數。待十字路口有個跛足阿師與汝印正，我自來召汝。」師於是歸龍池，登九華，泛普陀，陟天台，厯覽吳越凡四載。公召之歸，問曰：「汝這幾年，曾見什麼人？」師以脚打地、手拍膝。公曰：「汝在外幾年，一點氣息也無？」師云：「和尚疑則別叅。」時年四十有八。一日公集眾，陞座，付師衣拂，師辭不受。公曰：「汝何意思？」師云：「直待和尚天年，守塔三載，然後可行則行，當止則止。」又一日，公曰：「老僧昨夜起來走一回，把柄都在手裏，汝等為我扶持佛法！」師呈偈曰：「若據某甲扶佛法，任他○○○○○，都來總與三十棒，莫道分明為賞罰。」公大笑，師接來付火。萬歷甲寅春二月十有二日，傳公入滅，師伴龕三年。丁巳，諸檀越方請開法，乃繼席龍池。辛酉冬，曳杖長往。壬<span class='corr'>戌</span>乃住天台之通玄峰頂，縛茅以棲衲子。甲子夏四月，鹽官文學蔡聯璧等迎住金粟廣慧禪寺。閱五載，己巳，古瓦頹椽聿為寶坊。是年秋，僧隆宓、隆瑞等，同檀越葉益蕃、外護林伯春、卓冠、林宗漢、龔士龍，修書請師住持黃檗。明年仲春，師飛錫來閩，於三月廿七日入院。甫一期，而鹽官緇素賫書迎師歸金粟。眾懇留不可，遂以八月朔日出山囘金粟。辛未元日，受阿育王請。四月，司理黃公請住天童。然天童，江南第一寶坊，自義興開山，宋宏智中興，至此祖風陵夷極矣。師作興修偈曰：「太白山下天童寺，洪水漂流殿如洗。普告四方諸檀那，大家出手共扶起。」越十春秋，禪林規制全備，共住僧眾三萬餘指。眾益繁，師忌盈滿，乃出山，曳杖渡江過紹興。驥超祁侍御留別業四閱月，問道如市，應酬益繁。壬午春，遂至天台通玄，四方學者日益盛。七月，天台百里之內居民咸見通玄峰四山變白，夜有流光如火，炤燿巖谷。初三日，示微疾。初五日，手書復驥超居士。初六日，嗣法問疾至，師顰顣曰：「汝忝為一方化主，奈何以我故，頻頻往來騷擾諸山哉？」初七日，晨興，巡閱工作院務如故。日午歸方丈，語侍僧：「倦甚。」乃登寢榻臥。少頃，起坐跏趺。未竟，奄然示寂。九月，天童門弟子六十餘眾迎龕歸天童，全身塔于寺前山幻智菴之右隴。師凡六建法幢，其陞堂語要編成二十卷，離為四冊。其〈闢妄〉、〈據評〉、〈辯天〉、〈判語〉諸說，編為十卷，離為五冊，與〈闢救說〉共刊行以壽於世。剃度弟子三百餘人，嗣法門人一十二位。世壽七十有七，法臘四十有四。弘法三十年間，風行草偃。馳走天下宿衲鴻儒，道滿神<span class='corr'>州</span>，名傳紫閣，愚頑慕德，率土欽風。津梁百代，永垂于千秋矣！</p>
</div>
<div class='div-other'><a id='mulu199' />
<p class='h3'>第<span class='corr'>二</span>代住持開法費隱通容禪師</p><p style="margin-left:0em;text-indent:2em">師諱通容，姓何，俗諱懋淛，邑之江陰松崗人也。年十四出家於鎮東三寶殿，禮慧山為師。後同山住福州華林祖師殿，時已十九歲，便知有宗門中事，遂發憤行脚。初叅壽昌，提「狗子無佛性」話。一日，昌上堂與僧問荅，師在旁不覺激策，身心如熱病相似。看此話頭，始覺綿密成片，遽忘寢食。至五鼓，身世俱空，話頭脫落目前，虛逼逼地。遂走見昌云：「今日看破和尚家風了。」昌云：「有甚麼見處？」師便喝。於是日用自作主宰。遂往叅博山、雲門、古卓、憨山，然在雲門最久。後再返壽昌，皆不能了手，乃有偈見志云：「吾年二十五，氣海吞佛祖。不過古人關，豈踏今時路？祇覺此一件事，當陽披露不可指目，但不體貼不能休歇。」每趺坐，私謂：「若此，如何了得死生？」忽然墜淚。欲行脚，又思諸方無人。偶僧持《密雲公語錄》至，師閱便知大有過人處，必能了我大事，然猶懼得失焉。未幾，傳悟公自江西往天台，過寓吼山。師聞之冐雨往謁，禮拜起便問：「覿面相提事如何？」悟公以手中極大番菩提珠盡力照頭一打，師云：「錯！」悟公立身又盡力一打，師盡力一喝。悟公祇管打，師祇管喝，至第七打，頭顱幾乎打裂。所有伎倆知見一切氷釋，直下似塊鈍鐵。一宿乃辭去，閉關，日用得力現前。從前知見，如布袋盛椎子，一一敗露，無一句可用。及出關，復往天台親近悟公。一日，公問：「薰風自南來，殿閣生微凉，汝作麼生會？」師云：「水自石邊流出冷，風從華裏過來香。」悟公云：「離了此，又作麼生？」師云：「放和尚三十棒。」悟公云：「除却棒，又作麼生？」師便喝。悟公云：「喝後聻？」師云：「更要重說偈言。」悟公便休去。又一日，師問：「臨濟上黃檗，不終夏而去。途中却疑此事便回，意旨如何？」悟公便打，師亦打。過日遂辭公囘閩住山，時天啟三年癸亥也。有居士何行心、蔡行莊結菴于福州茶洋山，延師住焉。跨三年，復移菴于鼓山別峰。及戊辰秋，悟公以書喚師至金粟，欲立西堂。師遽辭，求進侍者寮。明年春，還閩中。越八月，福清縣緇素請悟公住持黃檗，懇師引領。遂同僧隆瑞、居士林杰夫過金粟。是冬悟公又命師執西堂事。庚午春，悟公應黃檗請，仍立師領眾。八月，悟公囘金粟，師隨送至浦城，公辭免。值蔡居士移居于浦，復就彼覓馬峰，留師棲止。衲子雲從，漸成法席。癸酉四月，僧隆宓等齎居士林朝龍、薛秉鉉、陳治安、林有喜、林正立、夏春暉、吳承啟、龔士龍等書，請師主黃檗法席。九月離馬峰，於十月五日入院。開堂三載，《語錄》八卷刊行。師嗣密雲悟公，悟公嗣幻有傳公。溯源曹溪，為三十五世孫。</p>
<p style="margin-left:18em">右臨濟宗</p>
</div>
<div class='div-other'><a id='mulu200' />
<p class='h3'>第三代住持佛慈廣鑑慧光普照隱元隆琦國師</p><p style="margin-left:0em;text-indent:2em">師諱隆琦，號隱元，本縣靈得里東林林氏季子也。父在田，母龔氏。六歲，父客於湘未歸，自是家產日耗，難以攻讀。至九歲入學，十歲廢讀，遂漸學耕樵為業。每靜夜與二三友坐臥松下，仰觀天河運轉、星月流輝，誰繫誰主，躔度不忒，心甚惑焉。然此道理，非佛仙難明，纔有慕佛仙之念。意雖未決，志在塵表，無心於世。十數年來所為頗多顛沛。年三十，禮本寺鑑源師落髮，有嘲者云：「東林也有佛邪？」師云：「嘗聞佛性遍週法界，豈外東林耶？」嘲者嘆妙。師即發願云：「此處若不精修佛行，以壞法門，生陷泥犂。」辛酉春，領簿往京募化，欲完此道塲。至<span class='corr'>杭</span>，適時仁師京囘，談及京中多事，緣事遂止，乃問仁師：「『依經解義，三世佛冤；離經一字，如同魔說』，如何消釋？」仁云：「三十年後與汝道。」師即私忿，意為欺人太甚，難道這兩句經有甚麼難會，以待三十年耶？便不同囘山。今日思之，仁師此句大得力矣！當時若依經解說一篇，則被摩捋囘山，安有今日之事乎？所謂靠將不如激將，飄然遍厯名剎，第有一德可稱者，亦依同住。甲子春，上秦住山積善菴，景西主人問：「路中還見有好人麼？」師云：「試指個不好的出來看看！」西默然。師云：「不見道『仁見為之仁』？」西又問：「七處徵心，畢竟心在甚麼處？」師云：「且坐，將茶來。」西無語。師云：「下文還長，付在來日。」正談及叅天台之事，忽聞老和尚來應金粟，喜不自勝，私謂：「符我所願。」買舟同到金粟叅見和尚，問：「學人初入禪門，未知做工夫，求和尚開示？」雲云：「我這裡無工夫可做，要行便行，要坐便坐，要臥便臥。」師云：「蚊子多，臥不得時如何？」雲云：「一巴掌。」師拜退，致疑不決，七晝夜經行坐臥，無有間斷。至第七日下午，老和尚在匡祖堂前過，師擡頭一見，有省，便拜云：「某甲會得和尚掌中意。」雲云：「道看！」師便喝。雲云：「再道看！」師又喝。雲云：「三喝四喝後如何？」師云：「今歲鹽貴如米。」雲云：「走開！不得碍人路頭。」師禮拜退。日常自作主宰，活潑潑地，亦不請問，亦無疑情。至丙寅冬，五峰為西堂，師竪拳云：「識得這個，天下太平；識得這個，天下爭競。如何決斷？」峰云：「這個從甚麼處得來？」師便喝。峰云：「那裡學得來？」師又喝，峰便打。師再喝，峰再打。師喝兩喝，峰打兩打。眾謂老隱今日敗闕。師云：「非汝境界。」由是坐不得，臥不得，氣噴噴地。平目而行，千人之中不見有一人，并不見有己身。行至次早課誦，維那鳴<span class='corr'>磬</span>一聲，忽覺身在此立。課畢仍舊而行。眾謂老隱着藥了。直至第三日上午，忽牕外一陣風吹入，寒毛卓竪，通身白汗，大徹源底。便知三世諸佛、歷代祖師、天下老和尚、情與無情盡在毫頭上，了了分明，無二無別，不可舉似於人，自證乃知。心中甚喜，逢人即笑。人謂老隱被魔所著。師云：「非汝所知。」但記得經云：「若作聖證，即入群魔。」遂無喜色，尋常如舊。續知師知師所得，謂峰云：「此子徹也。」乃喚進寮，云：「汝有悟處，試道看？」師云：「道即不難，只恐驚羣動眾。」峰云：「但說何妨！」師即打觔斗而出。峰云：「真獅子兒，善能哮吼。」後即出堂領火頭。一日，老和尚與眾論「敬鬼神而遠之」。眾荅已，師亦在門外立，老和尚云：「汝進來說說看？」師進前[監-皿+立]火，又云：「離不得這老賊，近不得這老賊。」雲打云：「汝作賊會<span class='corr'>耶</span>？」師即拂，又出云：「賊！賊！」庚午春，本寺耆舊請老和尚至山。同囘寺，領命漳南募化。見東里王居士，云請老和尚到山之意。又到潮州草菴月餘，師衣衫藍縷，其主人疑非黃檗緣事，不就。占二偈為別：</p>
<p style="margin-left:0em;text-indent:0em;" class="lg-abnormal"><div class='lg-row'>草鞋踏破已多年　半似風流半似顛　滿地黃金渾不顧　又拈白紙告青天</div>
</p><p style="margin-left:0em;text-indent:2em">其二：</p>
<p style="margin-left:0em;text-indent:0em;" class="lg-abnormal"><div class='lg-row'>試將冷眼向南看　世道紛紛化道難</div>
<div class='lg-row'>三十年來無取舍　相逢盡是鐵心肝</div>
</p><p style="margin-left:0em;text-indent:2em">即回至漳，聞老和尚有荅東里公書。八月初一日歸浙，漳州諸緣不交，空手歸來，益見山中淒楚，則云：「檗山蒼翠叠層層，難掩孤貧一個僧。堪笑化工又未瞥，春來秋去太忙生。」辛未春，龔夔友、夏象晉同石居士，請住獅子巖。癸酉冬，山中請費和尚主席，命師為西堂，師辭不得，遂就職。和尚上堂，師即問：「打著昔時舊痛處，于今猶恨棒頭輕。請師末後一頓！」師打曰：「舊瘡瘢上著艾！」進云：「恁麼則徹骨徹髓去也。」師曰：「如何是汝徹底意？」進云：「時清休唱太平歌。」和尚：「只引得一半。」師即禮退。一日，諸禪人頌「百丈再叅，馬祖一喝，百丈耳聾，黃檗聞之不覺吐舌」因緣，師目云：「總未妥在。」亦頌云：「一聲塗毒聞皆喪，徧野髑髏沒處藏。三寸舌伸安國劍，千秋凜凜白如霜。」和尚即圈出，粘在法堂示眾。陞座云：「吾有一枝拂子，是從上用不盡的。」顧師云：「汝作麼生奉持？」師喝云：「放下着！」和尚云：「再道看！」師喝，便出到方丈。和尚下座，進方丈，師禮拜云：「適來觸忤和尚。」和尚舉拂云：「汝且將去行持。」師接著便打一拂，和尚云：「將為報恩<span class='corr'>耶</span>？」師又打一拂，便歸寮。甲戌仲夏，辭和尚，回獅巖隱靜。一日泉竭，慮無水難以居眾，在菴前大石上仰觀南畔，壁巖之下懸松翠茂，必有水焉。攀藤刪棘而上，果如其言。就壁梘泉砌路，得石巖間稍平處，堪以寓目靜坐片時，謂龔居士曰：「此處可結團瓢。」士曰：「和尚曰可，某極力為之。」是秋重陽之日起基，冬畢工，移錫居之。丙子夏，本山同鰲江檀信奉侍御林公書，請繼黃檗法席。師慮德薄言微，不宜應世，力卻之。眾等虔請再四，似不能免，姑許之。巖下有側石如舟，遊者以不平為嘆，師云：「時節若至，自然平矣。」一夜，坐石上，持大悲呪三遍，默祝龍天：「此去黃檗，其道大行，為山增色，此石可平為徵。」默坐炷香歸室。次早黎明，徒良哉報云：「奇怪！奇怪！石自<span class='corr'>已</span>平。」師云：「不必說，吾祝已驗。」乃名為「自平石」。說銘為記曰：「匪石弗平，我心不誠；心既誠矣，其石自平。既平且誠，吾道大行。以此靈驗，刊石為銘。」又一夕，夢一老人長睂皓首，荷甑負囊而入。師云：「老老大大，負累若此，不亦勞乎？」彼即放下，出書幅單條並所負之物，見贈而去。醒為玄生侍者說者云：「斯乃吉兆，必有見徵。」月終，果法通尊使送大衣一領，源流書幅一封，以表法信。丁丑仲冬，至山開堂，拈香以酬法乳之恩。越明年，開龍藏，三閱春秋，以荅賜藏之恩。庚<span class='corr'>辰</span>正月八日建大殿。越四載，山門寮舍頗僃。甲申春，往金粟省覲和尚。五月，至天童掃塔。孟冬，應崇德福嚴寺請。乙酉春，通政馬公請住長樂龍泉寺。丙戌玉融鄉紳并本山耆舊接回黃檗。示眾語錄十卷，又錄二卷，《雲濤集》一冊，并行於世云。</p>
<p style="margin-left:10em">右臨濟宗</p>
</div></div></div>
</div><!-- end of div[@id='body'] -->
</body></html>