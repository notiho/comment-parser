<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>黃檗山寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu328' />
<p class='juan'>黃檗山寺志卷七</p><p class="byline">重興隆琦隱元祖師原本</p><p class="byline">門弟子性幽獨往等編訂續修</p><p class="byline">監寺<span class='note-inline'>(道昱　道昇　道本　宗儀　開滋　永悅)</span>副寺<span class='note-inline'>(惠秀　舜普　永施)</span>仝靜寺<span class='note-inline'>(宗堂　宗愷　德科　傳圖　華懺　常澄　紹仁　本岐　紹修)</span>校刊</p>
<div class='div-other'><a id='mulu329' />
<div class='div-other'><a id='mulu330' />
<p class='h2'>志<span class='note-inline'>(一則)</span></p>
<div class='div-other'><a id='mulu331' />
<p class='h3'>福清縣志</p><p style="margin-left:0em;text-indent:2em">黃檗山在清遠里，以山多產黃檗故名。林巒重複，為邑之勝。梁江淹嘗遊此，有詩：「陽岫飛鸞彩，陰溪噴龍泉。」「禽鳴丹壁上，猿嘯青崖間。」上有珠簾泉，下有瀑布泉，垂數十丈，其勢甚健。淙崖石為穴，下濬無底。潭口徑八九尺，舊傳有龍，禱雨輒應。上絕嶮處復有一潭，人跡罕到。龍嘗自下潭移上潭，所厯有爪跡。又有佛　峰、香爐峰、寳峰、紫薇峰、屏幛峰、天柱峰、獅子峰、羅漢峰、鉢盂峰、五雲峰、吉祥峰、報雨峰。宋陳確詩：「峭拔藏蒼龍，烟雲晝長鎖。天際雨將來，山靈已先報。」山有黃檗寺，寺之西有嵩頭陀巖，至今猶有乳香出石罅間。</p>
</div></div>
<div class='div-other'><a id='mulu332' />
<p class='h2'>記<span class='note-inline'>(一則)</span></p>
<div class='div-other'><a id='mulu333' />
<p class='h3'>遊黃檗山記</p><p class="byline">明吳鍾巒</p><p style="margin-left:0em;text-indent:2em">黃檗山寺，福唐叢林之最著者也。歲丙戌，余避地來。黃檗在耳，以道枳，弗克至也。丁亥，移寓逕江，黃檗在目，以溽暑弗即至也。七月之望　至焉，同林　　　踰陵涉溪，境漸以深。可十餘里，數折至山，　數折　寺。寺在翠微，松竹森蔚，望之已居然勝境矣。入寺，羣峰迴合，梵宇莊嚴，為寶殿，為轉輪藏，為香積厨，為僧眾寮，結搆都備。殿後厯數十級而上，上為法堂，為方丈，為客堂。堂中有葉文忠公像。臨高望遠，心目敞豁，遂棲宿堂左。二友談：山有九潭，一潭最勝。余興勃勃。明日陰雨，雨不止，又弗即至也。雨窓無事，俯仰榱桷，見文忠公〈遊絕頂〉詩，嘆曰：「公，太平宰相也。公罷相後，璫禍矣；公捐舘後，今日矣。昔之遊者，非今日之遊者也。」因步韻為詩，以寄感慨。越日，雨稍霽，余曰：「盍行乎？」迄于今，甲子周而事始稍稍竣也。斯不亦毀者易而成者難乎？豈不在人哉？嗚呼！匪直寺也，國之所以廢興存亡者亦然。文忠有知，尚三嘆于九原矣！於是為之記。二友為：林雷先，名起震；林惠風，名介。王子，字秉肇，名家基。余季子，名裔之，字公及。</p>
</div>
<div class='div-other'><a id='mulu334' />
<p class='h3'>復黃檗寺田記</p><p class="byline"><span class='note-inline'>(北直保定)</span>張縉雲<span class='note-inline'>(玉波　邑侯)</span></p><p style="margin-left:0em;text-indent:2em">自靈石歸，不數日，又適以事遂詣黃檗。盖福清饒佳山水，首推靈石，次即黃檗。而舊剎之存，亦惟兩山之寺為最古。靈石之田二百八十畝，質於人；黃檗之田七百八十畝，亦質於人。遣吏諭之，一如靈石，旋黃檗之田亦復。福清，劇邑也，賦稅、訟獄、盜賊、郵傳甲於他邑。蒞事以來無一治績，而兩寺之田乃得之於不旬日之間，豈佛法所謂有緣者耶？抑越人好鬼，其俗使然耶？是亦可喜矣。靈石寺宇不及百間，黃檗則百間不止。靈石惟前殿不支，其餘固皆完好；黃檗佛殿完好，而其餘則幾無一椽可覆。遠近聞之，欣然應募，醵錢興工，土木翕集。蓋自僧舍荒凉，法侶散去，及是而復歸，已厯一紀。而後黃檗之梵唱，始得與靈石之鐘皷相聞於兩山之間。夫物之成毀有數，古之言天者，每以一星為期。豈一梵舍之興廢，亦關天道耶？而人事實因之，固未必然矣。是說也，姑無深論。寺中有舊碑，亦載雍正年間寺僧已有質田一事。遂踵其事而勒石以記之。</p>
</div>
<div class='div-other'><a id='mulu335' /><p style="margin-left:0em;text-indent:2em">黃檗為融邑名寺，山志乃千古流傳。自梁江淹、宋晦翁、唐宣宗、明曹學佺、葉向高，迄大清名人間出，咸于黃檗寺留題志序詩記，其墨跡至今存焉。雖云山以僧名，亦志以人重。戊子暮春，予遊福唐。是夜，僧清懷師出《續修黃檗志》與予觀之。予百復不厭，競競然鄭重焉。及閱此篇末行，不覺忽為色沮，試思長班地保何物？鄭喜、林樹齊何人？廝卒之流，竟以廁名公鉅卿側也，此志不幾卑汚耶？作者昧，梓者亦不通。時即質之清懷師，師亦甚惡，<span class='corr'>輒</span>筆刪之。憤鄙之下，付之一笑。</p>
<p style="margin-left:18em">龍田張成梁爰筆</p>
</div>
<div class='div-other'><a id='mulu336' />
<p class='h3'>黃檗種松記</p><p style="margin-left:0em;text-indent:2em">山之有樹，如人之有髮。然炫服盛粧而頭乃童然，豈足為美哉？否則數莖鬅鬆，亦難為貌矣。靈石之趣，以幽深勝，然非老松數千株虬蟠谷口，亦未為至也。黃檗既修之兩月，余以乙酉春始往視其工。殿宇已整，寮舍已完。而環顧囘山，層石巉巉，挺然顯露，譬猶人之新經病起，氣象雖殊，而顧盻間未能生態，對之者仍不免少興。福清故產松秧，每一觔為一束，每束計可四百有餘，乃<span class='corr'>市</span>三十束種於寺之前後。寺之住持曰通馨者，亦已植三萬餘株。計十年之後，青青在望矣。計再十年之後，清陰照地，可以覆人矣。吾年今已五十有二，更二十年後，久已解組歸田矣。如其時此身尚在，杖策南來，重尋舊迹，則四萬餘株之堪為樑棟者，不啻老夫前此在邑之日之稚焉童子，其為樂何如也！想靈石大夫聞之，亦當掀髯而笑。</p>
</div>
<div class='div-other'><a id='mulu337' />
<p class='h3'>黃檗寺龍泉記異</p><p style="margin-left:0em;text-indent:2em">黃檗寺後，舊有小潭一，冬夏泓然，相傳不盈、不溢而亦不涸，號為龍泉，不知始於何歲月也。壬申歲，寺之田畝入富人，僧以貧散去，泉遂亦以涸聞。迨癸未，余蒞茲邑，夏六月以事詣山，遂宿於其寺。頹簷敗瓦，星光的皪，逗漏梁間。從枕席上可一一而數，幾於不能成寐。而訪所謂龍泉者，第見數尺枯池而已。未幾，為歸其寺產，又為之募工修之費於四方。殿宇既整，緇侶悉還。向之蔓草緣堦、長苔掛壁，又皆為莊嚴<span class='corr'>淨</span>土、威儀道塲矣。而所謂龍泉者，乃亦浸浸日出。及工甫畢，盈潭泓然，與曩時相傳「不盈不溢而亦不涸」者無異。噫！是可以自勉矣。泉豈有知者哉？而其通塞之故，乃與寺之廢興相因！天下<span class='corr'>固</span>有不相感而適相值者，若此之類，不一其事。而寺僧以為神，里人以為異。在愚夫愚婦，可慰其好善之誠；而有志之人亦可以自勵於有成也。如必與佩刀之出、孝婦之涌而自以為功焉，竊恐為山靈所笑爾。</p>
</div></div>
<div class='div-other'><a id='mulu338' />
<p class='h2'>詞<span class='note-inline'>(一則)</span></p>
<div class='div-other'><a id='mulu339' />
<p class='h3'>龍潭祈雨詞</p><p class="byline"><span class='note-inline'>(浦城)</span>宋真德秀</p><p style="margin-left:0em;text-indent:2em">伏以萬民之天所仰，莫如穡事之難；六月之雨不時，深懼田功之失。控誠以禱，從欲是求。睠茲百里之區，實在七閩之首。山崇川駛，粟可去而不可來；民悍俗頑，歲宜豐而不宜儉。昨緣霜隕，有害秋成。一朝而攘奪並興，殆幾挺變；累載之盖藏悉罄，僅足救饑。幸禾麥之繼登，與里閭而胥慶。然穀直之騰未减，而民力之困自如。非大有之屢書，豈小康之可冀？乃由季夏，驟苦常暘。多稼垂成，猶日望嬰童之長；甘霖弗續，是頓虧乳哺之功。倘拯救之少稽，將危亡之立至。不勝震懼，有甚灼焚。爰率籲于上穹，冀興憐于下土。勅羣龍而並起，掃妖魃于方張。大雨時行，願弗愆于月令；烝民乃粒，實共戴于天恩。</p>
</div></div>
<div class='div-other'><a id='mulu340' />
<div class='div-other'><a id='mulu341' />
<p class='h3'>黃檗賦</p><p class="byline">明林伯春</p><p style="margin-left:0em;text-indent:0em;" class="lg-abnormal"><div class='lg-row'>美百尺之喬木　結深根于高岑　枝拳曲而偃蹇　葉茂密而繁陰　豈榆柳之比性　將貞壽而並林</div>
<div class='lg-row'>時飡霞以吸露　乃黃質而苦心　類寒松之節操　同婺女之堅貞</div>
<div class='lg-row'>其朽散以自棄　任霜雪之相侵　彼桂何事而消亡　桐胡為而半死</div>
<div class='lg-row'>槿向秀于春朝　蘭徒芳于江沚　嗟萬有之必衰　獨一貞之無已</div>
<div class='lg-row'>臨皓魄以輝生　動微颷而響起</div>
</p></div>
<div class='div-other'><a id='mulu342' />
<p class='h3'>登黃檗山賦</p><p class="byline">獨往子性幽</p><p style="margin-left:0em;text-indent:2em">七閩勝地，十縣名巒。枕榕城蔚蔚，啟莆水潺潺。源發金支之頂，秀來白鶴之間。肘郭廬而腋大吉，纓石竹而帶海山。客從余遊者問曰：「此何區也？董壺孫麗，旗鼓讓幽。竹葱葱兮露滴，松鬱鬱兮風流。無絃千溪兮彈伯牙之響，有情萬壑兮載宋玉之愁。擁龍田兮雲從萬里，跨江陰兮水衍千溝。遙望虎嶺之巔兮，曾藏將軍俠骨；近眺鰲江之下兮，多繫漁子扁舟。豈飛來之蓬島，抑突出之天丘？」余曰：「此黃檗也。考之紀載，古已詳矣。出紫雲焉，問諸耆老，今其知乎？吾聞巨靈斧劈，章亥步推。彼焉界三千兮固尊五岳，此也峰十二兮亦貴一坏。子不見夫報雨初霖兮，五雲繞天公之<span class='corr'>塔</span>；鉢盂孤挺兮，天柱空九郎之罍。突寶峰兮斜插，<span class='corr'>考</span>吉祥兮旋來。羅漢騎獅子兮，咆哮驚醒玉融之夢；香爐供佛座兮，慈悲燻騰福土之灰。且有紫薇兮綴一方春色，屏幛兮蔽四際塵埃。此則茲山之大較然也。自地占袈裟兮，開衲衣之永紫；流增濟水兮，洗法眼以長青。今者竹院風清兮，高聳凌霄之節；草菴月罩兮，漸成插漢之形。看絳節峰頭兮，也有黃金篩地角；踏獅巖險嘴兮，不無白棒摘天星。且讀梅菴一碑兮，知麋鹿上聞天語；過普同諸塔兮，識枯朽下擁地靈。登斯山也，真令人有蟬脫物表，鴻飛霞端者矣。况有時而龍潭珠垂兮，鷺羽逞攖鱗之勢；有時而蟒洞燈遍兮，神光生媚鬼之才；有時而鐘樓響高兮，遙應姑蘇半夜；有時而經閣香落兮，恰同靈隱成堆；有時而蟬噪小溪兮，和老人之十咏；有時而鶴依方丈兮，獻仙子之千枚；有時而水月現觀音之容兮，露出通身手眼；有時而臥雲飄佛母之駕兮，育成大地胚胎。斯豈非盡福唐勝概，極佛國奇觀哉？然猶未也，子不見夫風吹大小帽兮，日月出沒其上；雲迷木石橋兮，魚龍變幻其間？多年翁仲半埋荒草之中兮，可歌可泣；幾箇村家狂跳光天之下兮，如黠如頑。古樹陸離兮，感春秋之易度；新蓬荏苒兮，念歲月之維艱。靜言思之：妙藥難駐紅顏兮，徐福之舟不復；金風已催白髮兮，魯陽之日難攀。果登山而有得，應案屐而自潸。」客笑曰：「夫鳳凰之異于山雞者，羽毛之美也；麒麟之殊于走獸者，首足之文也。融邑固多君子，塘水豈辜名家？子乃墨胎之餓骨，豈知聖道之龍蛇？」余曰：「其然乎？豈其然乎？子不見夫真氏來禱兮而九潭增色，江郎有賦兮而滿筆生花。常觀察之遺教兮不朽，林太丘之理學兮堪誇。稽流民一圖兮，鄭介公之風流如覩；考歷相四主兮，葉丞相之天業未遐。事即此而達彼，道有然而豈徒？子不見夫正幹通玄兮，檗味迄今猶苦；鴻庥罵賊兮，樹頭萬古不汚。斷際三弄爪牙兮，宣宗之掌痕長在；中天八經寒暑兮，神廟之御典不誣。况雲布且密兮，擁單傳之寶；道費而隱兮，得直指之珠。今何必遠遡文文<span class='corr'>山</span>之為奇男子，定指李若水之為大丈夫？只此月照山間兮露清霜冽，何處更埋黃巢之劍？霧填谷口兮燕去雁來，相逢盡道白乳之顱。念之哉！龍藏猶存碩果，豹隱方是故吾。數點磬聲兮，并不聽雲中之雞犬；半生豪氣兮，却俱冷山前之鷓鴣。固知文之未喪，<span class='corr'>或</span>守道以有須。」客于是栗然而恐，悄然而悲。余因進曰：「子休矣！圓頂支天兮，裴休猶為着相；遠公既遇兮，菊花亦覺累人。舉足皆幻，美景匪真。滄海桑田兮，莫恨山河非舊；花容鳥語兮，別有天地維新。子休矣！吾其自此獨往矣。」遂揖去。客摳衣尾之，溯洄于九淵而不能從也。余遙語之曰：「吾道存歟，非山亦非水；吾道亡歟，可水亦可山。子豈復求我于人世間也邪？」客目送之，莫知所之。閩中士大夫有聞者，相與載筆覓焉。閴其無人，但留墨跡數痕石上而已。過而讀之，渺不可得。</p>
</div></div>
<div class='div-other'><a id='mulu343' />
<p class='h2'>贊<span class='note-inline'>(十六則)</span></p>
<div class='div-other'><a id='mulu344' />
<p class='h3'>開山正幹禪師贊</p><p class="byline">隱元琦</p><p style="margin-left:0em;text-indent:0em;" class="lg-abnormal"><div class='lg-row'>含曹溪毒　入黃檗林　渾身是苦　遺累至今　烟幕幕　雨沉沉　千古何人解此心</div>
</p></div>
<div class='div-other'><a id='mulu345' />
<p class='h3'>希運禪師贊</p>
<div class="lg regular" style="margin-left:0em;"><div class='lg-row'>脫白斯地　緣生福唐　機投百丈　舌露鋒芒　在在標名黃檗　也是熟處難忘</div>
<div class='lg-row'>杜撰接人六十棒　流傳惡辣徧諸方</div>
</div></div>
<div class='div-other'><a id='mulu346' />
<p class='h3'>懶安禪師贊</p><p style="margin-left:0em;text-indent:0em;" class="lg-abnormal"><div class='lg-row'>識得牛兒　驀劄歸欄　不犯苗稼　真個懶安　突出閩城二十載　占人田地太無端</div>
</p></div>
<div class='div-other'><a id='mulu347' />
<p class='h3'>月輪禪師贊</p><p style="margin-left:0em;text-indent:0em;" class="lg-abnormal"><div class='lg-row'>踏破草鞋　不識和尚　獅子嚬呻　猿猴伎倆　撈摝再三歸去來　月輪不在秋月上</div>
</p></div>
<div class='div-other'><a id='mulu348' />
<p class='h3'>中天師祖贊</p>
<div class="lg regular" style="margin-left:0em;"><div class='lg-row'>把茆廢址　屢受訶煎　六十有五　匍匐帝前　請經鎮剎　行業湛然　龍樓顯煥　卓立中天</div>
<div class='lg-row'>全彰祖道　耀後光前</div>
</div></div>
<div class='div-other'><a id='mulu349' />
<p class='h3'>天童密師翁贊</p>
<div class="lg regular" style="margin-left:0em;"><div class='lg-row'>岍眉卓朔　雪鬢鬔鬆　單提楖栗　如虎若龍　截斷諸方要道　掀翻黃檗家風</div>
<div class='lg-row'>殃及兒孫不了　遍尋到處無跡　近日有人報道　公然坐在天童</div>
</div></div>
<div class='div-other'><a id='mulu350' />
<p class='h3'>本師費和尚贊</p>
<div class="lg regular" style="margin-left:0em;"><div class='lg-row'>舌起浪堆　眉挂鉗鎚　結佛祖讐　為生靈災　觸着喪身失命　擬之怒吼如雷</div>
<div class='lg-row'>當年錯禮三拜　至今懊恨未灰</div>
</div></div>
<div class='div-other'><a id='mulu351' />
<p class='h3'>師翁隱元琦老和尚贊</p><p class="byline">良準標</p>
<div class="lg regular" style="margin-left:0em;"><div class='lg-row'>雙瞳烱烱　氣宇如王　主持法道　下視諸方　令行震旦　名播扶桑　闔國瞻仰　萬里舟航</div>
<div class='lg-row'>拈出兩枝黃檗　苦味難嘗　所以吾祖之風　山高水長</div>
</div></div>
<div class='div-other'><a id='mulu352' />
<p class='h3'>本師廣超宣老和尚贊</p>
<div class="lg regular" style="margin-left:0em;"><div class='lg-row'>這阿師　沒意智　賺殺人　遍大地　昔日狹路相逢　灼然無處廻避　剛剛觸禮三拜　至今無處出氣</div>
<div class='lg-row'>朝夕聊將一炷香　胡亂熏他半邊鼻</div>
</div></div>
<div class='div-other'><a id='mulu353' />
<p class='h3'>本師良準標老和尚贊</p><p class="byline">純寬晃</p><p style="margin-left:0em;text-indent:0em;" class="lg-abnormal"><div class='lg-row'>惡辣鉗鎚　沒從囘互　打折驢腰　脹殺馬肚　法戰諸方四會中　秘魔杈擎石鞏弩</div>
</p></div>
<div class='div-other'><a id='mulu354' />
<p class='h3'>師翁純寬晃老和尚贊</p><p class="byline">慧國祥</p><p style="margin-left:0em;text-indent:0em;" class="lg-abnormal"><div class='lg-row'>高峻門墻　攀躋不易　惡發人前　躲跟無地　奴視逸多揖釋迦　馬郎婦即金沙是</div>
</p></div>
<div class='div-other'><a id='mulu355' />
<p class='h3'>本師克明光老和尚贊</p><p style="margin-left:0em;text-indent:0em;" class="lg-abnormal"><div class='lg-row'>孤硬頭顱　面冷生鐵　捋斷虎鬚　雷轟電掣　煞活垂機　廣長掉舌　說白道黃　證龜成鱉</div>
</p></div>
<div class='div-other'><a id='mulu356' />
<p class='h3'>本師慧國祥老和尚贊</p><p class="byline">道暹光</p>
<div class="lg regular" style="margin-left:0em;"><div class='lg-row'>怒吼如雷　磕着命喪　如何若何　拳頭一頓　傳個無文　至今悔恨　說是甚麼　正法眼藏</div>
<div class='lg-row'>咦　銀山萬仞剎竿懸　漢現胡來三十棒</div>
</div></div>
<div class='div-other'><a id='mulu357' />
<p class='h3'>道暹禪師贊</p><p class="byline"><span class='note-inline'>(蘇年)</span>鄭光策<span class='note-inline'>(鰲峯山長)</span></p><p style="margin-left:0em;text-indent:0em;" class="lg-abnormal"><div class='lg-row'>我遊福清　即耳詩名　雖未見面　不能忘情　師遊無定　隨地拄錫　垂二十年　鴻爪雪迹</div>
<div class='lg-row'>邇來倦遊　復歸故山　如風吹雲　忽往忽還　禪學既深　詩境亦進</div>
<div class='lg-row'>一片光明　自得心印　問師緣何　師亦茫然　心知其旨　口不能宣</div>
<div class='lg-row'>譬如尋春　出門無得　歸聞花香　一笑默默　道不在遠　着意反非</div>
<div class='lg-row'>吃飯穿衣　至平至奇　動極必靜　夢覺乃醒　一箇蒲團　妙趣自領　空山無人　流水無聲</div>
<div class='lg-row'>寂坐諦聽　無情有情　誰為此圖　現真面目　證禪證詩　興象具足</div>
</p></div>
<div class='div-other'><a id='mulu358' />
<p class='h3'>又</p><p class="byline"><span class='note-inline'>(侯官　蘭卿)</span>李彥章<span class='note-inline'>(中書翰林)</span></p><p style="margin-left:0em;text-indent:0em;" class="lg-abnormal"><div class='lg-row'>照影恒河憶遠遊　十年退院又熏修　自從瓶缽垂垂老　萬里歸來易白頭</div>
</p><p style="margin-left:0em;text-indent:2em">其二</p>
<p style="margin-left:0em;text-indent:0em;" class="lg-abnormal"><div class='lg-row'>檗山高處古名扃　榆欓千函有藏經　勞我龍淵搜篆夢　海天一十二峰青</div>
</p></div></div>
<div class='div-other'><a id='mulu359' />
<p class='h2'>居士詩<span class='note-inline'>(梁、唐、宋、明、清)</span></p>
<div class='div-other'><a id='mulu360' />
<p class='h3'>遊黃檗山</p><p class="byline">梁江淹<span class='note-inline'>(金紫光祿大夫)</span></p><p style="margin-left:0em;text-indent:0em;" class="lg-abnormal"><div class='lg-row'>長望竟何極　閩雲連越邊　南州饒奇怪　赤縣多靈仙　金峰各虧日　銅石共臨天</div>
<div class='lg-row'>陽岫飛鸞彩　陰溪噴龍泉　殘杌千代木　廧崒萬古烟　鳥鳴丹壁上　猿嘯青崖間</div>
<div class='lg-row'>秦王慕隱淪　漢武願長年　皆負雄豪威　棄劍為名山</div>
<div class='lg-row'>况我葵藿志　松木橫眼前　所若同遠好　臨風再悠然</div>
</p></div>
<div class='div-other'><a id='mulu361' />
<p class='h3'>唐宣宗與黃檗希運禪師觀瀑布聯句</p><p style="margin-left:0em;text-indent:0em;" class="lg-abnormal"><div class='lg-row'>千巖萬壑不辭勞　遠看方知出處高<span class='note-inline'>(希運)</span>　溪澗豈能留得住　終歸大海作波濤<span class='note-inline'>(宣宗)</span></div>
</p></div>
<div class='div-other'><a id='mulu362' />
<p class='h3'>香茶供養黃檗長老悟公故人之塔，並以小詩見意（二首）</p><p class="byline">宋朱熹<span class='note-inline'>(秘閣修撰)</span></p><p style="margin-left:0em;text-indent:0em;" class="lg-abnormal"><div class='lg-row'>擺手臨行一寄聲　故應離合未忘情　炷香瀹茗知何處　十二峰前海月明</div>
</p><p style="margin-left:0em;text-indent:0em;" class="lg-abnormal"><div class='lg-row'>一別人間萬事空　他年何處却相逢　不須更話三生石　紫翠叅天十二峰</div>
</p></div>
<div class='div-other'><a id='mulu363' />
<p class='h3'>黃檗覽秀閣和韻</p><p class="byline"><span class='note-inline'>(本邑)</span>黃祖舜<span class='note-inline'>(樞密　郕國公　諡莊定)</span></p>
<div class="lg regular" style="margin-left:0em;"><div class='lg-row'>飛閣凌雲翠　幽尋一徑微　峰巒長競秀　烟水莽相圍　景色塵囂外　詩情領畧歸</div>
<div class='lg-row'>標題屬大手　價重勝留衣</div>
</div></div>
<div class='div-other'><a id='mulu364' />
<p class='h3'>敍題十二峰</p><p class="byline">宋王大復</p><p style="margin-left:0em;text-indent:0em;" class="lg-abnormal"><div class='lg-row'>寶峰屏幛紫薇邊　獅子香爐佛座前　羅漢鉢盂天柱上　五雲報雨吉祥連</div>
</p></div>
<div class='div-other'><a id='mulu365' />
<p class='h3'>咏十二峰</p><p class="byline">陳確</p>
<div class='div-other'><a id='mulu366' />
<p class='h4'>寶峰</p><p style="margin-left:0em;text-indent:0em;" class="lg-abnormal"><div class='lg-row'>草木分餘潤　輝光射斗間　誰知天下寶　盡聚此名山</div>
</p></div>
<div class='div-other'><a id='mulu367' />
<p class='h4'>屏幛</p><p style="margin-left:0em;text-indent:0em;" class="lg-abnormal"><div class='lg-row'>微雨一番晴　峰巒色轉青　笑他摩詰手　祇會畵山屏</div>
</p></div>
<div class='div-other'><a id='mulu368' />
<p class='h4'>紫薇</p><p style="margin-left:0em;text-indent:0em;" class="lg-abnormal"><div class='lg-row'>夾道藤蘿古　森森桂木繁　夜來天上燦　直接紫薇<span class='corr'>垣</span></div>
</p></div>
<div class='div-other'><a id='mulu369' />
<p class='h4'>獅子</p><p style="margin-left:0em;text-indent:0em;" class="lg-abnormal"><div class='lg-row'>頭氣三秋肅　悲風萬竅號　凭欄傾耳聽　哮吼一聲嚎</div>
</p></div>
<div class='div-other'><a id='mulu370' />
<p class='h4'>香爐</p><p style="margin-left:0em;text-indent:0em;" class="lg-abnormal"><div class='lg-row'>裴公留客一何堅　象設爐峰置目前　若論本來真面目　混成那似此天然</div>
</p></div>
<div class='div-other'><a id='mulu371' />
<p class='h4'>佛座</p><p style="margin-left:0em;text-indent:0em;" class="lg-abnormal"><div class='lg-row'>氣格非凡局　清虛別一家　綠陰圍寶葢　彷彿坐蓮花</div>
</p></div>
<div class='div-other'><a id='mulu372' />
<p class='h4'>羅漢</p><p style="margin-left:0em;text-indent:0em;" class="lg-abnormal"><div class='lg-row'>天台遠勢來　化身前峰上　日出霧露收　巍巍現金相</div>
</p></div>
<div class='div-other'><a id='mulu373' />
<p class='h4'>鉢盂</p><p style="margin-left:0em;text-indent:0em;" class="lg-abnormal"><div class='lg-row'>峰勢團團就　山嵐滴滴濃　鉢中無一物　只是要降龍</div>
</p></div>
<div class='div-other'><a id='mulu374' />
<p class='h4'>天柱</p><p style="margin-left:0em;text-indent:0em;" class="lg-abnormal"><div class='lg-row'>峭峭連雲聳　迢迢遠地來　崚嶒非一狀　直是小天台</div>
</p></div>
<div class='div-other'><a id='mulu375' />
<p class='h4'>五雲</p><p style="margin-left:0em;text-indent:0em;" class="lg-abnormal"><div class='lg-row'>瑞氣浮明空　峰巒自不同　至今雲五朶　猶認是郇公</div>
</p></div>
<div class='div-other'><a id='mulu376' />
<p class='h4'>報雨</p><p style="margin-left:0em;text-indent:0em;" class="lg-abnormal"><div class='lg-row'>峭拔藏蒼龍　烟雲晝長鎖　天際雨將來　山靈已先報</div>
</p></div>
<div class='div-other'><a id='mulu377' />
<p class='h4'>吉祥</p><p style="margin-left:0em;text-indent:0em;" class="lg-abnormal"><div class='lg-row'>佳氣何蒼鬱　林祥日日開　幾多如意事　總向此山來</div>
</p></div></div>
<div class='div-other'><a id='mulu378' />
<p class='h3'>題靈淵</p><p class="byline">趙卞</p><p style="margin-left:0em;text-indent:0em;" class="lg-abnormal"><div class='lg-row'>靈淵無底石㠌空　萬丈飛泉落半峰　寄語魚蝦莫相侮　此中蟠蟄有蛟龍</div>
</p></div>
<div class='div-other'><a id='mulu379' />
<p class='h3'>過黃檗聽彬長老談禪</p><p class="byline">蔡襄</p><p style="margin-left:0em;text-indent:0em;" class="lg-abnormal"><div class='lg-row'>一圓靈寂本清真　誰向清波更問津　欲說西來無見處　奈何言句亦前塵</div>
</p></div>
<div class='div-other'><a id='mulu380' />
<p class='h3'>登覽秀閣和康侍郎韻</p><p class="byline">夏之文</p>
<div class="lg regular" style="margin-left:0em;"><div class='lg-row'>重來登覽秀　雨歇暑風微　山色長如畵　天光不可圍　巖幽聞夜嘯　花落見春歸</div>
<div class='lg-row'>莫遣天花墜　沾粘座上衣</div>
</div></div>
<div class='div-other'><a id='mulu381' />
<p class='h3'>次韻</p><p class="byline">林栗</p>
<div class="lg regular" style="margin-left:0em;"><div class='lg-row'>偶來散居上　寓目見纖微　巖嶂層層出　杉松匝匝<span class='corr'>圍</span>　猿攀高樹舞　鶴拾<span class='corr'>枯</span>枝歸</div>
<div class='lg-row'>坐落雲頭起　倏然欲振衣</div>
</div></div>
<div class='div-other'><a id='mulu382' />
<p class='h3'>遊黃檗寺</p><p class="byline">李彌遜</p>
<div class="lg regular" style="margin-left:0em;"><div class='lg-row'>層巒高處晝常陰　此日雲開見遠岑　杖底芙蓉峰九疊　崖邊石蕊壁千尋</div>
<div class='lg-row'>苔封洞府蹤難覔　山壓樓臺勢欲沉　不是老來偏好事　攀躋已負十年心</div>
</div></div>
<div class='div-other'><a id='mulu383' />
<p class='h3'>同葉太史遊黃檗次和</p><p class="byline">歐陽勁</p>
<div class="lg regular" style="margin-left:0em;"><div class='lg-row'>天風濁酒灑蘼蕪　面面芙蓉削處孤　託乘誰應攀鶴馭　裁詩君獨握驪珠</div>
<div class='lg-row'>黃符絳節還高下　瓊樹瑤花定有無　著就一家言秘否　青山何處坐跏趺</div>
</div></div>
<div class='div-other'><a id='mulu384' />
<p class='h3'>遊黃檗</p><p class="byline">林堯俞</p>
<div class="lg regular" style="margin-left:0em;"><div class='lg-row'>南宗古德傳心印　千載來人尚禮瞻　再闢琳宮增崒嵂　新頒法藏倍莊嚴</div>
<div class='lg-row'>羣峰拔地環如障　一水從空灑作簾　陽岫陰溪尋欲遍　慙無彩筆續江淹</div>
</div></div>
<div class='div-other'><a id='mulu385' />
<p class='h3'>登黃檗山</p><p class="byline">李開藻</p><p style="margin-left:0em;text-indent:0em;" class="lg-abnormal"><div class='lg-row'>黃檗西來自有山　石橋初度野雲還　分明一滴曹溪水　流與龍潭出世間</div>
</p></div>
<div class='div-other'><a id='mulu386' />
<p class='h3'>藏經閣</p><p style="margin-left:0em;text-indent:0em;" class="lg-abnormal"><div class='lg-row'>岧嶤傑閣倚雲根　中有瑤函億萬言　努目揚眉都是也　憑誰解報聖人恩</div>
</p></div>
<div class='div-other'><a id='mulu387' />
<p class='h3'>閱黃檗心要</p><p style="margin-left:0em;text-indent:0em;" class="lg-abnormal"><div class='lg-row'>祖祖相傳只一心　心心相印到如今　當機不遇河東宰　千載何曾聞法音</div>
</p></div>
<div class='div-other'><a id='mulu388' />
<p class='h3'></p><p style="margin-left:0em;text-indent:0em;" class="lg-abnormal"><div class='lg-row'>苦為捫藤行　正坐愛山癖　振衣雲中樹　洗耳泉上石　稍尋優鉢林　偶傍瞿曇宅</div>
<div class='lg-row'>溪行走羊腸　山轉囘龍脊　兩難伴搘笻　二老共飛錫　望迷落葉秋　出斷蒲團夕</div>
<div class='lg-row'>雲歸遶窓明　香盡出簷碧　希聲發巖竇　妙觀生墻壁</div>
<div class='lg-row'>塵緣苦推攀　勝事成今昔　離家月垂鈎　歸路月掛壁　師今一帆輕　我向百里役</div>
<div class='lg-row'>船子罷持橈　趙州行驀<span class='corr'>直</span></div>
</p></div>
<div class='div-other'><a id='mulu389' />
<p class='h3'>遊黃檗寺</p><p class="byline">翁卷</p>
<div class="lg regular" style="margin-left:0em;"><div class='lg-row'>天下兩黃檗　此中山是真　碑看前代刻　僧值故鄉人　一宿禪房雨　經時客路塵</div>
<div class='lg-row'>將行更瞻禮　十二祖師身</div>
</div></div>
<div class='div-other'><a id='mulu390' />
<p class='h3'>又</p><p class="byline">劉克莊</p>
<div class="lg regular" style="margin-left:0em;"><div class='lg-row'>猶記垂髫到此山　重遊客鬢已凋殘　寺經水後增輪奐　僧比年時減鉢單</div>
<div class='lg-row'>絕壑雲興潭影黑　疎林霜下葉聲乾　平生酷嗜朱翁字　細看荒碑倚石欄</div>
</div></div>
<div class='div-other'><a id='mulu391' />
<p class='h3'>又</p><p class="byline">林希逸</p>
<div class="lg regular" style="margin-left:0em;"><div class='lg-row'>黃檗山前古梵宮　早年屢宿此山中　猿啼十二峰頭月　鵬送三千里外風</div>
<div class='lg-row'>日者共遊因朔老　期而不至有樗翁　騎鯨人去相如病　更欲攀躋孰與同</div>
</div></div>
<div class='div-other'><a id='mulu392' />
<p class='h3'>讀石間字刻感賦</p><p class="byline">明何御</p>
<div class="lg regular" style="margin-left:0em;"><div class='lg-row'>朝自西山還　遙遙望黃檗　想像二十年　于今始登陟　芙蓉照清波　瀑布懸絕壁</div>
<div class='lg-row'>洞底白雲興　誰復採芝入　山鬼嘯林風　野狐怒人跡　歲深石刻殘　讀之不盡識</div>
<div class='lg-row'>因嘆邑賢心　惘然悲今昔</div>
</div></div>
<div class='div-other'><a id='mulu393' />
<p class='h3'>人日遊龍潭</p><p class="byline">葉向高</p>
<div class="lg regular" style="margin-left:0em;"><div class='lg-row'>人日看山雨乍收　溪光山色向人浮　晴雲不散澄潭影　新水初添曲澗流</div>
<div class='lg-row'>選石移尊同取醉　捫蘿覔伴共尋幽　陵源深處何須問　但見桃花便好遊</div>
</div></div>
<div class='div-other'><a id='mulu394' />
<p class='h3'>同歐陽邑侯遊黃檗</p>
<div class="lg regular" style="margin-left:0em;"><div class='lg-row'>千盤厯盡俯平蕪　萬頃烟波入望孤　竹裏布金留慧月　巖前飛瀑放鮫珠</div>
<div class='lg-row'>中天絳節還臨否　玉井仙漿可在無　惟有青山憐傲骨　不妨終日坐跏趺</div>
</div></div>
<div class='div-other'><a id='mulu395' />
<p class='h3'>觀龍潭紀遊（四首）</p>
<div class="lg regular" style="margin-left:0em;"><div class='lg-row'>黃檗道塲古　乘閒載酒過　層巒通帝座　縣溜落銀河　路轉人踪少　林開爽氣多</div>
<div class='lg-row'>生平愛幽絕　對此欲如何</div>
</div><p style="margin-left:0em;text-indent:2em">其二</p>

<div class="lg regular" style="margin-left:0em;"><div class='lg-row'>靈跡何年著　鮫宮此地開　湍流爭噴霧　激響欲奔雷　不辨磨崖字　空餘翳石苔</div>
<div class='lg-row'>誰云弱水隔　峰頂即蓬<span class='corr'>萊</span></div>
</div><p style="margin-left:0em;text-indent:2em">其三</p>

<div class="lg regular" style="margin-left:0em;"><div class='lg-row'>寶地圍青嶂　龍湫落翠微　晴虹低飲澗　寒雨亂侵衣　濺石驚珠墜　因風作絮飛</div>
<div class='lg-row'>臨流欣濯足　心賞莫言歸</div>
</div><p style="margin-left:0em;text-indent:2em">其四</p>

<div class="lg regular" style="margin-left:0em;"><div class='lg-row'>入谷山如削　蒙茸手自披　清溪分樹出　高岫與雲凝　波動龍初戲　林喧鳥亂窺</div>
<div class='lg-row'>不緣避暑飲　安得此探奇</div>
</div></div>
<div class='div-other'><a id='mulu396' />
<p class='h3'>登絕頂<span class='note-inline'>(有引)</span></p><p style="margin-left:0em;text-indent:2em">黃檗，名山也，而寺久廢。余謝事日，適皇上念及海邦，遣中使賫經來賜。余與親友重興新剎，為藏經祝聖之所。因同林大默、大範、藎夫、倬夫、輝夫、吳伯孚、鄭叔熙來遊。是山之高可數千仞，其巔為大小帽二峰，有留雪嶂、蟒洞、九淵潭諸勝；而第一潭最奇，深碧無底，真神龍所居。水簾瀑布，彷彿九鯉。十年前曾與大默約登絕頂，蹉跎久之，茲乃冐暑而行。道甚嶮絕，攀木緣磴，頗極艱辛。從者以為病，而余以探奇不暇顧也。爰成四律，用紀壯遊。</p>

<div class="lg regular" style="margin-left:0em;"><div class='lg-row'>琳宮新敞古壇塲　貝葉琅函出尚方　自識禪心超色界　還憑帝力禮空王</div>
<div class='lg-row'>龍潭倒影千巖碧　鳥道斜縈一線長　此地歸依情不染　更於何處覓慈航</div>
</div><p style="margin-left:0em;text-indent:2em">其二</p>

<div class="lg regular" style="margin-left:0em;"><div class='lg-row'>第一名山勢鬱盤　登臨方覺海天寬　丹崖常積千年雪　陰洞還生六月寒</div>
<div class='lg-row'>自製籜冠來野外　共扶竹杖上雲端　茫茫塵世何須問　萬仞峰頭一笑看</div>
</div><p style="margin-left:0em;text-indent:2em">其三</p>

<div class="lg regular" style="margin-left:0em;"><div class='lg-row'>絕巘登來路未窮　翛然兩腋起天風　山形大小皆成帽　石勢高低盡插空</div>
<div class='lg-row'>瀑水亂侵人面溼　巖花交映客衣紅　勝遊喜值昇平日　烽火休傳大海東</div>
</div><p style="margin-left:0em;text-indent:2em">其四</p>
</div>
<div class='div-other'><a id='mulu397' />
<p class='h3'>宿禪房</p><p style="margin-left:0em;text-indent:0em;" class="lg-abnormal"><div class='lg-row'>千崖石磬一聲孤　雙樹庭前日影疎　禪意道心俱寂寞　片雲何處更安居</div>
</p></div>
<div class='div-other'><a id='mulu398' />
<p class='h3'>遊黃檗寺</p><p class="byline">何喬遠</p>
<div class="lg regular" style="margin-left:0em;"><div class='lg-row'>黃檗名山只見山　我來不得一枝攀　心醒百丈吟吟笑　經讀裴休得得還</div>
<div class='lg-row'>御藏罘罳金碧外　羣峰餖飣几筵間　龍潭老足相欺甚　但許中宵夢裏閒</div>
</div></div>
<div class='div-other'><a id='mulu399' />
<p class='h3'>和葉相國〈遊黃檗〉韻</p>
<div class="lg regular" style="margin-left:0em;"><div class='lg-row'>金峰與銅石　奇怪千萬片　吾讀江淹詩　未知所麗奠　十二祖師身　不啻滄海變</div>
<div class='lg-row'>公來游其間　似睹西域眩　既已陟層層　猶欲窮面面　陽岫及陰崖　誰道不能遍</div>
</div></div>
<div class='div-other'><a id='mulu400' />
<p class='h3'>游黃檗</p><p class="byline">曹學佺</p>
<div class="lg regular" style="margin-left:0em;"><div class='lg-row'>朝辭石竹路逶迤　暮入禪林境自移　橋下清渠為草積　門前古樹作藤垂</div>
<div class='lg-row'>諸峰翠黛分深淺　一勺寒泉歷歲時　昔日江淹來此地　縣崖何處有題詩</div>
</div></div>
<div class='div-other'><a id='mulu401' />
<p class='h3'>登絕頂</p><p style="margin-left:0em;text-indent:0em;" class="lg-abnormal"><div class='lg-row'>高山有奇洞　靈物之所處　其觀多怪譎　大言似誇詡　我直持一勇　於以勝百阻</div>
<div class='lg-row'>路長到實難　食人有猛虎　天陰日無光　雲霧作細雨　潭壑乍隱見　鄉縣悉周溥</div>
<div class='lg-row'>仙人雞犬鳴　聞聲不可覩　入木成戈矛　叩石如鐘呂</div>
<div class='lg-row'>遇物雖駭新　本質實已古　好遊不學道　來此亦何補</div>
</p></div>
<div class='div-other'><a id='mulu402' />
<p class='h3'>步葉相國〈遊黃檗寺〉四韻</p><p class="byline">江朝賓</p>
<div class="lg regular" style="margin-left:0em;"><div class='lg-row'>山中隱隱一道塲　天語迢迢到上方　不有廬山居慧遠　空譚西域夢君王</div>
<div class='lg-row'>龍湫擬接曹溪近　寶籙升封華祝長　共說南宗多勝派　誰知此地大舟航</div>
</div><p style="margin-left:0em;text-indent:2em">其二</p>

<div class="lg regular" style="margin-left:0em;"><div class='lg-row'>紆迤鳥道鬱千盤　到處峰頭入眼寬　谷口啣盃為避暑　龍淵噴霧轉生寒</div>
<div class='lg-row'>諸君共愛上方趣　此日誰同萬仞端　更有詩篇留在壁　琳瑯應恣客游看</div>
</div><p style="margin-left:0em;text-indent:2em">其三</p>

<div class="lg regular" style="margin-left:0em;"><div class='lg-row'>獨立孤峰意不窮　蕭蕭杖屐度天風　河山點綴微成象　身世鴻濛總是空</div>
<div class='lg-row'>倦鳥不忘春谷語　歸鴉猶帶夕陽紅　何時了却塵緣累　習靜長隨鹿苑東</div>
</div><p style="margin-left:0em;text-indent:2em">其四</p>

<div class="lg regular" style="margin-left:0em;"><div class='lg-row'>青山寂寂暮來陰　天際歸雲傍翠岑　牧笛已隨谿水去　禪鐘還向梵林尋</div>
<div class='lg-row'>驚心險徑休相問　囘首晴嵐已欲沉　不有空門忘色相　更於何處覔初心</div>
</div></div>
<div class='div-other'><a id='mulu403' />
<p class='h3'>閱龍湫</p><p class="byline">林大啟</p>
<div class="lg regular" style="margin-left:0em;"><div class='lg-row'>久仰靈淵異　今朝眼界舒　誅茅尋鳥道　拂蘚讀蝌書　瀑瀉寒威起　雲飛暑氣除</div>
<div class='lg-row'>奇踪忻乍見　登陟興何如</div>
</div></div>
<div class='div-other'><a id='mulu404' />
<p class='h3'>萬歷戊申歲仲秋九日，慶雲現于黃檗佛座峯，誌喜</p>
<div class="lg regular" style="margin-left:0em;"><div class='lg-row'>黃檗靈鍾十二峰　卿雲俄現翠微中　凝成五彩諸天麗　吐出千章四海紅</div>
<div class='lg-row'>葢影輪囷符漢主　唱名輝焯應韓公　遐方快覩禎祥象　為慶明良此日逢</div>
</div></div>
<div class='div-other'><a id='mulu405' />
<p class='h3'>卜隱黃檗山</p><p class="byline">歐應昌</p>
<div class="lg regular" style="margin-left:0em;"><div class='lg-row'>黃檗名山峙海邦　標崇列秀吾之鄉　中有九潭龍所藏　峰巒十二披霞光</div>
<div class='lg-row'>珠珠隱隱山色蒼　我思結屋蒼山陽　山雲隨意入我房　山月隨時照我床</div>
<div class='lg-row'>足當好客無相妨　經歲勤力鋤乃荒　睠彼黃鵠高飛翔　星辰燦燦夜未央</div>
<div class='lg-row'>山中搔首河漢長</div>
</div></div>
<div class='div-other'><a id='mulu406' />
<p class='h3'>遊黃檗山</p><p class="byline">翁紹揚</p>
<div class="lg regular" style="margin-left:0em;"><div class='lg-row'>寺沉暮靄石沉苔　野竹蕭蕭一徑開　報雨峰高連絳節　臥雲菴敞接花臺</div>
<div class='lg-row'>潭深有沫雙龍戲　樹老無枝獨鶴廻　為說游人貪結果　莫教鐘磬亂相催</div>
</div></div>
<div class='div-other'><a id='mulu407' />
<p class='h3'>初至黃檗，見寺荒凉有感</p><p class="byline">林伯春</p>
<div class="lg regular" style="margin-left:0em;"><div class='lg-row'>祇林開創在何年　幾樹長松老帶烟　經藏舊基渾草坂　梵宮遺址半秧田</div>
<div class='lg-row'>空留寳鐸凌空韻　誰捨黃金布地錢　佛法西來應未斷　蓮花五葉再當鮮</div>
</div></div>
<div class='div-other'><a id='mulu408' />
<p class='h3'>觀龍潭</p>
<div class="lg regular" style="margin-left:0em;"><div class='lg-row'>靈淵一壑半山頭　水色藍光日夜浮　百尺珠簾翻澗落　千年瀑布貼溪流</div>
<div class='lg-row'>懸崖峭壁難窺路　古木長籐不記秋　洗耳掛瓢何處可　吾將此地學巢繇</div>
</div></div>
<div class='div-other'><a id='mulu409' />
<p class='h3'>陪葉相國登絕頂次和</p>
<div class="lg regular" style="margin-left:0em;"><div class='lg-row'>黃檗重開選佛塲　莊嚴<span class='corr'>淨</span>土即西方　石牀迸處看龍女　花徑紅時見象王</div>
<div class='lg-row'>雙屐登臨逢世泰　寸心早晚祝釐長　東山未許堅雲臥　苦海還須一葦航</div>
</div><p style="margin-left:0em;text-indent:2em">其二</p>

<div class="lg regular" style="margin-left:0em;"><div class='lg-row'>懸崖峭壁路千盤　到得上頭覺地寬　日影爐峰浮暮紫　雲連帽嶽起秋寒</div>
<div class='lg-row'>從游最喜來方外　續句無能托筆端　更欲乘風凌汗漫　四埏八極一時看</div>
</div><p style="margin-left:0em;text-indent:2em">其三</p>

<div class="lg regular" style="margin-left:0em;"><div class='lg-row'>諸峰厯盡興無窮　轉覺飄飄若御風　黃閣暫辭君寵渥　白雲新訂宦情空</div>
<div class='lg-row'>強躋峻嶺瞻天近　笑指祥雲捧日紅　海上烽烟傳已息　遨遊踪跡任西東</div>
</div><p style="margin-left:0em;text-indent:2em">其四</p>

<div class="lg regular" style="margin-left:0em;"><div class='lg-row'>樹影參差翠色陰　秋雲忽起幕西岑　携觴與客臨風引　歸路呼僧帶月尋</div>
<div class='lg-row'>竹院鐘聲敲已罷　蓮宮漏落夜初沉　爭看秉燭題佳句　始信當年快賞心</div>
</div></div>
<div class='div-other'><a id='mulu410' />
<p class='h3'>黃檗新橋，三樹偃葢如亭，因名曰「三樹亭」。余嘗坐息其下，神情爽快，戲吟三字詩以美之</p><p style="margin-left:0em;text-indent:0em;" class="lg-abnormal"><div class='lg-row'>一橋亭　三柱下　千枝椽　萬葉瓦　明月篩　清風灑　坐其間　欲仙也</div>
</p></div>
<div class='div-other'><a id='mulu411' />
<p class='h3'>天柱峰</p>
<div class="lg regular" style="margin-left:0em;"><div class='lg-row'>玉筍成天柱　攀躋欲墜魂　孤高通帝座　秀特迥山羣　肩背日摩跳　朝昏雲吐吞</div>
<div class='lg-row'>千峰看盡小　獨爾最稱尊</div>
</div></div>
<div class='div-other'><a id='mulu412' />
<p class='h3'>宿黃檗寺</p><p class="byline"><span class='note-inline'>(侯官)</span>徐[火*勃]<span class='note-inline'>(惟起　興公)</span></p>
<div class="lg regular" style="margin-left:0em;"><div class='lg-row'>青峰十二削芙蓉　黃檗開山第一宗　陰洞有靈蟠巨蟒　古潭無際蟄神龍</div>
<div class='lg-row'>門通十畝林間竹　路指千年壑底松　覓得雲房聊借宿　半天殘月上方鐘</div>
</div></div>
<div class='div-other'><a id='mulu413' />
<p class='h3'>遊黃檗寺</p><p class="byline">鄭履和</p>
<div class="lg regular" style="margin-left:0em;"><div class='lg-row'>古殿為灰樹鬱蒼　亂山如黛下斜陽　竹盤絕磴臨溪綠　松帶枯藤間葉黃</div>
<div class='lg-row'>遠岫雲飛龍噴雨　深林風急鳥啼霜　跏趺共證無生理　也學頭陀禮法王</div>
</div></div>
<div class='div-other'><a id='mulu414' />
<p class='h3'>遊龍潭</p><p class="byline">林正立</p>
<div class="lg regular" style="margin-left:0em;"><div class='lg-row'>沿流覽勝陟層巔　拾翠雲封別一天　恠得風雷生足下　喜看花雨落岩前</div>
<div class='lg-row'>潭鍾靈氣聲猶切　山待高人色更鮮　六十餘年空負也　今朝滿地盡皆蓮</div>
</div></div>
<div class='div-other'><a id='mulu415' />
<p class='h3'>遊黃檗</p><p class="byline">林茂枝</p>
<div class="lg regular" style="margin-left:0em;"><div class='lg-row'>籃輿拓落屢尋幽　為法何妨竟日遊　宿衲無心能濟世　名山有主却忘憂</div>
<div class='lg-row'>千年猿鶴同招隱　萬壑烟霞一望收　濁刧那堪人共語　惟餘赤膽對林丘</div>
</div></div>
<div class='div-other'><a id='mulu416' />
<p class='h3'>檗山阻雨</p><p class="byline">歐玉鉉</p>
<div class="lg regular" style="margin-left:0em;"><div class='lg-row'>補天無計步艱難　何得羣峰破怒顏　淚已鶯啼方在柳　人猶燕處不如山</div>
<div class='lg-row'>縱然學道應須靜　豈有關心盡<span class='corr'>人</span>間　偶爾行藏能作主　任教溪舌日潺潺</div>
</div></div>
<div class='div-other'><a id='mulu417' />
<p class='h3'>春日過黃檗，謁隱大師</p><p class="byline">陳匡生</p>
<div class="lg regular" style="margin-left:0em;"><div class='lg-row'>十年烽火入門難　此日偏開風雨顏　高座讓公能漢語　向平先我負名山</div>
<div class='lg-row'>春泉水試茶心苦　迷路人羞佛性閒　夢裏疎鐘天半遠　野橋林外故潺潺</div>
</div></div>
<div class='div-other'><a id='mulu418' />
<p class='h3'>冐雨檗山訪友</p>
<div class="lg regular" style="margin-left:0em;"><div class='lg-row'>跚跚屐齒雨餘痕　百里尋君叩寺門　方丈好賢輕一拜　山中知己重深言</div>
<div class='lg-row'>禪惟蘇晉能逃入　社豈陶潛不許存　滿眼干戈荒草路　鬚眉難與佛爭尊</div>
</div></div>
<div class='div-other'><a id='mulu419' />
<p class='h3'>又</p><p class="byline">林朝見</p><p style="margin-left:0em;text-indent:0em;" class="lg-abnormal"><div class='lg-row'>高僧日與話南宗　踏遍名山十二峰　鐘送月來風掃榻　白雲流水冷青松</div>
</p></div>
<div class='div-other'><a id='mulu420' />
<p class='h3'>又</p><p class="byline">陳天爵</p>
<div class="lg regular" style="margin-left:0em;"><div class='lg-row'>幽棲近與檗山通　五里烟光接竹叢　草徑緣溪頻屈曲　泉聲得石故玲瓏</div>
<div class='lg-row'>相携有客重探勝　借榻從僧細論空　自是坐來心境寂　梵鐘林外送秋風</div>
</div></div>
<div class='div-other'><a id='mulu421' />
<p class='h3'>春日散步黃檗山中</p><p class="byline">吳侗</p>
<div class="lg regular" style="margin-left:0em;"><div class='lg-row'>春入春山春可憐　芒鞋隨處踏春天　臨流瞰石渾疑虎　空谷逢人却是仙</div>
<div class='lg-row'>珠瀑晴飛雙嶂雨　石門寒鎖一溪烟　峰頭好景須探盡　莫向深林聽杜鵑</div>
</div></div>
<div class='div-other'><a id='mulu422' />
<p class='h3'>恭迎密雲和尚感賦</p><p class="byline">卓冠<span class='note-inline'>(邑侯)</span></p>
<div class="lg regular" style="margin-left:0em;"><div class='lg-row'>黃檗宗風第一禪　大師飛錫振龍天　妙雲欲覆涅槃海　法雨先滋熱惱田<span class='note-inline'>(一春亢暘，師至日即雨。)</span></div>
<div class='lg-row'>直令化城安疲眾　不殊祗樹禮金仙　空餘俠骨成追悔　潦倒狂華四十年</div>
</div></div>
<div class='div-other'><a id='mulu423' />
<p class='h3'>密雲和尚開期喜頌</p><p style="margin-left:0em;text-indent:0em;" class="lg-abnormal"><div class='lg-row'>法鼓逢逢夜正中　重看黃檗振宗風　拈花一會依然在　大地山河月滿空</div>
</p></div>
<div class='div-other'><a id='mulu424' />
<p class='h3'>乙亥春日遊黃檗山</p><p class="byline">費道用<span class='note-inline'>(邑侯)</span></p>
<div class="lg regular" style="margin-left:0em;"><div class='lg-row'>幾年聞說此山幽　今日方從靜侶求　尋路履坡雲影濕　隔溪鐘泛樹聲浮</div>
<div class='lg-row'>峰開十二蓮花碧　輪轉三千貝栗流　稽首導師寧用語　安心無法可相謀</div>
</div><p style="margin-left:0em;text-indent:2em">其二</p>

<div class="lg regular" style="margin-left:0em;"><div class='lg-row'>雨餘羅列玉浮圖　萬壑松風帶鳥呼　新水平鋪茵正嫩　淡烟微綴翠偏腴</div>
<div class='lg-row'>青鞵布襪招僧侶　白社詩壇擯酒徒　我倦欲留留不得　囘頭戀煞竹蔬厨</div>
</div></div>
<div class='div-other'><a id='mulu425' />
<p class='h3'>侍費老師遊黃檗山次韻</p><p class="byline">林弘祖</p>
<div class="lg regular" style="margin-left:0em;"><div class='lg-row'>十二峰高一徑幽　客來曾許靜相求　即看潭水何從定　莫問山雲底事浮</div>
<div class='lg-row'>演梵正披新勅賜　逢僧偏得古名流　不禁此日重囘首　心目悠然已自謀</div>
</div><p style="margin-left:0em;text-indent:2em">其二</p>

<div class="lg regular" style="margin-left:0em;"><div class='lg-row'>山水難窮只按圖　每逢靈異便驚呼　何如一策藤根瘦　飽嚼三春笋蕨腴</div>
<div class='lg-row'>棒喝自傳黃檗派　詩狂還許白蓮徒　移尊試看龍湫好　却起青烟竹外厨</div>
</div></div>
<div class='div-other'><a id='mulu426' />
<p class='h3'>觀龍湫</p><p class="byline">凌世韶</p><p style="margin-left:0em;text-indent:0em;" class="lg-abnormal"><div class='lg-row'>我禮黃檗山　陟巘入蕭散　靈淵數叠垂　中坐石紆坦　眺聽疾送迎　文字剝空窾</div>
<div class='lg-row'>茹妙飲晴香　息念得幽盥　懸簾卷玉輕　長瀑依苔緩　濺落萬斛珠　時起眠龍懶</div>
<div class='lg-row'>鶴松斮已去　鹿草席猶暖　更登尋其源　齒齒厯玄館</div>
<div class='lg-row'>歸來問阿師　路窮天未斷</div>
</p></div>
<div class='div-other'><a id='mulu427' />
<p class='h3'>遊黃檗</p><p class="byline">劉以修</p>
<div class="lg regular" style="margin-left:0em;"><div class='lg-row'>嶙峋十二削芙蓉　公暇纔聞到寺鐘　石乳噴珠香玉液　瀑花飛雪掛蒼松</div>
<div class='lg-row'>客尋古洞驚神蟒　僧過澄潭制毒龍　滿眼春光何處望　青青遙送海天峰</div>
</div></div>
<div class='div-other'><a id='mulu428' />
<p class='h3'>次葉文忠公韻</p><p class="byline">吳鍾巒</p>
<div class="lg regular" style="margin-left:0em;"><div class='lg-row'>敢謂心安即道塲　救時空切乏良方　不叅句子依禪子　為念君王叩法王</div>
<div class='lg-row'>風度曲江人未遠　謀猷磐石計應長　誰知此日新亭淚　灑向凉颷到海航</div>
</div><p style="margin-left:0em;text-indent:2em">其二</p>

<div class="lg regular" style="margin-left:0em;"><div class='lg-row'>世路平陂有折盤　佛家田地自來寬　山空晝永金身靜　樹合羣峰碧影寒</div>
<div class='lg-row'>象教悉皈三藏內　龍章曾錫五雲端　祝釐當代方全盛　丞相風流帶笑看</div>
</div><p style="margin-left:0em;text-indent:2em">其三</p>

<div class="lg regular" style="margin-left:0em;"><div class='lg-row'>驅車何往泣途窮　安得冷然善御風　經過好山渾若夢　坐來大地已成空</div>
<div class='lg-row'>苔紋堦下沉沉綠　花蕊庭前細細紅　冐雨欲尋名勝處　水雲零亂忽西東</div>
</div><p style="margin-left:0em;text-indent:2em">其四</p>

<div class="lg regular" style="margin-left:0em;"><div class='lg-row'>我來訪勝值重陰　處處飛流落遠岑　方外黃冠隨去住　客中白髮苦侵尋</div>
<div class='lg-row'>愁將孤憤呼天問　悶讀離騷嘆陸沉　寄語九淵龍子道　開雲捧日豈無心</div>
</div></div>
<div class='div-other'><a id='mulu429' />
<p class='h3'>觀潭</p>
<div class="lg regular" style="margin-left:0em;"><div class='lg-row'>禪關寄語亦何求　聊以登臨暫寫憂　淵靜抱珠龍德隱　山深漱石瀑聲幽</div>
<div class='lg-row'>來看天上幾千尺　出到人間第一流　已隔恩波塵世外　褰裳此地可淹留</div>
</div></div>
<div class='div-other'><a id='mulu430' />
<p class='h3'>塔菴</p>
<div class="lg regular" style="margin-left:0em;"><div class='lg-row'>自笑身如不繫舟　小菴堪憇亦優游　松間坐石溪雲起　竹裏烹茶澗水流</div>
<div class='lg-row'>微雨忽收山寺午　凉風初拂海天秋　僧家受用無多許　一句彌陀萬念休</div>
</div></div>
<div class='div-other'><a id='mulu431' />
<p class='h3'>次葉文忠公〈遊黃檗〉韻</p><p class="byline">劉沂春</p>
<div class="lg regular" style="margin-left:0em;"><div class='lg-row'>自慚少壯獵名塲　垂老歸休索禁方　無奈烟氛迷<span class='corr'>眼</span>界　空留餘齒恝君王</div>
<div class='lg-row'>遭時不遇嗟籌短　擊楫同流引恨長　却<span class='corr'>羨</span>深山毳衲子　莫驚刁斗度慈航</div>
</div><p style="margin-left:0em;text-indent:2em">其二</p>

<div class="lg regular" style="margin-left:0em;"><div class='lg-row'>大塊江山托一盤　華夷分畛幅[巾*員]寬　西方教演塵心<span class='corr'>淨</span>　南國風聞素膽寒</div>
<div class='lg-row'>日近龍蟠知有主　夜深虎嚎豈無端　太平伊邇浮常慶　分付叢林輟唄看</div>
</div><p style="margin-left:0em;text-indent:2em">其三</p>

<div class="lg regular" style="margin-left:0em;"><div class='lg-row'>生來不厭世途窮　孤幘恒懷虎嘯風　夢裏山河渾是舊　眼前光景總成空</div>
<div class='lg-row'>有冤未雪心徒赤　無事看花淚染紅　檗岫森森幽絕處　那知羣策躍江東</div>
</div><p style="margin-left:0em;text-indent:2em">其四</p>

<div class="lg regular" style="margin-left:0em;"><div class='lg-row'>四望昏霾接地陰　陽光久待煥高岑　水寒隨澗千條瀉　關遠迷雲幾度尋</div>
<div class='lg-row'>古寺隱藏鐘磬細　野廬荒燼柝聲沉　忽然風起天開霽　萬國歡呼捧日心</div>
</div></div>
<div class='div-other'><a id='mulu432' />
<p class='h3'>次曾祖文忠公韻</p><p class="byline">葉霞丞</p>
<div class="lg regular" style="margin-left:0em;"><div class='lg-row'>翻來覆去事何窮　到底深山有古風　悟至一身都是贅　判將萬法盡歸空</div>
<div class='lg-row'>心枯座上嵐光翠　睇引天邊返照紅　只自閉關成獨寐　不教痴夢得西東</div>
</div><p style="margin-left:0em;text-indent:2em">又</p>

<div class="lg regular" style="margin-left:0em;"><div class='lg-row'>百年消息任晴陰　且對孤雲掛遠岑　錫自卓來宗再振　柯曾爛否路難尋</div>
<div class='lg-row'>燈前孤劍蒼天老　竹裏疎鐘白日沉　稽首十方諸善信　一齊認取本來心</div>
</div></div>
<div class='div-other'><a id='mulu433' />
<p class='h3'>遊黃檗</p><p class="byline">林邦翰</p>
<div class="lg regular" style="margin-left:0em;"><div class='lg-row'>驚餘殘夢每尋幽　撥得閒身結伴遊　梅幹凌寒初送馥　溪聲話舊故爭流</div>
<div class='lg-row'>三千界事誰紛靖　十二峰雲任去留　孤憤世情無處說　山光踏破忽忘愁</div>
</div></div>
<div class='div-other'><a id='mulu434' />
<p class='h3'>寄贈黃檗隱和尚</p><p class="byline">錢肅樂</p>
<div class="lg regular" style="margin-left:0em;"><div class='lg-row'>法乳垂垂第一宗　深山深處白雲封　慧珠散朗三千界　德澤飛懸十二峰</div>
<div class='lg-row'>天際花光分法相　岩前潭影落疎鐘　生平檗味嘗難盡　不及登臨謁瑞容</div>
</div></div>
<div class='div-other'><a id='mulu435' />
<p class='h3'>奉侍凌鏡汭公祖觀龍潭</p><p class="byline">林國炳</p><p style="margin-left:0em;text-indent:0em;" class="lg-abnormal"><div class='lg-row'>欲得尋幽處　凝望幾週迴　捫藤疑接漢　側耳若轟雷　簾影噴珠玉　瀑沫潤蘚苔</div>
<div class='lg-row'>草木長年護　烟霞旦夕開　此日凌雲客　當年入定裴　獨立空潭際　須彌納勺杯</div>
<div class='lg-row'>宗風舊黃檗　江山暫蒿萊　蓊翳憑搜剔　草野喜追陪</div>
<div class='lg-row'>逝者如斯爾　酣遊興不灰　聞師曾一喝　能令百川囘</div>
</p></div>
<div class='div-other'><a id='mulu436' />
<p class='h3'>遊黃檗</p><p class="byline">吳士珊</p>
<div class="lg regular" style="margin-left:0em;"><div class='lg-row'>栖心佛國厭名塲　遊息新成却病方　百丈遺風留馬祖　九潭澄影隱龍王</div>
<div class='lg-row'>燈傳本賴因緣合　法護應思願力長　當日貝函羅御府　誰教萬里入車航</div>
</div><p style="margin-left:0em;text-indent:2em">其二</p>

<div class="lg regular" style="margin-left:0em;"><div class='lg-row'>十二巍峰日易陰　青青芳草滿層岑　僧閒始覺<span class='corr'>農</span>非苦　山好當招友共尋</div>
<div class='lg-row'>到處滄洲容嘯傲　此時身世付浮沉　題詩說偈真多事　坐臥能通靜者心</div>
</div></div>
<div class='div-other'><a id='mulu437' />
<p class='h3'>題黃檗寺</p><p class="byline">曾紹烴</p>
<div class="lg regular" style="margin-left:0em;"><div class='lg-row'>宗風在處散天香　祖印惟人只自當　大道迥然超色相　初心湛爾絕思量</div>
<div class='lg-row'>離披今古呈真界　廓徹乾坤步大方　直下了知無別事　不隨雁影過瀟湘</div>
</div></div>
<div class='div-other'><a id='mulu438' />
<p class='h3'>又</p><p class="byline">張廷範</p>
<div class="lg regular" style="margin-left:0em;"><div class='lg-row'>尋師因覓寺　識路始窮峰　數葉開蓮座　千枝傳幹宗　僧叅方歇偈　客到復鳴鐘</div>
<div class='lg-row'>報雨前山是　澄潭起躍龍</div>
</div></div>
<div class='div-other'><a id='mulu439' />
<p class='h3'>寓萬松菴</p><p class="byline"><span class='note-inline'>(本邑)</span>林子春</p>
<div class="lg regular" style="margin-left:0em;"><div class='lg-row'>芒鞋竹杖最相宜　信步行行隨所之　白髮不知明日事　青山還似去年時</div>
<div class='lg-row'>花容未盡春先老　雨色初昏日已遲　芳草萋萋迷去路　王孫何日是歸期</div>
</div><p style="margin-left:0em;text-indent:2em">其二</p>

<div class="lg regular" style="margin-left:0em;"><div class='lg-row'>半似聰明半似癡　柴門寂寞也棲遲　多因適趣<span class='corr'>便</span>成韻　豈是消愁強賦詩</div>
<div class='lg-row'>密雨乍來花濺淚　亂雲驟起石添衣　青山為我羞知己　終日無言獨皺眉</div>
</div></div>
<div class='div-other'><a id='mulu440' />
<p class='h3'>喜隱和尚開堂</p><p class="byline">林宗澤</p>
<div class="lg regular" style="margin-left:0em;"><div class='lg-row'>插草成宮幻幾重　翠微環鎖碧芙蓉　一燈月印三千界　半偈花飄十二峰</div>
<div class='lg-row'>龍象喜開新法眼　風旛長整舊禪宗　不知棒喝吹毛動　若個能當劍刃鋒</div>
</div></div>
<div class='div-other'><a id='mulu441' />
<p class='h3'>遊石門</p><p class="byline">林介</p><p style="margin-left:0em;text-indent:0em;" class="lg-abnormal"><div class='lg-row'>石門夢想久相關　十載舊觀笑未還　今日我來另闢眼　收羅萬壑與千山</div>
</p></div>
<div class='div-other'><a id='mulu442' />
<p class='h3'>又</p><p class="byline">陳特<span class='note-inline'>(明經)</span></p><p style="margin-left:0em;text-indent:0em;" class="lg-abnormal"><div class='lg-row'>石門深處是雲關　來路原從去路還　笑却許多門外漢　亂雲堆裡撥青山</div>
</p></div>
<div class='div-other'><a id='mulu443' />
<p class='h3'>又</p><p class="byline">林啟棻</p><p style="margin-left:0em;text-indent:0em;" class="lg-abnormal"><div class='lg-row'>芒鞋踏破幾重關　親到龍宮探寶還　怪得石門扃不固　珠花無數潑春山</div>
</p></div>
<div class='div-other'><a id='mulu444' />
<p class='h3'>又</p><p class="byline">趙連城</p><p style="margin-left:0em;text-indent:0em;" class="lg-abnormal"><div class='lg-row'>石門無鎖不須關　一任閒雲自往還　洗得門前淨似水　只留瀑布漂青山</div>
</p></div>
<div class='div-other'><a id='mulu445' />
<p class='h3'>遊龍潭</p><p style="margin-left:0em;text-indent:0em;" class="lg-abnormal"><div class='lg-row'>老龍宮裏雨花飛　閒捲珠簾坐翠微　只為年來貪聽法　故懸瀑布剪僧衣</div>
</p><p style="margin-left:0em;text-indent:2em">其二</p>
<p style="margin-left:0em;text-indent:0em;" class="lg-abnormal"><div class='lg-row'>酒花石上雨花啾　狂吼驪龍共醉遊　頷下一珠藏不得　倩風高挂玉簾鈎</div>
</p></div>
<div class='div-other'><a id='mulu446' />
<p class='h3'>寄呈隱老和尚</p><p class="byline"><span class='note-inline'>(浙江海寧)</span>姚翼明<span class='note-inline'>(興公職方　法名性日)</span></p>
<div class="lg regular" style="margin-left:0em;"><div class='lg-row'>浙西衲子曰明心　三十年來出虎林　赤脚陸行幾萬里　空身浪擲百千金</div>
<div class='lg-row'>久思黃檗山頭息　誓向青蓮窟裏尋　從此俗情須斬斷　雲中但聽海潮音</div>
</div></div>
<div class='div-other'><a id='mulu447' />
<p class='h3'>遊黃檗</p><p class="byline">何旦</p>
<div class="lg regular" style="margin-left:0em;"><div class='lg-row'>萬壑寒松作夜流　僧窓話許<span class='corr'>正</span>當秋　月經絕巘明猶隱　人在深山夢自<span class='corr'>幽</span></div>
<div class='lg-row'>會是心空宜寂寞　忽因雲過任沉浮　一堂禪定鍾聲斷　四望高峰興已悠</div>
</div></div>
<div class='div-other'><a id='mulu448' />
<p class='h3'>又</p><p class="byline">池顯方</p>
<div class="lg regular" style="margin-left:0em;"><div class='lg-row'>戴笠隨雲入竹叢　清香一炷即真空　試看內典三千法　盡在前峰十二中</div>
<div class='lg-row'>度母江頭稱大義　生兒天下遍宗風　猛聽黃鳥松梢語　疑是高聲喚遠公</div>
</div></div>
<div class='div-other'><a id='mulu449' />
<p class='h3'>又</p><p class="byline">陳尚庚</p>
<div class="lg regular" style="margin-left:0em;"><div class='lg-row'>十年清夢訪名山　未識名山鬢已斑　懶性羞將遲暮遣　浮生浪托歲華閒</div>
<div class='lg-row'>衝寒秉燭逢長至　結侶扶笻上九灣　踏破檗林峰十二　叩關直謁老瞿顏</div>
</div></div>
<div class='div-other'><a id='mulu450' />
<p class='h3'>壽隱和尚</p><p class="byline">林嵋</p>
<div class="lg regular" style="margin-left:0em;"><div class='lg-row'>老人住山在黃檗　桃塢桃州開向夕　落花片片入窗扉　囘首白雲又接席</div>
<div class='lg-row'>石橋玄度斷人行　惠公杖屨恒自適　獨往之人細萬物　手弄元化携金策</div>
<div class='lg-row'>我臨海嶠一相思　城頭霞起城下碧</div>
</div></div>
<div class='div-other'><a id='mulu451' />
<p class='h3'>又</p><p class="byline">陳虞文</p>
<div class="lg regular" style="margin-left:0em;"><div class='lg-row'>峰開十二紫光浮　慧眼高懸四部洲　萬顆明珠兜率雨　三車演法赤霞秋</div>
<div class='lg-row'>碧潭洗鉢龍歸藏　翠岫談經石點頭　古佛由來無量壽　漫傳花甲已云週</div>
</div></div>
<div class='div-other'><a id='mulu452' />
<p class='h3'>又</p><p class="byline">余志秩</p>
<div class="lg regular" style="margin-left:0em;"><div class='lg-row'>不為尊生集眾緣　吉祥護擁五雲邊　天周花甲逢初度　人得薪傳卜大年</div>
<div class='lg-row'>浴水聞香尋菊後　歌嵩聲發咏梅先　自慚寅降同斯日　何事醒迷若判然</div>
</div></div>
<div class='div-other'><a id='mulu453' />
<p class='h3'>又</p><p class="byline">吳葆</p>
<div class="lg regular" style="margin-left:0em;"><div class='lg-row'>肅穆聞鐘磬　祥雲護法身　皈依來鹿鶴　貞固比松筠　座上鬚眉古　山中草木新</div>
<div class='lg-row'>開士如師者　何殊金聖人</div>
</div></div>
<div class='div-other'><a id='mulu454' />
<p class='h3'>又</p><p class="byline">薛道人</p>
<div class="lg regular" style="margin-left:0em;"><div class='lg-row'>古佛行藏別洞天　長生還是不生年　推翻獅子無邊岸　度却人間沒底船</div>
<div class='lg-row'>棒吐毫光圓六丈　潭空聲色遍三千　欲知面目向何處　打破關頭只一拳</div>
</div></div>
<div class='div-other'><a id='mulu455' />
<p class='h3'>又</p><p class="byline">林宗聖</p><p style="margin-left:0em;text-indent:0em;" class="lg-abnormal"><div class='lg-row'>寺門羅眾峰　一望蒼浩浩　知有壽世人　其身合壽考　氷雲為精神　雲霞為文藻</div>
<div class='lg-row'>五嶽為真形　造物不能老　片心化空潭　塵慮淨如掃　獨笑神仙愚　忍刧居蓬島</div>
<div class='lg-row'>何必西池桃　何必羨門棗　隨意饌伊蒲　自然容顏好</div>
<div class='lg-row'>禮足我師前　敬愛交懷抱　泉明對遠公　相知恨不早　偶入石林來　從人效松禱</div>
<div class='lg-row'>花木難久榮　法躬可長保</div>
</p></div>
<div class='div-other'><a id='mulu456' />
<p class='h3'>梅福菴</p><p style="margin-left:0em;text-indent:0em;" class="lg-abnormal"><div class='lg-row'>環菴不但梅　直以梅為主　想見種花人　寒香入肺腑</div>
</p></div>
<div class='div-other'><a id='mulu457' />
<p class='h3'>又</p><p class="byline">吳承啟</p><p style="margin-left:0em;text-indent:0em;" class="lg-abnormal"><div class='lg-row'>投杖自跏趺　白雲錯認客　不待花之開　空香如可摘</div>
</p></div>
<div class='div-other'><a id='mulu458' />
<p class='h3'>石橋</p><p style="margin-left:0em;text-indent:0em;" class="lg-abnormal"><div class='lg-row'>散坐石梁中　影隨流水去　月痕與樹陰　多是澄心處</div>
</p></div>
<div class='div-other'><a id='mulu459' />
<p class='h3'>方丈茶話</p><p class="byline">施樵</p><p style="margin-left:0em;text-indent:0em;" class="lg-abnormal"><div class='lg-row'>松筠未便隔人間　即景栖尋豈是閒　一榻對師心自遠　個中認得萬層山</div>
</p></div>
<div class='div-other'><a id='mulu460' />
<p class='h3'>遊黃檗</p>
<div class="lg regular" style="margin-left:0em;"><div class='lg-row'>山興何曾滯雨聲　善遊原不碍陰晴　竹房僧有無窮話　春澗雲非一味生</div>
<div class='lg-row'>違俗已能先領悟　隔橋妙在未經行　且同細酌夜來靜　半是疎鐘濕又明</div>
</div></div>
<div class='div-other'><a id='mulu461' />
<p class='h3'>又</p>
<div class="lg regular" style="margin-left:0em;"><div class='lg-row'>懸泉高拂竹千尋　萬樹未花雨有心　路小又侵苔葉半　橋危偏引勝情深</div>
<div class='lg-row'>窮搜古蹟如終卷　痛快斜暉似惜陰　僧偶開門笻偶倦　茶香欵欵輔幽吟</div>
</div></div>
<div class='div-other'><a id='mulu462' />
<p class='h3'>又</p><p class="byline">王元升</p>
<div class="lg regular" style="margin-left:0em;"><div class='lg-row'>老樹槎枒路鬱盤　到來方覺道塲寬　風前試茗松聲壯　竹下敲棋日色寒</div>
<div class='lg-row'>流去世情春水上　帶歸遊興暮峰端　瞻依名剎緣非偶　新舊威儀次第看</div>
</div></div>
<div class='div-other'><a id='mulu463' />
<p class='h3'>又</p><p class="byline">歐永堅</p>
<div class="lg regular" style="margin-left:0em;"><div class='lg-row'>也將書劍問名山　猿鶴無心水自潺　滿地黃花因我老　數莖綠竹為誰刪</div>
<div class='lg-row'>疎松密寫千枝恨　排石微教一日閒　屐齒不驚龍臥久　潭頭拾得白雲還</div>
</div></div>
<div class='div-other'><a id='mulu464' />
<p class='h3'>九日謁隱老和尚</p><p class="byline">林繼焲</p><p style="margin-left:0em;text-indent:0em;" class="lg-abnormal"><div class='lg-row'>古剎出上方　黃檗名已久　伊昔思負笻　今茲得稽首　陟歷山之巔　到來九月九</div>
<div class='lg-row'>此日啜嘉茗　何事傳萸酒　登躋未及巘　眺望立高阜　悠然爽心目　曠矣離窠臼</div>
<div class='lg-row'>三千界一如　十二峰左右　叢竹森以矗　寒潭清且瀏</div>
<div class='lg-row'>梵宇敞巍峩　貝葉列瓊玖　經函捧上京　展誦瞻我后　一拂西方來　隱公黃檗壽</div>
<div class='lg-row'>懺禮問大師　洪鐘敢小叩　未定思生慧　鋤蓮以覔藕</div>
<div class='lg-row'>未能洗胃腸　曷以翻筋斗　紛紛處塵俗　默默觀空有　火坑已墜身　丹梯望引手</div>
<div class='lg-row'>師言指不二　我心披荊莠　始知探龍湫　更聞真獅吼　高足立師門　論心稱作友</div>
<div class='lg-row'>禪心與詩思　闢戶而啟牖　既以發真諦　大能掃敝帚</div>
<div class='lg-row'>相對喜開顏　獨我愧掩口　未了死生緣　可堪棒喝否</div>
</p></div>
<div class='div-other'><a id='mulu465' />
<p class='h3'>又</p><p class="byline">林繼京</p><p style="margin-left:0em;text-indent:0em;" class="lg-abnormal"><div class='lg-row'>侵曉別崇阿　又思躋古寺　遙指鬱葱葱　萬木集秋氣　一舍路盤迴　停午行方至</div>
<div class='lg-row'>仰看六六峰　比連繞蒼異　寶剎煥何年　莊嚴各位置　貝葉與琅函　悉皆內藏賜</div>
<div class='lg-row'>所以山益靈　代有高僧寄　今日知者誰　隱公出相繼</div>
<div class='lg-row'>臨濟之真傳　正宗三十二　肩力苦支撑　淡泊堅誠志　棒喝醒迷途　天人均受庇</div>
<div class='lg-row'>種種救頭然　功德難思議　余家滄海濱　百里來猶易</div>
<div class='lg-row'>况負泉石懷　何由不早　　乃待晚歲間　登高履茲地　莫非結宿緣　與師有默契</div>
<div class='lg-row'>入堂頂禮時　寸心會真諦</div>
</p></div>
<div class='div-other'><a id='mulu466' />
<p class='h3'>遊龍潭</p><p class="byline">劉履丁</p>
<div class="lg regular" style="margin-left:0em;"><div class='lg-row'>鮫宮遙望插雲霞　開士躬耕擬作家　石上心齋多水色　頂門香雨噴天花</div>
<div class='lg-row'>山公說虎牛頭下　羽客談龍鳥路賒　此地却難休歇處　扶笻更上莫周遮</div>
</div></div>
<div class='div-other'><a id='mulu467' />
<p class='h3'>登四潭絕頂</p><p class="byline">林百燕</p>
<div class="lg regular" style="margin-left:0em;"><div class='lg-row'>杖履翛然絕點塵　窮登石磴草痕新　亂溪水繞難尋路　古徑烟深不認人</div>
<div class='lg-row'>山外老僧同鳥隱　雲端小築與天隣　若能此處投身靜　何必桃源可避秦</div>
</div></div>
<div class='div-other'><a id='mulu468' />
<p class='h3'>訪隱大師作</p><p class="byline">林崇孚</p>
<div class="lg regular" style="margin-left:0em;"><div class='lg-row'>巍堂憶自嶺南來　極樂菴同般若臺　慧炤早懸頭上月　機鋒迅喝耳邊雷</div>
<div class='lg-row'>遡元政爾推黃檗　偕隱何人訪大梅　老矣竛竮窮子恨　空教素手寶山囘</div>
</div></div>
<div class='div-other'><a id='mulu469' />
<p class='h3'>黃檗夜咏</p><p class="byline">王奐</p>
<div class="lg regular" style="margin-left:0em;"><div class='lg-row'>寂寥自是此山秋　况復深心見夜幽　一磬飯僧歸鳥急　數峰迷月暗泉流</div>
<div class='lg-row'>滄桑事大人難語　身世情空<span class='corr'>佛</span>可求　地滿風塵誰得似　行將惟許許支遊</div>
</div></div>
<div class='div-other'><a id='mulu470' />
<p class='h3'>遊黃檗</p><p class="byline">石愧園</p>
<div class="lg regular" style="margin-left:0em;"><div class='lg-row'>飛來峰十二　度却界三千　境寂如無地　僧高別有天　青松知入定　綠竹也通玄</div>
<div class='lg-row'>無限崎嶇意　行行到此平</div>
</div></div>
<div class='div-other'><a id='mulu471' />
<p class='h3'>遊一潭</p><p class="byline">林守穡</p>
<div class="lg regular" style="margin-left:0em;"><div class='lg-row'>靈潭勝處譜名山　共喜搜笻到碧灣　<span class='corr'>薜荔</span>披來人影出　雲根坐憩水聲潺</div>
<div class='lg-row'>珠生絕壁青天唾　月掛長流白練環　閩粵覇圖今已矣　低徊疑是釣龍還</div>
</div></div>
<div class='div-other'><a id='mulu472' />
<p class='h3'>遊黃檗</p><p class="byline">林之玄</p>
<div class="lg regular" style="margin-left:0em;"><div class='lg-row'>霽後千峰淨碧蓉　曉雲推夢醒玄宗　春山積霧應潛豹　夜雨空潭想臥龍</div>
<div class='lg-row'>人度潺湲支一竹　鳥分靜理寂高松　離塵數里頻過此　不記閒聞幾度鐘</div>
</div></div>
<div class='div-other'><a id='mulu473' />
<p class='h3'>重遊黃檗</p><p class="byline">施宛駒</p>
<div class="lg regular" style="margin-left:0em;"><div class='lg-row'>濯去衣塵上碧岑　一聲清磬廿年心　嘯吟但肯招元亮　名理誰堪接道林</div>
<div class='lg-row'>獨為烟霞留器鉢　自然山水見高深　半生細省浮頑在　今日能無托靜尋</div>
</div></div>
<div class='div-other'><a id='mulu474' />
<p class='h3'>遊黃檗</p><p class="byline">林啟棻</p>
<div class="lg regular" style="margin-left:0em;"><div class='lg-row'>溪聲怒濺鳥聲寒　塵想遙遙共草刪　傲骨只餘雙白眼　舊交惟是一青山</div>
<div class='lg-row'>秋風不瘦江淹筆　明月長留慧遠關　借問九淵誰得似　幽心莫負水潺潺</div>
</div></div>
<div class='div-other'><a id='mulu475' />
<p class='h3'>觀龍潭有感</p>
<div class="lg regular" style="margin-left:0em;"><div class='lg-row'>珠花亂擲碧潭春　鳥瞰危濤不怯人　幾字滅明石<span class='corr'>壁</span>上　青苔欲奪客衣新</div>
<div class='lg-row'>脫屐坐雲生遠想　冷然喪我不留塵　自昔西山來一禱　至今流水見精神</div>
<div class='lg-row'>水流不拖人影去　遙遙獨見白雲親　世事既如此　何須別問津</div>
<div class='lg-row'>只此潭頭待吐月　傷心莫動老龍嗔　阮籍空多窮途哭　東施枉效西施顰</div>
<div class='lg-row'>洗心退藏覔箇裏　但有清流不厭貧　千仞飛崖侵鹿爪　御風聽瀑悟前因</div>
</div></div>
<div class='div-other'><a id='mulu476' />
<p class='h3'>檗山留別隱大師</p><p class="byline">施宛駒</p>
<div class="lg regular" style="margin-left:0em;"><div class='lg-row'>踪跡思歸方外難　千溪未浣厚羞顏　春過麥秀皆誰地　雨足薇肥獨此山</div>
<div class='lg-row'>道在斯時偏用拙　天生我輩豈躭閒　他年白社招幽客　一杖依依聽水潺</div>
</div></div>
<div class='div-other'><a id='mulu477' />
<p class='h3'>遊黃檗訪隱元和尚</p><p class="byline">李琚</p>
<div class="lg regular" style="margin-left:0em;"><div class='lg-row'>偶來古檗訪南宗　乘興時登十二峰　四顧林巒香霧合　幾看殿閣紫雲封</div>
<div class='lg-row'>禪心水湛消塵慮　慧語茶清醒世容　今日支公能愛客　擬將書劍寄行踪</div>
</div></div>
<div class='div-other'><a id='mulu478' />
<p class='h3'>遊黃檗寺與主僧夜話</p><p class="byline"><span class='note-inline'>(連江　一齋)</span>陳第<span class='note-inline'>(季立　都督將軍)</span></p>
<div class="lg regular" style="margin-left:0em;"><div class='lg-row'>乘春遙入上方遊　更喜相逢有惠休　雲氣晝將山色瞑　竹風夜帶雨聲秋</div>
<div class='lg-row'>開畬石徑迷荒草　說法天花墜小樓　千載維摩今未見　十年空病海東頭</div>
</div></div>
<div class='div-other'><a id='mulu479' />
<p class='h3'>步葉文忠〈遊黃檗絕頂〉韻</p><p class="byline"><span class='note-inline'>(本邑)</span>薛敬孟<span class='note-inline'>(貢士)</span></p>
<div class="lg regular" style="margin-left:0em;"><div class='lg-row'>天光圍處水何窮　狂嘯聲生四際風　白日倒翻河漢落　丹梯遙拂斗星空</div>
<div class='lg-row'>眼前峰岫看兒拜　衣上雲霞擁客紅　安得逍遙憑羽翰　崐崙西去又過東</div>
</div><p style="margin-left:0em;text-indent:2em">其二</p>

<div class="lg regular" style="margin-left:0em;"><div class='lg-row'>日月雙蟠蟒洞陰　欲排閶闔上危岑　雷轟山半龍疑戰　帽落峰頭客未尋</div>
<div class='lg-row'>鳥下層霄青嶂夕　猿啼歸路碧烟沉　紅塵飛滿桑田變　唯有青山是夙心</div>
</div></div>
<div class='div-other'><a id='mulu480' />
<p class='h3'>季秋遊一潭至四潭，囘厯竹菴諸勝</p><p class="byline"><span class='note-inline'>(本邑)</span>郭祚鴻<span class='note-inline'>(文學)</span></p>
<div class="lg regular" style="margin-left:0em;"><div class='lg-row'>躡屐衝寒破曉嵐　沿溪覔路愛奇探　畵圖秋色披青嶂　雷雨晴空落碧潭</div>
<div class='lg-row'>客子笻邊花自媚　奚奴囊底筆應酣　前林斜日忘歸晚　買興還來扣竹菴</div>
</div></div>
<div class='div-other'><a id='mulu481' />
<p class='h3'>遊黃檗寺<span class='note-inline'>(有序)</span></p><p class="byline"><span class='note-inline'>(武林)</span>柴望</p><p style="margin-left:0em;text-indent:2em">黃檗為福唐名勝，余神往久矣。丁未春暮，偶過玉融，因虛白大師招同郭蓮峰、夏鷲峰兩先生相携登陟，得憑覽其萬一焉。此中洞壑林巒，爭奇競秀者不可殫述，獨第一潭為靈淵而名尤著。飛簾捲雪，疋練垂虹，沉碧渟泓，幽深莫覺。憶余生平閱厯，如黃華、白嶽、九子、百泉諸名山水，不少概見，然或晴巒珠噴而響寂銀河，或陰壑瀑懸而簾空暮雨。若雙奇盡美，眩目快心，惟此龍湫迥然獨絕矣。時爰讀葉文忠公詩，嘆為此山寫照。敬循原韻，勉步四章，聊展夙懷，不自知其句之拙也。</p>

<div class="lg regular" style="margin-left:0em;"><div class='lg-row'>龍象依然古道塲　游踪何幸到遐方　函開貝葉頒天府　石湧蓮臺護法王</div>
<div class='lg-row'>客裏不知春事減　靜中始覺俗緣長　廿年宦海茫無岸　願向慈雲濟一航</div>
</div>
<div class="lg regular" style="margin-left:0em;"><div class='lg-row'>一綫清溪曲曲盤　泝流直探水源寬　危巒磴絕驚身幻　陰磵雲深照膽寒</div>
<div class='lg-row'>玉筯紛披聲有節　珠璣錯落影無端　龍潛會際需霖雨　莫作泥蟠等眼看</div>
</div>
<div class="lg regular" style="margin-left:0em;"><div class='lg-row'>鳥道紆廻逕不窮　巢居真有上皇風　胸中丘壑毫端見　足下煙嵐杖底空</div>
<div class='lg-row'>衣袂映將春樹綠　山椒曳得曉霞紅　我來欲結遊仙夢　鞚鶴追隨弱水東</div>
</div>
<div class="lg regular" style="margin-left:0em;"><div class='lg-row'>蒙葺翠滴古籐陰　選勝爰登最上岑　竹籟松濤心欲寄　水瓢雲笠跡難尋</div>
<div class='lg-row'>猿扳樹嘯高巖徹　龍抱珠眠邃谷沉　拂蘚遍賡題碣句　留連自古有同心</div>
</div></div>
<div class='div-other'><a id='mulu482' />
<p class='h3'>夏夜宿黃檗寺</p><p class="byline">劉與可<span class='note-inline'>(邑侯)</span></p>
<div class="lg regular" style="margin-left:0em;"><div class='lg-row'>絕巘紆囘路欲迷　忽聞仙梵隔林西　藏經閣靜風聲細　報雨峰明月影低</div>
<div class='lg-row'>千片白雲新接引　數株黃檗古招提　遠公已喜同叅悟　相送何妨過虎溪</div>
</div></div>
<div class='div-other'><a id='mulu483' />
<p class='h3'>遊黃檗<span class='note-inline'>(有引)</span></p><p class="byline"><span class='note-inline'>(石城)</span>鄧獻英<span class='note-inline'>(邑侯)</span></p><p style="margin-left:0em;text-indent:2em">余叨福唐令，以便緣過黃檗山，登臨十日。時乏名山主人，從鄉縉紳請，迎清斯和尚復來卓錫。余迫於簿書，未暇重往，清斯亦未肯曳屩就也。別去又將匝歲，因憶山遊詩暨懷清斯之作，錄以寄之。</p>

<div class="lg regular" style="margin-left:0em;"><div class='lg-row'>十里烟霞隱上方　到來頓覺醒炎凉　印心堪對龍淵碧　叅座遙聞花雨香</div>
<div class='lg-row'>竹外鐘聲驚鶴夢　山頭雲影下僧床　乘閒暫着登臨屐　何似金門問未央</div>
</div><p style="margin-left:0em;text-indent:2em">其二</p>

<div class="lg regular" style="margin-left:0em;"><div class='lg-row'>崔嵬古寺孰堪儔　幾見生公石點頭　碍日高峯啣落照　環橋曲水漲囘流</div>
<div class='lg-row'>枰敲竹裏僧歸院　茗啜花間月上樓　為問閬仙何處去　空留詩卷冷如秋</div>
</div></div>
<div class='div-other'><a id='mulu484' />
<p class='h3'>夏日遊黃檗觀瀑布</p><p class="byline"><span class='note-inline'>(西粵)</span>潘德周<span class='note-inline'>(種齋　太史)</span></p>
<div class="lg regular" style="margin-left:0em;"><div class='lg-row'>十二芙蓉起鬱谺　東南形擁翠屏遮　雷聲夜走千山雨　雪霰晴飛六月花</div>
<div class='lg-row'>靈異曾經題帝翰　波濤常此護龍窪　是間即謂銀河路　漢使何勞問海槎</div>
</div></div>
<div class='div-other'><a id='mulu485' />
<p class='h3'>黃檗留題</p><p class="byline">張縉雲<span class='note-inline'>(邑侯)</span></p>
<div class="lg regular" style="margin-left:0em;"><div class='lg-row'>兩山留古剎　中隔一高峰　昨訪俱胝石　今聞黃檗鐘　規模同廣大　蹊境覺從容</div>
<div class='lg-row'>未踐秋期約　靈湫看白龍</div>
</div></div>
<div class='div-other'><a id='mulu486' />
<p class='h3'>與一菴暹和尚</p>
<div class="lg regular" style="margin-left:0em;"><div class='lg-row'>鼓山與黃檗　踪跡偶然存　雲水隨行脚　篇章見道根　磬聲常在几　塔影自當門</div>
<div class='lg-row'>想識蒲團意　無煩貝葉論</div>
</div><p style="margin-left:0em;text-indent:2em">其二</p>

<div class="lg regular" style="margin-left:0em;"><div class='lg-row'>宰官今面目　真我詎能存　宦味成雞肋　厨香憶菜根　六年違子舍　萬里望君門</div>
<div class='lg-row'>不有詩僧在　吟懷那得論</div>
</div></div>
<div class='div-other'><a id='mulu487' />
<p class='h3'>與蘭圃和尚</p>
<div class="lg regular" style="margin-left:0em;"><div class='lg-row'>梵宇何年建　蕭然古德存　清泉穿屋角　老樹齧山根　共識初來地　誰窺眾沙門</div>
<div class='lg-row'>白頭持一衲　住世意難論</div>
</div><p style="margin-left:0em;text-indent:2em">其二</p>

<div class="lg regular" style="margin-left:0em;"><div class='lg-row'>飽腹聊題句　應嗤世味存　那知翻舌本　多事是牙根　得意留禪榻　忘懷在吏門</div>
<div class='lg-row'>一菴老禪子　近又作何論</div>
</div></div>
<div class='div-other'><a id='mulu488' />
<p class='h3'>寄暹禪師，用東坡次參寥子韻</p><p class="byline">郭龍光<span class='note-inline'>(韶溪　學正)</span></p><p style="margin-left:0em;text-indent:0em;" class="lg-abnormal"><div class='lg-row'>摩尼一照濁水清　出入三昧散五形　團蒲坐破獅子窟　天花滿座飛繁英</div>
<div class='lg-row'>何言佛法有興廢　泡影夢幻皆渺冥　庵前古木出巨火　頭上積雪空崢嶸</div>
<div class='lg-row'>毒龍洶洶跳鐵鉢　金剛打睡劍不硎　十二峰頭石破裂　秋雨逗落蒼天驚</div>
<div class='lg-row'>師時飛錫出山去　孤雲飄蕩南昌城　江淹詩字剝苔蘚　淪隱種植殘空庭</div>
<div class='lg-row'>行徑犖确亦何有　僧徒散落稀晨星　問師不歸龍象泣　夢中爭遣羅漢迎</div>
<div class='lg-row'>短笻朅來風雨驟　芒屨疾走猿猱輕　興衰起廢實吾法　彼佛一一如人情</div>
<div class='lg-row'>先除香積筧流水　次築彴略便人行</div>
<div class='lg-row'>護持松竹比妻子　收卹行脚如孤惸　琉璃金碧換世界　願力雖大知易盈</div>
<div class='lg-row'>病軀長夏困炎熱　未敢烈日紛長征　凉秋問法約二妙　準取醍醐為我傾</div>
</p></div>
<div class='div-other'><a id='mulu489' />
<p class='h3'>祝暹法師六秩</p><p class="byline"><span class='note-inline'>(江田)</span>梁運昌<span class='note-inline'>(太史)</span></p><p style="margin-left:0em;text-indent:2em">嘉慶癸酉冬月十有九日，黃檗暹老禪師介陸亭王君識余於榕城。聞其論詩，蓋貫休齊<span class='corr'>己</span>流也。陸亭為余言，明歲八月為師六十之辰，俾余以詩為壽。輒率爾成篇，錄呈法鑑，並訂後期。</p>
<p style="margin-left:0em;text-indent:0em;" class="lg-abnormal"><div class='lg-row'>昔我遊福唐　香界屢登矚　山水非不佳　緇流頗碌碌　麈尾弗振塵　佛香時斷續</div>
<div class='lg-row'>見客少寒暄　逢人說禾穀　了義休問渠　倘未識語錄　久聞黃檗名　古剎隱喬木</div>
<div class='lg-row'>百丈千載還　何人接芳躅　客有招我游　眉作淵明蹙</div>
<div class='lg-row'>諒無遠公流　枉費尋山足　那知輕薄懷　及此生悔恧　暹師宗門秀　行止類野鵠</div>
<div class='lg-row'>凌晨造我廬　問客何不速　答云欲論詩　令我廢朝沐　及乎應接間　內潤外樸<span class='corr'>素</span></div>
<div class='lg-row'>高興躡烟霞　幽期澹松竹　妙解看轉丸　清言聽炙轂</div>
<div class='lg-row'>吾觀沙門儔　師韻無適俗　昔遊恨不遂　憚行失老宿　况聞師工詩　佳句積縑軸</div>
<div class='lg-row'>湯休起我病　索題紙一幅　相知苦不早　告別太匆促</div>
<div class='lg-row'>問師自何年　卓錫此崖谷　僧臘今幾何　眉壽若可卜　師言甲<span class='corr'>戌</span>秋　甲子一迴復</div>
<div class='lg-row'>我聞歡喜生　遊興乍棖觸　我有方外交　結茅鼓山麓</div>
<div class='lg-row'>向亦耽苦吟　清韻動哀玉　王子師所善<span class='note-inline'>(同年王陸亭先生　)</span>與我亦頗熟</div>
<div class='lg-row'>來秋三人俱　訪師溪山曲　師能使我留　唱和擬皮陸　山間月正明　巖下桂當馥</div>
<div class='lg-row'>侑師以清泉　芼師以<span class='corr'>杞</span>菊　谷鹿與澗猿　隨我為師祝　更將師詩篇　焚香共細讀</div>
</p></div>
<div class='div-other'><a id='mulu490' />
<p class='h3'>又</p><p class="byline"><span class='note-inline'>(喈庭)</span>丁桐<span class='note-inline'>(郎中)</span></p>
<div class="lg regular" style="margin-left:0em;"><div class='lg-row'>宗缽多應付得人　故林歸老說禪因　曾經浙水航慈筏　幾向閩山轉法輪</div>
<div class='lg-row'>過眼紅塵渾是幻　浮天飛絮不知春　芒鞋錫杖躭行脚　萬古瞿曇色相新</div>
</div></div>
<div class='div-other'><a id='mulu491' />
<p class='h3'>壽暹導師七十</p><p class="byline"><span class='note-inline'>(<span class='corr'>芷</span>汀)</span>葉申萬<span class='note-inline'>(太史)</span></p>
<div class="lg regular" style="margin-left:0em;"><div class='lg-row'>林巒影裏有真禪　彈指空中七十年　銀缽靜涵花雨氣　衲衣寒挂雪峰烟</div>
<div class='lg-row'>吟容賈島稱詩匠　醉許劉伶作酒仙　別後近聞栖海上　白雲深處恣情眠</div>
</div></div>
<div class='div-other'><a id='mulu492' /><p class="byline">李彥章</p>
<div class="lg regular" style="margin-left:0em;"><div class='lg-row'>寶樹種恒春　天花不染塵　山依般若古　心與妙香親　黃檗開初地　青蓮悟後身</div>
<div class='lg-row'>法雲終古駐　閑其演珠輪</div>
</div></div>
<div class='div-other'><a id='mulu493' /><p class="byline"><span class='note-inline'>(本邑)</span>林萬年<span class='note-inline'>(大令)</span></p><p style="margin-left:0em;text-indent:0em;" class="lg-abnormal"><div class='lg-row'>君本榕城裔　來居檗岫巔　讀儒超俗類　學佛覺人天</div>
</p></div>
<div class='div-other'><a id='mulu494' />
<p class='h3'>暹老師：《遊戲三昧集》題辭</p><p class="byline"><span class='note-inline'>(江右　蓮士)</span>戴衢亨<span class='note-inline'>(殿撰　中堂)</span></p><p style="margin-left:0em;text-indent:0em;" class="lg-abnormal"><div class='lg-row'>栯堂詩句石門禪　仙露明珠顆顆圓　拈出波羅花一朶　法中微妙笑中傳</div>
</p><p style="margin-left:0em;text-indent:0em;" class="lg-abnormal"><div class='lg-row'>竹針麻線作家禪　的的西來大意圓　拋撒珍珠彌法界　人間天上瓣香傳</div>
</p></div>
<div class='div-other'><a id='mulu495' />
<p class='h3'>又</p><p class="byline"><span class='note-inline'>(閩縣)</span>陳賡元<span class='note-inline'>(瀛仙　大尹)</span></p>
<div class="lg regular" style="margin-left:0em;"><div class='lg-row'>裁剪文縑信手編　芙蓉初日想天然　為從古剎叅真佛　不意人間有閬仙</div>
<div class='lg-row'>聽雨別尋三竹外　論詩應在六朝前　<span class='corr'>羨</span>師咳唾成珠玉　散作飛花下九天</div>
</div></div>
<div class='div-other'><a id='mulu496' />
<p class='h3'>又</p><p class="byline"><span class='note-inline'>(侯官)</span>鄭德崇<span class='note-inline'>(象峯　大令)</span></p>
<div class="lg regular" style="margin-left:0em;"><div class='lg-row'>貝葉優曇綴巨編　水光山色趣悠然　詩如靈運終成佛　才到青蓮是謫仙</div>
<div class='lg-row'>午榻閒吟新雨後　小窓對話落花前　知君得意揮毫處　清磬一聲雲滿天</div>
</div></div>
<div class='div-other'><a id='mulu497' />
<p class='h3'>又</p><p class="byline"><span class='note-inline'>(閩縣)</span>林元英<span class='note-inline'>(弁瀛　進士)</span></p>
<div class="lg regular" style="margin-left:0em;"><div class='lg-row'>黃檗庵中舊衲子　打包走遍幾千里　一雙法眼如鏡光　飽看人間好山水<span class='note-inline'>(師精堪輿)</span></div>
<div class='lg-row'>歸來詩草一寸深　自刪自改自哦吟　吐屬不留蔬笋氣　行藏聊寫水雲心</div>
<div class='lg-row'>借棲或寓香花地　掃徑偶然逢客至　一夕清談低刧塵　三生慧業歸文字</div>
<div class='lg-row'>淳粹顏容滿月同　詩僧苦吟貌加豐　請看廬嶽三峰下　山色年年屬遠公</div>
</div></div></div></div>
</div><!-- end of div[@id='body'] -->
</body></html>