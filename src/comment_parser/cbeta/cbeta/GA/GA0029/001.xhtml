<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>西谿梵隱志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' /><p style="margin-left:0em;text-indent:2em">浙江西谿，宋之留下谿也，宋高宗南渡，初欲都於此，高宗覽圖曰：「且留下！」故有「留下」之名。地處武林之西，初為荒僻，自南宋都浙，遂多名蹟；此地老竹參天，長松蔽日，不僅寺庵林立，風景更屬幽絕。法華碧峰之勝，非特方外高流雲集，文人墨客屐齒亦多及焉。論其名勝，有西谿輦道，乃秦代之舊也，明唐寅有「西谿圖」，所繪者即其風物也。法華山，有晉僧法華之靈蹟，因以名山，古法華寺之遺址在焉。又有碧峰、桃源嶺、方井、北高峰塔、龍歸塢、得仙橋、東法華泉、金魚井亭、放山臺、白蕩灘、上埠谿、金蓮池、橫山草堂……等勝蹟。論其梵刹，則有古法華寺，即雲棲別室，乃晉曇翼法師所建，宋建炎中，高宗幸西谿，改龍歸；明隆萬間，雲棲宏大師重振宗風，經營三十餘年，遂成叢林，初號雲棲別室，俗名鄭庵。喜鵲寺，在秦亭下，唐鳥窠禪師道場也。佛慧寺，在碧峰山麓，後晉天福七年（九四二），普覺明禪師開山，明永樂間，本源文達禪師重建。報先寺，在佛慧寺路北，蓋唐寺也，明萬曆間有恆如禪師在此習天臺教四十年。法華律院，明嘉靖中，東暉曉禪師建。永樂庵，創自五代梁貞明間。寶壽寺，宋太平興國中有臥禪師在此施法。光明寺，唐高宗勅賜光明禪寺。隆慶寺，後唐莊宗徑山欽禪師中興。其他佛教勝蹟，不勝枚擧。宋代以降，「西谿百詠」之輯不一作，可見其勝也。清順治間，吳本泰與門人黃燦及其子啓圻、釋智一等纂輯「西谿梵隱志」，分門有四：紀勝、紀刹、紀詩、紀文，釐卷為四，西谿名勝與梵刹之文獻，略具於是矣！雖非全為梵隱而作，要為佛教勝蹟存記錄也。茲據清光緒七年（一八八一）武林丁氏八千卷樓刋本景印。</p>
</div>
<div class='div-xu'><a id='mulu3' />
<p class='h1'>西谿梵隱志序</p>
<div class='div-xu'><a id='mulu4' /><p>錢唐東望會稽西連天目飛富春於龍翼遏具區之上遊湖水瀠洄江濤澎湃三淛之麗觀也永嘉以還多營塔寺飛來卷石疑自靈山寶掌千年居然竺國以至猿呼虎伏鳥狎龍馴勝蹟相尋名僧多有若乃越古蕩遡秦亭雙徑捷下禹航迅迴嶺岫參差峯巒磅礴流泉孤映西溪出焉此地產蘭芷植松杉十里梅花千林竹實頗極幽勝高人逸士往往託蹟其間自燉煌始譯法華晉僧曇翼伏處是山著靈異之蹟其徒杖履相從谿雲若接晨鐘夕磬谷隱巢居雖吳地之奧區實梵天之小隱起自荊山迤於秦望中繇汀渚旁逮芝總花隖之名藍迹龍歸之邃宇有心者葺而志余蒞官偶暇杖策來遊尋濠上之餘歡述流水之往事舉目西眄精舍連緜言念竹林當不在遠古者雙鳧雲起漫說僊蹤一縣花翻猶傳盛事余也欣逢大邑七載淹留攜琴鶴以空歸夢湖山而永夕展卷三復漫題篇首庶彼長松遠引白傅承風雲浤乍流辯公把袖時有去來人無今古云爾</p>
<p style="margin-left:2em">賜進士出身知錢塘縣事加一級關西慕天顏題</p>
</div>
<div class='div-xu'><a id='mulu5' /><p>結繩遠人各異習而習亦異情道業殊途言功互立此自章之往牒可以無待稽循乃理足元空味耽世外者亦往往顯晦殊操動止各別故謀於世者與世見其端足於我者自我消其妄蓋二帝之有巢由尼山之遇沮溺此中風軌實有不齊不可强而同也然而火陷爐灰心枯木槁一燈棲寂半室支禪自非閒靜蕭寂之區可以雲互衣瓢溪迴鐘磬則妙香清梵亦何所寄哉記三十年前初走西谿見老竹參天長松蔽日於時梅正披香蒼雪彌望從容步香霧中覺毛骨清心脾俱冷然時匆遽往還未暇得窺堂奧也甲申乙酉間長處其中始得邀人縱步凡諸勝流誅茅泄烟之處無論繩牀竹几笠鉢燈香片瓦寸椽無不自幽古以天生此一片地供人棲遯今相去幾何時而向所羨拏雲聳壑之蒼虬與離離鸞鳳之尾僅十存其一二所不隨變亂灰劫者惟諸梵音清構借法王高座得自尊其旛影耳嗚呼白雲蒼狗幻定無常以理揆之亦何足歎而究竟山中之變易終不等朝市之紛披詎能禁巢許諸人不當驕語乎梵隱一誌始衲子心海數年來[木*雨]道人成之其中紀勝紀刹記所厯者四五而詩文則二三蓋西谿名不著於前朝自南宋以洞霄一途始開此輦道故古人之筆絕少今誌中所紀亦但就梵以言隱耳若夫山坳水際竹蔭梅棲勝地之居廬韻人之小築讀王百穀數詩則知無地非隱也獨梵云乎哉然余每歎名場市路蟻附蠅營入狂瀾奔流奚怪而近者灰心學道之人亦且眉騰骨奮豎采騫苞誠令以一瓢一衲寢處其中吾知蕃秀之向朱明斷未肯遽然霜落水收也則道人此誌一時正爾孤行矣</p>
<p style="margin-left:2em">癸巳六月虎林錢朝彥書</p>
</div>
<div class='div-xu'><a id='mulu6' />
<p class='h2'>自序</p><p>天地之靈奇洩於山水山水之最靈奇者天地又若靳祕焉而不輕以畀人間有披其扄而發其藏者大都息心槁形鶉居鷇食之侶也而持粱刺肥者不與焉迦文住布金之園亦有庵羅竹林獼猴江各列精舍東流震旦五臺峩眉雞足補陀稱宇內四大又別有天台廬阜應駐錫之所葢人天瞻仰胥廣嚴道場而安禪習定處林放光惟閒靜蕭寂宜夫閒靜蕭寂塵劫中可易遘哉此其塞闢有數去住有機緣司馬頭陀輩不能卜度也杭郡東南佛國諸名藍巨刹猶未敻絕塵境乃有圖經所不載輪鞅所未經者粵惟西谿葢郭西表裏溪湖湖當山之陽韶麗明靚天竺靈鷲卓趾焉溪伏山之陰窅然深古聚落一區而已自龍鳳飛來帶水演迤而法華蜿蜒廻繞遂爾別有天地宋人留下不復駐輦二三緇流尋雉兒鳥窠遺蹟結茅其中偕村氓耕桑灌植業後稍稍攢集精廬棊布余避兵犇竄遡洄罙入宛然桃源也遂卜築焉而同難諸君子亦麇至暇則支短筇或棹小舠問某山某水某泉某石某所饒梅竹皁櫟某幢刹某團[厂@劑]某苾蒭開士可叅叩彷彿其大都謂遊自此始也亡何萑苻不逞出沒攻剽而此土遂無寧居矣鄉者禪棲猶故亡恙繩坐疏班錫鉢間設未嘗鳥獸散嗟乎閒靜蕭寂之區斷以畀安禪習定者而逋臣客子曾不克比於芸夫豎牧乎豈非瞿曇氏之植福深而我輩之因緣淺耶西谿名不著故老或談南宋建炎湻熙後事百詠有題詩軼不傳明洪中丞敘志僅存崖畧衲師心海廣[宋-木+丐]草法華伽藍記排纂頗賅未及成書化去余偕秋雪智一門人黃燦及其子圻流覽博蒐据心海舊帙差次就緒臚分四曰紀勝曰紀刹曰紀詩曰紀文統名梵隱志志隱也柳子厚論遊有曠有奧西谿得地之奧釋廬萃止余佛民也盤旋寒碧寧無桑下三宿之戀乎世有躭禪癖隱者攷斯志也而褰裳濡足以從之造物者不得終祕其奇矣</p>
<p style="margin-left:2em">順治歲在辛卯秋八月虎林吳本泰書於蒹葭深處</p>
</div></div>
<p class='juan'>西谿梵隱志卷一</p><p class="byline">虎林吳本泰藥師輯</p><p class="byline">門人黃燦維含黃啓圻右序較</p><p class="byline">雲棲智一道宗編</p>
<div class='div-other'><a id='mulu7' />
<div class='div-xu'><a id='mulu8' /><p style="margin-left:1em">[木*雨]庵曰錢唐三天都之一江雄羅刹湖豔西子名勝甲海內西谿一窪水耳敻古未聞自宋輦經途斥皋壤溝塍鱗次耕漁櫛比兼饒梅竹茶筍而香雪十八里遂成佳話矣然啓北郭扉不越一由旬地而可庵可廬可稻可蔬可舟可梁可濯可湘豈俟越鯨波躋鳥道聚糧三月而後至哉窅然塵壒之表宛在樊圃之閒西谿所以最勝也紀勝第一</p>
</div>
<div class='div-other'><a id='mulu9' />
<p class='h2'>西谿輦道</p><p>宋建炎三年七月升杭州臨安府築行宮於鳳凰山仍錢氏之舊也初欲都西谿帝覽圖曰且留下故谿有留下之名俗訛樓下谿路皆輦道石平如砥西堰橋山可以望海由秦皇名秦亭錢氏之城洫葢始於此明吳郡唐寅西谿圖倣李唐舊本近起秦望遠眺龍門而天目諸山在縹緲有無閒故今斷水口自此沿山十八里到鎮皆梅花竹樹中</p>
</div>
<div class='div-other'><a id='mulu10' />
<p class='h2'>法華山</p><p>西湖北山一支其陽竺國鷲嶺其陰法華有晉法華僧靈蹟因以名山按東晉餘杭沙門法志常誦法華經階下有雉馴聽凡七年一日忽悴志曰汝能聽經必生人道明旦雉殞瘞之夜夢童子拜曰因聽經得脫羽類今生前山王氏後其家設齋志方踵門兒曰吾師來也志撫之曰我雉兒也視腋下有雉毳三莖七歲令入山出家十六薙染以腋有毳因名翼又傳記曇翼初入廬山依遠公後往關中見羅什東還會稽入秦望山誦法華經十二年感普賢大士化女子身披彩服手攜筠籠及白豕一大蒜二至翼前曰妾入山采薇日已暮豺狼縱橫歸無生理敢託一宿翼力卻之女復哀鳴不已遂令居草牀上夜半號呼腹痛告翼按摩翼辭以持戒不應手觸女號呼愈甚翼乃以布裹錫杖遙按之翊日女彩服化祥雲豕變白象蒜現雙蓮淩空而上謂翼曰我普賢菩薩來試汝爾郡太守孟顗聞於朝敕建法華寺表其事宋建炎高宗幸西谿改法華寺龍歸因名龍歸塢後寺廢遺址在</p>
</div>
<div class='div-other'><a id='mulu11' />
<p class='h2'>碧峰　桃源嶺　方井</p><p>碧峰山名有佛慧寺寺門有碧沙泉北有唐人洗馬灘又西二里桃源嶺有方井井是桃嶺別派徑六尺深一仞玉折地湧不盈不涸宋米芾題額歲久亭<span class='corr'>圮</span>明里人王槐重修大司寇洪鐘補書方井桃源嶺五字進士鄧鸞記</p>
</div>
<div class='div-other'><a id='mulu12' />
<p class='h2'>北高峰塔</p>
<div class='div-other'><a id='mulu13' /><p>塔在馬塢絕頂岧嶤七級中藏古佛舍利唐天寶中建有華光廟此塢風散雲鬱尤備奇觀</p>
<p>有犬每隨工匠啣甎石置塔所至含吻流血於荒榛閒得一石佛缺右耳犬跑古寺基出耳湊合又一僧夜坐塔下虎欲噬之有大蛇從塔巔噴霧作雨虎吼而去</p>
</div>
<div class='div-other'><a id='mulu14' />
<p class='h3'>鄧林遊北高峰詩</p><p style="margin-left:0em;text-indent:0em;" class="lg-abnormal"><div class='lg-row'>捫蘿百折上嶙峋　世界仙凡到此分</div>
<div class='lg-row'>小朵岳蓮來異域　孤撑天柱入層雲　江湖待看杯中瀉　鐘磬回從地底聞</div>
<div class='lg-row'>借問須彌在何處　老僧留客且論文</div>
</p></div>
<div class='div-other'><a id='mulu15' />
<p class='h3'>姚肇和詩</p><p style="margin-left:0em;text-indent:0em;" class="lg-abnormal"><div class='lg-row'>高峰千仞玉嶙峋　石磴攀躋翠靄分</div>
<div class='lg-row'>一路松聲長帶雨　半空嵐氣總成雲　上方樓閣參差見　下界笙歌遠近聞</div>
<div class='lg-row'>誰是當年蘇內翰　登臨處處有遺文</div>
</p></div></div>
<div class='div-other'><a id='mulu16' />
<p class='h2'>龍歸塢　得仙橋</p><p>又西二里龍歸塢宋建炎閒帝幸西谿見此塢清遠驅馬歸之塢於是名有清化寺亦改名龍歸佛印禪師曾卓錫焉又得仙橋紹興閒有老翁朱姓者不火食能前知翛然坐橋而化橋跨小澗以仙翁得名</p>
</div>
<div class='div-other'><a id='mulu17' />
<p class='h2'>蒹葭里</p>
<div class='div-other'><a id='mulu18' /><p>在西谿東北本南漳湖宋百詠題曰蒹葭深處俗呼河水亦名渦水一望沙汀水瀨秋時荻花如雪民業耕漁土風樸厚先是鄒文學師績劉孝廉廷獻有園棲止丁亥吳選部本泰自海上遷避卜居菟裘焉近秋雪曲水等庵與僧智一寂瑞閩僧道援輩往還參叩而嚴徵君敏洪孝廉吉臣扁舟過泛相與廬社之遊張觀察懋謙陸國博之越沈令君自成及楚中黃選部周星時亦買棹過訪亡何山寇出沒又播遷靡定矣</p>
<p>園居饒篁竹而乏梅智一移贈古梅數本斸地種之因自號西谿種梅道者詩二首</p>
</div>
<div class='div-other'><a id='mulu19' /><p style="margin-left:0em;text-indent:0em;" class="lg-abnormal"><div class='lg-row'>欲結西谿香月鄰　衲子餉我羅浮春</div>
<div class='lg-row'>斸破石苔雲有種　迸開蠟蒂雪無塵</div>
<div class='lg-row'>啁啾翠羽弄清曉　澹冶玉妃朝上　遯思甘與寒芳老　俗殺桃花源避秦</div>
</p><p style="margin-left:0em;text-indent:0em;" class="lg-abnormal"><div class='lg-row'>東閣觀來殊野興　西谿移植稱山莊</div>
<div class='lg-row'>水清石瘦肌骨好　霜冷月明魂夢香</div>
<div class='lg-row'>素蘂亭亭孤鶴立　疎烟漠漠靜琴張　勞師乞與還相憶　日夕清談到草堂</div>
</p></div></div>
<div class='div-other'><a id='mulu20' />
<p class='h2'>廟塢</p><p>塢中有東嶽行宮雲木蔭翳靈風肅然外潭魚如螭如龍黑脊而唇腹皆渥丹</p>
</div>
<div class='div-other'><a id='mulu21' />
<p class='h2'>東法華泉</p><p>在東嶽廟塢內乃法華之別院也相傳東晉彥翼二師隱此誦經感紅蓮澗生清泉巖湧隆慶閒有僧北山獨棲於此萬曆閒吳興僧古道重建</p>
</div>
<div class='div-other'><a id='mulu22' />
<p class='h2'>金魚井亭</p><p>亭三閒旁有金魚井梁材柱礎跨輦道而翼然</p>
</div>
<div class='div-other'><a id='mulu23' />
<p class='h2'>法華亭</p><p>又西里許法華亭行人所憇又西二里石人塢嶺半有石儼如人立塢則嶺之反也吳大帝石杵存焉北播九沙逆谿而上水陸蟬聯</p>
</div>
<div class='div-other'><a id='mulu24' />
<p class='h2'>觀湖嶺</p><p>石人嶺登陟至頂遙睇西湖如在目前</p>
</div>
<div class='div-other'><a id='mulu25' />
<p class='h2'>金竹嶺</p><p>在石人嶺北穆塢南滿峰之竹皆作黃金綠玉之色</p>
</div>
<div class='div-other'><a id='mulu26' />
<p class='h2'>湧山閣</p><p>在石人嶺下藐山主聽泉處每值綠梅花開春谿水漲住此問水看花花事畢行遊嵩嶽</p>
</div>
<div class='div-other'><a id='mulu27' />
<p class='h2'>村帶　神仙宮山　安前</p><p>水北有上下唐村蔣村楊村又有費家帶何家帶洪家帶帶村也洪宋太師忠宣公之系太師初賜第於錢唐之葛嶺子孫家西谿族指甚繁代有名德又神仙宮山一名道院安前有晉咸和僧慧理夕照庵安前之名特與裴墩董竈並著厥義未詳百詠詩云</p>
<p style="margin-left:0em;text-indent:0em;" class="lg-abnormal"><div class='lg-row'>年來鳥碧桃花　築室安前是家　玉貌星冠隨絳節　雙成不及魏無瑕</div>
</p></div>
<div class='div-other'><a id='mulu28' />
<p class='h2'>唐家山　安樂橋　雙井</p><p>唐家山故安樂山永興寺外跨澗片石傳是神僧濟顛所造安樂橋關侯廟址湖田頭故安樂山湖也山前雙井故稱玉膏今堙其一永興當靈竺之後其山特秀山家緣徑開畦引流折池夾植梅竹偏得孤山多福之趣春日焙茶石塢香聞十里</p>
</div>
<div class='div-other'><a id='mulu29' />
<p class='h2'>章神衖</p><p>在馬池南衖相傳咸湻閒有章姓者勇敢有力聞賊兵過谿時方舂米頭戴石臼手持白挺大呼而出兵皆散去谿民亡擾人皆稱得勝章相公今祀土穀神</p>
</div>
<div class='div-other'><a id='mulu30' />
<p class='h2'>留下鎮</p><p>起西堰橋至鎮十八里鎮特爽塏其形如[簿-尃+卑]方二千畮居人五六百家東西其宇劃水相望</p>
<p>谿源從分金澹竹二嶺沿卧象山過上埠挾諸涓澮至雞籠河西遶鎮後灌古蕩畈田東合馬池穆埠童婆澗安樂橋四水直前穿鎮北望匠母橋而卻復東西折乃會於大谿河一入古蕩一出閑林</p>
<p>橋五曰柵橋曰廟橋曰迎春曰忠義曰慶祥廟四曰迴龍曰靈慈曰永福曰馬池坊一曰尚書倉一故西谿務今改建常平曰南冊俱欽賢里</p>
</div>
<div class='div-other'><a id='mulu31' />
<p class='h2'>三橋柳　花市</p><p>谿有三橋多植柳濃陰夾道東西兩涯民居臨水花木周廬亦稱花市</p>
</div>
<div class='div-other'><a id='mulu32' />
<p class='h2'>沙灘</p><p>在西谿之東一派平沙淺草谿民放牧之處今栽梅成林種竹作圃矣</p>
</div>
<div class='div-other'><a id='mulu33' />
<p class='h2'>二橋　三園　梅花泉</p>
<div class='div-other'><a id='mulu34' /><p>谿北皆田也浮谿而南則華亭石塢正與橋園相對橋二曰仰家橋柏家橋園三曰仰家園柏家園方家園皆九沙之上腴故吳越國之西場也其居人槿籬竹戶雞犬不驚靈果嘉蔬市隧所給橋南亦有少田柏園左有泉一泓潭底旋漾雪漚作梅花瓣出溉頃畮味甘美品泉者擬之惠山第二</p>
</div>
<div class='div-other'><a id='mulu35' />
<p class='h3'>選部吳本泰柏家園看梅詩</p><p style="margin-left:0em;text-indent:0em;" class="lg-abnormal"><div class='lg-row'>浦漵沿洄沙路迂　石田梅老幾千株</div>
<div class='lg-row'>朦朧梵苑開香界　零亂春宮粲雪膚　芳沁冷泉山鹿飲　夢迷殘月野禽呼</div>
<div class='lg-row'>誅茅小築何年遂　畫出幽居梅里圖</div>
</p></div></div>
<div class='div-other'><a id='mulu36' />
<p class='h2'>禁酒牌　陶家廂</p><p>又西南三里東有宋人禁酒牌高宗過西谿入酒肆喜其供奉御書界牌曰不酒稅處牌後陶家廂理宗朝有陶處士隱此水竹田桑夫耕婦織豈栗里之後邪其風節頗似之</p>
</div>
<div class='div-other'><a id='mulu37' />
<p class='h2'>忠義橋</p><p>谿市三橋惟此最巨居中虹起石色光瑩宋孫侯所建也兄弟愷篤故名忠義</p>
</div>
<div class='div-other'><a id='mulu38' />
<p class='h2'>長流澗</p>
<div class='div-other'><a id='mulu39' /><p>在西谿之東從白沙山金竹塢迢遙曲折流至安樂橋每遭亢旱此流涓涓不涸</p>
</div>
<div class='div-other'><a id='mulu40' /><p>楊蟠詩</p>

<div class="lg regular" style="margin-left:0em;"><div class='lg-row'>為愛西谿好　長憂谿水窮</div>
<div class='lg-row'>山泉春更落　散入野田中</div>
</div></div></div>
<div class='div-other'><a id='mulu41' />
<p class='h2'>永興湖</p><p>在安樂山下永興寺前一泓澄碧紅蓮綠柳映水臨隄畫船載酒谿人遊樂今半作桑田半成林圃矣左有蘭陵陸氏山莊</p>
</div>
<div class='div-other'><a id='mulu42' />
<p class='h2'>石松廟</p><p>在西穆內相傳神五代石晉子孫三世隱此祠前有古松大可十圍</p>
</div>
<div class='div-other'><a id='mulu43' />
<p class='h2'>金橋柳</p><p>在谿市北宋建炎閒金四將軍從張伯英戰死其妻歸舊廬築橋為資冥福鄉人稱為金四姥橋橋下垂柳獨盛</p>
</div>
<div class='div-other'><a id='mulu44' />
<p class='h2'>放山臺</p><p>在永興西當湖孝廉馮茂遠僑居舊有大士閣三面皆山當窗豁如乃穿木立屋臥扉托足顏曰放山快此日放山到眼也</p>
</div>
<div class='div-other'><a id='mulu45' />
<p class='h2'>白蕩灘</p><p>在西谿西北有大小灘大灘南小灘北可數里頗饒魚鰕居民皆業漁釣水惟芰荷岸則楓柳蘆花蘋葉蕩碎波光游人嘗棹船載酒浮泳二灘</p>
</div>
<div class='div-other'><a id='mulu46' />
<p class='h2'>朱家陡門</p><p>在谿北居民皆朱姓業耕種建陡門於河以防水旱</p>
</div>
<div class='div-other'><a id='mulu47' />
<p class='h2'>楊圩</p><p>亦在谿北宋功臣楊統制世居錢唐兄弟友愛退歸林下各置一圩之產</p>
</div>
<div class='div-other'><a id='mulu48' />
<p class='h2'>上埠谿</p><p>在西谿西南水發源處百貨就估之所內有寶壽等寺境最幽邃</p>
</div>
<div class='div-other'><a id='mulu49' />
<p class='h2'>金蓮池</p><p>上埠山深處顯寺殿前金蓮池其花色黃如金葉圓小如錢</p>
</div>
<div class='div-other'><a id='mulu50' />
<p class='h2'>相思嶺</p><p>在西谿之西上下唐村此嶺界春秋兩賽保社中分故曰相思嶺嶺東有雙鳴泉西有二嶺如兩龜形故又名龜拖尾嶺</p>
</div>
<div class='div-other'><a id='mulu51' />
<p class='h2'>虎䫀頭山</p><p>在谿之東南西穆塢內眾山詭特殊狀有一峰如猛虎䫀頭故名</p>
</div>
<div class='div-other'><a id='mulu52' />
<p class='h2'>白栗山　百丈里</p><p>鎮西南又二里曰白栗山山前百丈里宋開慶閒董氏三荊宦成遞捐貲以通江道今石橋百丈之址猶存</p>
</div>
<div class='div-other'><a id='mulu53' />
<p class='h2'>大嶺　趙西塢　東穆塢</p><p>白栗又二里曰大嶺其西三里趙西塢東三里東穆塢</p>
<p>嶺有千訓盧太尉墳其葬甚奓翁仲碑版已蕪滅</p>
<p>西有趙太師墓宋之同姓王也或以趙與懽亦無確據與懽三臨安府尹惠濟饑民數敢直言國事時相忌之理宗書安貧樂道植節秉忠字以賜卒諡清敏贈太師</p>
<p>東穆有太保洪鐘神道松楸列植五里嘉靖三年九月諭祭賜諡襄惠賜錢唐穆塢之阡王文成守仁銘曰</p>
<p style="margin-left:0em;text-indent:0em;" class="lg-abnormal"><div class='lg-row'>桓桓襄惠　嶷然人傑</div>
<div class='lg-row'>自其始仕　聲聞已揭　於臬於藩　圻漕是督　亟命於南　亟召於北</div>
<div class='lg-row'>司空司寇　邦憲是肅　帝曰司寇　爾總予師</div>
<div class='lg-row'>寇賊奸宄　惟爾予治　搜遏　豕斃狐逸　暨其成功　堅以老乞</div>
<div class='lg-row'>聖化維新　聿懷舊臣　公不可作　維時之屯</div>
</p></div>
<div class='div-other'><a id='mulu54' />
<p class='h2'>望江尖</p><p>在趙塢底登臨絕頂見錢唐江歸帆落潮宛如咫尺</p>
</div>
<div class='div-other'><a id='mulu55' />
<p class='h2'>大嶺</p><p>大嶺切逼大嶺此會城與谿鎮之總脈踰穆塢三天竺矣</p>
</div>
<div class='div-other'><a id='mulu56' />
<p class='h2'>黃梅山</p><p>自黃梅至於鎮一舍實會鎮之祖山也黃梅山近祖龍門羣山遠祖天目二山則始祖所自出也東天目在餘杭界西天目在於潛界</p>
</div>
<div class='div-other'><a id='mulu57' />
<p class='h2'>荊山　焦山</p><p>別有餘杭七十二賢峰生出荊山而盡於明陳中丞洪濛墓西值鎮之背本縣龍門生出焦山而盡於宋趙太師西塢南值鎮之肘皆形家所謂從龍也若谿源則自交富陽界分金澹竹二嶺而來</p>
</div>
<div class='div-other'><a id='mulu58' />
<p class='h2'>閑林埠　朱橋</p><p>定南圖交富陽界欽賢圖之西北交餘杭塘閑林埠黃山渡口南出十里朱橋江土人相傳朱橋是貴人朱清擔柴路郡城以東海</p>
</div>
<div class='div-other'><a id='mulu59' />
<p class='h2'>周陸隱居</p>
<div class='div-other'><a id='mulu60' /><p>隱者周士民乃茂叔先生裔有山園在耕南塢堂名草窗隱居四明象山陸氏子乃子靜先生裔家於臥象山下軒曰寓目又築望雲臺今惟陸家橋存焉</p>
</div>
<div class='div-other'><a id='mulu61' />
<p class='h3'>董嗣杲詩</p><p style="margin-left:0em;text-indent:0em;" class="lg-abnormal"><div class='lg-row'>漁樵耕牧自成村　就屋編籬古意存　出塢野雲多曲折　過橋谿水半清渾</div>
<div class='lg-row'>一逢白璧書香社　幾見朱闌障墓門</div>
<div class='lg-row'>地利最饒人事簡　山家還有別乾坤</div>
</p></div></div>
<div class='div-other'><a id='mulu62' />
<p class='h2'>鳳嘴山</p><p>在荊山之麓直飲於谿如鳳嘴然故名陳中丞墓址</p>
</div>
<div class='div-other'><a id='mulu63' />
<p class='h2'>雞籠河</p><p>在谿南其河狀如雞籠乃一小埠環山之貨皆萃於此</p>
</div>
<div class='div-other'><a id='mulu64' />
<p class='h2'>夏侯墳</p><p>在谿南安樂山前宋大臣夏侯墳有安樂窩自然廳</p>
</div>
<div class='div-other'><a id='mulu65' />
<p class='h2'>象臥山</p><p>在西谿之西上埠谿口有一山儼如象臥故名</p>
</div>
<div class='div-other'><a id='mulu66' />
<p class='h2'>冷水孔</p><p>在谿南大嶺坡下泉清瑩逼人使熱客臨流亦當涼生胸腑</p>
</div>
<div class='div-other'><a id='mulu67' />
<p class='h2'>瑪瑙池</p><p>在谿南出百丈源清如碧靛池底皆細石圓明如瑪瑙狀</p>
</div>
<div class='div-other'><a id='mulu68' />
<p class='h2'>牛滑嶺</p><p>在谿南望如濃黛周山土著多豐厚故蔭養松竹稠密不能通步</p>
</div>
<div class='div-other'><a id='mulu69' />
<p class='h2'>龍門</p><p>在西谿西南山上有寺曰龍門寺前佳勝曰石關曰魚石曰千丈巖曰顧坪曰老龍潭曰龜王殿曰鸚鵡石曰盤谷</p>
</div>
<div class='div-other'><a id='mulu70' />
<p class='h2'>鰕埭兜</p><p>在西谿之西北古塘畈口其兜水利溉田居民無失業</p>
</div>
<div class='div-other'><a id='mulu71' />
<p class='h2'>橫山草堂</p>
<div class='div-other'><a id='mulu72' /><p>在淨妙寺東六松林畔江氏別業有醉山閣擁書樓竹浪居藏山舫有亭有橋有泉有石</p>
</div>
<div class='div-other'><a id='mulu73' /><p>釋濟斐原名江浩過橫山適芙蓉盛開詩曰</p>
<p style="margin-left:0em;text-indent:0em;" class="lg-abnormal"><div class='lg-row'>擁書樓外起涼颸　松聲謖謖韻如絲</div>
<div class='lg-row'>松下芙蓉開幾枝　輕紅縞碧相參差</div>
<div class='lg-row'>主人病起客過之　蒲團就華坐移時　花不言兮人不辭　歸來草閣有餘思</div>
<div class='lg-row'>我非尋春之杜牧　亦非悲秋之宋玉</div>
<div class='lg-row'>豈兩行紅粉蕩雙眸　東牆處子亂心曲　山雲澹澹山谿冷　華向此閒立清影</div>
<div class='lg-row'>憐花憶花還自省　我于花神有深領</div>
<div class='lg-row'>辟如洛水之麗人　體閒儀靜出風塵</div>
<div class='lg-row'>忽然相遇巖之畔　豈似人<span class='corr'>間</span>虢與秦　君不見　夜月空山一海棠　蘇子當年也斷腸</div>
</p></div></div>
<div class='div-other'><a id='mulu74' />
<p class='h2'>新安義塔</p><p>新安士女歸心秋雪同淨侶不願類俗蒸嘗在石上人念諸同志鳩工伐石磊建方墳在七淨華臺之左</p>
</div>
<div class='div-other'><a id='mulu75' />
<p class='h2'>土利</p><p>留谿界方十里外則西至餘杭南帶江而薄富陽內則北距仁和東錯於湖陰者起天竺屬之桃源嶺實本縣之欽賢調露定北定南上下扇等圖也其山自龍門黃梅而來穆塢盡於秦亭其水自分金澹竹二嶺而鎮河左轉古蕩右出閑林其土百頃田亦稱是而山澤之數不與焉</p>
<p>馮太史夢禎云西谿茶利之厚十倍龍井至石塢之佳不啻勝之葢其生於幽巖仄徑逼近蘭松梅竹之香虎邱之伯仲也法華多筍錢唐之門日進竹竿萬個周禮山林宜皁此谿櫟實尤多梅花滿村野鄭州守圭云春日谿行餐十八里香雪如帝張葢擁萬玉妃楊梅亦有二種如韎鞨者固佳而別有水晶之稱色味雙絕散髮風林三百顆不減金闕拜恩時也</p>
</div>
<div class='div-other'><a id='mulu76' />
<p class='h2'>水防</p><p>按西谿餘杭瀦水之區南湖下流彼豪民私利掘土以蕃桑麻往往以鄰壑此地無陵陸以闌之無墱閘以閼之歲旱則緣壖龜坼而桔槔靡施甚雨則上流之滾壩善決而田廬殫溢盡漂力本之人罷焉故夫堅築壩深濬湖經制曲防以阜民之衣食者深有望於當事云</p>
</div></div>
<p class='juan'>西谿梵隱志卷一</p>
</div><!-- end of div[@id='body'] -->
</body></html>