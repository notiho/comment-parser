<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>西谿梵隱志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu77' />
<p class='juan'>西谿梵隱志卷二</p><p class="byline">虎林吳本泰藥師輯</p><p class="byline">門人黃燦維含黃啓圻右序較</p><p class="byline">雲棲智一道宗編</p>
<div class='div-other'><a id='mulu78' />
<div class='div-xu'><a id='mulu79' /><p style="margin-left:1em">[木*雨]庵曰南朝四百八十葢指名山福地可稱大叢林者西谿區區浮芥安所得琳宮紺殿而稱之閒有一二崇嚴表刹亦復荒落不振惟誦室禪龕周流錯雜多在梅花竹樹閒特幽勝大都繩坐棲心者於焉憇止而赤髭白足之徒腰包荷錫而來者亦不乏非必須彌寶所兜率淨宮作鉅麗觀也至如叢祠社廟神靈肸蠁雖不在梵刹之列得因地附見焉紀刹第二</p>
</div>
<div class='div-other'><a id='mulu80' />
<p class='h2'>古法華寺<span class='note-inline'>(雲棲別室)</span></p><p>按廬山高賢傳及古記載晉曇翼法師始建法華寺宋建炎中高宗幸西谿改龍歸并名其塢歲久堙廢明隆萬閒雲棲宏大師以匡廬蓮社宗風大振東南雲閒鄭昭服舍園宅常住址在龍歸逕北約八畮有奇師屬其徒大楫開接眾叢林後鄭子索鍰諸檀復捐貲共搆之魏塘錢閣學士升虞山錢宗伯謙益吳興閔尚書夢得荊谿曹大參應秋募疏皖城吳太史應賓寺記雲閒錢侍士貴武水曹太史勳袁進士儼郡城洪中丞瞻祖葛太常寅亮錢憲副養庶等檀護大楫拮据三十年遂成禪林初號雲棲別室俗名鄭庵崇禎癸酉秋郡守龐公承寵捐鍰給額稱復古法華寺</p>
<p>寺前序中殿後堂兩翼有廂左庖寢庫齋右藏懴堂賓寮緇素結放生社每閒月舉行遠邇雲集</p>
<p>大楫字濟舟嘉禾沈氏子年弱冠了凡袁公獎導出家古貌古心勞謙慈忍宏師器愛之遂付法住持楫晚因耄疾屬諸山同衣耆德輪次典院自順治戊子始後相繼常</p>
</div>
<div class='div-other'><a id='mulu81' />
<p class='h2'>喜鵲寺</p><p>在秦亭山下唐鳥窠禪師道場也師名圓修字道林富陽潘氏子母夢日光入口有娠誕時異香滿室遂名香光幼出家詣長安西明學華嚴代宗詔國一禪師至闕師謁之得法南歸孤山永福寺有辟支佛塔時道俗共法會師振錫而入有靈隱寺韜光法師問曰此之法會何以作聲師曰無聲誰知是會後抵西湖秦亭山有大松樹盤屈如葢乃止其上復有鵲馴擾巢於側時人因以鳥窠名之元和中刺史白居易入山訪之問曰師之住處何其危險耶師曰太守危險尤甚曰予忝郡守何險之有師曰薪火相交識性不停得非險乎公悅以偈問曰</p>

<div class="lg regular" style="margin-left:0em;"><div class='lg-row'>特入空門問苦空　敢將禪事問禪翁</div>
<div class='lg-row'>當夢是浮生事　復浮生是夢中</div>
</div><p>師荅曰</p>
<p style="margin-left:0em;text-indent:0em;" class="lg-abnormal"><div class='lg-row'>來時無跡去無踪　去與來時是一同　何須更問浮生事　祗此浮生是夢中</div>
</p><p>師衣衲穿敝寒暑不更經厯年歲未嘗下山長慶四年入寂塔於喜鵲寺五代末盜發其塔止存志銘而已山巔曰秦亭聖殿</p>
</div>
<div class='div-other'><a id='mulu82' />
<p class='h2'>淨業堂</p><p>在秦亭山淨性下院僧圓禮築室數楹饒竹函峰阮公題云</p>
<p style="margin-left:0em;text-indent:0em;" class="lg-abnormal"><div class='lg-row'>君多直節出塵俗　日與高僧相往回　雲集鳳毛清大夏　春蟠龍徑發輕雷</div>
</p><p>遂築萬竹淨業孫克弘書額曰香光莊嚴</p>
</div>
<div class='div-other'><a id='mulu83' />
<p class='h2'>碧漪蓮社</p><p>在秦亭山下孫克弘書黃汝亨題曰栴檀窟</p>
</div>
<div class='div-other'><a id='mulu84' />
<p class='h2'>普慈院</p><p>在秦亭山嘉靖初建僧廣莫棲寂於此莫號仁庵多著述晚年參雲棲皈心淨土嘗有頌云</p>

<div class="lg regular" style="margin-left:0em;"><div class='lg-row'>肘後神符殺百妖　室中無復用吹毛</div>
<div class='lg-row'>太平天子頒新令　不許門前更釘桃</div>
</div><p>刺十指血書華嚴一部法華二十部覔地竪窆深卧其中董太史其昌題石曰安法師墓</p>
</div>
<div class='div-other'><a id='mulu85' />
<p class='h2'>上關寺廨院</p><p>按臨安府志云西堰橋有上關寺廨院</p>
</div>
<div class='div-other'><a id='mulu86' />
<p class='h2'>能仁寺</p><p>亦見臨安府志</p>
</div>
<div class='div-other'><a id='mulu87' />
<p class='h2'>淨性寺</p><p>在古蕩之南今請紫仙禪師主之寺北曰普慈庵曰屠虛廟曰道然居曰慧光庵</p>
</div>
<div class='div-other'><a id='mulu88' />
<p class='h2'>九蓮居</p><p>在秦亭山下古蕩街郡城包憲副側室李歸丁女捨天啓丙寅尼僧心量洎徒慧融價買焚修寂老人題額九蓮後參石雨禪師贈語</p>

<div class="lg regular" style="margin-left:0em;"><div class='lg-row'>參得寶壽禪　心如無量相</div>
<div class='lg-row'>突出九蓮居　超過虛空藏</div>
</div></div>
<div class='div-other'><a id='mulu89' />
<p class='h2'>佛澄庵</p><p>在崇院外樓居三楹頗高敞萬曆中西湖律宗僧普清建</p>
</div>
<div class='div-other'><a id='mulu90' />
<p class='h2'>覺寺</p><p>在方井西南桃源嶺下山迴地僻似桃源深處嘉靖三十八年僧龍重建俗稱伴雲庵亦稱桃源居</p>
</div>
<div class='div-other'><a id='mulu91' />
<p class='h2'>天竺庵</p><p>在方井東南庵三楹戶西向萬曆間僧覺空善司馬頭陀之術重建法嗣法如理安</p>
</div>
<div class='div-other'><a id='mulu92' />
<p class='h2'>雲蘊庵</p><p>在路北舊屋一楹上天竺雲東房香積水田之莊</p>
</div>
<div class='div-other'><a id='mulu93' />
<p class='h2'>佛慧寺</p><p>在碧峰山麓晉天福七年普覺明一禪師開山明永樂閒本源文達禪師重建正德閒燬都督萬表外護祇園法師圓果闡揚宗皈依雲集請龍藏永鎮梵刹建閣修葺煥然一新月谿圓朗相繼薰修下院名圓通庵在六寶村別院名白業堂王司寇世貞有記</p>
<p>陸樹聲迎月谿法師講四十八願偈</p>
<p style="margin-left:0em;text-indent:0em;" class="lg-abnormal"><div class='lg-row'>盡十方世界　是彌陀願</div>
<div class='lg-row'>盡眾生心　是法界海　眾生念念入佛　佛念念不屬眾生</div>
<div class='lg-row'>是彌陀願　入法界海竟</div>
</p></div>
<div class='div-other'><a id='mulu94' />
<p class='h2'>報先寺</p><p>在佛慧寺路北按臨安府志云報先明覺院在西谿建隆二年吳越王建洪志則引諺云千年靈隱八百報先葢唐寺也歲久傾隤萬曆閒外護萬公等重募建佛殿并像飾分四子院寺西北有唐人洗馬灘萬曆閒寺有恆如禪師習天台四十年不出山誦法華經六千餘部</p>
</div>
<div class='div-other'><a id='mulu95' />
<p class='h2'>茶亭</p><p>在報先寺南大路傍以施茗飲</p>
</div>
<div class='div-other'><a id='mulu96' />
<p class='h2'>智勝寺</p><p>在秦亭山麓寺左有白兔泉甃石方坎一泓清冽內泛白星汲者朝暮不絕</p>
</div>
<div class='div-other'><a id='mulu97' />
<p class='h2'>業白庵<span class='note-inline'>(廢)</span></p></div>
<div class='div-other'><a id='mulu98' />
<p class='h2'>蔣王廟</p><p>智勝寺右祀福德明王之神額曰秦亭古社</p>
</div>
<div class='div-other'><a id='mulu99' />
<p class='h2'>玉池庵</p><p>在塔塢內後依石壁茨竹結成崇禎己卯冬僧洪遠所葺</p>
</div>
<div class='div-other'><a id='mulu100' />
<p class='h2'>先春庵</p><p>在輦道之南張老相公廟</p>
</div>
<div class='div-other'><a id='mulu101' />
<p class='h2'>新庵</p><p>崇禎閒居士錢奉山僧義修慧白建今請喝山居之</p>
</div>
<div class='div-other'><a id='mulu102' />
<p class='h2'>古法華庵</p><p>在廟塢深處嘉隆閒僧北山重建萬曆中僧古道再葺後有山東僧如鏡居之專誦法華垂老髮白而玄人異之庵有法華泉泉甘澂可掬今自牧居之</p>
</div>
<div class='div-other'><a id='mulu103' />
<p class='h2'>靈瑞庵</p><p>在嶽廟路外俗稱王庵天啓中僧靜建</p>
</div>
<div class='div-other'><a id='mulu104' />
<p class='h2'>我庵</p><p>在馬家塢宋臨安志曰崇院天福六年吳越王建舊名永福治平二年改今額崇禎閒昭慶寺僧詮重葺竹扉因阜石逕緣谿亦勝搆也</p>
</div>
<div class='div-other'><a id='mulu105' />
<p class='h2'>澧庵</p><p>在素庵之內萬曆天崇閒天童僧無怠罷參駐錫嶂名泉結構精嚴厯年所矣</p>
</div>
<div class='div-other'><a id='mulu106' />
<p class='h2'>東嶽行宮</p><p>在法華山下塢口東向前門三楹從左右廊入正殿內龕奉東嶽天齊大生神聖祠宇壯麗肸蠁著靈百詠註云前著衣亭後梳妝樓兩廡七十二司威儀甚盛碑云自宋以來五百餘祀湧甘泉以療疫感異夢以募修每年三月二十八日相傳神誕香花旛葢建設齋儀遠近士女麇至艤棹浮觴因以春遊焉</p>
</div>
<div class='div-other'><a id='mulu107' />
<p class='h2'>月潭居</p><p>無心師建今月潭住</p>
</div>
<div class='div-other'><a id='mulu108' />
<p class='h2'>定慧庵</p><p>雙融潔空建</p>
</div>
<div class='div-other'><a id='mulu109' />
<p class='h2'>一方土穀神</p><p>在谿北祀護明大王之神住僧遠塵</p>
</div>
<div class='div-other'><a id='mulu110' />
<p class='h2'>二方廟</p><p>在路北今廢</p>
</div>
<div class='div-other'><a id='mulu111' />
<p class='h2'>安山室</p><p>在小方井路南西向日照禪師藏修之處</p>
</div>
<div class='div-other'><a id='mulu112' />
<p class='h2'>清化寺</p><p>紹興中帝幸洞霄因改清化寺龍歸院今龍歸指華閒有地正平如掌方廣數畮相傳法華寺址入支塢有平地旁多巨石俗呼殿子基並晉宋遺墟</p>
</div>
<div class='div-other'><a id='mulu113' />
<p class='h2'>指華庵</p><p>在龍歸塢崇禎二年郡城祖山寺僧智授建園址可六十餘畝多竹樹可以避喧課靜</p>
</div>
<div class='div-other'><a id='mulu114' />
<p class='h2'>借竹居</p><p>在龍歸塢斤竹澗瓦屋一閒山前沈氏造居無定僧旁有泉旱沍不涸東南曰願香庵</p>
</div>
<div class='div-other'><a id='mulu115' />
<p class='h2'>萃庵</p><p>劉檀越省吾居士捨庵之東曰靈鷲庵曰優曇居</p>
</div>
<div class='div-other'><a id='mulu116' />
<p class='h2'>龍歸院</p><p>在路南逕三百武舊志宋紹興閒帝幸洞霄宮天閑靈物自輦道中竊轡入塢因改古寺龍歸故佛印禪誦之堂也明萬曆中廣陵僧一字無用自補陀來購丘氏園基可二十畮結庵前庭奉迦葉維衞像後堂奉釋迦旃檀像莊嚴妙好左右寮門外草亭一俱朴而韻廚有古井味甘冽名菩薩泉初名西方庵黃學憲汝亨書額尋改稱古龍歸院園多梅竹俱一公手植刻方經板合六十種所著有楞嚴頂說醒殺論菩提首彌陀心經澡雪草庭歌梅笋譜南遊紀等集法嗣如筏如玄如果輩並解行有聞無用師每俟梅花謝後獨往觀之隣人疑問師笑曰吾惟愛其勁骨</p>
<p>宋釋了元字覺老浮梁人出世嗣開先暹道者始住江州承天至雲居凡十坐道場縉紳賢者多與之游神廟賜磨衲號佛印云</p>
</div>
<div class='div-other'><a id='mulu117' />
<p class='h2'>法華律院</p><p>在路北數百武嘉靖中東暉曉禪師建里人金良臣施地俗呼金家庵地勢特高入徑松櫟藂篁叅天蔚秀中堂後寢可棲二百指庵背曉禪師塔馮太史夢禎撰記庵有等韻刻板今存楊梅塢順治改元里人廷請介彬質公傳持觀</p>
</div>
<div class='div-other'><a id='mulu118' />
<p class='h2'>室羅院</p><p>在圓通庵稍西北俗稱楊家庵崇禎中僧海智字慧明從天台來重築佛堂三楹東西廂約基圃十畮有奇前後多竹廚有古井順治己丑寶壽法嗣紫仙藏修有年</p>
</div>
<div class='div-other'><a id='mulu119' />
<p class='h2'>天香庵</p><p>在竹園邨俗稱李家庵義興蔣大叅題額約圍十畮有奇修竹古梅旁臨碧澗</p>
</div>
<div class='div-other'><a id='mulu120' />
<p class='h2'>大蘇林</p><p>在道林居北故吳越王將臺址也初名彌陀庵嘉靖間僧如性居之萬曆中海雲購復其母與弟捐產助之落成毘盧南嚮直南五悔堂有古井一泓甘冽名鍾乳泉北地一區母塋四圍松竹蔭翳逈絕人境長洲叅藩劉錫玄更庵名曰大蘇林海寧選部吳本泰有碑記如性字本源里人李陽割地創庵延師卓錫其中嚴淨毘尼精誠念佛以豆記滿四十八石人稱豆兒佛臨終天樂迎空彌陀接引遂以彌陀名其庵海雲字法雨郡人劉氏子立禪三載刺血書經其徒含虛早卒弟智琳弟之子成鼎字九牧嗣法焉鼎叅雲棲古德法師傳授密印</p>
</div>
<div class='div-other'><a id='mulu121' />
<p class='h2'>趙山寺</p><p>在西谿東法華山西門前有龜兒井其泉清瑩可療疾寺之東北曰崇禎庵</p>
</div>
<div class='div-other'><a id='mulu122' />
<p class='h2'>蓮花庵</p><p>在四方廟北萬曆中陳氏建順治庚寅尼僧體元價買重修</p>
</div>
<div class='div-other'><a id='mulu123' />
<p class='h2'>淨土庵</p><p>臨溪北向崇禎中僧尠之購法嗣悟玄慧先重修</p>
</div>
<div class='div-other'><a id='mulu124' />
<p class='h2'>永慶庵</p><p>在直塢萬曆間觀音橋南小寺僧建今順治改元雲棲別室僧成懺融然復居之</p>
</div>
<div class='div-other'><a id='mulu125' />
<p class='h2'>道林居</p><p>在路北初名林家庵萬曆中林廣炎妻鄭廣信皈禮雲棲近信眾傾槖以助鄭庵結茅於此諸鄉達題曰道林後造窣堵波凡女眾化者同窀穸焉</p>
</div>
<div class='div-other'><a id='mulu126' />
<p class='h2'>三方土穀廟</p><p>在木橋亭法華寺背相傳舊址在何家河口因鼎新忽失正梁跡之乃自植今處眾感神異卜遷焉形家謂平地隆起尋丈吉壤也中堂三楹前庭旁兩廡祠北觀臺祠神曰林府君德勝明王</p>
<p style="margin-left:2em">按百詠註建炎兄弟五人朝典旌功廟食五處云歲以四月二十九日神誕獻饗有常儀惟上元夕遺風特盛羅祭燕演傳奇華燈鼓吹簇擁鼎沸觀者蟻集焉祠附佛廬有寢樓以居緇眾</p>
</div>
<div class='div-other'><a id='mulu127' />
<p class='h2'>四方土穀廟</p><p>在大蘇林北前庭繇廊達廟祀神曰明王勝王僧廬翼神之右二神當是兄弟行故並祀之俗傳明王神方不逮勝王兼攝之</p>
</div>
<div class='div-other'><a id='mulu128' />
<p class='h2'>孝慈庵</p><p>在道林居之東南中丞洪瞻祖題額雲棲僧等會倣陳睦州奉母供養遵蓮大師六時淨業勸其母亦倡善來皈心西泰子母成出世之孝慈諸方咸歎仰云</p>
</div>
<div class='div-other'><a id='mulu129' />
<p class='h2'>連珠庵</p><p>在谿北本包氏俗產今築庵海昌選部吳本泰題額跋云昔少康法師念佛一聲口出一佛念念不斷纍若貫珠茲守貞庵主專修淨業因顏其庵</p>
</div>
<div class='div-other'><a id='mulu130' />
<p class='h2'>蔣相公廟</p><p>在千斤池北廟三楹祀神曰宋三殿蔣相公按郡志神名崇仁杭郡人居興德坊善賑施每秋成儲穀湧貴如原直售之且聽糴者自量或捐與饑者終時屬二弟力行好事里人德而祀之咸湻初賜額廣福六年安撫潛說友請于朝封神及二弟皆列侯曰孚順曰孚惠曰孚佑廟在鹽橋屢燬屢復有石塘胡長孺傳天台徐一夔碑記茲廟葢蔣氏苗裔私祀于邨者廟前池深廣而長亘里許漁者可得魚千斤故名相傳春深風雨有赤鯉巨如舴艋舟來朝廟神人或見之廟之傍曰拈花室曰水竹居</p>
</div>
<div class='div-other'><a id='mulu131' />
<p class='h2'>新庵</p><p>檀越陳敬元捨請尼僧陳庵主居之</p>
</div>
<div class='div-other'><a id='mulu132' />
<p class='h2'>水月莊</p><p>在蔣廟西北鍾家橋南堂供佛像庭祀英濟侯宋時郡城水月寺田廬也秋雪戒子九齡薪傳重修</p>
</div>
<div class='div-other'><a id='mulu133' />
<p class='h2'>鹿苑</p><p>在水月莊之東北心源道者繇玄入禪結茅隱此選部吳本泰顏曰鹿苑擬佛始說四諦十二緣處也</p>
</div>
<div class='div-other'><a id='mulu134' />
<p class='h2'>集福庵</p><p>在蔣廟北俗稱觀音堂舊三楹萬曆中僧明齋增搆佛殿像飾</p>
</div>
<div class='div-other'><a id='mulu135' />
<p class='h2'>水香居</p><p>楊檀越捨地尼僧成元佛生成貞潔生搆造</p>
</div>
<div class='div-other'><a id='mulu136' />
<p class='h2'>草庵</p><p>新寧程居士雪池搆同住僧固心</p>
</div>
<div class='div-other'><a id='mulu137' />
<p class='h2'>聖廟</p><p>在蔣廟東北祀北極玄天佑聖之神萬曆中僧白雲重新</p>
</div>
<div class='div-other'><a id='mulu138' />
<p class='h2'>曲水庵</p><p>在正等院左崇禎元年雲棲古德賢法師所剙基從水築非楫莫尋陟峯門步檐奧嚴居士調御題額曲水庵又題古先生之廬中堂奉西方三聖東西廡賓寮禪室左樓奉普門像下講堂又東懷閣以其面西懷所歸也四圍並闞水映竹長河瀠遶匯放生池</p>
<p>師諱大賢字古德晚號一行道人苕溪陸氏子幼失怙恃晤雲棲知希貫公聞楞嚴宗旨遂投蓮大師出家師故業儒大師試以司爨已而司樵饒之日聽講演經疏析微辯奧眾目義虎焉亡何靜慮于桐水薰修于富春解行飈馳緇白羶慕名山如鵝湖心律師博山艤禪師外護如錢太史謙益錢京兆士貴唐總憲世濟咸請開席分身說法風望稱雄崇禎己卯秋坐脫于講筵門人塔于花塢所著有維摩折衷疏金剛如說發菩提心論解五戒畧解數種行世</p>
<p>皖城吳應賓贈古德法師詩</p>

<div class="lg regular" style="margin-left:0em;"><div class='lg-row'>莫道宮商調不同　從來有句本無功</div>
<div class='lg-row'>金罏香散千花煖　玉麈風生萬籟雄</div>
<div class='lg-row'>親見德山如雪老　獨超遠社似生公</div>
<div class='lg-row'>如何一瓣紅蓮舌　幻作山滿目中</div>
</div></div>
<div class='div-other'><a id='mulu139' />
<p class='h2'>蘆庵</p><p>在秋雪庵東按咸湻志宋紹興中侍衛馬軍司所立也萬曆初年正等寺僧如覺因龍歸塢遷此庵董宗伯其昌題曰交蘆葢取經根塵識三都無實性同於交蘆之義亦以庵搆蘆中直名蘆庵崇禎改元其嗣性圓寂瑞克纘其業拓庵成院魏塘大學士錢公士升題額曰復古正等院前懺堂三楹大學士張公瑞圖題曰圓應中設釋尊像及大悲千手眼晬容後觀堂三楹兩廂蜂房燕寢粗具堂前雜植名花數種千葉杜鵑一種尤奇</p>
<p>如覺字照空錢塘徐氏子禮正等奎公薙染初事叅訪如清涼峩眉洛伽雞足三湘百粵廬霍台衡徧叩名宿有省而歸結茅于法華遺址閱十有六年誦法華經五千餘部又厯五稔專修懺法萬曆丙辰夏六月泊然坐逝</p>
</div>
<div class='div-other'><a id='mulu140' />
<p class='h2'>慈覺庵</p><p>在秋雪東里許萬曆中僧性禪搆精舍三楹號省庵崇禎己卯僧智靖養母其中雲棲古德法師改庵名曰慈覺雲間錢京兆士貴書額葢其孝行可方故以慈覺名之庵向山臨水梅竹森密左燕寢戴銓部澳顏曰水香石供後軒曰可居今尼僧禪室矣秋雪戒子等愚淨明等元長明隱修</p>
</div>
<div class='div-other'><a id='mulu141' />
<p class='h2'>秋雪庵</p><p>在蒹葭深處按咸湻志故資壽巖禪師院宋潼軍節度使所立也遺址屬沈氏小搆三楹崇禎甲戌靈壽寺僧智一智洪自峯頂博山歸罷叅思息沈應潮應科請駐錫焉庵水周四隅蒹葭彌望花時如雪陳徵君繼儒取唐人秋雪濛釣船之句題曰秋雪戊寅庀材增搆拓庵院復古額曰資壽人仍以秋雪名之中懺堂吳選部本泰顏曰圓修上樓榜曰彈指樓開董宗伯其昌書後軒匋山掌石印和尚題曰一色取王子安秋水句也左右觀堂庖湢具僃前庭雜蒔花木際水開扉一泓清湛鯈魚遊泳隨社放生所谿後別搆七淨華臺諸名公有秋雪八詠唱和詩吳本泰撰碑記北曰月齋法性寺僧月齋建</p>
</div>
<div class='div-other'><a id='mulu142' />
<p class='h2'>古法華亭</p><p>在花塢口輦道上石柱瓦甍三間唐肆也南北設板橋以憩行旅橫山六松長江元祚書額</p>
</div>
<div class='div-other'><a id='mulu143' />
<p class='h2'>開化庵</p><p>在亭傍庵三楹奉普門大士及英濟侯馮司成夢禎題額</p>
</div>
<div class='div-other'><a id='mulu144' />
<p class='h2'>一擊庵</p><p>塢西三楹西方庵僧不負建</p>
</div>
<div class='div-other'><a id='mulu145' />
<p class='h2'>報劬庵</p><p>在桃源嶺北環谿陸封公墓側其嗣之選之遇之遠搆築奉祀先靈延僧隱岩焚修其中梅竹交加溪橋環遶雲間董宗伯陳徵君兩先生遊西谿賞其幽勝且念三子孝思手題額俱贈以傳贊</p>
</div>
<div class='div-other'><a id='mulu146' />
<p class='h2'>天泉庵</p><p>谿路傍文學俞時篤題額僧淨空重建</p>
</div>
<div class='div-other'><a id='mulu147' />
<p class='h2'>上乘庵</p><p>土橋新伊法師徒本金退院尼僧日輪建捨</p>
</div>
<div class='div-other'><a id='mulu148' />
<p class='h2'>曉庵</p><p>路東一間兩披</p>
</div>
<div class='div-other'><a id='mulu149' />
<p class='h2'>定慧庵</p><p>居高甃石如籬僧瑞光掩關十載後達源師重修</p>
</div>
<div class='div-other'><a id='mulu150' />
<p class='h2'>塔院</p><p>塢東面西中古大師塔左合山普同右本庵普同博山艤禪師撰記雲間錢京兆士貴撰塔銘錢塘文學陳昌遇撰壙志順治辛卯門人馮智炯等重建塔院</p>
</div>
<div class='div-other'><a id='mulu151' />
<p class='h2'>法楞庵</p><p>正花塢之澗西東向天啓甲子春僧玉庵金自姑蘇來訪友西谿愛其山水窱䆗而駐錫焉師幼絕葷血抱出塵之志二十九禮杭之虎跑寺三空師剃度後皈雲棲受沙彌戒徧叅知識朝四大名山遊厯九省旋叩三吳巨刹皆頂笠荷瓢不憚寒暑跋涉也至四十八後還虎跑圓菩薩大戒垂老不忘師訓恪守古規影不出山者三十許年室無童行瓶錫外無長物居恒津濟冥滯月以三六九施之幾千餘壇禮千佛名經滿千部誦法華楞嚴各三千部矢願多生清淨比丘恒持大乘妙典得度弟子九千人七十如童道俗皆尊稱耆宿云</p>
</div>
<div class='div-other'><a id='mulu152' />
<p class='h2'>聽松庵</p><p>塢之路東鄭思泉居士搆延寶壽法嗣自先藏修</p>
</div>
<div class='div-other'><a id='mulu153' />
<p class='h2'>[、/(、*、)]齋</p><p>谿東之高碪雲棲別室僧心光建</p>
<p>釋大善贈詩</p>

<div class="lg regular" style="margin-left:0em;"><div class='lg-row'>松頂結庵雲鶴伴　四窗迎日接天開</div>
<div class='lg-row'>泉聲入磬簷前落　山色和嵐几上來</div>
<div class='lg-row'>背嶺屋頭千个竹　面峯階下幾株梅</div>
<div class='lg-row'>渾忘塵世兵戈亂　靜夜驚聞礟似雷</div>
</div><p>海昌吏部吳本泰過訪有紀余自乙酉歸隱西溪時過秋雪因訪心光師于花塢之[、/(、*、)]齋師古德老人傳衣余偶閱案頭一幀乃蔡子穀居士贈言有云古老以曲水佛隴煒師以花塢曲水燈燈相繼絕後光前法華三昧得力久矣余歎羨久之遂相與餐味禪悅入室盤桓己而徜徉四顧雲峯攢翠松竹交加不減思大師證三昧處也爰述斯遊以當南詢知識之一</p>
</div>
<div class='div-other'><a id='mulu154' />
<p class='h2'>翦雲庵</p><p>順治間僧歸休建</p>
</div>
<div class='div-other'><a id='mulu155' />
<p class='h2'>在澗</p><p>曲水僧覺林建後請淵默掛錫</p>
</div>
<div class='div-other'><a id='mulu156' />
<p class='h2'>雲水居</p><p>龍歸院僧澹然居之</p>
</div>
<div class='div-other'><a id='mulu157' />
<p class='h2'>休庵</p><p>谿路西三楹鐵幢掛錫</p>
</div>
<div class='div-other'><a id='mulu158' />
<p class='h2'>翠峯居</p><p>順治壬辰僧響若主之</p>
</div>
<div class='div-other'><a id='mulu159' />
<p class='h2'>谿飲庵</p><p>虎跑僧彬頤隱修</p>
</div>
<div class='div-other'><a id='mulu160' />
<p class='h2'>雲巢</p><p>谿東之高頂八角茅瓢虎跑僧思修復搆懺室二楹單修懺法寒暑無間</p>
</div>
<div class='div-other'><a id='mulu161' />
<p class='h2'>美音庵</p><p>在鸚鵡峯吳選部本泰題廚中有簑衣泉</p>
</div>
<div class='div-other'><a id='mulu162' />
<p class='h2'>肯庵</p><p>在花塢深奧處郡城法雲庵僧惟心主之</p>
</div>
<div class='div-other'><a id='mulu163' />
<p class='h2'>卧雲庵</p><p>在塢最深處僧維新住錫</p>
</div>
<div class='div-other'><a id='mulu164' />
<p class='h2'>翠巖居</p><p>在花塢高深處四顧坪側亦名普光庵崇禎丙子僧普光建丁亥間檀越李小峯延雲棲法嗣性融主之左右增建二小閣層巒在望盡眺覽之勝於越謝弘儀題額飲翠錢塘文學俞時篤復題引香</p>
</div>
<div class='div-other'><a id='mulu165' />
<p class='h2'>飲峯居</p><p>在塢之碧峯盡處最上一層虎跑寺僧聖字寶賢師三空受具嘗鍛七七期謂如半晌日課法華滿千部不輟後往叅瓶匋寂大師有水乳之契己復主粥飯有年順治間搆三楹於花塢每月誦華嚴百六十卷或問曰峯可飲乎師言子不識毛吞巨海芥納須彌則庵名飲峯奚足怪哉師望八童顏眾所知識</p>
</div>
<div class='div-other'><a id='mulu166' />
<p class='h2'>天隱庵</p><p>順治間雲棲僧成賢焚修</p>
</div>
<div class='div-other'><a id='mulu167' />
<p class='h2'>梵天庵</p><p>在塢口夕照西崇禎中吳興施氏唐昌僧智滿捨建堂三楹開池藝竹復古額曰梵天江千有梵天寺退院</p>
</div>
<div class='div-other'><a id='mulu168' />
<p class='h2'>毘尼庵</p><p>在塢口大路北半里許天啓中僧無能剙庵三楹中設香像律堂閴如也</p>
</div>
<div class='div-other'><a id='mulu169' />
<p class='h2'>栢家庵</p><p>在路北一里許毘尼庵北萬曆中法昌寺僧剙樓三間俄去之大蘇林僧海雲增前殿又去之授其徒淨明居焉日就荒<span class='corr'>圮</span></p>
</div>
<div class='div-other'><a id='mulu170' />
<p class='h2'>五方土穀廟</p><p>在塢中路左祀五大明王觀場有臺居僧有重室古松一本大可數十圍</p>
</div>
<div class='div-other'><a id='mulu171' />
<p class='h2'>後洪廟</p><p>在谿上栢家橋西里許旁小閣可以憑眺稍前畈內梅花泉</p>
</div>
<div class='div-other'><a id='mulu172' />
<p class='h2'>石大土穀廟</p><p>在穆午岡祀石大神乃五代石晉子孫隱居此三世不仕有懿行土人祠之祠前古松一本大十圍老木叢</p>
<p>又安樂山前廟亦稱石大相距密邇所轄居民異社故分二祠</p>
</div>
<div class='div-other'><a id='mulu173' />
<p class='h2'>馬池土穀廟</p><p>在馬池頭水出百丈源色深碧靛池底皆鵝子石澄鮮可愛有古松約三圍抱天啓中颶風吹折并毀神祠社眾重新</p>
</div>
<div class='div-other'><a id='mulu174' />
<p class='h2'>上土穀廟</p><p>在谿市杪俗稱上廟祀永福永安二神前堂奉觀音大士古松一本大數合抱盤旋飛翥諸祠冠</p>
</div>
<div class='div-other'><a id='mulu175' />
<p class='h2'>市北茶亭</p><p>在西谿百丈里傍澗搆亭以施茗飲</p>
</div>
<div class='div-other'><a id='mulu176' />
<p class='h2'>祝公廟</p><p>在安樂山祝公鄉之直者歿後顯神居民祠土穀與石隣</p>
</div>
<div class='div-other'><a id='mulu177' />
<p class='h2'>靈慈正廟</p><p>昔有夫婦貴糴賤糶慈濟一方臨終穿膝坐化乾道中季姓者建祠于市杪土穀神有行祠在白蕩灘故曰正廟</p>
</div>
<div class='div-other'><a id='mulu178' />
<p class='h2'>福清庵</p><p>在輦路北近安樂山與永興相望唐中和間性空和尚開山種竹萬竿卓庵叢中清幽敻絕宋隱士邁子山過院有花覆石橋間戲馬葉齊山寺亂啼鶯之句萬曆間雲間僧學桂峯者復建中雜花堂奉丘彌陀手塑西方三聖像圍址可二十餘畮皆老梅叢竹曲徑環籬籬外鑿池扉從左入翳如也又豁如也宰官陸光祖馮夢禎嚴澂袁黃俱檀護而桂峯之後無良嗣庵遂廢</p>
</div>
<div class='div-other'><a id='mulu179' />
<p class='h2'>福清靜室</p><p>在潘家塢吳大帝石杵峯下萬曆間吳淞僧桂峯剙居名復古福清院幽蒨僻寂虎狼交踪天啓中大香寓此藤花腐屑併日而食有山居詩多屬和者</p>
<p>大香號唵㘕吳江人豪華任俠江南詞客忽自薙落厯叅有省喜枯習禪定自壬戌癸亥甲子深居峯下人知之輒徙去</p>
</div>
<div class='div-other'><a id='mulu180' />
<p class='h2'>囦秒庵</p><p>在石人塢郡城藍田叔居士捨永作祇園</p>
</div>
<div class='div-other'><a id='mulu181' />
<p class='h2'>蓮居塔院</p><p>在囦秒庵之西新伊大師之塔</p>
</div>
<div class='div-other'><a id='mulu182' />
<p class='h2'>石佛庵</p><p>在塢中西隴下堂供石佛俗以稱庵</p>
</div>
<div class='div-other'><a id='mulu183' />
<p class='h2'>古夕照庵</p><p>在石人嶺下晉咸和間靈隱慧理法師所創周顯德間兵廢宋祥符間尼僧道成復興又廢明萬曆中僧艮峯購楊氏址拓庵復古額曰夕照俗呼楊庵庭前有古松二本艮峯住此五十餘年最山長</p>
</div>
<div class='div-other'><a id='mulu184' />
<p class='h2'>永興寺</p><p>在西谿市杪安樂山下唐貞觀間悟明尊者開山石晉僧宣大章釋法華經于此諸山往來講筵不輟宋鐵牛印禪師重葺復燬濟顛纍石橋嘗至秋百谷之所嚙而聖跡巋然又放生池有無尾螺亦濟遺事邨民食螺己斷尾濟乞放池中遂活至今螺生無尾有古井名聖泉明斷臂諸道者增建草庵旋廢萬曆初馮太史夢禎延僧麟飭新之手植綠萼梅二本題其堂二雪上有樓可以憑眺花時綠雪交柯滿庭芬馥堪韻士清賞亡何車馬絡繹觴俎喧闐煩慁淨地主僧患苦之</p>
<p>選部吳本泰看梅詩</p>
<p style="margin-left:0em;text-indent:0em;" class="lg-abnormal"><div class='lg-row'>石縫鳴泉瀉竹溪　問梅支策過招提</div>
<div class='lg-row'>雪留東郭先生跡　花稱孤山處士妻</div>
<div class='lg-row'>綠玉四垂侵幌冷　紫茸雙本映簷齊　可憐太史風流盡　惆悵遺芳落日淒</div>
</p><p>濟名道濟字湖隱台州李氏子十八赴試過靈隱適瞎堂遠公開席遂求度弟子舉止落拓不擇飲噉眾訐其違律遠示云法門廣大豈不能容一僧葢以寓義似知其散聖者人遂以濟名之</p>
<p>釋印字鐵牛住靈隱上堂舉南泉示眾云王老師自小養一頭水牯牛擬向溪東放不免食他國王水草擬向溪西放不免食他國王水草如今不免隨分些些總不見得頌曰</p>
<p style="margin-left:0em;text-indent:0em;" class="lg-abnormal"><div class='lg-row'>不如隨分納些些　喚作平常事已差　綠草溪邊頭角露　一簑烟雨屬誰家</div>
</p><p>湻熙中退院居永興之安樂方丈</p>
<p>明斷臂道者矢願重復永興祇搆草庵緣慳中輟</p>
<p>麟字瑞庭金華人諳內典善臨羲之帖萬曆初寓郡城崇福庵太史馮夢禎都督萬表暨文學萬廉甫招復永興卒成勝業</p>
</div>
<div class='div-other'><a id='mulu185' />
<p class='h2'>安樂松軒</p><p>永興方丈又名面壁軒印鐵牛居此四垣竹樹鬱然深秀屋下有井泉寺中衰此猶亡恙萬曆中掌石印和尚自清平山來深居禪觀閱六歲印師嘗云我生平得力工夫藉西溪六年成辦或禪觀三兩日不起瓶罍交罄佛燈亦滅昏時惟井上鬼燐數點時經行至此咄哉鬼何不我掃地焚香搬薪汲水乃癡弄此火耶燐遂不見明夕復然</p>
</div>
<div class='div-other'><a id='mulu186' />
<p class='h2'>古福勝院</p><p>在安樂山右岡之麓石晉天福間吳越王建宋僧囦本澄重興讀書好友遶寺栽梅邁子山嘗題其院有野澗飄來蘭氣合家山夢去雪標清之句故有福勝梅花之目元末兵燬明萬曆中雲棲僧大善搆址結茅三楹顏曰谿巢楊副憲師孔書額崇禎間石郡守萬程改復古福勝院南軒董宗伯其昌書曰定水右閣李孝廉流芳書曰香光左懺堂三楹及窣堵波堂之前空庭尋丈美箭貞篁森密無罅僅通一曲逕如委巷焉白沙澗從穆塢右來遶院如帶左注入溪臨澗設籬門門懸畧彴叢篠蔽虧初過者不知是中有院也澗外環以腴畛畛外環以九沙大善亦栽梅藝竹閉戶讀書影不出山者三十餘年</p>
<p>大善字心宗號虛間子錢塘魏氏子少儒生壯歲出家修淨業兼通玄理著西谿百詠</p>
</div>
<div class='div-other'><a id='mulu187' />
<p class='h2'>楊家庵</p><p>在白栗山下徐家橋萬曆間創東南其戶竹樹翳然</p>
</div>
<div class='div-other'><a id='mulu188' />
<p class='h2'>悟空下院</p><p>張庵中堂奉經像後閣居梵侶前有大竹圃</p>
</div>
<div class='div-other'><a id='mulu189' />
<p class='h2'>護荊庵</p><p>在荊山嶺上庵三楹旁有涼亭憩行役而設茗漿焉荊山橋有廟亦可駐泊</p>
</div>
<div class='div-other'><a id='mulu190' />
<p class='h2'>小福清庵</p><p>在谿東澗橋裏僻小亦堪靜處</p>
</div>
<div class='div-other'><a id='mulu191' />
<p class='h2'>潮音庵</p><p>在靈慈廟左奉普門大士庵前有大木樨秋香滿市</p>
</div>
<div class='div-other'><a id='mulu192' />
<p class='h2'>孫家庵</p><p>在穆塢之表本孫侯香火院侯之弟結茅寺後靜適</p>
</div>
<div class='div-other'><a id='mulu193' />
<p class='h2'>菩提下院</p><p>在谿南郡城菩提寺沙門工文好讀書卜庵此中與谿之隱者留連詩賦</p>
</div>
<div class='div-other'><a id='mulu194' />
<p class='h2'>永樂庵</p><p>西谿之西南有森羅塢竹隱翳處庵名永樂創自五代梁貞明間宋建炎中法師性宗重興之塑丈六彌陀并樂邦池臺樹網諸勝紹興中梵僧阿利貞負經隱此處士王浩然藏修庵左搆院額浩然元末兵燬明萬曆間武林洪中丞清遠公延雲棲悅心禪師重建誤取院名名之及開基得丈六佛座并佛之手指螺髻石盤柱礎碁布宛然乃搜古志訪鄉耆知永樂故址崇禎改元復舊額繼心師而遞主庵事者其法嗣圓照法源朗雲也</p>
<p>陳允忠題浩然院詩曰</p>

<div class="lg regular" style="margin-left:0em;"><div class='lg-row'>一入黃山路　何須問浩然　老僧裁白衲　古佛坐蓮</div>
<div class='lg-row'>水月通禪觀　松風落瀑泉　歸來興不淺　長嘯灑秋烟</div>
</div></div>
<div class='div-other'><a id='mulu195' />
<p class='h2'>崇院</p><p>天福六年吳越王建崇禎間僧嗣南徒信起心一同建</p>
</div>
<div class='div-other'><a id='mulu196' />
<p class='h2'>資嚴寺</p><p>在溪南寺西有橋二橋下皆蓮花上築水閣僧多結夏于此</p>
</div>
<div class='div-other'><a id='mulu197' />
<p class='h2'>普甯院</p><p>在欽賢定北界唐開元中僧定慧建葢祝二鄉之清謐也</p>
</div>
<div class='div-other'><a id='mulu198' />
<p class='h2'>泗洲退院</p><p>在大嶺下竹樹叢深屬靈隱景德寺</p>
</div>
<div class='div-other'><a id='mulu199' />
<p class='h2'>春雪庵</p><p>在荊山嶺左湻祐中沙門熙春號雪山結庵靜攝有樂靜堂徧植梅花</p>
</div>
<div class='div-other'><a id='mulu200' />
<p class='h2'>起菩薩庵</p><p>在谿南淡竹坑內宋理宗寶慶三年僧宗起開建起大有修行人稱菩薩</p>
</div>
<div class='div-other'><a id='mulu201' />
<p class='h2'>清溪道院</p><p>在安樂山下唐寶曆閒羽士費玄開山代有高行之士宋徐提舉隱此與靈隱濟書記相善故濟公時遊永興福勝福清諸刹焉</p>
</div>
<div class='div-other'><a id='mulu202' />
<p class='h2'>長慶堂</p><p>在西谿市南安樂山另生一隴類仙人舞袖之勢五代梁貞明間有呂公常建庵山下晨夕誦經每見祥烟滿市宋林和靖隱孤山時常從鶴飛行遊于此</p>
</div>
<div class='div-other'><a id='mulu203' />
<p class='h2'>神仙宮</p><p>在谿東端平間女魏無瑕築室隱此</p>
</div>
<div class='div-other'><a id='mulu204' />
<p class='h2'>自然室</p><p>在荊山灣內孤峭峯間一隱者結茅顏曰自然室志高適也</p>
</div>
<div class='div-other'><a id='mulu205' />
<p class='h2'>寶壽寺</p><p>在上埠山深處地名崇嶺橋其寺最居高阜路近閑林宋太平興國卧禪師法行宏崇太宗特敕禪居賜名光孝中廢端平二年石田禪師繇靈隱退居更名寶壽明正德元年無盡和尚復興萬曆間玄津講主寄浮禪師相繼住持崇禎初嚴居士調御請雲門石雨禪師駐錫重開古塔中興茲寺主張宗門</p>
<p>石田禪師名法薰眉山彭氏子叅破庵祖先舉世尊拈花迦葉微笑師云焦磚打着連底凍赤眼撞着火柴頭破庵陰奇之奉詔住持靈隱示徒云但得本莫愁末喚甚麽作本喚甚麽作末松栢千年不入時人意牡丹一日紅滿城公子醉恁麽道若有不肯的是我同叅退歸寶壽終焉塔全身於院之後山無盡禪師禱雨龍門得白蛇于鉢俄而成霖</p>
<p>石雨師明方嘉禾陳氏子雲門散木和尚住顯聖院倚石傘峯以斷拂手付師師自稱斷拂子初住天台香栢峯厯主叢席崇禎丙子應武林請居寶壽開荒钁土得石函舍利乃薰禪師瘞所也先是嚴居士疏云五百年前石田五百年後石雨恍然符合又碑志石田忌辰正月與師誕同其再來無疑會稽陶司成望齡有重修記山陰祁侍御彪佳有募疏後師又開堂佛日</p>
</div>
<div class='div-other'><a id='mulu206' />
<p class='h2'>光明寺</p><p>在西谿之南黃山深處唐顯慶元年有善道和尚念佛一聲有一光從口中出高宗敕賜光明禪寺明正統十一年惠辯重建萬曆間寺產俱豪猾侵漁崇禎改元江雲叟復古中興延汝航禪師主之金陵余中丞大成又建光明臺于寺右有龍池古井</p>
</div>
<div class='div-other'><a id='mulu207' />
<p class='h2'>悟空寺</p><p>在西谿之南桐塢之表唐貞觀間明尊者開山于龍門之峯故曰龍門悟空</p>
</div>
<div class='div-other'><a id='mulu208' />
<p class='h2'>錢村妙淨寺</p><p>在悟空寺南地名錢村或曰前村蕭梁時神僧寶誌分應于此至宋元祐中投子禪師重開山賜額曰明陽寺後建炎四年更名妙靜明洪武六年太古羲禪師重建天啓間寺有心融法師善詩文喜山水不樂住持退隱竹谷</p>
</div>
<div class='div-other'><a id='mulu209' />
<p class='h2'>兠率院</p><p>在西谿西南妙靜寺後是一默禪師棲泊處</p>
</div>
<div class='div-other'><a id='mulu210' />
<p class='h2'>隆慶寺</p><p>在西谿西北同光山下後唐莊宗時徑山國一欽禪師中興緣畢全身塟于寺右釣臺上寺前有鉢盂峯獅踞石政黃牛亦曾居此萬曆間黃學憲汝亨等延龍歸無用禪師主之未幾師遷化塔于背嶺側</p>
</div>
<div class='div-other'><a id='mulu211' />
<p class='h2'>瑞雲庵</p><p>河渚蘆庵舊址在萃庵之碪下昔照空禪師罷叅駐錫跪諷法華五千部今越僧德宣憫亂世慘傷日誦法華誓拔冥苦每日無間顏曰瑞雲者以僧相如徵瑞得非照老之後身乎東曰懷歸室月滄法師搆</p>
</div>
<div class='div-other'><a id='mulu212' />
<p class='h2'>平觀法師墖</p><p>在塢之路東門人無作慧幢介彬靜照等諸法師首事所築</p>
</div>
<div class='div-other'><a id='mulu213' />
<p class='h2'>珠明庵</p><p>在平墖之東義學睿中於庚子契買包地復蒙王檀越助一袈裟地以筆墨三昧書經行</p>
</div>
<div class='div-other'><a id='mulu214' />
<p class='h2'>金竹庵</p><p>楊州僧體明卜處窮山專修淨業晤無礙師於江上得助沈家山址一方燕泥磊石積聚而成攝心禮拜決志金臺</p>
</div>
<div class='div-other'><a id='mulu215' />
<p class='h2'>龍居庵</p><p>古法華寺舊基佛行禪師建庵之右曰普明庵心如禪師建</p>
</div>
<div class='div-other'><a id='mulu216' />
<p class='h2'>香圃庵</p><p>在龍歸塢口之西息慈高衲徒圓常乃西方庵無用大師法嗣於順治乙酉間晤魯齋霍司馬於臨安訂方外交願須達捐俸鏹伐木鳩工鬱成精蘭矣復刻字彚板存常住永薪水之費醉李汪居士撰文紀其始末</p>
</div>
<div class='div-other'><a id='mulu217' />
<p class='h2'>玉修庵</p><p>里中沈毓秀居士處女夙根隆固誓出塵凡從法楞庵剃度字德修志趨蓮萼</p>
</div>
<div class='div-other'><a id='mulu218' />
<p class='h2'>精進林</p><p>在花塢之澗東上乘庵隣接相望先是竹居老宿掛瓢上乘日背法華一部弟子圓應分衞給侍順治戊戌歲檀越路伯崔居士感其誠遂於上乘之傍覓地建因移居焉都諫嚴顥亭護法題贈今額</p>
</div>
<div class='div-other'><a id='mulu219' />
<p class='h2'>虎谿庵</p><p>在沿山河之北</p>
</div>
<div class='div-other'><a id='mulu220' />
<p class='h2'>龍庵</p><p>在平法師墖之南偏界禪師忘身法刺血書經里中善士助營搆建落成龍現瑞敬名其庵</p>
</div>
<div class='div-other'><a id='mulu221' />
<p class='h2'>足矣居</p><p>在龍之外達法禪師建</p>
</div>
<div class='div-other'><a id='mulu222' />
<p class='h2'>慈月庵</p><p>在幔蘆港之南</p>
</div>
<div class='div-other'><a id='mulu223' />
<p class='h2'>慈雲庵</p><p>在蒹葭深處蔣檀越捨地圓明募建</p>
</div>
<div class='div-other'><a id='mulu224' />
<p class='h2'>潭影庵</p><p>深潭之東德聲師買陸地沈檀越施一袈裟地募建</p>
</div>
<div class='div-other'><a id='mulu225' />
<p class='h2'>生生庵</p><p>在雲溪庵左亦慕公買陳氏地建請鄭庵上人主之葢因雲溪之不臨池也而又建此臨池一庵雲溪外護</p>
</div>
<div class='div-other'><a id='mulu226' />
<p class='h2'>護生庵</p><p>在生生庵之對岸廼獐叫廟上人楷庵發心捐貲買陳氏建犄角護生</p>
</div>
<div class='div-other'><a id='mulu227' />
<p class='h2'>雲溪庵</p><p>在千金池上錢塘邑侯慕公買傅氏地鳩工庀材鄭庵上人靜涵道徹募助督成敦請俍亭大師主持護生前有餘地儘可增建</p>
</div>
<div class='div-other'><a id='mulu228' />
<p class='h2'>凷菴</p><p>凷菴在西谿東芝塢內孤峯峭壁間萬曆初武塘覺緣師結菴隱此公人清勁自許絕不干世潛住有年忽喜船居去棹不返山居閒寂久無主人蛛絲蓬戶蜾蠃繩牀崇禎間影菴似眉禪者向慕覺公人移錫駐此眉公得法于天童亦是折腳鐺邊煨榾柮漢有影集散語行世</p>
</div>
<div class='div-other'><a id='mulu229' />
<p class='h2'>浪雪居</p><p>浪雪居在溪上疊嶂下芝之麓逼隣石筠對畤凷庵菴天童靜遠尊宿隱足之地有卯墖存焉石筠亦多高士晦養嵒扉每花晨月夕杖笠往來商道無倦或空香寂滅魚鼓昇沈頓使躁者靜靜者化不復知有人<span class='corr'>間</span>世也崇禎癸未端素孫處士嘗卜居此地顏以雲谷憚寂邃而遺去有朱氏明暘出金得之今法因禪師自禾中古南來雅人士所重明暘延錫駐此而皈供之其外女弟亦皈心復濶其堂軒垣屋易以今額時順治庚子秋仲</p>
<p style="margin-left:2em">按志石人塢之龍門山下凡舉廢建新曰碧松庵曰穆雲庵曰石嶺茶亭曰普濟茶亭曰大慈庵曰般若庵曰關帝祠曰圖嘉庵曰迴龍殿曰獅子林曰寶勝庵曰觀音堂曰無礙庵曰不虛庵曰景德庵曰東穆廟曰法華別室曰四聖廟曰和山聖殿曰焦山草庵曰沖天廟曰金蓮庵曰宋家庵曰石關曰唐家庵</p>
</div></div>
<p class='juan'>西谿梵隱志卷二</p>
</div><!-- end of div[@id='body'] -->
</body></html>