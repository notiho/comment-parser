<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>西谿梵隱志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu377' />
<p class='juan'>西谿梵隱志卷四</p><p class="byline">虎林吳本泰藥師輯</p><p class="byline">門人黃燦維含黃啓圻右序較</p><p class="byline">雲棲智一道宗編</p>
<div class='div-other'><a id='mulu378' />
<div class='div-xu'><a id='mulu379' /><p style="margin-left:1em">[木*雨]菴曰詩以永言文以紀事梵典修多羅及一切支那撰述皆文也西谿蕞爾禪林豈無誦習提唱證文字般若者葢亦寥寥矣若夫宰官居士灑翰屬辭是謂以楮墨作佛事結文字緣然有如王簡棲之碑頭陀邢子才之碑景明者乎第以敘緣起識興衰頌名德僃遺忘則江籬揭車並采鶴長鳬短兼收令楊司馬見之必摭入記中而西谿于是不朽矣至紀遊弄筆亦文人韻事不得以璅言弃之紀文第四</p>
</div>
<div class='div-other'><a id='mulu380' />
<p class='h2'>西谿舊志</p><p class="byline">洪瞻祖</p><p style="margin-left:1em">錢塘之西表裏谿湖其東南則控江海江出三天子都湖出兩山谿薄餘杭界自分金嶺挾上埠諸澗細流劃原田穿市鎮而又逆受餘杭南湖之浸並山三十六里過朱橋會千江注古蕩與湖合</p>
<p>惟宋留下西堰水口曰秦亭山碧雲里許有寺佛慧攸同報先又西二里曰桃源嶺方井在焉法華廣袤岱靈挺紀肸蠁通闤高峰緬塔龍歸並隖亘以朱仙華亭憇道石杵睎嶺九沙所延二橋沿仰三園達柏至於梅花泉廂牌酤村帶饁爰度安前西谿之鎮南冊倉偫里欽賢山橋屆湖三表安樂井寺非雙白粟董鑿南梁百丈導谿江介清穆趙褒封師保以敉大邦總括會鎮大嶺遙興此谿爾竺綿綿黃胍終三十里有祖有族梅山是皇夾室龍門褅於天目荊焦從之泝源伊何分金澹竹象富鞮餘以王江海曰天下谷湻古之風陶稼則虞儒乃周陸厥田惟中上厥賦錯上中厥宜茶筍薪皂二梅五穀</p>
<p>舊史氏曰余讀春秋越絕方輿諸書歴姑蘇會稽登靈巖眺勾乘矣其間各有二覇締搆之蹟長老指次遺文炳然錢塘由錢氏肇基閱五季惟宋因餘猶有天下之半西谿與湖表裏遠不辟一舍又占揆之副極其山川風物豈無一二名勝藴表靈而不容堙滅終古者顧圖史搜其麗矚碑牒永託經奇興會標於玄對近而漏則田叔禾氏之志疏余欲明其故實而無孫思邈之徒可導迷者獨得周謩西谿百詠詞鄙而事頗覈則稍因之</p>
</div>
<div class='div-other'><a id='mulu381' />
<p class='h2'>復古法華寺碑記</p><p class="byline">吳應賓</p><p>古杭法華山有雲棲別院者乃雲間蓮居士鄭昭服所施建也居士歸依蓮大師法名廣瞻雅發大願將昔所置樓房宅舍山塲園林若千施與彌天之釋布地之金大師命僧濟舟等居焉無何蓮棄世其子文學食貧則有翁公汝進錢公養庶洪公瞻祖羅公大冠葛公寅亮袁公儼宋公守一聞公啓祥等共捐朱提六鎰助之而此地永法華道塲矣仍請之郡守龐公承寵捐金給額改復古法華寺濟舟因外弟孫登之乞我一言以紀其事我觀人生曠刦以來依正報合譬如芭蕉求其堅相了不可得惟此大慈悲心大喜捨心如十方空湛然常住不變不滅作此施者轉石火器界金剛道塲所有功德常住不滅亦復如是今而後當知法華之土一一塵中有無量如來轉大法輪法華之刹一一空中有無量菩薩興大供養入此觀門諸我我所一時消殞了不可得後之檀越之僧若刹那頃作是念言此我所布施物我應有分此我所勸請物我應私享當知爾時一一念中有無量毒龍以貪欲火燒其慧命所謂獅子身中蟲自食獅子肉於佛魔於法冤於僧殘於師逆於親不孝於戒波羅夷所感業報如蠶自縛無解脫理我願見斯刹者住斯刹者護斯刹者與一切見聞隨喜者各各覩放光各各得授記各各不墮昔緣各各獲珠衣裏各各見多寶如來之塔各各覩釋迦世尊之身各各具足智勝之遺塵各各徧滿威王之餘勣各各開示悟入於佛之知見不離雲棲別院便是法華三昧矣範大師云雷長芭蕉鐵轉磁石俱無作者而有是力此法華刹土無見頂相首楞嚴符也因次第其語使刻之石以垂永久</p>
</div>
<div class='div-other'><a id='mulu382' />
<p class='h2'>古法華寺緣疏</p><p class="byline">錢士升</p><p>東南法席之盛無如雲棲付法傳信久而無敝亦無如雲棲葢蓮池大師修淨立萬行莊嚴四方緇素雷動雲集迄今垂數十年法派或合或分而恪守遺梵唱誦持晝夜不懈善知識目法門周孔良非虛語雲棲僻處崎嶇故有下院在法華山之麓凡往來參訪過茲地者必駐錫而受供焉堂主濟舟長老幼從本山薙染受具實精勤大師許法器適下院無主以屬之曰利生弘非汝不可濟公奉命受事躬親百務客至如歸今僧臘益高苦行益力而所發弘願益復堅固因形家言改院震向面離增拓禪堂規模宏敞而卒未就緒余頃過其地濟公以弗克負荷憂余曰無庸將自至歸而謀諸宗兄元沖居士欣然願捐資倡此非時節因緣不期湊合也耶余每念大師以念佛戒殺普接根器利益生自達官學人以及笄幃之流負販之子無不皈心信嚮善業重修夙障潛銷故年來兵燹凶荒幾半天下而吳越之間安隱饒益則大師人修淨之福報也茲院昉於大師拓於濟公以宰官作佛事倡導於元沖居士凡我善信儻以予福報之言不妄聚沙布金共成勝果則蓮臺九品之樂不待彌陀接引帶業往生而目前淨土一切霑被矣</p>
</div>
<div class='div-other'><a id='mulu383' />
<p class='h2'>復古法華寺碑記</p><p class="byline">錢士升</p><p>雲棲之有別室也吳觀我先生記之矣其重修法華菴也曹安祖大參顧默孫孝廉序之矣其創建禪堂也余昔年有疏矣而濟舟師剏厥始復圖厥終謁余而請曰予之居此也承先師志也先師悲願弘誓將悉恒河佛子而西向故其誡雲棲也不立徒不析房業惟十方賢者是居是養今師滅後三十年雲棲遺軌齗齗如也予無悟學慧辨啓迪後先凡承事諸方與給養學人率如先師之遺志公我記之余聞合掌讚歎曰師此言寧獨名山軌範葢佛志也佛設僧制初無住泊樹下一宿而已西土之有祇樹園也依佛也東來之有白馬諸寺也依也其比邱謀居者甚略自馬祖創設叢林百丈建立清規而僧之棲止始定然其初意以結制薰修總其事者或深究圓頓或博通乘或精持戒行或勸行慈濟以厲進其徒而宏其壇宇在宋諸山鉅刹必敕遣高緇堂主明興太祖獨隆釋若天界蔣山天禧能仁諸寺悉以耆德名僧住持如覺源白菴東溟諸公載在記籍班班可考逮其後也私立眷屬支系相承遂專業於是禪觀無聞儀律不設蓄財應役無異齊民甚者名山舊刹之地化屠沽市儈之塲而叢林初意蕩然無存矣夫天下有賢師不必有賢弟子其師以壇宇授之弟子是授之賢者少而授之不賢者多使其徒與檀信廣諏博詢曰某所有碩德焉相與迎而事之是其失者什一而得者什九故叢林之設以奉師非以奉弟子也以奉師則賢弟子自景從雲集以奉弟子直衣食寢處蕃種類而已謂之禿民宜濟師有感而於法華立軌範也推師此志豈惟法華將以諗天下之建寶王刹者皆若法華則雲棲大師弘誓徧滿恒河而娑婆國土皆古佛道塲矣猗與休哉濟師剏菴始事詳具前碑第述其伽藍普願如此</p>
</div>
<div class='div-other'><a id='mulu384' />
<p class='h2'>法華山重修東嶽廟記</p><p class="byline">劉䨞</p><p>望秩山川者有國之常典致敬鬼神者先聖之格言自唐虞三代迄於我宋徧祀五嶽之禮尚矣然大而郡邑小而鎮市獨建立岱宗廟貌凡水旱疾疫必禱之何哉攷之道經謂五嶽受天明命咸有職掌而生民之壽夭窮通死生禍福咸係焉及採諸世俗之流傳謂靈響之卓卓在人耳目者今行都之湯西谿之法華山者是也夫以岱嶽之尊位冠帝王儷極於天建祠而事之者一也何獨於此顯神異著昭格耶於乎列宿森布幹旋元化故天以不言而成功列職分治宣布政故王者恭已以仰成今岱嶽總四海九州之眾係掌握覆庇之下則分司列局默有神物統攝而經理之賞善罰惡炳靈斯世亦如列宿之垂象于上天臣工之贊襄於王者爾則聖跡之著又何疑焉惟其聖跡之著故士民崇奉香火不憚道路隔涉咸萃聚而奔趨焉法華一廟去都城僅三十里歲久漫漶頹毀殆盡而士民之歸嚮者不改其故始蒙寧國王先生化緣修換正殿柱木繼有居甿祝松年捐今塑嶽聖像整輯廊廡神物厥後因臥病日久其家密禱於廟是夕松年夢至其所受神人告戒許以募緣增剙修復寤厥疾頓愈亟以其事白之東屏閣李侯崈侯自嘉定甲申仲秋少師大丞相樞使魯國史公洎都提舉太尉王公受顧命定策委之奔走迨成功迄事幸無曠失常懼無以仰報君相之恩一聞松年是請默有所感欣然領略施錢三十萬具疏倡率因是人皆樂施起於嘉定甲申之九月成於寶慶丁亥之三月跨歴三載工用畢僃上而棟宇簷甍下而衢陌街石几案供具之屬色色整辦創立祠宇者四以奉隨祀等神鑿井汲泉施療病者總計所費踰數萬緡規模制作悉增於前葢神之欲興於斯地也必假夢兆以警於人今復以誠應之則神之施報將有大造於我者陰相默佑上扶聖壽齊箕翼之長帝業鞏山河之固重臣鈞筭與國同休農民安堵於犂鋤邊境息聲於桴鼓則斯廟之建相無窮而至於億萬斯年者述作者之至情也</p>
<p style="margin-left:2em">宋城劉䨞謹齋沐而之記</p>
</div>
<div class='div-other'><a id='mulu385' />
<p class='h2'>重修東嶽行宮碑記</p><p class="byline">瑛</p><p>泰山五嶽之長也王者受命必告岱以祈永歴代封禪必登祭以報功是以天下崇奉而吾杭錢塘適當東南廟居三焉一在邑中吳山一在郭外八盤嶺一在法華山去城三十里人心趨向於此最祈壽者往焉招魂者往焉追遠者往焉雨暘不時惑於天疫癘災傷尤於怪皆赴訴而禱之至於暮春三月發育盛矣干寶以神之功用著誕辰民俗因之以賽會杭民執帛進香趨廟而絡繹道路者昏夜無休焉士有疑曰岱宗載之舜典明矣不崇朝而雨天下見於春秋傳祈雨暘者理也祈壽逐疫招魂追遠假死生利害以惑眾母亦溷於淫祠之類歟余曰非也岱在風俗通曰上有金篋玉策知人年之修短博物志曰天帝之孫主召人魂雲笈七籤曰帝治東嶽考校死魂鬼神之所故凡奔走乞哀者有由來也淫祠云乎哉又曰三廟獨崇於法華何也余曰昭靈貺也觀其湧泉以療疫假夢寐以募緣載之碑者詳矣自宋至今五百餘年而廟貌益隆豈人力之可能哉今年三月余往謁之見宋碑露於日下召祝鄭仕成語曰石久風雨壞無日矣蔽護之可也明日適當會期轟然碑碎眾方驚駭祝曰昨丈固已言之矣是何驗之速耶時共以異一人曰是神欲顯靈而更新之也一人曰必園前丈秉文事者也神其有意哉又明日祝來言其故乞文彰之予以前言偶中耳夫何能文辰餘祝又乞曰碑之毀也不傷人神實司之先生其無靳於言以昭靈異子憮然曰明皇東巡適廟壞而阻行光武渡河隨人言而冰合帝王之所以一進一退而成其名業者天固之實人成之也是役也神若啓余余敢負於神負於人也哉於是述其末命孫男廷玉買石鐫之眾信樂助亭以護</p>
<p style="margin-left:2em">時嘉靖乙丑冬至日也</p>
</div>
<div class='div-other'><a id='mulu386' />
<p class='h2'>佛慧寺白業堂記</p><p class="byline">王世貞</p><p>白業堂者故講師朗公所立也朗公之同母兄曰祇園俱少而離俗負大智慧三藏經論總持若槖復相與朝五臺伏牛諸耆宿秀法師上足尋駐錫於杭之碧峯山當是時祇園振法席而朗公佐之塤箎倡和不異宗方之世親之始殆有閒矣祇園示寂法席愈盛諸䞋施雲集朗公不以充衣食供而買地碧峯之址大約畝三十而微翦棘夷塊中堂五楹左右靜室翼之後齋廚浴湢四週高墉曠潔靚深竹樹匝列陰森蔽虧結夏解夏無非安地時郡守新都吳君請公室而樂之顏其楣曰白業志淨土也夫業不過二端淨穢而已諸淨行種種深淺不一而皆歸之淨諸穢行種種深淺不一而皆歸之穢淨而至於白所謂純潔無疵淨之至者也然猶得以白而擬之以業而證之令不思善不思惡了悟妙明本性無法可修無佛可作何白可擬何業可證哉朗公未五十而示病現化其門徒相如蓮性印奉遺體瘞於堂之前而塔焉因介王徵士百穀來請記余舊嘗識公頎晳而長面若滿月每升座說法巍巍金山海潮之音聽者驚悚密意殷勤惟余是屬余今安敢辭第朗公之業余不能深窺其趣而弟子者羯磨精進毋替朗公之志以無業白業可也夫堂則一幻地而已矣</p>
</div>
<div class='div-other'><a id='mulu387' />
<p class='h2'>永興寺碑記</p><p class="byline">黃汝亨</p><p>西谿名剎曰永興寺當靈竺之後山唐貞觀年悟明尊者開山宋鐵牛印禪師重建濟復壘石安樂橋不數武而當水嚙處嶔碕欲墮乃夏漲秋灌勢甚衝決而巋然獨存民將食螺已斷尾乞放之池中遂活至今螺無尾寺中廢嘉靖閒復興失其東偏萬氏祠而祠又屬趙氏馮祭酒開之倡緣以七十緡贖還于是東境始復僧麟居禪堂三閒在池左高榆修竹閒碧琅綠雪翛然可人池右種梅百本霏霏晴雪芳馥林表馮公因屬林上人并佛宇一新之馮公素往來此寺嘗嘆曰此寺非惟地居幽絕僧且朴無綺妄非諸山等十八里梅花春時山家焙茶香聞十餘里亦清勝冠諸叢林矣因題曰二雪堂永興有緣不減蘇學士三過寺後有方丈名安樂松軒是不佞所書廚下井名聖泉雲閒陸尚書樹聲有淨界莊嚴題中江莫如忠書足與寺千載宜記</p>
</div>
<div class='div-other'><a id='mulu388' />
<p class='h2'>福清菴疏</p><p class="byline">虞湻熙</p><p>錢塘西谿之山有名法華有名安樂者意住山釋子率祖台宗故名而九沙外環一院內攝宛福城之化襲清涼之號惟福清禪院華嚴宗云葢天曆始布雜華貞觀首剏竹院易名傳使錢塘人得聞此經者斯其前驅也乎自後郡城有高麗華藏諸刹皆九沙一沙一院之下院耳宋末留下幾宸居之所當年奉詔留下則郵表畷影現其中迨萬曆間而法界宰官陸公從壞空處表成住焉迎大比邱桂峯學禪師之主禪師月亭得公之子向與台宗錯居赤城願誦百部之緣未契茲徙而主福清始契福城清涼之緣吾知其必滿願也時海崓弟子有舍而從遊者之乞士所乞盡纓緌高流賤若負販亦之役題疏徧謁求香飯以飽諸誦者彼安能剝棗餐栢如昔果人亦安能一麻麥如舍那葉上迦文耶苐不至快意醕醪良肉假潄灰水謬終六帙耳所望法界長者居士與法界優婆塞優婆夷等囊粒粒法界之粟飽言言法界之僧入重重法界之花收圓圓法界之果不其勝哉</p>
</div>
<div class='div-other'><a id='mulu389' />
<p class='h2'>古福勝院記</p><p class="byline">顧簡</p><p>余遊西谿未睹所謂福勝院者葢溪巢也溪巢虛聞老人棲隱處依山臨澗山曰安樂澗入西溪竹樹深秀湍流激咽荒塍短橋得一邱一壑意按志西溪安樂山有福勝寺吳越時建厯宋僧淵本澄重興種梅萬樹閉戶讀書故有福勝梅花之目西溪梅花因緣或始於此耶逮今滅沒了不可識詢諸里人指溪巢其處也師之居溪巢也從綠蘿菴徙綠蘿菴者南峯佳處先是師居岣嶁若干歲居南峯又若干歲都無着想自徙安樂作安樂想曰吾老此中矣門人預建生塔因顏其廬曰古福勝存舊跡也隨眾心也師坦夷藹脫落皮膚談笑如常人莫辨其老尊宿而性實玄曠不屑塵寰枯坐一室潛神註經曰吾以筆代舌師雖影不出山而道價日隆緇素崇仰有請師說法者輒避去曰吾一生埋名何有晚而變其操耶其人亦不敢强師初住庵有弟子明暹禪誦之餘服勤力作歲取茶筍以自給粗衣糲食無求於人師是以得遂其高及暹公歿餘弟子不堪輒求去師不絕俗亦無妄交所善惟老尊宿古君子數人而已今任大參詹公憲副楊公郡守石公司理黃公邑令魏公宋公劉公相繼雅慕師屏騶造菴或壺茗炷香共談彌日皆益嘆重予始成小祇園乞供養師師不許豫章蕭伯玉屢邀不往六松長結空藴菴如予請亦不許秦懶園欲以泉石作佛事師位置橋路點綴房廊師笑謝曰我無所須君勿作是念予往還梅花中者幾二十年今春訪師門逕宛然庭宇如故穿籬垢壁竹几繩牀纖毫不改舊時可謂無事於心無心於事者歟無業禪師云古人得意之後茆茨石室向折腳鐺中煮飯吃過三二十年名利不干懷財寶不念大忘人世隱跡岩叢君王命而不來諸矦請而不赴豈同我輩貪名愛利汨沒世途如短販人嗟夫學出世<span class='corr'>間</span>法於名利心尚未盡者雖聲播寰宇余無取焉是以我竊評師僧中之巢許末世之鸞鳳非虛語也</p>
</div>
<div class='div-other'><a id='mulu390' />
<p class='h2'>序西谿懺堂緣起</p><p class="byline">馮夢禎</p><p>懺法至天台始備其後慈雲式師勤修之以懺主稱世傳師修法華懺感佛摩頂頂高寸許而其入觀患雜念未淨先置沸油鐺於前雜念一起淬指油中比觀成時僅存四指此其精進之極項王戰鉅鹿田單存墨未足以喻彼煩惱結習何物雪霜雖厚杲日照之有立消耳慈雲化後四百餘年而比邱戒山居士二虞奮然欲結侶以繼其事初選地於靈隱之西請易菴大德任其緣地未得易亦化去乃別選西谿安樂山之北麓永興寺之東南其地余所得作別業凡十二畝故隸永興安樂方丈法華懺文云行人不能誦全經者但誦安樂行品證知此品全經之綱骨而山名方丈兩取之又入西溪路未盡十之二有法華山亭曰法華亭則此地誦經修懺者當代不乏人矣今戒山二虞擇地修懺乃忽屬意於此安知非宿緣所追耶余不難捨地諸善男女又何難捨財但懼諸淨侶愛惜六個指頭不相[拚-ㄙ+ㄊ]耳一笑</p>
</div>
<div class='div-other'><a id='mulu391' />
<p class='h2'>大蘇林碑記</p><p class="byline">吳本泰</p><p>出武林北郭外帶水演迤一葦可杭折而西入古蕩西谿谿環厯秦亭法華諸山其蒹葭深處陂池匯流叢薄翳映者河渚渚無名藍巨刹禪棲三五似龜巢蓮葉其最幽邃蔚秀者大蘇林大蘇林者法雨禪師手剙草菴也予棲寓河渚支筇訪道始識師於林間師幼習儒典嚮慕空宗二十四父疾籲禱誓修白業以畢劬報偶之龍歸塢見二師誦蓮經其一日初上座遂投禮決志出家哀控母氏三辭而後許遂往參南海大智師薙髮還雲棲受沙彌戒得古趙山寺基斥土鳩工躬自拮据不繇營募賴季弟昭及法嗣含虛殫厥貲力襄之落成瘦梅老竹扶疏四帀中堂供毘盧尊像後奉安養導師左小閣供地藏併法俗諸冥位下香積齋堂右靜室西南石甃鍾乳泉一泓甘冽直面懺堂右一小室祠本宗先人西普同塔塔北可數十丈母塋有終身廬墓意又東南小樓參閱之所其入徑編籬曲折繚以花欄龕奉天醫緣師寇傷時感神祐也而大蘇林乃茂苑劉大參錫玄所題葢以南嶽慧思擬師云師土木形骸蝸居寂默化導之廣遠遜南嶽然其精心苦行彷彿似之嶽奉三聚戒布袍艾衲日唯一食師亦持律霜嚴服用麤樸齋不過午嶽誦法華等經滿千遍修般若念佛三昧方等懺法師亦日誦大乘諸典六時懺禮大悲嶽障緣病起深悟業因倒想滅輕安如故師亦病創感神警悟得瘥嶽以夏滿未證深懷慚愧放身倚壁豁爾開悟師亦閉關結制痛自錐劄佛光灌頂證得三昧於是叢林稱曰法雨師今之思大和尚也和尚初住大蘇林旋移錫衡陽闡化曰吾寄此山必事遠遊師則裹足雲臥者垂五十年直以此常住阿蘭若矣考志菴址故吳越王將臺噫嘻昔也貔貅千隊今也香燈一龕昔也鉦皷旌旗今也鐘魚瓢錫焉知此後不更戰鬬之塲歌舞之苑乎不更狐狼蛇虺之所窟宅露葵野葛之所縈蔓乎廢興轂轉成壞刹那師一切作幻泡觀又何介介於一菴也乃大禪嗣法得智者大師炳然台宗遂弘傳震旦師不畜徒眾含虛尋亦化去秪度猶子九牧九牧曾參古德法師博通乘辯才穎發鵞王擇乳師子嚬呻自茲燈傳不斷師胤其大昌乎大蘇永永與南嶽並峙已師郡中劉氏子諱海雲法雨其字父庭母廖弟昭法名智琳弟之子成鼎九牧菴經始於天啓五年秋七月竣工於崇禎九年冬十一月</p>
</div>
<div class='div-other'><a id='mulu392' />
<p class='h2'>秋雪菴碑記</p><p class="byline">吳本泰</p><p>余甲戌釋褐南還訪舊靈壽道宗智一禪師師托跡應緣緬懷棲逸別赴檀那請結茅於西溪蒹葭深處余溯游從之瀦水瀇瀁枝流濚折蒹葭彌望秋時曳素百頃皚若積雪陳眉公先生取唐人秋雪濛釣船之句顏其菴曰秋雪余徘徊翔立宛在中央遂有絕塵遐寄之想會菴中修四明懺法題額曰圓修堂信宿而別嗣跋厯京師十許年猶時入夢中午未之歲師荷笠北參臺山訪余邸舍班坐茗話云秋雪已稍稍增葺蔚成叢林矣刪薉填坎植樹偃流欂櫨庀材陶甓繕完前龕普門中懺堂左右齋廡賓寮庖湢具備上樓貯方藏經傍列普度親位董宗伯榜曰彈指樓開四圍圃以蔬茹樊以薝蔔梵唄鐘魚響出林杪見聞隨喜者咸曰此古資壽巖禪師刹不圖今日威儀重覩也語次余飄然神往比余踉蹌歸自白門復棹小舠問渡菴中方禮圓通懺師迎而喜曰公今日再登圓修堂恍如昨夢矣余放杖小參已乃徜徉四眺時蒹葭方茁白露未霜湖水澄漲彌增浩淼之致師余言此清泠池已舉錢大史隨社月集放生活魚蛤亡算余絫欷太息今茲陽九遘災旦罹厄兵燹匝地荊棘橫生藴隆爞爞所在焦灼而此菴在水一方萬山環嶂百川匯壑熱惱劫中獨留此清涼國界且阿師道風蔚跂緇素皈仰法筵社集莊嚴具足以余所覩澄清者八功德水紛者天㬅陀羅軒跱者寶網樓閣疏列者欄楯行樹游泳者兜率十千翾鳴者迦陵共命繩牀錫鉢宴坐經行者阿鞞跋致諸上善人輪蹄無聲烽火不驚寂光清泰宛爾現前令余得卜築一椽只尺過從將偕素心蓮侶修廬山般若臺故事嗣興流水天台諸度生法何難屣脫塵坱哉師合十言願居士無忘斯盟盍記諸按咸湻志宋潼軍節度使巖禪師建丈室於西溪曰資壽院茲其故址云茀廢垂四百年檀信沈應科應潮嗣有倫有德沈鶴齡等開薙經始施僧園於是道宗一師澄之洪師遂掛錫焉相與節縮衣食拮据茨塈載離寒暑克成精藍矣約縻中金五伯有奇鉢資檀施半之其執勞營役以竣厥功者法胤梵圓成璧也遠近超風者皆樂稱道宗秋雪主人故秋雪菴名獨著余諾師請遂紀其事勒之堅石</p>
<p style="margin-left:2em">時歲在丙戌孟秋望</p>
</div>
<div class='div-other'><a id='mulu393' />
<p class='h2'>登北高峯記略</p><p class="byline">田藝蘅</p><p>田子遊法華之南龍崗蜿蜒猿攀蛇折三陟四降可四百丈許凌虛拔峭孤聳碧落者曰北高峯葢言峯在西湖之北而最高也其下靈隱山茲山名稱不一以其神仙之別圃也故曰靈苑以其許由所稽留也故曰仙居又以其草樹鬱葱而多虎豹也則曰虎林南唐避諱易虎武遂以名郡亦猶姑蘇虎邱之嘗易武邱而此則訛而不復者也是其來尚矣山自仙霞嶺而來纏徽厯嚴結局於杭如龍遊千里而獨角昂霄如虬飲長江而怒髯注雨錢塘之天柱也其陽拾級而登者三十六彎勢插太虛影漫明聖禪宮星列都會天開其東則渺渺茫茫蓬瀛之勝可數其西則隆隆隱隱龍鳳之氣猶存其南則屏以重山而羅刹斜繞其背其北則闢以大野而皋亭逆峙其㗋廓然四顧迥然長嘯襟攬天風心空海宇何如其樂也</p>
</div>
<div class='div-other'><a id='mulu394' />
<p class='h2'>北高峯夢感記</p><p class="byline">范師孟</p><p>宋嘉定中鄉貢進士錢塘范師孟暇日遊北高峯覩五福聖祠後石松蒼古遂題詩曰</p>

<div class="lg regular" style="margin-left:0em;"><div class='lg-row'>根蟠巨石四時陰　陌上香泥豈敢侵</div>
<div class='lg-row'>不但詠誇奇異跡　也須珍重歲寒心</div>
</div><p>歸日未晡隱几寤寐閒忽見二使控馬前曰奉命召足下師孟遂乘馬而往倐忽至冷泉亭二吏引登山至絕頂覩雕甍峻宇穹殿邃廡如王者居進見六人環坐皆起接迎遜讓末者曰四兄且與處士相款吾以范公少有議焉遂入一室名聚星堂坐曰適見公題石松詩喜有警拔之句諒公亦達人也故召公托以素懷徽之婺源吾邑也仰慕錢塘景色風物繁阜況靈隱鷲峯冠世絕境故宅於此然吾素志不事幻惑務行福善禍淫之道恐世人不知吾心矯妄祈福避禍自貽覆故欲藉公傳於世咸欲使知世有不忠不孝絕仁棄義之輩縱珍鼎吾亦不享或一念克誠雖勺水吾亦祐之吾奉西來佛久矣無他嗜好近有邪魅肆狐假吾之名妄求祭享吾當驅除耳師孟曰敢問尊神平日最樂何事曰善最樂世人堅持善心出入自有天神擁護凡禱於吾輒應如響師孟曰素聞尊神昆季五人適見六人何也神曰第六人是能道疏影橫斜之句處士也吾神尤重文學之士寓此無隣遂與好神曰薄暮路險遂竹輿舁送由蘇公隄度橋而歸舁人失腳忽然而覺則曲肱臥几上耳</p>
</div>
<div class='div-other'><a id='mulu395' />
<p class='h2'>慈覺菴記</p><p class="byline">釋大賢</p><p>武林西湖之西有平野千頃滄浪荻蘆相望別一人間世也高人韻士多卜居焉先有省菴縛茅其中省公逝後緇素親屬一遵遺命延笠雲以居予更之曰慈覺葢有感於笠公也余幼年先慈見背出家每閱高僧傳見沙門之能孝養其親者則戚戚心動如睦州之織履雲公之泣血法朗之橫擔慈覺之曲養每讀一則必澘然涕下不能已笠公幼孤賴母吳氏撫育長乃聽其披薙超然情愛之表葢賢母也笠公解行後學唱導已踞猊牀得無碍樂說四眾瞻仰今復延母同居朝饔夕飱曲盡甘旨兼以觀資熏母於笠公翻法乳笠公於母則法喜之供古之慈覺高風又何加焉因以此署額云</p>
</div>
<div class='div-other'><a id='mulu396' />
<p class='h2'>龍歸院緣起</p><p class="byline">陳組綬</p><p>一瓢衲外指雲海我家人情物態無事與之作緣者僧也世俗僧不能遂不敢客至磬折道左修主賓惟謹僕馬鮮華怒氣相伺則煮茶獻果客亦甘餌弗怪小有忤則詬誶隨之僧非僧待僧者亦以非僧待僧祗墮入惡趣耳無用上人覺因寂果良有自來法華山靈以千樹琅玕十弓香雪上人結壇上人欣然卓錫僦地若千費貲若千搆刹若干翦茨簌簌架栢事不加妍用以適已於是布法座蒔梅笋灌畦畝與山中樵穫相督課歲所入以糊口不走鉢丐山外一二法器咸使手營之或曰而大導師而一二弟子事而受衣鉢而胡僕僕上人曰智慧人得幾何工行人得幾何而不僕僕而身逸而心勞矣吾勞其身以一其志休其神此中宗法靜以俟之非可强也旨哉斯言上人內典不師授自抉性靈所詮經旨字字金鎞讀者如出雲霧拈韻作禪喜事穆如淵如無苾蒭氣余戊辰歲得展禮上人今辛未再經此山而上人先庚午示寂矣師首座如筏故有宿根解脫塵紲曩歸妻之夕逃山谷中不願受情波沈劫亟皈事上人上人頂祝之曰此當有奇今筏熏修精進疏潔簡默頗似其師又念其師之肇建此菴也求余言識其緣起予念此山無他奇勝足牽裘馬之懷彼界自有化城偶掛雨花之塔借袈裟地古德何心布祇園金願繇人爾在昔捨宅高風今猶未泯凡護持是菴者固無藉乎余言其或有饞心是菴者曾菴之不惜而余言又足重乎</p>
</div>
<div class='div-other'><a id='mulu397' />
<p class='h2'>花塢蓮居靜室記</p><p class="byline">嚴武順</p><p>天台山最上有峯曰蓮花王右軍與支道林嘗習靜於此固知了歸一之士未有不居勝地而因緣更未有不奇合者雲棲大師振舉蓮宗以法華山古刹下院分一花於城東土橋名蓮居自大覺師承講主及新伊法師三世養母宣明孝戒如蓮胎同房而皆吐蓮舌闡法華台宗之旨諸方推微妙第一葢人法合喻山川效靈其清淨名義似俱與蓮華結緣獨深斯已異矣今花塢有比邱尼曾闢袈裟地縛團瓢以老無法嗣遂<span class='corr'>券</span>捨於蓮居新師因奉雲棲規約守舊而布新時菴主復捨供書本藏經之半而湻如沈居士發願募續將蓮藏全收不獨轉一法華已也又西不百武有小菴三楹亦新師受施者同名同號如蓮池一根並蒂師可分身演說妙法於千花臺上也隖口有古亭亦名法華一夫當關夜戶可弗閉此更蓮土中之寂光矣依報莊嚴靈傑一合之奇如此余生慙右軍然追隨支公於靜界竊有志焉因之記</p>
</div>
<div class='div-other'><a id='mulu398' />
<p class='h2'>法華塢總紀</p><p class="byline">徐甲</p><p>虎林北墅去城西十里許有山曰法華古衲談經得悟所也一溪嚙山足逶迤夾道松篁迎列古梅作徑幽蘚繪堦不數里一憩轉折烟迷如入武夷九曲或行山陰道中幾令人應接不暇由東嶽度甘澗泉古法華塢在焉塢居諸峯之腹負郭背湖橫巒拖翠老虬送聲茂林深壑竹影梅香此中佳氣殆不減鷲山竺土諸洞天也內之誅茆安禪者約二十有四若點點髻螺贅附山脊多可摘取此地不惟俗屐罕至一笠一瓢未許門外漢問渡前津當谷之衝其啣溪似咽者開化庵有亭鎖塗以便諸道過旅箕踞其下間有僧作趙州飲滌煩蘇暍覺泠然善也過此則白雲蒼靄斜封小徑而一種幽顏邃致若揖人深入所謂別有天地非人間是其處歟越數武有竹椽半楹曰一擊庵取古香嚴擊竹之旨葢僧不負所結龕以習靜者也飛香遠接疎影在門出戶縱觀則又六銷僧手營古梅庵老幹覆簷清供足賞主人婆娑其中甕如也由廬左一折而進籬垣如帶中有小堂高出竹杪名天泉庵庵後雨珠萬斛若天注然斵石筧之可就鼎而烹兼多名卉綴列綺雲非淨定師香潔緣未易解此跨澗而東築室稍起有級昔新伊法主傳燈小構也名上乘庵制不甚敞而梵相莊嚴無非般若溯流上焉披榛轉崖見有傑然獅踞者問其署曰定慧庵己逝達源公拮据所就至今遺修不墜云及厯高阜忽見蓮幢簇涌窣堵煥然古法師普同藏瘞處下臨梵香橋磊石枕溪潺湲遠瀉一如雪浪排漱石齒間踰橋南雲棲別室曰[、/(、*、)]齋短松庋閣憑眺平疇不知其幾千里也心光師坐卧其間便可揮麈忘老隔溪若老衲玉庵者苦行過人大要以法華楞嚴課誦故名法楞庵若夫翦雲菴則翠竹成窩聽松庵則桐陰拂韻天隱庵則籜響排空亦不下五雲雙髻諸奇蜿蜒而入復有松樓高瞰嵌石撑廛創自覺林師而相踵居者若雲庵師輩皆出世名侶一名安養居或名在澗庵其聯曰有塵不到無縫見天覺公遺蛻亦封于此再渡前溪稍上曰團瓢曰雲水居曰休庵纍纍連若貫珠折澗東循又見一壺中天地矣雲巢矗立山半有律師思修倣慈雲懺事焚薰不輟比肩美音庵居鸚鵡山陽有簑衣泉日供瓢飲去此百武翠峯居兩閣輔簷取式類小舫挾山而嚮行若師卒歲此中亦大快事沿籬漸入溪飲庵依竹以棲肯庵風枝掃月其踞絕頂之勝者則翠岩居也有閣曰憑虛飄飄欲仙性融師主此別無長物惟登四顧屏嘯悟撒手懸岩而已崗之南參差多竹掩映中飲峯居在焉更進則藏雲處茆堂倚磴嵐光卷舒殆末易跡左之有水一泓本塢諸泉之源名梅花泉屢亂石所掩人踪罕至故置之塢內有泉宜雨有松宜風有竹宜月有梅宜雪有石宜雲有茶宜香兼有名僧法侶</p>
<p>華塢之不以境傳而以人傳也境傳則陵谷易遷人傳則可金石壽之不朽何俟騷人墨士過而問焉留詠汗始繪山靈於永永也哉甲習山頗久聊識此以別紀</p>
</div>
<div class='div-other'><a id='mulu399' />
<p class='h2'>觀秋雪庵蘆花記</p><p class="byline"><span class='note-inline'>(山陰)</span>朱夢彪</p><p>虎林西谿一區沿山十八里梅香竹翠曲水瀠洄幽居白社蟬聯繡錯高人逸士貝葉瞿曇指不勝屈谿西最深處有秋雪庵蓮宗道宗大師剏建焚修之所庵在水中央四面皆蘆洲秋深蒹葭吐絮月夜登閣望之白雲飄渺清風徐來晶光搖曳瀰漫千頃皎燦炫目覺此身翛然霞舉如在冰壺瓊島閒不復見大地人世此眉公先生所以秋雪顏之也然則秋雪由大師剏建而蘆花之勝非大師不顯大師禪鐙示寂築塔於此凡欲觀蘆花之勝必參禮大師之塔則大師又因秋雪而傳人傑地靈其洵然乎其洵然乎余與大師忝屬世講因得時過秋雪凡西谿山水之勝無不遍遊甲寅重九後三日宿庵之彈指樓四顧蘆花較他歲尤盛所見如前迺援筆記之以政後之觀者</p>
</div>
<div class='div-other'><a id='mulu400' />
<p class='h2'>法華山看梅遂至西溪記</p><p class="byline">馮夢禎</p><p>西山看梅後數日始晴暖遂鼓興往法華山屬婦翁展墓龍居乃與道之驥兒同行步至松木場從舟而西先時水涸不通舟十五月矣舟小如芥受四人一奴一舟子溪水清明可鑒行十五里登岸趾目所向無非梅花帶以清流怒湍修篁灌木村舍雞犬使人意消累釋憇三方廟村民以祀方神者而僧居之傍佛宇小樓予三四年前一至彷彿記憶留茶款坐之僧當時垂髮童也自登岸距龍居約三四里會心處輒休休輒不能舍去凡六七休而至拜謁沈太公墓午飯於村民蔣老家予有梅園二畝在塢口谿流環之頗堪卜築道之甚樂之塢中梅花遜塢外而溪聲如一遂與道之驥子步至西溪麟上人出迎茶餉甚佳麟居白雲流水其西十數武余山莊有竹有茶有泉大堪栽梅而有待時已薄暮返宿麟上人居婦翁已如約至西溪予熟遊所謂司空見慣而道之驥子頗尤物所動歡喜不休遂欲讀書於此驥方新昏溺於燕婉且與道之共憂之能以泉石息肩尤可喜也</p>
</div>
<div class='div-other'><a id='mulu401' />
<p class='h2'>法華山看梅記</p><p class="byline">楊師孔</p><p>余性酷喜看梅西子湖一片胭脂氣味初至武林末敢唐突聞古蕩二十里梅花心神已飛越矣花盛時天雨如注淋漓黯淡陰雲不開私意謂妬花風雨差可於桃李塲中爭勝豈得礙此冰雪姿耶於十一日定遊期拉計部謝二兌李順嵩鄉紳楊紫沂決意走綠萼叢中一暢此神情也先期聽簷溜淙淙有聲黎明見一碧輕雲四山如黛山容初浴溪溜送響樹色花光俱如曉粧初罷迢迢一輿從雨縫中度去絕不見一霑灑出郭至昭慶轉松木塲望保叔塔下石一帶漸有山林氣色行二三里許小橋流水修竹長松茅屋一兩家掩映於深翠濃陰中童子村嫗蔽竹窺人一如武陵人初入桃花源驚喜相問時也再三里至古蕩紫沂攜家樂侯本家莊上竹逕逶迤茶香正熟指隔溪梅花數枝如雪此時已窺見一斑矣茶畢同登筍輿至佛慧寺一派綠雲波蕩中點綴積雪數畮已自不暇應接進三四里許山環徑轉竹密松深梅花千萬樹回視輿人僕從俱在眾香國中梅全以韻勝不但花萼之奇芳芬爛熳虬枝鐵幹潦倒離披千奇萬怪莫能名狀恐梅花道人持淡墨橫拖醉抹亦當斂袵土人愛惜本業花下不容一凡草松下映竹竹下映梅深淨幽徹到此令人名利俱冷看梅如看畫太晴枯而不潤太雨滯而不活是日大半陰晴密雲翠靄聚而復散者幾番一天雨色懸在眉睫翩然不墜如設數重水墨障以愛惜此仙姿令吾二三人輕描淡抹得悉盡此佳趣也溪山盡處忽開廣陌西溪留下竹林深處乃永興古寺綠萼兩梅可蔭數畮甃以怪石蔽雲欺日香雪萬重同紫沂上僧樓俯視如坐銀海頃二兌順嵩先後至叱侍童治具花底引滿盡醉咏歌而歸枕上襲襲作梅花香氣蚤起急敕墨卿筆之以告後來看梅者</p>
</div>
<div class='div-other'><a id='mulu402' />
<p class='h2'>西谿寄彭欽之書</p><p class="byline">王穉登</p><p>留武林十日許未嘗一至湖上然遂窮西谿之勝舟車程並十八里皆行山雲竹靄中衣袂盡綠桂樹大者兩人圍之不盡樹下花覆地如黃金山中人縛帚掃花售市上每石僅當脫粟之半耳往歲行山陰道中大歎其佳此行似勝之</p>
</div>
<div class='div-other'><a id='mulu403' />
<p class='h2'>題永興蘭若圖冊子</p><p class="byline">李流芳</p><p>壬子正月晦日同仲錫子與自雲棲翻白沙嶺至西谿夾路修篁行兩山閒凡十里至永興山水夷曠平疇遠村幽泉老樹點綴各各成致自永興至嶽廟又十里梅花綿亘村落彌望如雪一似余家四磧山中是日飯永興登樓嘯咏夜還湖上小築同孟暘印持子將輩痛飲翌日出冊子畫此</p>
<p style="margin-left:2em">癸丑十月烏鎮舟中題</p>
</div>
<div class='div-other'><a id='mulu404' />
<p class='h2'>新安義塔誌</p><p class="byline"><span class='note-inline'>(豐溪)</span>吳元暎<span class='note-inline'>(天朗)</span></p><p>秋雪庵者道宗法師禪院也法師精研三乘具大辯才作人天指南者厯有年所矣庵左建七淨華臺緇流西歸者靈蛻藏焉又其左義塔義塔創於在石在石道宗師高弟也念父母嗣絕負其遺骸安葬茲土鳩工壘石所費浩繁其鄉人諸善信捐貲以董於成凡新安流寓杭郡死無所歸者悉得收瘞地與庵近鈴柝梵音飄渺薰習俱足拔起沈冥有時登臺說法則天花飛集噀雨所沾頑枯能點不自知其生死脫離也嗟嗟方今干戈未息災患頻仍得保守其鄉邦而歿者世無幾人或橫罹鋒鏑或轉徙溝渠閒嘗路過戰場則血燐膏火怨氣夜號憑弔牛山則白骨腐胾冤鬼晝哭其風日所侵薄豺狼所嗥囓者何限在石上人能以仁孝一念化格鄉里安知不因眾姓慈善感動天下乎則義塔實之作始也若是雖盡南山之石以墳聚中原之土以塋吾懼其猶有遺骼也覆徧恒沙永離惡趣推廣同願共樂華臺豈惟一塔而已哉又豈惟一新安而已哉</p>
</div>
<div class='div-other'><a id='mulu405' />
<p class='h2'>谿巢自述</p><p class="byline">釋大善</p><p>明谿巢有頭陀行者自稱閒人著書又稱虛閒子世不知其何許人也形臞而晳頎然清勁萬曆中自南高峯綠蘿菴徙法華之安樂谿巢名公韵士與邨翁牧竪爭欲識頭陀而頭陀貞不絕俗隱則隨宜世卒莫能知其人也見其髮毿毿而脊如生鐵似幼習玄門者誦其擬寒山懷淨土洎山居詩似登詞壇者接其機警穎拔觸事無廉纖滯閡又似曝地斷者讀其唯識竊議第一義空論及長夜論又似精究性相諸宗者稽其閱藏琴川說經吳郡熏懺天台又似修一行三昧而淹通十二部作獅子吼者自卜谿巢四十年影不出山日惟課梅課竹閉戶著書以自娛人有叩曰凡耶聖耶則曰我不在此住或固叩之笑指梅竹則曰閒人而已今頭陀病且老人有强叩者乃自作傳又敘行腳知其雲棲高足名大善字心宗錢塘魏氏子</p>
</div>
<div class='div-other'><a id='mulu406' />
<p class='h2'>圓通菴東暉禪師塔記</p><p class="byline">馮夢禎</p><p>禪師號東暉諱明曉仁和施氏胤也齠年孤撫於叔氏洎壯從叔屠豕年二十忽聞果報之諭遂誓不願啓叔氏且願出家不可師涕泣懇之已而許決於筮乃成師志桃源嶺有蜀僧圓澄尸居草菴夢神告以佳弟子當至明旦師果至而投焉手剃落授毘尼與警策日執役夜力參寒暑靡閒值有省發乃訪知識留括蒼牛鼻洞久之緇素嚮風者籍籍亡何澄公遷謝師歸以嗣後應金氏良臣請築圓通菴唱道其中五十年誠感向無善不興張尚書元洲公延建靈隱大殿工竣歸閒居三裘葛以萬曆己丑仲冬三日無疾而化年七十有六僧臘五十二</p>
</div>
<div class='div-other'><a id='mulu407' />
<p class='h2'>自製塔銘</p><p class="byline">釋一</p><p>余家無山水之鄉性有山水之趣耳醉西湖之名星赴之未見湖病七日幾死曰寧扶我死湖中無庸棺也纔見湖病幾去半入湖數武頓忘其病并忘其身如熱病人食宣州梨忽身心快然嗣後往還三十餘年不厭余家貧不曾讀書聞人誦文字便知好醜如重睡人聞聲醒入講席多棄去讀禪宗書多喜余生於窮鄉未曾與縉紳先生交遇縉紳雖不藐之亦不作諂曲酸澁狀與之譚少逢迎之語反多契余甚輕金喜作有事於事不甚諳不諳多舛亦不怨不嗔無奈何輒棄去尤喜塑佛像刻方冊經雖勞苦多逆緣亦不憚也余性多躁輕意怒罵人生平唯卓左車知余罵而復合餘不知我性多傲鄉先生或初濃後淡獨黃寓庸自傲又喜余之傲遂定生死交一時負大名善知識法師雖先輩亦不稱門下士其門下多生毀謗余亦任之無顧忌之意遇江湖破衲僧則視若弟昆坐談無倦或解衣衣之推食食之見貧病人悵然悲愍有求應余喜種梅竹躬傭作晚年以賣筍賣梅賣茶賣柴賣經終其身崇禎己巳孟秋望忽作寒熱知幻軀不久述其生平曰自製塔銘</p>
</div>
<div class='div-other'><a id='mulu408' />
<p class='h2'>新伊法師壙誌</p><p class="byline">徐繼恩</p><p>師諱大號新伊杭郡周氏子父母皆先後修梵行師在襁褓知佛號兒時聚沙塔能趺坐葢宿習云九歲依紹覺覺故蓮池弟子結菴土橋曰蓮居講席甚盛師依止之親執勞役灌汲樵爨不得息獨默識經義暫聞輒勿忘頗有神解一日覺坐丈室與客推密部師從壁閒聽受良久炊飯竟作糜已忘之矣客去覺問狀師懼且竊喜以實對乃更從容進論陳說未發覺大契知師固慧才也十五受沙彌二十入雲棲受具戒自是博窺三藏參證諸宗踞師座說法擔荷道風人天瞻仰矣顧悃樸無文與人言吶吶如不出口傴僂循牆恐踰越尺寸尤精戒律內外如一每登壇秉戒千人駢集師穆然靜遇望者意消及開說而詞志懇懇使人汗發沾衣非辟自遠師殆以身哉居恆禮懺或修觀厯寒暑晝夜以常暇則搜繹舊聞手披閱有論著著唯識論合響若干卷行世凡三易稿垂老不休焉師優閑淡止所居不踰十步瞑目返聞自適己意與物臨對無遽色疾言帡覆之餘紛紜盡釋未嘗厲情鎮之而超然深永矣庚寅秋微疾以七月二十五日沐浴易衣結跏坐持珠喃喃不絕須臾化去玉筯垂尺許葢前此七日召門人輩示以期至有優婆夷夢天樂繚繞導師西去云自萬曆庚辰十月十七師始生壽七十一僧臘五十二在蓮居日多搆直指大悲堂往來桐江吳門講法從遊甚眾後得本金礦今募塔奉師瘞者也塔在法華山石人塢盡未來際當勿壞系以銘曰師永劫不生滅任去來無法說</p>
</div>
<div class='div-other'><a id='mulu409' />
<p class='h2'>達源禪師傳略</p><p class="byline">釋智礦</p><p>師諱德本號達源嘉禾董氏子也父南泉母周氏方娠夢梵僧入室覺而生師兒時英踔自異年十六金陵別傳尊宿遊化至嘉邑師懷香參禮別師語以向上事師宿疾頓觸起疑情時覺礙膺不能自釋數以出塵告父母父母難之遂拔足南馳從別師剃度別師與紫柏老人同時門庭冷峻居恆孑處一室自出分衞不畜徒眾獨師至欣然落髮與偕處萬壽菴師執侍恪勤樵爨灑掃無有寧晷凡二十年如一日至已躬下事朝參夕究嘗問佛法大意別師張目語之曰汝日代予分衞供養有那裏不是又欲別尋佛法乎師於言下有省向者礙膺之物渙然冰釋自是機辯陟發別師顧時時挫抑之曰汝向後惟勤修實行門古人水邊林下四三十年尚虞無始無明未能淨盡將恃一知半解敵他生死乎師奉愯然深自晦匿猶時露一班一日無異議禪師魏國公慶壽上堂師出問如何是無量壽異云烏龍潭裏浪滔天進云恁麽則有量也異云天池一滴水不與眾流同師禮拜歸位異師大加器識後別師順世師壹遵誨敕罔敢失墜自溷於雜作庸伍中耻自媒炫曰法道而日衰矣庶幾砭躁競以無憂裨販亦猶行先志爾棲遲萬壽一坐具地諸方名衲往來若石雨方禪師素華旭法師皆與師稱莫逆交其他雲水麕集靡不嫌丈室之隘也忽一夕不樂庵居策杖遊武林憇蓮居與先大師機緣相契依座下者數閱寒暑晚愛西溪山麓之勝花塢破室而掛瓢焉禮誦持名晝夜矻矻不輟未幾檀護爭祇園主師又於中營勝功德凡飯僧施食放生諸福田事與人善若將不及葢守別師實之訓而力行之雖暮齒猶壯彊也師容止儼恪望者氣肅及吐詞導眾慈和愷切樂易可親先大師之開戒於蓮居與石雨禪師之開戒於寶壽於佛日也必延師四眾羯磨方千指駢集師登壇秉說能令聞者畏懷生希有難遭想其誠感若此壬辰歲甫開七秩忽語其徒曰吾報緣有盡始將歸去來乎爰定<span class='corr'>窣</span>堵波地嚴辦所需不數日示微疾右脇而逝師寬裏無我不立厓岸而亦無纖毫芥蒂得力於參實究之後故能表裏如一天懷洞豁善乎素法師有曰達師丕顯禪林不在拈槌豎拂而在剝膚見髓可謂知師之深者矣智礦之得度也實奉先大師和尚師阿闍黎先大師逝後方謂尚有典刑豈期奪我明燈一何駛也不揆黭淺略傳梗槩以識永思且示後來軌則焉</p>
</div>
<div class='div-other'><a id='mulu410' />
<p class='h2'>朱橋百丈山墓記</p><p class="byline">吳本泰</p><p>百丈山者雲棲寺之前山也蓮大師以雲棲幽深虛寂結茆其閒其前百丈山崇嶐秀峙緜衍迂迴崿斷峰連霞摧繡抹蓋江山灝博靈奇之氣所融結者也山之中朴庵葛公墓先是朱橋至百丈田凡千頃每旱魃災則河身龜坼朴庵子東橋公建閘以匯谿流而秉耒者優游矣德厚者澤長故其曾孫圮瞻先生崛起焉先生繇鄉解厯司農賢聲藉盛設於南屏四方稱曰湖南夫子今其孫文學持欽孝廉衷欽尤相輝映云左翁西泠封公墓郡守湛源先生大參周埜先生皆其孫也有一賢大夫於此足以不朽況連翩並起乎今子孫之雄飛者抑何殷哉右文學吳公墓公名紹穆字穆公後學諡曰景毅先生歙西谿南人其大父徙居錢唐遂家焉公嗜古勤學不嫻於時負至性其於孝友若飢食渴飲然所以異於流俗者也有子諸生思林頲等樸茂退謹猶有遺風昔翁葛吳諸公咸皈依於大師今其藏則聚於斯焉所謂鼓奏而相應豈非山川之靈乎</p>
</div>
<div class='div-other'><a id='mulu411' />
<p class='h2'>肯菴小記</p><p class="byline">釋智礦</p><p>在澗西深處惟心觀公結茆終老者也觀初得戒於聞谷老人并受淨土之旨至是掩關獨處日課法華期證圓頓旅堂居士題其楣曰肯菴石屋所云把手牽他行不得人自肯乃方親也又古德云但辦肯心必不相賺禪淨胥歸此矣左搆傑閣錢郡守喜起書怡雲二字榜之嶺上白雲不堪持贈也創建在崇禎庚午秋日</p>
</div>
<div class='div-other'><a id='mulu412' />
<p class='h2'>谿飲菴記</p><p class="byline">釋智礦</p><p>西谿之最勝者梅花塢皆道人所居予嘗主其處如避秦桃源而無雞犬婦女之雜葢東土一淨區也屠蘇相望皆有竹有梅人境俱絕大慈山寶祥喆公顧而樂之時抱膝吟諷於此中有小谿可俯而飲遂以谿飲名菴喆沒而其子賓頤珂公繼之文雅秀出近復銳精禪學谿流泛漲浩渺洪波行且一吸而盡詞人多賦其菴居予記數語以志兼有望也</p>
</div>
<div class='div-other'><a id='mulu413' />
<p class='h2'>訪翠巖居性融師并徒在學筆記</p><p class="byline">吳本泰</p><p>予自伊齋策杖南行攀蘿仰陟登四顧坪俯睇蒼茫疊嶂恍出樊籠班荊小憇忽性融師從翠巖中<span class='corr'>拈</span>出趙州公案令予脫體清涼知師雲棲法嗣乃慈明法師高足也因憶昔參蓮大師於室內見德雲比邱尚年少沙彌今見高足己成大比邱矣其小師在學又英邁有聲閱四世如刹那頃不啻三生石上一段因緣也漫記於翠巖居之擷閣</p>
</div>
<div class='div-other'><a id='mulu414' />
<p class='h2'>澧菴記<span class='note-inline'>(坿)</span></p><p class="byline">徐旭齡</p><p>嘗觀名山勝地代有傳聞非地之自能相傳必其人足以傳之也是以古來名宿地以人傳者不可勝數余遊西溪山水之秀甲于浙汜梅竹之盛勝于羅浮鬱鬱菁菁如雲如霧余登高望氣意其中有隱逸之高士乎乃從馬塢曲徑而達澧庵焉主斯庵者無怠師也情致翩翩道貌抑抑叩其所授乃天童老人之高足也喜斯地有泉檀越構舍名曰澧庵是師之性與泉契而屋亦以泉名也居斯地者松濤瀉耳竹浪排窗清香舞玉片片飛來俱成佳況師有時而歌詠有時而嘯傲日寄情于山水竹木之閒而又質茂如珪璋應事如轉圜殆有道而隱繼統而有待者也余觀法華名山建庵如蝟忽興忽廢淹沒無聞不可枚舉若吾師者非泉之得有其傳乃泉之因師而傳也明矣昔之虎溪白社何足異云</p>
</div>
<div class='div-other'><a id='mulu415' />
<p class='h2'>淨光禪師行錄<span class='note-inline'>(坿)</span></p><p class="byline">顧豹文</p><p>淨光禪師世居杭郡系出昌黎父敬雲翁母張氏師幼具夙根事親崇道長有出塵之志於崇禎丙子歲自厭篋蛇未斷藤鼠多牽翻然欲究無生就西谿曲水庵禮古德大師古師傳雲棲心印宗俱通專弘淨土師入門稱上座深得指歸晝閱乘夜課淨業攝心已專凝矣彼時曲水緇流雲集雖少林面壁盡掃文言然白馬傳經繫佛慧命智燈不絕全藉三藏十二分遂於丁丑歲鳩工印造方冊藏經全部永供德雲樓上實莊嚴佛果之弘法義也古師常赴講席隨侍發願晝夜持十萬彌陀三年不語精進超羣念末法像無非如來三身顯化迺發弘願募裝西方丈六金軀三座甲申間鳩工湖墅要衢願畢工成又莊嚴佛界功德義也棲水朱繼居士慨施宅鹿苑上供三佛金軀安集十方禪侶修持淨業紹慧遠而繼永明接待往來雲水儼然東南一大叢林矣無何波旬魔擾師忽雙瞳失明金鍼馬麥之難佛所不免亦何損於師乎檀越劉居士請住龍歸塢之萃庵師乃決志懺摩期證蓮品弟子月滄道初道燈道明各捐鉢資搆懺寶閣於庵之東又東去數十武於丁酉間不佞薄捐俸鏹契買蔣地貳畝有零別搆關室三楹供月滄表弟閱觀心晨昏定省淨師六度弘修三空妙證將見玉鏡運光金輪闡道獲天人之廣睹不可不紀其功行之緣起永傳於法苑也</p>
</div>
<div class='div-other'><a id='mulu416' />
<p class='h2'>凷菴記</p><p class="byline">釋寂然</p><p>凷一物喚作物古人不中無能名焉原謂之凷蒼黃閒眾萬各位凷之槩也高窮靡頂下而無極旁亦胡際哉山水茫如毛孔庸毛倫而言麄須彌而細諸嶽茲南浙諸巃嵸惟天目焉岭競磊砢枝分萃藂列于錢塘而兩湖吞也巖塢不可數峛崺藴曠惟芝塢古生芝因名古木叢藹豐草有光竟無路翳然林僻聚石數畝橫蹲疊仆氣動神漬狀如雲石竇雜卉與古松競異常令旁物齷齪頓蕩亦可洞凷之微予字茲而弗敢鳴恐垢其素凡百之至則言無以加偶哦一言輒塵穢自點令人眼眚舌垢不滌自消崇禎壬午冬負影獨適不忍割慕居于此而無由徐登巖有破室在長藤峭壁閒咨于隣曰昔僧覺緣搆而去近居者犯規且罹時荒亡茲檀越持<span class='corr'>券</span>尋售予通其有力歸之矣更支危補廢居顏曰凷凷之體告庸也在日用靡閒饑渴寒暑瞻聞畢適凷面虛廓海晴見色江湖時吞牖日出月上與下方別足以愉嶺抱巋然有餘冬則温夏木葉長卻炎資吾放憨之適噫歲未及艾故識半凋獲閒放邱林有幾予亦胡德獨樂斯凷哉念幼孤且病師又早背淘<span class='corr'>煅</span>失時胹調無方煢煢勞悒至早憊無用勿克躬偕有德徒閒于巖實自耻耳</p>
<p style="margin-left:2em">癸未夏凷主寂然記于端陽日</p>
</div>
<div class='div-other'><a id='mulu417' />
<p class='h2'>武林西谿千金池護生三菴記<span class='note-inline'>(坿)</span></p><p class="byline">慕天顏</p><p>西湖名勝甲天下唐宋盛時香山眉山諸大老撫循之暇與道林參寥輩往來過從結社行慈臨流贖命使鱗介有情咸遂復性之樂千古遐風不可企及余承乏茲邑以庸才當鞅掌日凛凛懼曠職春花秋月思一放浪湖山徒深艷羨而不可得又安望赤髭白足證禪喜追芳躅哉顧往因不昧獨於放生一節時時不能去懷江皋關墅之衢閒一取道西湖舍陸從舟小憩三潭盈眸寂樂雖官庖涼瑟必歲捐俸買游魚數萬實焉復高其石塘嚴網罩之入以衞祝一人壽期萬姓安稍稍見意而願終未能慊已而罔極痛深愴悼所攻塊積胸臆一日屏去役從乘小籃輿偕姑蘇唐子際之吾鄉郭子伯昌詢道西谿河渚至蒹葭深處瀰亘巨浸一望無際澄泓瑩徹可鑑毫髮余溯洄環睇見掀唇鼓鬣之羣迎影輒起碧湍游泳似聚族而居者詢之土人二三耆老扶杖而前謂茲地廣數百畝眾流匯深可一二仞鱗介之屬視樂國然網羅肆及亦莫可潛避蓄茲利者無俟下種而歲獲殆不可億計池故以千金名焉余聞之愀然久之向欲以西湖放生樂國而部署靡暇今茲生靈百萬忍視其命懸刀砧不遄救如夙願何歸署寢食不寧者彌日出就都諫灝亭嚴公謀公余言西溪端委甚悉法華標勝與竺國鷲嶺相表裏大略詳先輩吳[木*雨]菴梵隱志中公復出手書鄭家菴四十八願引示余余瞿然印心歎茲地夙上座所卓錫護法善根所環給放生弘願固有先獲我心余於此願又安能委也因復召前二三耆老曉之若輩依棲河渚深篁翠澗夜警不聞子孫長世視茲樂國焉今魚之於池樂亦如是疇忍聚族而殲以叢爾毒乎盍速更業吾償若直以永生生土人咸踴躍聽命輸<span class='corr'>券</span>恐後余捐俸償值悉如<span class='corr'>券</span>界池四面增峻加深撤諸扈梁源疏水活而又捐置臨池片地小搆其上一時護法諸公歡喜讚助規模精舍都諫額曰雲溪敦請俍亭大師主之復於左近買地小搆余額曰生生以鄭菴上人主之又得楷菴上人護生如恐不及捐買小搆余因額曰護生三菴亭亭相望護六時提唱花幢瑩然香雪層霞空潭遙映表裏名勝月異歲新又安在千古遐風之不可企及也余東西南北之踪今又煢煢在疚雖願與山積而形隨事遷亦惟恃諸大護法轉展精進有願必堅生生戶牖旋轉法華雲棲宗風人人領取余之斯舉也亦猶是都諫所云本貧女一錢之意成長者布地之觀非創也因也余列建置之由詳諸上臺諸上臺俞余請俾勒石垂永久乃復援放生端緒施行古稱香山眉山不分兩人西湖西谿不分兩地百千萬億鱗介有情都諫早以四萬八千願力無餘滅度之余廓落行踪機緣莫必異日攜友重遊隨諸公後盈盈池水寒照面紋否耶</p>
</div></div>
<p class='juan'>西谿梵隱志卷四</p>
<div class='div-xu'><a id='mulu418' />
<p class='h1'>西谿梵隱志後序</p><p>衲子禪棲秋雪有年朝市之變遷滄桑之遞換皆敻隔於白雲流水之外第就一窪曲地梵舍精廬廢興如幻亦莫逃於成住壞空每俯仰太息焉丁亥海昌吳梅里居士避跡來茲卜居蒹葭深處好扃戶讀書每風日佳時輒偕余呼小舠安筆牀茶竈沿流所之問奇選勝隨有疏記半入奚囊中余遂從臾勒成篇志如記桃源者茲地可藉不朽居士謝不敏且以游屐未遍恨有心海[宋-木+丏]禪師者慧解夙成博通內外典嘗著天目天竺兩山志僧中之班馬也時移錫雲栖別室乃探林廬攷碑碣草創上下二編曰法華山伽藍記未卒業而化余得是編以進居士居士喜曰吾縱無南宮北苑之筆可藉手丹鉛矣遂偕門人輩排纂而裒益之題分四類更名梵隱刻成余合十讚曰公以筆墨作佛事幸哉不朽禪林矣居士曰余何能此心海師之力也令嚮者桃源中人有耆宿若師者載筆而寫其山川風土幽蹤逸事核且詳先屬草則淵明所記豈僅寥寥尺幅云爾哉</p>
<p style="margin-left:2em">秋雪苾芻智一書</p>
</div>
</div><!-- end of div[@id='body'] -->
</body></html>