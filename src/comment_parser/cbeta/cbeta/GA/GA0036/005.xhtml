<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>破山興福寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu149' />
<p class='juan'>常熟縣破山興福寺志卷五</p>
<div class='div-other'><a id='mulu150' />
<p class='h1'>康熈三十二年癸酉上元日，吳郡司馬李繼勳：重修大雄殿募疏</p><p>破山之興福寺繇於蕭梁即常少府建後院題詩處也古有遺蹟而今無其人以處之則廢而不傳秀州雪鑑和上功行真實來修祖庭大暢宗風斯其人矣予蒞官後於諸山皆無所嚮獨尊重和上道德和上亦以予為可語而無所隱焉先是殿庭中棟為蠧所[飢-几+蜀]諸佛寳幢處危堕間又四宇頺剥和尚謂非宰官力不可屬予為首倡予曰噫佛家以象教化行震旦蕋宮紺宇幾遍山陬海澨間矣今之人猶多剏精益莊嚴螺髻鏤檀竦棨徒酒漢所居而忍此丈六金身岌岌不保其於功德之軒輊抑何昧耶且觀少府詩曲徑禪房之句窈然秀絕而今之齋鐘講樹出於蒼翠窅藹間則深幽之蹟儼然在也山光潭影心與物契有獨悟之趣今和上鳶飛魚躍月到風来之旨徧浹人心何殊遠公蓮社寧止一少府之獨悟獨樂乎哉乃任其棟傾佛危至于名剎就<span class='corr'>圮</span>古蹟湮淪匪惟負和上繼徃開來之意其撫澄漪而見道遡嘉景以流連者將邈焉矣興廢之感能不動於心乎予馬曹薄俸媿乎全力願有位與邦人士均致力焉事佛也延古蹟也徜徉歗歌自樂而及乎人使後之視今亦夫今之致美乎少府也若夫由因得果更有種福無漏之論予不多贅云</p>
</div>
<div class='div-other'><a id='mulu151' />
<p class='h1'>重脩興福大雄殿記異</p><p class="byline">上元攝山人馬贄記</p><p>破山之興福寺為齊梁舊剎其大殿復搆於明萬暦間中極之下寳相巍然初緣棟材失選不百年而蠧而桁櫨栱榱之朽者多矣時秀州雪鑑禪師重興祖庭慮珠幢戴危甫欲易之會郡副三韓李公菉園來董海防欽服禪師道德遂為首倡適各邑大夫咸集琴川得共勷焉于是庀材鳩工於康熈甲戌九月之三日先令圬者數十輩升極而去其甃除其瓴甋廻翔運旋于上者累日若無事也繼令梓人又數十輩踞其棟拔其榱桷錐鑿雨施往來如織一木橫亘載億萬鈞而恣之震凌又若無事者意其外或蠧蝕而中好尚如故焉迨棧木既具以繘絡棟群工甫脫趾升棧則渹然有聲及垂絡而下如刅中截而十圍之材膚不踰寸其中盡屬腐屑皆如泥滓觀者環堵相頋竦息不知向之載億萬鈞而無危墮使寳華安然又復任群力措施訖無所虞而於一彈指頃忽作異響截然中摧不可思議如此是時讃佛之聲歡如雷動非禪師玅圎功行深心塵剎郡侯之精誠有以感之曷克臻此哉用是檀信景徔多所輸助而殿廡三門寮庫庾皆山湧翬飛悉具瞻駭六朝選佛之塲復輪奐改觀矣記<span class='corr'>異</span>近于語神九日上樑之辰天清地寧祥雲覆宇佛光照耀于丹陛間有百鳥翔舞之瑞皆不特書</p>
<div style="margin-left:7em"><img src='../images/GA035pb132_01.gif' alt='GA035pb132_01.gif' /></div>
</div>
</div><!-- end of div[@id='body'] -->
</body></html>