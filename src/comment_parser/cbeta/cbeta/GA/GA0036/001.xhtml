<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>破山興福寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' /><p style="margin-left:0em;text-indent:2em">破山興福寺位於江蘇常熟縣西北，破山乃虞山之別山，興福寺在縣西九里，虞山北嶺下。以山光水色名於世，唐常建「題破山寺後禪院」詩云：「清晨入古寺，初日明高林；竹徑通幽處，禪房花木深。山光悅鳥性，潭影空人心；萬籟此都寂，但餘鍾磬音。」詩頗為後人稱頌，故名寺亭為「空心亭」，而破山之秀潔，乃益為文人所推許。寺始創建於齊（四七九～五〇二），以邑人郴州牧倪德光捨居第置之，是為大慈寺，至梁大同三年（五三七）改為興福寺。寺中最著名之建築者，厥為四高僧祠，即唐之懷述、常達，梁之彥偁，宋之晤恩。懷述字體如，學涅槃，有體如塔。常達字文擧，通涅槃經及莊老書，隱跡破山，有文擧塔。彥偁，曾救中箭之虎于寺閣，故有救虎閣之遺蹟，有彥偁塔。晤恩字修己，通天台教，設宗教院于破山，有晤恩塔。元、明兩代，頗有毀敗，至萬曆年間，始予增修。清康熙三十二年（一六九三），吳郡司馬李繼勳曾重修大雄殿。明末程嘉燧輯寺志，前有崇禎壬午（十五年，西元一六四二）錢謙益序，志屬草創，體例不免駁雜。志分五卷，卷一記形勝，歷代藝文附之。卷二記塔院，懷述、常達、彥偁、晤恩四高僧傳在焉。卷三記明朝以降重建本寺事蹟。卷四為明朝名僧事略，海舟、無著、鉢菴、洞聞、等慈等五位名僧是也。卷五為清康熙間重修之疏、記，有「重修大雄殿募疏」、「重修興福大雄殿記異」二文。茲據國立中央圖書館代管北平圖書館所藏明崇禎十五年（一六四二）序刋本景印（按此本原為瞿氏鐵琴銅劍樓所藏，後歸京師圖書館。志中第五卷收清康熙三十二年重修大雄殿募疏，則是志或刻於清康熙間，或係後人所增刻，因無可考，茲依錢序注為明崇禎十五年序刋本）。</p>
</div>
<div class='div-xu'><a id='mulu3' />
<p class='h1'>破山寺志序</p><div style="margin-left:4em"><img src='../images/GA035pb003_01.gif' alt='GA035pb003_01.gif' /></div>
<p>余為兒時每從先大夫游破山寺飯罷絕龍磵下上激流泉拾赭石輙嬉游竟日長而卒業壯而縛禪捿息山中徃徃經旬涉月雖在車馬塵壒頓踣幽縶之時燈殘漏轉風回月落山。阿磵戶齋鍾粥皷未嘗不髣髴在夢想中也循覽斯志如觀李龍眠山莊圖信足而行自得道路如見所夢如悟前世禪房花木山光潭影與夫此山中名僧勝流經行晏坐高吟長嘯之遺跡皆顯顯然影現卷帙間塵網羈紲餘累未畢未能以殘生餘年遂樂天草堂之約俛仰今昔為掩卷太息者久之而余於此以有二願焉山寺之廢而復新也先大夫奉王母卞淑人之命經營草昧以潰于成屠長卿寺碑云善女人罄產偈緣似昔賢之捨宅謂王母也王母嘗囑余云山門東西二里許皆古時經堂佛閣舊址伽藍神所呵護汝外王父母之墓偪處寺之東偏汝他日擇善地卜外王父母之宅兆而徙焉用以妥先靈懺宿業汝其勿忘三十年来外王父之子姓累累青衿而家益衰落至不能庇其丘木而縱尋斧焉邑志云山名破山葬者皆不吉以佛地因緣論之斯又不足言矣余思王母之言每一瞻拜未嘗不流涕此一願也寺之西有宗教院高僧晤恩演台教之地更西為光明菴龍磵之上大比丘素公供金光明經修懺法之地今世盲禪盛行教義衰落余欲斥寺西菜圃隙地架傑閣搆廣院復宗教光明之舊招延高人即中諸公唱演其中使教幢再樹魔燄頓熄即中合掌讃嘆以為希有此又一願也歲月云邁誓願歷然又安知愚公之移山操蛇之神不感其誠而相之乎山僧刻志成余遂以斯言弁于首且以為識焉</p>
<p>崇禎壬午嘉平月，聚沙居士錢謙益書于優曇室中</p>
<div style="margin-left:2em"><img src='../images/GA035pb017_01.gif' alt='GA035pb017_01.gif' /></div>
</div>
<div class='div-other'><a id='mulu4' />
<div class='div-other'><a id='mulu5' />
<p class='h2'>烏目山圖</p><div><img src='../images/GA035pb019_01.gif' alt='GA035pb019_01.gif' /></div>
<div><img src='../images/GA035pb020_01.gif' alt='GA035pb020_01.gif' /></div>
<div><img src='../images/GA035pb021_01.gif' alt='GA035pb021_01.gif' /></div>
<div><img src='../images/GA035pb022_01.gif' alt='GA035pb022_01.gif' /></div>
<div><img src='../images/GA035pb023_01.gif' alt='GA035pb023_01.gif' /></div>
</div>
<div class='div-other'><a id='mulu6' />
<p class='h2'>興福寺圖</p><div><img src='../images/GA035pb024_01.gif' alt='GA035pb024_01.gif' /></div>
</div>
<div class='div-other'><a id='mulu7' />
<p class='h2'>蘇先子後圖</p><div><img src='../images/GA035pb025_01.gif' alt='GA035pb025_01.gif' /></div>
</div></div>
<p class='juan'>常熟縣破山興福寺志卷一</p><p class="byline">偈菴程嘉燧輯</p><div style="margin-left:6em"><img src='../images/GA035pb027_01.gif' alt='GA035pb027_01.gif' /></div>

<div class='div-other'><a id='mulu8' />
<p class='h1'>破山</p><p>宋文林郎秘書省較書郎守縣尉陳于頂山路記云常熟居海濵地無大山縣依山之陽是為隅山以瀕海之隅也又名虞山以昔人治虞于此也山北行九里是破山以鬬龍破山而澗也又北行九里頂山又北行六七里小山山之南北相距纔二十四里而名已不一矣又合而名之或曰烏目山也</p>
<p>姑蘇志云慶元志引山海經曰虞山之北岡壠相接即烏目山今頂山之南有烏目澗疑即此也自此東北九十步有空心潭又有舜井</p>
<p>寳祐志破山之名舊傳正觀中有老宿在寺說法常有白髯老人每旦必先至一日師問誰曰某山中白龍也師願見其形老人云我見形時當念摩訶經號助我之威師怖誤誦揭諦神咒神以杵擊龍龍衝山而去遂成破澗</p>
<p>又高僧傳云白龍與黑龍交勇衝迸成溪</p>
<p>朱長文續圖經云正觀中山中嫗生白龍與一龍鬬于此而成澗<span class='note-inline'>(舊志云唐貞觀十年夏月白龍與烏龍鬬于虞山之東北衝山而去山裂成澗則又與白龍祠事相涉三說未知孰是)</span></p>
<p>中吳紀聞舊傳有四高僧講經山中一老翁日來聽法之問翁所從來答曰吾非人也龍也因問本相可得見乎曰可已而果以全體現僧恐甚亟誦揭諦咒語揭諦神與龍角力龍不能勝破其山而去續圖經所載不同謂白龍與一龍鬬未知孰是</p>
<p>盧熊蘇州府志破山亦虞山之別山因白龍鬬衝山而去故曰破山</p>
</div>
<div class='div-other'><a id='mulu9' />
<p class='h1'>興福寺</p>
<div class='div-other'><a id='mulu10' /><p>吳地記後集云興福寺在縣西九里虞山北嶺下梁大同三年置</p>
</div>
<div class='div-other'><a id='mulu11' />
<p class='h2'>唐破山興福寺再修功德記</p><p>此寺始自齊始興五年因邑人郴州牧倪德光捨居第置之是大慈寺至梁大同三年改興福寺自邑寺歷陳隋四代迄于我唐甲辰歲歲踰三百年會昌末釋教中<span class='corr'>圮</span>僧難聿興武宗斥去浮屠法寺毀大中踐祚再恢釋教俾飾伽藍先是大檀越主吳興錢公某吳郡顧罕汝南周坦與彼親友兼募信士助修塑像添建殿堂赫赫垂芳傳之不朽以雋僑居是邑廢之興之耳目相接俾書其事有愧斐然</p>
<p style="margin-left:4em">中和四年六月五日記</p>
<p>范成大吳郡志興福寺在常熟縣西北九里唐寺記云始於齊始興五年按齊無始興年號但有延興中興二號皆止一年流傳之誤如此既是唐碑姑存之即常建題詩處<span class='note-inline'>(鄭虎臣吳都文粹同)</span></p>
<p>朱長文吳郡圖經續記興福寺在常熟縣破山海虞之勝處齊郴州刺史倪德光捨宅寺唐常建詩云竹徑通幽處禪房花木深山光恱鳥性潭影空人心即此地也山中有龍鬬澗唐正觀中老嫗生白龍與一龍鬬于此而成此澗有空心潭因常建詩以名有御賜鍾唐懿宗咸通六年所賜有文擧塔體如塔二人者唐之高僧也有救虎閣五代時僧彥偁虎拔箭於此有宗教院雍熈中高僧晤恩修天台教於此故以名近劉御史拯宰邑作八詠以志其事云</p>
<p>范成大吳郡志破山興福寺去邑九里齊始興五年邑人郴州刺史倪德光捨宅寺名曰大慈梁大同三年改興福寺飛泉石橋修廊複閣氣象雄古多唐時屋也僧堂三柱皆有雷篆倒書竒恠不可識相傳唐初雷震故然<span class='note-inline'>(寳祐志同)</span></p>
<p>郭彖暌車志曰常熟縣破山寺僧堂李唐新建柱有雷神書凢三處盖昔人所傳謝仙火之類內一柱題字最端謹可識云助溪作火田凢六字上一字作從具從力字書所無字皆作隸體倒書入木三分不類雕刻然各去地丈餘與舊說身長三尺者差異</p>
<p>盧熊蘇州府志出宣化門循山而北過報慈寺六里西北入破山興福寺寺多古跡臨龍鬬澗山腰有光明菴</p>
</div>
<div class='div-other'><a id='mulu12' />
<p class='h2'>唐詩</p>
<div class='div-other'><a id='mulu13' />
<p class='h3'>常建：題破山寺後禪院</p>
<div class="lg regular" style="margin-left:0em;"><div class='lg-row'>清晨入古寺　初日明<span class='note-inline'>(一作炤又作曜又作朗)</span>高林　竹徑通幽處　禪房花木深</div>
<div class='lg-row'>山光恱鳥性　潭影空人心　萬籟此都寂　但餘鍾磬音</div>
</div><p style="margin-left:1em">唐詩記事丹陽商璠撰河嶽英靈集首列建詩愛其山光恱鳥性潭影空人心</p>
<p style="margin-left:1em">歐陽公臨行題青州山齋曰吾常喜誦常建詩云竹徑<span class='note-inline'>(通)</span>遇幽處禪房花木深欲效其語作一聮不可得乃知造意者難工也晚來青州始得山齋宴息因謂不意平生想見而不能道以言者乃已有於是益欲希其髣髴竟爾莫獲一言夫前人開其端其物景又在其目然不得自稱其懷豈人才有限而不可疆吾將老矣文思之衰耶兹終身之恨爾熈寧庚戌仲夏月望日題</p>
<p style="margin-left:1em">姚寬西溪叢語曰常建題破山寺後院詩云竹徑通幽處禪房花木深余觀又玄集唐詩類選皆作通熈寧元年歐陽永叔守青州題廨宇後山齋云竹徑遇幽處有以杜石本徃河內以見邢和叔始未見時亦頗疑其誤及見碑反覆味之亦以佳不知別有本耶抑永叔自改耶古人用一字亦不苟也</p>
</div>
<div class='div-other'><a id='mulu14' />
<p class='h3'>僧清晝：晚秋破山寺</p><p style="margin-left:0em;text-indent:0em;" class="lg-abnormal"><div class='lg-row'>秋風落葉滿空山　古殿<span class='note-inline'>(集作寺)</span>殘燈石壁間　昔日經行人去盡　寒雲夜夜自飛還</div>
</p><p style="margin-left:1em">高僧傳云皎然名晝姓謝氏長城人心篇什凡所遊歷皆以詩句牽勸令入佛知有集十卷</p>
<p style="margin-left:1em">寳祐志載皎然雙峯百戰後一首題曰游破山考杼山集乃遊吳匡山破寺詩也今削去</p>
</div>
<div class='div-other'><a id='mulu15' />
<p class='h3'>吳融：送僧歸破山寺</p>
<div class="lg regular" style="margin-left:0em;"><div class='lg-row'>萬里指吳山　高秋杖錫還　別來雙闕老　歸去片雲閑</div>
<div class='lg-row'>師在有無外　我嬰塵土間　居然本相別　不要慘離顏</div>
</div></div>
<div class='div-other'><a id='mulu16' />
<p class='h3'>僧常達：破山山居八詠</p>
<div class='div-other'><a id='mulu17' />
<div class="lg regular" style="margin-left:0em;"><div class='lg-row'>身間依祖寺　志僻性多慵　少室遺真旨　層樓起暮鍾</div>
<div class='lg-row'>啜茶思好水　對月數諸峯　有問山中趣　庭前是古松</div>
</div></div>
<div class='div-other'><a id='mulu18' />
<p class='h4'>二</p>
<div class="lg regular" style="margin-left:0em;"><div class='lg-row'>晚望立虛庭　心心見祖情　煙開分嶽色　雨霽减泉聲</div>
<div class='lg-row'>遠樹猿長嘯　層巖日乍朗　更堪論的旨　林下筍初生</div>
</div></div>
<div class='div-other'><a id='mulu19' />
<p class='h4'>三</p>
<div class="lg regular" style="margin-left:0em;"><div class='lg-row'>一室塵埃外　翛然秪麽常　睡來開寢幔　鍾動下禪床</div>
<div class='lg-row'>溪浸山光冷　秋凋木葉黃　時題諸祖意　欹石看斜陽</div>
</div></div>
<div class='div-other'><a id='mulu20' />
<p class='h4'>四</p>
<div class="lg regular" style="margin-left:0em;"><div class='lg-row'>西來真祖意　秪在見聞中　寒鴈一聲過　踈林幾葉空</div>
<div class='lg-row'>心閒憐水石　身老怯霜風　報叅玄者　山山月色同</div>
</div></div>
<div class='div-other'><a id='mulu21' />
<p class='h4'>五</p>
<div class="lg regular" style="margin-left:0em;"><div class='lg-row'>真性寂無機　塵塵佛祖師　日明庭砌煖　霜苦藥苗衰</div>
<div class='lg-row'>汲水和烟酌　栽松帶雪移　好聽玄旨處　猿嘯嶺南枝</div>
</div></div>
<div class='div-other'><a id='mulu22' />
<p class='h4'>六</p>
<div class="lg regular" style="margin-left:0em;"><div class='lg-row'>古寺凭闌危　時聞舉妙機　庭空月色<span class='corr'>淨</span>　夜逈磬聲移</div>
<div class='lg-row'>漏轉寒更急　燈殘冷熖微　太虛同萬象　相會話玄徽</div>
</div></div>
<div class='div-other'><a id='mulu23' />
<p class='h4'>七</p>
<div class="lg regular" style="margin-left:0em;"><div class='lg-row'>胡僧論的旨　物物唱圓成　踈栁春來翠　幽窓日漸明</div>
<div class='lg-row'>禪心親石室　蝶翅覆花英　好聽譚玄處　喬松鶴數聲</div>
</div></div>
<div class='div-other'><a id='mulu24' />
<p class='h4'>八</p>
<div class="lg regular" style="margin-left:0em;"><div class='lg-row'>祖祖唯心旨　春融日漸長　霜輕莎草緑　風細藥苗香</div>
<div class='lg-row'>月滿真如　花開覺樹芳　谷前鸎囀處　時聽話圓常</div>
</div></div></div></div>
<div class='div-other'><a id='mulu25' />
<p class='h2'>宋詩</p>
<div class='div-other'><a id='mulu26' />
<p class='h3'>劉拯：破山八詠<span class='note-inline'>(有序)</span></p><p>拯，字彥修，宣州南陵人。進士及第，知常熟縣。</p>
<p>元豐元年蘇州常熟縣沙門思雅謁予言曰海虞之勝鍾于破山然林泉之勢遊觀之繁無近無遠傳之盛矣自倪郴州舍宅寺數百年間僧人竒士徃徃間出而人知者願有以發明之余因請而咏其可道者俾靈蹤異跡不揜乎山水之勝云</p>
<p style="margin-left:4em">元豐五年四月旦日宣德即知蘇州常熟縣劉拯序</p>
</div>
<div class='div-other'><a id='mulu27' />
<p class='h3'>興福寺</p><p>齊郴州刺史倪德光捨宅寺號大慈院梁大同中改興福寺</p>

<div class="lg regular" style="margin-left:0em;"><div class='lg-row'>峩峩烏目山　曾臨貴侯宅　重房昔珠翠　峻宇換金碧</div>
<div class='lg-row'>泉激晨霞明　松搖暮雲白　宜爾山中人　日輪自朝夕</div>
</div><p><span class='note-inline'>(餘七咏俱見)</span></p>
</div>
<div class='div-other'><a id='mulu28' />
<p class='h3'>李湛：興福寺</p><p>湛，宋祕書丞，大中祥符間人也。詩歸載此首譌唐詩。</p>

<div class="lg regular" style="margin-left:0em;"><div class='lg-row'>雲門十里長　殿塔明朝陽　半夜風雨至<span class='note-inline'>(一作止)</span>　滿山松檜香</div>
<div class='lg-row'>清猿嘯遠壑　好鳥鳴虛廊　塵土斯可濯　胡語滄浪</div>
</div></div>
<div class='div-other'><a id='mulu29' />
<p class='h3'>莫儔：破山</p><p>儔，吳江人。</p>
<p style="margin-left:0em;text-indent:0em;" class="lg-abnormal"><div class='lg-row'>聞勝地有蓮宮　乘興來遊杖瘦筇　庭老樛枝翠瓔珞　池生並蒂玉芙蓉</div>
<div class='lg-row'>飛仙何意來題柱　開澗當年想鬬龍</div>
<div class='lg-row'>歸騎回看樓閣處　雲深隐隐度踈鍾</div>
</p></div>
<div class='div-other'><a id='mulu30' />
<p class='h3'>李光：破山興福寺</p><p style="margin-left:0em;text-indent:0em;" class="lg-abnormal"><div class='lg-row'>招提清絕冠諸方　溪遶山圍勝氣藏　好在池塘存舊址　依然花木隱禪房</div>
<div class='lg-row'>風生殿閣元無暑　雨後松篁自有香</div>
<div class='lg-row'>日暮不教清興盡　更登絕頂瞰微茫</div>
</p><p style="margin-left:1em">舊志載陳簡齋詩一首乃雒中龍門詩也今削去</p>
</div>
<div class='div-other'><a id='mulu31' />
<p class='h3'>章康：游龍山</p><p>康，浦城人。</p>

<div class="lg regular" style="margin-left:0em;"><div class='lg-row'>名山相望　今日著屐　到寺第一義　古松足蟠屈</div>
<div class='lg-row'>一一龍蛇形　風雷氣蕭瑟　瓔珞檜兩株　皆數百年物</div>
<div class='lg-row'>佛燈耿青熒　像設暗金碧　雲廊極徘徊　老屋共崪兀</div>
<div class='lg-row'>僧房小盤薄　西原訪泉石　于其㝡幽絕　似可使築室</div>
<div class='lg-row'>因而思古人　多有愛山癖　要之亦何　一賞事已畢</div>
<div class='lg-row'>上方不及登　尚或俟他日　無非會心處　妙同箭鋒直</div>
<div class='lg-row'>山靈謂何如　移文兹不必　作詩山中　併可告來轍</div>
</div></div></div>
<div class='div-other'><a id='mulu32' />
<p class='h2'>元詩</p>
<div class='div-other'><a id='mulu33' />
<p class='h3'>周霞賔：破山後院</p>
<div class="lg regular" style="margin-left:0em;"><div class='lg-row'>一路入青山　禪居樹木間　竹泉和雨釀　梅壑倚雲攀</div>
<div class='lg-row'>塔冷高僧骨　嵐清俗士顏　夕陽鍾磬遠　相趂采樵還</div>
</div></div>
<div class='div-other'><a id='mulu34' />
<p class='h3'>僧如鏡：破山寺</p>
<div class="lg regular" style="margin-left:0em;"><div class='lg-row'>虞阜前朝寺　蕭然一徑深　煙霞多古跡　花果滿晴林</div>
<div class='lg-row'>石泉應冽　空亭晝自隂　高僧遺塔在　何日復重尋</div>
</div></div>
<div class='div-other'><a id='mulu35' />
<p class='h3'>吳訥：破山</p>
<div class="lg regular" style="margin-left:0em;"><div class='lg-row'>老龍逞餘怒　舊觸蒼厓裂　厓邊古佛祠　年深亦銷歇</div>
<div class='lg-row'>隂房燐火青　曲竇泉聲咽　客遊縱竒討　摩挲看遺碣</div>
<div class='lg-row'>朗吟常建詩　清風滿林樾</div>
</div></div>
<div class='div-other'><a id='mulu36' />
<p class='h3'>李傑：遊破山寺和錢世恒韻</p><p style="margin-left:0em;text-indent:0em;" class="lg-abnormal"><div class='lg-row'>今日重來續舊遊　可堪歲月去如流　春光冉冉紅將歇　山色隂隂翠不收</div>
<div class='lg-row'>天晚腥風生虎穴　雨深新水溢龍湫</div>
<div class='lg-row'>老僧煑笋充清供　石上三生話未休</div>
</p></div>
<div class='div-other'><a id='mulu37' />
<p class='h3'>王同祖：游破山興福寺破龍澗</p>
<div class="lg regular" style="margin-left:0em;"><div class='lg-row'>破龍廻絕澗　靈鷲倚修林　紺宇烟霞靜　蒼崖松栢深</div>
<div class='lg-row'>虛無侵海色　去住引禪心　日夕山風冷　幽禽空好音</div>
</div></div>
<div class='div-other'><a id='mulu38' />
<p class='h3'>錢籍：遊興福寺歸途即事</p>
<div class="lg regular" style="margin-left:0em;"><div class='lg-row'>古寺登臨罷　肩輿下翠微　山僧擕鉢上　樵子負薪歸</div>
<div class='lg-row'>暝雀喧凋葉　寒鴉度夕暉　獨憐遊客興　猶逐野雲飛</div>
</div></div>
<div class='div-other'><a id='mulu39' />
<p class='h3'>楊儀：遊興福寺</p>
<div class="lg regular" style="margin-left:0em;"><div class='lg-row'>愛禪林好　時來坐夕曛　幽禽喧敗屋　古木堕寒雲</div>
<div class='lg-row'>細讀逍遙論　清譚怪石文　步兵長嘯罷　皷吹半山聞</div>
</div></div>
<div class='div-other'><a id='mulu40' />
<p class='h3'>楊儀：贈破山寺洪上人</p><p style="margin-left:0em;text-indent:0em;" class="lg-abnormal"><div class='lg-row'>尋春過夏事俱寒　惟有題墨未殘　落葉不教潭影　閒雲長伴衲衣還</div>
<div class='lg-row'>吾難求富徔吾好　汝可將心與汝安</div>
<div class='lg-row'>三十年餘京國夢　家山依舊醉中看</div>
</p></div>
<div class='div-other'><a id='mulu41' />
<p class='h3'>孫七政：春日遊破山遇雨</p>
<div class="lg regular" style="margin-left:0em;"><div class='lg-row'>春遊不覺遠　幽興轉無涯　雨送一峯磬　雲埋半壑花</div>
<div class='lg-row'>暗芳更識　空翠濕還賖　歸處渾迷徑　翻疑洞口家</div>
</div></div>
<div class='div-other'><a id='mulu42' />
<p class='h3'>邵鍪：破山贈李超無得貧字</p><p style="margin-left:0em;text-indent:0em;" class="lg-abnormal"><div class='lg-row'>澗戶繩床寄此身　眉間精悍色猶存　千年寺色松頭冷　半日茶煙竹裡貧</div>
<div class='lg-row'>野鹿徤如逃世客　嶺雲間似住山人</div>
<div class='lg-row'>繇來此意無多子　與爾蒲團子細論</div>
</p></div>
<div class='div-other'><a id='mulu43' />
<p class='h3'>尹嘉賔：寄破山樵者李超無三首</p>
<div class='div-other'><a id='mulu44' /><p style="margin-left:0em;text-indent:0em;" class="lg-abnormal"><div class='lg-row'><span class='corr'>羨</span>爾佯狂已陸沈　青山作伴遂幽尋　相思只恐難求覓　聞說禪房花木深</div>
</p></div>
<div class='div-other'><a id='mulu45' />
<p class='h4'>二</p><p style="margin-left:0em;text-indent:0em;" class="lg-abnormal"><div class='lg-row'>江上青山政憶君　西風旅鴈自羣　天涯歲晚多冰雪　若箇峯頭蹋凍雲</div>
</p></div>
<div class='div-other'><a id='mulu46' />
<p class='h4'>三</p><p style="margin-left:0em;text-indent:0em;" class="lg-abnormal"><div class='lg-row'>自斷文章豈致身　忍看時事日沈淪　東來山色何驕稚　思殺當年採藥人</div>
</p></div></div></div></div>
<div class='div-other'><a id='mulu47' />
<p class='h1'>龍鬬澗</p>
<div class='div-other'><a id='mulu48' /><p>邑志一名破山澗亦云破龍澗相傳龍鬬山裂成澗至今澗石皆赤研之色如代赭畵家用以皴染</p>
</div>
<div class='div-other'><a id='mulu49' />
<p class='h2'>劉拯：龍鬬澗</p><p>唐正觀中老嫗生白龍與一龍鬬于此而成澗</p>

<div class="lg regular" style="margin-left:0em;"><div class='lg-row'>白龍鬬巍峯　長澗落千尺　靈泉應竒蹤　高連莫雲碧</div>
<div class='lg-row'>寒影凌蒼崕　清流動危石　八月苗正枯　猶能變甘澤</div>
</div></div>
<div class='div-other'><a id='mulu50' />
<p class='h2'>宋高九萬：題龍山</p><p>開禧中僧居簡送高菊澗遊吳門序云山隂菊澗高九萬得句法于雪巢林景思于後山第五世</p>

<div class="lg regular" style="margin-left:0em;"><div class='lg-row'>古澗滄浪外　晴藍縹緲間　木枯曾閱世　龍老解分山</div>
<div class='lg-row'>鳥道秋迷跡　禪房晝掩關　詩成遊子去　流水自潺潺</div>
</div></div></div>
<div class='div-other'><a id='mulu51' />
<p class='h1'>朱砂洞</p><p>南畿志破山上有破龍澗旁有朱砂洞邑志云在龍鬬澗中</p>
</div>
<div class='div-other'><a id='mulu52' />
<p class='h1'>大澗</p><p>邑志在虞山北麓興福寺北</p>
</div>
<div class='div-other'><a id='mulu53' />
<p class='h1'>空心潭</p>
<div class='div-other'><a id='mulu54' /><p>朱長文續圖經云有空心潭因常建詩以名潭有無尾螺相傳有神僧見烹螺者已去其尾放之潭中得生或徙之他處則尾如故</p>
</div>
<div class='div-other'><a id='mulu55' />
<p class='h2'>劉拯：空心潭</p><p>在殿之東北九十步</p>

<div class="lg regular" style="margin-left:0em;"><div class='lg-row'>碧潭發幽石　瀟灑無纖塵　寒光湛秋月　有物難比倫</div>
<div class='lg-row'>離鈎况無魚　千尺徒垂綸　到此心已空　何用濯我纓</div>
</div></div>
<div class='div-other'><a id='mulu56' />
<p class='h2'>明季箎：空心潭</p><p style="margin-left:0em;text-indent:0em;" class="lg-abnormal"><div class='lg-row'>寺裡寒潭百尺深　冷涵秋氣碧沉沉　風波不動開明鏡　恰比山僧入㝎心</div>
</p></div></div>
<div class='div-other'><a id='mulu57' />
<p class='h1'>空心亭</p>
<div class='div-other'><a id='mulu58' /><p>寳祐志寺有通幽軒空心亭盖取常建詩中語鄧黻志至正五年重修叚天祐作記弘治十一年建今又廢</p>
</div>
<div class='div-other'><a id='mulu59' />
<p class='h2'>叚天祐：空心亭記</p><p>天祐字吉甫河南人泰㝎甲子進士為常熟州判官</p>
<p>海虞山循常熟州治西北十里而近曰破山直破山之麓有寺曰興福澗流絕山而下瀦深潭潭之上有空心亭山以崖斷石裂得破山之名亭以唐少府常建詩得空心之名海隅之勝萃于破山而破山之秀鍾于斯亭孱顏峙其前冷冽停其下設置宜而稱謂允當人知少府之詩之工而不知所以工一登斯亭不言而喻矣亭之始莫知誰歲滋風雨弗支至正五年寺僧徴上人謀撤其故而更剏焉邑士崔君天游后君議皆許諾二君人望也既相先後聞者樂而朱君其倡者也落成宏敞雅潔十倍其舊先是崔后二君嘗與寺昌上人取少府詩析韻授四方名士大夫各賦五言一詩至是悉刻梓揭之亭冠以少府詩亭所宜者始大僃以天祐佐是州而山若亭實所游歷致書屬記惟元氣結而山其秀且竒者所不乏非有文章才藝之士發之未必顯于世破山之以秀傑稱宜矣必少府詩出而後人人知之又必空心之亭立而後人人信之地有待夫人重事有待夫時如此檐甍翬飛棟宇雲湧晴隂雨雲光景變幻遊者稅塵鞅縱清躅蔭林樾之薈蔚睇谷巖之碅磳寓聽于琴筑而致跡于氷雪平昔寵榮勢利之膠乎中者蕩然火燼烟滅其靈臺虗明直與潭水相洞炤名亭空心疇曰不宜天祐不敏方將命杖屨載茟札從諸君子之後崔君名元方后君名克正朱君名士昭</p>
<p style="margin-left:4em">八年九月應奉翰林文字儒林即同知制誥兼國史院編修官叚天祐記</p>
</div>
<div class='div-other'><a id='mulu60' />
<p class='h2'>李傑：重建空心亭記</p><p>虞山海隅之鎮發脉自北而西迤邐南邁其首則邑治在焉其中支㝡深秀以山形磅礴環抱靈氣所鍾也舊有寺曰破山今稱興福山下有泉出焉瀦而潭唐常少府詩所謂潭影空人心者也後人作亭其上興廢屢矣前令嘗再建之實土潭心以亭基四周所餘不過數尺水源盡窒茂草叢生余致政歸每至輙之悶然廼諗于邑大夫澶淵胡公巍命義官徐明夫董其役撤去舊材屏除積土攘剔蕪穢濬而深之清泉汩汩灌注冬夏常盈淵渟澄澈可燭鬚眉而天光日華上下交暎瑩乎一鑑之空明也於是更樹亭于潭上飾以丹雘楹桷棟宇高出巖厓老梅古檜離立于前脩竹長松森繞于後游于斯者倐然改觀而塵襟開豁萬慮俱消名之曰空心其亦稱情也已</p>
</div>
<div class='div-other'><a id='mulu61' />
<p class='h2'>張著：分題空心亭得枝字</p><p style="margin-left:0em;text-indent:0em;" class="lg-abnormal"><div class='lg-row'>山寺無僧澗道疑　華亭零落已多時　空潭雲動蛟龍影　老樹霜摧虎豹姿</div>
<div class='lg-row'>謾擬稽隂成列坐　那同歷下徧題詩</div>
<div class='lg-row'>明年此地重相憶　石上梅花雪滿枝</div>
</p></div></div>
<div class='div-other'><a id='mulu62' />
<p class='h1'>御賜鍾</p>
<div class='div-other'><a id='mulu63' /><p>寳祐志寺有御賜鍾是唐懿宗賜鍾文云唐咸通九年歲次戊子正月二十一日勑賜破山興福寺鍾一口重一千三百六十觔</p>
</div>
<div class='div-other'><a id='mulu64' />
<p class='h2'>劉拯：御賜鍾</p><p>唐懿宗咸通六年賜</p>

<div class="lg regular" style="margin-left:0em;"><div class='lg-row'>大聲扣洪鍾　萬里來彤廷　鳥間棲影重　星淡雲氣清</div>
<div class='lg-row'>餘響遶巖壑　林葉如廻驚　有客發深省　塵耳非謾傾</div>
</div></div></div>
<p class='juan'>常熟縣破山興福寺志卷一畢</p>
</div><!-- end of div[@id='body'] -->
</body></html>