<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>續崇福寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' />
<p class='h1'>續崇福寺志叙</p><p>余方外友懋成上人主崇福寺講席垂二十年退院手奉寺萬年簿一踵門屬余續輯寺志余謂寺之有志猶家之有譜寺志不續無以見佛法之宏施猶之家譜不續無以見世系之繁衍崇福寺自嘉慶辛酉歲朱君朗齋創修寺志而寺中上下千餘年之事俱得瞭如指掌惜業甫竟而遽逝世其後殿宇之創修住持之守護檀越之捐輸均未及登載有美弗彰揆諸君子表微之意尚不能無遺憾焉余忝同里重以懋成上人之請更念上人以明心見性之實學為光前裕後之良模其供奉三寶不渝終始尤為住持中之傑出今雖年且就衰辭不主席而猶惴惴於前修之或泯期輯志以垂久遠斯何如願力也哉爰為不揣固陋就萬年簿所記倣前志凡例輯成續志非敢繼迹前賢亦聊以紀實云爾</p>
<p style="margin-left:2em">道光二十二年歲在壬寅四月望章庭棫識</p>
</div>
<div class='div-other'><a id='mulu3' />
<p class='h1'>續崇福寺志凡例</p>
<ul class="">
<li><span class="corr"/>前志並無凡例今因條目小異略綴數語</li>

<li><span class="corr"/>前志詳紀寺宇今厯次建修悉載住持檀護之下故不重贅</li>

<li><span class="corr"/>前志並無事實今因懋成和尚主席時有數事例合特書故另列事實一條</li>

<li><span class="corr"/>騷壇題咏洵為名刹增輝前志所採亦頗寥寥余又尠所聞見無從蒐輯倘　風雅君子夙有遺訪佳什祈不吝珠玉別錄出賜示俾得亟為增入</li>
</ul><p style="margin-left:12em">小萊氏又識</p>

<p class='juan'>續崇福寺志</p><p class="byline">里人章庭棫纂輯</p><p class="byline">住持釋懋成參訂</p></div>
<div class='div-other'><a id='mulu4' />
<p class='h1'>住持</p>
<div class='div-other'><a id='mulu5' /><p style="margin-left:2em">按前志載稑潤和尚於嘉慶辛酉退院交法嗣玉山主席今攷萬年簿玉山末一年退院仍請稑潤和尚復住</p>
</div>
<div class='div-other'><a id='mulu6' />
<p class='h2'>超倫和尚</p><p style="margin-left:1em">嘉慶甲子四月主席</p>
</div>
<div class='div-other'><a id='mulu7' />
<p class='h2'>興山和尚</p><p style="margin-left:1em">嘉慶甲子八月主席乙丑正月仍請稑潤和尚復住</p>
</div>
<div class='div-other'><a id='mulu8' />
<p class='h2'>省方勝和尚</p><p style="margin-left:1em">嘉慶丙寅正月主席辛未自購中房河埠一座重裝天王四尊甲戌四月行梆勸緣建大殿屋脊鑄寶鼎其外自置器用甚多</p>
</div>
<div class='div-other'><a id='mulu9' />
<p class='h2'>不凡和尚</p><p style="margin-left:1em">嘉慶辛未二月主席壬申正月圓寂省方和尚復住</p>
</div>
<div class='div-other'><a id='mulu10' />
<p class='h2'>懋成藴和尚</p><p style="margin-left:1em">嘉慶丙子正月主席丁丑勸緣建齋堂修天王殿關帝殿方丈道光辛巳自置禪堂內屏門二十四扇增高方丈後圃牆五尺己丑建普同塔葬厯世住持及本寺法眷己亥勸緣修關帝殿彌六樓重裝佛像其外自置器用甚多</p>
</div>
<div class='div-other'><a id='mulu11' />
<p class='h2'>修和尚</p><p style="margin-left:1em">道光辛卯正月主席</p>
</div>
<div class='div-other'><a id='mulu12' />
<p class='h2'>明海和尚</p><p style="margin-left:1em">道光辛卯十一月主席壬辰四月病往他方修和尚復住</p>
</div>
<div class='div-other'><a id='mulu13' />
<p class='h2'>普亮林和尚</p><p style="margin-left:1em">道光癸巳二月主席勸緣修天王殿自購西北房地丁酉七月圓寂懋成和尚復住</p>
</div>
<div class='div-other'><a id='mulu14' />
<p class='h2'>祖峯安和尚</p><p style="margin-left:1em">道光壬寅正月主席年少志堅克承前範</p>
</div>
<div class='div-other'><a id='mulu15' />
<p class='h2'>檀護</p></div>
<div class='div-other'><a id='mulu16' />
<p class='h2'>朱朗齋</p><p style="margin-left:1em">諱文藻世居會垣後遷臨江鄉工詩古文詞名噪一時嘉慶辛酉輯崇福寺志壬戌修寺萬年簿</p>
</div>
<div class='div-other'><a id='mulu17' />
<p class='h2'>沈漢章</p><p style="margin-left:1em">嘉慶甲戌捐建大殿屋脊辛丑勸緣建齋堂修天王殿關帝殿方丈且首捐重貲為倡</p>
</div>
<div class='div-other'><a id='mulu18' />
<p class='h2'>戴友聖</p><p style="margin-left:1em">遇寺有建修捐貲無吝監工無倦道光癸巳顧得序獨修天王殿皆其勸緣之力</p>
</div>
<div class='div-other'><a id='mulu19' />
<p class='h2'>屠舜豐　鄭漢良　顧鳳山　葉聖傳</p><p style="margin-left:1em">嘉慶丁丑建修寺宇諸人俱勸緣樂輸</p>
</div>
<div class='div-other'><a id='mulu20' />
<p class='h2'>姚關氏</p><p style="margin-left:1em">裝大佛三尊阿難迦葉二尊</p>
</div>
<div class='div-other'><a id='mulu21' />
<p class='h2'>蔣關氏　蔣氏女</p><p style="margin-left:1em">裝湧壁神像</p>
</div>
<div class='div-other'><a id='mulu22' />
<p class='h2'>嘉本師</p><p style="margin-left:1em">捐華嚴經全部景德傳燈錄二十卷</p>
</div>
<div class='div-other'><a id='mulu23' />
<p class='h2'>吳載川　沈桐谷　葉治元</p><p style="margin-left:1em">凡寺有建修必踴躍捐勸且竭盡心力不辭勞瘁功德大矣</p>
</div>
<div class='div-other'><a id='mulu24' />
<p class='h2'>郭勝芝</p><p style="margin-left:1em">誠修善果捐勸樂從</p>
</div>
<div class='div-xu'><a id='mulu25' />
<p class='h2'>顧得序</p><p style="margin-left:1em">道光癸巳捐資獨修天王殿</p>
</div>
<div class='div-other'><a id='mulu26' />
<p class='h2'>濮兆祥　李繼隆　戴西庚　翟襄武　馮應仁</p><p style="margin-left:1em">道光己亥諸人同捐資勸緣修關帝殿彌六樓</p>
</div>
<div class='div-other'><a id='mulu27' />
<p class='h2'>先君子萊山公</p><p style="margin-left:1em">精堪輿道光己丑定普同塔地穴旋授懋成和尚以囊之術癸巳修寺萬年簿後</p>
</div></div>
<div class='div-other'><a id='mulu28' />
<p class='h1'>事實</p>
<div class='div-other'><a id='mulu29' />
<p class='h2'>新建普同塔地</p><p style="margin-left:1em">寺東向有江月菴其僧因菴被燬而逸積有未輸之稅無從追索里書暨里隣公議將基地歸寺藉使承納　國課懋成和尚允其議復為出己資以經紀未幾適有普同塔之建</p>
</div>
<div class='div-other'><a id='mulu30' />
<p class='h2'>七家河地</p><p style="margin-left:1em">自為寺業離寺半里許實與顧氏崑遠地接壤懋成和尚深患遠隔因謀於顧氏易取寺後地一則俾兩得聯屬憑里隣三面證明且糧俱改折畝分亦無差別均可毋庸過戶</p>
</div>
<div class='div-other'><a id='mulu31' />
<p class='h2'>李杏村處士塜</p><p style="margin-left:1em">在扇子地為懋成和尚故友因念其無後故為安葬於此</p>
</div>
<div class='div-other'><a id='mulu32' />
<p class='h2'>野航戶糧</p><p style="margin-left:1em">向坐臨江八啚道光辛丑十一月懋成和尚過乃十五都六啚有糧房季姓知照存寺</p>
</div>
<div class='div-other'><a id='mulu33' />
<p class='h2'>關帝殿門外大樟樹公議禁碑</p><p class="byline">道光二十二年歲次壬寅孟夏中浣穀旦立</p><p style="margin-left:1em">為公議禁約事竊艮山門外崇福古刹建自後晉厯今千有餘年繼繼繩繩罔有替失嘉慶辛酉之歲同里朱君朗齋創輯寺志凡殿堂門廡園池竹木俱逐一詳載班班可攷其關帝殿南嚮門外直南甬道一帶臨大路左右角大樟樹二株可二人合抱者則尤為寺中樹木之冠故志內復鄭重特書以識久遠葢因其濃陰普覆蔽日參天休咎似非止一寺之攸關乃者道光辛丑之冬雪深六尺凍壓老幹致落葉叢雜形同萎敗一時無賴匪徒因有乘機攀竊之事且襲迹後先相沿不一用是住持懋成主席祖峯追念舊規惻然動念特邀集里隣公同酌議石立禁永杜剪伐一以存前人之遺蹟一以凝仁里之宏庥自禁之後無論本寺住持及各房僧人并經過樵採之輩均宜隨時珍惜視等甘棠有一枝一梗立就朽枯亦不容輕施折取如或仍蹈前轍有違禁議定當送　縣究治以懲奸宄斷不敢徇情庇匿致干灾戾現查寺志其寺地條糧由內直至大路均歸野航戶下完納是樟樹自應本寺住持守護責無可諉為此詳叙公議禁約交本寺住持勒石寺門外以垂不朽此議</p>
<p style="margin-left:9em;text-indent:-4em">里隣<span class='note-inline'>(吳敬亭　黃夢沙　沈桐谷　王兩峯　吳載川　沈鎮山　沈湧思　郭繼龍　周蓮塘　葉桐君　翟春亭　戴西庚　姚復謙　濮兆祥　王秋白　王嘉祥　費春巖　朱秋水　沈仁義　葉松齋　王新盤　鄭小湖　鄭繼龍　沈琴齋　沈小農　趙裕坤　趙關喜　張闌泉　章小萊　方寅初　屠在椿　陳侶峯)</span></p>
<p style="margin-left:1em">右續崇福寺志為章小萊居士所輯言不崇華事皆徵實洵扶持聖羽翼前賢之作余承省方先師訓忝主席二十年深愧才識不逮未能有所振興他日祖峯方丈得飾華增美光耀叢林則再續更大有可觀焉余不禁竭力勉之而又拭目俟之</p>
<p style="margin-left:1em">本寺住持釋懋成謹識</p>
</div></div>
</div><!-- end of div[@id='body'] -->
</body></html>