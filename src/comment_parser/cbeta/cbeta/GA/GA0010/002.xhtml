<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明州阿育王山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu16' /><p class="head1">明州阿育王山志第二卷目錄</p>

<ul class="">
<li>舍利緣起<span class="note-inline">(偈四)</span>　<span class="note-inline">(郭子章)</span>
<ul class="">
<li>釋迦如來真身舍利寳塔傳　<span class="note-inline">(釋悟光)</span></li>

<li>天人造塔緣起<span class="note-inline">(緣起四)</span>　<span class="note-inline">(釋傳燈)</span></li>

<li>阿育王造塔緣起</li>

<li>劉慧逹求塔緣起</li>

<li>重建塔殿緣起</li>

<li>述意<span class="note-inline">(舍利篇五)</span>　<span class="note-inline">(釋道世)</span>
<ul class="">
<li>引證</li>

<li>佛影</li>

<li>分法</li>

<li>感福</li>
</ul></li>

<li>禮鄮山舍利塔記　<span class="note-inline">(郭子章)</span></li>

<li>寄銘阿育王塔　<span class="note-inline">(王爾康)</span></li>

<li>讃鄮山舍利塔頌　<span class="note-inline">(楊嘉貞)</span></li>

<li>瞻禮阿育王寺舍利塔記　<span class="note-inline">(王應乾)</span></li>

<li>禮舍利記　<span class="note-inline">(吳用先)</span></li>
</ul></li>

<li>舍利記　<span class="note-inline">(王在公)</span>
<ul class="">
<li>禮阿育王寺舍利塔偈　<span class="note-inline">(鄭鄤)</span></li>
</ul></li>
</ul>
<p class='juan'>明州阿育王山志卷第二</p><p class="byline">泰和　郭子章　相奎父　編</p><p class="byline">松溪　魏濬　禹欽父　校</p>
<div class='div-other'><a id='mulu17' />
<p class='h1'>△舍利緣起</p>
<div class='div-xu'><a id='mulu18' /><p style="margin-left:0em;text-indent:2em">人亦有身，念念煩惱；佛豈無身，塵塵相好。戒定餘勳，萬刼不壞；機息應滅，不滅者在。八萬四千，此當其一；如析栴檀，一即一切。物轉即人，轉物即佛；觀象得意，斯人彌勒。志舍利緣起。</p>
</div>
<div class='div-other'><a id='mulu19' />
<p class='h2'>釋迦如來真身舍利寳塔傳</p><p style="margin-left:0em;text-indent:2em">四明阿育王寺，釋迦如來真身舍利寳塔。按僧統贊寧傳，世尊入王舍城乞食，路傍有童子戯沙，即以沙為麨，殷勤奉施。佛授記曰：「此童子，吾滅度後，於閻浮提作銕輪王，四大洲中悉皆臣伏。取吾八塔真身舍利，造八萬四千塔，於一夜役諸鬼神徃四天下供養。」佛滅度後果符昔記。時耶舍尊者於五指間放八萬四千道光明，諸天夜义眾各隨光中徃四天下，遇八吉祥、六殊勝地，乃安一塔，此其一也。西晉太康中，并州劉薩訶弋獵為生。病至死，見一梵僧語曰：「汝罪重，應入地獄。吾愍汝故，宜徃洛下、齊城、丹陽、會稽有阿育王寳塔䖏，頂禮懴悔，得免。」既蘇，出家，名慧逹。徧求會稽海畔山澤，莫識基緒。夜聞地下鐘聲，精誠懇切。三日，寳塔從地湧出，光明騰耀，色青如石。高尺四寸，廣七寸；五層露盤，四角挺然；四面窓虛，中懸寳磬。周以天王及諸佛菩薩、善神、聖僧、天神繞塔，像極精巧。逹每聞鐘聲，見塔，悲喜懴禮，瑞應頗多。劉薩訶者，利賓菩薩示現也。唐僧宗亮詩云：「銕輪王使鬼神功，靈塔飛來鄮嶺東。有客不隨流水去，磬敲踈雪細雲中。」東晉丞相王導初過江，有道人來告曰：「昔與阿育王同遊鄮縣，安真身舍利寳塔。阿育王與真人捧塔飛空入海，諸弟子中有未得道者，攀引不及，一時俱墮，化為烏石。石為人形，上有袈裟紋縷。」郡守褚琰取看，竒之。至今村名「塔墅」，墺名烏石。義熈元年，敕鄮山造塔亭禪室，度僧住持守護。宋元嘉中，遣陳精并僧道祐廣興創建，掘基下得石函，盛玻瓈鐘，覆以銅鏡，又金盒盛銀罌，安三法身舍利并迦葉佛爪一（其色紅）、髪一莖（伸之數尺，置之成螺），文帝詔造木浮圖三級藏之。竟陵王欲增成五級，夢神告曰：「此塔三十年後有大力人增添。」梁武普通三年，敕建堂殿房廊，賜額「阿育王寺」。大同五年，上座僧綬奏木浮圖隳損，敕岳陽王蕭察增脩至五層，施金五百兩，鑄金銅像四百軀、寫經論五百卷、鑄四大鐡鼎以鎮四角。傳武帝、昭明二真安塔內。察尋取石函內舍利三顆浴之，呪曰：「浮者進上。」其最大者浮，乃遣主書吳文寵、僧璉等四法師同進。因敕免莊賦，給兵士三千人，置營防衛，一時名士傾心皈向。陳宣帝遙敬，度二七僧。唐太宗時瑞現尤數。永徽間，䖏<span class='corr'>士</span>張太元聞塔前誦《金剛般若》。垂拱間，士曹唐元默迎塔到越，忽飛在西家屋上，即送還本寺。中宗敕送供施，招僧棲曠，如法香火。國清智晞尊者到寺，禮八萬四千拜，旋繞數周。忽紫文印於臂，方整明亮，終身不沒。臨終謂弟子曰：「眾聖封印，心無虛焉，吾定生彌勒內院矣。」武宗澄汰沙門，塔止越州府庫。宣宗重興教法，塔入開元寺。鄮山僧論請，觀察判官蒯希逸判歸育王。大中庚午歲正月，八千餘人傳塔供養，天華紛紛散落如雪雨。以手擎，旋取旋化，夜初放五色光明。是年新羅僧盗塔，手捧繞亭亘夜，而行不離本䖏。懿宗咸通中，觀察使楊嚴奏度三七僧精嚴香火，且云：「舍利寳塔靈異，寔國內福境。」天祐中，太守黃晟迎塔歸奉化。登舟頓重，眾力莫舉。錢武肅王貞明二年十二月，遣弟鏵并僧清外等，具舩舫香花迎塔。明年上元夜回，止西陵岸，祥光明照，江中如晝。武肅王躬扶綵舁，從行至羅漢寺，廣陳供養。一僧頂戴，手搦一角墮地，隨手安著，屹然不動。虔禱至晚，其角火星迸散，始知神力補鑄。丁丑歲，敕造木浮屠九層，舍利塔安七寳龕中，累歲大會多睹光明。據《感通傳》，天人云有塔二。今鄮縣是阿育王古塔，乃薩訶求出者，人天㳟敬也。小塔是賢劫初佛者，中有迦葉臂骨，羅漢將徃鐡圍山，非人所見。又按僧從廓記，宋紹興間，高宗書「佛頂光明之塔」六字。淳熙二年閏九月廿一日，皇子判府魏王愷體塔製，度以金造成。奉安寳塔於中，自贊四章，刻塔四旁。當年十一月廿八日，孝宗遣供奉李裕文降香傳宣迎塔。五日塔至，帝素饍，焚香瞻敬，未有所覩。屏左右再祈再禱，忽舍利塔尖上涌現如月輪相。次日帝又祈禱，舍利復現，寳塔兩角如水晶珠。是日敕從廓入內問法，賜「妙智禪師」之號。廿九日皇太子精誠祈禱，舍利現寳塔相輪第二層，纍纍如水晶珠。次年正月七日，帝於碧琳堂瞻敬，舍利現塔角，如淡金珠。是日書「妙勝之殿」四字賜本寺奉安，仍賜行者度牒五道、錢萬緡，敕徐德榮與從廓奉塔還山。又按僧行彌續傳，大元至元十一年，丞相伯顏南征，天下歸仁，憐占加僧錄安撫江南僧尼事。明年三月奉㫖迎寳塔，五月抵開平府，百官四眾爭先迎暏，如面覿紫金光聚。奉安華嚴寺，大集衲侣梵唄歌誦，竟七晝夜，[書-曰+皿]誠尊奉。留一月，奉㫖送大都大昊天寺供養。九月一日遷置玉塔寺，集諸國僧凢一十萬人，於禁庭、萬歲山、皇太子府、鎮國寺、太廟、中書省、樞密院及府庫等䖏立十六壇塲。有司供具殽饍燈幢，金珠間錯，示極尊嚴，為國祈福。初三日車駕親臨玉塔寺致敬。是夕瑞光發現，貫燭寳塔相輪之表；自相輪分色，祥光東射禁庭，晃耀奪目，天人共睹。殊勝之盛，未有若此。明日奏聞，皇情大悅。初八日大赦天下。初九日畢會，賜禪講大德衣銀幣各差；施牒廣度僧尼；遣憐占加大師、南方大德慈祥宣使張德慶、忽盧兒等，迎捧南歸。敕所過州縣，導引入境，以福黎民。十二月十九日抵鄞，邦人驩呼鼓舞，塞途溢巷，如赤子見父母之歸也。明日抵玉几，大師擎捧寳塔，宣傳玉音曰：「佛以慈愍視一切，去住何分南北？但天龍侍衛化攝有方，滯於愛執，寧忍捨鄞？况海東之民，皆吾民也；其不汝執，俾福是邦！」言未既，空中瑞現，纍纍如珠，紺紅五色，光彩散亂，萬人稽首歎曰：「吾佛光明之所照，吾君聖德之所被也！」恩賜御香、繒布、金銀等，復令省府州縣供給所需，增搆寳殿，不日告成。自得神聖感應頗多，未能具述。今摘其本末并圖畫塔像，以便緇素瞻禮者。至正乙未五月，住山佛日圓明普濟禪師悟光謹識</p>
</div>
<div class='div-other'><a id='mulu20' />
<p class='h2'>天人造塔緣起</p><p style="margin-left:0em;text-indent:2em">娑婆教主釋迦牟尼佛，經三阿僧祗刼脩行，將成佛道，從兠率天宮降神中天竺迦毘羅衛國淨飯王摩耶夫人胎。當此土周昭王二十六年甲寅四月八日午時，從母右脇生於毘藍園中。十九歲逾城出家，於雪山中六年行滿。當周穆王癸未臘月八日，夜覩明星，成等正覺。說法四十九年，七十九歲於拘尸羅城說《湼槃經》。當穆王五十三年壬申二月十五子夜，入般涅槃<span class='note-inline'>(涅槃：梵語，此云滅度，謂已滅煩惱、已度生死)</span>。拘尸城人秉佛遺囑，依輪王法用七寳莊嚴金棺、無價白㲲殮金色身。將欲茶毘<span class='note-inline'>(茶毘：梵語，此云火化)</span>，天龍人鬼火不能燒；如來以大悲力從胸中出三昧火，漸漸茶毘。經三七日，帝釋天先取右畔上頷牙舍利，還天起塔供養。爾時世尊大悲力故，碎金剛體成末舍利八萬四千顆，惟留四牙不可沮壞。拘尸城人以八金壜各受一斛，盛佛舍利入城供養。時八大國王各各舉兵來爭舍利。有烟姓居士告以如來忍法，用息其爭；分作八分，拘尸國得一分。波尸國得一分，師伽國得一分，阿勒國得一分，毘耨國得一分，毘離國得一分，迦毘國得一分，摩伽國得一分，各於國中起塔供養，是謂閻浮提八舍利塔。</p>
</div>
<div class='div-other'><a id='mulu21' />
<p class='h2'>阿育王造塔緣起</p><p style="margin-left:0em;text-indent:2em">昔世尊入王舍城乞食，路遇童子聚沙為戯，見佛威儀，心生歡喜，即以沙土為麨，殷勤奉佛。佛即受之，乃授記曰：「此童子，吾滅度百年後，閻浮提中作鐡輪王，有大威德，四大部洲悉皆臣順。取吾八塔真身舍利，造塔供養。」滅後果符昔記。阿育王有大神力，能役鬼神，於一夜中碎七寳屑成八萬四千寳塔，每塔安舍利一顆。時阿羅漢耶舍尊者於五指端放八萬四千道光明，阿育王令諸夜义各隨光明徃四天下，遇八吉祥、六殊勝地，乃安一塔。計震旦國中有十九䖏，四明鄮山所湧之塔是其一也。</p>
</div>
<div class='div-other'><a id='mulu22' />
<p class='h2'>劉慧逹求塔緣起</p><p style="margin-left:0em;text-indent:2em">晉武帝太康三年壬寅，有并州離石人劉薩訶弋獵為業。病死，見一梵僧謂曰：「汝罪重，應入地獄，吾甚憫汝。今洛下、齊城、丹陽、會稽並有古塔及浮江石像，悉是阿育王所造，可勤求禮懴，得免此苦。」既蘇，改業出家，更名慧逹。如言南行，至會稽海畔山澤遍求莫得。正煩惱間，偶聞鍾聲殷殷響地下。慧逹竭誠懇求，三日，忽見寳塔從地湧出，光明騰耀。其狀青色，似石非石；高一尺四寸，方廣七寸；露盤五層，四角挺然；中懸金色小鍾，舍利綴於鍾下，圓轉不定。繞塔四周，俱是鏤空諸佛菩薩、金剛聖僧、八部等像。神工聖迹，非人力所及。塔之肇始，寔於斯時矣。</p>
</div>
<div class='div-other'><a id='mulu23' />
<p class='h2'>重建塔殿緣起</p><p style="margin-left:0em;text-indent:2em">自舍利顯跡西晉太康壬寅，歷代王臣咸覩祥瑞，興建殿宇，竭誠崇奉。入我皇明，至今上御極，已一千三百餘年矣。其間興替，歷歷可考。萬　丙子秋，平湖陸五䑓公特來瞻禮。初見舍利，大如芡實，已如彈丸，已大如[瓜-、]，最後大如車輪。五色變幻，光彩射日，語具公所撰疏中。于是謀之司府四明士夫，命本山僧法悟重建塔殿。下立石浮屠高二丈許，䂓製倣寳塔，而藏寳塔於其中。工未半而法悟歿。公復謀諸沈相公、屠儀部，訪延台教沙門傳瓶繼董其事。山門、廊廡、僧室、禪堂，百堵雲興。石塔塗金，榱題藻繪；旛幢寳葢，金碧輝煌，真東南之寳渚也。瓶公歿，弟子正理奉劄住持，加護守成，亦禀師範。壬子歲，泰和郭司馬公兩公子孔太、孔陵，先後到山瞻禮舍利，咸覩光相，各有撰識。宿種既萌，法雨復潤；未發者更發，已發者增長。即於塔前發弘誓願，奉施旃檀寳龕一座。法筵供具，種種悉僃，既精且好。復為勸募，脩葺殿塔，重新先朝御製扁額。等因豈人謀能致？皆聖力冥加也！由是觀之，凢諸檀越，非禀靈山付囑，烏能不謀而應哉？</p>
<p style="margin-left:0em;text-indent:2em"><span class='note-inline'>(梵語)</span>「舍利」者，如來之靈骨也。又翻堅固子，又翻珠子。葢累劫戒定之餘勛，金剛妙體之遺烈。人身有八萬四千毛竅，以逐妄輪迴故，成八萬四千塵勞；佛身亦有八萬四千毛竅，以[這-言+歹]妄歸真故，成八萬四千舍利。金剛堅固，不可沮壞。遺澤留芳，福彼塵劫。使末世眾生恭敬瞻禮，結當來成佛之緣，豈小補哉？四方道俗不悉顛末，住持理公乞余表出，使遠來隨喜者庶知厥由云。萬　甲寅夏五，天台末裔比丘傳燈和南撰</p>
</div>
<div class='div-other'><a id='mulu24' />
<p class='h2'>舍利篇述意<span class='note-inline'>(出《法苑珠林》)</span></p><p style="margin-left:0em;text-indent:2em">夫聖德遐邈，冠絕人天；理妙六經，神高百世。超羣有之遺蹤，越賢良之勝迹。化緣既終，從俗韜灮。故雙樹八枝，隨義所表；舍利八分，亦遂緣感會。入金剛定，預碎全身，欲使福被天人，功流海陸。至於牙齒髪爪之屬、頂葢目睛之流、衣鉢瓶杖之具、坐處足蹈之迹，囊括今古，聖變無窮。祥應荐臻，瑞光頻朗；賢愚共覩，豈猜來惑？且如三皇、五帝、夏、殷、文、武、孔丘、莊、老，惟聖惟賢，共遵共敬；莫不葬骨五泉、遺塵九土。聲光寂寞，孰識其蹤？罕知生福，奚感來報？豈比能仁大聖形影垂芳？應感之道不窮，敬仰之風逾遠；紹化迹於大千，抜沉冥於沙界。致使開示之道隨義或殊，會空之㫖齊其一實也！</p>

<div class='div-other'><a id='mulu25' />
<p class='h3'>引證</p><p style="margin-left:0em;text-indent:2em">「舍利」者，西域梵語，此云骨身。恐濫凡夫死人之骨，故存梵本之名。舍利有其三種：一是骨舍利，其色白也；二是髪舍利，其色黑也；三是肉舍利，其色赤也。菩薩、羅漢等亦有三種。若是佛舍利，椎打不碎；若是弟子舍利，椎擊便破矣。</p>
<p style="margin-left:0em;text-indent:2em">又《菩薩處胎經》云：世尊告諸大眾：「念我古㫺所行功德，捨身受身非一非二，今當為汝說一形法。諸佛全身舍利，盡在下金剛剎中。金剛剎厚八十四萬億里，下有諸佛碎身舍利[書-曰+皿]在彼剎。彼有佛剎，名曰妙香，佛名不住，如來十號具足，今現在說法。」佛告大眾：「碎身舍利下厚八十四萬億里，國土清淨，佛名徧光，十號具足，彼佛今現在說法。復下有國土，名施無盡藏，佛名勸助。復下有國土，名法皷，佛名善見。彼土乃有全身舍利，過去億千萬佛皆留舍利。彼土舍利，我亦有分。」</p>
<p style="margin-left:0em;text-indent:2em">又《海龍王經》云：爾時諸龍白佛言：「今世尊還閻浮利地海中，諸龍無所依仰，惟加大哀。佛滅度時，在此大海留全舍利，一切眾類皆得供養。轉加功德，速脫龍身，疾得無上正真之道。唯佛垂恩，威德兼加，所願得果！」佛言：「善哉！從爾所志。」須菩提謂諸龍言：「一切人天，舍利須徧，普蒙獲濟。卿等求願，使佛舍利獨全奉侍，一切眾生何緣得度？」諸龍答言：「唯，須菩提，勿宣斯言！無以己身限礙之智，以限如來無極之慧。如來聖德無不變現，三千世界各各化現。佛全舍利不增不減，普現一切，譬如日影現於水中。佛亦不生亦不滅度，云何欲限如來智慧者乎？」須菩提聞，默而無言。佛歎諸龍：「仁等賢明，誠如所云，無有異也。佛道高妙，無邊無際，無方無圓，無廣無狹，無遠無近，譬如虚空，不可為喻！」</p>
</div>
<div class='div-other'><a id='mulu26' />
<p class='h3'>佛影</p><p style="margin-left:0em;text-indent:2em">如《觀佛三昧經》云：佛初留影石室，在那乾阿羅國毒龍池側、阿那斯山岩南，有五羅剎女與毒龍通，恒降雨雹，百姓饑疫，已歷四年。時王禱祀呪，龍、羅剎女氣盛，呪術不行。王長跪合掌，讚佛通慧：「應知我心，願屈慈悲，灮臨此國！」爾時如來往至彼國，龍興雷電，鱗甲烟焰，五羅剎女眼如掣電。時金剛神手把大杵，杵頭火然如旋火輪，燒惡龍身。龍王驚怖，走入佛影，如甘露灑。見諸金剛，極大惶怖，為佛作禮，五羅剎女亦禮如來。龍王於其池中出寳臺奉佛，佛言：「不須汝臺，但以羅剎石窟施我。」諸天各脫寳衣拂窟，佛攝神足獨入石室，令此石上變為七寳，時龍為四大弟子及阿難造石窟。爾時世尊從石窟出，時龍聞佛還國，啼哭雨淚云：「何捨我？我不見佛，當作惡事，墜墮惡道。」佛安慰龍：「我受汝請，當坐汝窟中。」經千五百歲，佛坐窟中，作十八變，踊身入石，猶如明鏡在於石內，映現於外。遠望則見，近望不現。諸天百千供養佛影，影亦說法，迄今猶現。</p>
</div>
<div class='div-other'><a id='mulu27' />
<p class='h3'>分法</p><p style="margin-left:0em;text-indent:2em">如《菩薩處胎經》云：時八國王共諍舍利，有一大臣名優波吉，諫八國王：「何為興兵，共相征伐？」爾時帝釋即現為人，語王言：「我等諸天亦當有分，若共諍力，則有勝負。幸可見與，勿足為難！」爾時阿耨達龍王、文鄰龍王、伊那鉢龍王語八王言：「我等亦應有分，若不見與，力足相伏！」時臣優波吉告言：「諸君並止，舍利宜共分之，何須見諍？」即分為三分，一分與諸天，一分與龍王，一分與八王，分甕受一石餘。此臣以蜜塗甕裏，以甕量分。諸天得舍利，還於天上，即起七寳塔。龍得舍利，還於宮中，起七寳塔。臣優波吉著甕舍利并甕，亦起寳塔。灰及土量得四十九斛，亦起四十九寳塔。闍維處亦起寳塔，高三十九仞<span class='note-inline'>(一仞七尺)</span>。</p>
<p style="margin-left:0em;text-indent:2em">又《阿育王經》云：八國王諍舍利，各起兵，天帝釋自下曉喻，以金甖分之。闍王其數各得八萬四千舍利，惟有佛口一髭無敢取者。以闍王初來，得舍利及髭，還大歡喜，作樂動天。難頭禾龍王化作人身，到泥洹所，道逢闍王，還語王言：「可持一分見與？」王言：「不可得！」龍王言：「我是難頭禾龍，能舉卿國土著八萬里外，磨碎成屑。」闍王怖懼，即奉佛髭與之。龍王即還須彌山下，起水高八萬四千里，起水精瑠璃塔。闍王終後，阿育王得其國土。時有大臣白阿育王言：「難頭禾龍先輕闍王，奪佛髭去。」阿育王聞，大瞋怒，即勑諸鬼神王作鐡網鐡罝，縱罝須彌山下水中，欲縛取龍王。龍大驚怖，共設計言：「阿育事佛，當伺其臥，取宮殿移著須彌山下水中，其瞋必息。」即便遣龍捧取育王宮殿。王臥覺，不知是何處，見水精塔高八萬四千里，喜怖交心。龍自出謝言：「闍王自與我佛髭，我不奪也。佛在世時與我要言，般泥洹後刼盡之時，所有經戒及袈裟應器，我皆當取，藏著是塔中。彌勒來下，當復出著。」阿育王聞此言：「大謝！實不知此。」龍王便使諸龍還復王宮殿，置於本處。</p>
<p style="margin-left:0em;text-indent:2em">又《善見論》云：帝釋宮內有二舍利：一、佛右牙，二、佛右闕甕骨</p>
<p style="margin-left:0em;text-indent:2em">又《十誦律》云：佛般泥洹，八國皆來求舍利，各舉四兵，八軍團遶。有一婆羅門姓煙，高聲大唱言：「諸力士，舍利現在當分作八分！」諸力士言：「敬如來議！」更復唱言：「盛舍利瓶，請以見惠，還頭那羅聚落起塔！」時畢波羅延那婆羅門復請燒佛處炭還國起塔。時拘尸城力士得第一分起塔舍利，即於國中起塔。波婆國得第二分舍利，還歸起塔。羅摩聚落拘樓羅得第三分舍利，還歸起塔。遮勒國諸剎帝利得第四分，還國起塔。毗兠諸婆羅門得第五分，還國起塔。毗耶離諸利昌得第六分，還國起塔。迦毗羅婆國諸釋子得第七分，還國起塔。摩伽陁國主阿闍世王得第八分，還王舍城起塔。姓煙婆羅門得盛舍利瓶，還頭那頭聚落起塔。畢波羅延婆羅門得炭，還國起塔。爾時閻浮提中八舍利塔，第九瓶塔，第十炭塔，自此已後起無量塔。</p>
<p style="margin-left:0em;text-indent:2em">又《阿育王經》云：㫺阿怒伽王欲取阿闍世王所舉舍利，阿闍世王著<span class='corr'>恒</span>河中作大鐡劒輪，使水輪轉著舍利處，種種方便，取不能得。問蓮華比丘云：「何可得？」比丘答言：「擲數千斛柰，著中可得止輪。」尋用此語，以柰著於水中。偶試一柰，柰隨機關孔中，劍輪即定，更不廻轉。然大龍王守護，都不可得。王時問言：「何由可得？」答言：「龍王福勝，無由可得。」問言云：「何知彼福勝？」「以金鑄作龍像及以王像，以秤稱之，重者福勝。」即時稱量，龍像倍重。王見此事，即勤修福。既修福已，復更鑄像，復更稱量，王像、龍像稱量正等。王更修福，復更鑄像稱看，王像轉重。王知像重，將諸軍眾往到水邊，龍王自出獻種種寳。王語龍言：「阿闍世王遺我舍利，我今欲取！」龍王自知威力不如，即將王至舍利所，開門取舍利與阿闍世王所造油燈。始欲[書-曰+皿]儩，舍利既出，燈亦盡滅。王怪而問蓮華比丘云：「何阿闍世王裁量油燈，至取舍利方始乃滅？」尊者答言：「彼時有善筭者，計百年中用爾許油；用如是計故使至今也。」</p>
</div>
<div class='div-other'><a id='mulu28' />
<p class='h3'>感福</p><p style="margin-left:0em;text-indent:2em">如《大悲經》云：爾時世尊告阿難：「我滅度後，若有人乃至供養我之舍利如芥子等，㳟敬尊重，謙下供養，我說是人以此善根，一切皆得湼槃界，盡湼槃際。若有造立形像塔廟，乃有信心念佛功德，乃至一華散於空中，我說是人以此善根，一切皆當得湼槃界，盡湼槃際。」佛告阿難：「若有眾生以念佛故，乃至一華散於空中，如是福德，所得果報不可窮盡。若有眾生以至誠心念佛功德，乃至一華散於空中，於未來世當得釋天王、梵天王、轉輪聖王，於其福報亦不能盡。施佛福田，不以有為果報所能盡邊，我說是人必得湼槃，盡湼槃際。乃至若有畜生於佛世尊能生念者，我亦說其善根福報，當得湼槃，盡湼槃際。若有三千大千世界滿中四沙門果及辟支佛，如甘蔗竹[竺-二+韋]，若有人能若現在、若滅後起塔供養，若一劫、若減一劫以諸稱意一切樂具㳟敬尊重，謙下供養。若復有人於諸佛所，但一合掌一稱佛名，如是福德，比前福德，百分不及一，千分、百千億分、乃至迦羅分不及一。何以故？以佛如來諸福田中為最無上，是故施佛成大功德神通威力。」唐上都西明寺沙門釋道世（元惲）撰</p>
</div></div>
<div class='div-other'><a id='mulu29' />
<p class='h2'>寄銘阿育王塔</p><p style="margin-left:0em;text-indent:0em;" class="lg-abnormal"><div class='lg-row'>世雄有赫　智海敷澤　一極冥期　千界光宅　鐡輪躡運　神力遠蹠</div>
<div class='lg-row'>相兹崇巘　爰啟靈跡　聖僧辦水　風雷徙石</div>
<div class='lg-row'>真心元同　無情詎隔　行業引故　即事何醳　我從善友　耳聞心覈</div>
<div class='lg-row'>誓緣青蘿　一窺紫壁　夢中知路　[山*層]崚只尺</div>
</p><p style="margin-left:0em;text-indent:2em">廬陵性海居士王爾康識</p>
</div>
<div class='div-other'><a id='mulu30' />
<p class='h2'>禮鄮峰阿育王舍利塔記</p><p style="margin-left:0em;text-indent:2em">予賜養歸來，頻念四明鄮峰舍利靈塔未得一瞻禮焉。葢以先司馬年高，予不便越行，遣兒孔太、孔陵，孫承炅，先後詣明州頂禮舍利。壬子春，陵携男承炅至鄮峰，時已漏下二皷矣。陵夜分扣關，晤住持理公。理公即以頃所夢境相示，一見恍如夣中，更有種種竢驗以异日。陵是夜亦有竒徵。明晨頂禮育王塔。陵初見舍利如黍米，綴金鐘下。次日復見白珠如芡實，白燄籠珠外。炅初見觀世音菩薩首頂小塔敷坐塔內，又見一青龍啣二珠下垂。甲寅，太詣謁舍利，初見如紅珠，又如白珠。禮補陀返，復詣妙勝殿，請理公及同業<span class='corr'>淨</span>侣薰修懴法。四日乃見兩金鐘懸四珠，作<span class='corr'>珍</span>珠色，旋轉鐘內。兒軰歸，各陳所見。予東向稽首，再嘆希有。我佛世尊塵剎度生無有疲厭，其難思議如此。至若緣起，及西晉訖今王臣所覩瑞相，與夫崇奉之盛，予已詳載《育王山志》，不具書。書兒軰所覩於塔圖下，為瞻禮者作光明種子云。萬　丙辰佛成道日，寄園居士泰和郭子章撰</p>
</div>
<div class='div-other'><a id='mulu31' />
<p class='h2'>讃鄮峰舍利頌</p><p style="margin-left:0em;text-indent:2em">佛無隂界入，云何現色相？無有湼槃佛，舍利何緣有？舍利既不有，育王以何緣，布塔遍閻浮？薩訶㳟敬禮，從地而涌出，現四明鄮山，千百有餘年，種種示神異。有諸佛子等，頂禮舍利塔，或見玻璃色，或見琥珀色，或見<span class='corr'>珍</span>珠色，或見淨琉璃，或見雜色寳，或見花果色，或見如來形，或見菩薩形，或見聲聞形，或見天龍形。或有禮塔者，見空無所有。若以多人觀，一時互同異。若以一人觀，後先各差別。咸稱未曽有，此是何境界，現此不思議？我云此舍利，非有亦非無，是佛淨法身。即是相海身，亦是應化身。不離育王塔，妙住莊嚴海。不離此㣲珠，全具十力威，熾然放光明。自性離生滅，究竟如空華，諸法實相印。善來諸佛子，頂禮於此塔，不以色相見，不以無相見。無能亦無所，無分別計度。淨心如虚空，見諸相常住。是真禮舍利，是名見如來。我欲以伽陀，讃頌於舍利。舍利妙難思，言辭相寂滅。於不可說中，而以言說讃。祗云法王法，法王法如是。泰和妙嚴居士楊嘉貞頂禮識</p>
</div>
<div class='div-other'><a id='mulu32' />
<p class='h2'>集神州塔寺三寳感通錄</p><p class="byline">唐終南山釋道宣撰</p>
<div class='div-other'><a id='mulu33' /><p style="margin-left:0em;text-indent:2em">夫三寳利見，其來久矣；但以信毀相競，故有感應之緣。自漢洎唐，年餘六百，靈相肸<span class='corr'>蠁</span>，羣錄可尋。而神化無方，待機而扣；光瑞出沒，開信於一時；景像埀容，陳迹於萬代。或見於既往，或顯於將來。昭彰於道俗，生信於迷悟。故撮舉其要，以明始末。</p>
</div>
<div class='div-other'><a id='mulu34' />
<p class='h3'>第一舍利表塔</p><p style="margin-left:0em;text-indent:2em">舍利表塔者，昔如來行乞，有童子戲於路側，以沙土為米<span class='corr'>麨</span>，逆請以土<span class='corr'>麨</span>奉佛。因為受之，命侍者以為土漿，塗佛住房，足徧南面。記曰：「此童子者，吾滅度後一百年，王閻浮提，空中地下四十里內，所有鬼神並皆臣屬。開前八塔所獲舍利，於一日夜，役諸鬼神造八萬四千塔。」廣如眾經，故不備載。<span class='note-inline'>(此土即洲之東境，故塔現不足以疑。)</span></p>
</div>
<div class='div-other'><a id='mulu35' />
<p class='h3'>西晉會稽鄮縣塔緣</p><p style="margin-left:0em;text-indent:2em">西晉會稽鄮縣塔者，今在越州東三百七十里鄮縣界東。去海四十里，在縣東南七十里，南去吳村二十五里。案前傳云：晉太康二年，有并州離石人劉薩何者，生在畋家，弋獵為業。得病死，甦，見一梵僧語何曰：「汝罪重，應入地獄。吾愍汝無識，且放今洛下、齊城、丹陽、會稽，並有古塔及浮江石像，悉阿育王所造。可勤求禮懴，得免此苦。」既醒之後，改革前習，出家學道，更名慧逹。如言南行，至會稽海畔山澤，處處求覓，莫識基緒。逹悲塞煩惋，投告無地。忽於中夜聞土下鐘聲，即遷記其處，剡木為剎。三日間，忽寳塔及舍利從地涌出。靈塔相狀青色，似石而非石。高一尺四寸，方七寸；五層露盤，似西域于闐所造。面開窗子，四周天<span class='corr'>鈴</span>，中懸銅磬。每有鐘聲，疑此磬也。繞塔身上並是諸佛菩薩、金剛聖僧、雜類等像，狀極微細。瞬目注睛，乃有百千像現，面目手足咸具備焉。斯可謂神功聖迹，非人智所及也。今在大木塔內。於八王日舁廵邑里，見者莫不下拜念佛。其舍利者在木塔底，其塔左側多有古迹。塔側諸暨縣，越舊都之地，以句章對鄮、剡等四縣為之。諸暨東北一百七里大部鄉有古越城，周迴三里。《地記》云：「越之中葉在此為都，離宮別館遺基尚在。悉生豫章，多在門階之側。行伍相當，森聳可愛。風雨晦朔，猶聞鐘磬之聲。百姓至今多懷肅敬，其迹繁矣。」諸暨西北百里新義鄉有許公巖。《地誌》云：「晉時高陽許詢，字元度，與沙門支道林為友。每相從歷覽山水，至此乃棲焉。晉辟度為司徒掾，徵不就。後詣建業，見者傾都。劉恢為丹陽尹，有名當世，日數造之，歎曰：『今見許公，使我遂為輕薄！』京尹於郡立齋以處之。至于梁代，此屋猶在。許掾既反，劉尹甞至其齋曰：『清風朗月，何甞不恒思元度矣！』」句章縣西南一百三十里明鄉有四明、天台、赤城、瀑布等山，天下稱最。東北百四十里有沙塘道，廣數丈，入海百餘里。《地記》云是秦皇追安期先生於蓬萊，至沙而息，故此塘道至今宛然。鄮縣古城在句章東三百餘里，昔閩越所都，其靈塔即縣界孝義鄉也。《地誌》云阿育王造八萬四千塔，此之一也。宋會稽內史孟顗修理之。山有石坎，方可三尺。水味清淳，冬溫夏冷。《輿地誌》云：「阿育王，釋迦弟子，能役鬼、神，一日夜於天下造佛骨寳塔八萬四千，皆從地出。」案晉沙門竺慧逹云：「東方兩塔，一在於此，一在彭城。」今秣陵長干又是其一，則有三矣。今以經驗「億家一塔」，計此東夏，理多不疑。且見楊越即有二塔，廣袤九城，故有之焉。《會稽記》云：「東晉丞相王導云：『初過江時，有道人神彩不<span class='corr'>凡</span>，言從海來相造，昔與育王共遊鄮縣，下真舍利起塔鎮之。育王與諸真人捧塔飛行虛空入海，諸弟子攀引，一時俱墮，化為烏石，石猶人形。其塔在鐵圍山也。』太守褚府君云海行者述，島上有聚烏石作道人形，頗有衣服。褚令鑿取，將視之，石文悉如袈裟之狀。東海不遠島上，是徐偃王避地之處，宮郭古基宛然。昔周穆西巡登崑崙山，偃王乃有綂焉，穆王聞之馳還，日行萬里，偃王避之於此。晉孫恩作逆，寄仙妖以惑眾，築城自衛，其處猶存。梁視普通三年，重其古迹，建木浮圖，堂殿房廊周環備滿，號『阿育王寺』。四面山繞，林竹葱翠；華卉間發，飛走相娛。實閑放者之佳地，有碑頌之。著作郎顧允祖文：『寺東南三十五里山上，有佛右足跡。寺東北二里山頭，有佛左足跡。』二所現于石上，莫測其先。寺北二里有聖井，其實深池。鰻魚俗號為魚，菩薩也。人至井所禮拜，魚隨出來。賊過偽禮，魚出，賊便以刀斫之，因斷魚尾，自爾濳隱。魚不時出，有至心邀請禮拜者，但噴水而已。初有一僧聞塔來禮，處所荒涼，恃食為難。有一老姥患腳，來為造食便去，如是怪之。去後私尋，乃入池內。據量即魚所化也。其塔靈異往往不一。大略為瑞，多現聖僧繞塔行道。每夕然燈，於光影中，現形在壁，旋轉而行。且列數條，多則詞費。」</p>
<p style="margin-left:0em;text-indent:2em">貞觀十九年，敏法師者，禹穴道勝，歷覽聖迹，依然動神。領徒數百，來寺一月，敷講經論，士俗咸會。夜中有人見梵僧百餘繞塔行道，以事告眾。寺僧曰：「此事常有，不足可怪。」自古至今，四大良日，遠近來寺建齋樹福；然於夜中，每見梵僧行道、誦經、讃頌等相。</p>
<p style="margin-left:0em;text-indent:2em">永徽元年，會稽處士張太元於寺禮誦。沙門智悅獨與太元連牀而寢。半夜聞誦《金剛般若》，了了分明。二人靜聽，形心欣泰，乃至誦訖。然契其相若真，尋視無形，明知神授矣！</p>
</div></div>
<div class='div-other'><a id='mulu36' />
<p class='h2'>瞻禮阿育王寺舍利塔記</p><p style="margin-left:0em;text-indent:2em">丁巳之秋，乾陪侍御胡公廵方海上，道經鄮山，有阿育王舍利塔在焉。維時乾與副總戎張公先至，具威儀畢，捧塔瞻視，但見金鐘鼎峙，中若懸絲繫白珠一顆；然珠頂畔有㣲黑點，僅毫芒云。側視之無異，而色㣲黃。少頃，就坐大士像後，再捧視之，更見白處彷彿面孔，黑處彷彿髮際。俄而衣裳具焉，幾於幻矣。張公所見，或白或黃，未有定。胡公則見紅珠一顆，若豆許大。側視之，色亦㣲黃。眾觀眩騖，各抱疑情。王子隱几假寐，合掌恭敬頂禮，白佛而問曰：「維茲舍利，一真所凝，胡彼此之異見？又前後之弗同？願祈慈悲，豁我愚矇！」于時有護法童子，偃仰如来鼻息間，逡廵匍匐而言曰：「四十九年說法，變化具足三十二相，發揮妙用無窮。法身向上，蝦䗫吞眀月而無影；竿頭進步，金鱗翻白浪以滔天。斯則舍利之神通，那容俗眼之執着？」傍有自了漢呵呵大笑，擯童子於堦下而告之曰：「若亦知萬物生於心，死於心，機在目乎？寳王剎現一毫端，是何因緣？大法幢建㣲塵裏，詎容擬議？見見而不囿於見，總屬妙明變化；轉物而不轉於物，寧以聖凡殊觀？柰何舍近取遠，似乎騎驢覓驢！」童子不肻，各相爭執。忽然地裂，湧出風魔和尚，披髪佯狂，跳上寳座，攘取舍利塔子，抱於懷中，大言曰：「太乙未判，誰識名數？爻象未立，誰辯青黃？老和尚饒舌，已屬多事；臭骨頭尚在，猜甚古董！吾誓與俱沒，拋向東洋大海去也！」言畢向東直走。大眾扳援，勢不能敵。相率號泣，求救於王子。王子曰：「此夫氣盛，難以義奪，不若因以與之。」告之曰：「子之神力，萬夫辟易。斬草須是除根，何不將釋迦大士同携拋却？」和尚曰：「如是，如是！」回頭向前撤取寳座，忽見八萬四千寳塔空中出現，釋迦大士百千億身頂立空中。十方世界一時震動，所抱寶塔亦從懷中躍出，復還故座。和尚目搖心悸，頂禮悲泣，王子輩復為懺悔。空中現像一時寂滅，清寧如故。王子通身汗流，如寐初醒。時萬　四十五年重陽前三日也。觀心居主人睢陵王應乾齋沐記</p>
</div>
<div class='div-other'><a id='mulu37' />
<p class='h2'>禮舍利記</p><p class="byline"><span class='note-inline'>(方伯)</span>吳用先</p><p style="margin-left:0em;text-indent:2em">禮舍利塔，獲覩放光。初見火如莆萄，有光燄色貼金鐘右；再見鐘內一金珠梧子大，似結蒂分幹系荔枝兩朶，雙垂竝懸。紋如螺旋下銳，光芒閃爍。旁另有一珠豆大，透明射日，色如水晶；又若琉璃之籠火，流動不定，復躍出鐘外。合眼少選，再加注瞻，单顯金鐘垂五角，內外明極，正中懸一顆金珠，別無夾雜。總之金光晃耀，眩人心目。不逾一時，神通變異乃爾。奇哉，得未曾有！因題「放大光明」一額，併作二偈，合十讚揚：</p>
<p style="margin-left:0em;text-indent:0em;" class="lg-abnormal"><div class='lg-row'>親見摩尼吐異光　不須擬議費思量　分明一月當空現　差別千江與萬江</div>
</p><p style="margin-left:0em;text-indent:0em;" class="lg-abnormal"><div class='lg-row'>真性誰能解色空　寳珠原不繫金鐘　祥光總攝心光内　變化無窮普照中</div>
</p></div>
<div class='div-other'><a id='mulu38' />
<p class='h2'>舍利記</p><p class="byline">王在公</p><p style="margin-left:0em;text-indent:2em">釋迦文佛示寂後，有舍利八斛四斗。天竺國阿育王造八萬四千塔以安奉之，役使鬼神散布四天下，而鄮山居其一。其從地湧出因緣，有別傳，不復詳。相傳塔以七寳合成，及余所覩，非木非石，似漆非漆，四角五層，玲瓏不由雕餙，實為希有。余以凢根劣器，念欲瞻如來真身舍利不可率易，偕道侣白民，衲子果如、象河，虔禮《千佛名經》六日。第七日侵晨，兩臂然香七炷，供養如來，以發大願。畢，雙手捧持寳塔南靣立，從下隙中睨視之，久而見金鐘空無有也。已而，鐘之右現一點金光。循光而得舍利如赤豆許，色如之，已竒矣！因發心欲三見之。巳刻，復捧塔向南跪而觀，則舍利從中懸，其大小色澤如前；而金光旋繞半寸許，良久不散。然胸中有㣲疑：「得無金鐘有光混耀其間乎？」又復捧塔北靣跪。目尚厺塔尺餘，未及覷，而金光如芡實大者，隙中冉冉垂下。夫金鐘在最上，而舍利在其中。今所見之金光，不惟離金鐘，亦離舍利，靈異若是。余豈有夙因乎？㨿眾目所見，有見紫光者，有見白光者，有止見舍利本色者，有一無所見者。種種不一，随根應之，如來之攝化幻矣！即余一人三見而三不同，幻之幻者也。見舍利光後，白民曰：「此即如來平等光也。」從此無心作記，恐炫眾耳。次日，將行而雨。又次日，復雨。午餘稍晴，以為次蚤決行矣。一夜大雨如注，五皷，動一念：「豈如來欲余紀其事以發眾生信心乎？」晨起遂命筆書於道謙禪師之方丈，顯出世之非偶。時萬　丁巳仲春之廿有七日也。</p>
</div>
<div class='div-other'><a id='mulu39' />
<p class='h2'>禮阿育王寺舍利塔偈</p><p class="byline">鄭鄤</p><p style="margin-left:3em">次招寳山，年友許石虹㩗合山洞列海錯強予嘗，不能卻也。同行馬君促予為寳幢之遊，予恐酒肉穢，觸不虔，馬君曰：「吾年六十矣，知重來何日？」予惻然，為問途。倩得兩竹兠舁行，餉刻而[這-言+歹]。瞻視舍利，乃各得滿願，歡喜慶幸，對佛頂禮，敬說偈言：</p>
<p style="margin-left:0em;text-indent:0em;" class="lg-abnormal"><div class='lg-row'>敬禮迦文薄伽梵　法身充滿于恒沙　一一吹作光明塵　八萬四千如雨現</div>
<div class='lg-row'>敬禮梵天阿育王　巍巍功德無有邊</div>
<div class='lg-row'>能以自在神通力　普為人天作手眼　敬禮耶舍大尊者　五指白光應時現</div>
<div class='lg-row'>隨光所住佛塔住　大地山河証佛身</div>
<div class='lg-row'>敬禮利賔善知識　示現導師</div>
<div class='lg-row'>大千恒河半粒沙　金丸紫石眼自華　錦裘<span class='corr'>鉄</span>塔空嚴誇　楚檀稽角擎袈裟</div>
<div class='lg-row'>駝峰影吐反吞痂　野狐閧盡歸蝦蟆</div>
<div class='lg-row'>黃靣老子在那些　海月清寒大似[瓜-、]</div>
</p><p style="margin-left:0em;text-indent:2em">血書《心經》二譯，來謁釋尊舍利，偈曰：</p>

<div class="lg regular" style="margin-left:0em;"><div class='lg-row'>破一指血　臨諸佛心　表捨身供　覲釋迦尊　腥觸舍利　等旃檀氣</div>
<div class='lg-row'>無受光攝　腥香不二</div>
</div><p style="margin-left:0em;text-indent:2em">随喜舍利後，偈曰：</p>

<div class="lg regular" style="margin-left:0em;"><div class='lg-row'>已得瞻舍利　作難遭遇想　不恨不同世　更慰光相親</div>
<div class='lg-row'>我以平等眼　覩見平等光　光相無竒特　色心自映發</div>
<div class='lg-row'>思惟昔世尊　慧定力不散　八萬四千顆　結如毛孔數</div>
<div class='lg-row'>毛孔徧剎土　是光普攝被　何以故能爾　佛即眾生身</div>
<div class='lg-row'>眾生毛孔含　與佛等不二　此一光東來　東已成佛道</div>
<div class='lg-row'>有緣皆得見　見即授記畢</div>
</div></div>
<div class='div-other'><a id='mulu40' />
<p class='h2'>禮育王塔釋尊舍利偈</p><p style="margin-left:0em;text-indent:0em;" class="lg-abnormal"><div class='lg-row'>役使神工彈七珍　摶空巧鑄逹無門　一香多寳充沙界　八萬分身現世尊</div>
</p><p style="margin-left:0em;text-indent:0em;" class="lg-abnormal"><div class='lg-row'>地湧光明晋幾年　鐘空含吐一顆圓　瞪眸不捨通身現　窺破如來色有邊</div>
</p><p style="margin-left:0em;text-indent:2em">萬　丁巳春仲，同[菴-(奄-大+(日/小))]芥果如随喜</p>
<p style="margin-left:0em;text-indent:2em">佛舍利後，坐雨金粟禪房，道謙禪師出卷，索墨戯為灑一枝。時有小願，以游戯作佛事，賦得舍利殿柱一聯，資刻供養，不避破戒耳。將行，又雨，乃各書小作，以記一時法喜勝緣。受</p>
<p style="margin-left:0em;text-indent:2em">菩薩戒弟子大力朱鷺識</p>
</div></div>
</div><!-- end of div[@id='body'] -->
</body></html>