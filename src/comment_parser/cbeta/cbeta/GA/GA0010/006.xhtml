<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明州阿育王山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu91' /><p class="head1">明州阿育王山志第六卷目錄</p>

<ul class="">
<li>瑞應難思<span class="note-inline">(偈四)</span>　<span class="note-inline">(郭子章)</span>
<ul class="">
<li>西晉劉薩訶</li>

<li>宋陳精</li>

<li>文帝</li>

<li>梁武帝</li>

<li>唐太宗</li>

<li>張太元</li>

<li>中宗</li>

<li>國清智睎尊者</li>

<li>武宗</li>

<li>新羅僧</li>

<li>太守黃晟</li>

<li>錢武肅王</li>

<li>宋高宗</li>

<li>孝宗</li>

<li>至元丞相伯顏</li>

<li>明吏部尚書陸光祖</li>

<li>范子鄰</li>

<li>程子釴</li>

<li>光祿少卿江右凃杰</li>

<li>僧真緣</li>

<li>郡守張文竒</li>

<li>泰和郭孔陵</li>

<li>泰和郭孔太</li>

<li>副使徐如翰</li>
</ul></li>
</ul>
<p class='juan'>明州阿育王山志卷第六</p><p class="byline">泰和　郭子章　相奎父　編</p><p class="byline">攸邑　蔡承植　槐亭父　校</p>
<div class='div-other'><a id='mulu92' />
<p class='h1'>△瑞應難思</p>
<div class='div-xu'><a id='mulu93' /><p style="margin-left:0em;text-indent:2em">我聞世尊，神用莫測；所餘舍利，大海一滴。一滴之水，大海全收；迷其廣大，棄海認漚。故此舍利，波騰性海；出沒隱顯，神通自在。或見異相，或覩竒光；難植者植，慶喜洋洋。志瑞應難思。</p>
</div>
<div class='div-other'><a id='mulu94' /><p style="margin-left:0em;text-indent:2em">西晉<span class='corr'>太</span>康中，并州劉薩訶弋獵為生。病至死，見一梵僧語曰：「汝罪重，應入地獄。吾愍汝故，宜徃洛下、齊城、丹陽、會稽有阿育王寳塔䖏，頂禮懴悔，得免。」既蘇，出家，名慧逹。徧求會稽海畔山澤，莫識基緒。夜聞地下鐘聲，精誠懇切。三日，寳塔從地湧出，光明騰耀，色青如石。高尺四寸，廣七寸；五層露盤，四角挺然；四面窓虚，中懸寳磬。周以天王及諸佛菩薩、善神、聖僧、天神繞塔，像極精巧。逹每聞鐘聲、見塔，悲喜懴禮，瑞應頗多。</p>
</div>
<div class='div-other'><a id='mulu95' /><p style="margin-left:0em;text-indent:2em">宋元嘉中，遣陳精并僧道祐廣興創建。掘基，下得石函，盛玻瓈鐘，覆以銅鏡。又金合，盛銀罌，安三法身舍利并迦葉佛爪一（其色紅）、髪一莖（伸之數尺，置之成螺）。</p>
</div>
<div class='div-other'><a id='mulu96' /><p style="margin-left:0em;text-indent:2em">文帝詔造木浮圖三級藏之。竟陵王欲增成五級，夢神告曰：此塔三十年後有大力人增添。</p>
</div>
<div class='div-other'><a id='mulu97' /><p style="margin-left:0em;text-indent:2em">梁武普通三年，敕建堂殿房廊，賜額「阿育王寺」。大同五年，上座僧綬奏木浮圖隳損。敕岳陽王蕭察增修至五層；施金五百兩，鑄金銅像四百軀；寫經論五百卷；鑄四大鐵鼎以鎮四角。傳至武帝、昭明，二真安塔內，察尋取石函內舍利三顆，浴之，呪曰：「浮者進上。」其最大者浮，乃遣主書吳文寵、僧璉等四法師同進。因敕免莊賦，給兵士三千人，置營防衛。一時名士傾心皈向。</p>
</div>
<div class='div-other'><a id='mulu98' /><p style="margin-left:0em;text-indent:2em">唐太宗時瑞現尤數。</p>
</div>
<div class='div-other'><a id='mulu99' /><p style="margin-left:0em;text-indent:2em">永徽間，䖏<span class='corr'>士</span>張太元聞塔前誦《金剛般若》。垂拱間，士曹唐玄默迎塔到越，忽飛在西家屋上，即送還本寺。</p>
</div>
<div class='div-other'><a id='mulu100' /><p style="margin-left:0em;text-indent:2em">中宗敕送供施，詔僧栖曠如法香火。</p>
</div>
<div class='div-other'><a id='mulu101' /><p style="margin-left:0em;text-indent:2em">國清智晞尊者到寺，禮八萬四千拜，旋繞數周。忽紫文印於臂，方整明亮，終身不沒。臨終謂弟子曰：「眾聖封印，心無虚焉。吾定生彌勒內院矣！」</p>
</div>
<div class='div-other'><a id='mulu102' /><p style="margin-left:0em;text-indent:2em">武宗澄汰沙門，塔止越州府庫。宣宗重興教法，塔入開元寺。鄮山僧論請，觀察判官蒯希逸判歸育王。大中庚午歲正月，八千餘人傳塔供養，天華紛紛散落如雪。眾以手擎，旋取旋化。夜初放五色光明。</p>
</div>
<div class='div-other'><a id='mulu103' /><p style="margin-left:0em;text-indent:2em">新羅僧盗塔，手捧繞亭，亘夜而行，不離本䖏。</p>
</div>
<div class='div-other'><a id='mulu104' /><p style="margin-left:0em;text-indent:2em">太守黃晟迎塔歸奉化，登舟頓重，眾力莫舉。</p>
</div>
<div class='div-other'><a id='mulu105' /><p style="margin-left:0em;text-indent:2em">錢武肅王貞明二年十二月，遣弟鏵并僧清外等具舩舫、香花迎塔。明年上元夜回，止西陵岸，祥光照明，江中如晝。</p>
</div>
<div class='div-other'><a id='mulu106' /><p style="margin-left:0em;text-indent:2em">武肅王躬扶綵舁，從行至羅漢寺，廣陳供養。一僧頂戴手搦，一角墮地。隨手安著，屹然不動。䖍禱至晚，其角星迸散，始知神力補鑄。</p>
</div>
<div class='div-other'><a id='mulu107' /><p style="margin-left:0em;text-indent:2em">宋紹興間，高宗見光相殊特，御書「佛頂光明之塔」六字揭於塔殿。</p>
</div>
<div class='div-other'><a id='mulu108' /><p style="margin-left:0em;text-indent:2em">孝宗遣供奉李裕文降香、傳宣迎塔。五日塔至，帝素饍焚香瞻敬，未有所睹。屏左右，再祈再禱，忽舍利塔尖上涌現如月輪相。次日帝又祈禱，舍利復現寳塔兩角，如水晶珠。是日，敕從廓入內問法，賜「妙智禪師」之號。廿九日皇太子精誠祈禱，舍利現寳塔相輪第二層，纍纍如水晶珠。次年正月七日，帝於碧琳堂瞻敬舍利，塔角如淡金珠。是日書「妙勝之殿」四字賜本殿奉安。</p>
</div>
<div class='div-other'><a id='mulu109' /><p style="margin-left:0em;text-indent:2em">至元十一年，丞相伯顏南征，天下歸仁。憐占加僧録安撫江南僧尼事。明年三月，奉㫖迎寳塔。五月抵開平府，百官四眾爭先迎睹，如面覿紫金光聚。初三日車駕親臨玉塔寺致敬。是夕瑞光發現，貫燭玉塔相輪之表；自相輪分五色祥光，東射禁庭，晃耀奪目，天人共睹。殊勝之盛，未有若此。</p>
</div>
<div class='div-other'><a id='mulu110' /><p style="margin-left:0em;text-indent:2em">明吏部尚書陸光祖。萬　丙子居先大夫喪。既襄大事，以九月既望渡浙江，上鄮山禮塔，冀資先大夫冥福。至則塔櫝藏于寺僧之室，余命僧奉至佛殿㳟拜。啟觀，高尺有四寸，廣七寸，體質殊異，莫辨其何物所成。中懸小金罄，覆如葢，徑可寸許。舍利綴于罄之下，圜轉不定。余初見如珠，其大如芡實；已如彈丸，已加<span class='corr'>大</span>如[瓜-、]，如車輪。五色變幻，光采射日，不可迫而視矣。時偕友胡考寜見白色大如梧子，相隨二童子見如菽粒青色，餘人悉無所見。遂懽喜踊躍，重興塔殿。</p>
</div>
<div class='div-other'><a id='mulu111' /><p style="margin-left:0em;text-indent:2em">唐朝范子鄰母王氏不信三寳，鄰逃東都，依廣受寺慶脩律師出家。忽思親，歸寜，父失明，母已故三載矣。因詣嶽廟誦《法華》，求母生䖏。其夜，嶽帝召謂曰：「汝母禁獄，現受諸苦。」鄰悲泣請免，帝曰：「速徃鄮山禮舍利塔，庶可救也。」鄰即詣塔，哀泣禮拜，至於四萬。俄聞呼鄰聲，望雲端，見母謝曰：「承汝禮塔之力，得生忉利天矣！」倐然不見。</p>
</div>
<div class='div-other'><a id='mulu112' /><p style="margin-left:0em;text-indent:2em">明歙縣程子釴，其父中年乏嗣。適友談及舍利塔之靈異，廼欣然齎金徃禱，甚䖍。忽見舍利白光照映，懽喜踊躍，遂傾囊金以施。即歸，妻孕。後產子釴，生而俊秀聦慧。少年聮捷，今為杭州府節推云。</p>
</div>
<div class='div-other'><a id='mulu113' /><p style="margin-left:0em;text-indent:2em">明光祿少卿江右凃杰。萬　己亥春，搏顙膜拜，禮畢，捧寳塔而觀之。初見有光如綿，自下而上。已而，縱觀者久之，漸見光明焜耀，充滿相輪，如玻璃琥珀，旋轉不定。於時問諸寺僧，寺僧曰：「無見。」問諸從人，從人曰：「無見。」余乃灑然異之，時是二十一日也。翌日，余復竭誠求見。從下眎之，仰見黃光圓潔，平如指掌；熟視則成金龍蟠踞狀，頭角崢嶸，鱗甲具備，第凝然不動爾。前所見者，光勝於色；今所見者，色勝於光。余乃再問寺僧及從人，復曰：「無見。」於是益嘆靈相之異也。</p>
</div>
<div class='div-other'><a id='mulu114' /><p style="margin-left:0em;text-indent:2em">明僧真緣，無錫縣人。三十祝髪為沙門，法名真緣，道號慧廣。遍參宿、禮名山，歷十六年，得念佛三昧，兼悟性宗。萬　二十六年四月渡江卓錫四明，禮阿育王塔舍利，光中現釋迦佛法身。師慱悲淚曰：「某何德，感如來希有瑞相，誓焚身以報佛恩。」道俗遠近來集，疑信者半。與眾期是月二十五日茶毘上塔山。至是日，師取香油塗身，結跏趺坐，厝<span class='corr'>薪</span>四周，口誦佛號。足下火起，師端坐，岳峙而化。</p>
</div>
<div class='div-other'><a id='mulu115' /><p style="margin-left:0em;text-indent:2em">明郡守張文竒，萬　二十八年至寺禮塔。自捧諦觀，見鐘內火星五點，光射塔外，與眾同僚各視不一。</p>
</div>
<div class='div-other'><a id='mulu116' /><p style="margin-left:0em;text-indent:2em">明萬　壬子，泰和郭孔陵携男承炅至鄮峰頂禮舍利塔。陵初見如黍米，綴金鐘下。次日復見白珠如芡實，白燄籠珠外。炅初見觀世音菩薩首頂小塔，敷坐墖內；又見一青龍銜二珠下垂等相。陵遂領上願<span class='note-inline'>(計銀四百捌拾兩)</span>重修塔殿。并施七寳、檀香、龕、供具種種。</p>
</div>
<div class='div-other'><a id='mulu117' /><p style="margin-left:0em;text-indent:2em">明萬　甲寅，泰和郭孔太㳟詣育王謁舍利。初見如紅珠，又如白珠。禮補陀[這-言+歹]，脩《梁武懴》四日，乃見兩金鐘懸四珠，作珍珠色，并覩瑞光種種。遂捐囊金，助修塔寺。</p>
</div>
<div class='div-other'><a id='mulu118' /><p style="margin-left:0em;text-indent:2em">明副使上虞徐如翰。萬　甲寅之春仲，予居先君喪。襄葬以後，約同志者南禮補陀，為先君祈資冥福。[這-言+歹]之，遂至鄮山瞻禮焉。同行者為董信伯、張孔時、君奭，余家六兄伯瑞、七兄伯趙、九兄伯兼、季弟伯神；而豫章郭太乙、常山詹仲光，則皆後先至補陀，遇諸途而過從者也。初捧塔視之，見塔內懸一小金鐘，鐘內綴一白珠，或如黍米，或如豆，或如蓮子，雖大小稍殊，其為白珠同也。獨季弟則見一物如新菱出殼，兩角垂絲，絲綴以珠。張孔時見珠色如蒲萄，為少異。遞視將周，信伯方旁睨，忽大呌，曰「塔內露紅光一片，如桃瓣，莫可迫視。」余私念，舍利光稍稍現矣，獨恨根緣淺薄，不獲一覩靈異。因遞取塔再捧之。纔入手，見金鍾冉冉下垂，長大與塔等。鐘東南角放金光，宛曲若電光。止䖏結一金蓮花，大可寸許。花光灼爍，流轉作飛舞狀。倐化為兩鐘並懸，鐘角俱有明珠，晶熒皎潔，宛然月光。少頃則兩鐘復化為兩金蓮，倒垂若覆。時陶君奭亦見兩鐘，頗與余同。余每覩一竒，輙大聲稱揚、曲道其狀。旁聞者罔不歡喜讃歎，合掌投體而退。</p>
</div></div>
</div><!-- end of div[@id='body'] -->
</body></html>