<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明州阿育王山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' /><p style="margin-left:0em;text-indent:2em">浙江鄞縣阿育王山，為四明名山；距寧波城東四十四里。山中有寺，曰阿育王寺；寺中有一舍利塔，藏置舍利子，乃釋迦如來真舍利，自印度流傳至中華，時放光明。相傳西晋太康中，有幷州劉薩訶者，於會稽得見寶塔湧自鄮峰，此寶塔光明騰耀，色青如石，中懸寶磬，周以天王及諸佛菩薩。義熙元年（四〇五），敕鄮山造塔亭、禪室，度僧住持守護。南朝宋文帝元嘉中（四二四～四五三），得迦葉佛爪髮，乃詔造木浮圖三級以藏之。梁武帝普通三年（五二二）敕建殿堂，賜額「阿育王寺」。明萬曆年間，泰和郭子章撰「明州阿育王山志」，因「普陀山志」例，條以義類，立以十門，門說四偈，門門各為一卷。其十門為：地輿融結、舍利緣起、塔廟規製、王臣崇事、神明效靈、瑞應難思、福田常住、高僧傳法、提倡宗乘、玉几社詠。「地輿融結」者，通論地輿與別論鄮山，記地理也。「舍利緣起」者，記釋迦如來真身舍利寶塔之緣起也。「塔廟規製」者，記阿育王塔之建造也。「王臣崇事」者，錄帝王名臣有關本寺之文字也。「神明效靈」者，記神靈顯異也。「瑞應難思」者，記軼聞顯異諸事也。「福田常住」者，錄檀越佈施造塔建田碑記也。「高僧傳法」者，記高僧傳法行誼也。「提倡宗乘」者，記歷代住持禪師也，有文獻者記之，無文獻者存其目。「玉几社詠」者，錄有關藝文。體例特殊，全屬釋氏文獻。至清乾隆年間，住山釋畹荃復輯其藝文，纂「續志」，釐為六卷，未分門類，所錄藝文，略按時代先後為序，末卷錄有「先覺考」，所以補郭志之遺也。乾隆二十二年以正續合刻，都十六卷。兹據中央圖書館藏清乾隆二十二年（一七五七）正續合刊本景印。</p>
</div>
<div class='div-xu'><a id='mulu3' />
<div class='div-other'><a id='mulu4' />
<p class='h2'>眀州阿育王寺志序</p><p style="margin-left:0em;text-indent:2em">余生平事佛，率以名理取勝，多採諸最上乗門，與吾靈臺有所發明者而雅尚之；至於一切報應因果等說，皆置而弗問。中年宦轍四方，多更事故，凢有所求，屢著肹蠁。時雖或問，問而未加詳焉。殆萬曆庚子，奉命討播酋，以孤軍冐重圍，舉家百口入於萬死一生之地，恐畏百至。雖委身於國，聴命於天，而未嘗不有禱於三寳。禱即應，應即審事，非影響加之與？關侯通於夢寐，播酋授首，多頼神助。余於是不惟於報應之道加詳，而於生平所尚名理益著。近奉㫖歸養，乃捨宅建忠孝寺，皆所以報國恩、荅神貺，以彰至理之不誣也。吾兒孔延、孔太、孔陵，皆與余同茹荼甘，昭格見聞，故於此道頗遵庭訓。陵兒以今歳壬子，當天王網羅多士之秋，將試鉛槧於留都。乃先渡錢塘，踰鄮嶺，覲阿育王寺真身舍利。一入殿堂，如善財之升彌勒樓閣，無着之登竹林精舍。已禮舍利，獲覩種種祥瑞。宿種既萌，法雨復潤；未發者發，已發者長。即於塔前發種種誓願，施寳龕一座，製以旃檀，餙以七寳，鏤刻精緻，巧奪人目。復施種種供具，兼為勸募修葺塔殿，重新先朝御製扁額。當是時，有祕藏理法師為住持。理公通名理，諳教相，勗徒眾，精焚脩，莊嚴淨土於是焉頼。理公嘗有意於山志，乃持是編以示吾兒。吾兒歸，復持是編以進余。余念育王寺為天下第一叢林，盖借重於如来舍利光眀。自晋太康，厯六朝、唐、五代、宋、元，至我皇明萬暦壬子，千有三百四十九年，其間靈異事蹟、國朝典故、士庶投誠、文人翰墨，使如國之有史、家之有乗，日錄而年編之，不啻汗牛充棟已也！乃今觀其所集，不過錄之碑碣、抄之藏典，僅得數萬餘言；至於名公唱和，又皆取實於小師、考信於野錄，不無亥豕魚魯之訛。余每閱斯文，未嘗不置卷太息。因倣侯開府、屠儀部《普陀山志》，條以義類，立以十門。門說四偈，門門各為一卷，譌者正之，缺者補之。若高僧，則尋《傳燈錄》，補之以傳，刪取機緣為宗門提唱，使後之作者随類而編入，無續集之勞。盖將舍利為如来，眾製為說法，余偈為注脚；如《華嚴》塵說剎說、依說正說，主伴重重，無非華藏莊嚴，不亦四眀三佛地之一盛事乎！因為之序。賜進士第．資政大夫．兵部尚書．前廵撫貴州．兼督理湖北川東等處地方軍務．都察院右都御史．泰和郭子章撰</p>
</div>
<div class='div-other'><a id='mulu5' />
<p class='h2'>叙阿育王山志</p><p style="margin-left:0em;text-indent:2em">西昌郭大司馬精忠純孝，樹闢土之勳，世拜璽書無虗歲，公獨歸功於佛佑。帥其家茹澹忍苦，內外竭施；慮不克報慈恩，則又嚴餙鄮山舍利塔，志聖始末，垂之永久。其叔子太、季子陵，及育王理公，皆蓮域再来人也。每向予述舍利靈光，恍如親見如来。即一相好備知三十二相，即一光眀備知百千億光；而一一相好、一一光眀，曲[書-曰+皿]自性不思議之變化。要以人人具有靈光，患在自作二見耳！佛雖放光，寔乃開眼眾生；眾生雖不放光，寔乃不開眼佛也。同一法身，而眾生各自有百千億見；則同一佛光，而眾生各自有百千億見，何疑哉？予觀舍利之光，常觀自之光之光，時時靈變不可測，信舍利之光時時靈變不可測，與如来原無二性，寧有二光？原無二光，寜有二見？二見[書-曰+皿]去，無法可執；不疑無作融通，不厭有為功徳，則塵塵剎剎，誰非舍利光哉？予獨喜郭氏父子兄弟，不珍多寳而珍慧識，不珍慧識而珍靈光；借此霛光撥彼迷雲，而司馬深遠矣！諸偈塵說剎說，放如来未放之光，開眾生不開之眼，試問隨喜者還無疑否？</p>
<p style="margin-left:0em;text-indent:2em">萬曆丙辰仲冬吉，</p>
<p style="margin-left:0em;text-indent:2em">太子洗馬．安成覺海居士鄒徳溥拜手識</p>
<div style="margin-left:5em"><img src='../images/GA011p0026_01.gif' alt='GA011p0026_01.gif' /></div>
</div>
<div class='div-other'><a id='mulu6' />
<p class='h2'>眀州阿育王山志序</p><p style="margin-left:0em;text-indent:2em">今震旦獨眀州有舍利塔；自余少覽圖記，不無詫于其說，亦自咲夏蟲之難語氷，未敢以窣堵湧地為荒唐矣。己遊其處，諸靈異蹟具在。塔質青瑩古怪，鐫鏤生動，非人巧所得摹；不必俟暗發光，為世神物，可無思議矣！云舍利是如来靈骨；又有髪舍利、肉舍利，未必象質可數，有此殊相。佛成正果，棄捐六根，知有相之不存乎世也；獨其神奇融結，茶毗不燬，則為舍利。要亦不必盡然，如洞師歸誠於文潞，一祝滿瓶，則直取之懐矣。文捷行遶，軍持速緩，去住神變無方，則惟其人之名矣。咸平佛牙似汗湧身，飛空墮地，即汗即珠，又無幻之不真題。諦諸普門舍利不盡於此，而舍利靈変可略睹於此。余所得睹，一磬懸塔中，不盈三寸，舍利懸磬中。歷代崇奉示現，所稱如芡實，已如彈丸，已如瓜，最後如車輪。種種現相，道費而隱，俗之讋懾或在于此。而余所敬奉，則以其永保法輪長無災害，非他道院經藏得與較隆替以為神耳。自佛入中國，其遭時廢興，亦似與元運相乗。始或傾王公、奔九州，而既則頺垣廢圃，灌莾亍鼠鴞狐狢之塲。又其甚而為夙力頑悍所攘削，雖金剛迦聖亦不能以其力士神通為佛訶護。阿育古剎，何以得至今千三百年無恙哉？自晋而梁天監、普通，注嚮無論。迨唐而武宗汰天下沙門、毀梵宮，塔止越州府庫，毋敢以渺易有損也。宋元賜額施帑，恭迎大內，備極香火供養之隆。入眀宣宗十年，遣禮官諭祭自學和尚，尤為異數。恢拓自今，堂殿煥巍，碧甍雲擁，緇流戒潔，旦昏儼顒。住持正理，慈定無瑕，慧通三乗；又能以其暇纂集《育王山志》，宇內名流咸為讃善。脫非神靈長護不遷，有此耶？吾之獨崇舍利塔以此。或曰：「塔自薩訶拜祈湧地，到今千三百年乃有志，何曠也？」當為善知識化身有待耳！且佛存寂，千載一瞬，正亦不謂遠矣。余為志序，不叙因果報應，而因果報應自在。或又清曰：「塔無毀與？」曰：「佛亦滅度，何有於塔？有滅、有長不滅，而佛自在。」宣律師云：「沉冥之相，以理括之；未曾持觀，不可以語。」噫嘻！即余得觀，當復何語？余所爽然。昨宵清話，舍利在空中，塔是空中影，吾與理師相視嘆，共證此題。</p>
<p style="margin-left:0em;text-indent:2em">萬暦戊午五月，甬上知白居士徐時進拜首譔</p>
<div style="margin-left:3em"><img src='../images/GA011p0042_01.gif' alt='GA011p0042_01.gif' /></div>
<p style="margin-left:0em;text-indent:2em">玄仗居士沈泰藩書</p>
<div style="margin-left:4em"><img src='../images/GA011p0042_02.gif' alt='GA011p0042_02.gif' /></div>
</div>
<div class='div-other'><a id='mulu7' />
<p class='h2'>眀州鄮山阿育王舍利塔記</p><p style="margin-left:0em;text-indent:2em">梵語「舍利羅」，此云「身骨」。惟我世尊，於曠大劫，以金剛心薰修金剛三昧，直至成佛，曾無異念。故變緣生五蘊幻身成金剛體，即如來法身，常住不壞、永無生滅。佛十身中有力持身，此其一也。是以如來應現娑婆，示生迦維，說法四十九年。化緣已畢，於拘尸羅城娑羅林雙樹間，入大涅槃。時彼國王如法茶毘，得舍利八斛，分為三分，天上、人間、龍宮各起塔供養。而人間八國分之，摩伽陁國阿闍世王得其一分，有八萬四千顆。至阿育王，有大神力能役鬼神，乃碎七寳末，造八萬四千塔，遍散四洲；而南閻浮提為身教地，故塔居多。其來震旦者一十有九，唯金陵長干與眀州鄮山顯赫最著。予幼出家長干，屢覩光瑞，種種不可名言。雖未至眀州，蚤聞感應之徵。今見理公所寄《育王山志》，讀之，感而嘆曰：「此我本師現在世間說法處也！」夫舍利者何？乃一真法界常住真心廣大光眀之體也。諸佛證之為清淨法身，菩薩修之為金剛心地，眾生迷之為阿賴耶識。其不壞者為佛性種子，名佛知見。以其眾生本具，故佛出世特為開示，使其悟入。祖師西來，指之為心印。是知眾生與佛無二無別，苐染淨熏變之不同耳。以眾生無眀業力念念薰蒸，故感四大五蘊腥臊臭穢不淨無常敗壞之身。其不壞者，為輪廻業果，厯劫不忘。菩薩以之為定慧薰習，得意生身，調伏眾生，淨佛國土；其不壞者，微妙功徳，成就莊嚴。唯佛證之為清淨法身，常住寂光，身土不二。其現大身，則無量光眀相好，居華蔵莊嚴，名實報身。其現小化，則丈六金身，示生人間，與民同患。而眾生見者，但見緣生之佛，不見法身真體。将顯法化無二，無常即常，故入般涅槃，而留舍利攝受眾生，名力持身，以示金剛不壞。法身常住世間，本無生滅去来之相，故所現光相種種瑞應不可思議，随眾生心感而應現者，即法身應機說法，以離言三昧直指眾生本有佛性，欲令見者當下了悟自心，頓見法身不生滅性。此與靈山踞座，末後拈花，有何異哉？故佛出世說法四十九年，無非指示此一大事。而於法華一會開示眾生佛之知見，以此知見即法身慧命。故云「此經在[皮-(〡/又)+(王/匆)]，應以七寳起塔」。况佛知見又為文字所障。至若諸祖直捷示人，而形於棒喝譏呵怒罵之間，而人又以機鋒目之，将謂別有玄妙，故悟之者希。今者親見法身如來覿面為說不生滅法，而人不悟諸己，槩以光明瑞相視之。誠謂當面錯過矣！可不哀哉？且而人也沉淪多劫，流轉生死；今者何幸何緣，一遇希有難遭之事，猶自迷頭認影，豈不有負真慈、自昧本有？可不為之大哀歟？昔佛於法華會上，自說法身壽量常住不滅，比但托之空言，未有若此見諸行事之深切著眀者也！惟普賢以十大願顯示法身，乃曰「請佛住世，勸轉法輪，常随佛學」之三者義昭於此。初僧會至長干，吴主孫權命求舍利，期以七日；不應，展三七日；中夜猶不應，會稽首而哀請曰：「佛以慈悲為心，苟不應，則使此方眾生斷滅佛種矣！」於是痛舉佛號三稱，遍身毛孔血汗迸灑，即聴瓶中鏗然有聲，光燭天地，啟之則舍利宛在瓶中矣。劉薩訶身陷地獄，将無出期；乃聴梵僧指求舍利為懴罪地，故感寳塔從地湧出。是知康為人，劉為己，均皆普賢勸請之意也。若夫種種莊嚴供養、守護讃歎者，豈非常随佛學者歟？且也佛性之在眾生，固其迷矣；若夫般若光明常然而不昧者，發於行事，若世之忠臣孝子、志士仁人，凡所施作致君澤民而為不朽之事業者，豈非法身所流衍乎？其厯代帝王崇奉興隆者，詎非法王之利見乎？緫之，無一眾生而不具有此性，故見聞随喜禮拜供養者，無異親承接足，即布身命、罄所有、竭內外施而為莊嚴，特為自性受用地耳。若夫一覩舍利，頓破無眀、了悟法身、長揖生死、永出迷途者，是在上根利智、夙具聞薰、緣熟於當下者，不無其人也。由是觀之，累代王臣興建於前，太宰陸公、相國沈公重興於昔，司馬郭公及諸公子再振于今，且托法身於毛端三昧，以見不朽，是又皆普賢願輪所持也。鄮山住持理公，豈佛稱空生、身子為長老乎？予自信靈山一會儼在目前，說法音聲熾然無間者也。故特書此，以告見聞随喜禮拜供養者，不得以色相求之也。</p>
<p style="margin-left:0em;text-indent:2em">明萬曆四十七年歳次己未佛降生日，</p>
<p style="margin-left:0em;text-indent:2em">匡山五乳法雲寺憨山沙門釋徳清撰</p>
<div style="margin-left:10em"><img src='../images/GA011p0054_01.gif' alt='GA011p0054_01.gif' /></div>
<p style="margin-left:0em;text-indent:2em"><span class='note-inline'>(伏讀憨大師所撰舍利記，合掌讃歎，誠為第一希有！若非文字般若從三昧流出，安得具大辯才、善說法要如此？余謂住持理公曰：「此記住處即舍利塔，普願法界一切眾生皆以香花供養而敬禮之。」理公，字秘蔵，余同叅兄，宛陵人也。今梓而布之，為作随喜功德。)</span></p>
<div style="margin-left:9em"><span class='note-inline'>(四眀山僧圓復跋)</span><img src='../images/GA011p0054_02.gif' alt='GA011p0054_02.gif' /></div>
</div>
<div class='div-other'><a id='mulu8' />
<p class='h2'>阿育王志䟦</p><p style="margin-left:0em;text-indent:2em">余不及覩阿育王寳塔舍利，相傳終涉影響，迨其詳載郭大司馬志中，壹若勗余聞思修者。而其住持秘藏，顧強余圓滿末後一句，又作何見解乎？大約舍利者，釋迦文定力所証。佛不愛骨，故涅槃施焉；王不愛寳，故窣堵波布焉。能究斯㫖，悲度一切，即忠可盡瘁，孝可竭蹷；身外長物，庸何愛哉？而司馬氏之愛河且蚤清矣！當播酋<span class='corr'>未</span>平，百口深入荒徼，從兠劒中磨鍊一過，卒能底定，以奏無前。此其中，壹惟報君顯親，先已樹基得定，而後乃歸為方外。適也舉室茹素，相為勤施，甚至大忠孝寺不靳重貲新之。其于世不屑屑然，光明種子直自性了之耳。矧類相感應，其子若孫不親覿靈光也哉？于是公子孔太、孔陵軰，續阿育王之舉，各捐修塔殿，俾鎮海邦、祝萬年。代父捨者子也，為君祈者臣也，又非自利福田而已也。然則編述斯志，無非忠孝剩㫖，雖謂公筆端三昧可矣！</p>
<p style="margin-left:0em;text-indent:2em">萬暦丁巳歲季冬月吉旦，吉水鄒元標書</p>
<div style="margin-left:7em"><img src='../images/GA011p0057_01.gif' alt='GA011p0057_01.gif' /></div>
</div>
<div class='div-other'><a id='mulu9' />
<p class='h2'></p><p style="margin-left:0em;text-indent:2em">《育王山志》者，總載于大司馬郭公，校正于少宰周公，而贊成於海內諸縉紳、名公、居士者也。卷凡若干，與夫撰碑、立傳、文辭、詩疏，犁然具載。前朝殿燬，簡籍煨燼。古未有志，先師在日，㥬蒐愽采，獲比隣胡隱士家藏本。考索讀之，若登山之有梯、浮海之有筏焉。時先師承太宰陸公之命，及禮部給劄住持，羈于殿事，未竟厥志而隻履西歸矣！理以顓蒙，謬承衣盋，綿力是懼。旦夕拮據，幸免墜緒。至傳天台教觀，實得于有門大師而已。濫登講席，適之逢大司馬郭公重建宋高宗御製佛頂光明之墖，即以《育王山志》為請。公欣然命筆，浹旬而成，遂為一代鉅典。鄮峯玉几，如增而高，豈特舍利輝煌而已哉？誠為佛法金湯，不可淂而思議者也。理謂如來演說如筏喻者，法尚應捨，何況非法？則此《山志》殊覺贅疣！不知文以載道，道由文顯。淂魚兎而執筌蹄固非；捨筌蹄而求魚兎，亦非也。故曰：渡河須用筏，到岸不須舟。敢以告夫文字性離者。住山沙門正理和南撰</p>
</div></div>
<div class='div-other'><a id='mulu10' />
<p class='h1'>阿育王山圖</p><div><img src='../images/GA011p0060_01.gif' alt='GA011p0060_01.gif' /></div>
<div><img src='../images/GA011p0061_01.gif' alt='GA011p0061_01.gif' /></div>
<div><img src='../images/GA011p0062_01.gif' alt='GA011p0062_01.gif' /></div>
<div><img src='../images/GA011p0063_01.gif' alt='GA011p0063_01.gif' /></div>
<div><img src='../images/GA011p0065_01.gif' alt='GA011p0065_01.gif' /></div>
</div>
<div class='div-other'><a id='mulu11' />
<p class='h1'>明州阿育王山志十門總目</p>
<ul class="">
<li>第一卷
<ul class="">
<li>地輿融結</li>
</ul></li>

<li>第二卷
<ul class="">
<li>舍利緣起</li>
</ul></li>

<li>第三卷
<ul class="">
<li>塔廟規製</li>
</ul></li>

<li>第四卷
<ul class="">
<li>王臣崇事</li>
</ul></li>

<li>第五卷
<ul class="">
<li>神明效靈</li>
</ul></li>

<li>第六卷
<ul class="">
<li>瑞應難思</li>
</ul></li>

<li>第七卷
<ul class="">
<li>福田常住</li>
</ul></li>

<li>第八卷
<ul class="">
<li>高僧傳法</li>
</ul></li>

<li>第九卷
<ul class="">
<li>提唱宗乗</li>
</ul></li>

<li>第十卷
<ul class="">
<li>玉几社詠</li>
</ul></li>

<li>第十一卷
<ul class="">
<li>清住山釋畹荃補遺</li>
</ul></li>

<li>第十二卷
<ul class="">
<li>清住山釋畹荃補遺</li>
</ul></li>

<li>第十三卷
<ul class="">
<li>清住山釋畹荃補遺</li>
</ul></li>

<li>第十四卷
<ul class="">
<li>清住山釋畹荃補續</li>
</ul></li>

<li>第十五卷
<ul class="">
<li>清住山釋畹荃輯續</li>
</ul></li>

<li>第十六卷
<ul class="">
<li>清住山釋畹荃輯續</li>
</ul></li>
</ul><p class="head1">明州阿育王山志第一卷目錄</p>

<ul class="">
<li>地輿融結<span class="note-inline">(偈四)</span>　<span class="note-inline">(論二)</span>　<span class="note-inline">(郭子章)</span>
<ul class="">
<li>通論地輿</li>

<li>別論鄮山</li>
</ul></li>
</ul></div>
<p class='juan'>明州阿育王山志卷第一</p><p class="byline">泰和　郭子章　相奎父　撰</p><p class="byline">山隂　祁承㸁　夷度父　校</p>
<div class='div-other'><a id='mulu12' />
<p class='h1'>△地輿融結</p>
<div class='div-xu'><a id='mulu13' /><p style="margin-left:0em;text-indent:2em">粵惟菩提道塲，基抵金剛；匪兹堅固，曷居法王？諦觀舍利，塵塵覺帝；神聖所都，孰言容易？是即靈山，是即摩竭；須彌有壞，此無震裂。咨爾山靈，異爾比丘；作難思想，呵護勤修。志地輿融結。</p>
</div>
<div class='div-other'><a id='mulu14' />
<p class='h2'>通論地輿</p><p style="margin-left:0em;text-indent:2em">蠙衣生曰：「人間世何所有？三才而已矣。曰天，曰地，曰人。天位乎上，地位乎下，人位乎中。天何所有？氣而已矣。氣無其形，空而已矣。地何所有？水土而已矣。金木火，皆土之變也。故知：天，五行之消息者也；地，五行之變化者也；人位乎中，又得五行之性情者也。然則天雖位乎上，亦位乎下；地位乎下，實位乎中，故曰天如卵白，地如卵黃。第此方論天地六合，為言得其形似而已矣。方外為言天無涯而地無涘，論涯涘者，約一佛化境也。何以言之？葢一佛化境，謂之三千大千世界，有百億日月、百億須彌山、百億大海水、百億鐡圍山、百億四大洲。鐡圍繞其外，海水聚其內，須彌嶼其中，四洲羅其下，日月照臨乎其上。百億鐡圍之外，更有一大鐡圍總括之，以形如棊布，總之以枰。大千外更有大千，不知其紀極，故曰天無涯而地無涘。然則載山岳者海，載大海者地，載大地者水，載水輪者火；載火輪者金，載金輪者又風輪為之執持也。故《楞嚴》云：『覺明空昧，相待成搖，故有風輪執持世界。乃至寳明生潤，火光上蒸，故有水輪含十方世界。』是則地依乎水，水依乎火，火依乎金，金依乎風，風無所依，依空而已。故曰天位乎上亦位乎下，豈非上天之上復有大地，大地之下復有上天？橫論世界已如彼，[監-皿+立]論世界又如此，天豈有涯乎？地豈有涘乎？今之論山源者，曰中國五岳七山皆自崑崙發源。夫世界初成，豈有先後？高原平陸一湧而纎悉畢具。不觀之洪水初落乎？江河之畔，沙聚壘壘，高者下者，竣者夷者，是水之洮汰也，風之皷擊也。醯鷄而五岳之，螻蟻而七山之，南柯之王將遷都而長安之矣。今之大地亦若是也。然則古之論山源者非乎？曰：亦是也。第究其山而不究其水，亦不究其氣；非不究也，究之不得其經也。以余言之，山無本末，水有源流；氣寓其形則聚，不寓其形則散。形者山也，故曰乗風則散，界水則止。故今之論源約其氣，論氣約其水。若曰山源，豈其然乎？然水無定止，因山而為源；山無自體，假氣以為因。葢山之形勢必中高而邊下，如人身之有頂[寧*頁]四支相為高下。既非先頂而後支，豈可以頂[寧*頁]為源而四支為流乎？雖然一身莫尊乎頂，氣之所聚非頂也；眾山莫尊乎祖，氣聚非祖也。然有大聚焉、小聚焉，始焉、中焉、末焉，聚而復散焉，散而復聚焉。中國名山祖於西域雪山，其次崑崙，又其次為五岳七山，離而復合，合而復離。又有合而不離，離而不合者，不知其幾。合而不離者其氣聚，聚則成焉；離而不合者其氣散，散則敗焉。又有成而貴焉、賤焉者，合而復離，離而復合，如父生子，子生孫；子又為父，孫又為子。或子貴而父賤焉；子賤而父貴焉，貴貴賤賤，父父子子，直趨大海而後已。故曰界水則止。」</p>
</div>
<div class='div-other'><a id='mulu15' />
<p class='h2'>別論鄮山</p><p style="margin-left:0em;text-indent:2em">育王山去府治四十里，其源始於天台。天台山有九峰，形如八葉蓮花，華頂峰當其中，是為花心。正東一峰，謂之摘星。自摘星峰發支，至奉川為二，一支為仗錫、為雪竇，一支為金峩、為護聖。由陬溪管江為雲峰、天童太白山，育王山實以太白山為近祖。自太白，衍為玉几峰；一支去東南二里而止者為白雲山，一支於東北過峽起高頂為鄮峰，即舍利湧出之所，今上塔是也。鄮峰凢為二。一於本身抽三小支：一短支為列祖方墳；次長者為大殿坐山；又一次長者為下塔西退居，此本身之脉絡也。一於孝順嶺過峽起高者為赤堇山（鄞縣古稱「鄮」、稱「堇」，以此）。由赤堇又過峽為寳幢山，形如鉢盂，又謂之鉢盂山，山之形勢自西而南。自南而東為玉几，從東過北為鄮峰，由北至西為赤堇，自西環南為寳幢。盤廻不出十里，縱橫不外千武。左折右曲，東瞻西顧，古稱「六殊勝」、「八吉祥」，非虚也。寺景之勝者，有迦葉左足跡蹈巨石上，覆以石亭，謂之佛跡亭。去亭咫尺涌現巖，乃塔涌之所。去鄮峰絕頂，天空海濶，可以四望，謂之極目亭，又謂之「望海亭」。由亭而下有損巖，巃嵸嶻櫱，土山之中偶生片石，亦竒觀也。古鐫「損巖」二字，故名。巖下有小澗，澗水潺湲不絕，理法師累石以渚其流。山水輝映，竹木交翠。巖之上下可列坐十數人，聞幽溪師偕元素、休遠、慧日、秘藏相與煮茗，賦詩其下。方丈後有仙人巖，葛仙翁書「才坤」二字。寺東有妙喜泉，泉因妙喜老人得名，文見乎碑。去泉半里許有金沙井，去井數十步有龍潭，潭上有龍王祠。龍即靈鰻，菩薩護聖濟民，屢著肹蠁，有司歲致祭焉。玉几山有大權洞、七郎巖，赤堇山有飛來巖，明堂嶴有鬼谷祠，靈巖有塔峙嶴。去育王十里有烏石嶴，相傳有僧隨阿育王安舍利塔，未得道者墮地化為烏石，石上現袈裟紋，明顯可觀。又有月現巖，上有暈如白月，故名。石傍有七佛潭，古稱七佛澡浴其水，故名。嶴底有窣堵波，慧逹大師靈骨瘞焉。大率山不自勝，因人而名。此山自太古來，土阜而已；一有舍利，便與名岳爭光。歷代王臣崇奉之，高僧護持之，文人讃詠之。山韞玉而生輝，水藏珠而增媚，有以也夫！</p>
</div></div>
</div><!-- end of div[@id='body'] -->
</body></html>