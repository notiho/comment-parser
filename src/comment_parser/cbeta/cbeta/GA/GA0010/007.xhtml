<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明州阿育王山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu119' /><p class="head1">明州阿育王山志第七卷目録</p>

<ul class="">
<li>福田常住<span class="note-inline">(偈四)</span>　<span class="note-inline">(郭子章)</span>
<ul class="">
<li>大唐越州鄮縣阿育王寺常住田碑　<span class="note-inline">(萬齊融)</span></li>

<li>育王寺碑後記　<span class="note-inline">(于季友)</span></li>

<li>上塔般若會碑　<span class="note-inline">(李泳)</span></li>

<li>廣利莊記　<span class="note-inline">(釋本暢)</span></li>

<li>報本莊塗田記　<span class="note-inline">(戴良)</span></li>
</ul></li>
</ul>
<p class='juan'>明州阿育王山志卷第七</p><p class="byline">泰和　郭子章　相奎父　編</p><p class="byline">鄞邑　屠隆　緯真父　校</p>
<div class='div-other'><a id='mulu120' />
<p class='h1'>△福田常住</p>
<div class='div-xu'><a id='mulu121' /><p style="margin-left:0em;text-indent:2em">照世者火，傳火者薪；食輪先轉，繄我有身。如來應供，維摩托鉢；香積國中，喫飯成佛。古人耕鉢，我今耕田；雖曰違律，力田者禪。暖衣飽食，爾今何為？三學勤修，胡患鐵圍？志福田常住。</p>
</div>
<div class='div-other'><a id='mulu122' />
<p class='h2'>大唐越州都督府鄮縣阿育王寺常住田碑</p><p style="margin-left:0em;text-indent:2em">我聞：語寂滅者，本之以不生，而菩薩不能去資生立法；談逍遙者，存之於無待，而神人不能亡有待為煩。吉祥之降，帝農教以耒耜；蒼靈之下，后稷俾其播種。故維摩之毘耶，稽首持鉢，尚詣於香積；釋迦之<span class='corr'>給孤</span>，洗足著衣，猶乞食於舍衛。是知夫食者不獨乎人天，農者豈唯乎政本？阿育王靈塔寺者，晉義熈元年之所置也。昔孔雀氏宿童子之因果，當金人之授記。暨鐵輪位正，寳塔功成；計鳥道之千里，占人寰之一勝。夜叉密跡以飛行，神僧護影而圍繞。雖方壇氣象，已萌青石之符；而員頂光明，未質白雲之狀。迨觀音應現而指迷，利賓虚求以昭發。全身踊出，僁如多寳之音；一[瓜-、]圓開，宛是樓那之相。神其不滅，道在兹乎？晉安帝允釐三才，成就六度；聿圖蘭若，式印招提。景行阿育王，故以育王靈塔為稱道。徒觀夫輪奐䂓矩，鈎繩剙製；珠軒翠檻，延袤中霄；玉[霝/田]金池，周羅上界。環海之下流元氣，大地為衣；圍山之上結太清，諸天作葢。信方廣一都之會也。左赤岸而<span class='corr'>千</span>里，右青田而一曲。霞標莾蒼，幽幽迷鬼谷之祠；日剎晶明，的的識丈人之館。天花未雨，宿傳龍界之香；地籟無風，時起魚山之梵。則知定光諸佛，悔天台之赤城；羅漢群仙，謬崑崙之元圃。□□法惟神授，道乃人宏。向使<span class='corr'>輸</span>柯王昧巴連之因，初㣲此塔；迦葉佛晦閻浮之跡，殆曠兹山。葢虛明之絕境，不可得而思義者也。</p>
<p style="margin-left:0em;text-indent:2em">粵寺東十五里塔墅常住田者，宋元嘉二年奉命之所立也。宋文帝秉籙御乾，作娑羅之外護，感闍耶子砂糗之供，制賜是田；梁武皇楃樞臨極，為寳應之下生，見阿育王金粟之果，勅蠲其賦。日月盈止，既有命以自天；陵谷迭居，終不動其如地。梁普通中，沙門僧綬，兹寺之應真也；以發行為道塲，以直心為淨土。聞純陁良田之喻，遂篤志焉。既種既戒，載芟載柞。察地道之化成，觀天道之時變。悟是身無主，□□始以常住名焉。次有僧濟上人，虚己淨心，紬兹惠業。披衣畫其塍埒，持戒整其疆畔。苗而不秀，有恨何及？逮陳隋之季，䘮亂荐臻。農野蕭條，鞠為茷草。我皇家執大象、乗飛龍，陟丕上帝之耿命，紹復先王之大業。有山棲曠和上，道尊人傑，德貴天師。中宗孝和皇帝親降璽書，願同金輦。擊鼓而陳其入國，造船而捧其登座。故知二乗行道，不避未證；四果適時，還陞紫殿。雖植眾德本，作南山之福田；種諸善根，存東臯之淨業。</p>
<p style="margin-left:0em;text-indent:2em">初，湖之左右，夾壤二區，榛<span class='corr'>梗</span>始艾，菑畬粗立，僧徒理勝，力未瞻農；童牧因聞，私竊種藝。和上表蒙俗之貪垢，負冥期之幽報。乃推湖西易壟，讓為閒田。壞諍歸之，舂稅就給。唯割湖東十頃，復古賜地，窮海北漸，曾山南麓。樓子根盤以東峙，富都股引而西注。真陸水膏腴之沃壤，實神靈滋液之奧區。於是奠其畛畷，孚其版<span class='corr'>籍</span>；農野罷侵，田畯至喜。人到于今稱焉。前寺主簡、晈二法師，僧祗之龍象也。就先疇之畎畆，敦老農之疾續。蕆事作製，簑笠來思者久之。歲功未成，生涯共盡。流沙忽去，荒涼紫陌之田；影壁空存，搖落青園之寺；可為長太息者矣！有惠炬闍梨，德業淳脩，曾統綱領。道勝之韻，生而能言；禪悅之味，老而彌篤。用能纂其終始，高軌可追；庀其委積，長算斯遠與！法言沙門，俗姓喻氏，貞己密行，惠心苦節。今屈知墅任，垂將十年。先是，舃鹵未斥，塗洫未濬；薹稗蘙薈，澷于農郊。夫其心嗇制度，瞬目曲折。荷鍤畚土，堙窪鏟凸。隤竹落，捷石甾，溉高湊仰，增卑陪薄。分殺水怒，承逹出氣。填淤遊盪而時至，餘彼寬緩而不迫。終古旱害，浸以汙潢。冬不祈於積雪，夏無滎乎小雨。由是湖有千金之號焉。當其春鴈司載，田事既飭，產孚甲，毓萌芽。或藨或蔉，實頴實發。上農臺而課長贏，復陽之稼如雲矣。及夫寒蟬記時，農乃登榖，裒積聚，築塲圃，孚不遺秉，[嬴-女+禾]無□□。□□庾而督收成，海陵之倉非衍矣。詩云：「倬彼碩田，歲取十千。」其是之謂乎！百榖既蒸，萬供既設。滿以眾香之鉢，薰以毘耶之城。或異聲聞，若化菩薩。虚高座以影集，時洪鐘而雲臨。敷座而坐，飯食經行。臭若香風，味同甘露。遍滿一劫，周流十方。聞之者得未曾有，食之者咸登正位。白衣之會龍國，無掘鬱金之香；緇裳之集雞寺，不碎菴羅之末。三藏大德，知食金之可貴；一噐沙彌，識麨坋之非重。資我飯色，師之力歟！都維那玄宗，遊方觀化，大融慈誘。火耕水耨，常有助於上農；飛杖浮杯，今載行乎中國。上座釋辨疑，十城之僧主也，神清氣合，金杵發其休徵；寺主釋惠敏，九州之維那也，風骨天成，鉄鎮起其靈相。咸能以如來之衣衣，分如來之座坐。護育王之靈塔，願貿金錢；記育王之聖田，思模石柱。弟子早接蘭書，式典騏驎之閣；晚遊蓮跡，每參鸚鵡之林。賔頭盧之下空，亟見有能之師子；舍那私之入寺，豈謂無知老人？識異<span class='corr'>博</span>文，才非能賦。阮公不事，曾供香花；顧越有緣，遂瞻碑版。滿笈多之石室，未擲其籌；對輪王之金地，且耕其筆。多羅之葉，而書偈云：</p>
<p style="margin-left:0em;text-indent:0em;" class="lg-abnormal"><div class='lg-row'>渾儀草昧　象物紛拏　或甲而乙　或萌而芽</div>
<div class='lg-row'>萬殊成類　百寳攸嘉　故后稷布其種　□神農嘗其華</div>
<div class='lg-row'>燧人更運　火正司軄　教以鼎餁　炊之黍稷</div>
<div class='lg-row'>易兹毛茹　成此粒食　是之為人天　是之為皇極</div>
<div class='lg-row'>我聞維摩　曾語舍利　如來大慈　甘露上味　又見阿難　聞是香氣</div>
<div class='lg-row'>亦有以飯食　以之為佛事　若長者主　若聲聞人</div>
<div class='lg-row'>天諸居士　地虛空神　如聞飯氣　而亦來臻</div>
<div class='lg-row'>況生生之位　有待之為身　猗與童子　供資砂糗</div>
<div class='lg-row'>法主大慈　冷然虚受　伊鐵輪以授記　從滅度後</div>
<div class='lg-row'>何寳塔之莊嚴　得未曾有　鳥道於許　人寰在哉</div>
<div class='lg-row'>鬼神冥運　風雨濳來　白雲踊出　青山半開　含千輪之蓮跡　建百福之花臺</div>
<div class='lg-row'>宋帝下生梁皇外護　<span class='corr'>太</span>稷賜疇　司農蠲賦</div>
<div class='lg-row'>臯壤映發　湖源灌注　既魚鱗以左右　亦犬牙而盤互</div>
<div class='lg-row'>菑畬平秩　薹笠來思　爰疏畛畷　是務鋤犁</div>
<div class='lg-row'>三農奕奕　萬畆祈祈　自膏腴而兼倍　矧雨露與華滋</div>
<div class='lg-row'>懿兹開士　賞功司過　凢以犒勤　所以肅惰</div>
<div class='lg-row'>東作方喜　西成是課　始象耕而鳥耘　終牛舂而馬簸</div>
<div class='lg-row'>千箱既積　五榖斯分　味蒸甘露　爨涌香雲</div>
<div class='lg-row'>孰云菩薩　而謂聲聞　摶須彌所不能盡　曷毘耶之足薰</div>
<div class='lg-row'>藐爾赤松　猶田白玉　矧伊塔寺　神通付囑　信矣育王　能生金粟</div>
<div class='lg-row'>彼鄭國之泥紫　如富郡之水綠</div>
<div class='lg-row'>我來自東　經行成趣　淨業斯闢　善根方樹　式紀因緣　匪存章句</div>
<div class='lg-row'>庶金田與石柱　山巍巍以常住</div>
</p><p style="margin-left:0em;text-indent:2em">秘書省正字郎萬齊融撰</p>
</div>
<div class='div-other'><a id='mulu123' />
<p class='h2'>育王寺碑後記</p><p style="margin-left:0em;text-indent:2em">此寺碑記嘗為寇盗隳壞，久無竪立。有好事僧惠印，錄寺舊文，藏於篋笥。又與老宿僧明秀、志詮、寺主僧志仁、上座僧棲雲、都維那僧巨嵩，會議重建其碑焉。余美其樂善。會剡越間有隱逸之士曰范的，業文功書，未遇於時，常萍泊雲水間。一日扁舟至明，余邀以書之。添勝境遊觀之一事，畧既端由於碑後云。<span class='corr'>大</span>和七年十二月，明州刺史于季友記</p>
</div>
<div class='div-other'><a id='mulu124' />
<p class='h2'>上塔般若會碑</p><p style="margin-left:0em;text-indent:2em">紹興丙子，大慧禪師宗杲得㫖住育王廣利寺。師還自嶺南，既主叢林，湖海衲子輻湊；聚眾一千二百法席，為天人師。廣利素號望剎，至是食口弗給。有大慧高弟擇㣲者，眾推苦行，號「㣲高僧」，慨然而起曰：「吾事大慧，責居遐荒。逮茲去此十有七年，萬死一生，備償難棘。今龍天歡喜，祖道中興，謂為緣化之倡。」乃帥同志二十軰，化八萬四千信士，各捐己帑，名「般若會」，裒為求田供眾之資。時郡蔣弍卿、方公滋首為之勸，遠近樂施，財帛雲委。未幾，大慧有旨移住徑山；其嗣大圓璞公繼之，乃令其徒彥平，就奉化東材請官地海塗圩而為田。工傭浩博，以「般若會」所儲，用之不足。又請大慧衣鉢助之，合金十萬緡。施及三年，而大圓順寂。眾又以其嗣（今住持）普門廓公繼之。時丞相岐國湯公思退（當時大慧為方外友），捨金恊濟。又得無相大師靖公捐財，建造莊院，名「般若莊」。自紹興戊寅至乾道丁亥始克有終。侍御公伯庠作記以美之。而後大慧遷化，門人弟子傳法住持遍九天下，獨㣲公卷而懷之，退䖏廣利上塔。禁足一紀，不出門限。一飯之外，不按俗務。看閱藏經已七過矣，逹官貴人招之不去。其高致追媲古尊宿，豈今日學道者所能彷彿！乾道二年春，予以先公太監大祥，至廣利作佛事，因訪㣲公。公與大慧皆先世道舊，相見慰藉。久之，論及塗田首尾，實㣲公權輿。又欲令小師祖印募緣，甃砌大嶺之上塔磚路數千丈，且曰：「他日路成，人將塑像大慧、大圓、普門三善知識。塔院後舍配以造塔。真戒大師振公以八萬四千信士名衘函貯其上，誓將朝夕夤奉，以為善知識祠堂香火。惟子為我記之！」予巽謝未遑。既畢，㣲公令祖印持書扣門，其請愈堅。且曰：「子不我記，非獨慢我，是慢大慧。」予不敢辭，乃為之說曰：「釋迦如來以提婆逹多為善知識，故《蓮華經》云：『提婆逹多為善知識故，令我具足六波羅密。』又〈妙莊嚴王本事品〉云：『若善男子、善女人，種善根故，世世得善知識。其善知識能作佛事，示教利喜，令入阿耨多羅三藐三菩提。』」予伸二子，以訂㣲公。諸方衲子多，見善知識者必有其人。能辨緇素則一生參學事畢。脫或未喻，其可以卜度耶？謹記。淳熈二年六月，脩職郎．前兩浙東路安撫司准備差遣李泳記</p>
</div>
<div class='div-other'><a id='mulu125' />
<p class='h2'>廣利莊記</p><p style="margin-left:0em;text-indent:2em">皇慶二年春，月屆孟陬，育王住山佛日普光大師，書廣利莊目，諉余文以昭不朽。</p>
<p style="margin-left:0em;text-indent:2em">按：師莅事初，慮產薄眾多，時或不粒。大德八年，偶余病，廢塗田出售，隸奉川之梧嶴。遂勸于眾，得前昌國州廣福寺住持碧海克寬及石山惟分、氷房希檗（皆寺之耆宿也）翕然而和，各出錢若粟，所用幾三萬緡。石山、氷房半之，而碧海半之，以共集斯事。於是代石僝功，具畚鍤，芟蕪穢，作岸捍提，防潮汶之虞。是歲臘月，田成莊備，而莊田廣利焉。歲登榖千計，聚山資水利，計亦若干。輸公外，撙之以準。脩理隄岸後，始併斯田與夫山資水利，歸之寺，用贍多眾。乃位四師於莊而祠焉。夫以廣利目莊，則稱誠廣矣。彼嗇夫守金玉，平時一豪莫利於人，而卒為五家所耗。較之斯舉，固相縣絕。其後之來者，冈知成市繕治之艱，謬悠而居，伈俔而事，寜不有孤厥謀？有能於食等者，於法亦等；於法等者，於食亦等。則師市田建莊之意，為不虚施。</p>
<p style="margin-left:0em;text-indent:2em">師諱德明，字東生，鄞之昌國人，住山今十有五年矣。延祐三年孟冬，文溪沙門本暢記</p>
</div>
<div class='div-other'><a id='mulu126' />
<p class='h2'>阿育王山廣利禪寺報本莊塗田記</p><p style="margin-left:0em;text-indent:2em">客有自四明來者，以阿育王寺住山約之裕禪師之書報本莊之事狀告曰：「願有記也！」予發書按狀：</p>
<p style="margin-left:0em;text-indent:2em">自奉化東行七十里，其地橫枕大海，岌乎其不可持者，黃賢磧境也。以言其闢田而莊之者，則寺沙門輿公也。以言其所以作之利害，縣民應氏、林氏諸人，嘗於黃賢磧境築海為田，是為西成。南成寳慶、豐嶼制幹、下坂侯家、西塘盛嶴，歲有風淖，恒[木*疌]木實土為堤，時其懷而治之。元至正乙巳，風悍淖怒，而於所謂隄者日已齧去。國朝洪武戊申，颶風復大作，遂廢其田，復為塗泥，而賦粟猶他日。鄉之老人周覽而歎息曰：「是其為患，庸有既乎？」則又相與謀曰：「輿公德可弭難，而才可植業，苟恊誠歸之，吾屬其少休乎！」應氏、林氏具以其事請；且約隄成之後，其田皆公有也。公固辭而請益力，則慨然曰：「宜咨住山約翁禪師圖之！先師雪窓光公住茲山之日，嘗以僧粥不繼，欲增廣土田以贍之。有志未就而化去。應氏、林氏以是役而投告，是天與也！且有以舒彼之急，亦報吾之師矣。」禪師曰：「然！」首捐衣資助之。於是代石于山，轉木于海，度功即土，率徒相宜導其流而堨之土[泳-永+盾]。故堤之北，以為其巨栗，以植之大松以寢之。貫以木杙，聮以竹綯，傳土於中，帖石於外。槩視其堤，無有罅漏。衡從參錯，若以櫛然。而又二為碶，以渫海水之洄洑衝薄。昔者蛟鼉魚龞之塲，今則膏土沃壤而源。曰之聮絡乎東阡西陌者，井井也。以言其制之大小，用力之多寡，則隄之長四千尺，廣五十尺，高殺其廣三之二。田以計者一千七百有竒，莊以間計者二十有五。度費工傭六萬、錢九萬緡、米三千石。經始於冬癸丑之十二月二十有四日，後乙卯秋九月十日而功告訖也。寺之勤舊永全等，能相以力焉。以言其始終作謀，則鄉以事白之縣，縣上之府。其老於事者，行視可否，然後報下如所議，而速公以蒞之。公復與老人約曰：「吾學佛人也，固將以利民，豈可專其田以利？當與若等共之可也。」乃為立契券，仍請有司署其櫝。而秋賦之出於田者，己則任之。遂集得田之家，授之如約。中有欲售於公，則厚與之直。其南成田之出佃東山寺、寳慶寺田之屬。寳慶田者，每歲輸稅尤困苦。至是德公之為，咸願以田讓公，忘償之直而後受。莊成，請禪師大書今頟，葢不忘乎其師也。</p>
<p style="margin-left:0em;text-indent:2em">噫！何其賢也！世恒言，佛以利益天下，故其集事之易每如此；而不知其徒之賢亦多有以動人爾。公之為人，寬平而有守，恢廓而有為。有守合乎仁，有為合乎義，吾所謂賢而動人者也。况是役也，能知因民所利而利之，而又不以其利歸諸己。又知其師之恩已，而思有以報，原其所為，一皆禪師福緣感化，是宜信從者眾，而其成功直易今也。然所以致兹成功之易易者，其教使然耶？抑亦其徒之賢有以動之也？嗚呼！此禪師所以欲其有紀於後也。而不沒人善如此，亦以使後人皆知所報也。</p>
<p style="margin-left:0em;text-indent:2em">公字象先，元輿其名，台州臨海人。早從雪窓祝髪于姑蘇之開元寺。及遷阿育王，又從之歷職。嘗改作寺之西塔，搆塔院及置鄞縣工家塘田三百畆﨑頭莊。後出世說法，同郡之明覺撒其寺新之。遷岳林，今陞阿育王，俱有成績可紀云。洪武十四年歲在辛酉五月，九靈山人戴良記</p>
</div></div>
</div><!-- end of div[@id='body'] -->
</body></html>