<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普陀洛迦新志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu958' />
<p class='juan'>普陀洛迦新志卷九</p><p class="byline">古會稽　陶鏞　鑑定</p><p class="byline">古翁山　王亨彥　輯</p>
<div class='div-other'><a id='mulu959' />
<p class='h1'>流寓門第九<span class='note-inline'>(共十三人)</span></p>
<div class='div-other'><a id='mulu960' /><p style="margin-left:2em">名山勝境，本仙真棲息之鄉；絕島荒嵎，為賢者避世之地。伊人宛在，遊子關情。茲山安期寄迹，豔灑桃花；抱朴固形，名留丹井。鶴年孝通夢感，學佛知歸；柳莊相自僧傳，與人為善。不獨增名山之聲價，更以助正法之流通。志流寓。</p>
</div>
<div class='div-other'><a id='mulu961' />
<p class='h2'>秦</p>
<div class='div-other'><a id='mulu962' />
<p class='h3'>安期生</p><p style="margin-left:0em;text-indent:2em">瑯琊人。避秦亂，至山修煉。嘗以醉墨灑成桃花紋。故寺西南有桃花山。<span class='note-inline'>(舊志)</span></p>
</div></div>
<div class='div-other'><a id='mulu963' />
<p class='h2'>漢</p>
<div class='div-other'><a id='mulu964' />
<p class='h3'>梅福</p><p style="margin-left:0em;text-indent:2em">字子真，九江壽春人。漢成帝時，為南昌尉。見王氏權盛，漢祚將移，乃為疏，從縣道上書。福本微官，又為奸黨所抑，不報。福見時事日非，遂棄官，佯狂吳市<span class='corr'>間</span>。後有人見福於山。明萬曆<span class='corr'>間</span>，僧如迥以梅岑之椒為福煉丹處，重創梅福庵，以存古蹟。<span class='note-inline'>(《裘志．流寓．精藍》)</span></p>
<p style="margin-left:2em">按《裘志》云：「《漢書》本傳如此，亦不敢附會增益。」又引宋陸游〈梅子真泉銘〉曰：「梅公之去漢，猶鴟夷子之去越。變姓名，棄妻子，舟車所通，何所不閱？彼吳市<span class='corr'>間</span>，人偶傳之，而作史者，因著其說。倘信吳市而疑斯山，不幾乎執一而廢百？梅公之去，如懷安於一方，則是以頸血，丹莽之斧鉞也。山麓之泉，甘寒澄澈。珠霏玉雪，與子徘徊。酌泉飲之，亦足以盡公之高而歎其決也。」乃謂：「子真既可從吳市至會稽，獨不可從會稽至洛迦乎？會稽曰梅山，此曰梅岑。會稽有子真泉，此亦有子真井。余信子真於洛迦，猶陸先生信子真於會稽也。」</p>
<p style="margin-left:2em">又按：《裘志．流寓》祇載梅福。《許志》增安期生，亦尚有說。至全祖望〈寶陀三君詠〉，梅福、安期外，又增梁鴻。考邑舊志，或說鴻避亂梁橫山，或說東霍第三山，不及普陀。未審謝山所據何書，故略之。</p>
</div></div>
<div class='div-other'><a id='mulu965' />
<p class='h2'>晉</p>
<div class='div-other'><a id='mulu966' />
<p class='h3'>葛洪</p><p style="margin-left:0em;text-indent:2em">字稚川，高密人。究覽典籍，尤好神仙之術，著書號《抱朴子》。山中有葛洪井，相傳為煉丹之井。<span class='note-inline'>(《許志》)</span></p>
<p style="margin-left:2em">按《許志》謂：「縣在唐開元<span class='corr'>間</span>，以洪曾煉丹於是，洪號葛仙翁，遂名縣為翁山。」此說殊非。《抱朴子》：「論古仙者之樂，以登名山為上；而以海中大島嶼，若會稽之東，翁洲之類者次之。」翁洲即翁山，則洪所著書，已有翁山之名矣。翁山，當為三國時，葛玄得名。玄為洪族祖，號仙翁，曾採藥海山。洪號稚川，隱羅浮，傳有履化蝶事。許以翁山，謂因稚川得名，實沿《定海縣志》之誤，未加深考也。</p>
</div></div>
<div class='div-other'><a id='mulu967' />
<p class='h2'>元</p>
<div class='div-other'><a id='mulu968' />
<p class='h3'>王天助</p><p style="margin-left:0em;text-indent:2em">字致和，號頤庵，昌國蓬萊鄉人，學道於袁松溪。泰定<span class='corr'>間</span>，入侍內祠。以精禬禱，數遣代祀名山。京師大旱，祈雨輒應。有司治決河，投其鐵符，水勢漸減。主鄞之玄妙觀，建玉皇閣，賜號「太虛玄靜明妙真人」。嘗修煉此山云。<span class='note-inline'>(《許志》；《鄞縣志》)</span></p>
</div>
<div class='div-other'><a id='mulu969' />
<p class='h3'>吳萊</p><p style="margin-left:0em;text-indent:2em">字立夫，又字淵穎，金華人。性好遊，嘗東出齊魯，北抵燕趙。及還江南，復遊海州、歷蛟門，浮海東尋梅岑山、觀音大士洞。登磐陀石，見曉日初出，海波盡紅。瞪目長視，思欲起安期、羨門而與之遊。作〈磐陀觀日賦〉，膾傳一時。<span class='note-inline'>(《定海廳志》)</span></p>
</div>
<div class='div-other'><a id='mulu970' />
<p class='h3'>丁鶴年</p><p style="margin-left:0em;text-indent:2em">西域人。父職馬祿丁，徙居武昌。至正<span class='corr'>間</span>，淮兵渡江襲武昌，鶴年從兄吉雅謨丁為昌國令，徒步往依焉。薦章凡九上，皆不受。既而兵戈四起，匿翁洲海島。隆冬衣不掩脛。有饋遺者，雖饘粥費無所受。憂憤歡愉，皆發之於詩。其〈題普陀山〉七律，至今膾傳焉。<span class='note-inline'>(《定海縣志》；《許志》)</span></p>
</div></div>
<div class='div-other'><a id='mulu971' />
<p class='h2'>明</p>
<div class='div-other'><a id='mulu972' />
<p class='h3'>袁珙</p><p style="margin-left:0em;text-indent:2em">字廷玉，士元子。幼襲父學，於書多所觀覽，壯益爽秀。嘗遊補怛洛迦山，僧有別古崖者，善相，見而奇之。謂其眼光如電，法當以術顯。因以相家之術授焉。洪武中，遇姚廣孝於嵩山寺，謂之曰：「公，劉秉忠之儔也，幸自愛。」後廣孝薦於燕王，召至北平。王雜衛士類己者九人，操弓矢，飲肆中。一見即前跪曰：「殿下何輕身至此？」九人者笑其謬，珙言益切。王乃起去，召珙宮中諦視。曰：「龍行虎步，日角插天，太平天子也。年四十，鬚過臍，即登大寶矣。已見藩邸諸校卒，皆許以公侯將帥。」王慮語洩，遣之還。及即位，召拜太常寺丞。賜冠服鞍馬、文綺寶鈔及居第。帝將建東宮，而意有所屬，故久不決。珙相仁宗曰：「天子也。」相宣宗曰：「萬歲天子。」儲位乃定。珙相人，即知其心術善惡。人不思義，而畏禍患。往往因其不善，導之於善，從而改行者甚多。性孝友，自少安貧養志。親疾甚，籲天祈減年以益親壽，疾果瘥。有以役他徙者，委之金百鎰，不相聞者十餘年。後其人歸，以金還之，封識如故。友人以事逮而沒，珙收厝以歸其母。待族黨有恩。立朝小心慎密；每建言，為上所眷愛。後居家，好吟詠，能畫竹。所居城西，繞舍栽柳，自號柳莊居士。永樂八年卒，年七十六，賜祭葬，贈太常少卿。<span class='note-inline'>(《鄞縣志》)</span></p>
</div>
<div class='div-other'><a id='mulu973' />
<p class='h3'>張隨</p><p style="margin-left:0em;text-indent:2em">字亞泉，順天文安人。官御用監太監。涉獵經史，精書法。時故相蘭谿趙志皋為教習，器重之。萬曆三十年壬寅，奉命齎帑金千兩，蒞山建藏殿。三十二年甲辰三月，殿成報命，繪圖以獻。踰年，復齎金二千兩以竟前績，至丙午秋竣事。先後在山八年，拮据經理，區畫盡善。性儉約，一蔬一飯外，無所需。山中無義之徒，每有謀私利以墜戒律。隨甫至山，若輩遠遁，山寺為之一清。鼎新之後，又博求儒紳，輯為志乘。寺僧建生祠以祀之。<span class='note-inline'>(周應賓〈普陀寺〉及〈內官三公祠〉兩碑記；《裘志》)</span></p>
</div>
<div class='div-other'><a id='mulu974' />
<p class='h3'>蘇若霖</p><p style="margin-left:0em;text-indent:2em">崇禎朝內官。懲魏忠賢之敗，挾資來山，載滲金銅觀音一尊。至道頭，未知適從，向大士前卜筄，鎮海吉。遂送入後寺，今奉圓通殿內。又施己資千餘，莊嚴淨土。甲申，聞變出山，年餘再來，竟隱山中，至沒。僧德之，為建塔，歲時設供。後又與張、王、党、馬諸人，俎豆大寺，可不謂賢歟！<span class='note-inline'>(舊志)</span></p>
</div>
<div class='div-other'><a id='mulu975' />
<p class='h3'>吳鍾巒</p><p style="margin-left:0em;text-indent:2em">號稚山，常州武進人。崇禎甲戌進士，歷官至禮部尚書。姚江黃宗羲招公居四明，答曰：「從王所在，待盡而已。」遂退居普陀。舟山師潰，公曰：「吾老矣，不及此時尋一塊乾淨土，即一旦疾病死，其何以見先帝、謝諸君子於地下哉？」乃復渡海入城，至文廟右廡，設高座，積薪其下，捧先聖神位，舉火自焚死。所著詩文甚多，白華僧去微收藏，後為四明萬履安取去。<span class='note-inline'>(《許志》；《鮚埼亭集外編》)</span></p>
<p style="margin-left:2em">按：《許志》謂公流寓白華庵。說本《定海縣志》觀公有〈寓白華庵生辰〉詩，說似可信。而公又有〈寓無凡靜室，彤庵見過〉詩。無凡靜室，乃寶稱庵。而朱緒曾《昌國典詠》云：「吳忠烈寓室，余尋其遺迹，僧云：『在棲真庵，今廢。』然棲真庵即真顯庵，萬曆三十年，督造張隨改名。忠烈寓所，當以無凡靜室為是。」</p>
</div>
<div class='div-other'><a id='mulu976' />
<p class='h3'>沈宸荃</p><p style="margin-left:0em;text-indent:2em">字友蓀，號彤庵，慈谿人。崇禎十三年進士。魯王監國，連擢至兵部尚書、東閣大學士。魯王駐舟山，以疾請休。嘗至普陀，與禮部尚書吳鍾巒相盤桓。舟山破，復從王，至金門艤舟南日山，遭風沒於海。<span class='note-inline'>(《許志》；《海東逸史》；《小腆紀年》)</span></p>
</div></div>
<div class='div-other'><a id='mulu977' />
<p class='h2'>清</p>
<div class='div-other'><a id='mulu978' />
<p class='h3'>沈良錫</p><p style="margin-left:0em;text-indent:2em">字之冕，鎮海人，官定海把總。康熙二十八年，賜金建寺，總兵藍理派良錫率兵看護，前後居守甚久。建寺時之規畫馳驅，亦良錫力為多。為人守正不私，僧眾賴以相安。普陀近山多礁石，行舟趨避孔艱。良錫於短姑道頭高懸一燈，光照徹夜。舟行在數十里外見之，加額喜曰：「見佛燈矣，抵洛迦道頭矣。」人咸稱便。理愛其敏練老成，遂不更調。於是挂弓天山，繡佛鈴閣，一花一石，緩帶登臨。昔有仙尉，今有福將，亦千古佳話也。<span class='note-inline'>(《裘志》；《陳志》)</span></p>
</div>
<div class='div-other'><a id='mulu979' />
<p class='h3'>胡氏子某</p><p style="margin-left:0em;text-indent:2em">鎮海人，家貧，父早世，衣棺悉貸。年十五，僦屋普陀，賣腐為業。一日，其母使人趣之歸。將至，始知母將去室，以聘錢償債欠，某涕泣不勝。抵家拜母畢，疾趨投水濱。見者力援之，踰時始甦。負以歸，母子抱持大哭。母曰：「兒心吾知之，無然，吾不嫁矣。」某血淚迸湧，終不出一語。里人感其意，羣醵金償娶者。娶者毀婚帖，堅不受償。某叩首曰：「聘金不可不償，眾情亦不敢負。願立券加息，陸續措償。」娶者始受半去。事定，仍至山理舊業。知縣繆燧聞之，歎曰：「此孝子也。遺以錢粟，并允常繼以供母。」謝不受。後再訪之，無蹤迹。<span class='note-inline'>(《定海縣志》)</span></p>
</div></div></div>
<p class='juan'>普陀洛迦新志卷九終</p>
</div><!-- end of div[@id='body'] -->
</body></html>