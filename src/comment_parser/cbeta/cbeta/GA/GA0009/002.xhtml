<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普陀洛迦新志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu82' />
<p class='juan'>普陀洛迦新志卷二</p><p class="byline">古會稽　陶鏞　鑑定</p><p class="byline">古翁山　王亨彥　輯</p>
<div class='div-other'><a id='mulu83' />
<p class='h1'>形勝門第二<span class='note-inline'>(內分山、峯、嶺、巖、石、門、洞、沙、隩、灣、㵎、泉、潭、井、池、境、及附錄等子目。)</span></p>
<div class='div-other'><a id='mulu84' /><p style="margin-left:2em">一念無明，世界於焉相續；四大假合，山河等於空花。故濁世不礙乎寂光，金地或見為瓦礫。大士隨順眾生，穢土忽現淨境。山成几寶，燦若錦屏；石是金剛，光如雪浪。爇光明之炬，地映金沙；潤福德之芽，泉流玉㵎。善財龍女，洞裏誦經；正趣達摩，峯前聽法。信乎山多聖賢，萃聚靈秀也。志形勝。</p>
</div>
<div class='div-other'><a id='mulu85' />
<p class='h2'>山<span class='note-inline'>(普陀洛迦，為全山之總名。內另分十六小山名。)</span></p>
<div class='div-other'><a id='mulu86' />
<p class='h3'>普陀洛迦山</p><p style="margin-left:0em;text-indent:2em">在浙江定海縣治東百里許海中。<span class='note-inline'>(按：或稱百餘里，或稱二百餘里，均失之。)</span>為《華嚴經》善財第二十八參觀世音菩薩說法處。<span class='note-inline'>(按：善財初見文殊，次參德雲，次第而至參觀音，則為第二十八。因參彌勒後，又復參文殊。故人多以初見文殊不算，云是初參德雲，乃至參觀音，則為第二十七。故本志卷一〈本迹門〉，依普通說，作二十七。此依《許志》，及磐陀石陶題，均云「善財第二十八參觀音處」，乃從初見文殊算起，作二十八。以後凡有作參觀音為二十八者，均本乎此。恐閱者疑為錯謬，故特註明。)</span>傳記稱南海、東大洋海西、紫竹栴檀林者，是也。山境，東盡青鼓壘，西盡風洞嘴，南盡短姑道頭，北盡伏龍山，縱橫各十里許，周遭屈曲，則有百里。唐以前，僅傳梅子真、葛稚川之寄隱。自宣宗大中<span class='corr'>間</span>，天竺僧來，即洞中燔盡十指，親覩觀音與說妙法，授以七色寶石，而靈迹始著。自後梁貞明二年，建不肯去院，而法址始開。自宋神宗元豐三年，敕建寶陀寺，而香灺始盛。自高宗紹興元年，真歇建海岸孤絕處，易律為禪，海山業漁七百餘戶，聞教音，俱棄去，而淨土始成。厥後歷元、明、清三朝，雖<span class='corr'>間</span>有興廢，<span class='note-inline'>(詳梵剎普濟寺下。)</span>而地孤懸海，境杳隔俗。凝山海清迥之氣，資緇素禪定之緣。宜其歷劫常然，莊嚴法相，陶鑄衲子，為震旦第一絕勝道場也。<span class='note-inline'>(盛熙明《普陀洛迦山傳》；《大德昌國州志》；舊志〈形勝〉、〈建置〉、〈法統．真歇傳〉合纂。○灺，音謝，燭燼也。)</span></p>
<p style="margin-left:2em">按：普陀洛迦，梵語也。有作補陀洛迦、補陁洛伽、補怛洛伽、補陀羅伽者，當為翻譯梵語之異文。在華言，為小白華。蘇東坡〈送馮判官之昌國〉詩：「蘭山搖動秀山舞，小白桃花半吞吐。」桃花，為桃花山；小白，當即指小白華言也。清康熙普濟寺御碑文，補陀羅迦有三：一居厄納忒黑，一居忒白忒，一居南海，即是山。以是推之，玄奘《西域記》，言南印度瀕海，有布呾落迦山，頂有池，池側有石天宮，觀自在菩薩往來遊舍。布呾落迦，疑亦為普陀洛迦譯文之異。而朱緒曾《昌國典詠》，據此謂南印度之布呾落迦，乃佛書所指。普陀洛迦之在定海者，乃近似得名。夫以傳記稱普陀洛迦為南海；印度屬南，朱說似近之。又稱普陀洛迦為東洋海；定海屬東，是山之普陀，當非盡出附會。況小白華樹，又徧滿山中也。惟普陀洛迦，為一山名。或單稱普陀，單稱洛迦者，省語也。今俗稱是山為普陀。而以距東南二十餘里，懸峙海中之小山為洛伽。詢之僧眾，以彼山亦有聖迹，故稱是山為普陀，彼為洛迦。然信如所言，亦應稱為小普陀洛迦。而舊志以彼山為小洛迦，就省文言，說尚可通。康熙《定海縣志》云：「普陀山，在東海洋中，孤山獨峙。」又云：「大小洛迦山，與普陀接近。」既別普陀於洛迦之外，又分洛迦為大小二山，實為誤加一大字，以致詞與事悖。至寶慶、成化兩《四明志》、《大德昌國州志》，並云普陀，一名梅岑山，併稱寶陀禪寺在梅岑。夫梅岑，因子真煉丹得名，為一人一地事，殊不足概稱全山。參後梅岑峯下。</p>
</div>
<div class='div-other'><a id='mulu87' />
<p class='h3'>雙峯山</p><p style="margin-left:0em;text-indent:2em">在潮音洞上，梁不肯去觀音院建此。<span class='note-inline'>(《大德志》)</span></p>
<p style="margin-left:0em;text-indent:2em">清裘璉詩：</p>
<p style="margin-left:0em;text-indent:0em;" class="lg-abnormal"><div class='lg-row'>海外奇峯翠入天　峯頭朵朵削青蓮　名山如此不肯去　成佛應居靈運前</div>
</p><p style="margin-left:0em;text-indent:2em">釋能崙詩：</p>

<div class="lg regular" style="margin-left:0em;"><div class='lg-row'>脫卻恆河選佛場　一拳補怛峙南洋　峯巒疊翠迎朝旭　煙水蒼茫送夕陽</div>
<div class='lg-row'>特降慈雲消蜃氣　常施法雨現靈光　從教印作蓮花主　石蠢林頑亦惹香</div>
</div><p style="margin-left:2em">按《大德志》云：「張氏捨所居雙峯山，卓庵奉之，俗呼為不肯去觀音院。是雙峯為佛選名山之山，舊志俱失載。」《裘志》附見古蹟云：「洞口無所謂雙峯山者，為代久名易。然潮音洞，本無甚高山峯，易名之說，恐亦未然。是蓋依海而觀，以立此名，稱雙峯山。不然，山豈久而遂失乎？」</p>
</div>
<div class='div-other'><a id='mulu88' />
<p class='h3'>佛頂山</p><p style="margin-left:0em;text-indent:2em">亦名白華頂、菩薩頂，居四山之中，高百十六丈有奇。俯睇光熙、妙應諸峯，纍纍如杯瓢覆積水上。巔圓而平，廣約二十餘畝。舊有石亭，供石佛其中。近又建塔然燈，為行舟指南。<span class='note-inline'>(舊志；採訪)</span></p>
<p style="margin-left:0em;text-indent:2em">明鄞張煌言〈登菩薩頂〉詩：</p>

<div class="lg regular" style="margin-left:0em;"><div class='lg-row'>絕磴陵雲嵌佛龕　捫天住笏恣豪探　蒼茫遠水橫空碧　歷亂羣峯倒蔚藍</div>
<div class='lg-row'>雙屐俄從銀漢落　一卷幾為石梁參　如來肉髻應非幻　最上何須駕鶴驂</div>
</div><p style="margin-left:0em;text-indent:2em">清邑人武鎬〈次宋仁圃明府佛頂望日〉詩：</p>
<p style="margin-left:0em;text-indent:0em;" class="lg-abnormal"><div class='lg-row'>傍曉日升東　祥輝照眼紅</div>
<div class='lg-row'>眸開千里曠　心靜萬緣空　色相窺難定　光芒射處通　扶桑疑可接　好趁一帆風</div>
</p><p style="margin-left:0em;text-indent:2em">釋德立〈登白華山，贈聞先禪師〉詩：</p>

<div class="lg regular" style="margin-left:0em;"><div class='lg-row'>高懷人不識　知喜對沙鷗　蜃氣浮金鉢　潮聲吼石牛</div>
<div class='lg-row'>雲開山洞曉　月出海門秋　時立梅岑上　乾坤雙眼收</div>
</div><p style="margin-left:0em;text-indent:2em">釋常譽〈九日登菩薩頂〉詩：</p>

<div class="lg regular" style="margin-left:0em;"><div class='lg-row'>絕巔雲深處　登臨興倍雄　水明天際碧　霜薄樹頭紅　萬慮一身外　千山四望中</div>
<div class='lg-row'>天庵容我住　歸懶下山東</div>
</div></div>
<div class='div-other'><a id='mulu89' />
<p class='h3'>雪浪山</p><p style="margin-left:0em;text-indent:2em">雙峯疊峙，亦稱大小雪浪，在佛頂山右。上多白石，輝映林木，如積雪、如湧浪，因名。<span class='note-inline'>(舊志)</span></p>
</div>
<div class='div-other'><a id='mulu90' />
<p class='h3'>錦屏山</p><p style="margin-left:0em;text-indent:2em">在佛頂山左，為法雨寺主山。環若列屏，林木青碧。加以白葩丹蕊，開放四時，揜映如錦，因名。<span class='note-inline'>(舊志)</span></p>
</div>
<div class='div-other'><a id='mulu91' />
<p class='h3'>蓮臺山</p><p style="margin-left:0em;text-indent:2em">在飛沙隩右，即功德嶺。下有洞，即蓮臺洞。<span class='note-inline'>(舊志)</span></p>
</div>
<div class='div-other'><a id='mulu92' />
<p class='h3'>青鼓山</p><p style="margin-left:0em;text-indent:2em">一名青鼓壘，為普陀東盡境。初與普陀有潮汐之隔，自飛沙成隩，遂合為一。<span class='note-inline'>(舊志)</span></p>
</div>
<div class='div-other'><a id='mulu93' />
<p class='h3'>茶山</p><p style="margin-left:0em;text-indent:2em">在佛頂山後。自北亙西，其地最廣，中多溪㵎。舊稱山上多產茶茗，僧於雨前採摘供用，可治肺癰血痢。又有山茶花樹，高數丈。冬春之交，丹葩被谷，若珊瑚林。<span class='note-inline'>(舊志；採訪)</span></p>
<p style="margin-left:0em;text-indent:2em">明鄞屠隆〈茶山夙霧〉詩：</p>
<p style="margin-left:0em;text-indent:0em;" class="lg-abnormal"><div class='lg-row'>龍宮蛟室霧絪縕　幾樹珊瑚認未真　雪裏頳霞高十丈　紅綃恐是獻珠人</div>
</p><p style="margin-left:0em;text-indent:2em">李桐詩：</p>
<p style="margin-left:0em;text-indent:0em;" class="lg-abnormal"><div class='lg-row'>山山爭說採香芽　撥霧穿雲去路賒　製就漫將鑪火試　絪縕佳氣徧僧家</div>
</p><p style="margin-left:0em;text-indent:2em">丹陽丁鴻陽詩：</p>
<p style="margin-left:0em;text-indent:0em;" class="lg-abnormal"><div class='lg-row'>珊瑚幾樹傍蓮臺　薄靄絪縕鎖不開　漫向定中窺色相　分明龍女獻珠來</div>
</p><p style="margin-left:0em;text-indent:2em">鎮海邵輔忠詩：</p>

<div class="lg regular" style="margin-left:0em;"><div class='lg-row'>菩提那不是蓮花　雷莢雲林長露芽</div>
<div class='lg-row'>山氣誰噓晴不散　半籠祇樹半籠茶</div>
</div><p style="margin-left:0em;text-indent:2em">清釋幻敏詩：</p>

<div class="lg regular" style="margin-left:0em;"><div class='lg-row'>濃濃淡淡隱巖龕　重若凝雲輕若嵐</div>
<div class='lg-row'>分付巽郎勤掃盪　毋令雀舌減餘甘</div>
</div></div>
<div class='div-other'><a id='mulu94' />
<p class='h3'>伏龍山</p><p style="margin-left:0em;text-indent:2em">一名龍頭山。為普陀北盡境，與茶山相接。蜿蜒如游龍出海，小山洞<span class='note-inline'>(在東北海中)</span>乃其珠。登白華頂望之，儼如攫然。<span class='note-inline'>(舊志)</span></p>
</div>
<div class='div-other'><a id='mulu95' />
<p class='h3'>天竺山</p><p style="margin-left:0em;text-indent:2em">在東北茶山盡處。山之以庵得名者。<span class='note-inline'>(舊志)</span></p>
</div>
<div class='div-other'><a id='mulu96' />
<p class='h3'>梵山</p><p style="margin-left:0em;text-indent:2em">在普濟寺南。高，遜諸峯；體，莊嚴圓淨而少石。為寺之案山。<span class='note-inline'>(舊志)</span></p>
<p style="margin-left:2em">按：以上為普陀支山之著稱者。</p>
</div>
<div class='div-other'><a id='mulu97' />
<p class='h3'>南山</p><p style="margin-left:0em;text-indent:2em">正南懸島，潮落始通，俗名楊梅跳，為普陀南盡處。舊無梵宇。自清初，普濟寺住持通旭增創，名南天門。<span class='note-inline'>(舊志；採訪)</span></p>
</div>
<div class='div-other'><a id='mulu98' />
<p class='h3'>觀音眺山</p><p style="margin-left:0em;text-indent:2em">在潮音洞右。登此以眺四望，故名。眺，或訛作跳，殊非。<span class='note-inline'>(舊志)</span></p>
</div>
<div class='div-other'><a id='mulu99' />
<p class='h3'>毛跳山</p><p style="margin-left:0em;text-indent:2em">在潮音洞東。<span class='note-inline'>(舊志)</span></p>
</div>
<div class='div-other'><a id='mulu100' />
<p class='h3'>六嶠山</p><p style="margin-left:0em;text-indent:2em">在西南境。六阜聯並，中各有嶠，故名。<span class='note-inline'>(舊志)</span></p>
</div>
<div class='div-other'><a id='mulu101' />
<p class='h3'>長短山</p><p style="margin-left:0em;text-indent:2em">在北境八仙巖後。兩小山參差並出，故名。<span class='note-inline'>(舊志)</span></p>
</div>
<div class='div-other'><a id='mulu102' />
<p class='h3'>喇叭嘴山</p><p style="margin-left:0em;text-indent:2em">在正西。<span class='note-inline'>(舊志。按：舊志又云：「亦茶山之麓也。」然茶山在東北，此在正西，何可為麓？不敢盲從。)</span></p>
<p style="margin-left:2em">按：以上為普陀四至之小山。</p>
</div></div>
<div class='div-other'><a id='mulu103' />
<p class='h2'>峯<span class='note-inline'>(共十八峯)</span></p>
<div class='div-other'><a id='mulu104' />
<p class='h3'>光熙峯</p><p style="margin-left:0em;text-indent:2em">在佛頂山左。一名石蓮花，又名石屋。望之峯石聳秀。<span class='note-inline'>(舊志)</span></p>
<p style="margin-left:0em;text-indent:2em">清馮天貴〈光熙雪霽〉詩：</p>

<div class="lg regular" style="margin-left:0em;"><div class='lg-row'>千仞冰霜皎　晴光豁兩眸　餘輝凝寶地　寒燄動珠樓　玉纍孤峯頂　花開萬樹頭</div>
<div class='lg-row'>獨傳梅信早　嶺外暗香浮</div>
</div><p style="margin-left:0em;text-indent:2em">釋能崙詩：</p>
<p style="margin-left:0em;text-indent:0em;" class="lg-abnormal"><div class='lg-row'>花飛六出滿光熙　見晛猶知造化奇</div>
<div class='lg-row'>世界三千齊色相　蓮臺十二現牟尼　天排玉壘難尋路　鳥向瓊林特借枝</div>
<div class='lg-row'>看到彤雲消欲盡　上方無地不琉璃</div>
</p></div>
<div class='div-other'><a id='mulu105' />
<p class='h3'>踞獅峯</p><p style="margin-left:0em;text-indent:2em">在東天門上。本名白衣峯，明僧大智改今名。奇石蹲踞如獅，雄特可畏。<span class='note-inline'>(舊志)</span></p>
</div>
<div class='div-other'><a id='mulu106' />
<p class='h3'>圓應峯</p><p style="margin-left:0em;text-indent:2em">在朝陽嶺北。<span class='note-inline'>(舊志)</span></p>
</div>
<div class='div-other'><a id='mulu107' />
<p class='h3'>翔鳳峯</p><p style="margin-left:0em;text-indent:2em">在朝陽嶺東。翔舞如鳳，因名。<span class='note-inline'>(舊志)</span></p>
</div>
<div class='div-other'><a id='mulu108' />
<p class='h3'>象王峯</p><p style="margin-left:0em;text-indent:2em">在雪浪山右。一名清涼岡，崇岡逶迤，迭起三峯。東峯，高與雪浪將埒，面臨東洋。其下為千步沙，背為圓通嶺；稍伏為煙墩峯，舊設斥堠處也。南折則為觀音峯一帶南山矣。<span class='note-inline'>(舊志)</span></p>
</div>
<div class='div-other'><a id='mulu109' />
<p class='h3'>煙墩峯</p><p style="margin-left:0em;text-indent:2em">在象王峯後。頂有若石塔者三，為古烽火臺遺迹。中空外圓，旁有洞門。二臺尚完好，一半燬矣。<span class='note-inline'>(採訪)</span></p>
</div>
<div class='div-other'><a id='mulu110' />
<p class='h3'>煉丹峯</p><p style="margin-left:0em;text-indent:2em">在几寶嶺上，相傳羽客煉丹於此。<span class='note-inline'>(舊志)</span></p>
</div>
<div class='div-other'><a id='mulu111' />
<p class='h3'>妙應峯</p><p style="margin-left:0em;text-indent:2em">在踞獅峯西。<span class='note-inline'>(舊志)</span></p>
</div>
<div class='div-other'><a id='mulu112' />
<p class='h3'>觀音峯</p><p style="margin-left:0em;text-indent:2em">在普濟寺後山之左。鉅石隆起，高五丈，周百丈，平巔、豐下，狀如覆蓮。東偏之石，惟此峯為高。西則達摩，隱相望也。<span class='note-inline'>(舊志)</span></p>
<p style="margin-left:0em;text-indent:2em">釋通樹絕句：</p>
<p style="margin-left:0em;text-indent:0em;" class="lg-abnormal"><div class='lg-row'>何故不肯去　中流砥一岑　海潮日夜吼　傾盡大悲心</div>
</p></div>
<div class='div-other'><a id='mulu113' />
<p class='h3'>靈鷲峯</p><p style="margin-left:0em;text-indent:2em">在普濟寺後，為寺主山。三石嵯峨並立，東峯倍高，約二丈，昂頭尖喙，狀如定鳥，故名。<span class='note-inline'>(舊志。○《裘志》注云：鷲鳥，梵名耆闍。《西域記》，耆闍崛山，山是青石，頭似鷲鳥。阿育王使人鑿石，假安兩翼兩腳，琢治其身，遠望若鷲鳥形，故曰靈鷲山。)</span></p>
</div>
<div class='div-other'><a id='mulu114' />
<p class='h3'>達磨峯</p><p style="margin-left:0em;text-indent:2em">磨亦作摩。在靈鷲峯右。大石矗峙十餘丈，銳首豐背，膚離中合。遠望之，如人荷物而立，面西將行也。其北面刻趙孟頫題「瀛洲界石」四字，西面刻「羅漢石」三字，姓名漫滅不可辨。<span class='note-inline'>(舊志)</span></p>
<p style="margin-left:0em;text-indent:2em">清華亭吳祺詩：</p>
<p style="margin-left:0em;text-indent:0em;" class="lg-abnormal"><div class='lg-row'>蕭梁臺殿草茸茸　面壁親傳少室宗　隻履西歸無覓處　惟留明月照孤峯</div>
</p><p style="margin-left:0em;text-indent:2em">釋通樹詩：</p>
<p style="margin-left:0em;text-indent:0em;" class="lg-abnormal"><div class='lg-row'>嵩山人如壁　補洛壁似人　獨立孤峯上　誰逢葱嶺身</div>
</p><p style="margin-left:0em;text-indent:2em">釋空脈詩：</p>
<p style="margin-left:0em;text-indent:0em;" class="lg-abnormal"><div class='lg-row'>不著西兮不著東　本無背向在山中　蘆枝浮海知誰載　赤腳且行最上峯</div>
</p></div>
<div class='div-other'><a id='mulu115' />
<p class='h3'>塔子峯</p><p style="margin-left:0em;text-indent:2em">在西天門下。<span class='note-inline'>(舊志)</span></p>
</div>
<div class='div-other'><a id='mulu116' />
<p class='h3'>彌陀峯</p><p style="margin-left:0em;text-indent:2em">在塔子峯西。<span class='note-inline'>(舊志)</span></p>
</div>
<div class='div-other'><a id='mulu117' />
<p class='h3'>梅岑峯</p><p style="margin-left:0em;text-indent:2em">在達摩峯右。南山最高處，林石幽秀，相傳漢梅子真隱修於此。<span class='note-inline'>(舊志)</span></p>
<p style="margin-left:0em;text-indent:2em">明邑人張信詩：</p>

<div class="lg regular" style="margin-left:0em;"><div class='lg-row'>浮生寄丹壑　感慨興我情　文章豈足恃　所貴矢堅貞　拂之蘅竇下　浩渺駕長鯨</div>
<div class='lg-row'>和風灑玉宇　清奏來瑤笙　睠言梅子真　千古留其名　願共遊仙侶　趣趾上蓬瀛</div>
</div><p style="margin-left:0em;text-indent:2em">邵輔忠詩：</p>
<p style="margin-left:0em;text-indent:0em;" class="lg-abnormal"><div class='lg-row'>幾樹疎梅倚石斜　問梅開落屬誰家　東風昨夜頻吹到　也作如來小白華</div>
</p><p style="margin-left:0em;text-indent:2em">清邑令繆燧詩：</p>
<p style="margin-left:0em;text-indent:0em;" class="lg-abnormal"><div class='lg-row'>子真隱吳市　胡為在海涯　豈慕巖谷幽　與佛成一家</div>
<div class='lg-row'>梅岑留遺迹　高迥陵青霞　我來當三月　滿林杜鵑花　披襟一長望　海濤浴浮槎</div>
<div class='lg-row'>三山如可到　蓬萊路不賒　稚川晚得道　豈真在丹砂　一令復一尉　超然不可偕</div>
</p><p style="margin-left:0em;text-indent:2em">鄞全祖望詩：</p>

<div class="lg regular" style="margin-left:0em;"><div class='lg-row'>叵君安車駟馬徧山扃　吳門市卒變姓名　猶懼危機不可脫　遠作天東海上行</div>
<div class='lg-row'>投竿翠碣踰蓬頂<span class='note-inline'>(慈水翠碣，象山蓬頂，皆有梅尉遺迹)</span>　履穿四明凍雪幾千層　乘槎竟出大浹口　吾知免矣逃吾生</div>
<div class='lg-row'>生前名氏雖可埋　死後孤岑翻以姓見稱　東有梅岑　西有嚴陵</div>
<div class='lg-row'>婦翁郎壻同芳馨　東霍山高桐江清　門闌喜氣成客星　山川因之俱不朽</div>
<div class='lg-row'>永為赤符曜長庚　斯人何藉神丹九轉成</div>
</div><p style="margin-left:0em;text-indent:2em">吳瞻泰詩：</p>
<p style="margin-left:0em;text-indent:0em;" class="lg-abnormal"><div class='lg-row'>春雲天地綠　灌木落寒峭</div>
<div class='lg-row'>何圖入海南　子真領其要　鹿裘念一夫　幽棲有同調　嘗聞三神山　方士久不報</div>
<div class='lg-row'>靈砂得真鉛　眼底燒丹竈　茶寮植鐵蕉　安榴赬照燿　異境除塵纓　禽鳴宛先導　淙淙疎清泉　海月動微嘯</div>
</p><p style="margin-left:2em">按：朱緒曾云：「普陀、梅岑、洛迦本一山，後人以南峯最高處，名梅岑。然梅岑，既名為峯，自不足以概全山。況普陀洛迦，在佛書以四字為一山名，後人或單稱普陀，單稱洛迦，因其稱謂之便，是則普陀洛迦，乃全山之總名。梅岑，乃一峯之別號耳。」</p>
</div>
<div class='div-other'><a id='mulu118' />
<p class='h3'>正趣峯</p><p style="margin-left:0em;text-indent:2em">在梵山右。向離<span class='note-inline'>(於寺為未方)</span>兀峙，巔平正，如覆釜盂而稍長。白石磷磷，如嵌珠璧。普濟寺外之山，亙西南而瀕海者，皆此峯之支屬，舊稱玉趣。住持通旭，以此地為大士說法道場。善財二十八參中，正趣菩薩從他方來，示現說法，經載甚明。故改為正趣焉。<span class='note-inline'>(舊志)</span></p>
<p style="margin-left:0em;text-indent:2em">釋通樹詩：</p>
<p style="margin-left:0em;text-indent:0em;" class="lg-abnormal"><div class='lg-row'>遙憶南詢子　東方特特來　憑空長在定　星月夜登臺</div>
</p></div>
<div class='div-other'><a id='mulu119' />
<p class='h3'>雨華峯</p><p style="margin-left:0em;text-indent:2em">在正趣峯右。經言：「觀自在菩薩，與諸大菩薩，圍繞說法，天雨曼陀羅華。」因名。<span class='note-inline'>(舊志)</span></p>
</div>
<div class='div-other'><a id='mulu120' />
<p class='h3'>會仙峯</p><p style="margin-left:0em;text-indent:2em">亦名天柱峯，在梅岑右。石甚聳拔，廣崖鉅壁，展列如屏。冥濛杳靄<span class='corr'>間</span>，恍若安期羨門，鸞驂鶴馭來遊也。<span class='note-inline'>(舊志)</span></p>
</div>
<div class='div-other'><a id='mulu121' />
<p class='h3'>金剛峯</p><p style="margin-left:0em;text-indent:2em">在金剛窟上，一云正趣峯西。<span class='note-inline'>(舊志)</span></p>
</div></div>
<div class='div-other'><a id='mulu122' />
<p class='h2'>嶺<span class='note-inline'>(共十二嶺)</span></p>
<div class='div-other'><a id='mulu123' />
<p class='h3'>几寶嶺</p><p style="margin-left:0em;text-indent:2em">在東南境，為普濟寺之青龍山。石磊落，如珍寶委積几上，故名。<span class='note-inline'>(舊志)</span></p>
</div>
<div class='div-other'><a id='mulu124' />
<p class='h3'>白華嶺</p><p style="margin-left:0em;text-indent:2em">在正趣峯下。<span class='note-inline'>(舊志)</span></p>
</div>
<div class='div-other'><a id='mulu125' />
<p class='h3'>栴檀嶺</p><p style="margin-left:0em;text-indent:2em">一在清涼岡下，一在金沙南。<span class='note-inline'>(舊志)</span></p>
</div>
<div class='div-other'><a id='mulu126' />
<p class='h3'>圓通嶺</p><p style="margin-left:0em;text-indent:2em">在東天門左。<span class='note-inline'>(舊志)</span></p>
</div>
<div class='div-other'><a id='mulu127' />
<p class='h3'>歡喜嶺</p><p style="margin-left:0em;text-indent:2em">在大六嶠。<span class='note-inline'>(舊志)</span></p>
</div>
<div class='div-other'><a id='mulu128' />
<p class='h3'>葡萄嶺</p><p style="margin-left:0em;text-indent:2em">在小六嶠。<span class='note-inline'>(舊志)</span></p>
</div>
<div class='div-other'><a id='mulu129' />
<p class='h3'>青鼓嶺</p><p style="margin-left:0em;text-indent:2em">在法雨寺東。<span class='note-inline'>(舊志)</span></p>
</div>
<div class='div-other'><a id='mulu130' />
<p class='h3'>嘯天獅子嶺</p><p style="margin-left:0em;text-indent:2em">在青鼓壘北。<span class='note-inline'>(舊志)</span></p>
</div>
<div class='div-other'><a id='mulu131' />
<p class='h3'>朝陽嶺</p><p style="margin-left:0em;text-indent:2em">在白華頂下。<span class='note-inline'>(舊志)</span></p>
</div>
<div class='div-other'><a id='mulu132' />
<p class='h3'>東屏嶺</p><p style="margin-left:0em;text-indent:2em">即功德嶺，在錦屏山東。<span class='note-inline'>(舊志)</span></p>
</div>
<div class='div-other'><a id='mulu133' />
<p class='h3'>孝順嶺</p><p style="margin-left:0em;text-indent:2em">在茶山東。<span class='note-inline'>(舊志)</span></p>
</div>
<div class='div-other'><a id='mulu134' />
<p class='h3'>香雲嶺</p><p style="margin-left:0em;text-indent:2em">在佛頂山，亦名香雲路。<span class='note-inline'>(採訪)</span></p>
</div></div>
<div class='div-other'><a id='mulu135' />
<p class='h2'>巖<span class='note-inline'>(共十五巖)</span></p>
<div class='div-other'><a id='mulu136' />
<p class='h3'>八仙巖</p><p style="margin-left:0em;text-indent:2em">在青鼓山西。白石玲瓏似玉，異於他峯。<span class='note-inline'>(舊志)</span></p>
</div>
<div class='div-other'><a id='mulu137' />
<p class='h3'>東方巖</p><p style="margin-left:0em;text-indent:2em">在茶山前。<span class='note-inline'>(舊志)</span></p>
</div>
<div class='div-other'><a id='mulu138' />
<p class='h3'>西方巖</p><p style="margin-left:0em;text-indent:2em">在圓通巖西，亦名西方境。明萬曆丁巳春，寧紹參將劉炳文，題「中流砥柱」四字。<span class='note-inline'>(舊志；採訪)</span></p>
</div>
<div class='div-other'><a id='mulu139' />
<p class='h3'>玲瓏巖</p><p style="margin-left:0em;text-indent:2em">在金剛窟西，與巫山石相對。高十餘丈，下削上突，刻畫玲瓏，如雕鏤沈香木狀。中一石，嵌兩峯<span class='corr'>間</span>，從內視之欲墮，從外視之若合，巧奇絕倫。<span class='note-inline'>(舊志)</span></p>
</div>
<div class='div-other'><a id='mulu140' />
<p class='h3'>石浪巖</p><p style="margin-left:0em;text-indent:2em">在梅岑山腰，磐陀石東。高三十丈，石紋如浪，睨之欲動。<span class='note-inline'>(舊志)</span></p>
</div>
<div class='div-other'><a id='mulu141' />
<p class='h3'>圓通巖</p><p style="margin-left:0em;text-indent:2em">在西天門北。石險峻桀奡，或陵空孤峙，或參差排突。循行環視，無有隔礙，故題壁曰「圓通境」。<span class='note-inline'>(舊志)</span></p>
</div>
<div class='div-other'><a id='mulu142' />
<p class='h3'>獅子巖</p><p style="margin-left:0em;text-indent:2em">在無畏石側。儼如狻猊，作跳躍之勢。<span class='note-inline'>(舊志)</span></p>
</div>
<div class='div-other'><a id='mulu143' />
<p class='h3'>虎巖</p><p style="margin-left:0em;text-indent:2em">在東天門上。數石倚湊，宛然生成。<span class='note-inline'>(舊志)</span></p>
</div>
<div class='div-other'><a id='mulu144' />
<p class='h3'>象巖</p><p style="margin-left:0em;text-indent:2em">在几寶嶺上。<span class='note-inline'>(舊志)</span></p>
</div>
<div class='div-other'><a id='mulu145' />
<p class='h3'>兔巖</p><p style="margin-left:0em;text-indent:2em">在象巖上。馴耳趺踞，首目宛然。<span class='note-inline'>(舊志)</span></p>
</div>
<div class='div-other'><a id='mulu146' />
<p class='h3'>龍巖</p><p style="margin-left:0em;text-indent:2em">在靈鷲峯西。下瞰北海，自北亙南，長三四十丈，高二十丈，蜿蜒夭矯，俯首欲降。後山之巖，此為最大。<span class='note-inline'>(舊志)</span></p>
</div>
<div class='div-other'><a id='mulu147' />
<p class='h3'>鷹巖</p><p style="margin-left:0em;text-indent:2em">在雪浪山中。昂首銳喙，儼若蒼鷹飛集巖際。<span class='note-inline'>(舊志)</span></p>
</div>
<div class='div-other'><a id='mulu148' />
<p class='h3'>獅象巖</p><p style="margin-left:0em;text-indent:2em">在几寶山，朝陽洞石之頂。一石馴伏如象，一石儼若獅踞。囘首相向，近觀愈肖。<span class='note-inline'>(舊志)</span></p>
</div>
<div class='div-other'><a id='mulu149' />
<p class='h3'>佛手巖</p><p style="margin-left:0em;text-indent:2em">在觀音峯後。高者丈許，卑者數尺。伸如掌，長短如指，了了可數。<span class='note-inline'>(舊志)</span></p>
</div>
<div class='div-other'><a id='mulu150' />
<p class='h3'>文殊巖</p><p style="margin-left:0em;text-indent:2em">在西天門左。峯巒雄疊中，一石威嚴如象。<span class='note-inline'>(舊志)</span></p>
</div></div>
<div class='div-other'><a id='mulu151' />
<p class='h2'>石<span class='note-inline'>(共三十石)</span></p>
<div class='div-other'><a id='mulu152' />
<p class='h3'>磐陀石</p><p style="margin-left:0em;text-indent:2em">山之西境，兩石相累如盤。下石高身銳頂，上石豐面殺足。其頂足相累處，旁空中倚，亦有罅<span class='corr'>間</span>，睨之通明。面之豐，縱橫各十餘尺，平坦可容二、三十人。石旁雅俗題識甚多。緣梯而上，環眺山海，洋洋大觀。朝山婦女之登斯石者，又各選持制錢，磨擦石上，使發光。攜歸佩於小兒身上，為壯膽之用，其或然歟？<span class='note-inline'>(舊志；採訪。○殺，音晒，減削也。)</span></p>
<p style="margin-left:0em;text-indent:2em">清鄞萬言詩：</p>
<p style="margin-left:0em;text-indent:0em;" class="lg-abnormal"><div class='lg-row'>何年巨靈展雙手　劈盡千山萬山後　餘技猶能向此<span class='corr'>間</span>　點綴峯巒無不有</div>
<div class='lg-row'>觀音洞裏石玲瓏　觀音洞外石相負　層層枕壓鉅細橫　大石如岡亙其首　上承一石狀如菱　坐有百餘人可受</div>
<div class='lg-row'>底平一綫曾不連　黠者隙處支碎瓿　其旁大石復數尋　前有二石龜形醜</div>
<div class='lg-row'>豈因頑石能點頭　龜來聽法亦所偶　吾謂磐陀如片雲　或者菩薩乘之來洞口</div>
<div class='lg-row'>巨鰲鼓鬣忽相迎　遺此海濱當石紐　望夫老婦能化石　況茲靈物千年久</div>
<div class='lg-row'>指看磐石有時飛　兩龜眼赤應能走</div>
</p><p style="margin-left:0em;text-indent:2em">何辰生詩：</p>

<div class="lg regular" style="margin-left:0em;"><div class='lg-row'>見說磐陀著地靈　普門曾此坐談經</div>
<div class='lg-row'>二龜何事翻成石　想是當年不解聽</div>
</div><p style="margin-left:0em;text-indent:2em">武進孫渭詩：</p>
<p style="margin-left:0em;text-indent:0em;" class="lg-abnormal"><div class='lg-row'>洛伽二百里　巨石不可數</div>
<div class='lg-row'>磐陀獨標異　其以神佛故　方廣十餘丈　崖巔誰輦附　念彼觀音力　黃金可地布</div>
<div class='lg-row'>說法驚波濤　兩龜競相赴　至今巖石上　昂首吐煙霧　聽法豈無人　水族反得度</div>
<div class='lg-row'>千載留磐石　令人屢迴顧</div>
</p><p style="margin-left:0em;text-indent:2em">邑人夏昌渭詩：</p>
<p style="margin-left:0em;text-indent:0em;" class="lg-abnormal"><div class='lg-row'>阿誰信得毓靈奇　怪石陵空卻坦夷</div>
<div class='lg-row'>聊藉蔕根千載固　安然位置萬年基　登高偏喜身殊泰　濟勝還愁勢欲攲</div>
<div class='lg-row'>過此再尋紆曲徑　笑看一對聽經龜</div>
</p><p style="margin-left:0em;text-indent:2em">釋空璧詩：</p>

<div class="lg regular" style="margin-left:0em;"><div class='lg-row'>巍巍磐石立孤峯　大士何年坐此中</div>
<div class='lg-row'>聽法不真龜化石　謾勞千載聚魚龍</div>
</div><p style="margin-left:2em">按：舊稱磐陀兩石相累處，可<span class='corr'>間</span>以綫。又稱形模不甚寬廣，及登陟甚眾，人不挨擠，石亦不覺其隘。此或偶現靈異，非常常如是也。</p>
<p style="margin-left:2em">又按舊志言：洛迦巖、峯、洞、窟皆石也，奇險幻詭，洞壑天然，大都危石若懸，庋石若舉，墮石若扶，崩石若斧，成形肖象，不一而足。此說為近之。而王士禎《池北偶談》云：「普陀巖石，有大士像，華鬟天然；竹林鸚哥，善財龍女之形，種種皆具。」此殆指人所雕刻者而言，非天然生成之巖石也。總之，島石多劍削，而是山獨圓潤；島石多險惡，而是山又柔善。磐陀、紫竹兩石，尤為奇特。李黼堂言：「天台雄勝，雁蕩奇勝，普陀幽勝。」以就近各海島之石較之，當在牛奇章僧孺甲、乙、丙、丁石品之列，而普陀又為石勝歟！</p>
</div>
<div class='div-other'><a id='mulu153' />
<p class='h3'>說法臺石</p><p style="margin-left:0em;text-indent:2em">在磐陀石東。相距百步，高若相望。大士說法處，亦可登。<span class='note-inline'>(舊志)</span></p>
</div>
<div class='div-other'><a id='mulu154' />
<p class='h3'>五十三參石</p><p style="margin-left:0em;text-indent:2em">在磐陀石西。參差矗立，若聽法者。故數雖未必符，而以經所云者名之。<span class='note-inline'>(舊志)</span></p>
<p style="margin-left:0em;text-indent:2em">清郭立傑詩：</p>
<p style="margin-left:0em;text-indent:0em;" class="lg-abnormal"><div class='lg-row'>煙水重重只一人　分身滿地太零星　不知當日毘盧閣　幾見銅頭鐵額形</div>
</p></div>
<div class='div-other'><a id='mulu155' />
<p class='h3'>二龜聽法石</p><p style="margin-left:0em;text-indent:2em">在磐陀石西。一蹲石頂，一緣石直上。昂首延頸，筋膜盡露，真稱奇肖。<span class='note-inline'>(舊志)</span></p>
</div>
<div class='div-other'><a id='mulu156' />
<p class='h3'>柱空石</p><p style="margin-left:0em;text-indent:2em">在錦屏山中。一石如柱，屹立空際。<span class='note-inline'>(舊志)</span></p>
</div>
<div class='div-other'><a id='mulu157' />
<p class='h3'>八卦石</p><p style="margin-left:0em;text-indent:2em">在雪浪山巔。亂石排空，懸崖百仞，偃仰攲伏，不可名狀。<span class='note-inline'>(舊志)</span></p>
<p style="margin-left:0em;text-indent:2em">釋源法詩：</p>

<div class="lg regular" style="margin-left:0em;"><div class='lg-row'>怪石萃中峯　巍然居山頂　猶如章甫冠　彷彿九州鼎　日月聽盈虧　滄桑隨萍梗</div>
<div class='lg-row'>不知伏羲前　此石名何等</div>
</div></div>
<div class='div-other'><a id='mulu158' />
<p class='h3'>雲扶石</p><p style="margin-left:0em;text-indent:2em">在西茶山上。兩石，上如敧鐘，下如累碁。峻險怪特，危而不墜。上石有「雲扶」二字，題者莫詳。下石有「海天佛國」四字，明雲閒侯繼高題。<span class='note-inline'>(舊志；採訪)</span></p>
</div>
<div class='div-other'><a id='mulu159' />
<p class='h3'>巫山石</p><p style="margin-left:0em;text-indent:2em">在金剛峯側。巫山，蓋狀其高。怪石嵯峨，劈一為二，亦巨靈五丁之所幻也。<span class='note-inline'>(舊志)</span></p>
</div>
<div class='div-other'><a id='mulu160' />
<p class='h3'>不二石</p><p style="margin-left:0em;text-indent:2em">在西天門右。兩石相距丈許，稍參差前後，而高廣相等。如析圭破璧之狀，故曰「不二」。今覆於圓通庵三層樓下。<span class='note-inline'>(舊志；採訪)</span></p>
</div>
<div class='div-other'><a id='mulu161' />
<p class='h3'>一葉扁舟石</p><p style="margin-left:0em;text-indent:2em">在不二石南。平廣近畝，儼如虎邱千人坐而稍仄斜。中載一石，頗似菱角橫陳其端，遠望之，宛如扁舟。<span class='note-inline'>(舊志)</span></p>
</div>
<div class='div-other'><a id='mulu162' />
<p class='h3'>仙掌石</p><p style="margin-left:0em;text-indent:2em">在石浪巖側。參差對列，高十餘丈，形如仙掌。題有「天設閑關」四字，姓名無考。<span class='note-inline'>(舊志；採訪)</span></p>
</div>
<div class='div-other'><a id='mulu163' />
<p class='h3'>佛牙石</p><p style="margin-left:0em;text-indent:2em">在普濟寺後之西，巫山石下。高丈許，頂半凹半突，如倒牙，又如幞頭。<span class='note-inline'>(舊志)</span></p>
</div>
<div class='div-other'><a id='mulu164' />
<p class='h3'>鸚哥石</p><p style="margin-left:0em;text-indent:2em">在觀音洞側。白石竦竚，圓首、細頸而短身，酷似鸚鵡，因名。<span class='note-inline'>(舊志)</span></p>
</div>
<div class='div-other'><a id='mulu165' />
<p class='h3'>水墨石</p><p style="margin-left:0em;text-indent:2em">在飛沙隩西，功德嶺東盡處。陂麓<span class='corr'>間</span>，有石鋪三四十丈，平無孔突。色如水墨渲染，其光油然，若展綃縠。<span class='note-inline'>(舊志)</span></p>
</div>
<div class='div-other'><a id='mulu166' />
<p class='h3'>馬鞍石</p><p style="margin-left:0em;text-indent:2em">在大雪浪山中。<span class='note-inline'>(舊志)</span></p>
</div>
<div class='div-other'><a id='mulu167' />
<p class='h3'>天篦石</p><p style="margin-left:0em;text-indent:2em">在摩尼洞西，義未詳。<span class='note-inline'>(舊志)</span></p>
</div>
<div class='div-other'><a id='mulu168' />
<p class='h3'>點頭石</p><p style="margin-left:0em;text-indent:2em">在磐陀石東南。高八丈，周廣二十丈。孤峙平巖，旁懸中湊。撼之則動，若點頭然。與說法臺石相望，故名。<span class='note-inline'>(舊志)</span></p>
</div>
<div class='div-other'><a id='mulu169' />
<p class='h3'>無畏石</p><p style="margin-left:0em;text-indent:2em">在普濟寺東。高五六丈，三面方廣如佛座。西稍窪狹，旁有二石，高不及半。一如挂衣，一如覆釜，皆斷崖懸壁，不可登陟。遊人鉅公，勒名其上。題曰「三一巖」，曰「空有境」，曰「海天春曉」，聯曰「寰區照瑞相，剎海徧潮音」。<span class='note-inline'>(舊志)</span></p>
</div>
<div class='div-other'><a id='mulu170' />
<p class='h3'>蝦蟆石</p><p style="margin-left:0em;text-indent:2em">在龍巖西。修丈許，廣半之。張頤趺足，狀類蝦蟆，因名。<span class='note-inline'>(舊志)</span></p>
</div>
<div class='div-other'><a id='mulu171' />
<p class='h3'>香鑪石</p><p style="margin-left:0em;text-indent:2em">在圓通巖後。<span class='note-inline'>(舊志)</span></p>
</div>
<div class='div-other'><a id='mulu172' />
<p class='h3'>真歇石</p><p style="margin-left:0em;text-indent:2em">在普濟寺後灣。真歇庵廢址，石以僧名者。<span class='note-inline'>(舊志)</span></p>
</div>
<div class='div-other'><a id='mulu173' />
<p class='h3'>靈芝石</p><p style="margin-left:0em;text-indent:2em">去虎巖咫尺，不高而狀特奇。中孔突，宛如靈芝。<span class='note-inline'>(舊志)</span></p>
</div>
<div class='div-other'><a id='mulu174' />
<p class='h3'>慈雲石</p><p style="margin-left:0em;text-indent:2em">在葛洪井西。高三丈，頭如大鳥，北向。會稽陶望齡，題曰「鷲嶺慈雲」。<span class='note-inline'>(舊志)</span></p>
<p style="margin-left:0em;text-indent:2em">明丁繼嗣詩：</p>

<div class="lg regular" style="margin-left:0em;"><div class='lg-row'>皈心來寶地　躡足上慈雲　泉溜穿廚入　曇香滿院聞　縱觀蛟蜃窟　<span class='corr'>間</span>集鳳凰羣</div>
<div class='lg-row'>何幸逢林遠　幽探絕世紛</div>
</div></div>
<div class='div-other'><a id='mulu175' />
<p class='h3'>疊子石</p><p style="margin-left:0em;text-indent:2em">在佛手巖南，磊磊然若疊也。<span class='note-inline'>(舊志)</span></p>
</div>
<div class='div-other'><a id='mulu176' />
<p class='h3'>鼓石</p><p style="margin-left:0em;text-indent:2em">在南天門崖石上。體圓而高，狀若窴鼖。撼之，應空作響，逢逢然如撾鼓。<span class='note-inline'>(舊志)</span></p>
</div>
<div class='div-other'><a id='mulu177' />
<p class='h3'>紫竹石</p><p style="margin-left:0em;text-indent:2em">在紫竹林，俯拾即是。剖之白質黑章，紋皆作竹形，枝葉宛然；惜質麤不宜文玩。<span class='note-inline'>(採訪)</span></p>
<p style="margin-left:0em;text-indent:2em">清邑人曹偉皆〈紫竹巖〉詩：</p>
<p style="margin-left:0em;text-indent:0em;" class="lg-abnormal"><div class='lg-row'>石暈斑斕水氣昏　競傳靈迹鑿山根　試看墨潑桃花石　一樣潮音紫竹痕</div>
</p><p style="margin-left:2em">按舊志言：「唯潮音洞南天門為然，餘處亦或有之，但不如潮音洞是石悉蘊此形也。紫竹林，殆因此石而立名歟！」</p>
</div>
<div class='div-other'><a id='mulu178' />
<p class='h3'>紫雲屏石</p><p style="margin-left:0em;text-indent:2em">在息耒院西麓。壁立空中，高廣百尺，厚不及丈。上有小峯十餘，下作三足，如乳如杵。俱有渦以承之，若趺坐然。舊鐫「翠屏」二字。清邑人曹偉皆，以其石色深紺，易是名。<span class='note-inline'>(《秦志》曹偉皆〈詩序〉)</span></p>
<p style="margin-left:0em;text-indent:2em">曹偉皆詩：</p>
<p style="margin-left:0em;text-indent:0em;" class="lg-abnormal"><div class='lg-row'>怪石陵空高百丈　橫亦如之薄如壁　面紋平削豐碑樹　頂上峯攢錯凹凸</div>
<div class='lg-row'>足根離合綫路通　渦中鼎立無差忒　下無根柢上無援　背有贅疣腹有隙　豈是　媧鑪崩裂鼎傾瀉　五色絲飛一片赤</div>
<div class='lg-row'>抑或　月中修斧屑亂墮　八寶堆中碎琥珀　留落人<span class='corr'>間</span>千萬年　桑田滄海幾經歷</div>
<div class='lg-row'>法華洞　磐陀石　聽經龜　短姑迹　名山靈異登志乘　附會其辭曰膾炙</div>
<div class='lg-row'>山僧指點半依稀　勞我登臨折齒屐　嶙峋突兀聳奇觀　沒膝春茅谿徑塞</div>
<div class='lg-row'>荊行棘走履踵決　裳裂衣穿手龜拆<span class='note-inline'>(龜，音羣，手裂也。)</span>　艱辛歷盡一瞻拜　周帀摩挲不能釋</div>
<div class='lg-row'>石乎石乎宜自愛　勿向塵中爭黑白　君不見　璞玉未剖光沈沈　徒使卞和被嚴斥</div>
<div class='lg-row'>又不見　良桐被爨聲錚錚　不遇中郎誰珍惜　棄瑜取瑕惟所好　有才自炫轉遭厄</div>
<div class='lg-row'>幸賴不脛處山阿　莫將大塊登几席　曠代難逢真賞人　鐫題亦是知音客　夕陽蒸鬱明霞彩　薜荔斑斕凝黛碧</div>
<div class='lg-row'>我來為易紫雲屏　赤水丹山同赫赫</div>
</p></div>
<div class='div-other'><a id='mulu179' />
<p class='h3'>白馬石<span class='note-inline'>(裘志)</span></p><p style="margin-left:0em;text-indent:2em">清釋元志詩：</p>
<p style="margin-left:0em;text-indent:0em;" class="lg-abnormal"><div class='lg-row'>謝卻長安道上塵　人<span class='corr'>間</span>騏驥那能親　昂昂逐日追風骨　芳草橫眠海角春</div>
</p></div>
<div class='div-other'><a id='mulu180' />
<p class='h3'>蟠桃石<span class='note-inline'>(裘志)</span></p><p style="margin-left:0em;text-indent:2em">釋元志詩：</p>
<p style="margin-left:0em;text-indent:0em;" class="lg-abnormal"><div class='lg-row'>縛屋新開一塢雲　種桃恰傍蟠桃石　清風明月共長閒　不問人<span class='corr'>間</span>何旦夕</div>
</p></div>
<div class='div-other'><a id='mulu181' />
<p class='h3'>獅子石</p><p style="margin-left:0em;text-indent:2em">在南天門大殿左旁。緣梯而上，其石有目蓄水，有鼻泛沫。下通泉源，水常不涸。石平可容眺望，惟四無遮闌，登臨時不免心悸。<span class='note-inline'>(周慶雲《海岸梵音》)</span></p>
</div></div>
<div class='div-other'><a id='mulu182' />
<p class='h2'>門<span class='note-inline'>(共三門)</span></p>
<div class='div-other'><a id='mulu183' />
<p class='h3'>東天門</p><p style="margin-left:0em;text-indent:2em">有二處。一在光熙峯右，高止丈許。門上之石，嵯岈嵌突，高踰三倍。一在虎巖側，即法華洞之頂，突起兩巖如門。仰窺不甚崇，俯矚則巖窟杳深，林木虧蔽，惴惴恐墜也。<span class='note-inline'>(舊志)</span></p>
<p style="margin-left:0em;text-indent:2em">明屠隆〈天門清梵〉詩：</p>
<p style="margin-left:0em;text-indent:0em;" class="lg-abnormal"><div class='lg-row'>野衲齊繙貝葉書　磬聲遙度暮沙虛　神龍聽法妖蛟舞　親見如來金臂舒</div>
</p></div>
<div class='div-other'><a id='mulu184' />
<p class='h3'>南天門</p><p style="margin-left:0em;text-indent:2em">在南山。清康熙<span class='corr'>間</span>，普濟寺住持通旭題名。正南有小橋通焉，亦有梵宇。殿右有大士墳，墳上建小龕，豎碑題字。大士遺蛻，豈尚在土中歟？入門有巨石矗立，總兵藍理題曰「山海大觀」。<span class='note-inline'>(《海岸梵音》；採訪)</span></p>
<p style="margin-left:0em;text-indent:2em">清總兵藍理〈登南天門題字〉詩：</p>

<div class="lg regular" style="margin-left:0em;"><div class='lg-row'>東西門既列　午闕可無開　海不揚波地　山偏盡日雷</div>
<div class='lg-row'>鐘鳴刁斗靜　帆動象龜來　何必燕然石　始稱漢將才</div>
</div><p style="margin-left:0em;text-indent:2em">民國十年，縣令陶鏞題石云：</p>
<p style="margin-left:0em;text-indent:2em">「梁貞明二年，張氏捨宅，名不肯去觀音院。距今民國第一辛酉，千七年，作偈磨崖：『借問觀世音，因何不肯去？為度大中華，有緣來此處。』」</p>
</div>
<div class='div-other'><a id='mulu185' />
<p class='h3'>西天門</p><p style="margin-left:0em;text-indent:2em">在金剛窟西。兩石對峙，兀立高岡，中僅容一人。危石橫亙其上，額曰「西天法界」。人須傴僂得入，真鬼工也。左右聳峭，題曰「振衣濯足」，又題曰「同圓種智」，姓名年月俱未詳。<span class='note-inline'>(舊志；採訪)</span></p>
<p style="margin-left:0em;text-indent:2em">清釋通旭詩：</p>

<div class="lg regular" style="margin-left:0em;"><div class='lg-row'>誰謂天無路　天門此地開　青冥通帝座　杳靄瞰蓬萊　有響音俱梵　留丹仙是梅</div>
<div class='lg-row'>磐陀說法處　猶在白雲隈</div>
</div></div></div>
<div class='div-other'><a id='mulu186' />
<p class='h2'>洞<span class='note-inline'>(共十七洞)</span></p>
<div class='div-other'><a id='mulu187' />
<p class='h3'>潮音洞</p><p style="margin-left:0em;text-indent:2em">在普濟寺左，龍灣之麓。巖石叢起沙中，廣至畝許，齒齒然不可容足。從崖至洞腳，高數丈，通穴為天窗，歧處如門戶。潮聲晝夜摐擊，遇風更聲若轟雷。吞吐倏忽，險怪萬狀，令觀者眩目震耳，悸魄驚魂。宋元時，叩求大士現身者，多在此洞，迨後多在梵音洞。亦或有投崖捨身者；有司以捨身有違我佛慈悲之旨，並於洞旁立石禁止之。<span class='note-inline'>(舊志；採訪)</span></p>
<p style="margin-left:0em;text-indent:2em">明餘姚盧元選詩：</p>

<div class="lg regular" style="margin-left:0em;"><div class='lg-row'>靈竅何年著化工　嶙峋倒插水雲中　浪花飄瀑晴飛雪　海月浮光夜現虹</div>
<div class='lg-row'>石壁雨餘泉出竇　栴檀秋老樹吟風　虔誠欲叩如來面　雙鶴盤旋下碧空</div>
</div><p style="margin-left:0em;text-indent:2em">新安汪學信詩：</p>

<div class="lg regular" style="margin-left:0em;"><div class='lg-row'>山根盤結水瀠迴　大士當年說法臺　礁滑平波翻雪浪　巖懸白日起風雷</div>
<div class='lg-row'>龍從洗鉢洋邊化　蓮就然檀定裏開　紫竹滿林看不見　怪來偏向石中栽</div>
</div><p style="margin-left:0em;text-indent:2em">通州盧純學詩：</p>

<div class="lg regular" style="margin-left:0em;"><div class='lg-row'>大海靈山迥　龍宮豈易尋　萬年垂妙相　孤洞啓潮音　天削峯成玉　沙鋪地是金</div>
<div class='lg-row'>泠泠俱作梵　早已滌凡心</div>
</div><p style="margin-left:0em;text-indent:2em">上虞徐如翰詩：</p>

<div class="lg regular" style="margin-left:0em;"><div class='lg-row'>羣公共禮潮音洞　莫作潮音洞口詩</div>
<div class='lg-row'>縱有繡腸描不出　直須絕倒叫神奇</div>
</div><p style="margin-left:0em;text-indent:2em">清裘璉詩：</p>
<p style="margin-left:0em;text-indent:0em;" class="lg-abnormal"><div class='lg-row'>巨靈劈奇石　海岸豁深洞</div>
<div class='lg-row'>中廣如室房　其巔裂罅縫　下窺深以窅　勇者生奇恐　怒濤澎湃來　狂飆善激送</div>
<div class='lg-row'>一觸迅雷轟　再觸巨鐘從　天地殊晦冥　林樾相震動　巨浪倏吞吐　盈涸在操縱</div>
<div class='lg-row'>來驚瀑布飛　迴駭明珠弄　誰擊冰壺碎　瓊瑤錯萬鍾　當其疾怒時　下拒乃上湧</div>
<div class='lg-row'>乘竅汎躍騰　灑面成霧淞　不知濤作雨　驚身墮崖空　造化工幻戲　神聖假示眾</div>
<div class='lg-row'>哀哉洞口人　何時醒塵夢</div>
</p><p style="margin-left:0em;text-indent:2em">鄞李<span class='corr'>暾</span>詩：</p>
<p style="margin-left:0em;text-indent:0em;" class="lg-abnormal"><div class='lg-row'>兩日得追隨　遊子怯腳力　徘徊不敢前　僕夫請少息</div>
<div class='lg-row'>人生名勝區　一失難再得　攝衣直前行　不覺重嶺陟　風逼萬樹斜　沙鬆雙屩沒</div>
<div class='lg-row'>潮音倏入眼　使我肅胸臆　我思清淨根　心契無相色　見者固渺茫　傳者復逆億</div>
<div class='lg-row'>天窗洞頂開　紫竹壁<span class='corr'>間</span>匿　潮頭激丈餘　既揚還復抑　上湧山頭傾　下湧山腳拭</div>
<div class='lg-row'>龍神數千丈　來去生羽翼　聽言方擬議　暮鐘喧耳側　急歸恐逋亡　奚童呈筆墨</div>
</p><p style="margin-left:0em;text-indent:2em">同安許琰詩：</p>

<div class="lg regular" style="margin-left:0em;"><div class='lg-row'>佛選千年地　汪洋幻一漚　石連根盡嚙　洞自頂俱浮　梵宇崇當代　靈光始此邱</div>
<div class='lg-row'>我今猶不肯　臨去再三留</div>
</div><p style="margin-left:0em;text-indent:2em">邑人周西詩：</p>
<p style="margin-left:0em;text-indent:0em;" class="lg-abnormal"><div class='lg-row'>海岸潮音洞　波濤日夜流</div>
<div class='lg-row'>石崩牢設檻　巖隙補為樓　峭壁摩文古　高僧避世幽　斯遊冒艱險　對此豁吾愁</div>
</p><p style="margin-left:0em;text-indent:2em">釋性統詩：</p>
<p style="margin-left:0em;text-indent:0em;" class="lg-abnormal"><div class='lg-row'>鐵瓦翬飛久不存　金光重現荷皇恩　欲知大士今何在　靜聽潮音撼海門</div>
</p><p style="margin-left:0em;text-indent:2em">釋悅參詩：</p>

<div class="lg regular" style="margin-left:0em;"><div class='lg-row'>無端絕壁起雷霆　倏爾神兵戰鼓臨　黥吼一聲震谷響　鰲翻千里浪潭深</div>
<div class='lg-row'>灑來石穴紛紛雨　激向巖中點點金　欲說此<span class='corr'>間</span>靈異處　競傳大士聽潮音</div>
</div></div>
<div class='div-other'><a id='mulu188' />
<p class='h3'>善財龍女洞</p><p style="margin-left:0em;text-indent:2em">在潮音洞右。亦神通顯現之地。巖有罅，峭峻而蹙狹，其中窈不可測。外有石壁立，珠泉噴滴不斷，號「菩薩泉」，人禱取之，以療目疾。<span class='note-inline'>(舊志)</span></p>
<p style="margin-left:0em;text-indent:2em">明梅魁詩：</p>

<div class="lg regular" style="margin-left:0em;"><div class='lg-row'>雪膚蒼貌紫霞裾　幾駕蒼虬下碧虛　踪跡尚留青海上　珮環遙向玉樓居</div>
<div class='lg-row'>雲封洞口塵氛絕　潮漲沙頭月影孤　欲就此中求至理　本來妙相一明珠</div>
</div><p style="margin-left:2em">按：各記載均稱善財洞；《許》、《秦》二志只標龍女洞，實一事也。然菩薩靈迹，隨人稱謂，固無所礙。今為隨順兩種稱謂，故標為善財龍女洞云。</p>
</div>
<div class='div-other'><a id='mulu189' />
<p class='h3'>法華洞</p><p style="margin-left:0em;text-indent:2em">在几寶嶺，東天門下。洞凡數十處，方圓巨石，自相累架。有嵌空刻露，傴行可達者；有寬廣如室，中奉佛像者；有上豐下削，泉涓滴自石罅出，而下注為池者。山中洞壑雖多，層複幽奇，惟此為最。平曠處，多構茅篷。一篷一僧，日事焚誦，饒有靜棲之樂。<span class='note-inline'>(舊志；採訪)</span></p>
<p style="margin-left:0em;text-indent:2em">清萬言詩：</p>

<div class="lg regular" style="margin-left:0em;"><div class='lg-row'>天地有山川　示人文章樣　近文日膚陋　山川靈豈讓　良由士不學　聞見只閭巷</div>
<div class='lg-row'>胸中邱壑少　筆底煙雲障　我來滄海外　到處得心曠　尤奇法華洞　不可說名狀</div>
<div class='lg-row'>東西二三里　上下百千嶂　巨石削不成　細石出磨鐋　穿處等戶牖　坐來即牀帳</div>
<div class='lg-row'>稍有空闊地　架樓供佛像　側出望旭亭　當前海萬丈　安得及五更　紅輪黑中漾</div>
</div><p style="margin-left:0em;text-indent:2em">漳浦洪陳斌詩：</p>

<div class="lg regular" style="margin-left:0em;"><div class='lg-row'>遊山須選峯　峯峯必造極　試問何處佳　法華最奇特　開豁發精神　幽邃引胸臆</div>
<div class='lg-row'>上下巧穿插　東西任眺陟　高瞰不疑危　深入鮮僻仄　徑多曲而通　泉香深且湜</div>
<div class='lg-row'>老樹薜蘿扶　千株絕荊棘　小閣懸無腳　孤亭俯垂翼　欲雨見雲根　侵晨收旭色</div>
<div class='lg-row'>我擬作斯圖　世無妙筆墨　頗疑混沌初　鬼工肆深刻</div>
</div><p style="margin-left:0em;text-indent:2em">鄞張超宗詩：</p>
<p style="margin-left:0em;text-indent:0em;" class="lg-abnormal"><div class='lg-row'>雨晴春色滿巖前　散步尋幽小洞天</div>
<div class='lg-row'>忽訝山空通碧磵　旋經石室接清泉　昌黎只解稱盤谷　摩詰徒能畫輞川</div>
<div class='lg-row'>試問法華如可借　便須從此謝塵緣</div>
</p><p style="margin-left:0em;text-indent:2em">上元朱緒曾詩：</p>
<p style="margin-left:0em;text-indent:0em;" class="lg-abnormal"><div class='lg-row'>雕鎪萬象結星胎　兜率天宮戶牖開　靈隱寺峯纔一角　西湖驚詫說飛來</div>
</p><p style="margin-left:0em;text-indent:2em">釋來向詩：</p>

<div class="lg regular" style="margin-left:0em;"><div class='lg-row'>別是一天地　蒼茫入望間　白雲翻石浪　青靄斷松山　徑陡扶藤上　林深撥霧攀</div>
<div class='lg-row'>洞門塵迥絕　皓髮老僧閒</div>
</div><p style="margin-left:0em;text-indent:2em">釋明成詩：</p>

<div class="lg regular" style="margin-left:0em;"><div class='lg-row'>攜筇尋古洞　平挹萬峯頭　樹樹煙中出　山山水上浮</div>
<div class='lg-row'>雲深苔徑滑　地僻鳥聲幽　茅屋藤蘿秀　青紅挂老秋</div>
</div><p style="margin-left:0em;text-indent:2em">釋能崙詩：</p>
<p style="margin-left:0em;text-indent:0em;" class="lg-abnormal"><div class='lg-row'>苔徑紆迴雅致多　玲瓏巖洞繞卷阿</div>
<div class='lg-row'>方經翠竇當泉石　又見雕窗啓薜蘿　我向此中參七諭　人於何處問三摩</div>
<div class='lg-row'>同遊喜訂重來約　謂可清心不厭過</div>
</p><p style="margin-left:0em;text-indent:2em">釋維章詩：</p>
<p style="margin-left:0em;text-indent:0em;" class="lg-abnormal"><div class='lg-row'>閱盡名山香剎界　惟於此地獨鍾靈</div>
<div class='lg-row'>空清不亞神仙府　轉折如翻貝葉經　越過飛梁門戶別　攀來懸磴薜蘿青</div>
<div class='lg-row'>盤桓到得峯初半　又見銜題觀旭亭</div>
</p></div>
<div class='div-other'><a id='mulu190' />
<p class='h3'>朝陽洞</p><p style="margin-left:0em;text-indent:2em">在几寶嶺盡處。複道轉折，層梯而下。洞廣不踰丈，海濤時吼其下。晨間旭光常映其中，故觀旭者多登焉。<span class='note-inline'>(舊志；《海岸梵音》)</span></p>
<p style="margin-left:0em;text-indent:2em">清許琰詩：</p>

<div class="lg regular" style="margin-left:0em;"><div class='lg-row'>洛伽分秀氣　海岸一峯懸　建剎疑無地　穿樓別有天　白知潮欲響　紅見日初然</div>
<div class='lg-row'>心境兩俱寂　真堪靜者禪</div>
</div><p style="margin-left:0em;text-indent:2em">何月生詩：</p>

<div class="lg regular" style="margin-left:0em;"><div class='lg-row'>朝朝紅日漾深淵　破曉無如此洞先</div>
<div class='lg-row'>莫謂江南春信早　朝陽花木發春前</div>
</div><p style="margin-left:0em;text-indent:2em">釋能崙詩：</p>
<p style="margin-left:0em;text-indent:0em;" class="lg-abnormal"><div class='lg-row'>萬頃潮光湧日光　天吳送景出扶桑</div>
<div class='lg-row'>山鐘扣醒塵<span class='corr'>間</span>夢　海客燒囘洞口香　黛色未分籠宿霧　曙暉先已到朝陽</div>
<div class='lg-row'>漁舟釣罷揚帆去　一曲清歌引興長</div>
</p><p style="margin-left:0em;text-indent:2em">釋鐵庵詩：</p>
<p style="margin-left:0em;text-indent:0em;" class="lg-abnormal"><div class='lg-row'>大觀滄海太陽丸　萬里秋光豁目端</div>
<div class='lg-row'>玉鑑半開天氣爽　金烏一照地形寬　山山雁渡霜風早　樹樹鴉啼曉月殘　欲繫長繩雖有便　恐昇無上逐應難</div>
</p></div>
<div class='div-other'><a id='mulu191' />
<p class='h3'>摩尼洞</p><p style="margin-left:0em;text-indent:2em">在天篦石東。<span class='note-inline'>(舊志)</span></p>
</div>
<div class='div-other'><a id='mulu192' />
<p class='h3'>白雲洞</p><p style="margin-left:0em;text-indent:2em">在大雪浪山中。<span class='note-inline'>(舊志)</span></p>
</div>
<div class='div-other'><a id='mulu193' />
<p class='h3'>金剛洞</p><p style="margin-left:0em;text-indent:2em">在雪浪山腰，八卦石下。深廣三十丈，甲於諸洞。<span class='note-inline'>(舊志)</span></p>
</div>
<div class='div-other'><a id='mulu194' />
<p class='h3'>寶塔洞</p><p style="margin-left:0em;text-indent:2em">在後東天門左。不甚深廣，上刻寶塔七層，故名。<span class='note-inline'>(舊志)</span></p>
</div>
<div class='div-other'><a id='mulu195' />
<p class='h3'>觀音洞</p><p style="margin-left:0em;text-indent:2em">在梅岑後。一說，石室之大者，當推是洞。香火亦稱盛。<span class='note-inline'>(舊志；採訪)</span></p>
<p style="margin-left:0em;text-indent:2em">清許琰詩：</p>

<div class="lg regular" style="margin-left:0em;"><div class='lg-row'>地勢磨旋海　巖形笠覆僧　路危侵葉過　嶺峻挾雲登　鳥向歸龕佛　龜呼上岸朋</div>
<div class='lg-row'>不因留聖迹　雕鏤恐無能</div>
</div></div>
<div class='div-other'><a id='mulu196' />
<p class='h3'>蓮臺洞</p><p style="margin-left:0em;text-indent:2em">在功德嶺下。孤石橫峯，狀如片雲，下有洞。其巔平廣，可登眺東海。<span class='note-inline'>(舊志)</span></p>
</div>
<div class='div-other'><a id='mulu197' />
<p class='h3'>梵音洞</p><p style="margin-left:0em;text-indent:2em">在青鼓壘。與潮音洞，東南相峙，為靈壤之眉目。洞口峭壁危峻，高三四十丈。陡劈，兩崖如門，色青黝。距崖前數丈，架石甃臺，臺下屈曲通海。潮水激蕩，聽者悚慄。凡謁洞者，先至崖頂，紆迴隨磴而下，二三百級，始至臺上，得面崖禮佛求現。然禮者甚眾，而所現佛相，則言人人殊。即一人亦常隨覩隨變，莫可名狀。清康熙三十八年，御書「梵音洞」額賜挂。五十五年，滇撫甘國璧，遣人齎金，俾法雨寺住持性統，在臺上架二層。上奉菩薩，下供人禮拜。雍正九年，又賜帑重建。<span class='note-inline'>(舊志；《海岸梵音》)</span></p>
<p style="margin-left:0em;text-indent:2em">清秀水劉廷謨詩：</p>
<p style="margin-left:0em;text-indent:0em;" class="lg-abnormal"><div class='lg-row'>高崖絕磴勢穹嶐　峭壁平分浩渺中　色相儼然波接引　灑來花雨化長虹</div>
</p><p style="margin-left:0em;text-indent:2em">許琰詩：</p>

<div class="lg regular" style="margin-left:0em;"><div class='lg-row'>海岸窮危磴　懸梯俯石矼　洞從天半劈　潮向閣陰摐　浩月浮金鉢　閒雲宿寶幢</div>
<div class='lg-row'>睇觀千百丈　真覺毒龍降</div>
</div><p style="margin-left:0em;text-indent:2em">孫渭詩：</p>
<p style="margin-left:0em;text-indent:0em;" class="lg-abnormal"><div class='lg-row'>補陀山左㵎壑深　懸崖拍浪峯敧嶔</div>
<div class='lg-row'>歷級下上四五折　手捫足躩時驚心　水石搏激無晝夜　不斷轟雷成古今</div>
<div class='lg-row'>何年斧劈兩壁分　日暮風雨蛟龍吟　洞門直下百千尺　望之杳冥生寒陰　霞光倏眼照石壁　俯首瞥見觀世音</div>
<div class='lg-row'>石欄匍伏歎靈異　儀容端靜披紅襟　有時鸚鵡鳴洞口　視之未久無追尋</div>
</p><p style="margin-left:0em;text-indent:2em">富沙方允猷詩：</p>

<div class="lg regular" style="margin-left:0em;"><div class='lg-row'>想像如來極目希　梵音靈洞得稀微　水簾半捲黃金面　寶蓋深籠翠柳衣</div>
<div class='lg-row'>潮鼓盡成仙鼓樂　山光俱是佛光輝　忽然一陣香風起　疑見雪花鸚鵡飛</div>
</div><p style="margin-left:0em;text-indent:2em">天都吳崧詩：</p>
<p style="margin-left:0em;text-indent:0em;" class="lg-abnormal"><div class='lg-row'>山水多奇緣　況復挾勝侶　磴道穿梵音　上下身傴僂</div>
<div class='lg-row'>夾壁自摩天　未闢五丁斧　憑欄窅然深　滄海一壑貯　雪噴萬古雷　簾捲四時雨</div>
<div class='lg-row'>掀髯一老人　白皙半可覩　倏忽妙色相　莊嚴手揮麈　冉冉下金身　觀者蓋如堵</div>
<div class='lg-row'>長干湧浮圖　瑞靄千絲縷　自謂最靈貺　對此難比數　浩蕩愜幽懷　翰飛出塵宇</div>
</p><p style="margin-left:0em;text-indent:2em">范郊詩：</p>

<div class="lg regular" style="margin-left:0em;"><div class='lg-row'>兩之大士所　勤懇鑑初心　一識真空體　無勞著相尋　靈禽含妙語　天籟發清音</div>
<div class='lg-row'>珍重平生志　難忘此日襟</div>
</div><p style="margin-left:0em;text-indent:2em">邑人韓廷峨詩：</p>
<p style="margin-left:0em;text-indent:0em;" class="lg-abnormal"><div class='lg-row'>我生漫道佛無緣　望到梵音卻儼然</div>
<div class='lg-row'>點滴雨疑甘露灑　靈空巖擬法雲纏　輕衫恍惹清風舞　活象還同滿月圓</div>
<div class='lg-row'>更有十分真色相　添青半臂畫難全</div>
</p><p style="margin-left:0em;text-indent:2em">沈駿聲〈兩洞潮聲〉詩：</p>

<div class="lg regular" style="margin-left:0em;"><div class='lg-row'>山北山南午夜傾　靜中吞吐各分明</div>
<div class='lg-row'>時人著眼知音少　試問聲從何處生</div>
</div><p style="margin-left:0em;text-indent:2em">釋超眸詩：</p>
<p style="margin-left:0em;text-indent:0em;" class="lg-abnormal"><div class='lg-row'>買得扁舟到洛迦　羣峯日日繞煙霞</div>
<div class='lg-row'>乘雲已上磐陀石　躡屩還過千步沙　頻禮斷崖思現相　卻憐老眼未生花</div>
<div class='lg-row'>衰殘不禁忙囘首　萬里滄溟水一涯</div>
</p><p style="margin-left:0em;text-indent:2em">釋能崙〈兩洞潮聲〉詩：</p>
<p style="margin-left:0em;text-indent:0em;" class="lg-abnormal"><div class='lg-row'>東望汪洋萬馬奔　潮囘兩洞撼晨昏</div>
<div class='lg-row'>天窗屹屹通蛟窟　石甃嶙嶙控海門　浪破長風飛寶筏　波搖片月洗靈根</div>
<div class='lg-row'>洪濤聲裏聞仙籟　震及雲山億萬村</div>
</p></div>
<div class='div-other'><a id='mulu198' />
<p class='h3'>洛迦洞</p><p style="margin-left:0em;text-indent:2em">在梵音洞西。石峻壑深，洞腳插海，人不可到。結茅石上者，架古木，庋蒲團，如鳥巢懸綴濤端，惴惴恐墜也。<span class='note-inline'>(舊志)</span></p>
</div>
<div class='div-other'><a id='mulu199' />
<p class='h3'>平天洞</p><p style="margin-left:0em;text-indent:2em">在茶山北盡處。<span class='note-inline'>(舊志)</span></p>
</div>
<div class='div-other'><a id='mulu200' />
<p class='h3'>古佛洞</p><p style="margin-left:0em;text-indent:2em">在後山。有苦行僧仁光，蛻化而軀殼不壞。其徒泥漆裝金，供奉洞中。<span class='note-inline'>(《海岸梵音》)</span></p>
</div>
<div class='div-other'><a id='mulu201' />
<p class='h3'>彌勒洞<span class='note-inline'>(採訪)</span></p><p style="margin-left:0em;text-indent:2em">釋通樹詩：</p>
<p style="margin-left:0em;text-indent:0em;" class="lg-abnormal"><div class='lg-row'>自到長汀後　何年出定關　度生生自度　且向洞中閒</div>
</p></div>
<div class='div-other'><a id='mulu202' />
<p class='h3'>靈佑洞</p><p style="margin-left:0em;text-indent:2em">在梅岑庵，吳瞻泰題名。<span class='note-inline'>(採訪)</span></p>
</div>
<div class='div-other'><a id='mulu203' />
<p class='h3'>小山洞</p><p style="margin-left:0em;text-indent:2em">在伏龍山下海中，潮落可以直去。在白華頂望之，伏龍山如龍，小山如珠，肖極。遠望之，如貯石盆沼，玲瓏可愛。潮落時，由積沙中，約三百步即到。沙間之石，白如蹲虎，青如伏牛，歷歷可數。登山之道，紆曲上坪。坪不廣，高數級，三面瀕大海。俱崇崖峭壁，鉅石累空，若委若墜。最高一石，有穴，名小山洞。洞下有石，石中又有洞。如層臺複室，危不可到。從石峻處，俯瞰洞根，深數十仞，潮水或不能至也。石罅古木嵌生，山茶、冬青、黃楊、沙棠之屬，百數十本，丹茶尤多。大者一二百年物，鬱葱虧蔽。遠波漏光，怒濤騰雪，蔭木坐石，迥非人世。覺從前經歷洞府，尚塵囂矣。其山有二茅篷，一名小山洞，非潮退盡，不能往來，洵屬靜境。然人心不古，近來每有暴客，搶劫斗粟尺布，或至拷打以索金錢。孤僻住靜，亦甚危險。<span class='note-inline'>(舊志；採訪)</span></p>
</div></div>
<div class='div-other'><a id='mulu204' />
<p class='h2'>沙<span class='note-inline'>(共四處)</span></p>
<div class='div-other'><a id='mulu205' />
<p class='h3'>金沙</p><p style="margin-left:0em;text-indent:2em">在龍灣西。路皆黃沙，不著寸土，長數里許。日光照耀，炫成金色。即經言金沙布地處也。<span class='note-inline'>(舊志)</span></p>
</div>
<div class='div-other'><a id='mulu206' />
<p class='h3'>千步沙</p><p style="margin-left:0em;text-indent:2em">在几寶嶺北。循山為玉堂街，沿海為千步沙。自几寶嶺至法雨寺東，長約三里許。沙色如金，略不沾滯。寬坦輭美，又如鋪茵。潮聲晝夜拍岸，來如飛瀑，止如曳練。遇大風激蕩，尤雷轟雪湧，眩目震耳。倏忽詭異，不可名狀。夏日，外人遊山者，每浴於<span class='corr'>朝</span>陽洞西之千步沙中，景致稍遜于此，以其便也。或植立水中，與潮相鬥；或用篼子擡至深處，並篼子擲之，如是互擡互擲以為樂。若有大虧心事人，亦有從屈大夫遊者。<span class='note-inline'>(舊志；《海岸梵音》；陸寶〈遊普陀記〉)</span></p>
<p style="margin-left:0em;text-indent:2em">明屠隆詩：</p>
<p style="margin-left:0em;text-indent:0em;" class="lg-abnormal"><div class='lg-row'>黃如金色輭如苔　曾步空王寶筏來　九品池中鋪作地　祇疑赤腳踏蓮臺</div>
</p><p style="margin-left:0em;text-indent:2em">清孫渭詩：</p>

<div class="lg regular" style="margin-left:0em;"><div class='lg-row'>千步堪留月　祥光散碧霞　遠看金布地　近泛浪成花　水氣雲飛絮　波聲雷駕車</div>
<div class='lg-row'>慈航如可渡　此夜擬乘槎</div>
</div><p style="margin-left:0em;text-indent:2em">鄞李起隆詩：</p>

<div class="lg regular" style="margin-left:0em;"><div class='lg-row'>午夜波濤去復臨　幾番淘汰見真心</div>
<div class='lg-row'>恆河無數雖云闊　不及滄涯步步金</div>
</div><p style="margin-left:0em;text-indent:2em">釋通順詩：</p>
<p style="margin-left:0em;text-indent:0em;" class="lg-abnormal"><div class='lg-row'>誰把珠沙布得成　傳聞佛步此中行</div>
<div class='lg-row'>捲將浪影千尋白　鋪就潮痕一片清　不管晴陰雷慣吼　纔交子丑日光生</div>
<div class='lg-row'>想來淨土貪癡淨　滿地黃金卻不爭</div>
</p></div>
<div class='div-other'><a id='mulu207' />
<p class='h3'>塔前沙</p><p style="margin-left:0em;text-indent:2em">在多寶塔後。後，俗呼訛作前。本俱沙阜，浪濤衝洗，沙去石存。巉巖聳峙，有若刻鏤，亦若幻設。<span class='note-inline'>(舊志；採訪)</span></p>
</div>
<div class='div-other'><a id='mulu208' />
<p class='h3'>龍沙</p><p style="margin-left:0em;text-indent:2em">為普濟寺之青龍，故名。飄沙累積，高丈餘。其<span class='corr'>間</span>古木怪籐，幽花異草，森陰馥郁。與飛沙龍灣又異。<span class='note-inline'>(舊志)</span></p>
</div></div>
<div class='div-other'><a id='mulu209' />
<p class='h2'>隩<span class='note-inline'>(共六隩)</span></p>
<div class='div-other'><a id='mulu210' />
<p class='h3'>飛沙隩</p><p style="margin-left:0em;text-indent:2em">在八仙巖西。相傳昔為淺海，明初賈舶猶避風其中。後飛沙日積，漸成邱阜。今則高積如山，自東至西，亙三里，廣半之。曠無草木，履之輒陷。風起時，沙又飛湧，踰時即能沒踝。有僧爬去之，以便行人，為適茶山者之要道。今又成平地，不似三十年前之不爬便難行走矣。<span class='note-inline'>(舊志；採訪)</span></p>
</div>
<div class='div-other'><a id='mulu211' />
<p class='h3'>梵隩</p><p style="margin-left:0em;text-indent:2em">在梵山中，俗呼搗飯隩。<span class='note-inline'>(舊志)</span></p>
</div>
<div class='div-other'><a id='mulu212' />
<p class='h3'>雨華隩</p><p style="margin-left:0em;text-indent:2em">在雨華深處。<span class='note-inline'>(舊志)</span></p>
</div>
<div class='div-other'><a id='mulu213' />
<p class='h3'>吉祥隩</p><p style="margin-left:0em;text-indent:2em">在梵隩西。<span class='note-inline'>(舊志)</span></p>
</div>
<div class='div-other'><a id='mulu214' />
<p class='h3'>後隩</p><p style="margin-left:0em;text-indent:2em">在茶山背，曠土多田。<span class='note-inline'>(舊志)</span></p>
</div>
<div class='div-other'><a id='mulu215' />
<p class='h3'>虓虎隩</p><p style="margin-left:0em;text-indent:2em">在天竺山下。潮吼如哮虎，故名。<span class='note-inline'>(舊志)</span></p>
</div></div>
<div class='div-other'><a id='mulu216' />
<p class='h2'>灣<span class='note-inline'>(共五灣)</span></p>
<div class='div-other'><a id='mulu217' />
<p class='h3'>龍灣</p><p style="margin-left:0em;text-indent:2em">在梵隩東。地無土，積沙成阜。<span class='note-inline'>(舊志)</span></p>
</div>
<div class='div-other'><a id='mulu218' />
<p class='h3'>司基灣</p><p style="margin-left:0em;text-indent:2em">在南山西。白華峯之嶠也。<span class='note-inline'>(舊志)</span></p>
<p style="margin-left:2em">按：清康熙二十七年，設寶陀巡檢司，雍正二年裁。灣名司基，其即寶陀巡檢司之遺址歟？</p>
</div>
<div class='div-other'><a id='mulu219' />
<p class='h3'>幽靜灣</p><p style="margin-left:0em;text-indent:2em">在金剛窟左。兩岸怪石森列。巫山上瞰，境尤佳。<span class='note-inline'>(舊志)</span></p>
</div>
<div class='div-other'><a id='mulu220' />
<p class='h3'>青石灣</p><p style="margin-left:0em;text-indent:2em">在飛沙隩左。海岸皆沙，獨此積青石纍纍，亙百餘丈。形如鵝卵而大，遠望如堵牆，風潮激盪，亦不散沒。近山居民，經年常挑，亦不見少，此亦不可以凡情測者。<span class='note-inline'>(舊志；採訪)</span></p>
</div>
<div class='div-other'><a id='mulu221' />
<p class='h3'>梅灣</p><p style="margin-left:0em;text-indent:2em">明屠隆〈梅灣春曉〉詩：</p>
<p style="margin-left:0em;text-indent:0em;" class="lg-abnormal"><div class='lg-row'>梅尉丹鑪火不溫　疎枝淡月島煙昏　只愁海叟吹龍笛　攧落羅浮萬樹魂</div>
</p><p style="margin-left:0em;text-indent:2em">李桐詩：</p>
<p style="margin-left:0em;text-indent:0em;" class="lg-abnormal"><div class='lg-row'>萬樹梅花開滿灣　冥濛春色駐枝<span class='corr'>間</span>　囘思仙尉成丹日　開落隨時待九還</div>
</p><p style="margin-left:0em;text-indent:2em">丹陽丁鴻陽詩：</p>
<p style="margin-left:0em;text-indent:0em;" class="lg-abnormal"><div class='lg-row'>扶桑旭日射朝霞　春入疎梅瘦影斜　一自星龕依雪竇　只今錯認是曇花</div>
</p><p style="margin-left:0em;text-indent:2em">釋明慧詩：</p>
<p style="margin-left:0em;text-indent:0em;" class="lg-abnormal"><div class='lg-row'>梅花萬樹滿前灣　仙尉於今丹竈閒　春色自來還自去　何曾一片落人間</div>
</p></div>
<div class='div-other'><a id='mulu222' />
<p class='h3'>三摩地</p><p style="margin-left:0em;text-indent:2em">在普濟寺西。嘉木蕭森，甘泉清冽，為寺西最勝處。實則即指全山而言。梵語三摩地，亦云三昧，此翻正定、正受。謂境地清淨，堪修正定，堪得正受。正受者，即修正定所親得之正道也。故董其昌于道頭路口，題曰「入三摩地」。謂從此道而入，無一不是三摩地也。若認作一境一區，則呆矣。<span class='note-inline'>(舊志；採訪)</span></p>
</div></div>
<div class='div-other'><a id='mulu223' />
<p class='h2'>㵎<span class='note-inline'>(共六㵎)</span></p>
<div class='div-other'><a id='mulu224' />
<p class='h3'>東㵎、西㵎、中㵎</p><p style="margin-left:0em;text-indent:2em">俗亦呼「溝」，俱在茶山中。山分三大支，界處俱有溪㵎。闊至尋丈，狹亦數尺，架石橋略彴以通往來。清泉響流，古木繁蔭，奇石縱橫其際。經遊至此，幾忘身在海島中矣。<span class='note-inline'>(舊志)</span></p>
</div>
<div class='div-other'><a id='mulu225' />
<p class='h3'>青玉㵎</p><p style="margin-left:0em;text-indent:2em">在光熙、錦屏諸峯之下。出法雨寺前，環抱若帶。其下碧石瑩燦，掩映清流。水石相觸，漱珠噴玉。洛迦溪㵎，此為冠矣。<span class='note-inline'>(舊志)</span></p>
<p style="margin-left:0em;text-indent:2em">清裘璉詩：</p>
<p style="margin-left:0em;text-indent:0em;" class="lg-abnormal"><div class='lg-row'>一㵎泠泠澈底清　鏡人心影得嘉名　誰言觀海難為水　雨後飛泉十丈贏</div>
</p></div>
<div class='div-other'><a id='mulu226' />
<p class='h3'>澄靈㵎</p><p style="margin-left:0em;text-indent:2em">在圓應峯下。繞舍利塔北流，故名。<span class='note-inline'>(舊志)</span></p>
</div>
<div class='div-other'><a id='mulu227' />
<p class='h3'>雪浪㵎</p><p style="margin-left:0em;text-indent:2em">在雪浪山下。<span class='note-inline'>(舊志)</span></p>
</div></div>
<div class='div-other'><a id='mulu228' />
<p class='h2'>泉<span class='note-inline'>(共十泉)</span></p>
<div class='div-other'><a id='mulu229' />
<p class='h3'>龍泉</p><p style="margin-left:0em;text-indent:2em">源出錦屏峯麓，入法雨寺東祖堂下，從巨石罅中迸出，而蓄之池。清冽異常，雖旱不竭。鐫有「龍泉遺石」四字，近因擴祖堂基，遂湮沒之。<span class='note-inline'>(舊志；採訪)</span></p>
</div>
<div class='div-other'><a id='mulu230' />
<p class='h3'>菩薩泉</p><p style="margin-left:0em;text-indent:2em">在普濟寺左，香積廚外。方廣丈許，澄泓窅深。色如拖藍，味甘冽。寺眾千餘人，日汲不竭。<span class='note-inline'>(舊志)</span></p>
</div>
<div class='div-other'><a id='mulu231' />
<p class='h3'>菩提泉</p><p style="margin-left:0em;text-indent:2em">在普濟寺右山麓，禪堂西。方數丈，色白如玉。掬飲清芬，旱乾不竭。<span class='note-inline'>(舊志)</span></p>
</div>
<div class='div-other'><a id='mulu232' />
<p class='h3'>真歇泉</p><p style="margin-left:0em;text-indent:2em">宋僧真歇，駐錫是山，鑿石出泉，起遣後不可考。清法雨寺住持性統，見白華主人，啓石得泉。史浩篆碑猶在，作偈紀之。<span class='note-inline'>(《許志》)</span></p>
<p style="margin-left:0em;text-indent:2em">釋通樹詩：</p>
<p style="margin-left:0em;text-indent:0em;" class="lg-abnormal"><div class='lg-row'>始倡宗風地　人名泉亦名　洪濤千萬頃　何似一泓清</div>
</p></div>
<div class='div-other'><a id='mulu233' />
<p class='h3'>三昧泉</p><p style="margin-left:0em;text-indent:2em">在永壽橋南。舊甃方池蓄之，周廣丈餘，今漸淤，僅為一潭。以傍路故，水亦不甚潔清矣。<span class='note-inline'>(舊志；採訪)</span></p>
</div>
<div class='div-other'><a id='mulu234' />
<p class='h3'>活眼泉</p><p style="margin-left:0em;text-indent:2em">在息耒院內。清普濟寺住持通旭，治退居之室，得泉，飲之而甘，故名。<span class='note-inline'>(舊志)</span></p>
</div>
<div class='div-other'><a id='mulu235' />
<p class='h3'>八功德泉</p><p style="margin-left:0em;text-indent:2em">在妙莊嚴路西。遇旱祈雨，請三昧於是泉，不往別所。今在三聖堂內。八功德者，乃西方極樂世界七寶池中之水：一、澄清，異此方渾濁。二、清冷，異寒熱。三、甘美，異鹹淡劣味。四、輕輭，異沈重。五、潤澤，異㴼腐褪色。六、安和，異急暴。七、除飢渴，異生冷。八、長養諸根，異損壞諸根，及沴戾增病沒溺等。明萬曆間，僧大方結茅於此。嗣後張隨、党禮督造前寺藏殿，閒遊於此，飲水而甘。并聞雖經旱潦，水不增減。寺中祈雨，取水於此。遂捐資修三聖堂，而名其泉曰「八功德」。蓋擬以極樂世界七寶池中之水也。<span class='note-inline'>(舊志；採訪)</span></p>
</div>
<div class='div-other'><a id='mulu236' />
<p class='h3'>滌心泉</p><p style="margin-left:0em;text-indent:2em">在道頭瀕海。潮漲若欲沒然。水清味甘，挹之不竭。<span class='note-inline'>(舊志)</span></p>
</div>
<div class='div-other'><a id='mulu237' />
<p class='h3'>靈一泉</p><p style="margin-left:0em;text-indent:2em">在故育恩院西。磐石上有水穴盈尺，清泚可掬。<span class='note-inline'>(陸寶〈遊普陀記〉)</span></p>
</div>
<div class='div-other'><a id='mulu238' />
<p class='h3'>功德泉</p><p style="margin-left:0em;text-indent:2em">在蓮花洋畔，關聖殿左。清信商、李才官建以濟眾。<span class='note-inline'>(《秦志》)</span></p>
<p style="margin-left:2em">按：普陀孤峙大海，為斥鹵鹹墳之區。而山中㵎泉，獨味淡而潔。瀹茗烹茶，不遜江心峽口。山僧多用巨竹為筒，引行數里，入香積廚以供用。省取汲之勞，無旱涸之虞。舊志謂非惟造化之奇，抑亦聖靈之澤，洵然。</p>
</div></div>
<div class='div-other'><a id='mulu239' />
<p class='h2'>潭<span class='note-inline'>(共二潭)</span></p>
<div class='div-other'><a id='mulu240' />
<p class='h3'>龍潭</p><p style="margin-left:0em;text-indent:2em">在潮音洞口。舊傳娑竭羅龍王居此。興雲吐霧，常著靈異。<span class='note-inline'>(舊志)</span></p>
</div>
<div class='div-other'><a id='mulu241' />
<p class='h3'>龜潭</p><p style="margin-left:0em;text-indent:2em">在茶山中，近飛沙隩。深碧汪泓，旱不竭，潦不泛。相傳龍種居此。<span class='note-inline'>(舊志)</span></p>
<p style="margin-left:0em;text-indent:2em">明屠隆〈龜潭寒碧〉詩：</p>
<p style="margin-left:0em;text-indent:0em;" class="lg-abnormal"><div class='lg-row'>清江使者夢冥冥　五兆空嗟朽甲靈　豈是來遊蓮葉上　水天霧冷月痕清</div>
</p></div></div>
<div class='div-other'><a id='mulu242' />
<p class='h2'>井<span class='note-inline'>(共四井)</span></p>
<div class='div-other'><a id='mulu243' />
<p class='h3'>葛洪井</p><p style="margin-left:0em;text-indent:2em">在烟霞館側。甃池方廣丈許，相傳葛仙翁煉丹之井。繞霤涓涓，日夜不息。色湛碧，而味甘鮮；嗽之，清人肺腑。<span class='note-inline'>(舊志)</span></p>
<p style="margin-left:0em;text-indent:2em">清萬言詩：</p>
<p style="margin-left:0em;text-indent:0em;" class="lg-abnormal"><div class='lg-row'>丹竈無存汞已灰　一泓泉水碧山隈　須知當日乘槎意　不為求仙海上來</div>
</p><p style="margin-left:0em;text-indent:2em">邑人包九圍詩：</p>
<p style="margin-left:0em;text-indent:0em;" class="lg-abnormal"><div class='lg-row'>泛海投簪一葉輕　求仙恐似強安名　空傳一勺巖<span class='corr'>間</span>水　照見當年心地清</div>
</p></div>
<div class='div-other'><a id='mulu244' />
<p class='h3'>仙人井</p><p style="margin-left:0em;text-indent:2em">在几寶嶺下。從嶺麓下坪，低丈許。自坪東折，低又丈餘有石窟，中有孔如斗，即井也。其水雖大旱大潦，了無增減。色味甘潔，洵為第一。窟中寒氣侵人，雖酷暑不可久居。稱為仙人井者，子真、稚川，不可得而辨之矣。<span class='note-inline'>(舊志)</span></p>
<p style="margin-left:0em;text-indent:2em">清裘璉詩：</p>
<p style="margin-left:0em;text-indent:0em;" class="lg-abnormal"><div class='lg-row'>壽春仙尉早忘家　避地終浮海外槎　一斛澄波贏萬頃　至今猶宿漢煙霞</div>
</p><p style="margin-left:0em;text-indent:2em">徐載陽詩：</p>
<p style="margin-left:0em;text-indent:0em;" class="lg-abnormal"><div class='lg-row'>新室衣冠視若泥　飄然浮海鑿山池　丹成跨鶴歸何處　想見清泉對月時</div>
</p><p style="margin-left:0em;text-indent:2em">清光緒二十九年癸卯春，僧戒如《砌井功德碑記》：</p>
<p style="margin-left:0em;text-indent:2em">圓通大士，永劫常住此山；超塵仙人，不時安居斯地。雖像教未至，凡俗莫覩乎慈容；而應身所居，仙真恆瞻夫佛日。故秦之安期生，漢之梅子真，晉之葛稚川等，悉皆寄寓茲山，修真養道。所飲甘泉，名仙人井。及至梁貞明<span class='corr'>間</span>，始建道場。則大士宏慈，由天章而廣被；仙人古迹，隨佛法以流傳。其井前鄰大海，上覆土窟。入地丈餘，從下湧出。極旱不減，大澇不增。酷暑則涼，嚴寒則燠。質沈重而清澄，味甘美而潤澤。信士飲之，多愈沈疴。故閩、粵、吳、楚之朝禮此山者，必瓶貯攜歸，以為法藥。若非大悲法水，從菩薩大慈悲心中流出，俾飲者近愈疾病，遠證菩提，其能靈驗遠著之若是耶？四明杏村干居士，來山進香，飲水而甘；詢其名義，稱歎不已。遂愷然施資，命衲經理，用石砌井，兼鋪井道。上建一龕，中供大士，左奉龍王，右安仙人。欲後之取此水者，行清淨道，徹法源底。見觀音于當處，培佛種于將來。醍醐入口，疾病離身。心地清涼，永無熱惱之逼迫。前程遠大，常登仁壽之康莊。故為略敍顛末，勒諸貞珉。</p>
</div>
<div class='div-other'><a id='mulu245' />
<p class='h3'>梅福井</p><p style="margin-left:0em;text-indent:2em">在梅岑山椒。相傳井水洗眼，能令眼明。<span class='note-inline'>(陳慶槐《借樹山房詩鈔》)</span></p>
</div>
<div class='div-other'><a id='mulu246' />
<p class='h3'>金沙井</p><p style="margin-left:0em;text-indent:2em">舊呼龍井，在普濟寺方丈後。<span class='note-inline'>(舊志；採訪)</span></p>
</div></div>
<div class='div-other'><a id='mulu247' />
<p class='h2'>池<span class='note-inline'>(共七池)</span></p>
<div class='div-other'><a id='mulu248' />
<p class='h3'>海印池</p><p style="margin-left:0em;text-indent:2em">在普濟寺前。奉川戴澳題，亦名蓮花池，亦名放生池。以種蓮放生故，有此二名也。海印者，蓋取大士所證之理，如海印發光；所應之事，如月印江海之義，以名之也。廣十餘畝，東西各建築橋堤，畫分為三。舊稱清波如鏡，林木倒影，窺之如畫。今則東西兩池，淤蕪日甚，有賴濬治矣。<span class='note-inline'>(舊志；採訪)</span></p>
<p style="margin-left:0em;text-indent:2em">清奉化鄔景曙〈蓮池夜月〉詩：</p>
<p style="margin-left:0em;text-indent:0em;" class="lg-abnormal"><div class='lg-row'>水滿波澄月色明　幽香遙拂晚風清　忽驚身在蓮花上　更待何年說往生</div>
</p><p style="margin-left:0em;text-indent:2em">釋德介詩：</p>

<div class="lg regular" style="margin-left:0em;"><div class='lg-row'>梅岑沼內荷成樹，紅白相兼密無數　當時遣戍及茲山　根蒂無存棲白鷺</div>
<div class='lg-row'>十年得復返山廬　亭亭發育仍如故　是知劫運轉滄桑　有根爭似無根固</div>
<div class='lg-row'>蒼穹宏被豈尋常　珍重花神惟養素　故人邀我入香風　幾欲隨流乘杯渡</div>
<div class='lg-row'>松濤謖謖空谷中　默自躊躇終懶步　寄語海南學道人　好向池邊覓歸路</div>
</div><p style="margin-left:0em;text-indent:2em">釋能崙詩：</p>

<div class="lg regular" style="margin-left:0em;"><div class='lg-row'>一鑑池開十畝蓮　亭亭翠蓋擁羣仙　賞心最是源泉滴　清耳無如天籟宣</div>
<div class='lg-row'>好句吟成花亦笑　禪機悟到月初圓　歸來兩袖沾香露　猶是依依不肯眠</div>
</div><p style="margin-left:2em">按：康熙《縣志》云：「池產白蓮。」舊志亦云：「東西兩池產蓮，盛時並頭五色競開，寺僧據以占休祥。」今荒蕪失治，唯中池尚可彷彿昔年；而東西二池，則全成草萊矣。</p>
</div>
<div class='div-other'><a id='mulu249' />
<p class='h3'>光明池</p><p style="margin-left:0em;text-indent:2em">即慧泉，在潮音洞。明正德<span class='corr'>間</span>，太后遣使禱取以療目疾，因名。今一泓依然，水又清碧，紫竹林之汲飲賴此。<span class='note-inline'>(舊志；採訪)</span></p>
</div>
<div class='div-other'><a id='mulu250' />
<p class='h3'>翦鑑池</p><p style="margin-left:0em;text-indent:2em">在白華庵內。僧朗澈所鑿。方廣數尺，泉清味甘，荇藻幽徹。明華亭陳徵士繼儒題名。<span class='note-inline'>(舊志)</span></p>
<p style="margin-left:0em;text-indent:2em">明陳繼儒贊：</p>
<p style="margin-left:0em;text-indent:0em;" class="lg-abnormal"><div class='lg-row'>俗侶去　閒雲留　水洗耳　石點頭　朗和尚　百無求</div>
</p><p style="margin-left:0em;text-indent:2em">張瑞圖贊：</p>
<p style="margin-left:0em;text-indent:0em;" class="lg-abnormal"><div class='lg-row'>泓然而止　廓然而虛</div>
<div class='lg-row'>不取於相　如井覰驢　中有金鱗　破網而出　雲行雨施　非池中物</div>
</p></div>
<div class='div-other'><a id='mulu251' />
<p class='h3'>蓮池</p><p style="margin-left:0em;text-indent:2em">在法雨寺前。清光緒十八年，住持化聞濬。中界海會橋，橋東池周圍四十三丈四尺，橋西池周圍四十三丈六尺。<span class='note-inline'>(採訪)</span></p>
</div>
<div class='div-other'><a id='mulu252' />
<p class='h3'>月印池</p><p style="margin-left:0em;text-indent:2em">在悅嶺庵山門外。<span class='note-inline'>(採訪)</span></p>
</div>
<div class='div-other'><a id='mulu253' />
<p class='h3'>洗心池</p><p style="margin-left:0em;text-indent:2em">在磐陀庵山門外圍牆內。廣約數畝，形如半規。四圍甃以石，中蓄雜魚。倚欄俯瞰，水碧魚牣，頗饒勝致。住僧善章濬。<span class='note-inline'>(採訪)</span></p>
</div>
<div class='div-other'><a id='mulu254' />
<p class='h3'>育龍池</p><p style="margin-left:0em;text-indent:2em">在法華洞巖石下。巖上鐫是額，巖下石窪若潭，周廣不尋丈。澄波泓然，旱暵不竭。雜木倚巖，偃覆陰森。睨其旁者，雖盛夏，不覺暑氣之侵人。</p>
</div></div>
<div class='div-other'><a id='mulu255' />
<p class='h2'>境<span class='note-inline'>(共四境)</span></p>
<div class='div-other'><a id='mulu256' />
<p class='h3'>清淨境</p><p style="margin-left:0em;text-indent:2em">即指全山而言，非另有特別之一區。詳觀宋文憲公〈清淨境亭銘序〉，自寶陀寺，敍至潮音洞；由潮音洞，至磐陀石；又西折為獅子峯、象巖、佛手峯、三摩地。歷敍其巖、峯、洞、石等種種形狀，蓋指所遊之全境而言。故劉君謂寶陀主僧行丕曰：「此清淨境也，盍為亭？」于是丕師乃建亭於寺之南嶺上。從衡各三十尺，左倚山，右入潮音洞，可以想見其亭之在潮音洞上也。此明洪武三年事。時後山尚無道場，故不說及。歷來多認做另有一特別之境，致徧遊全山者，尚憾清淨境之未得一觀也。<span class='note-inline'>(〈清淨境亭銘〉，具〈卷七．營建〉「清淨境亭」條；舊志；採訪)</span></p>
</div>
<div class='div-other'><a id='mulu257' />
<p class='h3'>藤蘿境</p><p style="margin-left:0em;text-indent:2em">在磐陀石東。幽徑縈迴，奇巖壁立。上多古藤翠蘿，鬱葱蔓繞。海天盪漾中，另一境界也。<span class='note-inline'>(舊志)</span></p>
</div>
<div class='div-other'><a id='mulu258' />
<p class='h3'>空有境</p><p style="margin-left:0em;text-indent:2em">即無畏石。<span class='note-inline'>(舊志)</span></p>
</div>
<div class='div-other'><a id='mulu259' />
<p class='h3'>西方境</p><p style="margin-left:0em;text-indent:2em">即西方巖。<span class='note-inline'>(舊志)</span></p>
</div></div>
<div class='div-w'><a id='mulu260' />
<p class='h2'>附錄<span class='note-inline'>(共十處)</span></p>
<div class='div-w'><a id='mulu261' />
<p class='h3'>洛迦山</p><p style="margin-left:0em;text-indent:2em">海中懸島，在普陀洛迦山東南。凡朝山禮佛者，必兼謁是山。有庵四：曰妙湛，曰圓通，曰觀覺，曰自在，香火亦稱盛。其下為洛迦門，舟楫之往閩廣外洋者，必經此。<span class='note-inline'>(舊志；採訪)</span></p>
<p style="margin-left:0em;text-indent:2em">明屠隆〈洛迦燈火〉詩：</p>
<p style="margin-left:0em;text-indent:0em;" class="lg-abnormal"><div class='lg-row'>熒熒一點照迷津　光奪須彌日月輪　萬劫靈明應不滅　五燈傳後與何人</div>
</p><p style="margin-left:2em">按：是山為普陀洛迦之別一山，舊志所謂小洛迦者，是也。地雖懸海，然聖迹所在，為朝山者所爭趨，故應列及之。</p>
</div>
<div class='div-w'><a id='mulu262' />
<p class='h3'>朱家尖山</p><p style="margin-left:0em;text-indent:2em">在普陀西南海中，即月隩也。山最聳拔，故名尖。登峯以望，開廓心胸。普陀僧產多在此。以康熙二十三年，展復後，僧各開墾，後蒙免糧。全山俱係僧產，民國元年，俱皆陞科。<span class='note-inline'>(舊志；採訪)</span></p>
</div>
<div class='div-w'><a id='mulu263' />
<p class='h3'>順母塗山</p><p style="margin-left:0em;text-indent:2em">在南海中。山中亦多僧自開墾之僧產。<span class='note-inline'>(舊志〈法產．康熙寬免錢糧碑記〉)</span></p>
</div>
<div class='div-w'><a id='mulu264' />
<p class='h3'>桃花山</p><p style="margin-left:0em;text-indent:2em">在西南海中。以安期生灑墨成桃花，故名。縣志謂山多產茶，田頗肥美，半為普陀僧開墾。<span class='note-inline'>(舊志)</span></p>
</div>
<div class='div-w'><a id='mulu265' />
<p class='h3'>葫蘆山</p><p style="margin-left:0em;text-indent:2em">在龍頭山<span class='note-inline'>(即伏龍山)</span>對面，中隔海港。乾隆時，法雨寺住持法澤報縣，將曠地開墾，以供長生庵齋用。<span class='note-inline'>(《許志》)</span></p>
</div>
<div class='div-w'><a id='mulu266' />
<p class='h3'>金盂山</p><p style="margin-left:0em;text-indent:2em">在蓮花洋中，亦稱金鉢盂山。明洪武二十年，信國公湯和，徙島民于內地，普陀僧與焉。舟至沈家門，海上忽現一金鉢盂，即此地也。<span class='note-inline'>(舊志)</span></p>
</div>
<div class='div-w'><a id='mulu267' />
<p class='h3'>石牛山</p><p style="margin-left:0em;text-indent:2em">在蓮花洋。南宋中官王貴等，詣山禮佛，未虔。及歸，滿海鐵蓮花阻舟。貴望山叩禱，隨有白牛浮來，食盡其花，舟始行。牛返水際，化一白石，形仍似牛，故名。亦名石牛港。<span class='note-inline'>(舊志)</span></p>
</div>
<div class='div-w'><a id='mulu268' />
<p class='h3'>蓮花洋</p><p style="margin-left:0em;text-indent:2em">在山之西南。宋元豐中，倭人入貢，見大士靈異，欲載往其國。至洋，滿海生鐵蓮花，舟不能行。倭懼而還，洋之得名以此。<span class='note-inline'>(舊志)</span></p>
<p style="margin-left:0em;text-indent:2em">明屠隆〈蓮洋午渡〉詩：</p>
<p style="margin-left:0em;text-indent:0em;" class="lg-abnormal"><div class='lg-row'>波上芙蕖盡著花　香船盪槳渡輕沙　珠林只在琉璃界　半壁紅光見海霞</div>
</p><p style="margin-left:0em;text-indent:2em">陳朝輔詩：</p>
<p style="margin-left:0em;text-indent:0em;" class="lg-abnormal"><div class='lg-row'>慧日澄圓覺海中　白蓮香滿獻花風　何人不道天香杳　已自樓船面面通</div>
</p><p style="margin-left:0em;text-indent:2em">清王昌科詩：</p>
<p style="margin-left:0em;text-indent:0em;" class="lg-abnormal"><div class='lg-row'>漫道觀音色相空　鐵蓮花放滿江紅　從知佛力洪無量　海國於今瞻拜崇</div>
</p></div>
<div class='div-w'><a id='mulu269' />
<p class='h3'>新羅礁</p><p style="margin-left:0em;text-indent:2em">在西南大洋中，石牛港口。即日本僧慧鍔觸舟禱佛處。<span class='note-inline'>(舊志)</span></p>
</div>
<div class='div-w'><a id='mulu270' />
<p class='h3'>善財礁</p><p style="margin-left:0em;text-indent:2em">在潮音洞前海中。不甚高大，然潮漲足時，亦仍露出。浪觸礁間，恍如小艇投岸。以此山為善財南詢地，故以為名。<span class='note-inline'>(舊志；採訪)</span></p>
<p style="margin-left:2em">按：此前所載，皆有關係于聖迹，及多普陀僧產之地，故悉列之。餘如東大洋、王大洋等，只取擴眼界者，慨不濫登。</p>
</div></div>
<div class='div-other'><a id='mulu271' />
<div class='div-other'><a id='mulu272' />
<p class='h3'>明．雲閒侯繼高：遊補陀洛迦山記</p><p style="margin-left:0em;text-indent:2em">補陀洛迦山，在海岸孤絕之地，為觀音大士說法道場。自唐以來，崇奉恐後。余世家海上，少小時，聞長老言，輒心慕之。及膺世資，奔走不暇，自謂佛地無緣可到。往歲猥蒙聖恩，濫鎮全浙。春秋二汛，提師督哨，涉歷海洋。遂於丁亥之春，肅謁大士於寶陀禪寺，願慰平生。歸欲搦管記其事，錄錄未遑也。茲歲春復當大汛，乃於季春甲申朔，考鉦戒行。乙酉出蛟門，過金塘，晚抵螺頭港；參戎吳君，亦帥舟師來會。詰旦抵舟山，與吳君入城一閱。丁亥過青雷頭。自青雷以前，千山萬島，莫可勝記。又前為石衕門，數峯崛起。潮汐經流，旁午其中，為十六門，故又呼十六門云。我舟從中門行，廣僅可容，偪船兩旁，石齒齒列，亦險要處也。戊子出沈家門，風雨交作，舟不能前。己丑昧爽，風頗利，航往如馳。須臾過蓮花洋，即抵補陀矣。由短姑道頭，從陸行二三里，至寶陀禪寺，瞻禮大士。於是縱步遐矚，峯巒錯峙，若起若伏。雲霞往來，頃刻變幻，目不暇接。寺前累石為浮圖，曰太子塔。蓋元元統中，宣讓王施鈔所建也。由塔而南，徧地黃沙，即所稱金沙灘。菩薩示現之地，相傳為紫竹栴檀林者也。又約三里許，至潮音洞。洞石巉巖，正瞰大海。巔有穴，可俯而窺。波濤澎湃，激入洞中。或如洪鐘忽扣，或如猛虎怒號。舊有殿宇橋梁，可以瞻禮，今皆廢。其右為善財洞，巖有罅，窺之窅莫可測。相傳二洞中菩薩示異，秉誠叩禮，往往多見之者。余愧武人，未離火宅中，不敢妄覬，遂復折而東。又三四里，曰千步沙。有僧大智，自五臺山來，卓錫於此，結庵以居，曰海潮。庵有樓，開牖視之，則滄溟灝溔，近在几席。而濤聲訇磕，震應巖谷，超然塵世矣。庵之後山頂有泉，貫竹引之，瀹茗，味殊甘冽。已而日沈沈向暮，遂返舟中。往余得吳道子所繪大士像，質素而雅；近又得閻立本所繪，則莊嚴而麗。二人皆唐名手，余并勒之於石。明發，復詣寶陀，植碑於前殿之中。於是再遊磐陀石，石平廣，可容百餘人。俯枕大洋，可以觀扶桑日出。寺之西偏，石壁旁起如扉，曰天門。由天門而入，曰三摩地。其下亂石離立，巖洞嶔岑，奇形詭狀，即良工不能摹也。寺之深處，有真歇石，蓋真歇了禪師修道之所。真歇之前，突然一石，名無畏石。形雖方廣，而攲側若傾，險峻莫有躋之者。獅子石，即在其旁。其他若正趣峯、靈鷲峯、觀音峯，皆望而覽之，不能盡陟。而補陀之大概盡此矣。嗟乎！金仙靈異，示現於梅岑者，千有餘年。歷代崇奉，愈久愈盛。一旦東夷不靖，竟為鯨鯢窟穴。當事者，遂奉其像，遷之招寶，而悉燬其廬。殆佛家所謂劫數者，非耶？尚賴君相威靈，廟堂碩畫，島人殄滅，海甸肅清；佛法常明，教不終否！於是嘉隆之<span class='corr'>間</span>，有五臺龍樹寺，僧真松，飛錫而來，大倡宗風，復興勝果。邇年以來，大倍曩昔矣。恭維我聖母慈聖皇太后，刊印藏經，并範金為像，繡綵結旛，命太監張公、少監孟公，齎捧敕書，賚錫於茲。煌煌寵命，悉勒貞珉，猗歟盛哉！雖然，衣袽之戒，復隍之虞，聖人垂訓，至深且切。吾輩世受國恩，職司戎務，其可不兢兢惕惕，夙夜靖共，以無負國家設兵為民之意歟！庚寅，復出外洋，抵桃花山。欲訪安期生煉丹之所，人無識者。余乃復乘走舸，徧歷山外大洋而返。辛卯，余有事，欲暫歸關上，遂別吳君。壬辰，挂席抵招寶。癸巳，入鎮治。庭前人散，援筆書之，為遊補陀洛迦山記。時萬曆十六年戊子季春十日。</p>
</div>
<div class='div-other'><a id='mulu273' />
<p class='h3'>鄞屠隆：補陀洛迦山記</p><p style="margin-left:0em;text-indent:2em">東海補陀洛迦山者，釋言海岸孤絕處。又言東大洋海西，紫竹栴檀林。《華嚴》言：善財第二十八參，觀自在菩薩圍繞說法，蓋震旦中國第一道場也。由明州城，桃花津，六十里，至候濤山下，是為海門。東航海，抵翁洲。洛迦山，周圍百里，四際無岸，孤懸海中。穢土劫塵，邈焉隔絕。遠近諸山，大者如拳，小者如栗。三韓、日本諸島，青螺一抹，杳靄煙際，乍有乍無。微風不動，天鏡涵空，澄碧萬里。驚飆下撞，洪濤上舂。銀山雪屋，簸蕩天地。五更望日出扶桑，巨若車輪，赤若丹砂，；忽從海底湧起，赭光萬道，散射海水，奛鮮煜霅，晃耀心目。吳淵穎謂，空水弄影，恍若鋪金；僧伽黎衣，尤極形容。奇哉觀也！山上寶陀禪寺，奉觀音大士。上自帝后妃主、王侯宰官。下逮緇侶羽流、善信男女。遠近纍纍，無不函經捧香，搏顙繭足，梯山航海，雲合電奔，來朝大士，方之峨眉五臺有加焉。江津海浦，風濤覆舟，哀空侯，酹波臣，無時無之。獨洛迦慈航，乘潮穩渡。開山以來，絕不聞有顛危之險。自非聖力默持，慈心垂佑，胡能然矣？而眾生之朝禮皈依者，往往示現金身瑞相：白衣縞帶、雲幢寶珞、香花勝鬘，時時有之。唐宋累朝，咸知信向。至我皇代，益以尊崇。今上奉聖母皇太后命，印經範像，宣揚教典，穆哉盛矣！夫大士道臻無上，因權度化。義密教深，見聞之妙如響；觀成機熟，耳目之用盡融。譬之萬波散派，元無萬波；千月分光，止惟一月。嗚呼！虣猛獷悍，王化之所不能伏，而慈氏攝之；蔽錮昏庸，師儒之所不能誨，而如來導之。十方仰賴，萬國欽崇，夫豈偶然之故哉！</p>
</div>
<div class='div-other'><a id='mulu274' />
<p class='h3'>鄞陸寶：遊補陀記</p><p style="margin-left:0em;text-indent:2em">補陀為震旦名山之一，孤懸海中，水鄉衣帶，殊不遠。徒以鹿鹿塵鞅，守株繫匏，未始向若而問津焉，不幾負盧敖汗漫耶！今春二月，風日晴美，思得乘流縱棹，作三十年未了緣。遂於月之戊申，日上舂，發北郭。是日頗暄，江干新柳被堤，纖腰欲舉，澄波縈帶，甚佳。沿洄六十里，至蛟川，夜泊小港。眠未定，舟中告言勃谿。揚帆進棹，勢如雷動。漏下四鼓，泊金塘。次早起，觀海，日出空濛，鏡光忽躍。午發舟，以風駛不得入翁洲，從曹家洋徑渡。晚泊十六門，月色陰晦。子刻復發舟，風掀浪播，從黑甜中，行數十里，渡蓮花洋，志所稱鐵蓮滿海者也。昧爽，泊金鉢盂山，望補陀，如在眉際，恨不能褰裳涉之。時天雨如注，上漏下溼，幾以篷窗為甑。傍午抵山，眾僧林立祗候。余挾兩蒼頭，委蛇而行。度白華嶺，夾路多桃花，<span class='corr'>間</span>以雜樹。輕紅淡碧，相錯如繡。行二里，嶺盡，為蓮花池。東為放生池，環池植柳成行，蕭疎可喜。池中皆白蓮花，時尚未著[卄/敷]萼，枯莖戢戢，如葦林。池上跨以大石橋，修廣百武。過橋，歷數石級為寺門，榜曰「敕建護國永壽普陀禪寺」，蓋上命也。時雨勢驟急，余衫履半沾，足力甚倦，遂止宿白衣殿。是為月之十五。次日庚戌，始登殿肅禮大士。緇素千人，合十胡跪，幾無置足處。殿後，拾級而上，傑閣五楹，貯今皇帝及聖母先後所賜兩藏經，梵字金字經附焉。再上為景命殿。小憩東方丈，住山性海來會。海公，字無邊。余戲謂：「是覺海耶？苦海耶？」旁一客曰：「囘頭即覺矣。」因相與大噱。從方丈折而東上，為煙霞館，有懷闕亭，苫茅為之。復下，觀香積廚；再下為齋樓，十三楹，可坐千人，亦壯觀也。是日，雨乍淋乍歇，山腰著霧如巾。巳刻稍霽，即披衣納屐而行。歷寺西數十武，彌望皆菜畦麥隴。折而稍北，路漸陟漸佳。長松離立如人，路旁多樹木為柵。幽篁掩映，仰不受日光。忽有小塔卓地，雙扉隱隱。自籬落<span class='corr'>間</span>入，客曰：「此金剛窟也。」窟負一大石巖，形如覆盂。窟前後廊百武，冠以岑樓。四窗楞楞，峯黛可挹。輕飆行竹樹中，如琴筑遞響，余顧而樂之。有僧雛薦香茗，一啜至盡。別去，經清籟庵，啓後閤，看玲瓏石。石皆散布林<span class='corr'>間</span>，有聳有仄，有搴有伏，不住一相。石上多有雨點霜痕、蟲涎鳥迹。羃以修藤，五色斑斕，如花幢繡蓋。頓覺太湖靈壁之勝，移作耳目近玩，為之暢然。一食頃，至西天門。絕壁相夾，中僅容一人；危石橫亙其上，須傴僂乃得入。直上為圓通庵，有藏殿址。稍西有石兩片，竦特干雲，題曰「不二石」。過此，則修竹庵矣。庵居萬竹中，密陰濃翠，時時披拂，軒楹與塵世迥隔。已從庵背小徑下，仍行竹<span class='corr'>間</span>。歌古詩「竹徑通幽處」，不覺擊節至再。因以其<span class='corr'>間</span>問娑羅庵。再度一嶺，為梅灣，是梅子真修煉處，有丹井。迥公誅茅其<span class='corr'>間</span>，名梅福庵。余謂先賢名不宜直述，因取孟亭之義，易為梅仙庵，題額而去。里許，遂至磐陀石。石陡起三十尺，兩石相累如盤，下銳上廣，縫中可以引綫，亦一奇也。余躡竹梯而上，時惟二客從焉，僕夫俱狼顧返走。余因得縱覽海外，若翁洲、若桃花、馬秦，珍錯碁置，蜿蜒巨浸中，如渴虯欲飲。驚濤忽張，眾山俱動，又如駕六鰲而排風，良可喜愕。傍有二石如龜，一蹲伏巖上，一䠥躠而登，作巢蓮狀，甚肖。自磐陀石折而南下，直百級，為觀音洞。洞在四山中，嵌空刻露。有石骨倒懸拄地，四周可環而走。恨僧徒增設堵牆，洞遂黝黑，又無炬火，絕不見垂雲倒浪之奇，大為此山缺陷。還尋林樾庵，會詩僧蓮區。出庵，循鳥道，歷西方境。踏積翠而東，忽有石屏，昂立道左，客大叫為奇。稍轉，見累石無算，大者百堵，小者盈拳，高者陵蒼蒼，下者傍腰及趾。攢聚獻狀，出奇無窮。為蜃雲、為鯨波、為空中樓閣、為千花塔、為九蓮臺、為赤城之霞、峨眉之雪，光移影奪，不可凝視。余從石林中宛轉，目左右應接，毛豎膚栗，屐齒迅不及停。客復連叫不絕，始知玲瓏石所見，僅豹文一變而已。石壁多有鐫刻，甚漶漫，獨「天柱峯」三字，差強人意。稍上為育恩院，楊都護所創。曲房小閣，制甚精楚。院西靈一泉，磐石上有水穴盈尺，清泚可掬。時漸昏暮，月初升海嶠，微雲點綴，如五色紋。急曳杖東歸，露瀼瀼已墜襟袖矣。還至寺門，月色甚朗。余縱步蓮花橋，見東北最高頂，一燈熒熒如明星，轉瞬漸大。金光萬道，散射羣峯。奛鮮昱奕，不可名狀。同遊者曰：「此佛光也。」相與歡喜讚歎，遂止宿方丈。晨起，小雨旋霽，乃為茶山之遊。出寺門東，看「渡海紀事碑」。折而北，度几寶嶺。下嶺為玉堂街，可列方軌，無崎嶇登頓之勞。迂道入福源庵，竹色頗佳。再經禪那庵，右數折，登智度橋，有董元宰勸緣碑。筆法秀宕，自是晉人本色。過橋，豎一木坊，為鎮海禪寺。燬於火，階級柱礎猶存。先聞有十丈傑閣，亭亭逼霄漢而近，金碧璀璨，為一山冠，惜未之見耳。禮大士畢，僧徒導入西堂，有大智禪師像，清滿具足。讀十大願碑。因思智師以行腳到山，初無一椽蓋頂。不十年，而榛棘瓦礫之區，創為莊嚴佛國。至勤中使降香，宰官聽法，豈非靈心定力，為如來之所印可者哉？瞻禮而退，飯於止閣。飯罷，循東道而升，攀崖陟巘，險巇互值。凡十餘里，至朝陽庵。庵據茶山麓，珍木圍繞，綠蔭如城。過此，路益陡絕，錯趾益高。余竦身獨上。山童，無草木可倚，盡力把滑，始造其巔，是名菩薩頂。俯睇光熙、妙應諸峯，累累如杯瓢覆積水上。僧言雖三韓、日本，彷彿可指數云。恨是日陰霾，僅見東霍山煙巒一抹，餘者莽莽蒼蒼，空水難辨。頃之，風力愈緊，耳後肅肅如箭。黃霧四塞，張目不見睫，客皆縮脰。乃連袂趨下，過華嚴庵、秀峯院。又過一小院，有僧祇園，稱百千萬劫難遭遇，機鋒甚迅。夜宿慧濟庵，殿廡宏壯，他處莫能及。明發寒甚，至被褐煨火。從庵左循牆北行，可里許，山脊忽斷，一綫直下，如懸梯，千餘級。稍駐足，復疾馳數轉。煙深草茂，石勢齒齒來嚙人。蹭磴五里，乃至宋公靜室中。結一團瓢，翼屋一重，位置甚當。繞砌有泉一泓，從石罅出，潺潺作細聲，聞之清快。又折而北，山蹊迴疊，如風中浪紋，乍起乍伏。繞出茶山之背，人迹所不至，即巖岫亦大蕭索矣。行數里，始聞鳥聲。有六七短松，偃蹇石上，如趺坐僧。再一轉，忽見長松千頭，彌山被谷。松下飛泉數道，弸裂石壁。聲噌吰下注，絃張磬戛，與松籟相和。余字之為「響水崖」。從此編篷結屋，可十餘處，皆平平無奇。又闌入沙磧中，磴道絕級，捫蘿禹步，下及山之趾，則龍樹庵矣。庵背山面溪，儘饒幽致。復上至鎮海寺看飯僧，僧俗幾六千人，朗朗誦佛號。杯羹盂飯，平等共飧。看畢出寺，別取徑東下，是為千步沙。沙色布地如金，略不沾滯。寬坦輭美，又如鋪茵設席。沙際海濤上舂，無風自雷，亦一奇也。又南行，觀仙人井，一坎窞丈餘，水甚清冽。復取故道，歸宿白衣殿。次日甲寅，為月之十九，俗傳大士降誕。拈瓣香，上殿頂禮。遂為潮音洞之遊。沿放生池，東行數十武，觀太子塔。元宣讓王所造，凡五層，頂高十丈。礱琢太湖石為之。有菩薩龍天像，精巧絕倫。轉而西南，歷小坡，為普同塔，欄砌甚工。下入塔院訪西僧，僧貌蒼憸，用梵語誦〈尊勝呪〉一過，亦不甚辨。再上為栴檀嶺，問紫竹林。林已失其故，惟荒藤剝蘚存焉。從此出而並海，登戒捨身亭，觀無梁、鐵瓦、琉璃三殿址，遂至潮音洞。洞旁奇石四布，無寸木尺土。中忽分坼，如人張兩頤。洞腳斜插海底，潮聲晝夜來摐擊，如獅吼鼉鳴，潮音之得名以此也。上有通穴天窗，余伏而下窺，則洞中石色紫絳，多作鳥篆龍文。洞口有物，橫亙如闑。僧言是估客所布大士橋。凡百日，為海風飄墜云。頃之，忽有蓮花二莖，湧出波面。冰蕤玉質，瑩徹分明。豈白衣示現之兆耶？乃知志所稱七寶雙牙，亦不盡誣也。洞前為娑竭羅龍宮，余因而問，所謂毛跳石，求現臺，不過岝崿中，小小示異者耳。西有善財洞，以南詢得名。石坼處差小，亦深窅不可測。崖上珠泉，滲滴不斷，可取療目眚。是為菩薩泉，或曰慧泉。自潮音洞，越石塹而西，平沙曼衍中，為淨土庵。庵正對蓮花洋，景甚空闊。是日有戈船千艘，蔽空而進。碧油紅幟，星分鳥張，與銀屋雲山相絢發，真不減橫槊賦詩景也。觀罷復陟一小嶺，由<span class='corr'>間</span>道趨總靜室。是夜宿修竹庵，擬觀旭，會雲霧不果。乃秉燭辭大士，出天門，還經白華嶺，入白華庵。為昱光和尚手創，朱扉畫壁，種種佳麗。庵後依山結小茨，有青石數片，可撫可踞。得與韻士高衲，披襟長嘯，謖謖當松下風，亦一快事也。半晌潮平，遂乘舟而返。東風借便，一晝夜抵郡城矣。是遊往返八日，舍筏攜筇，幾盡一山之勝。獨清淨亭，有宋景濂碑銘，已委之荒煙蔓草，而不可入。達摩峯，有松雪題迹，亦倦勤不及登眺。他若大雪浪、小茶山、摩尼洞，惜乎交臂而失之。餘興堪乘，須後舉耳。山靈有知，請無以此謝逋客。</p>
</div>
<div class='div-other'><a id='mulu275' />
<p class='h3'>清．施世驃：禮補陀洛迦山記</p><p style="margin-left:0em;text-indent:2em">自有名山，則有梵宇。金人之夢，玉像之招，所由來矣。竺氏之教既行，其徒侶日益蕃，其所居日益廣，其規制日益恢大。如五臺、二峨、普陀，為三大士道場，尤其傑出。非大僧禪德，不足以居之。因乎山之靈，而益以修其業之淨也。普陀孤懸海表，屢遭興廢。黑山一炬之後，繼以播遷，歷代經營，鞠為茂草。先將軍襄壯公，仰荷天威，率師致討，海天永靖。澎湖臺灣一平，而普陀宴然矣。皇上齊聖欽明，心源夙朗；精研內典，默契大慈。緇眾許其還山，祇林因而再造。爰有水衡之賚，有同善之綸，有山僧之召。臣民徧德，中外從風。而閩之文武，自撫軍以下，爭相崇奉，施者輻輳。先襄壯，以碧瓦進寶坊，以艅艎運大木，亦一時之盛也。辛巳秋，余既有東海之役，靈山咫尺，汎帆直指。見兩寺鼎新，天題照耀；頓忘鄙悋，生歡喜心。展禮訖，小憩於留雲之堂。揖方丈二公，談興廢之由，寄今昔之感。因知前鎮藍公，定令繆君，皆從事於茲，為時最久，有勤於鹿苑焉。今者九河底績，聖駕東巡。爰遣侍臣，瓣香浮海，命驃副之。宣示皇綸，分頒大賚，期以鴻工早竣。是役也，余再過普陀矣。以使事在躬，一登梅岑之巔。自餘溪山洞壑之奇，禽魚卉木之細，略無所涉。惟覩香信萬夫，歌堯賡舜，梯山航海而至者，達於九萬里之表。斯亦海天難覯之際會也。為之記。</p>
</div>
<div class='div-other'><a id='mulu276' />
<p class='h3'>宋．臨川王安石：遊洛迦山詩</p>
<div class="lg regular" style="margin-left:0em;"><div class='lg-row'>山勢欲壓海　禪宮向此開　魚龍腥不到　日月影先來</div>
<div class='lg-row'>樹色秋擎出　鐘聲浪答囘　何期乘吏役　暫此拂塵埃</div>
</div></div>
<div class='div-other'><a id='mulu277' />
<p class='h3'>元．吳興趙孟頫：遊普陀詩</p>
<div class="lg regular" style="margin-left:0em;"><div class='lg-row'>縹[緲-目+耳]雲飛海上山　挂帆三日上潺湲　兩宮福德齊千佛　一道恩光照百蠻</div>
<div class='lg-row'>㵎草巖花多瑞氣　石林水府隔塵寰　鯫生小技真榮遇　何幸凡身到此<span class='corr'>間</span></div>
</div></div>
<div class='div-other'><a id='mulu278' />
<p class='h3'>龜茲盛熙明：遊補陀詩</p>
<div class="lg regular" style="margin-left:0em;"><div class='lg-row'>驚起東華塵土夢　滄洲到處即為家　山人自種三株樹　天使長乘八月槎</div>
<div class='lg-row'>梅福留丹赤似橘　安期送棗大於瓜　金仙對面無言說　春滿幽巖小白華</div>
</div></div>
<div class='div-other'><a id='mulu279' />
<p class='h3'>吳萊：夕泛海東，尋梅岑山、觀音洞，登磐陀石，望日出詩</p><p style="margin-left:0em;text-indent:0em;" class="lg-abnormal"><div class='lg-row'>山月出天末　水面生晚寒</div>
<div class='lg-row'>扁舟劃然往　萬頃相渺漫　星河自搖撼　島嶼青屈盤　遠應壺嶠接　深已雲夢吞　蟠木繫予纜　扶桑纓我冠</div>
<div class='lg-row'>寸心役兩目　少試鯨魚竿<span class='note-inline'>(其一)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>起尋千步沙　穹石塞行路　怒濤所摐擊　徒以頑險故</div>
<div class='lg-row'>卓哉梅子真　與世良不遇　上書空雪衣　燒藥迺煙樹　玄螭時側行　縞鶴一迴顧</div>
<div class='lg-row'>從之招羨門　滄海晝多霧<span class='note-inline'>(其二)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>茫茫瀛海<span class='corr'>間</span>　海岸此孤絕　飛泉亂垂纓　險洞森削鐵</div>
<div class='lg-row'>天香固遠聞　梵相俄一瞥　魚龍互圍繞　山鬼驚變滅　舟航來旅遊　鐘磬聚禪悅</div>
<div class='lg-row'>笑撚小白華　秋潮落如雪<span class='note-inline'>(其三)</span></div>
</p></div>
<div class='div-other'><a id='mulu280' />
<p class='h3'>明．邑人張信：遊補陀詩</p>
<div class="lg regular" style="margin-left:0em;"><div class='lg-row'>浮生同一夢　感慨憐我情　文章祇覆缶　鉛槧總勞形　拂茲蘅竇下　陵彼天之層</div>
<div class='lg-row'>和風灑雲龍　清樾培佳程　睠言遊仙侶　趣趾成蓬瀛</div>
</div></div>
<div class='div-other'><a id='mulu281' />
<p class='h3'>新會陳獻章：洛迦望海詩</p>
<div class="lg regular" style="margin-left:0em;"><div class='lg-row'>元氣茫茫混太虛　天吳簸撼蕩坤輿　千年木石勞精衛　百谷波流會尾閭</div>
<div class='lg-row'>月下明珠鮫女泣　雪中飛觀羽人居　秋風吹老珊瑚樹　不見麻姑錦字書<span class='note-inline'>(其一)</span></div>
</div>
<div class="lg regular" style="margin-left:0em;"><div class='lg-row'>一花初起白龍堆　萬騎長驅石壁開　碧海有山都是雪　青天無雨只聞雷</div>
<div class='lg-row'>秋高鴻鵠排雲去　夜靜蛟龍出穴來　借問乘槎向何處　五雲咫尺是蓬萊<span class='note-inline'>(其二)</span></div>
</div></div>
<div class='div-other'><a id='mulu282' />
<p class='h3'>嘉興陸光祖：補陀山詩</p><p style="margin-left:0em;text-indent:0em;" class="lg-abnormal"><div class='lg-row'>天抱琉璃宮　鰲柱不見底　誰騎香象來　明月弄空水<span class='note-inline'>(其一)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>山椒石壁寒　沙岸水痕泐</div>
<div class='lg-row'>濤聲日夜喧　禪心自空寂<span class='note-inline'>(其二)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>白馬馱經來　乃在大海外　誰知震旦中　有此無色界<span class='note-inline'>(其三)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>寶殿低秋浪　疎鐘入夜風　身心無處著　始悟本來空<span class='note-inline'>(其四)</span></div>
</p></div>
<div class='div-other'><a id='mulu283' />
<p class='h3'>鄞張子瑫：遊補陀詩</p>
<div class="lg regular" style="margin-left:0em;"><div class='lg-row'>嶙峋仙界錦城堆　寶樹瓊花面面迴　勢壓海門鰲背重　光搖島嶼蜃樓開</div>
<div class='lg-row'>層巒偏向雲<span class='corr'>間</span>出　飛瀑全疑天上來　自是修真奇絕處　何須弱水問蓬萊</div>
</div></div>
<div class='div-other'><a id='mulu284' />
<p class='h3'>沈明臣：禮洛迦詩</p>
<div class="lg regular" style="margin-left:0em;"><div class='lg-row'>三神山遠不能尋　惟有洛迦名古今　萬里扶桑開四照　九天靈鷲削孤岑</div>
<div class='lg-row'>一枝鸚鵡多饒舌　徧海蓮花不染心　謁罷潮音靈洞口　皈依願發晚濤深</div>
</div></div>
<div class='div-other'><a id='mulu285' />
<p class='h3'>鄞沈一貫：禮洛迦詩</p>
<div class="lg regular" style="margin-left:0em;"><div class='lg-row'>積水中開梵帝宮　孤帆遠引列仙風　始知四大浮空住　別有三天護法雄</div>
<div class='lg-row'>肅拜聖儀明滅裏　囘看人世有無中　殷雷頻吼潮音洞　何處西方更發蒙</div>
</div></div>
<div class='div-other'><a id='mulu286' />
<p class='h3'>武陵龍德孚：題洛迦</p>
<div class="lg regular" style="margin-left:0em;"><div class='lg-row'>望來鰲柱渺無涯　海上孤懸小白華　說法臺高開寶藏　潮音洞迥湧金沙</div>
<div class='lg-row'>扶桑夜沸三更日　祇樹光生五色霞　我亦有冠慚未挂　梅岑何處覓丹砂</div>
</div></div>
<div class='div-other'><a id='mulu287' />
<p class='h3'>濟南李攀龍：題洛迦時寺徙候濤山</p>
<div class="lg regular" style="margin-left:0em;"><div class='lg-row'>洛迦山上古祇林　白馬西來峽口深　月出爾時樓閣影　風還如是海潮音</div>
<div class='lg-row'>若非鸚鵡原能語　誰解蓮花不染心　五十三員知識盡　可勞踪跡問浮沈</div>
</div></div>
<div class='div-other'><a id='mulu288' />
<p class='h3'>餘姚呂允昌：題洛迦</p>
<div class="lg regular" style="margin-left:0em;"><div class='lg-row'>絕島波<span class='corr'>間</span>渡　空門嶂裏懸　齋廚隨雀至　野衲近蛟眠　叢蔚蘿侵戶　縈紆竹溜泉</div>
<div class='lg-row'>玻瓈千萬頃　水月映人天</div>
</div></div>
<div class='div-other'><a id='mulu289' />
<p class='h3'>管萬里：題洛迦</p>
<div class="lg regular" style="margin-left:0em;"><div class='lg-row'>古佛何年到海岑　紫雲為幕竹森森　藏真咫尺蓬萊島　護法莊嚴薝蔔林</div>
<div class='lg-row'>風靜磐陀開寶界　日舂崖洞湧潮音　頻伽異鳥聲聞切　但說排山地布金</div>
</div></div>
<div class='div-other'><a id='mulu290' />
<p class='h3'>鄞李橒：題洛迦</p>
<div class="lg regular" style="margin-left:0em;"><div class='lg-row'>遠闢靈山鎮海東　參差臺殿出寒空　窗臨翠靄晴含雨　岸撼銀濤夜吼風</div>
<div class='lg-row'>羈紲自憐留鈍質　皈依尚許悟圓通　霜鐘午夜聲初徹　坐看扶桑日擁紅</div>
</div></div>
<div class='div-other'><a id='mulu291' />
<p class='h3'>鄞徐申乾：題洛迦</p>
<div class="lg regular" style="margin-left:0em;"><div class='lg-row'>鯨波浩渺信無涯　帆外名山數洛迦　路入天門清梵近　僧歸石洞碧蘿斜</div>
<div class='lg-row'>暝霞常映三生石　旭日初開四照花　消盡浮生苦海厄　應知功德徧恆沙<span class='note-inline'>(其一)</span></div>
</div>
<div class="lg regular" style="margin-left:0em;"><div class='lg-row'>晨鐘暮鼓度來頻　雲隱花宮法界新　不但乘危開覺路　直從據險濟迷津　梅灣月碧生寒夜　茶島煙清遞曉春</div>
<div class='lg-row'>更聽潮音如梵語　千秋崩倒渺無垠<span class='note-inline'>(其二)</span></div>
</div></div>
<div class='div-other'><a id='mulu292' />
<p class='h3'>鄞王嗣奭：寄題普陀</p>
<div class="lg regular" style="margin-left:0em;"><div class='lg-row'>幾囘飛目海東頭　天水蒼茫擁寶洲　旭日晴霞金界迥　長風巨浪紺宮浮</div>
<div class='lg-row'>雲生磐石空中色　月到栴檀象外幽　寄語香巖問耆臘　前生曾結淨因不</div>
</div></div>
<div class='div-other'><a id='mulu293' />
<p class='h3'>鄞葉舜臣：洛迦詩</p><p style="margin-left:0em;text-indent:0em;" class="lg-abnormal"><div class='lg-row'>驅石連鰲事有不　蒼茫天地總輕漚　乘潮夜覺星河覆　破浪時驚日月流</div>
<div class='lg-row'>百谷龍蛇歸大壑　空王香火屬孤洲　邀僧施食龍歸鉢　拄杖看雲蜃結樓</div>
<div class='lg-row'>老蚌戲珠宵出浪　文鰩吹霧晝迷舟　旁通異域應無數　咫尺神山若可遊　坐看飛仙乘嶠去　行逢老衲借杯浮</div>
<div class='lg-row'>如來若許親摩頂　願得誅茅最上頭</div>
</p></div>
<div class='div-other'><a id='mulu294' />
<p class='h3'>歸安施敷：題洛迦</p>
<div class="lg regular" style="margin-left:0em;"><div class='lg-row'>海嶠東南障九垓　陵空梵宇鏡中開　經函萬卷黃金詔　地迥千重白玉臺</div>
<div class='lg-row'>疎磬清音超彼岸　禪林明月照如來　莊嚴寶藏咸瞻仰　振古乾坤一壯哉</div>
</div></div>
<div class='div-other'><a id='mulu295' />
<p class='h3'>鎮海薛三省：和家兄寄題補陀</p>
<div class="lg regular" style="margin-left:0em;"><div class='lg-row'>磐陀咫尺幾時攀　惝恍天臨閶闔<span class='corr'>間</span>　日濯琉璃明十界　水含宮殿動三山</div>
<div class='lg-row'>蓮花隱現搖波白　竹葉參差著石斑　莫道莊嚴消息遠　月明滄海聽潺湲</div>
</div></div>
<div class='div-other'><a id='mulu296' />
<p class='h3'><span class='corr'>崇</span>仁吳學周：題洛迦</p>
<div class="lg regular" style="margin-left:0em;"><div class='lg-row'>水雲千頃極蒼茫　島嶼平吞日月光　紫籜扶疎開竹色　紅衣掩映發蓮香</div>
<div class='lg-row'>欲參大士真空偈　好泛如來般若航　見說九重頒象教　恩波早晚徧遐荒</div>
</div></div>
<div class='div-other'><a id='mulu297' />
<p class='h3'>鎮海劉堯賓：題洛迦</p>
<div class="lg regular" style="margin-left:0em;"><div class='lg-row'>龍宮蛟室雪濤堆　併是空王梵宇開　淨色青山塵不著　寒光白夜日先來</div>
<div class='lg-row'>蓮洋人渡蓮為楫　雲水僧居雲作臺　到岸了無機事事　沙鷗慣熟也忘猜</div>
</div></div>
<div class='div-other'><a id='mulu298' />
<p class='h3'>周俊元：題洛迦</p>
<div class="lg regular" style="margin-left:0em;"><div class='lg-row'>突兀千峯望不留　梵宮迥與白雲浮　靈鰲駕日光先到　古洞吞潮響暗流</div>
<div class='lg-row'>夜半疎鐘清帶梵　天中空水碧澄秋　莫言苦海無涯際　彼岸分明在上頭</div>
</div></div>
<div class='div-other'><a id='mulu299' />
<p class='h3'>鎮海劉廷璿：題洛迦</p>
<div class="lg regular" style="margin-left:0em;"><div class='lg-row'>妙覺真如啓法藏　祇園珠樹映扶桑　滄溟四望鋪晴練　燈火諸天燦夜光</div>
<div class='lg-row'>人到名山知佛國　誰從苦海渡慈航　一聲鐘磬空雲水　九品蓮開萬斛香</div>
</div></div>
<div class='div-other'><a id='mulu300' />
<p class='h3'>鎮海薛三台：詠洛迦</p>
<div class="lg regular" style="margin-left:0em;"><div class='lg-row'>孤插滄溟小白華　煙濤千步湧金沙　雪衣大士元常現　雲頂高僧別是家</div>
<div class='lg-row'>翠竹嫩滋山寺雨　紅蓮豔奪海天霞　由來一葦堪航地　莫道茫茫未有涯</div>
</div></div>
<div class='div-other'><a id='mulu301' />
<p class='h3'>鄞萬表：題普陀詩</p>
<div class="lg regular" style="margin-left:0em;"><div class='lg-row'>挂席陵漰湃　長風兩鬢颾　俄然見宮殿　出沒在波濤　龍女呈珠貝　如來現玉毫</div>
<div class='lg-row'>直將超世界　詎獨解天弢<span class='note-inline'>(其一)</span></div>
</div>
<div class="lg regular" style="margin-left:0em;"><div class='lg-row'>不為名山住　將因法喜探　波聲搖佛座　松色暗經函</div>
<div class='lg-row'>天女咸悲仰　童真亦屢參　捨家猶蓄髮　長此事瞿曇<span class='note-inline'>(其二)</span></div>
</div></div>
<div class='div-other'><a id='mulu302' />
<p class='h3'>餘姚姜子羔：夢遊補陀詩</p><p style="margin-left:0em;text-indent:0em;" class="lg-abnormal"><div class='lg-row'>忽然飛渡海之東　海色澄清霄漢通　借問此心何所似　白雲映水月當空</div>
</p></div>
<div class='div-other'><a id='mulu303' />
<p class='h3'>嘉興馮夢正：遊補陀詩</p>
<div class="lg regular" style="margin-left:0em;"><div class='lg-row'>西教東流到補陀　金蓮花發映娑羅　星河歷歷黏清漢　島嶼累累浸白波</div>
<div class='lg-row'>龍獻寶珠歸象罔　僧留香飯與黿鼉　我來欲發如來藏　老傍寒松學鳥窠</div>
</div></div>
<div class='div-other'><a id='mulu304' />
<p class='h3'>皖城劉尚志：登補陀詩</p>
<div class="lg regular" style="margin-left:0em;"><div class='lg-row'>欲問如來何處尋　寶輪空裏海濤深　朝看絕島開龍藏　夜聽寒潮落梵音</div>
<div class='lg-row'>萬頃風雲浮碧玉　九天日月布黃金　閬州恍在藤蘿外　夢入西方不住心</div>
</div></div>
<div class='div-other'><a id='mulu305' />
<p class='h3'>仁和宋應昌：寄題補陀詩</p><p style="margin-left:0em;text-indent:0em;" class="lg-abnormal"><div class='lg-row'>洛迦山浸海波中　大士西來彼岸通　不是世人迷苦海　肯教說法到天東</div>
</p></div>
<div class='div-other'><a id='mulu306' />
<p class='h3'>聊城傅光宅：禮補陀大士詩</p><p style="margin-left:0em;text-indent:0em;" class="lg-abnormal"><div class='lg-row'>翠壁千重盡　滄溟萬里開　龍宮吞日月　蜃氣擁樓臺</div>
<div class='lg-row'>五嶽誰飛錫　三生此渡杯　地疑人境外　身似梵天囘　紫竹藏鸚鵡　青蓮見善財　海神聽法至　天女獻花來</div>
<div class='lg-row'>慧眼觀千界　潮音振九垓　皈依持半偈　甘露灑塵埃</div>
</p></div>
<div class='div-other'><a id='mulu307' />
<p class='h3'>上虞顧充：望補陀詩</p><p style="margin-left:0em;text-indent:0em;" class="lg-abnormal"><div class='lg-row'>我家世居瀛海東　煙波滿眼青濛濛　我生夙抱探奇癖　十洲五嶽期過從</div>
<div class='lg-row'>金門一旦謬通籍　矯首滄洲思無極　憑誰寄我仙山圖　開卷神飛渺南國</div>
<div class='lg-row'>秋濤灝瀚秋雲賒　紫翠中浮小白華　瑤光遠映三摩地　金色平鋪千步沙　蛟宮鰲柱出贔屭　寶相珠纓示神異</div>
<div class='lg-row'>慧照孤懸震旦中　慈航飛渡閻浮際　一襟水月共澄鮮　真歇關頭好息緣</div>
<div class='lg-row'>泡影河山忽明滅　恆沙世劫幾逃禪　馬首京塵幾十丈　西風吹滿青袍上</div>
<div class='lg-row'>苦海冥冥日望洋　津梁咫尺徒神往　題緘為報大將軍　莫散磯頭白鳥羣</div>
<div class='lg-row'>他日浮槎指南海　相攜同禮白巖雲</div>
</p></div>
<div class='div-other'><a id='mulu308' />
<p class='h3'>盱眙李言恭：題補陀詩</p>
<div class="lg regular" style="margin-left:0em;"><div class='lg-row'>五嶽三山總浪遊　法門高敞海天秋　窗前雲氣蛟龍起　檻外波光島嶼浮</div>
<div class='lg-row'>月映寶珠明上界　星隨燈火散中流　黃塵白髮真無賴　彼岸慈航何處求</div>
</div></div>
<div class='div-other'><a id='mulu309' />
<p class='h3'>同安蔡貴易：寄題補陀詩</p>
<div class="lg regular" style="margin-left:0em;"><div class='lg-row'>憶昔分符日　相依祇樹林　天留最勝地　佛照不淄心　海日蒼崖曉　蓮花碧水深</div>
<div class='lg-row'>為民遙頂禮　願普恆沙金</div>
</div></div>
<div class='div-other'><a id='mulu310' />
<p class='h3'>鄞屠隆：遊補陀詩</p>
<div class="lg regular" style="margin-left:0em;"><div class='lg-row'>蘭若孤懸大海中　山根四面插蛟宮　浪推旭日排天出　風靜涼蟾照影空</div>
<div class='lg-row'>異鳥聲和仙樂細　靈鰲背閃佛燈紅　神洲別有三摩地　況與蓬萊咫尺通<span class='note-inline'>(其一)</span></div>
</div>
<div class="lg regular" style="margin-left:0em;"><div class='lg-row'>不斷潮音響石淙　蒼厓陡絕仗孤筇　天浮島嶼雲帆亂　殿壓黿鼉雪浪舂　曾共鳥窠參了義　還依龍藏討玄宗</div>
<div class='lg-row'>日斜空水澄如鏡　微有冷風送暮鐘<span class='note-inline'>(其二)</span></div>
</div><p style="margin-left:0em;text-indent:0em;" class="lg-abnormal"><div class='lg-row'>獨上磐陀四望寬　青螺一帶抹煙巒</div>
<div class='lg-row'>樓沾蜃氣全疑溼　潮落沙痕半未殘　波面紅蓮開一丈　巖前紫竹長千竿</div>
<div class='lg-row'>朅來頓悟圓通理　手挈銅缾汲巨湍<span class='note-inline'>(其三)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>不因禮佛到翁洲　那識乾坤屬一漚</div>
<div class='lg-row'>欲就此中超幻劫　更從何處覓閻浮　雲光佛日三千界　海色仙人十二樓</div>
<div class='lg-row'>幢蓋蕭蕭金磬冷　碧山黃葉寺門秋<span class='note-inline'>(其四)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>翡翠臺吞島樹冥　珊瑚簾控海峯青</div>
<div class='lg-row'>香船幕客帆投浦　寶塔霜鐘月在缾　聖主紫泥封賜詔　內官黃帕捧函經　人非人等俱聽法　夜半龍來殿不腥<span class='note-inline'>(其五)</span></div>
</p>
<div class="lg regular" style="margin-left:0em;"><div class='lg-row'>扶桑日出曉蒼茫　淼淼行空一葦杭　誰劈銀濤開寶界　直扶鰲柱駕金梁</div>
<div class='lg-row'>僧歸雲水袈裟溼　佛散天花殿宇香　悟得無邊先及岸　了知東土是西方<span class='note-inline'>(其六)</span></div>
</div>
<div class="lg regular" style="margin-left:0em;"><div class='lg-row'>何來鷲嶺削千尋　大士端居紫竹林　日月高窗懸石扇　煙霞古洞響潮音</div>
<div class='lg-row'>五雲瓔珞莊嚴妙　七寶琉璃般若深　菩薩泉名功德水　但教一洗盡凡心<span class='note-inline'>(其七)</span></div>
</div>
<div class="lg regular" style="margin-left:0em;"><div class='lg-row'>凍雲時有鶴來歸　舟楫雖多雞犬稀　絳月夜侵龍女襪　碧雲秋冷梵僧衣</div>
<div class='lg-row'>祇因海浪兼天遠　轉覺香臺與世違　塵土劫灰都不到　蓮花開落是禪機<span class='note-inline'>(其八)</span></div>
</div></div>
<div class='div-other'><a id='mulu311' />
<p class='h3'>鄞屠玉衡：題補陀詩</p>
<div class="lg regular" style="margin-left:0em;"><div class='lg-row'>孤峯巀嵲帶蒼苔　紫竹林端講席開　擊鼓馮夷驅浪至　獻珠龍女挾潮囘</div>
<div class='lg-row'>經繙貝葉聞清梵　座擁金蓮結寶臺　一片空明浩無際　遙瞻宮闕近蓬萊<span class='note-inline'>(其一)</span></div>
</div>
<div class="lg regular" style="margin-left:0em;"><div class='lg-row'>磐陀石上散晴霞　金粟林<span class='corr'>間</span>四照花　日落巖前發疎磬　夜深水際泛孤槎</div>
<div class='lg-row'>千秋香火真如地　萬國梯航大士家　愧我凡夫遙頂禮　欲從蘭若問三車<span class='note-inline'>(其二)</span></div>
</div></div>
<div class='div-other'><a id='mulu312' />
<p class='h3'>鄞丁繼嗣：題補陀詩</p>
<div class="lg regular" style="margin-left:0em;"><div class='lg-row'>天下名山說普陀　孤懸海曲傍巖阿　雲蒸遠岸龍光躍　日照層巒蜃氣多</div>
<div class='lg-row'>晴晝幢旛開霧靄　清宵鐘磬起黿鼉　滄溟地僻人稀到　喜共胡僧逐隊過</div>
</div></div>
<div class='div-other'><a id='mulu313' />
<p class='h3'>鄞陳繼疇：題補陀詩</p>
<div class="lg regular" style="margin-left:0em;"><div class='lg-row'>劫後莊嚴古洛迦　金錢詔許出官家　法輪雙轉三摩地　龍藏齊頒五色霞</div>
<div class='lg-row'>靈洞千年仍竹葉　香林無處不蓮花　等心隨順如相許　早向門前駕大車</div>
</div></div>
<div class='div-other'><a id='mulu314' />
<p class='h3'>上虞黃之璧：題補陀詩</p>
<div class="lg regular" style="margin-left:0em;"><div class='lg-row'>名山梵剎海東開　金作禪宮玉作臺　萬點慈雲青雀下　半空法雨白龍來</div>
<div class='lg-row'>依微石室窺無相　彷彿珠幢見辨才　誰似神僧杯可渡　摩尼自取照蓬萊</div>
</div></div>
<div class='div-other'><a id='mulu315' />
<p class='h3'>武陵龍膺：題補陀詩</p>
<div class="lg regular" style="margin-left:0em;"><div class='lg-row'>洞口曇花夜不昏　多羅舍利萬年存　魚龍跋浪連林屋　鐘磬和雲出海門</div>
<div class='lg-row'>色界豈知天下大　香臺惟見世中尊　更憐末法誰梁棟　為有生公石可論</div>
</div></div>
<div class='div-other'><a id='mulu316' />
<p class='h3'>鄞吳禮嘉：題補陀詩</p>
<div class="lg regular" style="margin-left:0em;"><div class='lg-row'>萬里蒼茫一寺門　慧光千丈擁朝暾　孤懸寶相空塵劫　不斷潮聲到竹根</div>
<div class='lg-row'>風靜靈旛鯨海宴　月籠祇樹蜃樓吞　登臺長嘯煙雲裏　掃卻凡塵道自存</div>
</div></div>
<div class='div-other'><a id='mulu317' />
<p class='h3'>董光宏：禮補陀詩</p>
<div class="lg regular" style="margin-left:0em;"><div class='lg-row'>東南澤國中　往往饒異迹　巨海峙補陀　大士下所適　俯瞰天溟池　懸崖九千尺</div>
<div class='lg-row'>當時現法身　青蓮大如席　龍神日來朝　洪濤恣噴射　滅沒數點煙　天盡地無坼</div>
<div class='lg-row'>波湧山勢搖　日蒸海氣赤　境內萬里舟　域外三韓舶　乘潮破巨浪　亂颿互相躑</div>
<div class='lg-row'>皈德然異香　拱手晉名璧　昨年詔使至　旛幢映巖石　真如故無言　眾生自奔迫</div>
<div class='lg-row'>遂令瀁漭中　今古長赫奕　西方有聖人　東海乃其宅　我今飛渡來　膜拜恍今昔</div>
<div class='lg-row'>摩挲薝蔔花　四望曉天白　忽憶生前事　廿年此面壁</div>
</div></div>
<div class='div-other'><a id='mulu318' />
<p class='h3'>上虞徐啓東：遊補陀詩</p>
<div class="lg regular" style="margin-left:0em;"><div class='lg-row'>夢想名山久　因之駕海來　潮從天上湧　剎向嶼中開　金粟山為鉢　蓮花水作臺</div>
<div class='lg-row'>磐陀望三島　咫尺是蓬萊</div>
</div></div>
<div class='div-other'><a id='mulu319' />
<p class='h3'>鄞張邦岱：題補陀詩</p>
<div class="lg regular" style="margin-left:0em;"><div class='lg-row'>法界何從覓　招提別有方　羣峯依日小　一水入雲長　蹟以蓮花著　林將竹葉藏</div>
<div class='lg-row'>何時登彼岸　側想在慈航</div>
</div></div>
<div class='div-other'><a id='mulu320' />
<p class='h3'>鄞李先嘉：題補陀詩</p>
<div class="lg regular" style="margin-left:0em;"><div class='lg-row'>憑虛聊騁望　面面荻蘆秋　坐據三生石　心隨萬里流　黿鼉爭出沒　日月自沈浮</div>
<div class='lg-row'>向夕煙氛斂　佛光似可求<span class='note-inline'>(其一)</span></div>
</div>
<div class="lg regular" style="margin-left:0em;"><div class='lg-row'>法界元無著　茫茫空水雲　鐘聲潮外住　佛相鏡中分</div>
<div class='lg-row'>經為魚龍說　人將鸛鶴羣　慈航如可借　不厭往來勤<span class='note-inline'>(其二)</span></div>
</div></div>
<div class='div-other'><a id='mulu321' />
<p class='h3'>鄞張邦侗：題補陀詩</p>
<div class="lg regular" style="margin-left:0em;"><div class='lg-row'>海上神洲一剎奇　珠宮紺殿五雲披　雙林祇樹三千界　絕岸潮聲十二時</div>
<div class='lg-row'>月白滄溟鼉鼓振　風迴大壑梵鐘遲　波濤浩渺諸天靜　幾見游龍覲法師</div>
</div></div>
<div class='div-other'><a id='mulu322' />
<p class='h3'>新安程時望：再遊補陀詩</p>
<div class="lg regular" style="margin-left:0em;"><div class='lg-row'>為憐淨土出天涯　幾度相從泛遠槎　龍洞應窺曾到客　法臺重雨舊時花</div>
<div class='lg-row'>無邊慧日懸祇樹　不盡慈雲接洛迦　更有寶光金色麗　令人滌慮問三車</div>
</div></div>
<div class='div-other'><a id='mulu323' />
<p class='h3'>鄞董大晟：題補陀詩</p>
<div class="lg regular" style="margin-left:0em;"><div class='lg-row'>滄溟無際望中舒　寶月孤輪帀太虛　坐聽鼉更通法鼓　從看龍女舞靈胥</div>
<div class='lg-row'>磐陀石上三生偈　優鉢羅花四照餘　到此不知何彼岸　經聲天語自如如</div>
</div></div>
<div class='div-other'><a id='mulu324' />
<p class='h3'>鄞屠大諒：題補陀詩</p>
<div class="lg regular" style="margin-left:0em;"><div class='lg-row'>曉日射珠林　清光映遠岑　寶旛雲外落　石磬雨中沈　琪樹參禪觀　迦陵語梵音</div>
<div class='lg-row'>金容如可見　徧界灑甘霖</div>
</div></div>
<div class='div-other'><a id='mulu325' />
<p class='h3'>鄞周應宸：禮補陀詩</p>
<div class="lg regular" style="margin-left:0em;"><div class='lg-row'>一剎中懸積水<span class='corr'>間</span>　依然法寶護慈顏　已聞地籟潮生浦　若墜天花春滿山</div>
<div class='lg-row'>佛以應權多著相　僧因領眾不成關　為儒未許皈依甚　捨得齋錢亦自慳</div>
</div></div>
<div class='div-other'><a id='mulu326' />
<p class='h3'>屠大誼：登補陀詩</p>
<div class="lg regular" style="margin-left:0em;"><div class='lg-row'>一望蒼茫遠樹連　羣山羅列寺門前　紅蓮冉冉生香海　紫竹離離繞梵筵</div>
<div class='lg-row'>天女散花參聖諦　應真渡筏叩玄詮　慈航一一資龍藏　稽首金仙了俗緣</div>
</div></div>
<div class='div-other'><a id='mulu327' />
<p class='h3'>鄞柴懋賢：題補陀詩</p>
<div class="lg regular" style="margin-left:0em;"><div class='lg-row'>大壑深林知幾重　沈沈紺殿瑞煙濃　眾香縹[緲-目+耳]摶華蓋　七寶莊嚴捧聖容</div>
<div class='lg-row'>風動繡旛看舞鳳　雲生畫棟欲飛龍　徘徊忽上千峯月　海印光寒起暮鐘</div>
</div></div>
<div class='div-other'><a id='mulu328' />
<p class='h3'>鎮海邵鳳來：遊補陀詩</p>
<div class="lg regular" style="margin-left:0em;"><div class='lg-row'>好將大海濯塵埃　梵剎孤當寥廓開　翠岫薜蘿清色界　碧天水月淨樓臺</div>
<div class='lg-row'>夜光破暝旭初上　晴雨飛空龍欲來　妒殺名山僧占盡　閒敲鐘磬在雲隈</div>
</div></div>
<div class='div-other'><a id='mulu329' />
<p class='h3'>華亭黃正達：題補陀詩</p>
<div class="lg regular" style="margin-left:0em;"><div class='lg-row'>萬里蒼茫蜃市開　琳宮寶殿鬱崔嵬　夜寒風雨龍聽法　日落波濤僧渡杯</div>
<div class='lg-row'>大海總名功德水　法身元是妙明臺　望中直接蓬萊境　盡向楊枝灑處來</div>
</div></div>
<div class='div-other'><a id='mulu330' />
<p class='h3'>鎮海邵輔忠：遊補陀詩</p>
<div class="lg regular" style="margin-left:0em;"><div class='lg-row'>洛迦巖外水悠悠　大士蓮臺自一洲　佛火三摩傳不夜　鐘聲萬里徹清秋</div>
<div class='lg-row'>天澄虛白遙連壑　山淨空青下滿樓　剩得禪心同漭蕩　何須消息問泥牛</div>
</div></div>
<div class='div-other'><a id='mulu331' />
<p class='h3'>鎮海邵輔明：遊補陀詩</p>
<div class="lg regular" style="margin-left:0em;"><div class='lg-row'>澤國煙霞駐聖靈　六鰲駕出破滄溟　山頭晴雪半涵白　水面寒波長送青</div>
<div class='lg-row'>雲擁祇林凝蜃氣　香飄佛殿散龍腥　總知極樂西方界　萬頃銀濤一淨瓶</div>
</div></div>
<div class='div-other'><a id='mulu332' />
<p class='h3'>鎮海王世仁：題補陀詩</p>
<div class="lg regular" style="margin-left:0em;"><div class='lg-row'>正法宏慈徧九垓　道場遙向海中開　波光日色金銀界　松響濤聲晝夜雷</div>
<div class='lg-row'>貝葉繙時禪幌靜　天花飛處慧香來　須知色相原無著　水上青蓮是法臺</div>
</div></div>
<div class='div-other'><a id='mulu333' />
<p class='h3'>鄞金諤：遊補陀詩</p>
<div class="lg regular" style="margin-left:0em;"><div class='lg-row'>須彌山頂住諸天　佛掌如何現大千　海影盡含空外色　潮音不雜定中禪</div>
<div class='lg-row'>金沙灘上僧歸月　紫竹林<span class='corr'>間</span>鳥破煙　只辦直心皈大道　無煩寶筏渡迷川</div>
</div></div>
<div class='div-other'><a id='mulu334' />
<p class='h3'>台州劉炳文：再守茲土重登補陀詩</p>
<div class="lg regular" style="margin-left:0em;"><div class='lg-row'>浪遊兩度謁山靈　風景依然一望青　古寺潮音聽落月　深林竹色隱疎星</div>
<div class='lg-row'>泥封綵絢丹砂鼎　蜃氣香浮大士經　說法夜闌人未倦　可知東海絕聞腥</div>
</div></div>
<div class='div-other'><a id='mulu335' />
<p class='h3'>漳浦朱一鶚：遊補陀詩</p>
<div class="lg regular" style="margin-left:0em;"><div class='lg-row'>西教至自龍象國　東方隱此黿鼉窟　峯巒一點青螺浮　沙堤千步黃金築</div>
<div class='lg-row'>紫竹林開小白華　秋風處處優曇誇　煙霞別是人<span class='corr'>間</span>世　水月孤懸大士家</div>
<div class='lg-row'>臺殿風高響鈴鐸　淵靜魚龍聽說法　宮使傳經雲錦張　山僧揮麈天花落</div>
<div class='lg-row'>自慚身是宰官身　囘首空憐車馬塵　為仰慈靈參大士　一泛仙槎牛女津</div>
</div></div>
<div class='div-other'><a id='mulu336' />
<p class='h3'>江陵樊王家：題補陀詩</p>
<div class="lg regular" style="margin-left:0em;"><div class='lg-row'>寶剎靈空路轉深　洪濤舂雪見叢林　波光倒影窺明鏡　晚籟含風響暗琴</div>
<div class='lg-row'>寂寂香雲成法界　離離紫竹是禪心　名山應有神靈護　龍氣長吹落日陰</div>
</div></div>
<div class='div-other'><a id='mulu337' />
<p class='h3'>鎮海李一鳴：遊補陀詩</p>
<div class="lg regular" style="margin-left:0em;"><div class='lg-row'>大道元無我　浮生委此形　客來秋結社　僧過夜談經　虛室月生白　空庭雨送青</div>
<div class='lg-row'>憐余攖世網　寧不愧山靈</div>
</div></div>
<div class='div-other'><a id='mulu338' />
<p class='h3'>鄞周應治：題補陀詩</p>
<div class="lg regular" style="margin-left:0em;"><div class='lg-row'>一上天門望不窮　諸天縹緲有無中　團瓢寂歷懸危磴　禪室參差嵌碧櫳</div>
<div class='lg-row'>疊巘松濤清梵唄　干霄籜影露真風　獨憐臺上磐陀石　花雨紛飛散遠空</div>
</div></div>
<div class='div-other'><a id='mulu339' />
<p class='h3'>宜興何士晉：遊補陀詩</p>
<div class="lg regular" style="margin-left:0em;"><div class='lg-row'>琳宮絕壑駕靈鼉　萬里煙光擁黛螺　乾闥忽傳天樂細　迦陵時送鳥聲和</div>
<div class='lg-row'>御函別啓新蓮藏　浩劫重開舊寶陀　水月觀中龍子出　栴檀林內雁王過</div>
<div class='lg-row'>潮音作梵山齊吼　野衲棲巖雲滿窩　玉筍點斑留片石　金沙疋練護恆河</div>
<div class='lg-row'>莫言島嶼津梁少　翻覺風濤世路多　兩度祝釐登彼岸　願言千載不揚波</div>
</div></div>
<div class='div-other'><a id='mulu340' />
<p class='h3'>秣陵張可大：題補陀詩</p>
<div class="lg regular" style="margin-left:0em;"><div class='lg-row'>海雲面面護禪宮　屹立中流砥柱雄　巨石有靈疑說法　洪鐘無礙只隨風</div>
<div class='lg-row'>寒潮作梵連松韻　明月和香透竹叢　白鶴下來秋色靜　支公玄度此心同<span class='note-inline'>(其一)</span></div>
</div>
<div class="lg regular" style="margin-left:0em;"><div class='lg-row'>精廬彷彿類天宮　紫竹青蓮蜃市中　客以乘槎遊汗漫　僧從卓錫住虛空</div>
<div class='lg-row'>盤雲怪石疑將墜　噴雪潮音只自雄　水月任教觀自在　松窗半偈釋塵籠<span class='note-inline'>(其二)</span></div>
</div><p style="margin-left:0em;text-indent:0em;" class="lg-abnormal"><div class='lg-row'>萬里濤聲繞翠微　松門蘿幌到人稀</div>
<div class='lg-row'>黿鼉隱現珠林寂　龍象經行佛日輝　紫竹已同羣木秀　白鷗猶帶晚潮飛</div>
<div class='lg-row'>梅山儻寄長生藥　欲向滄浪問息機<span class='note-inline'>(其三)</span></div>
</p></div>
<div class='div-other'><a id='mulu341' />
<p class='h3'>武進吳鍾巒：寓普陀，次沈彤庵韻詩</p>
<div class="lg regular" style="margin-left:0em;"><div class='lg-row'>懷闕亭虛已劫灰　御書猶向海天開　長明佛日古今在　如是潮音子午來</div>
<div class='lg-row'>大士化身無住地　子真遺世尚留臺　太平香火當年盛　離亂禪棲半草萊<span class='note-inline'>(其一)</span></div>
</div>
<div class="lg regular" style="margin-left:0em;"><div class='lg-row'>萬壑松濤入夜寒　泠泠非復世情看　隨緣竹裏逢開士　說法詩中現宰官</div>
<div class='lg-row'>歸潔幸於塵界遠　逃虛敢謂考槃寬　維摩丈室堪休歇　不願遊仙駕彩鸞<span class='note-inline'>(其二)</span></div>
</div>
<div class="lg regular" style="margin-left:0em;"><div class='lg-row'>蕭條無事小年過　隨意經行聽法螺　山靜地偏人境隔　林深僧少鹿場多</div>
<div class='lg-row'>雲封古洞飛仙蝠　潮落平沙見石鼉　對境寂然忘故我　一時脫卻舊來窠<span class='note-inline'>(其三)</span></div>
</div></div>
<div class='div-other'><a id='mulu342' />
<p class='h3'>清．福建施世驃：遊洛迦山詩</p>
<div class="lg regular" style="margin-left:0em;"><div class='lg-row'>洛迦幽勝迥浮埃　公暇探奇鼓棹來　萬國風行鯨浪息　千巖雲斂寶幢開</div>
<div class='lg-row'>勞生迹愧栴檀地　入世心澄般若臺　最喜磐陀梯絕頂　滄波東去望蓬萊</div>
</div></div>
<div class='div-other'><a id='mulu343' />
<p class='h3'>中州周聖化：遊洛迦山詩</p>
<div class="lg regular" style="margin-left:0em;"><div class='lg-row'>絕海浮空島嶼靈　上方宮闕倚天青　纖雲未作雷千里　穉日初生錦一屏</div>
<div class='lg-row'>鳥出銜香花不落　龍歸聽法殿無腥　蓬萊清境非人世　好斸珊瑚蓋草亭</div>
</div></div>
<div class='div-other'><a id='mulu344' />
<p class='h3'>仁和盧琦：咏普陀詩</p><p style="margin-left:0em;text-indent:0em;" class="lg-abnormal"><div class='lg-row'>不挂西來百衲衣　寶冠瓔珞啓朱扉　宮中萬古皈依地　六月祠官海上飛<span class='note-inline'>(其一)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>葛井梅岑迹較奇　吳門勾漏隱何時　磐陀石上三生話　蝴蝶莊周兩不知<span class='note-inline'>(其二)</span></div>
</p></div>
<div class='div-other'><a id='mulu345' />
<p class='h3'>鄞施兆鳳：登普陀詩</p>
<div class="lg regular" style="margin-left:0em;"><div class='lg-row'>洛迦遙對海門浮　萬里煙波一望收　絕壁列天分日本　長空扶月下琉球</div>
<div class='lg-row'>蒼茫蜃氣晴疑雨　淅瀝寒聲夏亦秋　乘興相尋往古蹟　卻忘歸約渡頭舟</div>
</div></div>
<div class='div-other'><a id='mulu346' />
<p class='h3'>王大捷：遊普陀詩</p>
<div class="lg regular" style="margin-left:0em;"><div class='lg-row'>入山忘凡想　雲水自幽靜　孤嶂有餘好　迴巒互掩映　上是大士堂　下是芳草徑</div>
<div class='lg-row'>樹深颺奇采　洞古發清磬　疑非人間世　客心與禪定</div>
</div></div>
<div class='div-other'><a id='mulu347' />
<p class='h3'>徐州張彪：過普陀詩</p>
<div class="lg regular" style="margin-left:0em;"><div class='lg-row'>一抹疎林感素秋　蓮花洋盡見經樓　金銀宮闕三山景　烏鵲帆檣萬里流</div>
<div class='lg-row'>徐市至今居遠嶼　衛溫自昔到夷洲　求仙不遂還求佛　稽首慈雲豈浪遊</div>
</div></div>
<div class='div-other'><a id='mulu348' />
<p class='h3'>褚國柱：過普陀詩</p>
<div class="lg regular" style="margin-left:0em;"><div class='lg-row'>蕭寺天開浩渺中　偶來乘興訪支公　千重古樹和雲碧　萬派秋濤浴日紅</div>
<div class='lg-row'>峭壁迴時流急湍　幽宮深處挂殘虹　棲遲野鳥閒舒卷　疑似山頭趁晚風</div>
</div></div>
<div class='div-other'><a id='mulu349' />
<p class='h3'>晉江黃洽：遊普陀詩</p>
<div class="lg regular" style="margin-left:0em;"><div class='lg-row'>大士橋邊月　流光萬里餘　連天增浩瀚　帀地託空虛　軍吹嚴荒戍　神燈下佛廬</div>
<div class='lg-row'>夜寒投止宿　禪榻有儒書</div>
</div></div>
<div class='div-other'><a id='mulu350' />
<p class='h3'>鎮海謝萬欽：復遊普陀詩</p>
<div class="lg regular" style="margin-left:0em;"><div class='lg-row'>勝地從來不倦遊　尋幽依舊過林邱　老僧前度曾相識　茅屋今朝復小留</div>
<div class='lg-row'>風捲波濤聲疊壯　天開石塔影層浮　生平愧我多飄泊　長嘯何時學隱流</div>
</div></div>
<div class='div-other'><a id='mulu351' />
<p class='h3'>涪陵何洪先：遊洛迦詩</p>
<div class="lg regular" style="margin-left:0em;"><div class='lg-row'>昨夢佛菩薩　小白華打坐　朝朝風信阻　悶悶其何柰　不趁此時遊　光陰徒錯過</div>
<div class='lg-row'>夜來駭浪息　漁舟呼兩箇　心誠二人同　風順一帆播　須臾登彼岸　歡喜同聲和</div>
<div class='lg-row'>洛迦比峨眉　孰小而孰大　普賢與觀音　誰輔而誰佐　大士能救苦　眾生樂附和</div>
<div class='lg-row'>自從皈依後　塵勞都覰破</div>
</div></div>
<div class='div-other'><a id='mulu352' />
<p class='h3'>福建楊景：登普陀詩</p>
<div class="lg regular" style="margin-left:0em;"><div class='lg-row'>特地辭塵入勝緣　超然身已在青蓮　象龍遙集三千界　樓殿重開數百年</div>
<div class='lg-row'>香閣曉飛晴靄溼　珠林春放白華妍　了知眾相原無著　性海澄澄有渡船</div>
</div></div>
<div class='div-other'><a id='mulu353' />
<p class='h3'>秀水劉廷謨：遊普陀詩</p>
<div class="lg regular" style="margin-left:0em;"><div class='lg-row'>名山屹立海中央　掬水先聞勝地香　金鉢盂中迎法雨　鐵蓮花上渡慈航</div>
<div class='lg-row'>紺宮碧瓦觀瞻遠　異壑靈巖應接忙　安得紅塵無箇事　披緇宴坐任滄桑</div>
</div></div>
<div class='div-other'><a id='mulu354' />
<p class='h3'>徐州趙元吉：至普陀詩</p>
<div class="lg regular" style="margin-left:0em;"><div class='lg-row'>平波灩灩木蘭舟　雙眼澄空萬里流　貝闕天開煙島渺　香幢風動翠雲浮</div>
<div class='lg-row'>世<span class='corr'>間</span>莫我憐青眼　谷口逢僧話白頭　彼岸更教何處覓　一聲鐘撞碧峯秋</div>
</div></div>
<div class='div-other'><a id='mulu355' />
<p class='h3'>黃巖朱國寶：題普陀詩</p>
<div class="lg regular" style="margin-left:0em;"><div class='lg-row'>咫尺慈雲湧碧蓮　旌麾海外接諸天　風恬有象非空寂　濤響無聲即大玄</div>
<div class='lg-row'>蜃氣已開香閣靜　龍巖不隔洛迦懸　當年感入瞿曇夢　早覺靈光一點圓</div>
</div></div>
<div class='div-other'><a id='mulu356' />
<p class='h3'>沈紹約：至普陀詩</p>
<div class="lg regular" style="margin-left:0em;"><div class='lg-row'>羣峯面面列芙蓉　步入深青第幾重　不信樓臺天際出　慣看花雨檻前濃</div>
<div class='lg-row'>潮寒晚落千層雪　嵐翠晴開十里松　恭為聖朝多寵錫　奎章高接紫雲封</div>
</div></div>
<div class='div-other'><a id='mulu357' />
<p class='h3'>同安許琰：遊普陀詩</p>
<div class="lg regular" style="margin-left:0em;"><div class='lg-row'>大壑懸崖古道場　石蓮花頂錦屏張　竹林人轉肩挑霧　檀樹僧歸衲帶香</div>
<div class='lg-row'>絕壁當街通紫氣　平沙連海展金光　磬鐘定後諸緣靜　孤月圓明挂上方</div>
</div></div>
<div class='div-other'><a id='mulu358' />
<p class='h3'>邑人邱逸夫：遊普陀詩</p>
<div class="lg regular" style="margin-left:0em;"><div class='lg-row'>暫泊輕舟入此山　步隨雲影造禪關　天晴愈覺巒光好　地遠深容物性閒</div>
<div class='lg-row'>僻徑時逢孤獸過　危巢暮見眾禽還　老僧莫怪忘歸棹　亦擬棲神水石<span class='corr'>間</span></div>
</div></div>
<div class='div-other'><a id='mulu359' />
<p class='h3'>邑人金鐘：遊普陀詩</p>
<div class="lg regular" style="margin-left:0em;"><div class='lg-row'>向訝蓬萊路渺茫　今朝帆布趁風揚　誰知一點山浮處　竟是大悲佛道場</div>
<div class='lg-row'>寺與雲齊全古樸　庵如星散半荒涼　聽經說法尋靈迹　踏破苔痕策步強</div>
</div></div>
<div class='div-other'><a id='mulu360' />
<p class='h3'>邑人王慶年：遊補陀詩</p><p style="margin-left:0em;text-indent:0em;" class="lg-abnormal"><div class='lg-row'>環海皆山青未了　來看補陀山色好　補陀山靈現溟渤　圓嶠彷彿擬蓬島</div>
<div class='lg-row'>金泥光閃梵王宮　欲謁未謁先為容　自知身已騰河嶽　逞將一往馳蛟龍</div>
<div class='lg-row'>始遊洞天繼絕壁　歷盡陂陀三百級　芒鞋踏破海南雲　玲瓏怪石迎人揖</div>
<div class='lg-row'>峯巒蘊藉有奇姿　樓臺半露瓦參差　三分樹色二分竹　濃青淡綠襯相宜　清磬一聲塵世外　梵音上接諸天界</div>
<div class='lg-row'>十年久約此<span class='corr'>間</span>遊　到此了卻遊山債　山僧引我入松寮　松風鎮日聽蕭蕭</div>
<div class='lg-row'>燒茶爇篆棲息處　別有名花香六朝</div>
</p></div>
<div class='div-other'><a id='mulu361' />
<p class='h3'>邑人湯濬：普陀紀遊詩</p><p style="margin-left:0em;text-indent:0em;" class="lg-abnormal"><div class='lg-row'>我本山中人　夙具遊山癖　況有竹林賢　左右相提掖<span class='note-inline'>(同遊者為烏程周慶森叔姪)</span></div>
<div class='lg-row'>言作南海遊　海岸尋幽僻　補怛洛迦山　形勝昭往昔　未登梅仙岑　先訪短姑迹</div>
<div class='lg-row'>怪石青鼓青　小山白華白　金沙千步平　無風亦渹湱　法華一洞幽　巖扉兩分擘</div>
<div class='lg-row'>梵音與潮音　朝暮吼潮汐　奔濤若怒雷　驚心又動魄　最高菩薩頂　去天僅咫尺</div>
<div class='lg-row'>置身雲霧中　異境想天闢　怪哉飛沙隩　碎金續斷磧　普濟與法雨　前後一嶺隔</div>
<div class='lg-row'>其嶺名几寶　寶石累千百　珍珠古佛裝　貝葉藏經譯<span class='note-inline'>(後寺有珠佛一尊，珠大徑寸。貝葉經，葉如黃箬，經皆梵字。)</span></div>
<div class='lg-row'>三十二化身　寶相備聾躄<span class='note-inline'>(前寺有三十二應大士畫像)</span>　巍巍九龍殿　輪奐耀金碧　玉佛外洋來　蓮趺恣刻畫<span class='note-inline'>(前、後寺及靈石庵，均有玉佛，來自緬甸國。)</span></div>
<div class='lg-row'>紫袍內府頒　龍章猶顯赫<span class='note-inline'>(清聖祖御賜潮音和尚紫袍，猶藏息耒院。)</span></div>
<div class='lg-row'>瞻禮雜士女　羅拜交履舄　東西兩天門　鳥道險且窄　達摩與天柱　孤峯聳山脊　磐陀如盤托　中通一綫隙</div>
<div class='lg-row'>旁有說法臺　方廣容數席　觀音洞在下　盤旋如半璧<span class='note-inline'>(觀音洞中有一柱，可環而走。)</span></div>
<div class='lg-row'>石中萬个竹　松下千年珀<span class='note-inline'>(紫竹林之石，內有天然竹葉影，名紫竹石，又山中多古松。)</span>　二龜石尤奇　似受人鞭策</div>
<div class='lg-row'>美景不勝收　胸中邱壑積　遊興尚未闌　歸裝催海舶　再至朝陽洞　摩崖為題額<span class='note-inline'>(歸時，周君重至朝陽洞，摩崖題名。)</span></div>
<div class='lg-row'>莫道空手囘　載得一拳石<span class='note-inline'>(歸攜紫竹石一片)</span></div>
</p></div>
<div class='div-other'><a id='mulu362' />
<p class='h3'>明．釋海觀：山居雜詠</p>
<div class="lg regular" style="margin-left:0em;"><div class='lg-row'>是山俱可住　何必向崆峒　倦倚梅岑樹　閒看海濤風　一徑通籬落　兩石峙西東</div>
<div class='lg-row'>偶然捧書卷　隨意就陰桐<span class='note-inline'>(其一)</span></div>
</div>
<div class="lg regular" style="margin-left:0em;"><div class='lg-row'>支遁買山隱　我欲躡其踪　因思普陀近　常聞聒耳鐘</div>
<div class='lg-row'>檻外饒綠筠　牆下有流淙　柴門不須掩　依仗白雲封<span class='note-inline'>(其二)</span></div>
</div><p style="margin-left:0em;text-indent:0em;" class="lg-abnormal"><div class='lg-row'>夜分猶不寐　起來步林月</div>
<div class='lg-row'>歎息勞生擾　顧影慚白髮　寒威侵逼人　覓火燒榾柮　烘罷上禪牀　真妄一時歇<span class='note-inline'>(其三)</span></div>
</p></div>
<div class='div-other'><a id='mulu363' />
<p class='h3'>釋道貞：禮普陀詩</p>
<div class="lg regular" style="margin-left:0em;"><div class='lg-row'>攢峯峭壁勢排空　大海中<span class='corr'>間</span>山最雄　蛟蜃結樓雲湧黑　黿鼉鼓浪日翻紅</div>
<div class='lg-row'>潮聲夜落龍吟外　天籟時聞僧梵中　何必辛勤尋解脫　耳根觸處即圓通</div>
</div></div>
<div class='div-other'><a id='mulu364' />
<p class='h3'>清．釋通旭：題普陀詩</p>
<div class="lg regular" style="margin-left:0em;"><div class='lg-row'>熙朝鼎運海雲開　朱履欣從破綠苔　斷砌旌旗橫麗日　虛堂鐘鼓震春雷</div>
<div class='lg-row'>廣傳衣鉢賢王澤　遙溯源流大帥才　佇聽晨雞清報曉　九垓應效舞三臺</div>
</div></div>
<div class='div-other'><a id='mulu365' />
<p class='h3'>山中四威儀詩</p><p style="margin-left:0em;text-indent:0em;" class="lg-abnormal"><div class='lg-row'>山中行　閒踏青　沒意智　沿路扯葛藤<span class='note-inline'>(其一)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>山中住　煨紫芋　拾枯柴　不伐長青樹<span class='note-inline'>(其二)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>山中坐　偶囘顧　牧童兒　問我牛何處<span class='note-inline'>(其三)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>山中臥　無事做　醒來時　紅日將西墮<span class='note-inline'>(其四)</span></div>
</p></div>
<div class='div-other'><a id='mulu366' />
<p class='h3'>釋元志：至普陀詩</p>
<div class="lg regular" style="margin-left:0em;"><div class='lg-row'>洛迦名勝冠支那　宸翰奎章寵錫多　老柏雲中撐佛日　疎鐘月裏答鯨波</div>
<div class='lg-row'>煙橫島嶼香航集　梵響樓臺野客過　莫訝好山登眺晚　陵空紺殿愈嵯峨</div>
</div></div>
<div class='div-other'><a id='mulu367' />
<p class='h3'>釋濟成：喜至洛迦詩</p>
<div class="lg regular" style="margin-left:0em;"><div class='lg-row'>潑天風浪渡東洋　千里須臾到上方　紫竹有時常現瑞　白花無地不生香</div>
<div class='lg-row'>鯨吞海印三秋月　日射金盂百道光　始信洛迦隨處好　石頭坐坐也清涼</div>
</div></div>
<div class='div-other'><a id='mulu368' />
<p class='h3'>釋觀參：登普陀詩</p>
<div class="lg regular" style="margin-left:0em;"><div class='lg-row'>朝拜東南海外山　迢迢千里遠躋攀　遙聞鐘鼓煙霞裏　近看樓臺霄漢<span class='corr'>間</span></div>
<div class='lg-row'>龍眼有泉流玉液　虎巖無路覓金鐶　珂公一往空陳迹　梅嶺誰來再啓關<span class='note-inline'>(其一)</span></div>
</div>
<div class="lg regular" style="margin-left:0em;"><div class='lg-row'>登彼斷岸望長空　紫竹深林萬壑風　西折江流波渺渺　東翻海氣雨濛濛　潮聲響徹青天外　寶塔光搖白日中</div>
<div class='lg-row'>靈洞玉書丹竈在　蒼茫何處問仙翁<span class='note-inline'>(其二)</span></div>
</div><p style="margin-left:0em;text-indent:0em;" class="lg-abnormal"><div class='lg-row'>特來此地覓曇華　踏破芒鞋路轉賒</div>
<div class='lg-row'>問道不尋前太守　聞鐘卻憶舊僧家　風翻祇樹搖清影　雨過蓮洋變紫霞</div>
<div class='lg-row'>囘首磐陀山外景　扁舟一葉夕陽斜<span class='note-inline'>(其三)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>白雲紅樹梵山頭　躡磴攀蘿徑轉幽</div>
<div class='lg-row'>斜日荒荒巖際下　清泉淺淺寺前流　短姑勝迹名猶在　大士殘碑蹟尚留</div>
<div class='lg-row'>千載廢興真夢幻　青燈夜夜思悠悠<span class='note-inline'>(其四)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>來往洛迦滄海<span class='corr'>間</span>　欲求真訣駐衰顏</div>
<div class='lg-row'>星河半落巖前寺　雲霧初開佛頂山　千步金沙風浩浩　百年仙井水潺潺　不須更堯菩提路　滿目生情豈等閒<span class='note-inline'>(其五)</span></div>
</p></div>
<div class='div-other'><a id='mulu369' />
<p class='h3'>行童心鼎：至普陀詩</p>
<div class="lg regular" style="margin-left:0em;"><div class='lg-row'>總角隨師履　舟行至海南　所經疑故里　相見宛同參　示幻全知醒　問心杳莫探</div>
<div class='lg-row'>夜深學趺坐　明月入松龕</div>
</div></div></div></div>
<p class='juan'>普陀洛迦新志卷二終</p>
</div><!-- end of div[@id='body'] -->
</body></html>