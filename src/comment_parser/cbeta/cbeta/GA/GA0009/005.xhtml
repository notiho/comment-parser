<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普陀洛迦新志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu488' />
<p class='juan'>普陀洛迦新志卷五</p><p class="byline">古會稽　陶鏞　鑑定</p><p class="byline">古翁山　王亨彥　輯</p>
<div class='div-other'><a id='mulu489' />
<p class='h1'>梵剎門第五<span class='note-inline'>(精藍附，茅篷再附，廢庵又附，稱梵剎者共三大寺。)</span></p>
<div class='div-other'><a id='mulu490' /><p style="margin-left:2em">法身湛寂，依正交參。報佛莊嚴，摩尼徧照。此固法爾如是，不假人力修為。惟垂慈而示應身，乘願而來穢土。則獻莊嚴之寶榻，雖有龍宮；而住寂滅之道場，曷敷獅座。故頻婆造舍，法眼澄明；須達布金，那含證果也。維普陀之開山，有觀音之禪院。宋號寶陀，明稱護國。至康、雍之兩朝，更恩膏之疊沛。於是瓊樓寶閣，帝網交輝；玉梲金題，海天相映。玉㵎動而揚文，寶樹搖而成樂。志梵剎。</p>
</div>
<div class='div-other'><a id='mulu491' />
<p class='h2'>普濟禪寺</p>
<div class='div-other'><a id='mulu492' /><p style="margin-left:0em;text-indent:2em">亦名前寺，在白華頂南、靈鷲峯麓，為一山供奉觀音大士之主剎。其名稱，代有不同。舊傳梁為不肯去觀音院。宋神宗元豐三年，令改建，賜名寶陀觀音禪寺。高宗紹興元年，易律為禪。寧宗嘉定七年，從住山德韶請，賜修殿錢萬緡，并御書「圓通寶殿」額。元，仍舊額，頒賜尤隆。明洪武十九年，信國公湯和徙居民、焚殿宇、迎大士像供於郡東棲心寺。奏改棲心為補陀寺<span class='note-inline'>(即今之七塔寺)</span>。正德十年，僧淡齋復募緣興復。嘉靖三十二年，復內徙。隆慶六年，五臺僧真松來山，修復殿宇。萬曆三十年，發帑金千兩，更造藏殿。三十三年又發帑，以舊基淺隘，遷麓就廣。重更圓通等殿，改辰向為丙。賜額「護國永壽普陀禪寺」，許歲度僧一人。今其址也。清康熙四年，遭紅夷蹂躪，劫掠一空。十年，又徙居民，殿宇殘毀如洪武時。二十三年，弛海禁，設縣治，僧眾復業。後請照機為住持，始議興建。二十八年，定海總兵黃大來，啓奏廢墜狀，乃賜帑舉行欽工。踰年，總兵藍理請潮音為住持，興衰起敝，寺之規模以建。三十八年，復賜帑，並賜「普濟羣靈」額，及「普濟禪寺」額。雍正九年，又賜帑修建。由是殿堂巍峩，佛像莊嚴，於今為昭矣。</p>
</div>
<div class='div-other'><a id='mulu493' /><p style="margin-left:0em;text-indent:2em">寺基，深六十丈，廣八十丈，規方共二百八十丈。</p>

<div class='div-other'><a id='mulu494' />
<p class='h4'>寺中為門者三</p><p style="margin-left:0em;text-indent:2em">中山門、東山門、西山門<span class='note-inline'>(中山門，五間，高三丈八尺，深四丈，廣六丈，康熙間建。中供康熙御製碑文，旁有蠲免普陀錢糧碑。明時，中、東、西三門，各有門房三間。至康熙勅修時，以體制不合，故東、西二門不設屋。至第二重華門，只建庇門小亭，頗為雅觀。)</span></p>
</div>
<div class='div-other'><a id='mulu495' />
<p class='h4'>為殿者</p>十<p style="margin-left:0em;text-indent:2em">天王殿<span class='note-inline'>(五間，十一架。高四丈八，廣九丈二，縱六丈六。明間，廣二丈五。左右次間、梢間，各廣一丈八。康熙三十年建。)</span></p>
<p style="margin-left:0em;text-indent:2em">大圓通殿<span class='note-inline'>(七間，十五架。高六丈二，廣十四丈，縱八丈八。明間，廣二丈八。左右次間，廣各二丈四。梢間，廣各二丈。次梢間，廣各一丈五。康熙三十二年建。中奉賜題「普濟羣靈」額。光緒十五年，住持隆璋重建，加蓋黃瓦，費二萬餘金。二十九年，住持通達重裝阿彌陀佛丈六金身聖像一尊。)</span></p>
<p style="margin-left:0em;text-indent:2em">藏經殿<span class='note-inline'>(亦名藏經閣。五間，十三架。高三丈八，廣九丈二，縱六丈八。明間、左右次間，各廣二丈。梢間，各廣一丈六。康熙三十六年建，以貯藏經。光緒二十九年，住持堃寶修。)</span></p>
<p style="margin-left:0em;text-indent:2em">景命殿<span class='note-inline'>(即方丈。五間，九架。高二丈八，廣九丈，縱五丈。康熙三十六年修，中奉賜題「皓月禪心」額。民國四年，住持了餘重修，後添平房三間。)</span></p>
<p style="margin-left:0em;text-indent:2em">伽藍殿<span class='note-inline'>(在東，康熙間建。光緒三十二年，住持月德重修。)</span></p>
<p style="margin-left:0em;text-indent:2em">祖師殿<span class='note-inline'>(在西。民國元年，住持文蓮重修。此二殿，各五間，九架。高二丈四，廣五丈六，縱四丈。)</span></p>
<p style="margin-left:0em;text-indent:2em">繡佛殿<span class='note-inline'>(在東。)</span></p>
<p style="margin-left:0em;text-indent:2em">白衣殿<span class='note-inline'>(在西。此二殿，各五間。)</span></p>
<p style="margin-left:0em;text-indent:2em">靈應殿<span class='note-inline'>(康熙間建。光緒三十二年月德重修。)</span></p>
<p style="margin-left:0em;text-indent:2em">關帝殿<span class='note-inline'>(此二殿，各三間，在圓通殿兩邊。)</span></p>
</div>
<div class='div-other'><a id='mulu496' />
<p class='h4'>為堂者十七</p><p style="margin-left:0em;text-indent:2em">東羅漢堂，西羅漢堂<span class='note-inline'>(在大殿左右，各九間。光緒二十九年通達重修，並裝羅漢金身全堂。民國九年，住持蓮曦又修之。)</span></p>
<p style="margin-left:0em;text-indent:2em">法堂<span class='note-inline'>(在藏經殿下。)</span></p>
<p style="margin-left:0em;text-indent:2em">全彰堂<span class='note-inline'>(在法堂左，五間，十一架。高二丈八，廣六丈二，縱五丈。康熙三十五年建。雍正時為戒堂。光緒二十六年，住持善章重修。內供關帝銅像，係光緒二十六年，奸人收北方銅像許多販賣，僧俗數人發心請來者。)</span></p>
<p style="margin-left:0em;text-indent:2em">先覺堂<span class='note-inline'>(在法堂右，五間，九架。高二丈五，廣五丈六，縱四丈五。內供歷代祖師住持牌位。康熙三十一年建。)</span></p>
<p style="margin-left:0em;text-indent:2em">崇德堂<span class='note-inline'>(即承統堂，在祖師殿右，三間，供各庵絕嗣香火。民國元年文蓮重修。)</span></p>
<p style="margin-left:0em;text-indent:2em">梅曙堂<span class='note-inline'>(原在方丈西，三間。光緒七年梅卓建。民國十四年，住持了信移于祖堂後，推廣規模，改向重建。仍舊名，為班首寮。)</span></p>
<p style="margin-left:0em;text-indent:2em">齋堂<span class='note-inline'>(即千人樓，十四間。嘉慶乙丑冬，燬於火。重建。)</span></p>
<p style="margin-left:0em;text-indent:2em">東禪堂<span class='note-inline'>(在繡佛殿後，五間。宣統元年，住持廣學重修。)</span></p>
<p style="margin-left:0em;text-indent:2em">西禪堂<span class='note-inline'>(即古資有堂，在白衣殿後，九架。高二丈二，廣七丈四，縱四丈五。東禪堂同。)</span></p>
<p style="margin-left:0em;text-indent:2em">客堂<span class='note-inline'>(在瑞日樓下。光緒二十九年通達重修。)</span></p>
<p style="margin-left:0em;text-indent:2em">雲會堂<span class='note-inline'>(在千人樓下，五間。)</span></p>
<p style="margin-left:0em;text-indent:2em">生堂<span class='note-inline'>(即衛教堂，在伽藍殿左，三間。供當代護法諸公位。康熙五十年十二月建。嘉慶十年燬於火，延燒千人樓、鐘樓。後由住持承德募緣建復。)</span></p>
<p style="margin-left:0em;text-indent:2em">淨業堂<span class='note-inline'>(在千人樓下，六間。)</span></p>
<p style="margin-left:0em;text-indent:2em">雲水堂<span class='note-inline'>(即慶雲樓。光緒二十六年堃寶重修。堂後又建樓房三間。)</span></p>
<p style="margin-left:0em;text-indent:2em">延壽堂<span class='note-inline'>(在西廊下，又名泥洹堂，即功德堂。康熙三十七年建。)</span></p>
<p style="margin-left:0em;text-indent:2em">功績堂<span class='note-inline'>(在庫房後，樓房五大間。民國四年了餘建。為貴官巨紳之客房。)</span></p>
</div>
<div class='div-other'><a id='mulu497' />
<p class='h4'>為樓者十二</p><p style="margin-left:0em;text-indent:2em">鐘樓<span class='note-inline'>(在東。民國四年了餘重修。)</span></p>
<p style="margin-left:0em;text-indent:2em">鼓樓<span class='note-inline'>(在西康熙三十一年建。光緒二十年堃寶重修。)</span></p>
<p style="margin-left:0em;text-indent:2em">千人樓<span class='note-inline'>(十一間。堃寶增建三間。後有茅篷十四間，為雲水鬻力人住處。燬於火。民國元年，住持文蓮重建瓦屋十四間。)</span></p>
<p style="margin-left:0em;text-indent:2em">瑞日樓<span class='note-inline'>(在繡佛殿上。為知眾、知客、照客、知隨等寮。)</span></p>
<p style="margin-left:0em;text-indent:2em">慶雲樓<span class='note-inline'>(在白衣殿上。康熙三十三年冬建。即雲水堂，為客僧挂單之所。)</span></p>
<p style="margin-left:0em;text-indent:2em">賓日樓<span class='note-inline'>(即古天字樓，五間，在全彰堂左。為維那、客住等寮。)</span></p>
<p style="margin-left:0em;text-indent:2em">白雲樓<span class='note-inline'>(在賓日樓右，五間。後為庫樓，有副寺、貼庫、臥具等寮。)</span></p>
<p style="margin-left:0em;text-indent:2em">得月樓<span class='note-inline'>(在全彰堂左。為官僚憩息之所，今廢。)</span></p>
<p style="margin-left:0em;text-indent:2em">覽翠樓<span class='note-inline'>(在白雲樓右，三間。上為都監監院寮，下為廚眾等寮。)</span></p>
<p style="margin-left:0em;text-indent:2em">香積樓<span class='note-inline'>(即大廚房，在齋樓後，三間。又平房五間，內為典座、貼案及廚眾等寮。康熙三十三年春，與資有堂同建。民國六年了餘重修，並鑄機器銅千僧鍋、羅漢鍋各一口。)</span></p>
<p style="margin-left:0em;text-indent:2em">南樓<span class='note-inline'>(在齋樓後，五間。為米寮碾房。康熙三十六年冬建。)</span></p>
<p style="margin-left:0em;text-indent:2em">東西樓<span class='note-inline'>(在功績堂左，共六間。上為客寮，下為雜物室。民國四年了餘建。)</span></p>
</div>
<div class='div-other'><a id='mulu498' />
<p class='h4'>為軒者四</p><p style="margin-left:0em;text-indent:2em">東壁軒<span class='note-inline'>(在內龍沙麓，三間。古書記寮，今廢。)</span></p>
<p style="margin-left:0em;text-indent:2em">挹爽軒<span class='note-inline'>(在留衣堂右，三間。內為典賦、知事二寮。留衣堂，即現在之藍公祠，列〈營建〉。)</span></p>
<p style="margin-left:0em;text-indent:2em">翠竹軒<span class='note-inline'>(在方丈左，三間。)</span></p>
<p style="margin-left:0em;text-indent:2em">寶珠軒<span class='note-inline'>(在方丈右，五間。二軒均康熙三十年建。)</span></p>
</div>
<div class='div-other'><a id='mulu499' />
<p class='h4'>為方</p>丈者一<p style="margin-left:0em;text-indent:2em">方丈<span class='note-inline'>(即景命殿。中為法堂，左為臥室，右為客廳。廳後，為衣鉢、湯藥寮。左右為侍者寮。右室後，為行者寮。)</span></p>
</div>
<div class='div-other'><a id='mulu500' />
<p class='h4'>為亭者一</p><p style="margin-left:0em;text-indent:2em">柏香亭<span class='note-inline'>(光緒二十九年，燬於火。通達重建，五間。)</span></p>
</div>
<div class='div-other'><a id='mulu501' />
<p class='h4'>為寮者一</p><p style="margin-left:0em;text-indent:2em">匠作寮<span class='note-inline'>(在寺東龍沙內，平屋一帶。)</span></p>
</div>
<div class='div-other'><a id='mulu502' />
<p class='h4'>為下院者五</p><p style="margin-left:0em;text-indent:2em">本山下院<span class='note-inline'>(即古顯聖庵，在道頭。康熙三十四年冬建。)</span></p>
<p style="margin-left:0em;text-indent:2em">定海下院<span class='note-inline'>(在縣城南無量庵。清光緒十年，改為三忠祠。)</span></p>
<p style="margin-left:0em;text-indent:2em">寧波下院<span class='note-inline'>(在寧波桃花渡關帝殿。光緒七年，住持梅卓重修。)</span></p>
<p style="margin-left:0em;text-indent:2em">松江下院<span class='note-inline'>(在松江漴闕。)</span></p>
<p style="margin-left:0em;text-indent:2em">台州下院<span class='note-inline'>(在台州。)</span></p>
</div>
<div class='div-other'><a id='mulu503' />
<p class='h4'>為田庵者三</p><p style="margin-left:0em;text-indent:2em">朱家尖田庵<span class='note-inline'>(即古青蓮寺遺址。康熙四十一年建。)</span></p>
<p style="margin-left:0em;text-indent:2em">新田庵<span class='note-inline'>(在朱家尖香蓮隩。)</span></p>
<p style="margin-left:0em;text-indent:2em">福田庵<span class='note-inline'>(在大幹。康熙四十二年建。)</span></p>
</div>
<div class='div-other'><a id='mulu504' />
<p class='h4'>寺產</p><p style="margin-left:0em;text-indent:2em">在朱家尖者，民，一十二畝零。塗，九百四十畝零。丁，一百六十二畝。蕩田，一百三十五畝。山，九十一畝零。地，二十一畝零。共一千三百六十一畝零。在桃花山者，民，二十六畝。塗，二十八畝。蕩，一十一畝。山，六十畝零。地，一百三十四畝。共二百九十五畝零。<span class='note-inline'>(舊志；《鄞縣志》；採訪)</span></p>
</div></div>
<div class='div-other'><a id='mulu505' />
<div class='div-other'><a id='mulu506' />
<p class='h4'>元</p></div>
<div class='div-other'><a id='mulu507' />
<p class='h4'>劉賡：昌國州寶陀寺記</p><p style="margin-left:0em;text-indent:2em">浙東慶元之昌國，有山名補陀洛迦者。奇巒複嶂，幽洞靈巖，錯立層出。奔波駭浪之中，潮汐吞吐，烟霞變幻；虬龍黿鼉，蜿蜒呵護。《華嚴經》所謂善財二十八參觀音菩薩，與諸大菩薩圍繞說法，即其地也。寺曰寶陀，創始於宋元豐間。爾時聖迹，率隨緣影響，示現香花，與五臺、峨眉道場實類。而旱潦風濤之禱，響答為尤捷。其在東南，故是佛法一大海會。無論遐邇卑尊，靡不皈瞻。皇后福德日盛，崇尚至教。大德二年春，特命中御府臣李英，驛降御香。使還，再命修繕像設。明年春，宿衛臣孛羅等再馳祝香。內出中金百兩，飭江浙行中書省，遣僚吏同蒞其役。又明年春，更命宿衛臣魏也先、太出，馳香飯僧，周閱具典。竣事，寺之長僧如智、如律，奉玉琢瑞相，表上內廷，以便瞻禮，具歸美報。今年春，仍命太出偕李鐵木兒不花、魏也先，持五彩旛旌，莊嚴法筵。又出內寶幣三千緡，即其寺治演法之堂，暨廬舍之圮腐殘剝者。又飭行中書省捐土田之在官者二十頃，畀之，益其徒食。俾每歲以建寅午戌月，諷誦祈禱。又下璽書，復其凡隸寶陀者。非寶陀者，毋得匿冒。如智，亦因得被袈裟。內廷傳瑞流恩，曾無虛歲。至是命翰林臣作文貞石，以垂永久。臣謹詮次如右</p>
</div>
<div class='div-other'><a id='mulu508' />
<p class='h4'>明．萬曆：御製重建普陀寺碑</p><p style="margin-left:0em;text-indent:2em">朕御宇三十有四載。聖母慈聖宣文明肅貞壽端獻恭熹皇太后，含純懿之真性，秉慧覺之上資，諸所焚修、祝釐護國保民者，朕一一欽承，無所愛惜。先是，南海普陀寺毀於祝融。我聖母惻然發念，欲緣故址而鼎新焉。朕仰承慈諭，首捐內帑。其自朕躬而下，悉輸誠發願，以次助施；遣官督建，迄今落成，而聖母喜可知也。因題額名「大明勅建護國永壽普陀禪寺」。寺在洛迦山中、大海波心，是觀音大士說法道場、顯靈應處也。大士圓通三昧，普照十方；三十二應身，隨處變現；十四種功德，不可思惟。朕無所庸其讚歎。第白馬開緣，赤烏建剎，雨花靈鷲，在在有之，而海上最著。蓋其慈悲大旨，普度法門，不可以意智得，不可以聲色求。遠而彌尊，近而難即。離此苦海，便登彼岸。指點最為真切。其密證了義，則有望洋已耳。夫惟修之默默，應之昭昭，禔福在宮中，靈感在海外，有若響答然者。即今聖母燕喜，天錫難老。朕荷茲百祿，延及孫子，以至萬邦黎庶，海宇宴然。良由聖力護持，神功默祐，非偶爾也。工起於萬曆三十年七月二十七日，迄於萬曆三十五年三月十五日。是用勒石鑄詞，使羣臣百姓咸知朕奉揚聖母德意，且以昭示，傳諸不朽云。（銘略）大明萬曆三十五年四月二十一日，欽差督工．內漢經廠．焚修祝釐．御用監太監張隨奉旨謹立</p>
</div>
<div class='div-other'><a id='mulu509' />
<p class='h4'>鄞汪鏜：重修寶陀禪寺記</p><p style="margin-left:0em;text-indent:2em">明郡，當溟渤之會，其東屬邑曰定海。補陀山，在定海外二百餘里。佛書稱補怛洛迦山、海岸孤絕處，是也。海天孤闊，洞府幽深。波濤際空，茫無畔岸。烟霧晝冥，四景若一。倒影陵虛，排雲御風。誠上聖之窟宅，宇內之奇觀也。自梁日本僧慧鍔創建梵宇，馮依佛乘。宋元豐<span class='corr'>間</span>，賜「寶陀寺」額。歷代因之，崇尚不廢。至我國家，益加尊禮，於戲盛矣！惟我觀音大士，通明圓覺，神應變化，利生開迷，不可殫述。故能使百千萬億人，無貴賤賢愚，傾心歸向；每於春月，即洞中參禮求現。而王后妃嬪、貴戚貂璫，薦金寶以致誠，懺罪愆以祈宥。使者冠蓋相屬於道；然乘筏渡海，觸犯風濤，竟無濡足之患，則證應從可識矣。嘉靖癸丑，島夷犯順，據為巢穴。軒構摧<span class='corr'>圮</span>，緇錫解散。國朝敕賜碑文，俱斷裂仆海中。所僅存者，獨聖壽寺琉璃、無量等殿。梵音虛寂、鼎篆塵蕪者垂數年。然教不終否，有五臺龍樹寺僧真松，北遊來京師，聞其事於禮部。時宮保大學士養齋嚴公，為大宗伯，亟下郡縣，俾給札住管，崇奉香火，而演律儀，以資景福。靈山勝會，一旦光復，自非我公，其能洽和幽明、興舉廢墜如是哉？惟時郡侯太恆吳公、總戎草堂劉公，相與協贊規畫，次第修舉。一號令之餘，而改觀易聽矣。適御馬監太監松庵馬公，景慕名山，起心發願；迺範金成佛，繡綵結旛；不惜重資，歸誠於佛。一時輻輳，增重叢林。豈非事有待而化有緣耶？而我觀音佛法力冥助，神功默相，誠不誣也。鏜，生長海濱，習聞靈蹟。且身享康寧，濫竽祿位。母氏年踰大耋，高堂無恙。藉此福德，敢忘厥自？故因真松之請，不諱鄙陋，為文以紀其事。（詩略）</p>
</div>
<div class='div-other'><a id='mulu510' />
<p class='h4'>鄞周應賓：普陀寺碑記</p><p style="margin-left:0em;text-indent:2em">惟我皇上，崇尚西方清淨慈悲之教，用裨理道。萬曆己亥，乃遣御馬監太監趙永，頒藏經於東海普陀寺，俾供奉之。蓋聞震旦之國，名剎有三：文殊治五臺，普賢治峨嵋，觀音治東海；而東海靈應尤異，以是皇上特垂意焉。維時寺燬於火，招提未立，永具以聞。上乃遣人閱視故址，頒帑金一千兩，鼎建藏殿。仍令舉內侍中忠勤幹敏、堪任是役者。左右以御用監太監張隨為對，上遂命之。甲辰三月，藏殿告成。隨報命繪圖以獻，上悅而賚焉。然而佛室僧寮尚未具也。明年，上復發帑金二千兩，聖母所發嬴其半，諸宮各捐金有差，以竟前績。賜額曰「護國永壽普陀禪寺」，仍遣隨往蒞之。隨奉上命惟謹，拮据經理，無日不身在土木<span class='corr'>間</span>。鳩材度工，親雜徒庸為伍。乃以丙午秋月竣事。丁未春，上復遣御馬監太監党禮，頒帑金一千兩，創碑示禁，告土以畢役焉。夫皇上殷意茲役，四發命，三遣內臣；積歲所賚，無慮數千金。棟宇巍峩，金碧輝映。鹿苑鷲嶺有不得比盛者，秋毫皆上賜哉。應賓，東海波臣也。樂觀厥成，敢不對揚聖天子之休？竊維大士，以三十二應身入諸國土；現八萬四千臂目，接引羣生；而尤顯瑞於東海。《華嚴》所說善財南詢之處，即今所也。佛本無相，非相無以攝凡心；亦本不住，非住無以得眾止。使知彼岸不遙，梵音非渺。是以聖主當陽，古佛出世。總之綱維大化，以扶宇宙。况夫累朝供奉，尤盛於茲；綸綍既赫，輪奐斯彰。四方善信莫不俯首受戒。修蒲團之禮者，列屋而居；輸香花之誠者，蔽江而進。豈盡神道之致哉？亦崇奉所自來矣。緇白之流，咸稽首崩角，以讚功德。於是應賓搦管作記，俾勒諸珉。（詩略）</p>
</div>
<div class='div-other'><a id='mulu511' />
<p class='h4'>清．康熙：御製補陀洛迦山普濟禪寺碑記</p><p style="margin-left:0em;text-indent:2em">稽考梵書，「補陀洛迦山」有三：一居厄納忒黑，一居忒白忒，一居南海，即是山也。本山志書，未得其詳。當年海寇猖狂，凡禁海之外，寺宇梵剎皆為灰燼。自康熙二十二年，蕩平臺灣，海波永息。故遊方衲子因舊基址，斬蓬蒿、刈藜藿而更新焉。朕時巡浙西，特遣專官虔修淨供；敬書題額永鎮山門；復發帑金重修寺宇。務俾殿堂廡牖，丹碧華燁、棼橑煥美。而一木一石，悉出公家；一夫一役，不煩民力；上為慈闈延禧，下為蒼生錫祉也。朕自弱齡誦讀經史，以修齊治平為本，未暇覽金經貝葉、空寂泡影之文，所以不能窺其堂奧。概而言之，元者，善之長也。佛者以善為本，推而擴之，大約無二。上天好生，化育萬彙；大士慈悲，度盡眾生，亦無二也。朕求治勤民，四十餘載矣。今者，兵革已銷，而民生未臻康阜；梗頑雖化，而民情未盡淳良。皆因水旱靡常，豐歉各異。此朕寤寐孳孳不能釋也。以大士之力，庶幾慈雲法雨、甘露祥風，使歲稔人安、萬姓仁壽。則普濟之鴻功，即時雍之上理，是朕之心也夫！爰書翰簡，勒諸穹碑，垂示無盡云。康熙四十三年歲次甲申嘉平月上旬</p>
</div>
<div class='div-other'><a id='mulu512' />
<p class='h4'>雍正：御製普陀普濟寺碑文</p><p style="margin-left:0em;text-indent:2em">普陀洛迦山為觀音大士示現之地，歷徵靈應。自梁貞明中，始立佛寺。宋、元以來，代有修葺。我皇考聖祖仁皇帝巡行浙西，遣官興建殿宇，上為皇太后祝禧。御題賜額，勒文豐碑，以紀其事。山靈擁護，聖蹟丕昭。朕纘紹鴻基，於茲十載。念茲山為古聖道場，瑞相神光，靈異顯著。重以聖祖皇帝宸翰留貽，尤宜敬謹崇奉。爰特發帑金，重加修飾，專官往董其役。經始於雍正辛亥年九月，越雍正癸丑年六月工成。朕惟天下名山大川，皆扶輿積厚之氣，磅礴而融結。普陀秀峙海壖，迥立於天風紫濤浩涆無際之中，尤靈秀所萃聚。宜其為仙真之所棲息。况大士，以慈悲濟物為心。隨聲赴感，無所往而不在。其示現在一時，實無時而不示現。神通感應，不可思議。即示現與不示現，舉可不論也。今夫佛法廣大無邊，大海包含無際。億萬百千里，不足以測海之廣，而一勺未嘗非海也；億萬百千法，不足以盡佛之相，而一法無往非佛也。今以大海視普陀，一拳石耳。而菩薩現相之場，善眾皈依之地。泛慈航於彼岸，結寶筏於迷津。證普度之慈緣，顯宏深之願力。珠宮在望，香界重新。寧不與鷲峯鹿苑均為淨域之名區也歟！用為斯記，鐫諸翠珉，以誌靈山之勝概。雍正十二年正月十五日</p>
</div>
<div class='div-other'><a id='mulu513' />
<p class='h4'>錢塘高士奇：敕建普濟禪寺記</p><p style="margin-left:0em;text-indent:2em">世當昇平之會，時和人樂，財阜用盈，百度具舉。自四民以至方外，無不獲所。自廬舍園廛，以迄琳宮梵宇；自都會郡邑，以至山陬海澨，僻遠之所，無不整飭。此其盛，振古以來不數見也。南海普陀寺為觀音大士道場，創於後梁貞明，近八百年矣。累朝敕建，賜額不絕。雖千萬里之外，躡蛟鼉、衝波濤、函香至者，趾相錯也。曩因海氛未靖，內徙僧徒，寶地日就傾圮。我皇上威德覃敷，八埏賓服。澎湖、臺灣盡歸版籍。大弛海禁，農桑商賈咸得樂業。寺僧乃漸復其故。二十八年春，翠華南巡，遣使頒帑金千兩，特命重修。維時總戎黃公大來，繼以藍公理，皆能奉上德意，崇信興創。遠近縉紳士民亦各視其力來助。而潮音禪師宏闡宗風，仔肩厥事。於是殿堂樓閣，祠宇軒楹，起頹葺壞，稍稍就理。寺故有大圓通殿，爇於燹。潮公經營量度，凡為<span class='corr'>間</span>七，為架十五，高六丈二尺，廣十四丈，縱八丈八尺，甬道深四丈。積三年，始構成其大略。寓書余曰：「公感夢一事，最見靈異，於茲山實有緣焉。殿工之興，佽助尤力，敢以記請。」余諾之。未及屬稿，而潮公示寂。歲己卯三月，車駕再至浙省。宸翰題「普濟羣靈」四大字。復發帑金千兩，遣官齎賜；兼御用念珠等物，以為永鎮。余惟聖德汪濊，無遠不浹。而十年之<span class='corr'>間</span>，再頒內帑。俾鹿苑雁剎，丹雘煥然。稽天浴日之區，梵唱祝釐，與內地州邑相響答。國家之昇平、歷服之緜遠、人風之和樂，胥於是乎見之。而諸公之疏財樂善，潮公之志大力勤，皆可書也。爰操筆而為之記。</p>
</div>
<div class='div-other'><a id='mulu514' />
<p class='h4'>高士奇：大圓通殿記</p><p style="margin-left:0em;text-indent:2em">普陀之獨建圓通大殿者，何義也？普門權位菩薩，於楞嚴會上，文殊特揀圓通。而此山又為圓通大士親指法址。故知供一圓通，而二十四圓通無不在是矣。供一權位菩薩，而過現未來之一切善逝，法身報身應身無不在是矣。此普陀大寺獨建圓通大殿之義也。然必為之記者，何居？此山闢自朱梁，其始為「不肯去觀音院」。於宋為敕賜「寶陀觀音寺」。於明為敕建「護國永壽普陀禪寺」。皆有名公碩彥詳記其事，垂諸碑乘。我國家定鼎以來，四海賓服，八荒嚮風。我皇上二十八年春，聖駕南巡，欽賜帑金，重新紺宇。經營者，主席潮公；外護者，總戎藍公；傾囊委粒者，十方檀信。三年而殿工落成。潮公又復出單告募，招山左陶客，冶琉璃瓦，以丹雘之。將使朝廷布金之至德，與夫臣民樂輸之善緣，永固莊嚴，究竟無漏。潮公尊君愛眾之心，可謂誠且切矣。予時欽假江邨，咫尺勝事，夫焉得而無記？或謂臣子效忠於國家，納民於軌物，非二帝三王之道，不敢垂於簡冊。孰知我聖天子，內自帝王之心學，大自三教之微言，無不該備、無不兼攝。斷非黷鬼神、失民義、求福田利益者，可同日語也。且吾聞釋氏之教，大而有本，空而不蕩。始從自利，終至利人，非如楊之固執，墨之外馳，老氏之服氣鍊形；而惟究明心性之真空，解脫客塵之擾攘。如太虛空，不留朕迹；如澄清水，純去濁腳。然後能號令人天，統御三界。如我聖天子，萬幾餘暇，游衍教乘。宵旰巡行，推恩梵剎。不惟含哺鼓腹，見於荒陬僻壤之區；亦使優游忘世之流，得以安居林下。如陽春之無所不育，杲日之無所不照，其道寧有二也哉？亦如普陀大殿為天下圓通殿之祖；而現在普門大士，即過去正法明之稱。表一號，而佛佛具足；示一相，而身身圓滿。故觀音名字，聞於無量國中。毋泥凡臆之見，謂教自釋迦，而大雄必歸於佛；山為自指，而供奉必專主圓通。斯得之矣。余於前記，恭述聖天子嘉惠名山之盛事。今又幸大圓通殿落成，復記普陀一山，專於大士之略如是。</p>
</div>
<div class='div-other'><a id='mulu515' />
<p class='h4'>慈谿裘璉：重蓋大殿琉璃瓦記略</p><p style="margin-left:0em;text-indent:2em">潮公主席普濟九年，闢荒舉廢，百度改觀；乃治梅岑之麓，為息耒之園。將以憩勞而悅定焉。未幾，山左陶客有以工琉璃瓦之技見售者。公慨然曰：「吾費資以宴身，何如竭財以奉佛哉！且琉璃之蓋，寶陀舊事也。」於是輟息耒之役，而專志於陶。諏日治廠，廠竟，工曰：「山中土粗而鹵，不可用。必得閩之福州、越之蕭山，其土乃可治耳。」遂治畚鍤、發徒眾、帆數大艘以往。自掘至運，及出舟、入廠，往返峙粻之具，約泥一斤，費錢十文。一瓦，約用泥一十五斤。一殿，計瓦三萬。蓋一瓦未見，而三四千緡立盡矣。役將半，璉以志事入山。見所冶之瓦，已崇復鉅、既圓且方。殿之脊，別冶大瓦。其中刻劃螭虬、禽鳥葩卉之屬，精妙欲活。四周八隅，翬飛矢棘之區，各踞獅子鎮天神於其端。威神生動，鑑明玉潤。其工之巧，而成之難，如此。公憂工甫半而資竭。陶人且言：「冬可畢，春可蓋，我輩悉力安心以俟和尚大緣之至耳。」公於是屬予預為之記。遂敍述以遺公。使覽者，知公用心之苦、成功之難，而敬佛如此其至也！</p>
</div>
<div class='div-other'><a id='mulu516' />
<p class='h4'>錢塘王璣：特旨修建普陀山普濟、法雨二寺記</p><p style="margin-left:0em;text-indent:2em">雍正辛亥季春，璣承天子命，董役於南海普陀之普濟、法雨二寺。俾舊者新之，缺者補之，重興釋梵。是歲五月，即飭裝東渡，逾江越海，遠涉重洋。敬率官役，繪畫其林園，籌畫其經費。歸以告諸宮保李制軍，遂爾預遴採辦攸司，儲備興作需用；鳩工選料，運米布金。迺卜秋九月十有九日是吉，以經始焉。夫洛迦懸峙東南海中，去定邑水程一潮，約略幾二三百里。大士由清涼山泛海顯靈蹤、選法幢，即《華嚴》所載善財二十八參處。迨宋室，以院改寺，易律為禪。累朝增益，非無檀施；而結構經營，終鮮完美。聖祖仁皇帝南巡，頒賜至再，殿宇得以尊崇。茲復恭逢我皇上特發帑金，重加修建。使千秋勝概，一旦完全。廣拓莊嚴，相章具美，可勝言哉！時則有浙省之當事諸公，為璣匡志所不逮；委派員弁，為璣佐力所未周。閱二十二月而工竣。并於潮音、梵音示現二洞，悉加修葺。以及開山築庪，脈絡貫通。供器法具，靡勿隆煥。計費幾七萬金。斯役也，從事者二千餘人；三年往還於巨波浩淼中，無一失，斯益徵慈悲之接引無窮、濟渡之順利不淺。雖邀我佛神靈，亦屬眾誠感格。至若歸神鐘於咬[口*留]叭，開運道於千步沙；羣瞻天后之明燈，兆聚應真於石塔。顯化圓通，有同示現。此又咸有見聞，殆非神奇獨祕者也。茲山雖隔清水、橫水、蓮花三洋，猶翁洲所屬。於時宰其邑誨，為嶺南黃公應熊。以茂才服官，實著勞績。挺生此賢，藉收臂指之效。則又神人率俾，以孚感召之理有然爾。對山為安期鄉，隔海有隩滏山田四十六頃餘；奉諭旨，蠲免稅糧。第惠不偏於方丈，惟外此精藍享其利。竊見退院老僧心明，雖蒙恩賜紫衣，時以帝德覃敷，增光山寺，乃率前、後二山，住持兩序，奔趨恐後，願樂欲聞。茲苦香資春積，每不足以供結制之流。因為之建議，作善後良圖。均合山之授田，各出升粟，而佐二寺之方丈。有司具有牘籍奉行焉。若夫修建處所，其在事賢勞，例載碑陰，並去不列。（下略）</p>
</div>
<div class='div-other'><a id='mulu517' />
<p class='h4'>粵東黃應熊：重建普陀兩寺記</p><p style="margin-left:0em;text-indent:2em">雍正八年冬，余蒞定之周月。巡閱四境，乃航海，由沈家門過蓮花洋，抵普陀洛迦山，是為觀音大士說法道場。有兩寺，在前曰普濟，在後曰法雨。皆聖祖仁皇帝兩次發帑，錫以嘉名者。禮佛畢，登白華頂。頂居四山之中，傑出眾峯。跨其上，東望日本，貢艘連雲。北眺登萊，香船蔽日。南閩粵，西吳會，皆近在眉睫<span class='corr'>間</span>。海波潮汐，山勢蜿蜒。杳冥變幻，蓊蔚虧蔽。無不環衛奔趨，爭奇競秀，以豁遊人眼目。洋洋乎大觀！置身萬仞，洵覺呼吸之氣，欲通帝座也。明年，欣逢我皇上賜帑七萬兩，命原任戶部侍郎王璣監修。余以守土臣，復得奔走山中，往返經理。始辛亥九月十八日，竣今癸丑六月二日。琳宇紺殿，穹窿璀璨，真可謂天壤<span class='corr'>間</span>第一華宮矣。十月三十日，恭遇萬壽聖節。禮部侍郎留保到山，延僧諷經，虔祝天子萬年。既暇，語余曰：「向者余奉旨督修先師闕里廟，又監督龍虎山上清宮等工，俱有紀略以載。今普陀佛地，荷蒙恩建，可無紀述，以示後來？子其任之，以全三教盛事，若何？」余唯唯，不敢以不敏辭。因思我皇上，以聰明睿智之姿，為修齊治平之化。凡所以敷政寧人者，一與先聖同符。乃杏壇既修之後，并及道山。茲復致力普陀，如此其巍且煥，豈崇清淨教哉？重念四海蒼生，弗獲盡化淳良而臻康阜；欲藉大士之香風化雨，徹蓋導迷。俾天下匹夫匹婦，悉納之於仁壽之域也。普陀山川之靈險奇瑰，前人之述備矣。惟是兩寺，代有廢興，至我朝而極盛；則誠不可不一珥筆，以虛天家之湛恩曠典。自短姑道頭而上，有木華表一，題曰「海天二梵」，此為入山之第一境。夾道多撐雲古木，從妙莊嚴路，進里許，至正趣亭。鯨濤甫脫，佛國初登。行者至此，汔可少憩也。再過石坊，下馬，則為新建皇上御碑亭。亭後海印池，中建八角水亭，連亙石橋，周以扶闌。亭東西各有池，通海印。東為永壽橋，西瑤池橋。種芙蕖，亭亭淨植，香聞數里，多並蒂。過橋上臺基，為聖祖御碑亭，五<span class='corr'>間</span>。前有大古柏十餘株，蒼老干霄，皆連抱者。亭兩旁，建東西角門。由角門北上為天王殿，五<span class='corr'>間</span>。殿之前，東偏為延壽堂；仰觀之，則鐘樓在焉。西偏為碧峯祠，仰觀之，則鼓樓在焉。復由殿左右之垂花門而進，東西配殿各十<span class='corr'>間</span>。東，衛教堂、伽藍殿。西，崇德堂、祖師堂。曲闌迴廊，交互周折。既而上月臺，崇敞瑩明，鴛瓦輝煌，獅柱跳躑。中懸聖祖御書「普濟羣靈」額者，則大圓通殿矣。殿七<span class='corr'>間</span>，十五楹，中供大觀世音一尊。又內造像，出海像，各一尊。東側彌陀佛，西側鰲魚觀音，又各一尊。兩旁圓通佛，又共三十二尊。而韋馱一尊，則立護於殿之後焉。東配殿三<span class='corr'>間</span>，為靈應殿。西配殿三<span class='corr'>間</span>，為大帝殿。又下，東西羅漢堂，各六<span class='corr'>間</span>。過此歷階而升，即藏經閣，上懸聖額，中貯金經。閣東之全彰堂，改為戒堂。閣西之祖先堂，改為方丈。戒堂下，瑞日樓，為二時僧飯之所。方丈下，慶雲樓，為客僧挂包之房。閣後為景命殿，獅子窟之宸翰在焉。出殿後，紆徐旋折，層累而上，兀然翼然，孤高爽塏者，即古之所謂烟霞館也。前寺，在靈鷲峯麓，處山之阿，地勢夷坦，不能眺遠。故住僧多饒蓄積，而無山海之觀。惟登斯館，躡屐振衣，峯巒蒼翠，島嶼明沒，烟水霧霞，繚繞襟袖。昔人命義，最有深意。惜今羣呼為四監祠，以中供前明所遣督造者四監。雖功於寺，而遽以寺勝景之最者屬之，亦覺其過矣。至於千僧樓十二<span class='corr'>間</span>，天字樓、得月樓、留衣堂、齋戒廳，俱各五<span class='corr'>間</span>。以及溷湢倉庖之所，皆毘附殿閣之前後。合之，而前寺之規模可覩矣。（下略，見法雨寺）</p>
</div>
<div class='div-other'><a id='mulu518' />
<p class='h4'>鄞范光陽：先覺堂記</p><p style="margin-left:0em;text-indent:2em">先覺堂者，潮音和尚建，以奉普陀列祖暨先代諸禪師者也。其門，有律與禪之別；其世，亦有遠與近之分。而以潮音視之，則皆其一本焉。公以江左英賢，出為宗門龍象；主普陀甫數年，而百廢俱舉。先是，海氛不靖，徙僧內地，洛迦遂墟。公同其師通元、徒珂月，皆挂錫慈之壽峯。是時公已蘊負宏深，戒珠圓映矣。珂月，壯齡有才，周旋不去；頹垣漏屋，單瓢破笠，相與論道證心。暇則言生平所當為之事。珂月之屬其師者曰：「方今聖主在上，天下乂安。海禁必弛，普陀必復。吾輩若重返舊林，獲展素志，有三大事不可不為，以為祖庭光寵，人天普利。」師笑問之，則曰：「必置田以安眾，設下院以廣接待；而最大者，莫如為諸祖建祠以報本。」指天畫地，聲情慷慨。師曰：「爾言良是。但虞道不宏，無愁志不展也。吾具已成，直須時耳，何洛迦不洛迦哉！」未幾，而果如珂月所言。又未幾，而果如潮公所言。歲丁卯，禁弛僧復。己巳，上賜帑金，重建梵宮。庚午，總戎藍公請公主席此山。迄壬申，而奉先之堂成。嗚呼！何其速也！不寧惟是，而且桃花、朱家尖，墾田數十頃矣。翁洲、甬東、雲閒、赤城，各有下院矣。嗚呼！何其速且備也！丙子秋，予備員館中，竊祿京邸。通元上人，以書見屬，乞記所謂先覺堂者。上人，予從兄，遂不獲辭。予思天下事，莫不成於志而遂於力。然苟無道德以先之，聲望以動之，則志不可成而力不可遂。向使潮公者，其德不盛、道不尊、望不重，則無以負荷三百年不傳之道、數十年已廢之墟而光明輪奐之。又使珂月心不堅，力不毅，則雖有潮公為之師，其所輻輳填委之貲若粒，且將銷歸於無有，而不能為其師開千百年不毀之基、遂己數十年冀望不可必得之心。甚矣！潮公、珂月，皆不可及也。抑予又聞珂月病時，幾殆。有僧夢入茲堂，一老人謂曰：「可服某藥，輒愈。且命其愈後，即當施食羣生。」言訖而寤。如其言治之，即霍然起。然則追遠報本，釋氏其亦有然者也。堂成，潮公顏之曰「先覺」。伊尹不云乎：「予，天民之先覺者也，予將以斯道覺斯民也。」今之民，其不覺於儒而覺於釋者，何限？予將望公以清淨無為之旨，誘掖斯民，革薄從忠，蒸蒸向化，以報天子，則安在儒釋之有二也乎？公毋徒以其道名其堂，而自覺其徒也，則幾矣！是為序。</p>
</div>
<div class='div-other'><a id='mulu519' />
<p class='h4'>陳杰：捐築朱家尖香蓮隩海塘序</p><p style="margin-left:0em;text-indent:2em">普陀為四大名山之一，五代時，有不肯去觀音院。歷宋、元、明，俱發帑金建置，并賜田畝，以為法產。至國朝聖祖世宗皇帝，宏開法願，疊賜帑金，珠宮金殿，炳耀海天。復蠲免朱家尖等山租賦，并許運米出海。是誠天恩浩蕩，緇流焚頂所藉以活慧命者也。余奉命巡洋，道經南海。由短姑入三摩地，經妙莊嚴路，謁金容。囘首見林林總總，或坐蒲團，或翻貝葉；或依巖而棲，或踞洞而守。皆闡揚佛教，頂禮聖恩。余問主席了塵：「禪門廣眾，香積未裕，何以普濟也？」答云：「現在人浮於食，二時饘粥，耕穫之餘，惟賴檀波。有朱家尖、香蓮浦，塗場一片；興工築塘堤，可千畝，足濟僧眾。但工程浩大，非得數千金不能告竣也。」余聞說，即立願出俸金；并勸各同寅，俾出資共襄其事。於乾隆辛亥年九月初，鳩工築塘。壬子冬，余閱定海營水陣過朱，但見香蓮浦，塘碶河道釐然井井。向之白墳廣斥，潮來作海；今居然茂草萋萋，生機勃勃。行見數年蓄淡之後，播嘉種、慶登場，歌大有之年；而緇素雲集，歡騰於香積廚之右者，可預卜也已。是為記。<span class='note-inline'>(《秦志》)</span></p>
</div>
<div class='div-other'><a id='mulu520' />
<p class='h4'>膠城沈泰：香蓮隩添築泥塘記</p><p style="margin-left:0em;text-indent:2em">普陀為觀音大士顯化道場，接待十方僧眾。衣鉢饘粥，募化所不給者，賴於力田，以故山無曠土。而對岸朱家尖之香蓮隩淤塗，久經築塘成田。恭值聖朝，澤周寰海，惠沛雙林；蠲國賦以種福田，錫內帑以光梵宇。靈山之仰荷天庥，蓋已久矣。癸酉秋，余來守土，接見方丈，得以備悉梗概。茲前寺方丈融通稟云：「香蓮隩塗田，舊築烏石子塘，每遇風潮，不免鹹水浸灌。現蒙廈門提督王、浙江提憲邱、廣東提憲李、本縣沈，各捐俸銀六百元。石塘之外，添築泥塘一段，瘠區永成沃壤。並奉各提憲鈞諭，前寺於收穫時，每年分給法雨寺、佛頂山，燈油銀各十二兩。」余心欽各提憲之盛舉，而樂與圖終也。亦分常俸以助合尖焉。融通乞存案卷，並請勒石，以垂久遠。從此力穡有秋，紅粟聿盈於香積。書詞記事，慈雲永繞夫穹碑。祝帝道之遐昌，萬年無斁；瞻法輪之常轉，千劫不磨。是為序。<span class='note-inline'>(《秦志》)</span></p>
</div>
<div class='div-other'><a id='mulu521' />
<p class='h4'>釋了塵：普濟寺香蓮隩築塘碑記</p><p style="margin-left:0em;text-indent:2em">蓋聞古今興廢，雖由天定，亦賴人為。故自毀而成者，其功不可忘，其事實堪頌也。南海普陀為大士示現之區；凡我緇衣挂單駐錫，千有餘眾，向賴朱家尖有田千畝，以奉齋供，而濟饘粥。迨後風潮洶湧，衝決石堤，良田盡為荒壘。衲孤懸海外，托鉢無門。既慮香燈不給，更愁饔飧難支。僧徒星散，漸見凋零。辛亥年，幸逢提憲陳公、鎮憲伊公巡視海道，乘風登岸，瞻禮金容。其夜敍談於永壽橋畔，備陳艱况。蒙發慈悲之善願，遂捐築以重耕。募勸當道巨公，各施兼金。衲鳩工庀材，重築塘堤，不期年而工竣。現在復事耕耘，瘠土又成膏壤。佇看滿剎騰歡，含哺鼓腹。誦金經，永護法門不二；禮三寶，長祝聖壽無疆。從此重暢宗風，再理香積，實賴二公之大德也。後之貴官善士，猶能繼其志焉，時加修葺，億萬斯年之香火，可以永垂不朽矣。<span class='note-inline'>(《秦志》)</span></p>
</div>
<div class='div-other'><a id='mulu522' />
<p class='h4'>元．西域丁鶴年：題昌國普陀寺詩</p>
<div class="lg regular" style="margin-left:0em;"><div class='lg-row'>神鼇屹立戴崔嵬　俯瞰滄溟水一杯　積翠自天開罨畫　布金隨地起樓臺</div>
<div class='lg-row'>祈靈漢使乘槎到　傳法梁僧折葦來　若使祖龍知勝概　豈應驅石訪蓬萊<span class='note-inline'>(其一)</span></div>
</div>
<div class="lg regular" style="margin-left:0em;"><div class='lg-row'>昆明劫火忽重然　宇內名山悉變遷　古剎獨存龍伯國　豐碑猶記兔兒年</div>
<div class='lg-row'>三更日浴咸池水　八月潮吞渤海天　雲漢靈槎如可御　便應長往問羣仙<span class='note-inline'>(其二)</span></div>
</div></div>
<div class='div-other'><a id='mulu523' />
<p class='h4'>明．新會陳獻章詩</p>
<div class="lg regular" style="margin-left:0em;"><div class='lg-row'>寶塔陵空十丈高　倚欄南望際鯨濤　天花散處皆金地　海月生時見玉毫</div>
<div class='lg-row'>夜氣澄清龍在窟　秋風蕭爽鶴鳴皋　丹梯咫尺諸天近　香霧霏霏溼苧袍</div>
</div></div>
<div class='div-other'><a id='mulu524' />
<p class='h4'>山陰黃猷吉：遊寶陀寺詩</p>
<div class="lg regular" style="margin-left:0em;"><div class='lg-row'>直為探奇過上方　居然臺殿水中央　到知海岸真孤絕　遙望瀛洲亦渺茫</div>
<div class='lg-row'>石洞寒潮鳴梵唄　竹林明月放圓光　鯨波一洗烽烟息　仰見慈雲徧八荒</div>
</div></div>
<div class='div-other'><a id='mulu525' />
<p class='h4'>南昌李應詔：寶陀寺詩</p><p style="margin-left:0em;text-indent:0em;" class="lg-abnormal"><div class='lg-row'>茫茫鷲嶺水雲賒　今古莊嚴大士家　檻外碧空垂法象　月明島嶼盡蓮花</div>
</p></div>
<div class='div-other'><a id='mulu526' />
<p class='h4'>清．邑人邱逸夫：普陀寺詩</p>
<div class="lg regular" style="margin-left:0em;"><div class='lg-row'>環山皆海水　山曉梵宮開　大士修真處　潮音逐日來　慈雲垂紫竹　甘露散蒼苔</div>
<div class='lg-row'>有老于斯子　安禪坐石臺</div>
</div></div>
<div class='div-other'><a id='mulu527' />
<p class='h4'>鄞屠宗義：桃花渡關夫子廟，舍充普濟下院，誌喜詩</p><p style="margin-left:0em;text-indent:0em;" class="lg-abnormal"><div class='lg-row'>孔道當利涉　往來畏雨風　先公崇聖祀　廣接未歸筇</div>
<div class='lg-row'>日久新物換　臺殿多蒙茸　今幸充禪舍　遹觀締造功　舟航迎戶牖　晤對多奇雄</div>
<div class='lg-row'>寶所懷杯渡　香廚出晚鐘　勞者憩袵席　趨者有景從　桃浪生片片　江潮流溶溶</div>
<div class='lg-row'>假手承先志　所在皆帡幪　今昔不殊轍　光裕垂無窮</div>
</p></div>
<div class='div-other'><a id='mulu528' />
<p class='h4'>釋至善：寶陀寺詩</p>
<div class="lg regular" style="margin-left:0em;"><div class='lg-row'>閒搜華藏卷　廿八乃斯鄉　翠擁庭垂蓋　白吹池散香　人歸鐘磬悄　雲定薜蘿荒</div>
<div class='lg-row'>歇老提綱處　誰為再舉揚</div>
</div></div>
<div class='div-other'><a id='mulu529' />
<p class='h4'>釋心明：圓通殿落成誌喜詩</p>
<div class="lg regular" style="margin-left:0em;"><div class='lg-row'>廿年荊棘地　此日見禪林　聖主恩流海　宰官信布金</div>
<div class='lg-row'>聞香靈鷲舞　聽法毒龍吟　自知微願力　不負報師心</div>
</div></div>
<div class='div-other'><a id='mulu530' />
<p class='h4'>釋源鏡：圓通殿前左右石階成口占</p>
<div class="lg regular" style="margin-left:0em;"><div class='lg-row'>久沈浮幻宅　垂老入幽岑　矢直疑雕玉　砥平勝布金</div>
<div class='lg-row'>聖凡同託足　夷險莫關心　化日光天下　同登大覺林</div>
</div></div></div></div>
<div class='div-other'><a id='mulu531' />
<p class='h2'>法雨禪寺</p>
<div class='div-other'><a id='mulu532' /><p style="margin-left:0em;text-indent:2em">亦名後寺，在白華頂左、光熙峯下。明萬曆八年，麻城僧大智，名真融，自西蜀鎣華山來禮洛迦。見是峯泉石幽勝，結茅以居。取法海潮音隨機普應之義，題曰「海潮庵」<span class='note-inline'>(參〈靈異〉，萬曆八年「海潮庵」條。)</span>二十二年，郡守吳安國，改額「海潮寺」。二十六年，燬於火。二十七年，欽賜龍藏。三十三年，如壽、如光等，增建殿宇。三十四年，敕賜「護國鎮海禪寺」額，並再賜龍藏。四十年閏十一月，盡燬於火，旋建復。崇禎十六年，大殿又被燬。清順治三年，僧明如於舊址建小殿五<span class='corr'>間</span>，以供大士。前建伽藍小殿五<span class='corr'>間</span>。康熙八年，海寇亂，寺又災，惟存殿塔頂。十年，水師提督張杰建殿五<span class='corr'>間</span>。是年又遭遷徙，與普濟同罹殘燬。二十三年，弛海禁，僧復故業。住持明益始治荒結宇。未幾，求退居。二十六年，提督陳世凱同給諫屠粹忠，徇明益請，公請別庵統為住持。首建藏經閣、東禪堂、三聖堂、三生堂、官廳、印寮，改律為禪。二十八年，同普濟領賜帑。明益孤身入閩，三年募杉木千餘株。三十二年，建圓通殿以供觀音。踰兩年，建大雄殿以供諸佛。三十八年，復同賜帑，並賜題「天花法雨」額及「法雨禪寺」額。雍正九年，又賜帑勅修。時法澤智為住持。由是殿、堂、樓、閣，整齊完美，與普濟寺並耀海山。至同治<span class='corr'>間</span>，年久頹朽；立山圓矢願修葺，漸復舊觀。光緒十年，交其徒化聞悟。此後世道太平，香火日盛。悟又不惜精力，為之修葺，俾其悉歸完善。十九年，入都請藏經。其<span class='corr'>間</span>相與佐理者，為師弟化定都監、徒開如監院也。</p>
</div>
<div class='div-other'><a id='mulu533' /><p style="margin-left:0em;text-indent:2em">寺基，廣六十九丈，深六十二丈五，規方共二百六十丈。</p>

<div class='div-other'><a id='mulu534' />
<p class='h4'>寺內為門者二</p><p style="margin-left:0em;text-indent:2em">左右山門<span class='note-inline'>(各三<span class='corr'>間</span>，清光緒十一年化聞重建。)</span></p>
</div>
<div class='div-other'><a id='mulu535' />
<p class='h4'>為殿者七</p><p style="margin-left:0em;text-indent:2em">天王殿<span class='note-inline'>(五<span class='corr'>間</span>，十三架。高四丈九尺六，縱五丈四，廣十丈六尺。光緒二年立山重修。)</span></p>
<p style="margin-left:0em;text-indent:2em">大圓通殿<span class='note-inline'>(七<span class='corr'>間</span>，十五架。高六丈五尺六，廣十二丈七尺，縱八丈二。上蓋九龍盤栱及黃瓦，故又呼九龍殿。光緒五年，與大雄殿，立山重修。)</span></p>
<p style="margin-left:0em;text-indent:2em">大雄寶殿<span class='note-inline'>(五<span class='corr'>間</span>，十五架。高五丈四，廣十丈八尺，縱七丈八。)</span></p>
<p style="margin-left:0em;text-indent:2em">伏魔殿<span class='note-inline'>(三<span class='corr'>間</span>。光緒十三年化聞重修。)</span></p>
<p style="margin-left:0em;text-indent:2em">準提殿<span class='note-inline'>(三<span class='corr'>間</span>。光緒八年立山重修。)</span></p>
<p style="margin-left:0em;text-indent:2em">伽藍殿<span class='note-inline'>(十二<span class='corr'>間</span>，在芋香樓下。光緒十二年化聞重修。)</span></p>
<p style="margin-left:0em;text-indent:2em">珠寶觀音殿<span class='note-inline'>(三<span class='corr'>間</span>。光緒二十一年化聞重修。)</span></p>
</div>
<div class='div-other'><a id='mulu536' />
<p class='h4'>為堂者十三</p><p style="margin-left:0em;text-indent:2em">三聖堂<span class='note-inline'>(五<span class='corr'>間</span>，清康熙二十六年建。今改玉佛殿，雍正御碑在焉。)</span></p>
<p style="margin-left:0em;text-indent:2em">正續堂<span class='note-inline'>(亦名光熙山房，即大方丈，五<span class='corr'>間</span>。康熙二十八年，同大殿建。光緒二十一年化聞重建。)</span></p>
<p style="margin-left:0em;text-indent:2em">祖堂<span class='note-inline'>(五<span class='corr'>間</span>。光緒二十三年化聞重建。)</span></p>
<p style="margin-left:0em;text-indent:2em">東禪堂<span class='note-inline'>(五<span class='corr'>間</span>。康熙二十六年建。光緒十八年化聞重建。)</span></p>
<p style="margin-left:0em;text-indent:2em">東齋堂<span class='note-inline'>(十<span class='corr'>間</span>。光緒三年立山重建。光緒十二年化聞增建三<span class='corr'>間</span>。)</span></p>
<p style="margin-left:0em;text-indent:2em">留雲堂<span class='note-inline'>(七<span class='corr'>間</span>。康熙二十九年建。光緒元年立山重建三<span class='corr'>間</span>。)</span></p>
<p style="margin-left:0em;text-indent:2em">後齋堂<span class='note-inline'>(九<span class='corr'>間</span>。光緒二十三年化聞建。)</span></p>
<p style="margin-left:0em;text-indent:2em">三生堂<span class='note-inline'>(五<span class='corr'>間</span>。康熙二十六年建，久廢。)</span></p>
<p style="margin-left:0em;text-indent:2em">西禪堂<span class='note-inline'>(五<span class='corr'>間</span>。康熙三十三年建。光緒八年立山重建。)</span></p>
<p style="margin-left:0em;text-indent:2em">西戒堂<span class='note-inline'>(五<span class='corr'>間</span>。光緒十一年化聞修。)</span></p>
<p style="margin-left:0em;text-indent:2em">客堂<span class='note-inline'>(六<span class='corr'>間</span>。光緒元年立山修。)</span></p>
<p style="margin-left:0em;text-indent:2em">安樂堂<span class='note-inline'>(五<span class='corr'>間</span>。康熙三十三年建。光緒二十一年化聞重修，改名耆舊堂。)</span></p>
<p style="margin-left:0em;text-indent:2em">雲水堂<span class='note-inline'>(十一<span class='corr'>間</span>。光緒八年立山重修。)</span></p>
</div>
<div class='div-other'><a id='mulu537' />
<p class='h4'>為閣者四</p><p style="margin-left:0em;text-indent:2em">三官閣<span class='note-inline'>(五<span class='corr'>間</span>，舊廢。光緒二十三年化聞重建三<span class='corr'>間</span>。)</span></p>
<p style="margin-left:0em;text-indent:2em">藏經閣<span class='note-inline'>(七<span class='corr'>間</span>。康熙二十六年建。上貯藏經，下為方丈。光緒三年立山重建。)</span></p>
<p style="margin-left:0em;text-indent:2em">松風閣<span class='note-inline'>(十一<span class='corr'>間</span>。康熙三十六年建。)</span></p>
<p style="margin-left:0em;text-indent:2em">天后閣<span class='note-inline'>(即頭山門，三<span class='corr'>間</span>。雍正九年建。)</span></p>
</div>
<div class='div-other'><a id='mulu538' />
<p class='h4'>為樓者十</p><p style="margin-left:0em;text-indent:2em">鐘樓<span class='note-inline'>(在東。光緒二十九年，住持開如修，並重鑄大鐘。)</span></p>
<p style="margin-left:0em;text-indent:2em">鼓樓<span class='note-inline'>(在西。)</span></p>
<p style="margin-left:0em;text-indent:2em">芋香樓<span class='note-inline'>(光緒十二年化聞重建。)</span></p>
<p style="margin-left:0em;text-indent:2em">雨華樓<span class='note-inline'>(舊五<span class='corr'>間</span>廢。光緒三年立山重建七<span class='corr'>間</span>。浙江提督王少春，題「意也消」三字，並跋。)</span></p>
<p style="margin-left:0em;text-indent:2em">水月樓<span class='note-inline'>(十一<span class='corr'>間</span>。)</span></p>
<p style="margin-left:0em;text-indent:2em">白華樓<span class='note-inline'>(七<span class='corr'>間</span>。與水月樓，均康熙三十六年建，舊廢。光緒十三年化聞重建。即客堂前一進。)</span></p>
<p style="margin-left:0em;text-indent:2em">智食樓<span class='note-inline'>(七<span class='corr'>間</span>。康熙二十七年建。光緒十三年化聞重建。即庫房、香客住所。)</span></p>
<p style="margin-left:0em;text-indent:2em">西客樓<span class='note-inline'>(七<span class='corr'>間</span>。光緒元年立山修。)</span></p>
<p style="margin-left:0em;text-indent:2em">先覺樓<span class='note-inline'>(五<span class='corr'>間</span>。在祖堂上。)</span></p>
<p style="margin-left:0em;text-indent:2em">拜經樓<span class='note-inline'>(九<span class='corr'>間</span>。在後齋堂上。光緒二十三年化聞建。)</span></p>
</div>
<div class='div-other'><a id='mulu539' />
<p class='h4'>為軒者二</p><p style="margin-left:0em;text-indent:2em">無隱軒<span class='note-inline'>(三<span class='corr'>間</span>。康熙三十六年建。光緒十四年化聞重建。)</span></p>
<p style="margin-left:0em;text-indent:2em">挹翠軒<span class='note-inline'>(五<span class='corr'>間</span>。康熙三十四年建。光緒十四年化聞重建。)</span></p>
</div>
<div class='div-other'><a id='mulu540' />
<p class='h4'>為室者三</p><p style="margin-left:0em;text-indent:2em">龍井室<span class='note-inline'>(三<span class='corr'>間</span>。光緒二十三年化聞重建。)</span></p>
<p style="margin-left:0em;text-indent:2em">怡情室<span class='note-inline'>(六<span class='corr'>間</span>。康熙三十六年建。光緒三年立山重建。俗呼老庫房。)</span></p>
<p style="margin-left:0em;text-indent:2em">錦屏丈室<span class='note-inline'>(即方丈臥室，在藏經閣下左。)</span></p>
</div>
<div class='div-other'><a id='mulu541' />
<p class='h4'>為廳者二</p><p style="margin-left:0em;text-indent:2em">齋戒廳<span class='note-inline'>(舊為留衣堂，在西禪堂左，五<span class='corr'>間</span>。門樓一座，東西廂房五<span class='corr'>間</span>。)</span></p>
<p style="margin-left:0em;text-indent:2em">官廳<span class='note-inline'>(在雨華樓下，五<span class='corr'>間</span>。)</span></p>
</div>
<div class='div-other'><a id='mulu542' />
<p class='h4'>為居為廚者各一</p><p style="margin-left:0em;text-indent:2em">鶴烟居<span class='note-inline'>(三<span class='corr'>間</span>。康熙三十年建。光緒間，化聞修。)</span></p>
<p style="margin-left:0em;text-indent:2em">香積廚<span class='note-inline'>(七<span class='corr'>間</span>。康熙三十年建。光緒元年立山修。)</span></p>
</div>
<div class='div-other'><a id='mulu543' />
<p class='h4'>為</p>方丈者一<p style="margin-left:0em;text-indent:2em">方丈<span class='note-inline'>(在藏經閣下。中為法堂，左為臥室，即錦屏丈室，右為衣鉢寮。)</span></p>
</div>
<div class='div-other'><a id='mulu544' />
<p class='h4'>為寮者四</p><p style="margin-left:0em;text-indent:2em">印寮<span class='note-inline'>(三<span class='corr'>間</span>。康熙三十年建。)</span></p>
<p style="margin-left:0em;text-indent:2em">牧生寮<span class='note-inline'>(五<span class='corr'>間</span>。)</span></p>
<p style="margin-left:0em;text-indent:2em">列職寮<span class='note-inline'>(十五<span class='corr'>間</span>。)</span></p>
<p style="margin-left:0em;text-indent:2em">如意寮<span class='note-inline'>(九<span class='corr'>間</span>。光緒三十三年永悟重建。)</span></p>
</div>
<div class='div-other'><a id='mulu545' />
<p class='h4'>為院者一</p><p style="margin-left:0em;text-indent:2em">倉院<span class='note-inline'>(十六<span class='corr'>間</span>。)</span></p>
</div>
<div class='div-other'><a id='mulu546' />
<p class='h4'>為下院者六</p><p style="margin-left:0em;text-indent:2em">道頭下院<span class='note-inline'>(即古教誡樓，共二十<span class='corr'>間</span>。康熙二十七年建，後廢。同治間，普信重建，五<span class='corr'>間</span>。光緒二十年化聞又建三<span class='corr'>間</span>，並修。)</span></p>
<p style="margin-left:0em;text-indent:2em">定海下院<span class='note-inline'>(在定海縣城，南門外，吉祥庵。光緒二十八年開如修。)</span></p>
<p style="margin-left:0em;text-indent:2em">寧波下院<span class='note-inline'>(在寧波桃花渡真武宮。光緒二十五年化定重建。)</span></p>
<p style="margin-left:0em;text-indent:2em">杭州下院<span class='note-inline'>(在杭州府，永壽寺，後廢。)</span></p>
<p style="margin-left:0em;text-indent:2em">溫州下院<span class='note-inline'>(在溫州府，接待寺，後廢。)</span></p>
<p style="margin-left:0em;text-indent:2em">上海下院<span class='note-inline'>(在上海大南門外，鎮海寺，俗名大佛廠。)</span></p>
</div>
<div class='div-other'><a id='mulu547' />
<p class='h4'>寺產</p><p style="margin-left:0em;text-indent:2em">在朱家尖者，民，四十一畝四。塗，六百三十畝零。蕩，二百八十一畝。山，一百零六畝。地，一百二十三畝八。共一千一百八十二畝零。在洞隩莊者，民，四十五畝零。蕩，三十三畝二。丁，四十三畝六。在吳榭莊者，民，四十七畝六。在桃花山者，塗，十二畝。蕩，六畝。丁，八畝。在蘆蒲莊者，民，一畝六。蕩，十畝四。在在城莊者，民田地共一百二十三畝零。<span class='note-inline'>(舊志；採訪)</span></p>
</div></div>
<div class='div-other'><a id='mulu548' />
<div class='div-other'><a id='mulu549' />
<p class='h4'>清．康熙：御製南海補陀法雨寺碑文</p><p style="margin-left:0em;text-indent:2em">蓋聞圓通妙象，般若真源。開覺路於金繩，大地證菩提之慧；聞潮音於碧海，恆沙誦普度之聲。紺殿維新，滄波永靜。惟茲法雨寺者，南海補陀山大士之別院也。名山佛國，大海慈航。青嶂干霄，高逼梵天之上；洪濤浴日，祥開淨土之場。一柱如擎，震旦指為名勝；三山可接，方輿記其神奇。值氛祲之震驚，致山川之闃寂。僧徒雲散，佛宇灰飛。比者，運值清寧，慶海波之不作；地連溟渤，望法界而知歸。特頒內府之金，重建空王之宅。鳩工揆日，蔀屋不勞。庀材築基，鼛鼓弗作。珠宮貝闕，涵聖水以無邊；鰲柱鼉梁，覺迷津之可渡。坐青蓮之寶像，圓滿輪輝；藝紫竹於祇林，莊嚴毫相。瞻慈雲之普照，錫「法雨」之嘉名。「海若」效靈，天吳護法。標霞高建，來萬國之梯航；彼岸可登，作十方之津筏。藉其廣大，上以祝聖母之遐齡；假此慈悲，下以錫羣黎之多福。則栴檀香外，盡成仁壽之區；水月光中，悉是涵濡之澤。勒諸琬琰，昭示來茲。康熙四十三年冬十一月十五日書</p>
</div>
<div class='div-other'><a id='mulu550' />
<p class='h4'>雍正：御製普陀法雨寺碑文</p><p style="margin-left:0em;text-indent:2em">法雨寺者，普陀山大士之別院也。皇考聖祖仁皇帝既修建普濟寺，上為慈聖祝禧；復念茲寺為海氛所震蕩，發帑重新，俾僧徒有所棲止。賜額立碑，增輝瀛嶠。歷今已數十載，宜加崇飾。朕特遣專官，齎內帑，庀材鳩工，不勞民力。香林梵宇，丹雘煥然。與普濟寺大工同時告竣。督臣請摛文勒石以紀。夫大士以慈緣普濟，度盡眾生為願。朕嘗繹「法雨」之義，為濟物之普徧者莫如雨。當夫慈雲布濩，甘[雨/澍]滂沱，高下遠近，一時霑足。陵霄聳壑之喬柯、勾萌甲坼之微卉，華葩果窳，無不濡被潤澤，發榮滋長，暢茂條達，各遂其性而不自知。假使物物而雨之，朝朝而溉之，將不勝其勤，而終不足以徧給。惟本大慈悲，現大神力，周徧一切，在在具足。所謂天降時雨，山川出雲，膚寸而合，不崇朝而徧夫天下者，濟物之功，莫大於是。神山寶剎，緇侶雲集，自當有被時雨之化，證心印而傳法乳，普利生之實用，以不負大士隨緣接引之慈恩，而副朕宏振宗風、護持正覺之至意者，朕深有望焉。雍正十二年正月十五日</p>
</div>
<div class='div-other'><a id='mulu551' />
<p class='h4'>黃應熊：重建普陀前後兩寺記</p><p style="margin-left:0em;text-indent:2em">（上略，見〈普濟寺〉）出前寺，東北行，將一里，過几寶嶺。嶺多怪石，石多鐫佛像及題字者。沿麓為玉堂街，行千步沙上，逶迤過栴檀林。又里許，抵光熙峯下，則後寺又復巍聳矣。先到逸雲庵，為老僧性統退居舊所。一折而東，再折而北，度新石橋。舊入寺者，路從西地家謂生氣東旺，故改於東首。建高閣三<span class='corr'>間</span>，供天后像。憑闌一望，海天萬里。天后之精靈拯危困於順坦，拔迷溺於生全，與大士開大方便法門度眾生，同一慈悲。閣之成也，羣見后自東海駕舟來，明燈閃閃。是固大士所樂得共施慈航以濟世乎！由閣下入，轉西北，石坊一，剎竿二，朱牆屏之。初上第一層，舊皆古木合抱，地反苦隘。剔而闢之，廓如也。建天王殿五<span class='corr'>間</span>，十一楹。東西山門各一。第二層，高爽寬坦，臺基存焉。新建皇上御碑亭於第三層。從亭後歷級而上，為第四層大圓通殿，七<span class='corr'>間</span>，十五楹。周帀石闌，四十六柱；獅子生活，張牙欲撲。中供大觀世音一尊，白衣如意像各一尊；又內造觀音一尊，列十八尊者於旁。殿後以太湖石，琢送子觀音一尊；叩之琤琤然響，禱亦如響。聖祖御書之額曰「天花法雨」者，麗於殿上。其殿蓋九龍盤栱及黃瓦，亦聖祖命撤金陵舊殿以賜者，故又呼九龍殿。聖祖之萬壽御碑亭五<span class='corr'>間</span>七楹者在第五層。亭後大雄寶殿五<span class='corr'>間</span>，供釋迦、藥師、彌陀佛三尊。又鐵觀音一尊，即千步沙放光佛首所範成者，屢著靈應。監督欲移供圓通殿，以從其類。舁之再四不肯動，亦一異也。最上之第一層，從山門進而數之，則第六矣。為藏經閣，七<span class='corr'>間</span>。上供藥師佛，懸聖祖御書「藏經閣」額，並所賜《大藏經》一藏。而下為法堂焉。蓋後寺，嵌山挹海，岧嶤嶻嶪，皆從峻壁懸澗中，剗鑿砌累以成巨剎。自山門陟歷而上，五六層始造上方。所謂欲窮千里，更上一層，幽折夷曠，不愧步步入勝矣。其殿宇左右兩翼，則亦視殿之高高下下以為曲折。由東山門而進，為三聖堂。過鐘樓，上松風閣、齋樓、香積廚、東禪堂各所，至大雄殿左之準提殿。而松風之後，又有香客樓。香積之後，又有鶴烟居焉。由西山門而進，為龍王堂。過鼓樓，上水月樓、西客堂、戒堂、三生堂各所，至大雄殿右之伏魔殿。而西客堂之後，舊留衣堂，今為齋戒廳。廳之前，又有客堂，及雲水堂焉。最上藏經閣之左，為三官閣、祖師堂。龍泉淙淙，迸出石罅<span class='corr'>間</span>，則又為龍井室。右為方丈，有「修持淨業」匾額，聖祖御書賜僧性統者。再右為怡情室，供珠寶佛一尊，高三尺許，純金所範。數百顆珠為瓔珞，精妙莫倫。遊人至此，登峯造極。俯視一切，滓穢去，清虛來。余客歲所登白華頂者，即在是閣之後。試自山門屈指而進，不知其<span class='corr'>拾</span>幾十石級而後至斯。蓋寧陡峻幽邃以驗遊人濟勝有具與否，而必不肯一往直造使覽者瞭然無餘也。溷湢倉庖為寺所不可少者，亦各有所。規制之在於後寺者，又如此。若夫兩寺之外，合山精藍，計一百餘區。惟潮音、梵音兩洞，為大士現身之地。函香入山者無不向兩庵之懸崖絕壑，泥首崩角以希一見。故聖祖皆賜御書，而今又從而新之。總之皇上以聖祖之心為心。聖祖欲胥天下而登於善域，故設教以神道。茲之所新者，固曲承前志之所未備，以為羣黎錫福。即仍之而不稍更者，亦默體聖祖愛惜物力至意。鷲嶺龍宮，苟極輝煌壯麗，可以棲佛而庇僧，則亦無事更張。功成德溥，恩施滲漉，實與尊師崇聖、驅邪延真、無偏無黨，同一遷善牖民，以成時雍風動之休。聖聖之心若合符節；則今珥筆紀述，無論若仍若改，孰修孰建，其敢不盡舉鋪張而揚厲之也哉？爰記兩寺之制之出於天家之恩者，以垂久遠。乃若山之所為名，佛之所為靈，則有志存，不用贅也。<span class='note-inline'>(《許》、《秦》志)</span></p>
</div>
<div class='div-other'><a id='mulu552' />
<p class='h4'>慈谿裘璉：法雨寺新鑄大銅鑊序銘<span class='note-inline'>(節略)</span></p><p style="margin-left:0em;text-indent:2em">別公主法雨，十有二年，百廢具興。戊寅仲秋前三日，鑄銅鑊一具，重萬斤，可受米二十四石。計買銅千四百緡，工匠雜需復三四百緡，亦大役也。初買泥於慈谿之半浦，雜人牛踹踏，至極熟，摶質為範，俗稱塑子二。內塑，狀覆釜而實；周有餘土，規方架木，先置坎中，用火燎炙極乾。外塑，狀仰盂而虛；分三四層，以便移運，暴令堅好。合二塑時，裏藏於表，仰者亦覆。方其為內塑時，先以鑊之深廣，定泥之高鉅；次乃準鑊之數量，量其口底厚薄尺寸，加泥若干。合而具離，又承溼刻劃多股，以便燥時易去。此為假鑊，此為真塑。及其堅好可合，內外適符，審無纖毫凹突，則層揭外塑，剗去內塑準鑊之泥，去其假鑊，而真塑出焉。然後合之，則內外塑空際，皆受銅處，而無形之鑊先成矣。其內塑外土，外塑內土，皆銅相依附處，必治令膩潤而後止。欲成塑，則先營坑塹，深丈餘，規方十丈，儼如一室。將冶，塑合加木板蓋焉。坑之旁，東西屹起二鑪，亦治泥為之，高丈許，大兩抱，用鐵帶箝束數道。兩鑪相去，可四丈餘，各距坑心二丈。鑪之外，築土為短垣，長丈五尺，高等身，厚尺許，謂之風牆。治牆時，於其外面留兩虛所若門，置板扉一扇，乍開乍闔，以為橐籥。似門處，其實亦牆。板扉內兩側垣近鑪處，鑿穴相通以受風。其風板重大，每板用三人挽之，兩板共六人，東西相埒。力稍疲，則更番迭休。鑪之末，各穴一竇，呼為金門，泥封固之。竇口承以溝道，謂之溜溝。用板為幹，外塗以泥，可運動。中闊五六寸，承竇處闊尺許，兩板相接，至塑頂。頂有三穴，中當臍處，空使洩氣。而於溝將接處，復設歧溝，從兩旁穴，流銅入塑中。方其火炭紛投，鼓扇斯亟；風橫火熾，鑪紅似錦，然後投銅其中。銅盡方入鉛。蓋銅質重凝而鉛性輕動，用以洋溢敷暢。鑪火上騰，皆作金光，透數十丈。銅氣中人頗惡，皆飲甘草湯解之。良久，度鑪內融浹，乃開金門；脫脫然，紅波從鑪注溝入穴，直透塑底。四周俱足，湧而上騰，布濩滿臍，墳起不受，則急塞金門。自開距塞，甫晷刻<span class='corr'>間</span>，而鑊已成。別公言：「曩者就鑄武林凡四次，而工不成。以此事為者甚少，工值又昂；不成而亟鑄，則利在工。遇工之奸者，故少其數以誘之；一不成至再，再不成至三四，而鑄鑊之資已耗其半矣。」別公於是富銅裕器，優禮厚直；選工之良者，入山而為之，而鑊卒成。別公又言：「叢林中，今惟靈隱有之，他山尚不能。則此一役，在釋氏亦為極難矣。」為詳敍其事於右。（下銘略）</p>
</div>
<div class='div-other'><a id='mulu553' />
<p class='h4'>釋至善：法雨禪寺中興記</p><p style="margin-left:0em;text-indent:2em">圓通大士之聲光普應，如霽月在空；江海瀋潦，濃纖巨細，無不在焉。普陀舊稱補怛洛迦，震旦四山，當為首出。《雜華》善財南詢二十八參，即此地也。歷代高人勝士棲遲者，未可一二數。至明萬曆<span class='corr'>間</span>，大智禪師由峩眉鎣華，結茅於此。久之道聲流溢，乃聞於朝。降帑頒經，中官監造，復賜額「鎮海」，何其煒歟！數傳而易為蜂房蟻穴；繼遭劫火，臺殿荊蕪，實可慨已！今上即位之二十三年，海宇蕩平。別公禪師杖笠西來。會陳公總提浙師，素耳公名，乃同鎮府黃公、給諫屠公，及諸山名宿、本山住持，肅書敦幣，迎公主之。明年，公來自太白，登殿拜起，周顧歎息曰：「最上覺場，千楹萬指，猝致是哉！」未幾而龍象蝟集、雲衲川赴；忘軀為法者，趨奔恐後。由是先結茅殿草寮，為安眾之所。一時宇內緇白，咸慶名山得人。和碩裕親王聞之，賜戒衣數百，請說三壇大戒，瓣香為高峯拈出。己巳春，今上皇帝，六龍南狩，秩望山川。乃命使臣齎帑敕建殿宇，復有天下臣民共種福田之旨。於是四方善信投金置粲、求法問道者比比。而舊住長老明公，知藏霜柏佛乘諸子，遂往福州分衛。是時鼓山為霖和尚年已八十；聞公名，欣為倡導，致書本省當事。如都統祖公、撫軍卞公，共施巨木數千章；大將軍施公發海艎運載。而鎮府藍公協舟相濟，首建圓通大殿。自餘諸處，漸次落成。昔大智禪師之開此山也，臨滅度時記云：「吾去百年，復來興此。」今當茲殿升梁之日，恰滿百歲，與記合符，人皆以公為智祖後身。己卯春，翠華重幸，公率眾迎鑾謝恩，遂蒙召對。溫旨優渥，疊施御書帑金及今額，又給江南黃瓦蓋殿。遇合之隆，千載一時也。公嘗以殿務肇興，率諸執事扣平、大徹、素白、在璿等，往金陵分衛。時諸當事聞之，請於江寧大報恩寺說法。一時宗風大振，聽者億計。自先明密雲禪師陞座後，未有埒於公者。法雨規模宏暢，形勢低昂。凡諸建造，視山高下而廣狹因之。一時宏製巧構甲於東南。且公以壯年來主是山，未滿十稔，百廢俱興，是稱克家。而說法充實，舉措合宜；外則建立名藍，內則弘宣祖祕。旦夕又出其餘力，修宋元以來未續之燈、重建徑山普覺塔院、奉高峯老人神主入天寧祖堂，諸如此類，可謂法苑之功臣矣。嗣法小師，燕京無際、信州玉峯、括蒼映文、東甌斗南，其最著者。至於翼養翎修，槌拂之下，林林總總，未可殫紀。光被前人，範模後進；自非乘大願輪，津梁末運，疇能之哉？余與公為法門先後，幸預宗屬。碌碌於世，三十餘年；視公所為，形將汗矣。嗚呼！大智唱滅百有餘年。當法門凋落之際，而能修敝起廢、移梵釋龍天之宮置於人<span class='corr'>間</span>；謂非中興，不可！（下銘詞略）<span class='note-inline'>(《裘志》)</span></p>
</div>
<div class='div-other'><a id='mulu554' />
<p class='h4'>釋能崙：法雨寺重鑄銅鐘記</p><p style="margin-left:0em;text-indent:2em">法雨寺肇自前明，而鐘則成於萬曆初年。至國朝康熙四年，遭紅夷蹂躪，鐘被載去。仗佛之靈，鐘至彼國城門，頓然加重；舁之不動，乃棄城外。土湮塵積，無人知識。雍正十一年，忽於彼處放光，晝夜作雷音吼。眾異而掘之，視款識，知為普陀故物。乃託洋商請歸。統計鐘自明迄今，蓋二百四五十年於茲矣。物久必壞，勢所固然。以故鐘雖猶是，而聲則不揚。道光五年聖參上人主是席，有重新之志，擬出山募緣。適有姚江周巷鎮徐公君望，來山進香。至法雨寺，過鐘樓下，見所懸銅鐘已破，特發願許重鑄。越明年，徐公果興工鑄造。三易鑪火，才得成功。及裝運歸寺，眾緣輻輳，護送過洋。迄今鐘聲宏亮，聲聞數十里。徐公之大功德與聖師之得緣法，皆大士之靈有以感通之。<span class='note-inline'>(《秦志》)</span></p>
</div>
<div class='div-other'><a id='mulu555' />
<p class='h4'>釋明智：法雨寺齋田碑記</p><p style="margin-left:0em;text-indent:2em">自百丈祖師首以開田說大義，而僧家始得有田。誠以供佛安眾，惟田而後有所藉也。普陀山濱海鹵瘠，法雨故無厚資。雖以我師祖別庵和尚得九重之寵眷，受十方之皈依；而視人猶己，不肯私自封殖。舊所有山尖產業，又復狂濤囓崩，十去七八。雍正九年，蒙世宗憲皇帝發帑數萬，遣修殿宇。當道重其事令合山兩寺，公舉道高德厚為眾所服者，主法席。眾以智為別庵嫡乳，謬以智應，固辭不獲。入寺而囷廩空虛，粒顆無貯。噫！徒咬菜根，又如何可以做事也？拮据支撐，三年工竣，幸無獲戾，乃今而更有難矣。以佛祖之靈，名勝之地，又重以朝家隆重修建之恩。房宇整潔，則廬旅不可或曠；瞻禮駢集，則經理不可廢職。人多費亦多，費多而田故無多也。幸善信俞君茂甫、魏君承祖等，覩貧婆之淡因，發菩提之善果；開橐捐金，俾余購置，共田地一百二十三畝餘，以為香積伊蒲之供。雖經費浩鉅，尚須擴而大之；而楊枝一洒，功德已為無量。爰列眾善信芳名，及田地之坐處、畝數，鐫於碑而記之。<span class='note-inline'>(《許志》)</span></p>
</div>
<div class='div-other'><a id='mulu556' />
<p class='h4'>又：重修法雨寺下院桃花渡真武宮碑記</p><p style="margin-left:0em;text-indent:2em">鄞縣東北三里桃花渡者，舟楫絡繹，遊冶者羣聚，為牟利藪。明萬曆二十九年，邑宰魏公成忠下令禁逐，即其地建宮，以奉淨樂。由是穢雜之區，遂為清淨道場矣。其為普陀法雨寺下院者，則國朝康熙二十五年，永慧禪師自法雨分住於此始也。維時法雨我師祖別庵和尚，荷聖祖仁皇帝頒賜眷顧，天寵頻加；四方函香頂禮者，雲集電奔，皆以是院為接待之所。停驂買棹，而後航海達山，人皆稱便。載在《寧波府志》及本寺山志，班班如也。歲辛巳，興安信士陳君大施願力，倡加修造；而後坍頹者整、湫隘者闢，魏公香火之場再覩莊嚴，而緇侶庇焉。報本崇功，開創之與修成，均所難沒。院中塑陳君像以配魏公，非過也。雍正己酉，陳君又於殿前重蓋茶亭，而往來者憩息有地矣。第瀕海龍風蜃雨，殿閣壞朽為易。辛亥，余謬主法雨寺席，蒙世宗憲皇帝賜帑重修法雨大寺。欽工重大，敬謹經理；歷三載而後竣工，未暇計及斯院之敝漏也。幸李君諸檀信又復捐資鳩工，再謀繕理。李君亦興安人，是與陳君先後有大造於斯院也。余生長閩中，于興安為在家桑梓，顧諸君非獨為余也。綿聖神之香燈、修賢宰之勝蹟，廣十方之接待、河沙功德又何得而計量乎哉？爰刻貞珉，記而誌之。<span class='note-inline'>(《許志》)</span></p>
</div>
<div class='div-other'><a id='mulu557' />
<p class='h4'>李國樑：恢復法雨寺田產法器序</p><p style="margin-left:0em;text-indent:2em">乾隆癸巳冬，余恭膺簡命，來鎮翁洲；詢之邑人，僉云普濟猶盛，法雨則中落矣，余竊異之。迨法雨住持僧遠輝來謁，備述隆替之由；方知前住持瑞琳主席以來，將寺中產業法器，節次抵償各庵負貸；以致雲廚枯淡，香火式微。遠輝有志振刷，募金補葺梵殿，頗有起色。而寺業久虛，僧徒猶艱活計。仰維法雨一寺，荷蒙聖祖仁皇帝、世宗憲皇帝暨我皇上，歷賜帑金，重頒佛寶。欽工重地，關係非細。爰商之定令段君，并飭管守該地之左營游戎淩君，協同普濟住持越三，往諭各庵住僧，曉以佛門一本同源之理、聖恩十方普徧之義。從中調劑，諸僧無不悅服。甲午新正，余巡洋，汎舟抵普陀，瞻拜大士。越三、遠輝稟云：「一切寺產法器，各庵僧均感諄訓，『歸趙』而甘心焉。并越三亦願捐資玉成。」余深嘉遠輝之足以取信於眾僧，而更喜眾僧之能發夫善念；其義舉實有不容沒者。越日，士民有典買該寺田產者，亦聞風踴躍，捐價聽贖。余更樂其共成善果。爰以諸僧名號，及士民姓氏、捐助寺產數目，勒之青珉，垂諸不朽。乾隆三十九年。<span class='note-inline'>(許志〈法產〉後新續)</span></p>
</div>
<div class='div-other'><a id='mulu558' />
<p class='h4'>長白宋如林：朱家尖白山頭築塘碑記</p><p style="margin-left:0em;text-indent:2em">補陀為海上名山，其地廣，其田腴；其為境也，袤延而遼闊；其為寺也，宏敞而幽靜可居。故海內之願為僧者皆樂歸之。舊有田地，特賜免糧，以耕以食，慊然自足。自我朝定鼎以來，俗安於敦龐，人不患夭札；有自食之樂，而無追呼之擾，蓋百餘年於茲矣。然而僧日以增，田地不加多，非所以安比邱之眾也。開闢山田，試墾海塗，亦因所利而利之焉耳。朱家尖白山頭，前住僧朗和開墾蕩田；及續恩<span class='note-inline'>(續恩，字超塵)</span>住持，曾於此築塘。歷十七年，得田八百餘畝。以潮汐衝激不已，且築且圮，迄未成功。今浙江提督李公諱長庚，慷慨好施。予靖萑苻，至山上，偶詢及之，遽助以朱提四百，為築塘資。續恩始得告竣，而來請記於余。夫補陀兩寺，上蒙聖眷。百餘十年，耕鑿免糧之地，咸登般若之場，不可謂非厚幸矣。又得公上體聖人之仁，澤及桑門。向之且築且圮者，今則鞏固而無憂；所以利之者，豈淺鮮哉？自後住僧勉之！勿以是為資益色身之具，而以是為資益慧命之端；庶足以副公好善檀施之意，而體前住勤苦立基之心也。<span class='note-inline'>(《秦志》，碑在法雨寺上大殿門首左壁。)</span></p>
</div>
<div class='div-other'><a id='mulu559' />
<p class='h4'>明．聊城傅光宅：過海潮，贈大智禪師詩</p>
<div class="lg regular" style="margin-left:0em;"><div class='lg-row'>寶地新開大海邊　法壇長日擁諸天　慈光會滿三千界　苦行先經六十年</div>
<div class='lg-row'>五嶽煙霞孤錫迥　萬川水月一燈懸　不知再見應何日　一片心依智者禪</div>
</div></div>
<div class='div-other'><a id='mulu560' />
<p class='h4'>陳九思：題海潮寺新賜護國鎮海禪寺額詩</p><p style="margin-left:0em;text-indent:0em;" class="lg-abnormal"><div class='lg-row'>東表神洲浸大瀛　盤根無地巨鼇擎</div>
<div class='lg-row'>琳宮又創天開境　寶號新頒帝賜名　佛火夜懸龍藏曉　海靈朝結蜃樓明　香船萬里飄千葉　得渡爭誇彼岸行</div>
</p></div>
<div class='div-other'><a id='mulu561' />
<p class='h4'>清．慈谿姜宸英：法雨寺殿工告成詩</p>
<div class="lg regular" style="margin-left:0em;"><div class='lg-row'>後寺吾曾到　前蹤未可期　重聞金剎地　來報玉皇知</div>
<div class='lg-row'>去影惟留拂　隨身不掛絲　欲憑書問訊　擬議竟何辭</div>
</div></div>
<div class='div-other'><a id='mulu562' />
<p class='h4'>武進孫渭：法雨寺晚眺詩</p>
<div class="lg regular" style="margin-left:0em;"><div class='lg-row'>暮色起北山　青靄含萬樹　三峯接霄漢　蒼茫墜烟霧　繚繞㵎壑雲　悠然自來去</div>
<div class='lg-row'>危石松頂懸　徬徨屢驚顧　何幸梅子真　采藥於此住</div>
</div></div>
<div class='div-other'><a id='mulu563' /><p style="margin-left:0em;text-indent:2em">衡陽彭玉麟，於光緒八年秋，奉命巡視南洋，抵普陀洛迦山，宿法雨寺，留別立山方丈詩。</p>

<div class="lg regular" style="margin-left:0em;"><div class='lg-row'>洛迦山湧翠屏開　八月槎乘奉使來　只許雲龍騰島嶼　不容霧蜃幻樓臺</div>
<div class='lg-row'>海天佛國多靈境　瑞靄祥烟繞上陔　一瓣心香瞻洞口　潮音妙相示神胎<span class='note-inline'>(其一)</span></div>
</div><p style="margin-left:0em;text-indent:0em;" class="lg-abnormal"><div class='lg-row'>方壺蓮嶠緲虛懸　紫竹林深佛頂圓</div>
<div class='lg-row'>曉日紅雲蒸碧海　清秋白露湛青天　九重德澤涵容大　萬派朝宗子細宣</div>
<div class='lg-row'>柔達八蠻占利涉　鯨鯢波靖應安然<span class='note-inline'>(其二)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>海上琳宮駕六鼇　插空青嶂出洪濤</div>
<div class='lg-row'>藤蘿纏碎千年石　鯨鰐眠寒萬古潮　塵世輭紅飛不到　舟山晚翠望來遙</div>
<div class='lg-row'>蚌珠光射秋宵月　兩寺鐘聲徹碧霄<span class='note-inline'>(其三)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>頻伽鳥喚入雲房　丈六金容仰上方</div>
<div class='lg-row'>得到瑯環真佛地　不須蓬島覓仙鄉　白華秋蕩天風碧　紫竹宵籠海月黃　我欲多攜甘露水　大千世界灑清涼<span class='note-inline'>(其四)</span></div>
</p></div>
<div class='div-other'><a id='mulu564' />
<p class='h4'>同安洪龍：題法雨寺詩</p>
<div class="lg regular" style="margin-left:0em;"><div class='lg-row'>金沙垂聖蹟　寶嶼即神洲　佛地風波靜　天燈日月浮　水中開淨土　雲外渡迷流</div>
<div class='lg-row'>法雨當空洒　千巖海色秋</div>
</div></div>
<div class='div-other'><a id='mulu565' />
<p class='h4'>清釋鐵蓮：錦屏丈室落成誌喜詩</p>
<div class="lg regular" style="margin-left:0em;"><div class='lg-row'>光熙峯麓舊茅堂　松菊雖存徑就荒　整頓乾坤持氣運　支撐風雨費商量</div>
<div class='lg-row'>錦屏原好圍詩課　花雨飛來洗道場　莫笑蝸廬天地小　全憑佛力固金湯</div>
</div></div></div></div>
<div class='div-other'><a id='mulu566' />
<p class='h2'>慧濟禪寺</p>
<div class='div-other'><a id='mulu567' /><p style="margin-left:0em;text-indent:2em">在白華頂右，故亦稱佛頂山寺。舊惟石亭供佛其中。明僧圓慧，於榛莽<span class='corr'>間</span>，見有石鐫「慧濟禪林」四字，即於此創立慧濟庵。尚寶司丞沈泰鴻額曰「寶月含空」。清康熙<span class='corr'>間</span>，八世孫普順重修。其後興廢無常。有傳臨濟正宗能積者，偶躡峯頂，復得石碣，慨然以中興為己任。於乾隆五十八年，首建圓通、玉皇二殿，大悲樓、齋樓等。聲光遠被，擴庵為寺。嘉慶元年，初開鐘板，挂單安眾。咸豐元年，始傳戒。光緒三十三年，僧德化請藏經貯於寺。德化是年寂。文質兩次主法席，大加建造，遂成巨剎。一切規制，與普濟、法雨稱鼎峙。自能積以來，雖云重興，實開創也。</p>
</div>
<div class='div-other'><a id='mulu568' />
<div class='div-other'><a id='mulu569' />
<p class='h4'>寺內為山</p>門者一<p style="margin-left:0em;text-indent:2em"><span class='note-inline'>(能積創，九世孫文正重建。)</span></p>
</div>
<div class='div-other'><a id='mulu570' />
<p class='h4'>為殿者四</p><p style="margin-left:0em;text-indent:2em">大雄寶殿<span class='note-inline'>(五<span class='corr'>間</span>。)</span></p>
<p style="margin-left:0em;text-indent:2em">天王殿<span class='note-inline'>(三<span class='corr'>間</span>。)</span></p>
<p style="margin-left:0em;text-indent:2em">地藏殿<span class='note-inline'>(三<span class='corr'>間</span>。三殿，並乾隆<span class='corr'>間</span>，能積創。大雄寶殿，光緒二十一年，燬於火。七世孫源皓、源順重建。八世孫靜山募江西黃瓦覆之。天王殿，民國十一年，十世孫德林同退院文質、監院德功，募捐重建。)</span></p>
<p style="margin-left:0em;text-indent:2em">雷祖殿<span class='note-inline'>(三<span class='corr'>間</span>。三世孫頂順，於嘉慶二十二年主席後建。)</span></p>
</div>
<div class='div-other'><a id='mulu571' />
<p class='h4'>為堂者七</p><p style="margin-left:0em;text-indent:2em">祖堂<span class='note-inline'>(三<span class='corr'>間</span>。)</span></p>
<p style="margin-left:0em;text-indent:2em">功德堂<span class='note-inline'>(一<span class='corr'>間</span>。)</span></p>
<p style="margin-left:0em;text-indent:2em">客堂<span class='note-inline'>(三<span class='corr'>間</span>。)</span></p>
<p style="margin-left:0em;text-indent:2em">上齋堂<span class='note-inline'>(五<span class='corr'>間</span>。均能積創，九世孫文質重建。)</span></p>
<p style="margin-left:0em;text-indent:2em">下齋堂<span class='note-inline'>(三<span class='corr'>間</span>。文質創。)</span></p>
<p style="margin-left:0em;text-indent:2em">禪堂<span class='note-inline'>(五<span class='corr'>間</span>。能積創，文質重建。)</span></p>
<p style="margin-left:0em;text-indent:2em">雲水堂<span class='note-inline'>(三<span class='corr'>間</span>。能積建。)</span></p>
</div>
<div class='div-other'><a id='mulu572' />
<p class='h4'>為樓者四</p><p style="margin-left:0em;text-indent:2em">玉皇樓<span class='note-inline'>(五<span class='corr'>間</span>。)</span></p>
<p style="margin-left:0em;text-indent:2em">鐘樓<span class='note-inline'>(一座。並能積創。光緒二十五年源皓重建。)</span></p>
<p style="margin-left:0em;text-indent:2em">西樓<span class='note-inline'>(三<span class='corr'>間</span>。能積創，文質重建。)</span></p>
<p style="margin-left:0em;text-indent:2em">閱藏樓<span class='note-inline'>(六<span class='corr'>間</span>。文質建。)</span></p>
</div>
<div class='div-other'><a id='mulu573' />
<p class='h4'>為閣者二</p><p style="margin-left:0em;text-indent:2em">藏經閣<span class='note-inline'>(三<span class='corr'>間</span>。文正建。)</span></p>
<p style="margin-left:0em;text-indent:2em">大悲閣<span class='note-inline'>(三<span class='corr'>間</span>。能積創。光緒二十五年源皓重建。)</span></p>
</div>
<div class='div-other'><a id='mulu574' />
<p class='h4'>為室者一</p><p style="margin-left:0em;text-indent:2em">方丈室<span class='note-inline'>(五<span class='corr'>間</span>。文質建。)</span></p>
</div>
<div class='div-other'><a id='mulu575' />
<p class='h4'>為房者四</p><p style="margin-left:0em;text-indent:2em">庫房<span class='note-inline'>(五<span class='corr'>間</span>。能積創，文質重建。)</span></p>
<p style="margin-left:0em;text-indent:2em">大小廚房<span class='note-inline'>(八<span class='corr'>間</span>。能積創，文質重建。)</span></p>
<p style="margin-left:0em;text-indent:2em">柴房<span class='note-inline'>(三<span class='corr'>間</span>。)</span></p>
<p style="margin-left:0em;text-indent:2em">田房<span class='note-inline'>(三<span class='corr'>間</span>。能積創。)</span></p>
</div>
<div class='div-other'><a id='mulu576' />
<p class='h4'>為寮者二</p><p style="margin-left:0em;text-indent:2em">工人寮<span class='note-inline'>(三<span class='corr'>間</span>。能積創，文質重建。)</span></p>
<p style="margin-left:0em;text-indent:2em">如意寮<span class='note-inline'>(三<span class='corr'>間</span>。文質建。)</span></p>
</div>
<div class='div-other'><a id='mulu577' />
<p class='h4'>為廠者一</p><p style="margin-left:0em;text-indent:2em">地廠<span class='note-inline'>(八<span class='corr'>間</span>。能積創。)</span></p>
</div>
<div class='div-other'><a id='mulu578' />
<p class='h4'>為下院者一</p><p style="margin-left:0em;text-indent:2em">道頭下院<span class='note-inline'>(五<span class='corr'>間</span>。頂順建。外有餘地，東至石池流水，南至山腳，西至路，北至路。)</span></p>
</div>
<div class='div-other'><a id='mulu579' />
<p class='h4'>為篷者一</p><p style="margin-left:0em;text-indent:2em">後山篷<span class='note-inline'>(三<span class='corr'>間</span>。頂順建。)</span></p>
</div>
<div class='div-other'><a id='mulu580' />
<p class='h4'>寺產</p><p style="margin-left:0em;text-indent:2em">在朱家尖者，民，十六畝七。塗，六十八畝七。丁蕩，二十五畝。山，五畝一。在洞隩莊者，丁蕩，九畝五。在吳榭莊者，丁蕩，十七畝。蕩，九畝五。在蘆花莊者，蕩田，二十畝五。在白泉莊者，民，三十九畝。蕩，四十五畝五。<span class='note-inline'>(舊志；採訪)</span></p>
</div></div></div>
<div class='div-other'><a id='mulu581' />
<p class='h2'>精藍附<span class='note-inline'>(共八十八處)</span></p>
<div class='div-other'><a id='mulu582' />
<p class='h3'>妙峯庵</p><p style="margin-left:0em;text-indent:2em">在達摩峯下，几寶嶺上。清同治間，洪筏禪院僧潤廉以原有茅篷改建。名仍舊貫，示不忘也。山門外，二石分列，形狀酷似獅象。<span class='note-inline'>(採訪)</span></p>
</div>
<div class='div-other'><a id='mulu583' />
<p class='h3'>朝陽洞庵</p><p style="margin-left:0em;text-indent:2em">在几寶嶺東盡處。明僧不虛焚修於此。十五世孫靜禪同徒順宗修建。置田產以永佛火。清光緒<span class='corr'>間</span>，住僧蓮經同徒介琳，及孫圓融重建。<span class='note-inline'>(舊志；採訪)</span></p>
</div>
<div class='div-other'><a id='mulu584' />
<p class='h3'>悅嶺庵</p><p style="margin-left:0em;text-indent:2em">在煉丹峯下。明僧一峯同徒靜庵創。八世孫普昇重建。九世孫恆澈、徒顯悟、孫越三，均有修建。清同治<span class='corr'>間</span>，二十二世孫壽松同徒慧濟，又修建之。<span class='note-inline'>(舊志；採訪)</span></p>
</div>
<div class='div-other'><a id='mulu585' />
<p class='h3'>香林庵</p><p style="margin-left:0em;text-indent:2em">在千步沙上，僧妙權創。覺梵於光緒<span class='corr'>間</span>，重建。<span class='note-inline'>(採訪)</span></p>
</div>
<div class='div-other'><a id='mulu586' />
<p class='h3'>妙智庵</p><p style="margin-left:0em;text-indent:2em">在烟燉峯下，僧明尚建。七世孫照清、照億重修。清光緒<span class='corr'>間</span>，併於鶴鳴庵。<span class='note-inline'>(舊志；採訪)</span></p>
</div>
<div class='div-other'><a id='mulu587' />
<p class='h3'>鶴鳴庵</p><p style="margin-left:0em;text-indent:2em">在妙智庵左。宋僧野鶴結茅於此。清光緒<span class='corr'>間</span>，僧景山，仍其遺址重建殿宇，功未及半而殂。其徒文蓮、孫廣通，繼承先志，克竟厥功。民國十年秋，四世孫清福復創建天王殿。棟宇巍峩，法象莊嚴，為後起之秀。<span class='note-inline'>(採訪)</span></p>
</div>
<div class='div-other'><a id='mulu588' />
<p class='h3'>金粟庵</p><p style="margin-left:0em;text-indent:2em">在鶴鳴庵後，僧真泉建。後讓與真定，泉復結茅於庵後，曰千佛室。清康熙<span class='corr'>間</span>，源逸重修。乾隆<span class='corr'>間</span>，僧續潤見庵就廢墜，復力自修建；併置舟山官山衖田，以充香積。<span class='note-inline'>(潤為普濟寺監院，一山推重。)</span>今庵又傾圮；於民國十三年，併於鶴鳴庵，謀再修葺之。<span class='note-inline'>(舊志；採訪)</span></p>
</div>
<div class='div-other'><a id='mulu589' />
<p class='h3'>常樂庵</p><p style="margin-left:0em;text-indent:2em">在象王峯下、金粟庵後，僧海安建，後廢。民國二年，僧根常重建，未竣；至了塵始圓功。仍其名，不忘本也。<span class='note-inline'>(舊志；採訪)</span></p>
</div>
<div class='div-other'><a id='mulu590' />
<p class='h3'>大乘庵</p><p style="margin-left:0em;text-indent:2em">在千步沙上。民國四年，慧濟寺監院僧慶祥，承受兜率舊址，改建是庵，為慧濟分支。<span class='note-inline'>(採訪)</span></p>
</div>
<div class='div-other'><a id='mulu591' />
<p class='h3'>長生庵</p><p style="margin-left:0em;text-indent:2em">清雍正<span class='corr'>間</span>，法雨寺住持法澤，承買甘露、望槎二庵廢址創建。倦勤後，修淨其中。至光緒<span class='corr'>間</span>，年久頹廢。嫡裔開如為法雨寺住持，不忍聽祖庭之湮沒、勝地之荒蕪，於其遺址，斬荊誅棘，重建殿宇。經始於光緒癸卯春，圓功於民國丙辰秋，額曰「長生禪林」。殿宇靚雅，林木扶疎，為諸蘭若冠。地當千步沙之上，雪浪瓊濤之趨宇下者，晝夜不絕。每日月初湧，金光萬道，晃耀人目，尤為天然勝概。澤公選勝，為倦勤之所；開禪繼緒，為退老之堂。一燈相傳，後先輝映，亦禪林之佳話也。<span class='note-inline'>(舊志；採訪)</span></p>
<p style="margin-left:0em;text-indent:2em">清同安許琰記：</p>
<p style="margin-left:0em;text-indent:2em">環普陀之山皆海也。而普陀之最可以觀海者，莫奇於几寶山下之千步沙。蒼巒翠巘，烟林如織。玉堂街亙其前，下則瀕海，金沙曳練可五里許。瓊濤雪浪，無刻不雷。香鑪花瓶，大士之故迹明滅可數。轟虩漰湱，昔人云：「顧足下如欲浮去，真欲浮去也。」山麓，舊有二庵，曰望槎，曰甘露，其鞠久矣。住持澤公乃合二庵之址重構，而易其名曰長生，將以為倦勤退休之所焉。余曰：「佛法無生，而子取『長生』以名是庵，其亦有說乎？」曰：「有。凡潮有信，潮落則瀕海皆塗泥焉，獨是地為菩薩靈迹。潮之生也，若軍馬之崩厥角；即潮退之後，震盪之聲，稽拜如故。見其來，不見其去，謂非生生而不息者耶？且是地面海之東，日月之生，於是乎沐浴也。蓋當碧樹初明，海底漸湧，如猩血之染車輪。金縷萬丈，眩[目*龠]射人。而若夫海烟冥沒，水鏡乍出，圓光四映，天宇如霜，皆可於是庵拍奇叫絕。細柳金樞，反在山陰。是是庵常見其生，不見其沒也。况大地山河，何必不壞？而無盡之藏，取無禁，用不竭。老僧之不見不聞，正自無窮也。無生之與長生，義寧有二歟？余取是名，亦以其景名耳。若以島嶼杳渺，壺嶠可接，期、羨之輩，若或見之，謂余有慕於久視之術；祖龍且求夷、亶不得矣，余雖愚，不敢續也。」噫！澤公之言，通造化，了死生，類於知道者，遂書以記之。澤公在余族為弟行；余來山，寓於錦屏之丈室，盤旋最久。每欲觀海，則相與躡屐來庵。倘澤公異日退休之後，更謁山靈，便當棲宿此庵，以併觀日月之東生也。<span class='note-inline'>(《許志》)</span></p>
<p style="margin-left:0em;text-indent:2em">清達桂將軍〈寓長生庵，留別開如上人〉詩：</p>

<div class="lg regular" style="margin-left:0em;"><div class='lg-row'>聯袂同登跨海舟　補陀仙境快來遊　往還佛子穿梭過　緩急鐘聲上下浮</div>
<div class='lg-row'>紫竹滿林生怪石　白蓮數朵映新秋　長生吾願常留榻　遠邁加封萬戶侯</div>
</div><p style="margin-left:0em;text-indent:2em">成多祿〈同達桂寓長生庵留別〉詩：</p>

<div class="lg regular" style="margin-left:0em;"><div class='lg-row'>聖代威棱震旦尊　平蠻兵到此中屯　百年劫火爭天塹　萬點神鐙護海門</div>
<div class='lg-row'>獅象吼餘山亦怖　鯨鯢翦盡水猶渾　將軍百戰功成後　留得封侯付子孫<span class='note-inline'>(其一)</span></div>
</div>
<div class="lg regular" style="margin-left:0em;"><div class='lg-row'>詔書初捧五雲高　鸞鳳天章字字褒　上將聽經頒玉卷　空王說讖息金刀</div>
<div class='lg-row'>天空大海龍無影　月黑林深虎欲嗥　願得羣僧齊拍手　上人重施紫羅袍<span class='note-inline'>(其二)</span></div>
</div></div>
<div class='div-other'><a id='mulu592' />
<p class='h3'>雨華庵</p><p style="margin-left:0em;text-indent:2em">在象王峯下。清光緒<span class='corr'>間</span>，僧又如創，開雨續建。<span class='note-inline'>(採訪)</span></p>
<p style="margin-left:2em">按：舊志所列雨華庵已廢，此特沿其名耳。</p>
</div>
<div class='div-other'><a id='mulu593' />
<p class='h3'>下清涼庵</p><p style="margin-left:0em;text-indent:2em">在千步沙上。清光緒間，僧廣智創，只得二三。民國四年冬，其師福陞為之圓功。頗雅靚莊嚴。<span class='note-inline'>(採訪)</span></p>
</div>
<div class='div-other'><a id='mulu594' />
<p class='h3'>禪那庵</p><p style="margin-left:0em;text-indent:2em">在千步沙上。明萬曆<span class='corr'>間</span>，僧天然為鎮海寺住持<span class='note-inline'>(即今法雨寺)</span>，建此為退居之所。清康熙<span class='corr'>間</span>，五世孫普濟、七世孫心淨重修。光緒<span class='corr'>間</span>，裔孫芳舟又修之。<span class='note-inline'>(舊志；採訪)</span></p>
</div>
<div class='div-other'><a id='mulu595' />
<p class='h3'>龍壽庵</p><p style="margin-left:0em;text-indent:2em">在象王峯下。明萬曆<span class='corr'>間</span>，僧真蕊建。三世孫性越、照敔、徒普性、普成重修。清乾隆<span class='corr'>間</span>，僧智開徒繡巖又重建之。<span class='note-inline'>(巖為法雨寺職事，真操實履，合山景仰。)</span>宣統二年冬，圓通庵住僧蓮禪，命徒姪化能接法承受該庵廢基，重建殿宇。民國十一年，農商總長李根源題額。<span class='note-inline'>(舊志；採訪)</span></p>
</div>
<div class='div-other'><a id='mulu596' />
<p class='h3'>栴檀庵</p><p style="margin-left:0em;text-indent:2em">在象王峯麓。明萬曆<span class='corr'>間</span>，僧如方建。清四世孫照機、徒普德、孫通旭、曾孫心明等守焉。康熙展復後，眾請機為普濟寺住持。踰年，總兵藍理更請通旭；機仍退居於此。葺故創新，幽勝為山中冠。其支屬之宏法諸方者，頗不乏人。重興金山天寧之大曉徹，亦其一也。<span class='note-inline'>(舊志；採訪)</span></p>
<p style="margin-left:0em;text-indent:2em">清釋照機詩：</p>

<div class="lg regular" style="margin-left:0em;"><div class='lg-row'>風景只年年　盈盈白髮鮮　竹窗遙聽水　清沼懶栽蓮　日月閒中擲　煙霞世外妍</div>
<div class='lg-row'>罷琴惟繡佛　諸事不相便<span class='note-inline'>(其一)</span></div>
</div>
<div class="lg regular" style="margin-left:0em;"><div class='lg-row'>世外多幽賞　林泉事不羣　春來嗁舊鳥　雨過起新雲</div>
<div class='lg-row'>玩水知魚樂　聞香愛蜨醺　此中何不悟　指掌示於君<span class='note-inline'>(其二)</span></div>
</div></div>
<div class='div-other'><a id='mulu597' />
<p class='h3'>彌勒庵</p><p style="margin-left:0em;text-indent:2em">在象王峯下。清順治<span class='corr'>間</span>，僧心慈建。光緒十四年，僧景超同徒秀鋆重修。<span class='note-inline'>(舊志；採訪)</span></p>
</div>
<div class='div-other'><a id='mulu598' />
<p class='h3'>雙泉庵</p><p style="margin-left:0em;text-indent:2em">在象王峯圓通嶺下。明萬曆<span class='corr'>間</span>，僧真靜建。嘗啓《華嚴經》期，人眾乏水，持呪求之；巖下二泉湧出，因名。清十四世孫廣信重修。光緒<span class='corr'>間</span>，願宗復修。民國十二三年來，廣印更廓大之。<span class='note-inline'>(舊志；採訪)</span></p>
</div>
<div class='div-other'><a id='mulu599' />
<p class='h3'>積善庵</p><p style="margin-left:0em;text-indent:2em">在象王峯天篦石下。明萬曆<span class='corr'>間</span>，僧應空創，性寶、普鏡重修。清康熙<span class='corr'>間</span>，孫心修，<span class='note-inline'>(為普濟副寺，恪誠醇樸，總兵藍理器重之。)</span>闢廊廡，總兵藍理題額。乾隆<span class='corr'>間</span>，法雨寺住持仁芳重建。光緒<span class='corr'>間</span>，雙泉庵僧行宜接法承受。民國二年，徒願孝又大修之。<span class='note-inline'>(舊志；採訪)</span></p>
</div>
<div class='div-other'><a id='mulu600' />
<p class='h3'>伴山庵</p><p style="margin-left:0em;text-indent:2em">亦名伴雲，僧真覺創。清康熙<span class='corr'>間</span>，在璿璣重建。民國九年，嗣孫開如念祖庭日益傾頹，同姪了清重為建造。璣為法雨寺監院，退居於此，以息其勞。了清退院，亦以此為靜修之所。<span class='note-inline'>(舊志；採訪)</span></p>
<p style="margin-left:0em;text-indent:2em">清裘璉〈過在璿禪師新構伴山精舍〉贈詩：</p>

<div class="lg regular" style="margin-left:0em;"><div class='lg-row'>嫌塵蕭寺未全除　更向濤端小卜居　得我性情為好友　留山面目是精廬</div>
<div class='lg-row'>茗新鑪舊香偏和　花潔泉清味有餘　事事對君人世外　浮生半日即非虛</div>
</div><p style="margin-left:0em;text-indent:2em">許琰詩：</p>

<div class="lg regular" style="margin-left:0em;"><div class='lg-row'>石徑陵烟入　禪扉傍竹開　花侵香砌出　泉過飯廚來　地僻雲爭宿　林深鶴易囘</div>
<div class='lg-row'>伴山今日伴　踪跡悔塵埃</div>
</div></div>
<div class='div-other'><a id='mulu601' />
<p class='h3'>清涼庵</p><p style="margin-left:0em;text-indent:2em">在象王峯清涼岡天篦石上。明萬曆<span class='corr'>間</span>，僧真滿建。清八世孫通溟同孫源長重修。總兵藍理題額曰「木石居」。光緒<span class='corr'>間</span>，僧定性接法承受，又修建之。<span class='note-inline'>(舊志；採訪)</span></p>
</div>
<div class='div-other'><a id='mulu602' />
<p class='h3'>常明庵</p><p style="margin-left:0em;text-indent:2em">在象王峯清涼岡麓。清光緒三年，法雨寺住持立山圓創建，為退休之所。置田二百二十二畝。化開又置田四十四畝。民國四年，四世孫了清重修。庵內有立山手植桂樹二株。光緒二十二年及民國三年、十年，三次結實，形似橄欖。人以比闍河之紫桂，實為羣仙之餌云。<span class='note-inline'>(採訪)</span></p>
<p style="margin-left:0em;text-indent:2em">清釋化宏記：</p>
<p style="margin-left:0em;text-indent:2em">寂滅真宗，惟心本具。圓通妙道，非人莫宏。興梵剎以闢普門，布慈雲而注法雨。於法運垂秋之際，振將絕欲墜之宗，惟我先師無著老人其人焉。師諱立山，法名滿圓，別號無著，松江金山顧氏，父即福本悟公。行年十四，父即出家。心欲隨之，以母在不果。至弱冠，禮父祝髮，詣大崇福受具足戒。以寇據南京，不便參方，遂住普陀。至同治庚午，掩關於伴山庵，日禮《華嚴》，徧參海眾。時法雨寺凋敝已極，住持虛席。本山尊宿信真和尚，率諸法眷，叩關請師。壬申春進院，以興復為己任。竭力經營，整理修葺。不數年<span class='corr'>間</span>，百廢具舉。雖未全復舊制，而大局已有可觀矣。久之，意欲憩息，專修淨業，因築庵於寺西清涼岡之麓，額曰「常明」。蓋取心性寂照圓融、橫徧豎窮之義，欲人修因以克果也。光緒甲申春，退居是庵；決志西歸，念佛不輟。又令庵內二時課誦、二時念佛，永為恆規。<span class='note-inline'>(下略，詳〈禪德．立山傳〉)</span></p>
</div>
<div class='div-other'><a id='mulu603' />
<p class='h3'>海曙庵</p><p style="margin-left:0em;text-indent:2em">在象王峯下，摩尼洞前。明萬曆間，僧如玻<span class='note-inline'>(玻，舊志誤「信」)</span>建，見明源助修。清十二世孫本勤，精修不怠，苦行自甘，積資重建殿堂，補置田產。道光<span class='corr'>間</span>，耀嵩又修建。民國十一年，普濟寺知眾僧雲峯又創建一殿，供奉西藏玉佛。<span class='note-inline'>(舊志；採訪)</span></p>
</div>
<div class='div-other'><a id='mulu604' />
<p class='h3'>楊枝庵</p><p style="margin-left:0em;text-indent:2em">在象王峯下，雪浪山西。明寧紹參將劉炳文為僧如光建。後通津、源昇重修。清光緒十八年開量同徒了根又修之。民國十一年，孫根心續有建置。<span class='note-inline'>(舊志；採訪)</span></p>
<p style="margin-left:2em">按：舊志於「如光建」下，均有「有碑記」三字。今查殿壁，有劉炳文重刻普陀大士像石牌並贊語<span class='note-inline'>(詳〈志餘〉)</span>，他碑無考。</p>
</div>
<div class='div-other'><a id='mulu605' />
<p class='h3'>逸雲庵</p><p style="margin-left:0em;text-indent:2em">在大雪浪山麓。清康熙<span class='corr'>間</span>，法雨寺住持性統創建為退休之所，和碩某親王題額。光緒<span class='corr'>間</span>，孫戒文又建天王殿。<span class='note-inline'>(舊志；採訪)</span></p>
</div>
<div class='div-other'><a id='mulu606' />
<p class='h3'>弘隱庵</p><p style="margin-left:0em;text-indent:2em">在大雪浪山後，僧雲安建。<span class='note-inline'>(舊志；採訪)</span></p>
</div>
<div class='div-other'><a id='mulu607' />
<p class='h3'>羼提庵</p><p style="margin-left:0em;text-indent:2em">在翔鳳峯東天門功德嶺下。創自僧果賢，僧定覺重建。<span class='note-inline'>(舊志；採訪)</span></p>
</div>
<div class='div-other'><a id='mulu608' />
<p class='h3'>極樂庵</p><p style="margin-left:0em;text-indent:2em">在翔鳳峯下，舊名福緣篷。清光緒<span class='corr'>間</span>，法雨寺住持開如改建，易今名。後贈與僧雪濱，其徒達圓、孫新融續有修建。<span class='note-inline'>(採訪)</span></p>
<p style="margin-left:2em">按：舊志所載極樂庵，今廢。</p>
</div>
<div class='div-other'><a id='mulu609' />
<p class='h3'>寶月庵</p><p style="margin-left:0em;text-indent:2em">在翔鳳峯，創者失考。清光緒<span class='corr'>間</span>，僧祥源重建。<span class='note-inline'>(採訪)</span></p>
</div>
<div class='div-other'><a id='mulu610' />
<p class='h3'>金沙庵</p><p style="margin-left:0em;text-indent:2em">在飛沙隩八仙巖下。僧了空建，徒潤芳修。清光緒<span class='corr'>間</span>，孫性靈又修之。<span class='note-inline'>(舊志；採訪)</span></p>
</div>
<div class='div-other'><a id='mulu611' />
<p class='h3'>祥慧庵</p><p style="margin-left:0em;text-indent:2em">在飛沙隩左青石灣。清嘉慶<span class='corr'>間</span>，僧廣裕承受長慧庵故址，改建。光緒十八年秋，孫化池等重修。<span class='note-inline'>(採訪)</span></p>
</div>
<div class='div-other'><a id='mulu612' />
<p class='h3'>古佛洞庵</p><p style="margin-left:0em;text-indent:2em">在朝陽嶺下。清光緒<span class='corr'>間</span>，僧仁光住於洞中，後化去。其徒之法師開明，於民國七年，始建為庵。<span class='note-inline'>(採訪)</span></p>
</div>
<div class='div-other'><a id='mulu613' />
<p class='h3'>天竺庵</p><p style="margin-left:0em;text-indent:2em">在天竺山，僧雲空建，遠聞重修。清宣統<span class='corr'>間</span>，續定又修建之。<span class='note-inline'>(舊志；採訪)</span></p>
</div>
<div class='div-other'><a id='mulu614' />
<p class='h3'>海澄庵</p><p style="margin-left:0em;text-indent:2em">即鐵壁禪師舍利塔院，在茶山圓應峯下。清康熙<span class='corr'>間</span>，僧秋谷創建。光緒<span class='corr'>間</span>，十五世孫了明重修。明於民國十二年，由法雨寺住持退居於此。<span class='note-inline'>(舊志；採訪)</span></p>
</div>
<div class='div-other'><a id='mulu615' />
<p class='h3'>寶稱庵</p><p style="margin-left:0em;text-indent:2em">在茶山東澗朝陽嶺下，僧無凡建。清遷徙後，徒祖勤重修。光緒<span class='corr'>間</span>，法雨寺住持化定又修建之。<span class='note-inline'>(舊志；採訪)</span></p>
<p style="margin-left:0em;text-indent:2em">明武進吳鍾巒〈寓無凡靜室，沈彤庵見過〉詩：</p>
<p style="margin-left:0em;text-indent:0em;" class="lg-abnormal"><div class='lg-row'>八年於外未歸人　此日興懷倍苦辛</div>
<div class='lg-row'>君國莫支成舊恨　僧寮偶寄是前因　深深林壑同踪少　遠遠波濤入眼新　不比尋常往來事　只今同患覺情親</div>
</p><p style="margin-left:2em">按：無凡即汝應元。無凡靜室即寶稱庵。全祖望《鮚埼亭集》云：「張肯堂浮海至舟山，嘗撫其孫茂滋，謂汝應元曰：『我死圖一綫之寄，其在君乎？』應元謹受命，遂為僧於普陀。肯堂死，葬於茶山。應元築寶稱庵守其墓。」詳〈禪德．本山出家無凡傳〉。</p>
</div>
<div class='div-other'><a id='mulu616' />
<p class='h3'>法喜庵</p><p style="margin-left:0em;text-indent:2em">在白華頂北，僧真淨建。清嘉慶五年照鶴重建。道光<span class='corr'>間</span>，孫通慧擴大之。<span class='note-inline'>(舊志；採訪)</span></p>
</div>
<div class='div-other'><a id='mulu617' />
<p class='h3'>梵音洞庵</p><p style="margin-left:0em;text-indent:2em">在青鼓磊。明崇禎二年，僧寂住為鎮海寺<span class='note-inline'>(即法雨寺)</span>住持，建此為退休之所。清康熙二十五年，三世孫普福同徒博文重修。雍正九年，奉旨發帑修建。嘉慶丙寅，十四世孫仁賢，時為法雨監院，輔佐常住，整理有方；因佛殿傾頹，佛燈寥落，赴上洋募捐。福建商客林聰官首倡佽助，鳩工庀材，重新殿宇。同治<span class='corr'>間</span>，遠孫良裕同徒性春又重建之。<span class='note-inline'>(舊志；採訪)</span></p>
<p style="margin-left:0em;text-indent:2em">清釋性統〈梵音洞建閣記〉：</p>
<p style="margin-left:0em;text-indent:2em">今上御極之五十五年春三月，滇南撫軍甘公，委員來山啓建祝釐道場，手書示予曰：「前者承乏甬東，願於梵音洞石梁上建一閣；上供菩薩，下為朝洞人士禮拜之地。年來宦塵碌碌，尚未得遂。今沐聖恩，節鉞滇南，特遣家人齎金，望和尚即為興建，成此善果。」予思我公誠敬篤信，固其素志；然久而不忘，益見其敬信之至也。方其蒞官甬東，乃在四十一年<span class='corr'>間</span>。歷任登萊憲副、江蘇臬臺、山東藩憲，祝釐進香之使，歲不絕人。今撫滇疆，遠去萬里；甫一載，即遣使以完前願。非誠敬篤信之至，何以有此？閣高二丈三尺，深齊石梁，廣亦如之。於本年四月鳩工，中秋告竣。洞口向東南，閣門對西北。當夫皓月虛懸，水光蕩漾，大士之顏如玉也。旭日初升，朝霞吞吐，大士之脣如硃也。烟霏則翠鬢凝雲，霧湧則縞衣映雪。至若風雨晦明之幻變，波濤澎湃之震驚；登斯閣也，莫不神化情移，真有得於大士之現相說法，迥出於尋常之外者。是閣之助發於大士光明無盡藏，即公之培植名山香火非淺尠也！予亦烏能不詳誌之？公名國璧，字立軒，奉天正藍旗人。<span class='note-inline'>(《許志》)</span></p>
</div>
<div class='div-other'><a id='mulu618' />
<p class='h3'>藥師殿</p><p style="margin-left:0em;text-indent:2em">在普濟寺左。明萬曆<span class='corr'>間</span>，僧海仲居此。天啓七年，崇王由樻捐資重建，安紫衣替僧照慧，親書「法門龍象」額，賜金襴衣。傳至清世，普益之四世孫心㳷、廣誠、九世孫覺照，各有修建，後漸就圮。光緒<span class='corr'>間</span>，嗣法山恬為前寺監院，整理有功，人多推重之；同徒永念重新之。<span class='note-inline'>(舊志；採訪)</span></p>
</div>
<div class='div-other'><a id='mulu619' />
<p class='h3'>大悲殿</p><p style="margin-left:0em;text-indent:2em">在藥師殿左，舊名伯寓堂，僧妙聞建。明萬曆<span class='corr'>間</span>，性燈八世孫源泰重建。後泰歸主淨土，分源徵居之。乾隆四十年，法如支屬十二世孫昌友同徒隆海又修建之。至今年久失修，有頹廢之虞。<span class='note-inline'>(舊志；採訪)</span></p>
</div>
<div class='div-other'><a id='mulu620' />
<p class='h3'>清一堂</p><p style="margin-left:0em;text-indent:2em">在大悲殿左，初名鏡花院，僧寂汶居此。五世孫心徹同徒源達重修。十三世孫能仁又修之。<span class='note-inline'>(舊志)</span></p>
<p style="margin-left:0em;text-indent:2em">清釋本學詩：</p>
<p style="margin-left:0em;text-indent:0em;" class="lg-abnormal"><div class='lg-row'>漢室神仙地　梁朝大士家　欲窮仙佛迹　會取鏡中花</div>
</p></div>
<div class='div-other'><a id='mulu621' />
<p class='h3'>澄心堂</p><p style="margin-left:0em;text-indent:2em">在清一堂左，僧真才居此。九世孫心慧<span class='note-inline'>(潮音主院時，慧為知事，善知眾務，人多推之)</span>。孫廣誠重修。<span class='note-inline'>(舊志)</span></p>
</div>
<div class='div-other'><a id='mulu622' />
<p class='h3'>法喜齋</p><p style="margin-left:0em;text-indent:2em">在澄心堂左，僧承泉建，裔孫明慧重修。<span class='note-inline'>(採訪)</span></p>
</div>
<div class='div-other'><a id='mulu623' />
<p class='h3'>興善堂</p><p style="margin-left:0em;text-indent:2em">在法喜齋左，舊名靈花房，僧靜悟創。後無嗣出，坍廢。由西方庵僧廣瑞嗣法接續香火。於光緒<span class='corr'>間</span>，其師福陞重為修建。<span class='note-inline'>(採訪)</span></p>
</div>
<div class='div-other'><a id='mulu624' />
<p class='h3'>法如庵</p><p style="margin-left:0em;text-indent:2em">在玉堂街洪筏堂右，舊名法如堂，今名下法如庵。僧海初居此。六世孫心惺重修。同治<span class='corr'>間</span>，燬於火。光緒<span class='corr'>間</span>，化妙重建。<span class='note-inline'>(舊志；採訪)</span></p>
</div>
<div class='div-other'><a id='mulu625' />
<p class='h3'>洪筏堂</p><p style="margin-left:0em;text-indent:2em">在法華洞下，下法如左。明萬曆<span class='corr'>間</span>，僧如定創。清嘉慶<span class='corr'>間</span>，十六世孫賢良修建。光緒<span class='corr'>間</span>，十八世孫慧源建方丈室。徒潤濤、願來重建大殿及廊廡，氣象聿新。大學士潘世恩題「法海慈航」額。衍聖公孔令貽題「洪筏古剎」額。民國總統黎元洪題「清華朗潤」額。又總統徐世昌題「炎嶠慈雲」額。上海小南門外三昧庵，為其下院。<span class='note-inline'>(採訪○自藥師殿以下，舊屬普濟寺東寮。)</span></p>
<p style="margin-left:2em">按：舊志並云僧聖恩建。恩無嗣，源進焚修於此。</p>
</div>
<div class='div-other'><a id='mulu626' />
<p class='h3'>法華洞庵</p><p style="margin-left:0em;text-indent:2em">在東天門上。清展復初，山右僧照潔名源正者，以有為寺執役及募盌之勞，欲于此建庵靜修，住持普周許之。閱二十餘年，北京正音和尚來，欲卜居此山。繹堂及各法眷並織造孫文成，同願以法華洞庵奉之。<span class='note-inline'>(照潔其時想已圓寂，否則當為照潔別擇所居。)</span>此後為正音之子孫世守焉。五世孫普照重建，七世孫夢桂、隆德又修。光緒<span class='corr'>間</span>，十一世孫慧石、慧蓮再建。<span class='note-inline'>(舊志；採訪)</span></p>
<p style="margin-left:0em;text-indent:2em">清宛平孫文成記：</p>
<p style="margin-left:0em;text-indent:2em">補陀寺左有法華洞，為山中勝景最著之地。展復初，長老普周為寺住持。有山右僧照潔來香於山，應寺執役，隨往豫章募盌。寺中以其為眾服勞，構樓三間于洞頂，以棲照潔禮誦熏修，且酬勞也。康熙三十八年己卯，皇上南幸，欽使乾清宮總管內臣顧公問行，恭代乘輿申香。遊覽至此，喜峯壑清邃，慨然有超塵軼世之志。遂移舊樓三間于平坡，仍照潔居之。而本寺常住乃堊蓋新樓三間于原基，以為顧公生祠焉。公既不果來山，就古北口建南天門，為洛伽勝境。想見名山雖遠，方寸非遙。公之嚮往之深，良有以也。四十八年己丑夏，普濟方丈繹堂和尚，召對熱河，走謁顧公。面述法華樓，既不能遂夙志，今則已矣。聞問既疎，樓漸頹攲。至五十三年甲午之夏，都門大佛堂正音法主老和尚，來香普陀，忻然作支公修隱計。繹公遂商之耆宿，眾等悉知正老和尚戒律精嚴、言行端恪；燕山證問者多受其策勵。遂羣舉以法華樓為卓錫地。且正老和尚夙為予所皈向者，因問之於予。予以皇恩浩蕩，無可仰酬；正擬訪清淨之區，虔供萬歲龍牌，敬延高僧諷誦梵典，以抒祝國祐民之願；不禁踴躍贊襄。正老和尚，己自出白金五十兩，屬寺載新修葺。予又捐俸百兩，旁拓五架兩<span class='corr'>間</span>一衖，為溷湢薪水之地。外有法華庵基，以作正老和尚蔬圃之用，亦可建置。總之日新月盛，徒子法孫，晨鐘暮鼓，永為正老和尚卓錫世守，為千秋不朽之盛地。遙知名山大剎，因人而傳。十笏數椽，有清淨修持如正老和尚者，實為山名而人名。其人足傳，而其地更足傳也。後之覽者亦將知予一身許國，皈心內乘之深切云爾。</p>
<p style="margin-left:0em;text-indent:2em">邑人余燦詩：</p>

<div class="lg regular" style="margin-left:0em;"><div class='lg-row'>閒來獨與高僧坐　洞達軒窗納晚涼　靜境談禪詩作偈　綠陰消暑竹侵牀</div>
<div class='lg-row'>鳥窺鉢飯穿雲度　龍攝天花帶雨香　話到玄機真妙諦　依微星斗落山房</div>
</div><p style="margin-left:2em">按：古人道明德立，聲望遠著，諸方每虛席以延致。即欲隱居靜修，冀了大事，縱至海山深處，亦必有法門知識、宰官外護，為之建設蘭若及推讓靜室，以期遂其潛修密證之志。如正音和尚者，何可更僕數也？是知只愁無道明德立之實，其他皆不足以攖心者。願法華洞之子孫及諸僧侶，各皆深長思之。</p>
</div>
<div class='div-other'><a id='mulu627' />
<p class='h3'>積善堂</p><p style="margin-left:0em;text-indent:2em">在普濟寺右，舊名玉峯房，僧性寶創。六世孫通恩、八世孫源恆各有修葺。民國壬子，因其裔孫不振，佛火式微，由伴山庵僧了信接法承受。重修殿宇，煥然一新。<span class='note-inline'>(舊志；採訪)</span></p>
</div>
<div class='div-other'><a id='mulu628' />
<p class='h3'>宴坐堂</p><p style="margin-left:0em;text-indent:2em">在積善堂後，僧海灝創。普安同孫心盥、源章、廣濟重建。十二世孫昌蔭重修。光緒<span class='corr'>間</span>，十四世孫仁鑑又修之。<span class='note-inline'>(舊志；採訪)</span></p>
</div>
<div class='div-other'><a id='mulu629' />
<p class='h3'>承恩堂</p><p style="margin-left:0em;text-indent:2em">在宴坐堂後，舊名立本堂。清康熙間，僧克勤創建茅茨。乾隆乙卯，僧本善同徒覺永，興葺。五世孫能曉、能崙重修。近住僧瑩照又修葺之。<span class='note-inline'>(舊志；採訪；及〈融通傳〉)</span></p>
</div>
<div class='div-other'><a id='mulu630' />
<p class='h3'>報本堂</p><p style="margin-left:0em;text-indent:2em">在承恩堂<span class='corr'>間</span>壁，即西天門獻祖祠，創者未詳。清十世孫通旭住持前寺之八年<span class='note-inline'>(康熙三十六年)</span>，集本支改創祠樓二<span class='corr'>間</span>，派僧廣孝相繼世守。總兵藍理額曰「四世中興」。<span class='note-inline'>(自普賢，歷本空、寂庵，至通旭，凡四世。)</span>光緒<span class='corr'>間</span>，釋定增建殿樓及東、西寮。宣統二年，徒瑩照又有修建。台太同知梁某求子得驗，題額曰「錫我石麟」。<span class='note-inline'>(舊志；採訪)</span></p>
</div>
<div class='div-other'><a id='mulu631' />
<p class='h3'>錫麟堂</p><p style="margin-left:0em;text-indent:2em">在報本堂前，僧如宏創，廣成修。清道光初，堂漸就圮。十四世孫昌蔭自普濟寺退居後，誓願恢復。會邑紳錢鏡感祈子之靈，其母為捐資以答佛慈。由是鼎新革故，佛地重興。後由法嗣觀音洞支派，僧山靜、山覺接住。清光緒間，六世孫了餘逐漸修葺大悲樓、祖堂、客寮、丈室等，較前尤臻完美。<span class='note-inline'>(舊志，秦耀曾記；採訪。○自「積善堂」以下至此，舊屬普濟寺西寮。)</span></p>
<p style="margin-left:0em;text-indent:2em">清金陵秦耀曾記：</p>
<p style="margin-left:0em;text-indent:2em">普濟寺西寮舊有仁德堂，取天上石麟之義，更名錫麟。創始於普勤禪師，供奉送子觀音，厥基久建。良以菩薩陰行方便，周徧圓通。仗象教之宏功，降螽斯之遐祉。人稱雙璧，眼前悉誕佳兒；我見三珠，膝下咸添令嗣。是知拈花微笑，去來早晤三生；樹草忘憂，似續遠延百世矣。第人以時而代遷，物以久而日敝。禪關寂寥，法乳無傳。梵宇荒涼，仔肩孰任？遂使虹梁紫柱，半傾圮於荊榛；螭角丹牆，全沈霾於瓦礫。百靈是護，方期雲構而霞鮮；一木難支，漸覺垣頹而砌廢。有宴坐堂昌蔭上人，派係同宗，不忍異視。將從捨宅，復拓精廬。特是結因人之勝果，端藉檀施；恢選佛之道場，須資慧力。會定海紳士錢君鏡（字鑑堂）與上人蓮界至交，苔岑雅契。每值揚嶼波晴，單舟獨訪；光熙烟霽，雙屐相尋。己公可與談詩，如滿何妨結社？獨念錢君壯年乏嗣，誰為肯構之才？此日宜男，庶慰充閭之望。於是上人叩猊座而代祈，娠看卜玉；向鷲峯而虔祝，誓切布金。未幾錢君忽抱沈疴，頓悲永訣。雖翠微求子，自有異人；而伯道無兒，終為憾事。乃龍蛇讖應，高士已謝塵區；騏驥出羣，德門旋產英物。洵屬觀音之抱送，不必寶誌之俟來。錢君之母思答聖慈，重興佛地；鼎新革故，因毀成妍。玉題繡抱，既合沓以相持；虛牖疎櫺，復玲瓏以爭映。龕像永免陊泐，緇流共有經行。此固上人願力甚堅，實菩薩靈感所致也。余以辛卯暮春，敬詣名山，親瞻勝境。香室鬱以華壯，梵宮朗而輝煌。要使長廊廣殿，特增法界之基；誰云智女聖男，不藉空王之庇？伏願堂形如雁，慶堅固於祇林；書錯為麞，獲熾昌於望族。</p>
</div>
<div class='div-other'><a id='mulu632' />
<p class='h3'>文昌閣</p><p style="margin-left:0em;text-indent:2em">在多寶塔右，舊名蓮池庵，僧源淨創。五世孫覺悟修。清同治<span class='corr'>間</span>，賢雲重建。民國九年化珦又加修葺，煥然一新。<span class='note-inline'>(《秦志》；採訪)</span></p>
</div>
<div class='div-other'><a id='mulu633' />
<p class='h3'>曇華庵</p><p style="margin-left:0em;text-indent:2em">在文昌閣左，僧心貴同孫廣成重建。清光緒<span class='corr'>間</span>，正堃同徒行照重修。<span class='note-inline'>(舊志；採訪)</span></p>
</div>
<div class='div-other'><a id='mulu634' />
<p class='h3'>天華堂</p><p style="margin-left:0em;text-indent:2em">在多寶塔左，舊名青蓮臺。清咸豐<span class='corr'>間</span>，僧福珍重建。光緒二十五年，燬於火，徒月德，興復之。<span class='note-inline'>(採訪)</span></p>
</div>
<div class='div-other'><a id='mulu635' />
<p class='h3'>百子堂</p><p style="margin-left:0em;text-indent:2em">在天華堂右，即柏子庵，舊名六合庵。僧心一年十六，由鄞來山，於寺前縛茅。日誦《法華》，遂結宇於茲。孫廣博、續靜等共與經營。後續靜等又創大悲閣於庵右。清同治元年月空同徒建修。光緒二十七年極得建外山門。民國十二年春，增建送子殿樓房。<span class='note-inline'>(舊志；採訪)</span></p>
<p style="margin-left:2em">按：舊志又載通旭〈題心一像〉：「小溪流水碧，古寺晚鐘殘。懶舉庭前話，人天許獨閒。」可想見其地與人矣。</p>
</div>
<div class='div-other'><a id='mulu636' />
<p class='h3'>天福庵</p><p style="margin-left:0em;text-indent:2em">在梵隩，舊名水月庵，僧如杰創，其昌居此。五世孫照聖修。清嘉慶七年，濟源同徒廣靜重建。光緒<span class='corr'>間</span>，靜年邁無嗣，付法於慧濟寺支孫德融，重行改造，易今名。<span class='note-inline'>(舊志；採訪)</span></p>
</div>
<div class='div-other'><a id='mulu637' />
<p class='h3'>正覺庵</p><p style="margin-left:0em;text-indent:2em">在吉祥隩，僧性空創。四世孫照顯同徒普億重建。清光緒<span class='corr'>間</span>，十五世孫能慧重修。民國八年，十七世孫善榮付法於圓通庵僧開徑接住，謀再修葺之。<span class='note-inline'>(舊志；採訪)</span></p>
</div>
<div class='div-other'><a id='mulu638' />
<p class='h3'>普門庵</p><p style="margin-left:0em;text-indent:2em">在吉祥隩，僧寂悟、孫普聞重修。年久坍廢，十五世孫臨安建未竣工，其徒靜山、孫廣照續成之。<span class='note-inline'>(舊志；採訪)</span></p>
</div>
<div class='div-other'><a id='mulu639' />
<p class='h3'>淨土庵</p><p style="margin-left:0em;text-indent:2em">在吉祥隩普門庵左。明萬曆<span class='corr'>間</span>，太監張隨因僧性燈效力常住，特令創建。清康熙<span class='corr'>間</span>，六世孫通函、八世孫源泰重修。光緒壬午，十二世孫晉祥募化巨資，重行建置。<span class='note-inline'>(舊志；採訪)</span></p>
<p style="margin-left:0em;text-indent:2em">裘璉〈淨土庵贈仲寧上人〉詩：</p>

<div class="lg regular" style="margin-left:0em;"><div class='lg-row'>門外金沙萬丈鋪　聽濤終日坐團蒲　橋邊笑客來如夢　竹徑詩人老更癯</div>
<div class='lg-row'>耐是名心聽貝梵　好從世味嚼菰蘆　海鷗幾箇斜陽裏　為問前宵浪在無</div>
</div></div>
<div class='div-other'><a id='mulu640' />
<p class='h3'>永福庵</p><p style="margin-left:0em;text-indent:2em">在吉祥隩普門庵右。明萬曆<span class='corr'>間</span>，僧普紹、孫心古、心盛創。清道光<span class='corr'>間</span>，本果重建。光緒戊戌，徒靜昌重修。<span class='note-inline'>(舊志；採訪)</span></p>
</div>
<div class='div-other'><a id='mulu641' />
<p class='h3'>西竺庵</p><p style="margin-left:0em;text-indent:2em">在吉祥隩，即古西方庵，僧竺典創。徒證慧、悟道重修。<span class='note-inline'>(採訪)</span></p>
<p style="margin-left:2em">按舊志：西方庵，僧元一建，廣敬重修。此云竺典創，殆改建而名西竺者，為竺典歟！</p>
</div>
<div class='div-other'><a id='mulu642' />
<p class='h3'>白蓮臺</p><p style="margin-left:0em;text-indent:2em">在吉祥隩。清光緒初，僧淨守創。徒廣學增修。學後為普濟住持，退老於此。<span class='note-inline'>(採訪)</span></p>
</div>
<div class='div-other'><a id='mulu643' />
<p class='h3'>紫竹林庵</p><p style="margin-left:0em;text-indent:2em">在栴檀嶺下，潮音洞後；舊名聽潮庵，即古不肯去觀音院。僧炤寧創。清康熙三十八年，御書「潮音洞」額賜挂。雍正九年，六世孫廣記奉帑重修。道光二年，仁亮同徒聖覺又修之。光緒甲申，淨守同徒廣學、廣權亦續有修建。民國八年，南海康有為題「紫竹林」三字扁其門。<span class='note-inline'>(舊志；採訪)</span></p>
<p style="margin-left:2em">按《定海廳志》引《暌車志》云：「宋紹興中，有巨商泛海阻風，抵一山下。因登絕頂，有梵宮焉。窗外竹數个，枝葉如丹。求得一二竿，截之為杖。每以刀鍥削，隨刃有光。至一國，有老叟曰：『君親至補陀洛迦山。此觀音座後，栴檀林紫竹也。』是宋時尚有紫竹可求，故名曰紫竹林。非附會佛經栴檀林而名之，可知矣。」</p>
</div>
<div class='div-other'><a id='mulu644' />
<p class='h3'>西方庵</p><p style="margin-left:0em;text-indent:2em">在觀音眺，僧福陞創。民國九年庚申，燬於火。陞不辭勞瘁，募緣重建。<span class='note-inline'>(採訪)</span></p>
</div>
<div class='div-other'><a id='mulu645' />
<p class='h3'>佛首庵</p><p style="margin-left:0em;text-indent:2em">在吉祥隩，僧量宗創。五世孫普輪同徒通鑑重建。十三世孫昌道、徒隆雷重修。<span class='note-inline'>(道為寺監院，山中多悅服之。)</span>清光緒<span class='corr'>間</span>，十八世孫化導、澄蓮，因殿宇狹隘且多傾圮，募捐修建，規模較前宏壯。<span class='note-inline'>(舊志；採訪)</span></p>
</div>
<div class='div-other'><a id='mulu646' />
<p class='h3'>息耒院</p><p style="margin-left:0em;text-indent:2em">在報本堂西，舊名息耒庵。清康熙<span class='corr'>間</span>，僧通旭謝事後，寄息於此。建之者為其徒心明。木石幽秀，亭廊雅靚。康熙四十九年，皇三子誠親王書「眾香精舍」額。五十八年，御書「海月常輝」額。雍正三年，莊親王賜「知足軒」三字額並跋。而士夫尤多題詠。更歷數傳，欒楶庯庩，丹青剝落，大非昔觀。民國八年，裔孫某虧款不能支；受若干金，以其院，推歸本派報本堂。由報本堂僧瑩照次第修葺。改建天王殿，並建丈室，及樓房客寮，規制一新。<span class='note-inline'>(舊志；採訪)</span></p>
<p style="margin-left:0em;text-indent:2em">清鄞屠粹忠記：</p>
<p style="margin-left:0em;text-indent:2em">潮公和尚主席普陀，數年之<span class='corr'>間</span>，道風廣播。瓊宮紺殿，遹觀厥成矣。近於寺右，構數楹，為靜修祕室。繞屋皆樹梅花，額其室曰「息耒」。蓋已直透本源，化有象為無象，而萬法皆空，故能返璞全真如是也。說者謂浮屠之學，行深般若，以心田為經；開示因果，以福田為緯。又藉硯田，出一言半偈，為度人慈航。至於邪說橫行，非其種者，非耒不能鋤而去也；愚魯無智者，非耒無以開其昧也；荊棘叢生，又非耒無以樹其業也，耒亦安可息哉？公產自名邦，出於望族。鋤經時，即有耕雲釣月之志。及其脫白梅岑、受囑平田，杖履蕭然又復有擔風宿草之致。今其應名山運，赴諸公請，轉盼而叢林改觀，龍象咸集；譬之深山野人忽膺帝眷，若固有之，未嘗改其恂恂之狀。至於接引後學，驅牛奪食，能使久參大士，失其故步；籌畫布置，不落近習。非公素養者優，曷能使所發者如是其宏且遠耶？由是而觀，其披星帶月、胼手胝足，致苗而秀、秀而實者，何一非善用耒之力也乎？今大地正切皈依，四方引領；是非至誠無息，無以答眾心而竟道果！乃輒欲以息耒自閒者，豈善夫石隱高蹈而流通於山林邱壑耶？昔地藏誓願，欲度盡眾生然後成佛。大士現三十二應，廣度一切。潮公和尚又豈以度人無倦之心，而一旦置此耒於不用也哉？大抵一歲有一歲之餘，餘則可息也。一日有一日之暇，暇則可息也。於心無著，於事無礙，不息亦息，息亦不息也。蓋自強不息者，潮公之道體；而可息則息者，潮公之應世。豈若避世者流，一息肩而竟置民物於罔聞乎？予昔蒙予告「為園於郡之東隅」，自謂足老於斯矣。今乃復為斗釜之祿，羈縻京師。聞潮公此舉，而天下之役役於利名，不獲一時休息者，可以知止矣！</p>
<p style="margin-left:0em;text-indent:2em">長洲陳璿後記：</p>
<p style="margin-left:0em;text-indent:2em">普陀叢林就廢，潮音禪師從而興之。工訖，爰築一庵，名曰「息耒」，言乎可以息肩也。非實有所謂耒者，而方丈老人荷之，而復用息之也。珂月乃普濟長老，主一山之政，大細就裁，不居丈室。於潮公示寂之後，理此庵尤謹。春秋佳時，坐客於其中，談山中往事。嘗語余曰：「衲欲退此久矣，而苦於未遂。」余不待其辭之竟而應之曰：「子之耒，亦何時息乎？荒榛蔓草，匪耒弗滌；十堯九舜，匪耒弗耕。修竹長林，耒以徑之；斷垣遺址，耒以宮之。匪其類者，耒以去之。耒之用普矣哉！秉耒而出，警其媮惰；負耒而入，發其齋心。然則耒亦何可息乎？且潮公之耒，初未嘗息也；有嗣潮公者，而後可以言息。今日普陀，誰為繼珂老之人？吾知其猶有待焉。吾故曰：『子之耒何時息也？』」書此為庵之後記。</p>
<p style="margin-left:0em;text-indent:2em">文安李灼〈置田碑記〉：</p>
<p style="margin-left:0em;text-indent:2em">天下事創其業者垂其統，作於前者述於後。肇家造國，莫不皆然，何獨至於僧而異哉？茲息耒院者，恭奉聖祖皇帝御題之「栴檀林」，懸供萬壽龍帳，為繹堂和尚本師潮音和尚之祝聖焚修道場也。然殿宇巍峩，規模宏敞。享其成者，不可忘所自；而庶其徒者，尤不可不裕其食。康熙丙子歲，聖祖皇帝偶爾違和；凡屬臣民，莫不籲天保祝。伊時中丞王公諱鴻緒者、學士高公諱士奇者，恭裝觀音香像，送供前寺之藏經樓，而顏以「天子萬年」之額。保祝皇躬永泰，所以盡臣子之心，而未嘗有邀知於上之意也。至己卯春，聖祖南巡，敕內官顧公問行者、丁公皁保者、馬公逢恩者，代香到山。見大士像額，隨問所由。而繹堂和尚遂以王高二公保祝之意告。顧公喟然歎曰：「有是哉！朝廷不知，同寅不知。二公以隱默之地，獨秉至心，奉佛保祝！非徒忠於君，而且孝於君矣！可不謂難乎？」語畢，復曰：「上有如此之額，不宜於此供大士，當另構殿宇以奉之。」於是相址度地，得今所謂息耒院者。是顧公即星赴南京啓奏，龍顏大悅。王高二公當捐重資與繹堂和尚，助建殿庭。門院從屋，莫不備美。丹堊可觀，嗚呼盛矣！歲癸巳，恭逢聖祖六旬萬壽。於時王公，晉爵司農，特繡萬壽龍帳以進祝。帝曰：「美哉！如此巨幅，即朕太和殿亦莫容張掛，爾其懸供普陀。」此萬壽殿所由名也。由是梵宮即為帝宇。其制益恢，其名益大，其徒益眾，不得不為僧食計，以圖永其嗣守、遠其香火。繹堂和尚，復與王高二公謀，協置山田地畝，歲收所入，以足眾食。其在本山六嶠者一溝，其在朱家尖月隩者一溝，瀾田西隩底者一溝，香蓮嶺下者一溝。共計田若干，奏免條糧。度其所入，其為息耒院子孫食裕如也。獨是世遠時遙，人心不古，不能必其皆賢而無不肖。不知聖恩之浩大、檀護之鴻慈、肇造之艱難。創於始者不能守之於終，作於前者不能述之於後。或派分而剖食，或售易而廢弛。是不特有負祖宗之苦心，而且得罪於朝廷，與深辜王高二公之宦德矣！是不可不有以記之，以塞其流也。</p>
<p style="margin-left:0em;text-indent:2em">鄞萬言詩：</p>

<div class="lg regular" style="margin-left:0em;"><div class='lg-row'>人生天地<span class='corr'>間</span>　共此秉耒業　一息<span class='corr'>苟</span>尚存　不容輕暇逸　堯禹勤洪荒　周孔勞訓迪</div>
<div class='lg-row'>漢唐宋元明　諸儒總一轍　莫不各有耒　孜孜勤補綴　豈特彼農夫　百畝計收擷</div>
<div class='lg-row'>眼珠針孔大　便謂田功畢　公豈拘於方　而以內外律　乘興跨海來　興盡腳可歇</div>
<div class='lg-row'>即此尋丈園　無時得休輟　老梅不加培　冬花豈芬鬱　修竹不加剔　冬筍豈森茁</div>
<div class='lg-row'>勸公息此懷　努力為眾屈　勞生天所定　敢舉為公別</div>
</div><p style="margin-left:0em;text-indent:2em">裘璉詩：</p>

<div class="lg regular" style="margin-left:0em;"><div class='lg-row'>堯舜不並耕　孔子小農圃　孟翁素飧非　伐檀詩人苦　潮公有事在　閒情娛泉石</div>
<div class='lg-row'>龍象鐘鼓新　此耒良可息</div>
</div><p style="margin-left:0em;text-indent:2em">石門勞之辨〈宿息耒贈珂月和尚〉詩：</p>

<div class="lg regular" style="margin-left:0em;"><div class='lg-row'>山中氣候早　二月放桃花　攲枕聞天籟　推窗見洛迦</div>
<div class='lg-row'>名言麈尾接　真味菜根賒　信宿偕師對　何須展法華</div>
</div><p style="margin-left:0em;text-indent:2em">邑人陳慶槐詩：</p>
<p style="margin-left:0em;text-indent:0em;" class="lg-abnormal"><div class='lg-row'>荷鍤歸來乍掩關　禪心千古白雲閒　愁城苦海人如許　塵夢何曾到此間</div>
</p><p style="margin-left:0em;text-indent:2em">釋通旭詩：</p>

<div class="lg regular" style="margin-left:0em;"><div class='lg-row'>民生事隴畝　老我賦歸來　愛此一片石　多種幾樹梅　石可和雲坐　梅能傲雪開</div>
<div class='lg-row'>地寬宜補竹　徑僻易成苔　堅勁孰可擬　一日幾徘徊</div>
</div></div>
<div class='div-other'><a id='mulu647' />
<p class='h3'>白象庵</p><p style="margin-left:0em;text-indent:2em">在文殊巖下，僧普耀同徒通因創。九世孫樹山重修。民國十年，十一世孫德蓮募資重建山門及廂樓。<span class='note-inline'>(舊志；採訪)</span></p>
</div>
<div class='div-other'><a id='mulu648' />
<p class='h3'>蓮篷庵</p><p style="margin-left:0em;text-indent:2em">在白象庵左。清康熙<span class='corr'>間</span>，僧雲山建，名安樂茅篷。光緒壬辰，孫德明重修，增建樓房，額曰「蓮篷禪院」。<span class='note-inline'>(採訪)</span></p>
</div>
<div class='div-other'><a id='mulu649' />
<p class='h3'>三聖堂</p><p style="margin-left:0em;text-indent:2em">在正趣峯下。明萬曆<span class='corr'>間</span>，僧大方曾結茅焚修於此。會党禮、張隨二太監目覩該處泉水靈異<span class='note-inline'>(即八功德泉，現在院內。)</span>，捐資命夢禪師鼎建。清康熙<span class='corr'>間</span>，海安重建。咸豐初，顯法居此，更名曰如意庵。光緒初，四世孫華德重建三聖殿，復舊名，改堂為禪院。五世孫長汀建天王殿。六世孫真達，及姪明教重修。壁<span class='corr'>間</span>嵌有清肅親王書「無量壽佛」四字石刻。<span class='note-inline'>(舊志；採訪)</span></p>
</div>
<div class='div-other'><a id='mulu650' />
<p class='h3'>磐陀庵</p><p style="margin-left:0em;text-indent:2em">在清淨境，向有古室數楹，年久頹圮。明海憲方應明捐俸重建。周應賓題「應身寶殿」額。崇禎<span class='corr'>間</span>，承乾宮皇貴妃遣官進香。復命鑄滲金佛一尊，賜袈裟二襲。後皇戚畹田氏，奉旨進香，捐資請方冊佛經一藏。清康熙<span class='corr'>間</span>，七世孫心受同孫本善、本茂、覺容、覺問重修，增建前殿。光緒<span class='corr'>間</span>，善章改建大殿，及接引殿、客寮二十餘楹。又創天王殿、玉帶閣、樓房等。鐫明董其昌「磐陀庵」三字題額於石，嵌諸牆壁。又浚洗心池，以畜鮮介。有方興未艾之象。<span class='note-inline'>(舊志；採訪)</span></p>
</div>
<div class='div-other'><a id='mulu651' />
<p class='h3'>普慧庵</p><p style="margin-left:0em;text-indent:2em">在彌勒峯下。明萬曆<span class='corr'>間</span>，閩僧如見創。清超象、頂祥續有修建。光緒<span class='corr'>間</span>，覺道重新改造，並另建退居室，額曰「般若精舍」。<span class='note-inline'>(舊志；採訪)</span></p>
<p style="margin-left:0em;text-indent:2em">清釋通旭記：</p>
<p style="margin-left:0em;text-indent:2em">梵剎之興，既有有道德者主夫其中，亦必有有福德者助夫其外，然後功業成而名聞著；此同行與外護俱稱善知識，而不可一日相離者也。磐陀、普慧禪院，宅幽而勢阻，地廓而形藏。自西天門盤結其下，與大寺不里許而近，步履坦如，喬木蔭如，望之知為藏修勝境也。自內徙甫復，楹榱具在，鐘磬無聞。時住持道恆禪師同舊住慈德，請省機大師居焉。師諱超象，翁洲人，受度於補陀拳和尚，嗣法於南㵎濟老人，皆海內名宗匠。視父知子，宜其卓犖不羣，蓋所由來者如此。而又得居士淩某等，時來盤桓其<span class='corr'>間</span>，質疑問道，輯故鼎新；此誠財法兩施，等無差別者也。獨是大師契單傳之旨，追面壁之風，杖履蕭然，不顧口頭生醭，洵為滄海遺珠。而居士於風塵世路之中，栖心物外，時渥檀波，增輝林麓，可謂善得進修、克昌厥後者矣。今日把手盟心，無分緇素；當來同歸淨域，寧有優劣者哉？是用鐫石揄揚，表二公之德業，示景行於後世云。</p>
</div>
<div class='div-other'><a id='mulu652' />
<p class='h3'>寶蓮庵</p><p style="margin-left:0em;text-indent:2em">在海浪石左，原名慈航庵。僧寶山重建，徒文榮修。<span class='note-inline'>(採訪)</span></p>
</div>
<div class='div-other'><a id='mulu653' />
<p class='h3'>伏羲庵</p><p style="margin-left:0em;text-indent:2em">在海浪石右，舊名復喜庵。明萬曆<span class='corr'>間</span>，海存創。清寂曉同徒孫照徹、普輪重建。<span class='note-inline'>(舊志；採訪)</span></p>
</div>
<div class='div-other'><a id='mulu654' />
<p class='h3'>觀音洞庵</p><p style="margin-left:0em;text-indent:2em">在鸚哥石側。舊無殿宇，祇有梅樹數本，故亦名古梅岑。明萬曆<span class='corr'>間</span>，一僧始結茅於此。清雍正<span class='corr'>間</span>，法澤始創建。道光<span class='corr'>間</span>，海南修之。光緒<span class='corr'>間</span>，裔孫化響重建大殿。宣統二年，僧開林添建客堂及樓房，漸臻完美云。<span class='note-inline'>(舊志；採訪)</span></p>
</div>
<div class='div-other'><a id='mulu655' />
<p class='h3'>廣修庵</p><p style="margin-left:0em;text-indent:2em">在觀音洞左，初名金剛茅篷。民國二年，僧開音改建。<span class='note-inline'>(採訪)</span></p>
</div>
<div class='div-other'><a id='mulu656' />
<p class='h3'>芥瓶庵</p><p style="margin-left:0em;text-indent:2em">在觀音洞下，僧寂梅創，古曇重建。<span class='note-inline'>(舊志；採訪)</span></p>
</div>
<div class='div-other'><a id='mulu657' />
<p class='h3'>福泉庵</p><p style="margin-left:0em;text-indent:2em">在司基灣西，舊名天妃宮，僧大慧創。清光緒<span class='corr'>間</span>，廣瑩重修。姪清念又修葺之。<span class='note-inline'>(舊志；採訪)</span></p>
</div>
<div class='div-other'><a id='mulu658' />
<p class='h3'>勺庵</p><p style="margin-left:0em;text-indent:2em">在雨華峯西北之麓，僧朗法創。後由耀嵩嗣法，重建殿宇。清同治<span class='corr'>間</span>，彩真同孫雲中重修。<span class='note-inline'>(舊志；採訪)</span></p>
</div>
<div class='div-other'><a id='mulu659' />
<p class='h3'>彌陀庵</p><p style="margin-left:0em;text-indent:2em">在蓮花洋畔，清光緒<span class='corr'>間</span>，僧廣照建。<span class='note-inline'>(採訪)</span></p>
</div>
<div class='div-other'><a id='mulu660' />
<p class='h3'>廣福庵</p><p style="margin-left:0em;text-indent:2em">在蓮花洋畔，舊名關聖祠，又名護國庵。清光緒癸巳，僧堃寶重建。<span class='note-inline'>(舊志；採訪)</span></p>
</div>
<div class='div-other'><a id='mulu661' />
<p class='h3'>慈雲庵</p><p style="margin-left:0em;text-indent:2em">在短姑道頭，僧如有建。八世孫心悅修。清光緒十八年益謙改建。<span class='note-inline'>(舊志；採訪)</span></p>
</div>
<div class='div-other'><a id='mulu662' />
<p class='h3'>隱秀庵</p><p style="margin-left:0em;text-indent:2em">在雨華隩。明萬曆<span class='corr'>間</span>，內官張隨，以僧如秀同徒性曇監造勤勞，許建庵修靜於此。清順治十八年，四世孫寂童為普濟寺住持。孫普授、廣[矛/心]、廣盛、續昌等積累重建。康熙展復後，歲甲子，又率徒廣[矛/心]等啓闢故土，日就宏遠。林石幽秀，梵宇精嚴，為西南冠。後[矛/心]等復改建大悲閣於正殿後。同治<span class='corr'>間</span>，燬於火。十三世孫寶樹同姪隆璋赴閩募資，重興佛殿，並大悲閣。與白華、海岸、淨土、磐陀、梅福五庵，為前山六大房。遇公請普濟住持，由該六大房保舉之。<span class='note-inline'>(舊志；採訪)</span></p>
<p style="margin-left:0em;text-indent:2em">清裘璉〈隱秀庵贈舜衷上人〉詩：</p>

<div class="lg regular" style="margin-left:0em;"><div class='lg-row'>幽谷精藍滿　行行隱秀遙　林深能做雨　峯轉不聞潮</div>
<div class='lg-row'>頑石生公點　丹泉仙尉招　到來塵路絕　清思對團瓢</div>
</div><p style="margin-left:0em;text-indent:2em">鄞李文斗〈宿隱秀庵，贈既賢師〉詩：</p>

<div class="lg regular" style="margin-left:0em;"><div class='lg-row'>每憶清談支遁如　十年錫傍子雲居　一從天外浮金鉢　競說山中禮玉書</div>
<div class='lg-row'>海若聞鐘濤不怒　庭前留樹月偏疏　出藍更有多才譽　賜紫應同萬曆初</div>
</div><p style="margin-left:0em;text-indent:2em">釋智柟〈題隱秀庵聞上人五世圖〉詩：</p>
<p style="margin-left:0em;text-indent:0em;" class="lg-abnormal"><div class='lg-row'>華藏老人悟道妙　大闡宗風臻玄奧　現身說法天雨華　六變震動感神廟</div>
<div class='lg-row'>宣敕發帑建普陀　珠宮紺殿何嵯峨　慈雲萬古垂不朽　老人慘淡經營多</div>
<div class='lg-row'>喜靜厭煩思宴息　謁者張公擇所適　白華西畔翦荊蕪　精舍初成開胸臆</div>
<div class='lg-row'>滄海潮汐任西東　花香烟氣自晨夕　令嗣養元光先業　名藍重創真赫奕</div>
<div class='lg-row'>一自海氛起劫灰　民廬僧舍皆殘摧　雲山無復舊輪奐　鹿遊猿嘯滿蒿萊　王師南下揚神武　樓船飛渡柙兕虎</div>
<div class='lg-row'>海甸重瞻日月光　復興榱桷何辛苦　聞先大師大士身　後先創業非等倫</div>
<div class='lg-row'>五葉慈顏足千古　浩蕩勳猷難具陳</div>
</p><p style="margin-left:0em;text-indent:2em">釋鐵蓮詩：</p>

<div class="lg regular" style="margin-left:0em;"><div class='lg-row'>烟樹全遮一院深　勝靈肩闢費多金　談玄拂麈香飄袖　坐石觀花翠滴襟</div>
<div class='lg-row'>重疊樓臺倚峭壁　嵯峨殿閣起幽林　上方絕少凡人跡　欲扣雲扉不可尋</div>
</div></div>
<div class='div-other'><a id='mulu663' />
<p class='h3'>海岸庵</p><p style="margin-left:0em;text-indent:2em">在短姑道頭左，舊名三元殿。明萬曆五年，僧明安創，為登舟憩足之所。清七世孫照宗、徒普慶、九世孫通遠、心古重修。十二世孫廣贊修廢墜、光先德，較往昔為勝。光緒壬寅，裔孫通達為普濟寺住持，退後居此，創丈室。其徒蓮曦，於民國十二年，亦由普濟退居，為休養之淨室。<span class='note-inline'>(舊志；採訪)</span></p>
<p style="margin-left:0em;text-indent:2em">清奉化陳于蕃記：</p>
<p style="margin-left:0em;text-indent:2em">海岸庵即三元殿，奠址海澨，為寶陀首庵。創於前萬曆五年僧明安之手，固所稱宏敞美備，可以傳世永遠者。迨後漸以陵替，往往為老成耆宿咨嗟歎息，有欲恢其盛而無其人之憾。幸明安十一世孫源律之徒廣贊字實相者，起而承其任。實相為吾鄞族祖殉難侍御天工先生後人，厭塵出世，薙度此庵。出其才智，殫精竭慮；墜者舉，廢者修。不數年而克繩厥美，且有以光大前猷而增廓之。是以守成之德而兼創業之才，豈不倍難於尋常萬萬哉？<span class='note-inline'>(前後略)</span></p>
</div>
<div class='div-other'><a id='mulu664' />
<p class='h3'>白華庵</p><p style="margin-left:0em;text-indent:2em">在雨華峯南麓。明定海都司梁文祈嗣有感，捐資屬寺僧如曜創。清九世孫<span class='note-inline'>(《裘志》作六世)</span>廣泰、十四世孫<span class='note-inline'>(《裘志》作十一)</span>隆壽、十五世孫<span class='note-inline'>(《裘志》作十二)</span>能學、徒果方、常拙等重建。康熙壬午，復建大悲閣於東巖下。至咸豐<span class='corr'>間</span>，香火寥落，田產盡變賣。三十二世孫堃寶孤身入閩募緣，得數千金，贖歸之。光緒辛卯，堃寶為普濟寺住持。重建齋樓，並修鐘鼓樓、藏經閣，助朱家尖蕩田三十畝，有中興功。庵距海不數百武，紺殿紅樓，寬閒靚幽；撐雲古木，拔地拂天。水光雲影，逗漏樹隙，如晶簾晃耀。山中精廬，惟此為冠。士大夫遊山者多主之。舊蓄圖書古玩最富；兵燹後，亡耗大半，人皆惜之。<span class='note-inline'>(舊志；採訪)</span></p>
<p style="margin-left:0em;text-indent:2em">清崑山朱謹〈大悲閣記〉：</p>
<p style="margin-left:0em;text-indent:2em">天下之崇建佛宮者，所在多有；而大悲閣尤人之所嚮往而樂成之者也。悲也者，慈之至也；慈也者，仁之端也；仁也者，性之至、善之長也。老氏言慈不言仁；孔子罕言仁，而慈與孝並舉，曾子亦並舉之；佛氏言慈復言悲，而其要歸則曰能仁。世之崇奉大悲者，是必以佛之慈且悲，體而行之，以及於民物；非特求佛之慈且悲加乎我一人之身也。普陀白華庵長老耆公，渾厚而和平，樸誠以應物。融融樂易，靡有人我之界限畫於中，天然一慈氏家風也。歲壬午，與其徒能學剖公，謀建大悲閣，於白衣真應殿之西。閣之下為正趣堂。堂之左，北巖之下，有真歇泉翦鑑池，皆名景。耆公潔一寮舍於堂之陰。飲泉而甘，坐石而安。朝斯夕斯，持誦於斯。禪宴之餘，環顧世<span class='corr'>間</span>營營不返者，深淵坑穽，日就淪陷而罔覺；目擊心怵，傷如何矣！斯大悲閣之所由建也。人之瞻斯像也，當必一為諦審，佛何為而悲？人又何故而動佛之悲？今之建閣以奉大悲者何心？人之瞻大悲而悚然者又何心？如是以思，當必知所修矣。不具文以飾觀，當顧名而思義。推其義，斯得其實。實義之所在，即修持之所自出。世有凡夫，於理之最實者，虛之而不求；境之最虛最幻者，視以為實，而沾沾焉為之。今夫建閣之意，虛乎？實乎？曰：「存其名則虛，推其義則實。」我於耆公、剖公之閣而知其為實義之所發也。余本畸人，性不習偽，亦嘗有悲憫沈溺之感往來於中而不自已。每與耆公輩同遊閣下，未嘗不歎大悲佛願力之宏且大也！閣之成，耆公創之，剖公和之，眾信貲之。剖公以下二世，元復、大隱瘁其心力以任之。後之人，念成功之不易，體前指之所在，而思所以善承之。苟不能，是則不惟不能悲人之悲，且不能自悲，而轉為人所悲也。不亦負前人之德歟！</p>
<p style="margin-left:0em;text-indent:2em">明丁繼嗣〈為昱光上人題白華庵〉詩：</p>

<div class="lg regular" style="margin-left:0em;"><div class='lg-row'>證果白華巔　超然出世先　望空開寶剎　枕石聽山泉</div>
<div class='lg-row'>花發傳燈後　龍皈說法前　吾將掃塵慮　對爾共安禪</div>
</div><p style="margin-left:0em;text-indent:2em">上虞徐如翰〈遊白華，贈朗徹禪師〉詩：</p>

<div class="lg regular" style="margin-left:0em;"><div class='lg-row'>幾轉層楹倚翠微　目規心構出天機　碧垣曲曲藏幽徑　紫竹陰陰護短扉</div>
<div class='lg-row'>林罅海光遙入座　窗前花影故侵衣　懸知一覺禪牀夢　又聽潮聲去復歸</div>
</div><p style="margin-left:0em;text-indent:2em">吳鍾巒〈寓白華庵生辰〉詩：</p>

<div class="lg regular" style="margin-left:0em;"><div class='lg-row'>蓬萊飄渺幾人探　欲問長生有貝函　最上大根堪付法　是中深處且抽簪</div>
<div class='lg-row'>巢由遁世山之北　管葛匡時斗以南　海外餘年殊自愧　可容永日作優曇</div>
</div><p style="margin-left:0em;text-indent:2em">清華亭陸祖修〈白華庵贈耆英大師〉詩：</p>

<div class="lg regular" style="margin-left:0em;"><div class='lg-row'>師住名山六十年　化城幾度見滄田　白蓮花發重棲定　紫竹林深又結禪</div>
<div class='lg-row'>萬斛潮音香界落　一龕佛火海天懸　前身我亦為居士　丈室長明證法緣</div>
</div><p style="margin-left:0em;text-indent:2em">又，〈贈剖疑禪師〉詩：</p>

<div class="lg regular" style="margin-left:0em;"><div class='lg-row'>白華巖下法堂開　白玉為階絕點埃　自闢門庭成祖席　天留水月禮香臺</div>
<div class='lg-row'>生前見佛無他路　劫後談空有辯才　風雪一燈春睡好　枕頭又聽子潮催</div>
</div><p style="margin-left:0em;text-indent:2em">朱謹〈寓白華庵，贈耆長老〉詩：</p>

<div class="lg regular" style="margin-left:0em;"><div class='lg-row'>訪古意何極　還窺真歇泉　甃池涵遠脈　見水憶真禪</div>
<div class='lg-row'>人立高雲下　山橫旭日邊　宗風多後起　一勺是心傳</div>
</div><p style="margin-left:0em;text-indent:2em">明釋來向〈宿白華庵，訪贈朗徹禪師〉詩：</p>

<div class="lg regular" style="margin-left:0em;"><div class='lg-row'>未覲慈顏禮洛伽　白華林裏道人家　峭崖鑿透千年石　古樹鋤開萬丈霞</div>
<div class='lg-row'>舌卷潮音談妙義　麈揮雲影笑空花　相逢洗我風塵色　夜靜燒鐺雪煮茶</div>
</div><p style="margin-left:0em;text-indent:2em">清釋明果〈大悲閣成，賦贈耆英長老〉詩：</p>

<div class="lg regular" style="margin-left:0em;"><div class='lg-row'>香閣嵯峨倚翠岑　善財好向此中尋　松濤午夜穿窗冷　竹影高低入座陰</div>
<div class='lg-row'>捲幔時觀滄海闊　凭欄始覺碧雲深　愛君手眼通身是　攜杖頻來話素心</div>
</div></div>
<div class='div-other'><a id='mulu665' />
<p class='h3'>修竹庵</p><p style="margin-left:0em;text-indent:2em">在西天門圓通巖前。明萬曆<span class='corr'>間</span>，僧性鍾同徒海緣創，歷久失修。清光緒<span class='corr'>間</span>，觀音洞僧山廣同徒永蓮重建。民國十二年春，孫化慧增建客堂等寮。<span class='note-inline'>(舊志；採訪)</span></p>
</div>
<div class='div-other'><a id='mulu666' />
<p class='h3'>圓通庵</p><p style="margin-left:0em;text-indent:2em">在西天門上。明萬曆五年，僧圓獻結庵谷內。獻，字本空，為山祖普賢孫。遭倭寇後，歸姚江玉皇殿。隆慶<span class='corr'>間</span>，總督劉公迎囘山中。重新遺址，益虔焚修，遂為西天門之祖。其後十二世孫源法居之，歷久頹廢。清同治三年甲子，觀音洞支派普信創建茅篷三椽，於不二石側，以期靜修。名與昔同，而基址稍異。戊辰，徒山靜同孫永悟、永慶開拓基宇，改為禪庵。光緒庚子，曾孫蓮禪創念佛堂。來孫化杲創韋馱殿、方丈室。又改建客堂、東西樓，及上海法租界貝諦鏖路蓮花寺，與西門外龍壽庵下院。修廢舉墜，迭廓前光。洵無忝於祖德者矣。<span class='note-inline'>(舊志釋照機、通旭兩〈宗譜序〉；採訪)</span></p>
</div>
<div class='div-other'><a id='mulu667' />
<p class='h3'>梅岑庵</p><p style="margin-left:0em;text-indent:2em">在梅岑之椒，相傳子真煉藥處，舊名梅福庵。明萬曆中，住持如迥創。鄞陸中書寶遊是庵，以先賢名不宜直斥，題額「梅仙庵」。<span class='note-inline'>(按：明總兵楊宗業誤以梅仙為梅花之仙，題額曰「仙葩古蹟」。朱緒曾譏其武人不學，易之。)</span>清康熙<span class='corr'>間</span>，始改名梅岑禪院。五世孫照祚、七世孫通喆、徒心恆、心觀、源德重修，歷久頹廢。光緒元年，普濟寺住持隆璋同徒妙昌而重建之，以復古蹟。<span class='note-inline'>(舊志；採訪)</span></p>
<p style="margin-left:0em;text-indent:2em">清漳浦洪陳斌詩：</p>

<div class="lg regular" style="margin-left:0em;"><div class='lg-row'>神仙有窟宅　浮槎訪遺蹟　胸次懷高風　到來乘暇隙　鳥道薜蘿<span class='corr'>間</span>　逶迤幾千尺</div>
<div class='lg-row'>林端出清光　隱隱露屋脊　披襟坐樹根　望之意甚適　少憩精廬旁　侶坐煉丹石</div>
<div class='lg-row'>古仙不度人　老僧不揖客　取紙書語言　聊為聾者譯　盆石起千峯　茶烟幻五色</div>
<div class='lg-row'>奇事與奇觀　良可資談劇　卻憶浩然亭　梅庵從此易</div>
</div><p style="margin-left:0em;text-indent:2em">萬言詩：</p>

<div class="lg regular" style="margin-left:0em;"><div class='lg-row'>子真偶託足　胡以名名庵　當時吳市意　海外豈不諳　良由炎鼎復　窮海所共瞻</div>
<div class='lg-row'>斯人不可作　斯名聊為占　吾引孟亭例　易名匾精藍　庶幾千載下　共知節義耽</div>
</div><p style="margin-left:0em;text-indent:2em">朱謹詩：</p>

<div class="lg regular" style="margin-left:0em;"><div class='lg-row'>入吳為健卒　汎海作仙人　抱節遊於世　隨方寄此身　大丹烹日月　小隱答君親</div>
<div class='lg-row'>留得崖前水　涓涓蓄萬春</div>
</div><p style="margin-left:0em;text-indent:2em">陳慶槐詩：</p>
<p style="margin-left:0em;text-indent:0em;" class="lg-abnormal"><div class='lg-row'>海外仙岑舊姓梅　山腰曲處井垣開　緇塵礙眼應須洗　乞放源泉萬斛來</div>
</p><p style="margin-left:0em;text-indent:2em">許琰詩：</p>

<div class="lg regular" style="margin-left:0em;"><div class='lg-row'>青林長秀蔚　蒼嶺故紆迴　井地猶存漢　山岑尚姓梅　抱忠徒海窟　避世且雲隈</div>
<div class='lg-row'>千載真冰玉　桐江亦釣臺<span class='note-inline'>(子陵為梅公壻。)</span></div>
</div><p style="margin-left:0em;text-indent:2em">釋法湜詩：</p>
<p style="margin-left:0em;text-indent:0em;" class="lg-abnormal"><div class='lg-row'>行義何妨又潔身　梅花獨占首陽春　尋來丹井今猶在　無復當年跨鶴人</div>
</p></div>
<div class='div-other'><a id='mulu668' />
<p class='h3'>靈石庵</p><p style="margin-left:0em;text-indent:2em">舊名龍泉庵，在磐陀石東。明僧求凝創，真全、廣運重修。清乾隆<span class='corr'>間</span>，十六世孫隆定、徒能立苦行焚修，下山募捐。於道光二年，庀材重新，改名靈石。厥後徒孫旭崖又擴大之。光緒初，梅卓重興，又增建那伽室。會蜀僧清福寄寓是庵，禮佛誦經。至光緒三十年，福詣天竺禮聖迹。在錫蘭國，請舍利十二顆。以三顆並玉佛一尊、貝葉經一部，永存庵中供奉。越數年，徒孫學海建舍利殿於其祖梅卓退居室基。<span class='note-inline'>(舊志；採訪)</span></p>
</div>
<div class='div-other'><a id='mulu669' />
<p class='h3'>龍華庵</p><p style="margin-left:0em;text-indent:2em">在二龜聽法石下左側。民國十六年，光順將原有三會篷改創。另建三會篷於庵側。<span class='note-inline'>(新添)</span></p>
</div>
<div class='div-other'><a id='mulu670' />
<p class='h3'>茅篷<span class='note-inline'>(再附，共一百二十八所)</span></p>
<ul class="">
<li><p style="margin-left:2em">普濟管轄各茅篷列後</p>

<ul class="">
<li><p style="margin-left:2em">楞嚴篷　無量篷　萬德篷　文殊洞　羅漢洞　龍樹篷　草茅篷　白雲洞</p>
</li>

<li><p style="margin-left:2em">福生篷　自在篷　性芳篷　獅子洞　萬壽篷　福蓮篷　隱雅篷　靈峯篷</p>
</li>

<li><p style="margin-left:2em">龍王宮　大觀篷　白蓮篷　覺觀篷　九蓮臺　宿禪篷　報恩閣　九蓮篷</p>
</li>

<li><p style="margin-left:2em">修水篷　鍊石篷　觀音篷　如意篷　靜修篷　隱賢篷　龍頭井　清虛閣</p>
</li>

<li><p style="margin-left:2em">吉祥篷　隱度篷　演說篷　為蓮篷　智巖篷　金仙閣　梵林篷　觀音閣</p>
</li>

<li><p style="margin-left:2em">寶山篷　瑞蓮篷　祇園篷　仙人井　法雲篷　密禪篷　藥王篷　仙巖篷</p>
</li>

<li><p style="margin-left:2em">洛伽洞　壽春篷　妙音篷　極樂亭　雲霞篷　韋馱殿　仁壽篷　東送子洞</p>
</li>

<li><p style="margin-left:2em">妙蓮篷　其祥篷　延壽篷　土地堂　三會篷　一心篷　蓮華篷　圓音篷</p>
</li>

<li><p style="margin-left:2em">拜經臺　多寶塔院<span class="note-inline">(僧海安建，淨塵修，清乾隆後廢。民國八年，陳性良居士重建。詳見〈營建．多寶佛塔〉下。)</span>　●戒定篷　過海篷</p>
</li>

<li><p style="margin-left:2em">化雨篷　慈雲篷　學法篷　印月篷　古雲篷　西送子洞<span class="note-inline">(戒定以下八篷歸學堂領)</span></p>
</li>

<li><p style="margin-left:2em">祖留篷　叢桂篷　林深篷<span class="note-inline">(此三篷歸祖印寺領)</span></p>
</li>
</ul></li>
</ul>
<ul class="">
<li><p style="margin-left:2em">法雨管轄各茅篷列後</p>

<ul class="">
<li><p style="margin-left:2em">雲水洞　智峯篷　慈巖洞　寶珠宮　藥師篷　小山洞　東山洞　華嚴篷</p>
</li>

<li><p style="margin-left:2em">青龍洞　碧峯洞　心蓮篷　金福篷　寶塔洞　菩提篷　普賢洞　阿逸篷</p>
</li>

<li><p style="margin-left:2em">香山篷　培蔭洞　大乘居　善財洞　歡樂篷　勝觀篷　靈山篷　伏虎洞</p>
</li>

<li><p style="margin-left:2em">定慧篷　懺悔篷　蓮臺洞　新安篷　摩尼篷　大佛頭　北巖篷　北金剛洞</p>
</li>

<li><p style="margin-left:2em">隱居篷　梵音篷　降龍篷　觀覺篷　竹靈篷　得勝篷　西方篷　麒麟篷</p>
</li>

<li><p style="margin-left:2em">上茅篷　中茅篷　下茅篷</p>
</li>

<li><p style="margin-left:2em">香祖篷　心印篷　演古篷　梅叢篷　妙林篷<span class="note-inline">(香祖以下五篷歸祖印寺領)</span></p>
</li>

<li><p style="margin-left:2em">妙音洞　水月篷　學成篷<span class="note-inline">(此三篷歸學堂領)</span></p>
</li>
</ul></li>
</ul></div>
<div class='div-other'><a id='mulu671' />
<p class='h3'>廢庵<span class='note-inline'>(又附，共一百七十三所)</span></p>
<div class='div-other'><a id='mulu672' />
<p class='h4'>不肯去觀音院</p><p style="margin-left:0em;text-indent:2em">五代梁貞明二年，日本國僧慧鍔自五臺山得觀音像，欲返故國。舟抵新螺礁<span class='note-inline'>(在蓮花洋石牛港口)</span>，不為動。鍔禱之，舟行，泊於潮音洞下。居民張氏目覩斯異，舍所居雙峯山，卓庵奉之。俗呼為不肯去觀音院。<span class='note-inline'>(《大德昌國州志》；詳〈靈異〉)</span></p>
<p style="margin-left:2em">按：《裘志》隸〈古蹟門〉，云今廢。此乃普陀之權輿，今瓊宮貝闕爭仰海天佛國，而不知其初一茅茨土階而已。自古捨宅建寺之人，未有不依名剎垂聲不朽；獨張氏寂焉無聞，良以今寺非此地故址耳。然木本水源，似不可忘。與潮公言之，即懸額於潮音洞庵內以表之。又特設張氏主，奉於外護之旁，意誠善矣！然無專堂以奉之，揆諸本源二字，猶未圓滿；以致朝禮者祇知某寺某庵，而不知有菩薩親選道場之不肯去院，豈非憾事？儻得緇流發願、檀信慨助，訪尋故址，補建殿宇以奉大士，別立堂以祔張氏；較之各項建置，其功德為更大矣。</p>
<p style="margin-left:2em">又按《大德志》又言：郡聞，遣幕客迎其像置城中，為民求大吉祥。已而有僧即大眾中，求嘉木刻像。扃戶彌月，工竟而僧不見。今之儼然趺坐於殿者是也。是普陀所奉瑞相，尚非來自五臺之舊。而現僧刻像，仍還普陀，益可驗大士之於是山，為不肯去矣。</p>
</div>
<div class='div-other'><a id='mulu673' />
<p class='h4'>海岸孤絕處</p><p style="margin-left:0em;text-indent:2em">宋高宗紹興元年，真歇解會長蘆，南遊浮海，於此結庵，榜曰「海岸孤絕處」。郡請於朝，命住持寶陀，易律為禪。時海山七百餘家俱業漁，聞教音，悉棄舟改業去。<span class='note-inline'>(《大德志》；《裘志．法統．真歇傳》)</span></p>
</div>
<div class='div-other'><a id='mulu674' />
<p class='h4'>演法堂</p><p style="margin-left:0em;text-indent:2em">元大德五年，命李鐵木兒不花治之。<span class='note-inline'>(舊志)</span></p>
</div>
<div class='div-other'><a id='mulu675' />
<p class='h4'>鐵瓦殿</p><p style="margin-left:0em;text-indent:2em">明洪武二十年，信國公湯和徙居民入內地；焚山中殿宇三百<span class='corr'>間</span>，僅留是殿，使一僧一价守奉香火。正德十年，僧淡齋募鑄鐵瓦二萬、甎一萬，建正殿方丈於洞南。嘉靖六年，河南王賜琉璃瓦三萬，鼎新殿宇。三十二年，東倭入犯，總兵胡宗憲、都督盧鏜遷宇於今鎮海之招寶山，餘舍盡焚。<span class='note-inline'>(《裘志》)</span></p>
</div>
<div class='div-other'><a id='mulu676' />
<p class='h4'>無量<span class='note-inline'>(量亦作梁)</span>殿</p><p style="margin-left:0em;text-indent:2em">在潮音洞上，北都遊僧<span class='note-inline'>(失其名)</span>建。設鐘鼓二十四具以應二十四氣。<span class='note-inline'>(《裘志》)</span></p>
</div>
<div class='div-other'><a id='mulu677' />
<p class='h4'>琉璃殿、梵王宮</p><p style="margin-left:0em;text-indent:2em">俱在潮音洞上，明嘉靖間，魯王建。</p>
</div>
<div class='div-other'><a id='mulu678' />
<p class='h4'>棲真庵</p><p style="margin-left:0em;text-indent:2em">明萬曆三十年，督造張隨改名真顯。吳忠烈鍾巒，寓室遺迹在此。<span class='note-inline'>(朱緒曾《昌國典詠》)</span></p>
</div>
<div class='div-other'><a id='mulu679' />
<p class='h4'>朝陽庵</p><p style="margin-left:0em;text-indent:2em">在白華山頂之麓。明萬曆五年，內臣明鳳祝髮於此，以鳳號朝陽故名。徒真元、孫如樂皆以內臣出家，堅守淨業，克紹前聲。督造內臣張隨題額曰「瑞靄栴林」。清康熙<span class='corr'>間</span>，六世孫照徹修，今廢。<span class='note-inline'>(《秦志》)</span></p>
<p style="margin-left:0em;text-indent:2em">明上虞徐如翰詩：</p>

<div class="lg regular" style="margin-left:0em;"><div class='lg-row'>樹密徑幽深　禪房春晝陰　斷雲寒宿檻　流水靜穿林　僧說前朝事　人多象外心</div>
<div class='lg-row'>翻悲出門去　鐘磬有餘音</div>
</div></div>
<div class='div-other'><a id='mulu680' />
<p class='h4'>雨華庵</p><p style="margin-left:0em;text-indent:2em">在雨華峯下，如曉建，照德重修。</p>
</div>
<div class='div-other'><a id='mulu681' />
<p class='h4'>大慈庵</p><p style="margin-left:0em;text-indent:2em">在茶山，明萬曆<span class='corr'>間</span>，古鑑建以接待往來。</p>
</div>
<div class='div-other'><a id='mulu682' />
<p class='h4'>方圓庵</p><p style="margin-left:0em;text-indent:2em">在千步沙，廣濟建，三世孫源祿修。</p>
</div>
<div class='div-other'><a id='mulu683' />
<p class='h4'>望槎庵、甘露庵</p><p style="margin-left:0em;text-indent:2em">清雍正<span class='corr'>間</span>，法雨住持法澤買二庵廢址，並作一庵，為退居之所，即今之長生庵。</p>
</div>
<div class='div-other'><a id='mulu684' />
<p class='h4'>真歇庵</p><p style="margin-left:0em;text-indent:2em">在普濟寺後，宋真歇建。即海岸孤絕處，或稱為真歇庵。</p>
<p style="margin-left:0em;text-indent:2em">清釋永道〈尋真歇庵〉詩：</p>
<p style="margin-left:0em;text-indent:0em;" class="lg-abnormal"><div class='lg-row'>波中卓錫破天荒　祖道於今日更彰　欲訪幽棲遺老盡　寒雲冉冉水湯湯</div>
</p></div>
<div class='div-other'><a id='mulu685' />
<p class='h4'>寶函堂</p><p style="margin-left:0em;text-indent:2em">在不二石右，真一<span class='corr'>刺</span>血書經處。</p>
</div>
<div class='div-other'><a id='mulu686' />
<p class='h4'>育恩院</p><p style="margin-left:0em;text-indent:2em">在普濟寺西二里，總鎮楊宗業建。並構不二閣，寺僧性能守靜於此。</p>
<p style="margin-left:0em;text-indent:2em">明徐如翰詩：</p>

<div class="lg regular" style="margin-left:0em;"><div class='lg-row'>山勝皆藏石　石奇各肖形　地當幽絕處　寺露半開扃　小檻援飛霧　晴窗瞰落星</div>
<div class='lg-row'>曲階苔細細　危竇水泠泠　竹罅斜通白　雲標別染青　密陰時護徑　麗影欲充庭</div>
<div class='lg-row'>挹海懸雙鏡　開山問五丁　漸疑霞作屋　翻訝蘚為屏　坐臥俱成適　攀躋覺有靈</div>
<div class='lg-row'>穉僧能呪鉢　仙子解談經　面壁宜深定　鐫題各辦銘　最憐齋報午　粳粒筍芽馨</div>
</div></div>
<div class='div-other'><a id='mulu687' />
<p class='h4'>總靜室</p><p style="margin-left:0em;text-indent:2em">在司基灣。明督造張隨以舊址湫隘，拓基遷建，題曰「雲林總會」。</p>
</div>
<div class='div-other'><a id='mulu688' />
<p class='h4'>松雪齋</p><p style="margin-left:0em;text-indent:2em">妙用居此，九世孫廣志重修。明副憲周應治題額，大學士申時行書。</p>
</div>
<div class='div-other'><a id='mulu689' />
<p class='h4'>善法堂</p><p style="margin-left:0em;text-indent:2em">性相居此。<span class='note-inline'>(採訪云：普濟寺住持天真，於洪筏堂外別建是堂，今仍併入洪筏堂。)</span></p>
</div>
<div class='div-other'><a id='mulu690' />
<p class='h4'>恩榮堂</p><p style="margin-left:0em;text-indent:2em">迥禪師祠。海日置地，集本支同建。</p>
</div>
<div class='div-other'><a id='mulu691' />
<p class='h4'>衣珠堂</p><p style="margin-left:0em;text-indent:2em">如迥同徒性空居此。孫海日，字榮光，故又號榮光堂。嗣孫普通、續敬等重修。</p>
</div>
<div class='div-other'><a id='mulu692' />
<p class='h4'>仁德堂</p><p style="margin-left:0em;text-indent:2em">普勤同徒通奇創。<span class='note-inline'>(按秦耀曾記，即今之錫麟堂。)</span></p>
<p style="margin-left:0em;text-indent:2em">清朱謹〈寓仁德堂〉詩：</p>

<div class="lg regular" style="margin-left:0em;"><div class='lg-row'>暮年猶蹈海　至此未還家　夢過如飄葉　春殘又落花　客心憎筆硯　儒業羨袈裟</div>
<div class='lg-row'>何似山頭石　無情閱歲華</div>
</div></div>
<div class='div-other'><a id='mulu693' />
<p class='h4'>寶林堂</p><p style="margin-left:0em;text-indent:2em">海山居此。因內徙，其徒散居不復建。五世孫通悟歸其地於普濟。</p>
</div>
<div class='div-other'><a id='mulu694' />
<p class='h4'>彌陀庵</p><p style="margin-left:0em;text-indent:2em">在茶山，照順、照林居此。<span class='note-inline'>(林為普濟執事，募化油漆寶殿，盡心有功。)</span></p>
</div>
<div class='div-other'><a id='mulu695' />
<p class='h4'>梵音庵</p><p style="margin-left:0em;text-indent:2em">在海天佛國石右，明照建。五世孫寂愛重建。</p>
</div>
<div class='div-other'><a id='mulu696' />
<p class='h4'>無垢庵</p><p style="margin-left:0em;text-indent:2em">在茶山深處。明萬曆<span class='corr'>間</span>，寶臺開山。清康熙二十八年，三世孫手量重建。慈谿裘璉聯其室曰：「到門三澗清降海，繞室千葩豔奪霞。」</p>
</div>
<div class='div-other'><a id='mulu697' />
<p class='h4'>吉祥庵</p><p style="margin-left:0em;text-indent:2em">明萬曆五年，明潭以內臣出家，卜築居焉。</p>
</div>
<div class='div-other'><a id='mulu698' />
<p class='h4'>飧霞庵</p><p style="margin-left:0em;text-indent:2em">明萬曆間，妙峯、寶峯同建。眉公陳徵君題額。</p>
</div>
<div class='div-other'><a id='mulu699' />
<p class='h4'>竹林庵</p><p style="margin-left:0em;text-indent:2em">增飧建。徒超慧居之，改名龍象庵。</p>
</div>
<div class='div-other'><a id='mulu700' />
<p class='h4'>宜庵</p><p style="margin-left:0em;text-indent:2em">在茶山東北。勤學以過小山洞，潮汐不時，請於法雨明益長老，起蓋此庵。</p>
</div>
<div class='div-other'><a id='mulu701' />
<p class='h4'>憨山居</p><p style="margin-left:0em;text-indent:2em">清海岫重建。岫為法雨知眾，勤勞多年，建此為休息之所。</p>
</div>
<div class='div-other'><a id='mulu702' />
<p class='h4'>福源庵</p><p style="margin-left:0em;text-indent:2em">庭柏建，督造張隨題額。</p>
</div>
<div class='div-other'><a id='mulu703' />
<p class='h4'>智度庵</p><p style="margin-left:0em;text-indent:2em">在大智塔右，如心創，元吉重建。吉先為普濟監院，後為法雨堂主，勤敏服眾。</p>
</div>
<div class='div-other'><a id='mulu704' />
<p class='h4'>開智庵</p><p style="margin-left:0em;text-indent:2em">法雨寺僧通勖等建，內供大智像。</p>
</div>
<div class='div-other'><a id='mulu705' />
<p class='h4'>地藏庵</p><p style="margin-left:0em;text-indent:2em">佛恩建，為法雨寺普同塔院。</p>
</div>
<div class='div-other'><a id='mulu706' />
<p class='h4'>松雲庵</p><p style="margin-left:0em;text-indent:2em">武嚴建，方昇居之。嚴為法雨副寺，勤敏有功。</p>
</div>
<div class='div-other'><a id='mulu707' />
<p class='h4'>靈芝庵</p><p style="margin-left:0em;text-indent:2em">在育恩院右，景最奇勝。</p>
</div>
<div class='div-other'><a id='mulu708' />
<p class='h4'>文殊院</p><p style="margin-left:0em;text-indent:2em">潮音之退居院。息耒未闢之前，結茅於茲。當巫山石玲瓏巖之交。小而不偪，幽而不寒。峻崖之中，清泉涓注。修樹怪藤，蒼翠撲人。名曰文殊，以其大峯如象也。</p>
</div>
<div class='div-other'><a id='mulu709' />
<p class='h4'>鎮龍庵</p><p style="margin-left:0em;text-indent:2em">性果建，與聖壽庵相聯。後古心即其址建德雲室，退居於此。</p>
</div>
<div class='div-other'><a id='mulu710' />
<p class='h4'>龍沙庵</p><p style="margin-left:0em;text-indent:2em">在龍巖西，圓宗建。廣智重建未就，徒續章成之。乾隆乙卯，覺照同徒昌曙、昌曉重修。</p>
</div></div>
<div class='div-other'><a id='mulu711' />
<ul class="">
<li><p style="margin-left:4em;text-indent:-4em">大智庵</p>
</li>

<li><p style="margin-left:4em;text-indent:-4em">西資庵：在一乘塔後。</p>
</li>

<li><p style="margin-left:4em;text-indent:-4em">慈源庵：在千步沙。</p>
</li>

<li><p style="margin-left:4em;text-indent:-4em">天王殿：在千步沙。</p>
</li>

<li><p style="margin-left:4em;text-indent:-4em">普濟庵：真空建。</p>
</li>

<li><p style="margin-left:4em;text-indent:-4em">圓隱堂：定慧居之。</p>
</li>

<li><p style="margin-left:4em;text-indent:-4em">善慶堂：海寶、性樂居之。</p>
</li>

<li><p style="margin-left:4em;text-indent:-4em">供石齋：海岳居之。</p>
</li>

<li><p style="margin-left:4em;text-indent:-4em">水月堂：真宰居之。</p>
</li>

<li><p style="margin-left:4em;text-indent:-4em">美勝堂：寂周居之。</p>
</li>

<li><p style="margin-left:4em;text-indent:-4em">天機堂：天機居之。</p>
</li>

<li><p style="margin-left:4em;text-indent:-4em">歸元堂：照宇居之。</p>
</li>

<li><p style="margin-left:4em;text-indent:-4em">斗室齋：寂汶建。</p>
</li>

<li><p style="margin-left:4em;text-indent:-4em">圓覺庵：如月建。</p>
</li>

<li><p style="margin-left:4em;text-indent:-4em">琉璃庵：在茶山後。</p>
</li>

<li><p style="margin-left:4em;text-indent:-4em">崇德庵：見寬建。</p>
</li>

<li><p style="margin-left:4em;text-indent:-4em">華嚴庵：性覺建。</p>
</li>

<li><p style="margin-left:4em;text-indent:-4em">圓隱庵：如元建。</p>
</li>

<li><p style="margin-left:4em;text-indent:-4em">靈瑞庵：性學建。</p>
</li>

<li><p style="margin-left:4em;text-indent:-4em">慈音庵：增耀建。</p>
</li>

<li><p style="margin-left:5em;text-indent:-5em">金剛洞庵：惟至建。</p>
</li>

<li><p style="margin-left:4em;text-indent:-4em">祇園庵：靈一建。</p>
</li>

<li><p style="margin-left:4em;text-indent:-4em">極樂庵、博堂庵<span class="note-inline">(「博」，《秦志》作「摶」。)</span></p>
</li>

<li><p style="margin-left:4em;text-indent:-4em">竹石居：在八卦石下。</p>
</li>

<li><p style="margin-left:4em;text-indent:-4em">菩提庵：心徹建。</p>
</li>

<li><p style="margin-left:4em;text-indent:-4em">寶華庵：明德建。</p>
</li>

<li><p style="margin-left:4em;text-indent:-4em">華嚴庵：自全建。</p>
</li>

<li><p style="margin-left:4em;text-indent:-4em">金剛庵：佛虛建。</p>
</li>

<li><p style="margin-left:4em;text-indent:-4em">定慧庵：名山建。</p>
</li>

<li><p style="margin-left:4em;text-indent:-4em">雞足庵</p>
</li>

<li><p style="margin-left:4em;text-indent:-4em">萬松庵：善緣重建。</p>
</li>

<li><p style="margin-left:4em;text-indent:-4em">翠微庵：如欽、性律創。</p>
</li>

<li><p style="margin-left:4em;text-indent:-4em">資福庵：寂燈建。</p>
</li>

<li><p style="margin-left:4em;text-indent:-4em">萬佛庵：梵慧建。</p>
</li>

<li><p style="margin-left:4em;text-indent:-4em">龍樹庵：海燈建。<span class="note-inline">(「燈」，《秦志》作「澄」。)</span></p>
</li>

<li><p style="margin-left:4em;text-indent:-4em">大悲庵：如盈建。</p>
</li>

<li><p style="margin-left:4em;text-indent:-4em">月印庵：在摩尼洞上。</p>
</li>

<li><p style="margin-left:4em;text-indent:-4em">雪浪庵：在後海洋畔。</p>
</li>

<li><p style="margin-left:4em;text-indent:-4em">般若庵：在鸚哥石右。</p>
</li>

<li><p style="margin-left:4em;text-indent:-4em">融徹庵：融徹創。</p>
</li>

<li><p style="margin-left:4em;text-indent:-4em">清淨庵：照盛重修。</p>
</li>

<li><p style="margin-left:4em;text-indent:-4em">雙隱庵：沐冶建。</p>
</li>

<li><p style="margin-left:4em;text-indent:-4em">寧喜庵：子傑建。</p>
</li>

<li><p style="margin-left:4em;text-indent:-4em">一草庵：古風建。</p>
</li>

<li><p style="margin-left:4em;text-indent:-4em">雪雲庵：芳昇建。</p>
</li>

<li><p style="margin-left:4em;text-indent:-4em">龍興庵：陵漢建。</p>
</li>

<li><p style="margin-left:4em;text-indent:-4em">上乘庵：法雨寺茶園。</p>
</li>

<li><p style="margin-left:4em;text-indent:-4em">水濟庵：萬緣建。</p>
</li>

<li><p style="margin-left:4em;text-indent:-4em">月光庵：廣信建。</p>
</li>

<li><p style="margin-left:4em;text-indent:-4em">青鼓庵：源學建。</p>
</li>

<li><p style="margin-left:4em;text-indent:-4em">太平庵：在大智塔西。</p>
</li>

<li><p style="margin-left:4em;text-indent:-4em">白雲庵：性堅建。</p>
</li>

<li><p style="margin-left:4em;text-indent:-4em">娑羅庵：真隆建。</p>
</li>

<li><p style="margin-left:4em;text-indent:-4em">蓮花庵：如定建。</p>
</li>

<li><p style="margin-left:4em;text-indent:-4em">大覺庵：真良建。</p>
</li>

<li><p style="margin-left:4em;text-indent:-4em">清籟庵：在金剛窟後。</p>
</li>

<li><p style="margin-left:4em;text-indent:-4em">林樾庵：海觀建。</p>
</li>

<li><p style="margin-left:4em;text-indent:-4em">祖音庵：為普賢老祖祠。</p>
</li>

<li><p style="margin-left:4em;text-indent:-4em">龍泉庵：為圓悟祠。</p>
</li>

<li><p style="margin-left:4em;text-indent:-4em">迎旭庵：萬宗建。</p>
</li>

<li><p style="margin-left:4em;text-indent:-4em">法華庵：性實建。</p>
</li>

<li><p style="margin-left:4em;text-indent:-4em">長壽庵：源濬建。</p>
</li>

<li><p style="margin-left:4em;text-indent:-4em">樹德堂：智惻重建。</p>
</li>

<li><p style="margin-left:4em;text-indent:-4em">明淨庵：誠義重修。</p>
</li>

<li><p style="margin-left:4em;text-indent:-4em">寄餘庵：心明建。</p>
</li>

<li><p style="margin-left:5em;text-indent:-5em">圓通境庵：靈脈創。</p>
</li>

<li><p style="margin-left:4em;text-indent:-4em">法善庵：照源建。</p>
</li>

<li><p style="margin-left:4em;text-indent:-4em">秀蓮庵：在千步沙。</p>
</li>

<li><p style="margin-left:4em;text-indent:-4em">慧日庵：在千步沙。</p>
</li>

<li><p style="margin-left:4em;text-indent:-4em">金地庵：在千步沙<span class="note-inline">(乾峯元塔院)</span>。</p>
</li>

<li><p style="margin-left:4em;text-indent:-4em">海常庵：真曉建。</p>
</li>

<li><p style="margin-left:4em;text-indent:-4em">善說齋：在慈雲石旁。</p>
</li>

<li><p style="margin-left:4em;text-indent:-4em">證覺堂：性旋居之。</p>
</li>

<li><p style="margin-left:4em;text-indent:-4em">枕石居：性樂居之。</p>
</li>

<li><p style="margin-left:4em;text-indent:-4em">太古堂：海涵居之。</p>
</li>

<li><p style="margin-left:4em;text-indent:-4em">蘿月堂：寂周居之。</p>
</li>

<li><p style="margin-left:4em;text-indent:-4em">水天齋：心徹建。</p>
</li>

<li><p style="margin-left:4em;text-indent:-4em">見空堂：性徹建。</p>
</li>

<li><p style="margin-left:4em;text-indent:-4em">佑啓堂：在天機堂側<span class="note-inline">(無窮富祠)</span>。</p>
</li>

<li><p style="margin-left:5em;text-indent:-5em">中法如庵：舊名正法堂。</p>
</li>

<li><p style="margin-left:4em;text-indent:-4em">方廣庵：如富建。</p>
</li>

<li><p style="margin-left:4em;text-indent:-4em">觀音庵：海印創。</p>
</li>

<li><p style="margin-left:4em;text-indent:-4em">湧泉庵：如叢建。</p>
</li>

<li><p style="margin-left:4em;text-indent:-4em">弘覺庵：海舟建。</p>
</li>

<li><p style="margin-left:4em;text-indent:-4em">智勝庵：在茶山左，性靈建。</p>
</li>

<li><p style="margin-left:4em;text-indent:-4em">大休庵：在龍頭山上。</p>
</li>

<li><p style="margin-left:4em;text-indent:-4em">中峯庵：慧海建。</p>
</li>

<li><p style="margin-left:4em;text-indent:-4em">至善庵：明空建。</p>
</li>

<li><p style="margin-left:5em;text-indent:-5em">法華團瓢：實修建。</p>
</li>

<li><p style="margin-left:4em;text-indent:-4em">東照庵：香雲建。</p>
</li>

<li><p style="margin-left:5em;text-indent:-5em">平天洞庵：性悟居之。</p>
</li>

<li><p style="margin-left:4em;text-indent:-4em">芥光庵：普勝建。</p>
</li>

<li><p style="margin-left:5em;text-indent:-5em">功德林庵：來肩建。</p>
</li>

<li><p style="margin-left:4em;text-indent:-4em">慈慧庵：性覺建。</p>
</li>

<li><p style="margin-left:4em;text-indent:-4em">德鄰庵：寂輝建。</p>
</li>

<li><p style="margin-left:4em;text-indent:-4em">月峯庵：萬慧建。</p>
</li>

<li><p style="margin-left:4em;text-indent:-4em">象中庵</p>
</li>

<li><p style="margin-left:4em;text-indent:-4em">瑞雲庵：宗修建。</p>
</li>

<li><p style="margin-left:4em;text-indent:-4em">大中庵：別峯建。</p>
</li>

<li><p style="margin-left:4em;text-indent:-4em">南山庵：吼山建。</p>
</li>

<li><p style="margin-left:4em;text-indent:-4em">海雲庵：岐峯建。</p>
</li>

<li><p style="margin-left:4em;text-indent:-4em">金陵庵：天鑑重建。</p>
</li>

<li><p style="margin-left:4em;text-indent:-4em">盤龍庵：真寬建。</p>
</li>

<li><p style="margin-left:4em;text-indent:-4em">圓信庵：明忠建。</p>
</li>

<li><p style="margin-left:4em;text-indent:-4em">迴龍庵：明富建。</p>
</li>

<li><p style="margin-left:4em;text-indent:-4em">萬年庵：敬雲焚修。</p>
</li>

<li><p style="margin-left:4em;text-indent:-4em">大士庵：雲際、旭映同建。</p>
</li>

<li><p style="margin-left:4em;text-indent:-4em">楞伽庵：月華創。</p>
</li>

<li><p style="margin-left:4em;text-indent:-4em">青蓮庵：弘慧建。</p>
</li>

<li><p style="margin-left:4em;text-indent:-4em">白衣庵：通行建。</p>
</li>

<li><p style="margin-left:4em;text-indent:-4em">別峯庵：性忠建。</p>
</li>

<li><p style="margin-left:4em;text-indent:-4em">師子庵：旨庵建。</p>
</li>

<li><p style="margin-left:4em;text-indent:-4em">堆雲庵：臥容建。</p>
</li>

<li><p style="margin-left:4em;text-indent:-4em">彈指庵：素彬建。</p>
</li>

<li><p style="margin-left:4em;text-indent:-4em">福幢庵：即法雨中興塔院。</p>
</li>

<li><p style="margin-left:4em;text-indent:-4em">指南庵：實參建。</p>
</li>

<li><p style="margin-left:4em;text-indent:-4em">智定庵：在後東天門上。</p>
</li>

<li><p style="margin-left:5em;text-indent:-5em">彌勒洞庵：戒明焚修居之。</p>
</li>

<li><p style="margin-left:4em;text-indent:-4em">永勝庵：祖敬建。</p>
</li>

<li><p style="margin-left:4em;text-indent:-4em">龍珠庵：心源同徒重建。</p>
</li>

<li><p style="margin-left:4em;text-indent:-4em">海印庵：在蓮花洋畔。</p>
</li>

<li><p style="margin-left:4em;text-indent:-4em">大慈庵：在西天門側。</p>
</li>

<li><p style="margin-left:4em;text-indent:-4em">金剛庵：性汾建。</p>
</li>

<li><p style="margin-left:4em;text-indent:-4em">瑞勝庵：寂壽同孫等重建。</p>
</li>

<li><p style="margin-left:4em;text-indent:-4em">六明庵：源泰建。</p>
</li>

<li><p style="margin-left:4em;text-indent:-4em">聖壽庵：如弘建。</p>
</li>

<li><p style="margin-left:3em;text-indent:-3em">律堂：賢瑞建。</p>
</li>

<li><p style="margin-left:4em;text-indent:-4em">桂花庵：廣輪建。</p>
</li>

<li><p style="margin-left:4em;text-indent:-4em">上方庵：智廣建。</p>
</li>

<li><p style="margin-left:4em;text-indent:-4em">彌勒室：法雲建。</p>
</li>

<li><p style="margin-left:4em;text-indent:-4em">離垢庵：本來建。</p>
</li>

<li><p style="margin-left:4em;text-indent:-4em">福慧庵：源法建。</p>
</li>

<li><p style="margin-left:4em;text-indent:-4em">淨勝庵：無能建，海文重修。</p>
</li>
</ul><p style="margin-left:0em;text-indent:2em">上法如庵<span class='note-inline'>(舊名易安堂，廢址歸大悲殿管。)</span></p>
</div></div>
<p class='juan'>普陀洛迦新志卷五終</p>
<div class='div-w'><a id='mulu712' />
<p class='h2'>附錄：觀世音菩薩靈感救護亞洲記</p><p style="margin-left:0em;text-indent:2em">清光緒庚子，聯軍入北京，外兵各佔區域而守。日本軍隊所轄地段內一廢寺，日軍官據寺精舍數間。該寺住持與日軍官過從漸密，遂向某軍官曰：「貴國亦是佛教國。本寺有古代傳留之觀音聖像一尊。老僧將去世，中國內亂將作；殺刧積重難返，惡魔當道，漸毀佛法。此莊嚴佛像，必難保存。擬請貴國代為供奉，未識可否？」該軍官曰：「須請示欽使而後行。」乃請示於駐北京之日本欽使。欽使曰：「可，但須有該僧志願書，方可照收。」由是該軍官言於某住持，該住持即書一「奉贈觀音聖像一尊於大日本供養」之字據與之。日軍遂派音樂大隊、欽使以下文武百官，步送聖像於塘沽之日本兵船。并電致日本，集合全國士紳，迎奉聖像登陸，建一鎮海樓於高麗海峽而供養之。迨日俄開戰，俄竭全國之力以攻日本，水陸並進，其勢洶洶。陸則利用西伯利亞鐵路，直逼海參威。海則盡驅波羅的海艦隊，繞印度洋而入高麗海峽。在俄國意，以為日本區區三島稱霸亞洲，不難一鼓而滅之。日本滅，則中國大好河山自為俄屬，世界即無與抗顏者。是以盡驅艦隊，直入高麗海峽。不意是日大霧，日本海軍士官均隱於鎮海樓觀音像前後，以伺俄軍之蹤迹。忽一綫清光衝破大霧，俄艦隊盡集於前。日軍皆奮勇爭先，一鼓衝至俄艦隊側，即將俄艦全部擊沈。未沈者皆被俘虜。從此全日海軍，崇信鎮海樓之觀世音菩薩為亞洲之大慈大悲救世主。此駐漢口日本領事瀨川，持照片親證於盧鴻滄居士者。曹亞伯記</p>
</div></div>
</div><!-- end of div[@id='body'] -->
</body></html>