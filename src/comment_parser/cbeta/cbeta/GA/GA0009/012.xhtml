<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普陀洛迦新志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1049' />
<p class='juan'>普陀洛迦新志卷十二</p><p class="byline">古會稽　陶鏞　鑑定</p><p class="byline">古翁山　王亨彥　輯</p>
<div class='div-other'><a id='mulu1050' />
<p class='h1'>敍錄門第十二</p>
<div class='div-other'><a id='mulu1051' /><p style="margin-left:2em">數典不能忘祖，念開創之維艱；飲水所貴思源，識淵源之有自。世事滄桑，每多變幻；文人紀載，不厭頻繁。茲志創於盛氏，續自侯公。厥後屢有增刊，迄今差臻詳備。蓋善作尤貴善承，肯堂必祈肯構。謹傳先德，共報佛恩。志敍錄。</p>
</div>
<div class='div-other'><a id='mulu1052' />
<p class='h2'>補陀洛迦山傳（七篇）</p><p class="byline">元龜茲盛熙明著</p><p style="margin-left:0em;text-indent:2em">自序曰：</p>
<p style="margin-left:0em;text-indent:2em">九州之山川具載於書傳，山海之詭奇亦見於圖記，其來尚矣。謹按補陀洛迦者，蓋梵名也，華言「小白華」。《方廣華嚴》言，善財第二十八參，觀自在菩薩與諸大菩薩圍繞說法，蓋此地也。然世無知者。始自唐朝，梵僧來覩神變，而補陀洛迦山之名遂傳焉。盤礡於東越之境，窅茫夫巨浸之中。石洞嵌巖，林巒清邃。有道者居之，而阿蘭若兆興焉。似非好奇探幽、乘桴浮槎者，罕能至也。惟我皇元，際天所覆，均被化育；梯航所及，靈迹悉著。至於茲山，瞻拜相繼，肸蠁昭答，不可勝紀矣。然圖志脫漏，言辭庸謬，四方何傳？僕，頃因謝病，偶在海濱，恭叩靈躅，旁搜經籍。首集自在之功德，繼考洞宇之勝概。若夫由心所見，光景斯彰，因緣有待，廟塔興建，具載於篇。能游目者，不起於座，飛神於大方之外。當知清淨光明，廣大悲心，與菩薩無二。推惻隱之端，躬行於日用之<span class='corr'>間</span>，非徒空言也。倘欲南詢，亦必問津於此；而與善財同乘般若慈舟，共達毘盧性境。入海印之三昧，證大悲之法門。圓解脫之深因，滿普賢之願海。普令法界含生，盡登菩提彼岸者，豈虛謬哉？<span class='note-inline'>(舊志)</span></p>
<p style="margin-left:0em;text-indent:2em">天台劉仁本題曰：</p>
<p style="margin-left:0em;text-indent:2em">補陀洛迦山在東越之大海中。望扶桑日輪，湧出水底。咫尺<span class='corr'>間</span>，金光絢赫，五色敷瑩；泰山日觀，不足奇也。大士觀音坐此道場；自始興迄今，無片文隻字紀錄，以垂考證。龜茲盛熙明氏既來遊息，即事為文，中具四品：其一以梵語譯華言，言菩薩功德也。其二以山川地理言，言奇蹤勝概也。至於三、四，則以歷代官民祈籲靈感，與夫今朝之祝釐賚予言，言所崇信莊嚴也。熙明生居西域，世與佛鄰；善誦佛書，深達梵語。故於《楞伽》祕密之典、傳習小白華之事，不啻若自其口出；矧於身親炙之，而不敷揚演說其詳乎？近地有號安期鄉、蓬萊<span class='corr'>鄉</span>者，景物歷歷可翫。意者，秦皇、漢武為聲聞所誤。倘得見之，亦何有海上別為神仙之求耶？熙明所述為不誣。住山僧睿上人，以其傳來請誌；是亦東南一偉觀也，故書以遺之。<span class='note-inline'>(舊志)</span></p>
<p style="margin-left:2em">按清康熙《裘志．事略門》云：「盛有〈洛迦山〉上、中、下考三篇。又著品四篇，一曰〈自在功德〉，一曰〈感應祥瑞〉，一曰〈洞宇封域〉，一曰〈興建沿革〉。以其文不雅馴，且非志體，故不全載。而節取其文，入〈形勝〉、〈建置〉、〈靈異〉、〈頒賜〉、〈法產〉。所遺者，止雜引竺經梵呪等詞耳。」朱緒曾《昌國典詠》云：「余於丙午六月遊此山，於藏經中<span class='note-inline'>(此係以所藏之經書為藏經，非欽頒之梵筴藏經也)</span>，錄元人盛熙明《補陀洛迦山傳》，凡七篇<span class='note-inline'>(朱氏所見，《裘志》所據，皆流通本，非藏經本)</span>。相傳光緒初，定海設局修志，有抄本，其篇數正相同。文詞雖不雅馴，要其經營草創，為山志之權輿。《裘志》節取其文，而不注明所出，未免迹近掠美矣。」</p>
</div>
<div class='div-other'><a id='mulu1053' />
<p class='h2'>補陀山志</p><p style="margin-left:0em;text-indent:2em">明萬曆十七年己丑</p>
<p class="byline">雲閒侯繼高輯</p>
<div class='div-other'><a id='mulu1054' /><p style="margin-left:0em;text-indent:2em">自序曰：</p>
<p style="margin-left:0em;text-indent:2em">勝國時，盛熙明氏以西域之裔，深通祕密之典，迺著《補陀洛迦山傳》，分為四品。由是菩薩之功德、山川之奇勝，與夫歷代祈籲祝釐之虔、應感靈瑞之異，彰彰較著矣。然而卷帙陋小，流傳未布。使天下通都大邑，道里遼曠，嚮慕而不可至者，卒弗獲一展卷而臥遊矣。且今之叢林，自往年倭亂之後，廢而復興，已非昔日之舊。其沿革又不可以無志也。余不佞，承乏來浙，涉歷海洋，首謁大士於補陀。周覽之餘，問寺僧：「山有志乎？」始出熙明著傳。則紙敝墨濡，幾成蠹簡矣。蓋熙明至今已二百三十餘年。其四品所載，亦大都爾。入我明來，香火益崇，著述益富，迄今無有紹熙明而為之傳者。余喟然曰：「名山巨剎既不可無載述以示於後；况聖母慈聖皇太后刊印藏經，而我皇上純孝承志，敕遣內使齎經降香，來錫普陀。余既勒之貞珉，與茲山並峙矣！於此，又烏得無志？」謀於海憲潛山劉公。公以屬之郡大夫武陵龍公曰：「必儀部屠長卿先生也。」乃就而請業焉。不數時，彙次成帙；而不佞乃申一言於末簡。夫世之儒者，諱不言佛；若戎臣武士，又輒謂威克厥愛，與慈悲之旨弗類。以愚思之，佛之大端，以慈悲為體，以化導為用。其要以使人人趨善而背惡爾。孟子曰：「以不忍人之心，行不忍人之政」，非慈悲之謂乎？孔子曰：「己欲立而立人，己欲達而達人」，非化導之謂乎？余武人也，麤鄙弗學；顧平日耳剽先生長者之言，而知驅惡而使歸於善、除逆而使效乎順，是真有味夫慈悲化導之旨者。况覩熙明盛典，而不樂觀此志之成也哉？茲歲仲春，余督哨海上，舟過補陀，禱大士曰：「我佛靈赫，尚克相余；俾我師貞吉，少效尺寸，以上報天子。」未幾，倭奴竊發，窺我邊界。皇威丕震，我是以有花腦浪岡之捷，謂非大士默相之功，可乎？志成，適有此役，因並記之。時萬曆己丑夏五月既望。<span class='note-inline'>(舊志)</span></p>
</div>
<div class='div-other'><a id='mulu1055' /><p style="margin-left:0em;text-indent:2em">鄞縣屠隆序曰：</p>
<p style="margin-left:0em;text-indent:2em">震旦國中，三大道場。西峨眉以普賢，北五臺以文殊，而我東海補陀以觀世音。西北距佛國不遠，道法漸摩，近而且易。東海僻在深阻，聲迹荒遐。眾生沈淪，熏染五濁，如來重愍之。茲觀世音之開化補陀，津梁娑竭，良有以也。峨眉、五臺，深峭雄拔，秀甲神州；而補陀獨立大瀛海中孤絕處，尤為奇特。善信航海朝謁大士，肩駢趾錯。無論中華，即天竺梵僧亦往往單瓢隻履，<span class='corr'>間</span>關而至，殆無虛日。而吾鄉士大夫顧反畏風波，罕登涉者。海上文人，恆標勝靈區，詫奇五嶽，託之竹素，而補陀一志獨闕焉。乃使大教壅閼、外道喧豗，則何貴操管綴文者哉？開府侯大將軍乃謀之兵使者劉公、郡大夫龍公，纂修《補陀志》。爰尊今上，奉聖母命，頒賜藏經制敕及御製序文，冠諸簡端。而圖繪山海巖洞、殿宇形勝，次第裒集古今名賢著作，彙為一書，復屬道民刪定。乃為稍削舊詩之俚謬，增入時賢之合作者若干篇。復以道民所自為記頌韻語附焉。三君子之闡揚教典，開迪蒙愚，厥功不細。詎惟山靈海若欣豫？亦如來之所印可也！萬曆己丑春，弢光居士屠隆撰。<span class='note-inline'>(舊志)</span></p>
</div>
<div class='div-other'><a id='mulu1056' /><p style="margin-left:0em;text-indent:2em">皖城劉尚志序曰：</p>
<p style="margin-left:0em;text-indent:2em">流沙以西，有昆崙縣圃。之罘以東，有蓬萊三山。赤縣神州，名洞天福地者，雖可僂指，大都為仙靈託迹。獨東海補陀，稱佛道場。昔襄城鼎湖，迹肇軒后。包山洞庭，祕發龍威。柱下老史，宣尼讚以猶龍。清虛沖舉之學，實自此昌明焉。惟時固不聞有能仁氏之教也，有之，亦迦毘身毒，彼國自為奉行爾。東漢之初，漸流震旦。其道以超脫為貴、以空寂為宗；而獨露靈明，謂之見性。吾儒者固嘗昌言排之，而高明特達之士，往往褰裳染指焉。蓋士方苦世法跼蹐，而一聞擺落之言，即豁焉如縛者之得釋；士方苦世途炎囂，而一領清淨之旨，即灑焉如暍夫之飲冰。佛惟以擺落為言，士之近擺落者易入焉；佛惟以清淨為旨，士之近清淨者易入焉。非惟無妨於儒，亦足助儒教之所不及。此我皇上握符御世，闡教明道之意也。大哉王言！刑賞所及，權衡制之；刑賞所不及，善法牖之。生成之表，別有陶冶矣。補陀洛迦之山，孤懸大瀛海中，空闊迥絕，秀甲神州。一躋覽其上，輒有憑虛御風、超越塵壒之想。不佞猥叨職事，仰宣皇上清淨奉道開化德意，而用以牖俗淳風者，守臣責也。若夫儒佛之理之精者，不佞烏能知？則敬以俟當世之大參同君子焉。<span class='note-inline'>(舊志)</span></p>
</div>
<div class='div-other'><a id='mulu1057' /><p style="margin-left:0em;text-indent:2em">武陵龍德孚序曰：</p>
<p style="margin-left:0em;text-indent:2em">補陀，震旦一大道場也，應感肸蠁，靈迹奇聲，著於歷代。明州，古稱文獻地，馳藝苑之名、修伽羅之教者不乏。奈何今始志，志而又屬帥臣也。君子曰：「是可以卜世矣。」海上島嶼，星布棊列。引睇三韓、日本，近在眉睫。國初，湯信國請徙而部之內地，補陀猶留一僧一价，以奉香火。世廟時，東夷擾我海壖，所過殘破，補陀遂燹於兵。居無何，汪直俘而海波復寧，說者歸之靈貺焉。維時萬曆丙戌七月七日，瑞蓮產慈寧宮，抽英吐翹，絕殊凡種。九日，瑞蓮再產宮中，重臺結薏，又殊前種。主上大加賞異，敕中使出示輔臣，圖而詠之。於是聖母敕中使，二航蓮花部主法像，及續鍥藏經四十一函，並舊鍥藏經六百三十七函，直詣莊嚴妙海，鎮壓普門，答靈貺而結勝果也。主上孝思錫類，綸綍宏宣。善信皈依奔走，蓋雲合而坌湧焉。大德滲漉，盛治郅隆，靈貺昭赫固莫盛於今日。而帥臣因得優游容與，從事鉛槧，揚搉今古，有散帙緩帶之風矣。且知崇三寶，振禪悅，篤皇家之祐，培人天之因。穆哉侯君！羊叔子、曹武惠，其流亞耶？洛陽興廢，卜世盛衰。不佞孚亦於今日補陀之志卜之，是亦臣子祝釐之一念也。萬曆己丑午月望日。<span class='note-inline'>(舊志)</span></p>
</div>
<div class='div-other'><a id='mulu1058' /><p style="margin-left:0em;text-indent:2em">鎮海邵輔忠〈重鋟補陀志序〉曰：</p>
<p style="margin-left:0em;text-indent:2em">補陀為祝延名山，著靈大士。白華載於內典，黑龍呪於梵音，故無志也。志輯於侯大將軍，以汎海選勝，罝弋見聞，彙列成帙，今且嗣而鋟之矣。以余所聞父老言，補陀屼懸海上，去縣三百里而遙，外控諸夷貢舶孔道也。然而代有隆替，則時地劫會偶逢，非大士慈靈代有覺迷也。今上道揆在宥，皇極建中。迺廣孝治，奉兩宮慈旨，遣中使頒經披繡，祝延萬年。而海宇屢豐，兵革不作，於茲三紀。福國庇民，應若蓍蔡，夫非冥冥之所默佑也哉？先是歲己亥，前殿災，甍礎俱燼；獨大士金相自若，而護法關神亦不毀，此其故可曙已！今茲屢厪詔諭，中使毖飭鼎新厥宇，告竣也宜哉！矧其時汎舳艫，諸島防援，賁相望於滄溟，鯨鯢無敢動焉。此實我皇靈伊濯，孝慈昭假，而大士如為助流宣化也。志補陀者儻亦遵揚風美意乎？故曰：「事不軌物，則君不舉焉；言不微中，則臣不獻焉。」苟其持之有故，言之成理，君子嘗樂道之矣！謹拜手序。成志者，寺僧性能也，併書之。<span class='note-inline'>(舊志)</span></p>
<p style="margin-left:2em">按序云：「志輯於侯大將軍，今且嗣而鋟之矣。」則邵序為鋟《侯志》而作，故標題曰〈重鋟補陀志序〉。而《蛟川詩話》云：「邵輔忠山志八卷，《鎮海縣志》據之。」殆一時未加查考，而以鋟志為輯志也。</p>
</div></div>
<div class='div-other'><a id='mulu1059' />
<p class='h2'>重修普陀山志（六卷）<span class='note-inline'>(清四庫存目)</span></p><p style="margin-left:0em;text-indent:2em">明萬曆三十五年</p>
<p class="byline">鄞縣周應賓輯</p><p style="margin-left:0em;text-indent:2em">自序曰：</p>
<p style="margin-left:0em;text-indent:2em">普陀故有志，茲載輯者何？重鼎新也。志者，所以彰往示來也。惟是山川式靈，又重之以王命，其再造也，將必有興廢之迹焉，雖再輯之可也。普陀僻在一隅，不比中原逶麗，然而四大之一也。天傾西北，聖主御焉。地極東南，古佛出焉。神道設教，聖人不廢，是宸翰所護持也，曷可泯諸？蓋普陀古剎也，興而廢、廢而興者數矣。是舉也，其鏹發諸內帑，其工督諸內遣。惟壇宇依如，惟名與制煥如，是廢興一大際會也，故曰雖再輯之可也。志凡為卷者五，為類者十有七。纂撮於諸文學之手，而不佞裁焉。前志重在山，要以顯佛靈；今志重在寺，要以尊君貺。是是編之大旨也，敬表而序之。時萬曆丁未四月既望。<span class='note-inline'>(舊志)</span></p>
<p style="margin-left:0em;text-indent:2em">《四庫書提要》曰：</p>
<p style="margin-left:0em;text-indent:2em">「《普陀山志》六卷，明周應賓因舊志重輯，凡六卷，十五門。而應賓自序稱五卷十七門。勘驗卷帙，並無缺佚，未審何以矛盾也。」</p>
<p style="margin-left:2em">按：應賓重修山志，距《侯志》成書時，僅一紀有半。其時御用監張隨奉命建殿，又博求儒林，輯為志乘。是志之作，殆承張之意也。茲依《四庫》勘驗，標曰六卷，以存其真。</p>
</div>
<div class='div-other'><a id='mulu1060' />
<p class='h2'>南海普陀山志（十五卷）<span class='note-inline'>(刊行本)</span></p><p style="margin-left:0em;text-indent:2em">清康熙戊寅，前、後二寺住持通旭、性統同延慈谿裘璉編輯慈谿姜宸英、錢塘高士奇、鄞縣萬言鑑定通旭、性統校訂共事校錄者：鄮溪李文斗傳述遺文、料理志務者：珂月、拙庵兩上人</p>

<div class='div-other'><a id='mulu1061' /><p style="margin-left:0em;text-indent:2em">例言略曰：立說著書，固貴博洽，亦戒撦填。點鬼疥駞，非所尚已。茲土遠淹溟渤，近接暘嵎。非惟希連烏秅，可恣冥搜；抑亦三神閬風，足誇烏有。較諸黃帝以前，益荒唐矣。是編，非關切普陀信而有徵者，概不錄。●自我宣父有「老子猶龍」之歎，西方聖人之說，於是三教並隆兩大。拘儒俗子，蚍蜉撼樹，不自量耳。歷觀古賢哲，莫不殫究《楞伽》，廣交緇褐。白社金山，其最著者。夢得「曹溪佛衣之銘」，逋翁「如意盡輪之贊」，皆以好辭闡揚義諦。其他繙藏譯典、解經注品者，不可勝紀。懷白、蘇之軌範，寄鮑、謝之文章，雖慚固陋，竊有志焉。●觀音、文殊、普賢，俱稱大士。而觀自在獨為圓通教主，悲憫眾生，現諸神變，隨機攝導，較二聖尤溥。由是稟奉皈嚮，傾動法界。然曇典雲興，儒言星落。稍因所見，輯揚微妙。故特於「靈異」外，加「讚誦」一門。●五臺、二峨，山川既勝，又在域中。自古迄今，名公鉅卿及文人才士，遊屐成林。錦囊飛雪，不勝載焉。是山雖聯吳越，終限波濤。遠者無論，即如王、謝流寓山陰，白、蘇歷官杭州，皆選勝好遊之夫。密邇名區，不航一葦，豈非憾事？所以風流闃寂、文獻無徵，不但作者尠見寡聞、貽譏大雅已也。●自古勝壤名區，必賴高人韻士而著。逸少之於山陰，子厚之於柳永，長公儋耳，升庵六詔，即此數子，可概古今。余至茲土，自觀海禮山外，一邱一壑，必經親履，發抒靈秀，探討幽奇。不敢抄陳襲謬，見笑山靈。第惜滄桑轉換，兵燹淪胥。不但所聞異辭，抑且無聞可異。具敖不識，淄澠莫辨，所可掩卷歎息者，此耳。●輿地，首重名山大川。有川如海，可謂大矣！舊志不入，陋之甚矣！今先海於山，山在海中也。若洋、若港，依類附焉。至於泉潭池井，則又另立云。●洛迦之外，惟梅岑為古，以漢壽春梅子真得名。子真至不至，未可知；然史既稱福佯狂吳市，又云相傳仙去，則遯荒島嶼，理亦有之。其餘峯巖洞壑，多從梵經取義。又或舊無此名，一經題石顏茅，輒相呼謂。雖面目不真，義類可從者，皆仍之。<span class='corr'>間</span>有俚鄙不堪，唐突林泉者，偶易一二；而仍附存舊名，以便考核。●神道設教，易辭彰彰。「靈異」一編，流傳悠遠。匹婦小兒皆能道之。聲光所被，弗可掩也。其餘增入諸則，歷求確據，並非影響。鈍根傅奕，狂種阮瞻，慎弗少見多怪，顧駱駝言馬腫背也。●釋門之有法系，猶儒家之有道統。朱子云：「寧可架漏千年，不許漢文、唐太接統三代。」誠有見也。普陀，自梁慧鍔開山，代有聞人。至宋真歇，首倡宗風。自後自得祖芳，一燈遞照。無何季葉，改禪為講，法鼓無聲。直至潮公、別公，續燈接寶，由是二寺英賢傑出，誠山中之盛遇。〈法統〉、〈釋系〉各附於梵宮法產之末云。●梵宮法產，雖曰攸關，實係規模久遠。志家往往以事鄰鄙瑣，略而弗詳，謬矣！茲備載之，所以昭法守、杜侵漁、示久遠也。●志難矣，志禪林更難。尊重失體，必將弟孔子於桑門；筆削過嚴，不煩作董狐於鹿苑，皆不可也。又况事文義類，多異儒言。進班馬而談龍象，必變色而趨矣。璉以譾劣，謬學詞章。今歲，總戎藍公命志洛迦。循分測涯，實虞隕越。然而最勝之境，不忍委於他人；知己之恩，豈得辭於轄土？用輯斯編，垂著作於名山，仰慚大匠；俟討論於他日，快覩鴻文。康熙三十七年戊寅中秋，慈谿魚山裘璉識</p>
</div>
<div class='div-other'><a id='mulu1062' /><p style="margin-left:0em;text-indent:2em">漳浦藍理序曰：</p>
<p style="margin-left:0em;text-indent:2em">洛迦，海外名山也，為普門大士親選道場。自梁迄今，近千年，其<span class='corr'>間</span>興廢屢矣，莫盛於南宋、有元及明萬曆。以余觀之，其廢也，莫不有由；其興也，莫不有自。主聖臣賢，績熙務舉。於是海宇清宴，民物康阜。則閒以其暇，新梵宮而究竺典。此亦上下和平，優游無事之一徵也。而不然者，寇盜充斥，家室愁咨。乖風沴氣，鼓扇塵寰。則雖有佛教，且無所施，此古今之大較矣。補陀兩寺，遭故明之末，鯨氛俶擾，島嶼霧迷。先皇帝赫焉震怒而廓清之。未幾，轉徙內地。於是朱宮紺闕蕩為冷烟寒風者，且二十年。我皇上文德覃被，聖武布昭，土宇版章，盡域中而截海外。向者棘虛之地，莫不含哺擊壤於其中。二十八年，翠華南幸。因故元戎黃公乘<span class='corr'>間</span>奏地方事宜，遂遣員賜帑，再造梵宇。而普陀、鎮海，玉毫重現矣！明年，黃公以疾沒於官，余叨奉特簡，自宣移鎮茲土。凡黃公未竟之緒，遂不獲辭。於是宣一人之盛德，鼎三寶之巍宮。惟鉅惟細，悉理悉張。龍象滿山，鼓鐘震谷。莫不慶海不揚波，而祝天子萬壽也。猗歟盛哉！余既樂觀其成。歲時期汛，簡徒揚帆，登臨其上，輒為吾民加額昇平。戊寅中秋，山僧以志事來請，余為之代延修輯。鋪張揚厲，鼓吹休明。己卯春，六龍復南狩。兩寺主僧，迎鑾謝恩。荷天顏喜悅，溫旨從容。隨頒御額，再賜帑金。且遣中使登山，給運黃瓦，敕住持速完未竣之工。錫命重三，誠為異數。維時志成未梓，丐言弁首。余何言哉！旋乾轉坤，敉寧宇宙者，聖天子德也。黼黻鴻猷，翊贊盛化者，賢宰相百執事力也。闡揚道聲慈味，俾上覺慈尊潛孚默佑於冥冥中者，諸上人職也。余遭時竊祿，謬鎮海疆，何言矣哉？披覽志文，彬彬郁郁，大雅不羣，世不乏知言者；而余亦幸受知人之明，則余所不辭者爾。是為序。康熙辛巳仲春</p>
</div>
<div class='div-other'><a id='mulu1063' /><p style="margin-left:0em;text-indent:2em">性統，山志成，上堂云：</p>
<p style="margin-left:0em;text-indent:2em">晉之《乘》，楚之《檮杌》，紀事則同，而獨推《春秋》，重先聖之筆削。白之《續燈》、明之《會要》，編統則一，而獨尊《會元》，取大川之刪訂。惟茲洛迦，白華著迹。正法明如來證道於往劫，不肯去觀音選勝於後梁，遞代廢興，創承不易。侯公創志於前，周君載輯於後，紀事編統，略而未備。無何山海交訌，幾於文獻無徵。幸我皇上，佛心應世，海宇清平。朱提發自帑藏，金經頒由內府；梵剎借以重興，法輪從茲大轉。鎮臺藍公，力肩斯事，厚幣碩士，重志鼎新；得我殷玉裘公，腹飽珠璣，筆走霞霧，草創潤色，一氣呵成。頓令山川梵剎，規制人文，頑者秀，樸者華，拙者巧，沒者存；隻字片言，別開生面。上纂千年之墜緒，下啓百代之鴻猷。僅寸朱毫，十方普潤；一點墨水，兩處成龍。且道天地未有，洪蒙未判之先，者一點，著在甚麼處？</p>
<p style="margin-left:2em">按：是志目次，卷一〈山圖〉、〈志例〉，二〈星野〉、〈形勝〉，三〈梵剎〉，四〈建置〉，五〈靈異〉、〈贊頌〉，六〈法統〉、〈釋系〉，七〈頒賜〉、〈古蹟〉、〈流寓〉，八〈精藍〉，九〈法產〉、〈方物〉，十〈事略〉，十一至十四，歷朝國朝〈藝文〉、〈詩詠〉，十五〈僧詩偈〉。稿成，法雨寺鐫板行世。會康熙南巡，覽其書而善之。命侍衛記其姓名籍貫以去（句章徵文）。璉年譜稱《南海志》，省去「普陀」二字也。道光時，秦耀曾修山志云：「《裘志》，紫竹林尚有一冊，殘缺不完，難資稽核。」知其時已少傳本。今法雨寺退院開如和尚有是志。卷面題「光緒十四年六月二十四日，即日本明治二十一年八月一日。於上海樂善堂寓樓，邂逅普陀山化聞大和尚，談論經典甚愜。因知《普陀山志》久已失傳，即以此書持贈，并誌數字。日本岸吟香合十。」下扣岸櫻之印一顆。開如為化聞嫡嗣，故得而藏之長生禪林，亦幸事也。其〈事略〉門云：「向見一二修志家，抱負不高，識見更小，不公不慎。鄙俚方言，猥雜滿紙。不知其屬筆時，已是覆瓿不堪；而猶妄意垂世行遠，將自己詩文坌竄其中，閱之增厭。」然繙閱全書，題詠諸作亦多竄入；列〈星野〉為一門，屬浙海於普陀；〈古蹟〉、〈流寓〉，寥寥一二事，不成卷帙，究嫌未當。許琰云：「前志所作，閎肆極矣，然而不免詞費。」其謂是歟！</p>
</div></div>
<div class='div-other'><a id='mulu1064' />
<p class='h2'>普陀山志（十五卷）<span class='note-inline'>(刊行本)</span></p><p style="margin-left:0em;text-indent:2em">清康熙四十四年</p>
<p class="byline">普濟寺延崑山朱謹、長洲陳璿增修</p>
<div class='div-other'><a id='mulu1065' /><p style="margin-left:0em;text-indent:2em">福建施世驃序曰：</p>
<p style="margin-left:0em;text-indent:2em">《普陀山志》，觀音大士之書也，非儒者之所預。山在定邑境，明府之事也，非軍府所宜知。今志成，主僧請序於余，余遂取而序之，蓋有說焉。夫茲山之屢興屢廢，他作固詳之矣。約而論之，以有尚之者則興，有戕之者則廢。一壞於黃毛之突如，再病於海疆之未靖，其大概也。當此之時，為普陀計者，不患佛法之不廣、徒侶之不蕃、舟車之不通、米粟之不至，其所慮者，廣洋重譯，或有意外耳。余於辛巳之秋，受事翁洲。閱歲，小有雈苻之警。偵之，乃剽劫白徒，撲之旋滅矣。昔漢龔遂治渤海盜，乞上緩之，奏曰：「此皆陛下赤子，盜弄兵於潢池耳。賣劍買牛，賣刀買犢，此其事也。」功成而不居，謗至而不避，此人臣之義，盡之而已矣。余兩過普陀，登梅岑白華之頂，茫茫遙海，無往不通，為名山高僧戒心者再。及見禪學濟濟，規制肅肅，豈惟羨法席之雍容，亦以知主僧之能事。洒然寄之嘯歌，吾無慮矣！因與蓉浦繆明府述之，亦曰：「吾二人者，今日首尾名山，是不可以不言也。」為之序。<span class='note-inline'>(《許志》)</span></p>
</div>
<div class='div-other'><a id='mulu1066' /><p style="margin-left:0em;text-indent:2em">襄平甘國璧序曰：</p>
<p style="margin-left:0em;text-indent:2em">名山大川，在處有之。或因人而傳、因地而著，仙客騷人、高蹈肥遯者，指不多屈。於是乎，噪名宇宙，特書國乘者，往往然矣。若夫普陀，則竺乾家棲託之名山也。自佛教入中土，圓通大士以耳根法門化導茲方，遂指是山為應身說法之地。屹立洪濤，紅塵隔斷。有潮音、梵音兩洞，相傳大士現身處。當今聖主頒賜有加，與天下臣民共植福田。雖潮汐之險，飛帆穩渡者，歲以千百計。誠慈悲方便之靈區，引人入善之勝地也。向予出守四明，竟不得徹簿書之餘暇，一葦問道。厥後縱遊宦海，許國西東；而名山嚮往之私，惙惙然熱於中，未嘗一日去諸心也。旋奉綸音沛下，巡撫滇中。宣布聖人至化，中外太和。戊戌歲，虔範滲金大士像，遣使送供梵音洞；覆閣三楹，略示莊嚴。將使四方趨叩者歡喜焉、勇往焉，雲奔川赴，響應樂從，未嘗不為同善者之一助。區區之私，敢云邀福乎哉？自惟備位素飧，上承高厚殊恩，有加無已。用藉大士之洪慈，使普天億庶同登仁義之門，永祝天壽無疆，垂衣致治。靡及之心，稍盡夫萬一者如此。是年為予五旬母難，住持繹堂專使將意，因得披閱山志。伏見御書天藻之瑰麗，名公碩士題詠之清新；峯巒之森列，花木之珍奇；洋洋溢溢，如親到名山、親登佛地者矣。雖萬里殊途，而靈山方寸何嘗<span class='corr'>間</span>於毫末？因尾數言於諸公之後，他時一瓢一笠，踏徧祇林，圓吾夙願，亦未可知也。山靈有知，其勿謝予。<span class='note-inline'>(《許志》)</span></p>
</div>
<div class='div-other'><a id='mulu1067' /><p style="margin-left:0em;text-indent:2em">雲閒王鴻緒序曰：</p>
<p style="margin-left:0em;text-indent:2em">普陀遷圮屢矣！自潮音禪師卓錫，因而大振，余曾敍之。今潮音已為古人矣，而其徒珂月增修山志，致書於余，欲更有所言。余既未登名山，躬承妙相；所謂圓通之殿、說法之場、山川洞壑變現之所，略無一涉，何從而敍之？若寄之於意擬想像之間，謾為立說，則亦何裨於精藍而冀其有當於大士哉？珂月曰：「前此寺工未竣，志事悤卒；今者崇宮峻宇，畫棟雕楹，上摩青天，而下瞰滄海；鐘板六時，食者萬指；檀施訖於重譯。先和尚之勤可謂至矣。且鉅費出自大盈，寺額標於天藻，是未可以言歟？」余悚然無地，為之握管。然吾所言，顧珂師所未備者。閒嘗論自昔好道之君，有事於普陀者，皆有求於大士者也。聖天子在上，無所不載，無所不覆；巍巍蕩蕩，民無能名。加意於名山，殷勤大士；延見法席，賜以溫綸，錫之宸翰，此亦事之偶然，為仁育所不遺，無所為而為之者也。是役也，紀事以實，浮偽者，隻字弗存。出言以公，阿比者，片詞勿立。垂後行遠，接物利生，為此山千古文獻之徵，是則皆可言也。因敬書之簡端而答之。<span class='note-inline'>(《許志》)</span></p>
</div>
<div class='div-other'><a id='mulu1068' /><p style="margin-left:0em;text-indent:2em">鄞縣邵基序曰：</p>
<p style="margin-left:0em;text-indent:2em">四明東南際大海，其靈異秀特、聳峙於烟濤浩淼中者，為普陀洛迦山。即《華嚴經》所稱補怛洛迦山，普門大士示現地也。南溟隩區，靈迹卓著。自梁貞明中，創建梵宇，代加崇飾，載在前志，具可考見。我朝德濡陬澨，澤沛寰垠。海波不揚，氛霧澄廓。荒壖絕島，殷阜不異內地。普陀以名山淨土，善信皈嚮、裹糧問津、揚帆徑渡者，趾踵相屬。聖祖仁皇帝翠華南幸，特允守臣之請，再賜帑金，興修寶剎。賜前寺額曰「普濟羣靈」、後寺額曰「天花法雨」。奎章宸翰，昭垂於億萬斯年。我皇上建極綏猷，海宇寧謐。宵旰勵精之暇，游心內典，得最上乘。深維法門廣大，功德不可思議。重以聖祖祝釐勝地，是用虔心崇禮，發帑遣官，載加修葺。兩寺大工，同時告竣。各賜御製碑文記事。青珉巨榜，照燭瀛波。普濟住持僧繹堂、監院僧本善，躬逢盛際，敬仰天光。恭紀殊恩，增輯志乘，所以輝麗靈山，傳示奕葉，意至遠也。志成，馳書都下，屬為之序。仰惟聖天子，陶育羣黎，利用厚生，正德躋仁壽之域。薄海內外，無一夫不得其所。諴民阜物，直與天地化育同其功用。而惠鮮懷保之念，日切於淵衷。宇內名山大川，明神所宅，可為蒼生禦災捍患、錫福延禧者，罔不虔修秩祀。而茲山以大士道場，敬禮崇奉，再賁天章。是可以仰見聖主勤民之至意，與菩薩濟世之慈緣同其廣博周徧。凡斯五風十雨，歲稔時和，沐膏澤而泳大化者，皆大士慈悲所默相，實聖天子至德之感孚也。基生長海濱，叨侍禁近。遙瞻靈嶠，有桑梓敬共之義。故不辭弇陋，颺言簡端。<span class='note-inline'>(《秦志》)</span></p>
<p style="margin-left:2em">按《許琰志．凡例》云：「康熙三十七年戊寅，普濟、法雨二寺請裘殷玉修輯。稿成，法雨旋即授梓。普濟又請朱、陳二公重加增削，至四十四年乙酉，始梓。遂與法雨所刊，小同大異。」《四庫存目》云：「是志所述，本末頗具；而敍事宂沓無法。」《秦耀曾志．例言》云：「是志每卷開載編輯姓氏，或列朱、陳、裘三人，或列陳、裘二人，或列朱一人。成之既非一時，訂之亦非一手。體例不分，難免紕陋。」合諸說觀之，其得失亦可知矣。</p>
</div></div>
<div class='div-other'><a id='mulu1069' />
<p class='h2'>增修普陀山舊志例<span class='note-inline'>(秦志)</span></p><p class="byline">清定海知縣江陰繆燧撰</p><p style="margin-left:0em;text-indent:2em">例言曰：「自郡縣之有志，而二氏之書、泉石烟霞之記，往往而見焉。然十洲、三山，多指神仙之事，且有無不可知。惟普陀片石，孤懸海中，為普門勝地。覺迷拯溺，歷有明徵。為之說者，亦其慎哉！吾是以志佛不敢旁及，志山不敢子虛，志事不敢齊諧，志辭不敢月旦；悉依舊聞，實以近事，蓋此書之大凡也。若夫琳宮之廢興、香灺之盛衰、學人之聚散，與世滄桑，不無俯仰。正不必以彼抑此，資我懸河耳。」</p>
<p style="margin-left:0em;text-indent:2em">東坡曰：「大悲者，觀世音之變也。」誠然，則有不變者在矣。其義甚深，不可思議。今志普陀，但言普陀大士。即如《法華》佛說一切普應種種功德，及諸書雜見，悉所不載，以見此為白華實錄也。</p>
<p style="margin-left:0em;text-indent:2em">四明詞客，首尾名山，著有《普陀新志》。其巖壑川原、土地疆埸，無可增損。惟普濟、法雨兩寺，與先時小異。然亦際會之奇，加以人事之備。山<span class='corr'>間</span>、隩裏、亭梁之外，靜宇、田庵至一百六十六所，可謂盛矣。</p>
<p style="margin-left:0em;text-indent:2em">任質者議疎，務襃者少當。謂圓通教主總攝羣倫、一切衙官，恐非確論。亦知梅岑曉月，不隔峨眉；滄海橫流，依然九子。三大士，四名山，是同是異，何有何無，就使白、蘇而在，作如是觀矣。</p>
<p style="margin-left:0em;text-indent:2em">觀自在本丈夫身。《普門品》云：「應以婦女身得度者，即現婦女身而為說法。」是以開元畫院，寶冠珠絡，用著坤儀，暨歷代慈宮，遂生崇信。以天下養猶未足，乃邀福大慈，祝延靡罄，孝之至矣。雖為百世則，可也。</p>
<p style="margin-left:0em;text-indent:2em">大地精藍，無慮千億，屢興屢廢。惟此佛場，皇帝每念夙因，博施罔外。覽名山之鞠草，憫緇眾之無歸，賜帑有加，函經布藏。宸翰所垂，在在指點。至嘉與臣民，同其福善，聖人之心，直與天地齊其量矣。山中之書，頌其萬一云。</p>
<p style="margin-left:0em;text-indent:2em">義山藍公，始事洛迦，勤亦至矣。獨惜朱梁迄茲，幾一千歲。但載內廷賜予，未聞朝士布金。豈為時久遠，姓氏無傳乎？志所不當略也。且南海乘桴，非比坦途尋佛。鯨濤颶母，身命以之。故匹夫單婦，雖斗粟尺布，不可謂非大布施。編年書繭，豈曰無因？貴客素封，何妨附志？今如定帥施公，奉詔詣山，宣綸錫帑。此聖朝殊恩，使臣大小姓氏咸勒之，俾無遺焉。</p>
<p style="margin-left:0em;text-indent:2em">普陀舊志，今日之文獻也。太羹玄酒，未免羲皇上人。後志妍辭麗管，點染山林，自是騷壇一座。但所記，康熙三十八年前事。癸未春，聖駕南巡，駐蹕武林。召見寺僧，殷勤大士。命使函香，頒綸賜帑。事關盛典，不敢不述。用是增修是志，附於簡末，以冀久遠云。<span class='note-inline'>(《秦志》)</span></p>
<p style="margin-left:2em">按：繆公是編無傳本。其稱「後志妍辭麗管」云云，殆指裘璉志言。其稱「癸未春聖駕南巡」，至「附於簡」末云云，殆所增者祇癸未後事。至稱「志佛不敢旁及」，稱「志普陀，但言普陀大士」，稱「南海乘桴，非比坦途尋佛」等云云，語皆審慎翔實，足為修山志者南鍼。茲編之作，竊取斯旨。</p>
</div>
<div class='div-other'><a id='mulu1070' />
<p class='h2'>重修南海普陀山志（二十卷）<span class='note-inline'>(刊行本)</span></p><p style="margin-left:0em;text-indent:2em">清乾隆四年</p>
<p class="byline">法雨寺住持法澤延同安許琰編輯</p><p class="byline">歸善黃應熊參定</p><p class="byline">法雨住持釋明智法澤校訂</p>
<div class='div-other'><a id='mulu1071' /><p style="margin-left:0em;text-indent:2em">自序曰：</p>
<p style="margin-left:0em;text-indent:2em">普陀山者，觀世音大士顯化道場也。大士以三觀入三摩地，圓通慈悲，欲度眾生，隨觀隨感，皆登善果，故獨以觀名焉。凡山可以無志。普陀之山，而有大士，則不可無志。志普陀者志大士，即志大士之志也。應化靈迹，歡喜悲仰，向善之念，觀而感，感而興起，斯大士之志。而志大士者亦當作如是觀。蓋與柱下之志掌故、郡邑之志風土，名同而旨異也。歲己未，余浮游觀覽，南至於定海；適普陀住持僧法澤，以明府海門黃公命，請修山志。遂駕艆䑼，出沈家門，抵南海，去定又百餘里。汪洋無涯，覺坐艇如飛鳶，站站水中，極人生之大觀。入山，崚巖怪洞，具有靈氣，又真天下奇觀。陟前、後兩寺，則聖祖仁皇帝、世宗憲皇帝，二聖御碑，穹窿摩雲；金殿珠宮，輝煌奪目。自古梵宇壯麗之觀，又無以踰此矣。夫惟神靈之所留遺呵護其<span class='corr'>間</span>，故海不揚波，山輝川媚。而列聖善與人同之量，神道設教，亦遂崇奉之至於斯也。借非大士孤島絕崖之域，其何以觀之哉？既而法澤出前志，屬余重訂。余曰：「前有志矣，重訂奚事爾也？」曰：「勝代之志者草創未具，太羹玄酒猶有古質之味焉。後此踵而增華、矜博炫麗，浮且雜，<span class='corr'>間</span>所不免，徒解作揄揚釋子語耳。於大士之志，吾懼其不足以觀也。且雍正九年，發國帑，重修建，聖恩隆重，寺之規制，皆已改觀。前志固未之及也，其曷可緩？」余曰：「大士之志，以善誘人，教人以觀入道。善觀大士者，不在於山志，而於人志。自觀而心，自善而身，則不必觀志可也。觀志而愈有所觀感，可也。若使入勝境、閱勝志，而貪癡無改、殘忍依然；未見聖若不克見，既見聖亦不克由聖。大士之志，其愈滋戚矣！而又何以仰體我列聖神道設教之德意乎？」校閱月餘，刪繁亂、補缺略。<span class='corr'>間</span>有一二宰官所作，釋氏藉為檀護者，不能盡去。正恐後之視今，猶今視昔，其果可以觀焉否耶？法澤為余族弟。少寓余業師梁邨蔡先生里中之清泉巖，與師交遊最密。後為普陀法雨寺住持，料理欽工，備極勤勞。戒行精嚴，緇素悅服。吾師在都時，嘗以詩寄訊。蓋真能志大士之志者，故於是志尤惓惓云。書成而序之如此。乾隆四年己未暑月之朔日。</p>
</div>
<div class='div-other'><a id='mulu1072' /><p style="margin-left:0em;text-indent:2em">黃應熊序曰：</p>
<p style="margin-left:0em;text-indent:2em">定邑在東南海中，普陀去定又百餘里。《普陀山志》志普陀也，而非徒普陀之志之為也。勝國以來，東夷蹂躪，洛頑逋逃，定且度外置之。普陀之荒頓者，幾五六十年。迨我聖祖仁皇帝，盛德神威，率海悉臣。於是開復定邑，興修普陀，賜以普濟、法雨宸額，兩梵並峙。至雍正九年辛亥，世宗憲皇帝復大發帑，遣官督建。余時承乏定邑。欽工重大，法雨主席者老不耐勩。合山兩寺僉舉今方丈法澤者，戒行嚴卓，道氣精深，遂延以住持，俾主山事。而余亦樂定之民淳俗樸，政簡刑清，得以奔走悉心於經理也。三年工竣，兩寺之規模巍煥，又復改觀矣。法澤每念受恩深重，思再輯山志以垂之遠。又慮紕漏潦草，祇仍前志之失，則又無以為名山之光而誌皇恩於永久。遲而未輕舉者數年。適去夏，許太史瑤洲先生來定，余謂法澤，向所謀志乘之修者，時哉！弗可失矣。乃聘往山中，取前志，刪蕪正謬，補其未備。校輯既成，得卷二十，目如其卷。一山之靈勝具焉，兩寺之規制詳焉。不蔓不支，弗誕弗陋。昔柳子厚謂於司馬子長取其潔。若是志也，可謂潔矣。值余久蒞於定，上官謬以最聞，荷蒙恩旨，陞補山右。法澤以余之將去定也，急欲余一言以序。余曰：「當海波之揚也，定且為蜃宮蛟宅之區，何論普陀？何暇計普陀之志？自我國家德威遠播，四海統御，百神懷柔。而後定有邑治，而後普陀屢賜修建。佛有剎，僧有寮，輝煌晃耀，為天下香臺冠。則余之得與民休息，含哺歌衢。簿書之暇，又得訪靈蹤、搜勝概。而百千數披緇者流，亦得習靜焚修，講律安禪，優游巖洞烟霞之中，蒐纂乘書，以貽久遠。皆我列聖天覆地載，恩施無外；而我皇上重熙累洽，德教洋溢，俾率土之濱，同享昇平之福之賜也。山志之修，表佛光於歷劫，即誌皇恩於萬年。夫宣揚盛美，使天下咸知德意者，守土臣職也。况辛亥之歲，欽工之建，余實躬逢其盛而親執其役，有不樂是志之成以歌頌揚扢於無既也哉？」是為序。乾隆五年庚申傳柑後二日。</p>
</div>
<div class='div-other'><a id='mulu1073' /><p style="margin-left:0em;text-indent:2em">邵基序曰：</p>
<p style="margin-left:0em;text-indent:2em">普陀山兩寺，在靈鷲峯下者為前寺，曰「普濟」；光熙峯下者為後寺，曰「法雨」。蒙聖祖仁皇帝御筆題額，肇錫嘉名。為慈聖延禧，表大士靈迹。世宗憲皇帝丕纘前徽，恢揚法願。復賜帑金，重加崇飾。兩朝天章，穹碑載勒。炳耀海天，輝煌寶地。披覽圖志，巍乎稱盛矣！普濟僧繹堂既以舊志屬序；而法雨僧法澤又以雍正九年重建，聖恩隆重，賜愈多而制愈崇，前志未及，將復纂修《新志》，亦來請序於余。蓋普陀名山，兩寺古剎，舊之紀載大都相同，而澤公又將修而益之也。余詳考海山之形勝、洞壑之幽奇、殿宇之莊嚴、靈異之顯著；仰見兩朝崇敬、佛力宏深、善信皈依、慈航接引。千百年香火道場，雖其<span class='corr'>間</span>不無廢興，而至今日則崇高焜耀，實為宇內梵剎冠。非際會我國家昇平康阜，海波恬若，豈能獲覩斯盛？法運之昌，愈益以徵世運之隆。佛光猶是，江山不改。而一沐熙時之景象，經天家之寵錫。山不枯童，若益而高。海不狂嘯，若益而深。梯航絡繹，函香崩角，佛亦若益而靈。舊志之所紀載且將日新而月盛矣！况又欣逢我皇上躬承大統，累洽重光；四宇寧謐，百神孚佑。洪濤浩淼之區，靈山孤峙之境，無不庥庇恩光，涵濡德化。此固兩寺中持鉢披衲之徒，日夜頂香虔禱，而願延聖祚於萬年者。則澤公之圖志其新，是亦祝釐之忱之所不容自已者乎！吾知斯志一成，兩寺之景可見，兩寺之情亦可見矣。余又烏能不援筆而為之序！</p>
<p style="margin-left:2em">按：是志目次，卷首〈天章〉，卷一〈形勝〉，二〈建置〉，三〈梵剎〉，四〈頒賜〉，五〈靈異〉，六〈法統〉，七〈禪德〉，八〈精藍〉，九〈流寓〉，十〈法產〉，十一〈方物〉，十二〈事略〉，十三〈舊章〉，十四至十六歷朝國朝諸〈藝文〉，十七至十九歷朝國朝諸〈詩詠〉，二十〈贊偈〉。觀其凡例，似明《侯志》、《周志》，清《裘志》、《朱志》，其時俱獲見之。擇善而從，宜高出諸志之上。乃〈建置〉、〈梵剎〉、〈精藍〉，可併而不併。〈法統〉、〈禪德〉，可合而不合。〈藝文〉、〈詩詠〉居全書之半，可節而不節。〈形勝〉門沿《裘志》例，先之以海，謂所以位置普陀山之在南海，其說更曲。惟云「山志本無事星土」，云「是山以菩薩而名，是山皆蹟，是蹟皆古」，云「菩薩不藉證而靈，亦不藉證而後知為菩薩之山」，依舊志而刪裘之〈星野〉、〈古蹟〉，依《裘志》而刪朱、陳志〈緣起〉、〈經證〉等門，甚為有見。至〈頒賜〉門，有乾隆三十七年事；〈法產〉門，有三十八年李國樑序、宋如林序，均後人續竄，非原書之舊矣。</p>
</div></div>
<div class='div-other'><a id='mulu1074' />
<p class='h2'>重修南海普陀山志（二十卷）<span class='note-inline'>(刊行本)</span></p><p style="margin-left:0em;text-indent:2em">清道光十二年</p>
<p class="byline">普濟寺住持能崙延金陵秦耀曾編輯</p><p class="byline">金陵王鼎勳參定</p><p class="byline">能崙校訂</p>
<div class='div-other'><a id='mulu1075' /><p style="margin-left:0em;text-indent:2em">自序曰：</p>
<p style="margin-left:0em;text-indent:2em">普陀距定海縣治二百餘里，即《華嚴經》所稱補怛洛迦山，觀世音菩薩示現道場也。五里未至，嵐翠撲眉。千步尚懸，飛濤濺踝。陵虛之閣，忽峙虹邊。殊狀之峯，或標島外。余流覽圖記，企慕山川，馳心有年，而遊訪未果。會王青甫表兄來宰是邑。庚寅歲，余主講於斯，接近祇林，緬懷卓錫，載訪沙界，豈憚拏舟？庶幾一溯迦蘭之施園，暫履須達之布地。顧累牽俗事，仍阻幽探。迨次年暮春，競渡蓮洋，克攀蘿徑。蔭法雲於六合，地入三摩；揚慧日於九天，門開八正。洵海澨之奇觀，招提之勝概也。於是古龕對佛，精舍繙經。締交季潭之上人，契心曹溪之弟子。有鴻崑開士者，身列祇洹，志殷繙輯。守往籍於炱朽蟫斷，摭羣言於錦粲珠零。乃以山志遺文囑為讎定。余撫是編而竊慕焉。夫紺園碧殿，沈佺期常賦少林；鹿苑龍宮，駱賓王亦誇廣果。希蹤方外，不越中原。至若維摩之室，遙隔鵬溟；彌勒之龕，孤撐鰲極。此可頌者一也。自象教西來，妙法東注。普賢既傳願海，如來亦有化城。然娑婆緣深，觀音為最。乘如意輪，大方便力。濟苦難於五濁，拯煩惱於三塗。白毫光裏，現瓔珞之全身；金色花旁，示栴檀之瑞相。莊嚴具足，黼繢周施。此可頌者又其一也。眾釋所居，非無毀院；諸佛攸館，不乏市田。至若層楹刻桷，宸章煥夫日星；免賦蠲租，寵命沛夫雨露。鱗鱗碧瓦，崇臺則三百朱欄；策策烏犍，膏壤則十千青畝。此可頌者又其一也。生、融之學，獅座頻參；觀、肇之名，雁堂共仰。雖結茅伊始，真歇法乳無傳；開業相沿，大智禪裔莫考。然五蘊俱空，皆悟無生之理；諸漏已盡，恆持不染之心。此可頌者又其一也。烟波無際，時泛仙槎；雲壑相鮮，屢停客屐。轉奔雷於谷底，龍氣猶腥；盼朝旭於崖巔，羊押乍熟。飛泉瀝滴，宜儲調水之符；石寶玲瓏，忽動買山之計。相與參玉筍禪，禮米汁佛。此可頌者又其一也。遊懷既愜，逸藻獨摛。賭吟而鉢響頻催，紀實而筆花爭舞。文疑宿構，同申般若之宗；詩具別裁，悉寓毘尼之教。正不特公權羨其書額，元章欣其隸碑。此可頌者又其一也。任昉《述異》，本自淹通；王<span class='corr'>嘉</span>《拾遺》，無取繁縟。良以靈花忍草，咸證道心；蠕動蠉飛，共含佛性。納須彌於葶藶，鸚鵡呼王；悟世界於優曇，象猴為友。嗅來薝蔔，即是妙香；聽到頻伽，無非瑞雀。此可頌者又其一也。夫盛熙明備考於前，侯繼高纂志於後。處優出劣，裒輯不乏通儒；照軫充箱，採獲并多佳手。然條流粗立，典要未明。欲煑鬯以燒薰，必簸糠而揚粃。附名欲傳不朽，定文須恃相知。又况鳳毛龍甲，孰與收藏？鳥剝蟲穿，每虞散佚。洵貫串之非易，繄譏正之維艱。乃蒙馴虎名宗，食鳩上品。丐余增訂，索我弁言。幸舊本之猶存，遂新編之競製。合是非於一口，審得失於寸心。勿錄者，豈是遺珠？所登者，要皆完璧。督繩削墨，共辨毫釐；縷析條分，聿昭經緯。遂使貝文快睹，手眼化以千千；祕典齊宣，生靈度乎萬萬。武谿龍㵎，恍披廬岳之圖；金闕瑤臺，疑討瀛洲之記。時道光十二年壬辰三月三日。</p>
</div>
<div class='div-other'><a id='mulu1076' /><p style="margin-left:0em;text-indent:2em">王鼎勳序曰：</p>
<p style="margin-left:0em;text-indent:2em">普陀在東越大海中。梵語補怛洛迦，華言「小白華」，釋言「海岸孤絕處」。蓋震旦國中，一大道場也。周遭四十里，或曰百里。自梁貞明中，始立佛寺，即不肯去古院。宋元以來，代有創建。迨我聖祖仁皇帝、世宗憲皇帝，錫額勒碑，發帑修建，天章睿藻，丕煥祇林，洵為海外名山，第一香剎。山中僧寮，不下七十餘所。緇流及外方挂單，約計一千餘眾。田產無幾，齋糧不給。余宰是邑，心竊憫之，而力未能逮。會有佃民余姓等，與山僧互爭新漲沙塗。余申詳大憲，所有朱家尖、竹頭浦、順母塗等處，塗場五千三百餘畝；可築塘成田者，二千餘畝。應請推廣皇仁，歸僧報墾。并會同鎮海郭明府，親詣塗場勘丈。始得徧歷寶山，佛前頂禮。有前寺承恩堂鴻崑上人者，戒律精嚴，功行苦卓，恆以纂修山志為己任。恰秦遠亭表弟主舟山景行書院講席，囑余轉丐，代為增修。余按是志，前、後兩寺共有兩本。康熙三十七年，前、後兩寺同請裘璉修輯。稿成，後寺旋即授梓。前寺又延朱謹、陳璿二公增削，至四十四年始梓。遂與後寺所刊小同大異。乾隆四年，後寺又請許琰重修，鐫板行世。而前寺所刊斯志，迄今又逾百年。其<span class='corr'>間</span>沿革廢興，讎校誠不可稍緩。返棹後，山僧將入志各條函寄來署。囑遠亭表弟，取舊志詳加考訂。汰其有餘，補其未備。詞不涉於支離，例必歸諸典要。閱一載，纂輯甫畢，分為二十目。就簡刪繁，瞭如指掌。書成，索序於余。余曰：「九華、峨眉、五台，與普陀同為諸佛說法道場。然三者皆為內地，惟普陀遙隔重洋，迥殊塵境。而四方梯山航海、函香膜拜者，較他處尤盛。此皆列聖崇信禪宗，神光普照。而釋子之徒，咸得優游蘭若，守缺抱殘，蒐輯山乘，以垂久遠。披是志，而海山之形勢、洞壑之幽奇、殿宇之輝煌、示現之靈異，胥在乎是。共仰佛力之慈悲，益徵聖恩之汪濊。夫講耕鑿以安慧命，裒冊籍以闡淨因，二者不可偏廢。余既樂是志之成，而并願闔山僧眾持戒安禪，羣體列聖嘉惠雙林、神道設教之至意，此余之厚望也。」道光十二年壬辰三月望日</p>
</div>
<div class='div-other'><a id='mulu1077' /><p style="margin-left:0em;text-indent:2em">陳桂生序曰：</p>
<p style="margin-left:0em;text-indent:2em">南海普陀山，觀音大士說法道場也。昉於梁貞明中，宋元而後，代有修建。我朝尊崇倍至，巍煥增新。砌琉璃之地道，五色蓮花；裝瑪瑙之天宮，七重行樹。峙名山於海外，成勝院乎寰中。此皆列聖神光普照，崇信禪宗。題額勒碑，宸章赫濯；蠲租發帑，寵錫輝煌。緇流得以潛修，黎元因而覺悟。瞻茲梵宇，共仰慈航。俾清淨寂寞之濱，發恭敬慈祥之念。神道設教，有微權焉。蓋聖朝以胞與為懷，佛力以救度為量。大千世界，徵普濟之慈悲；億兆生靈，荷仁恩之廣大。造福專於錫福，壽世即以壽人。幸際恬熙，得安康阜，有由然矣。今者鴻崑上人重修寶陀山志，再煥大藏經函。敬加考訂之詳，快覩闡揚之偈。業追象貝，功繼馬鳴。開覺路以金繩，渡迷津於寶筏。將見慈雲徧覆，共樂世界之清涼；行看甘露均沾，普受佛家之富貴。謹誌不朽，用附巵言。至於結香火之因緣，樂巾瓶之供養，以及形勢之勝，僧徒之繁，皆略而不陳，懼贅也。是為序。</p>
<p style="margin-left:2em">按：是志門類卷數悉仍《許志》，惟併《許志》〈贊偈〉，附於〈釋氏藝文〉，另添〈經證〉一門，為不同耳。然〈經證〉本於《朱志》，許已駁之，而仍沿之，未免去取失當。山志，自裘輯後，兩寺各自延修，往往詳己略人。是志尤甚。雖出自住僧偏見，而秉筆者究難辭其咎也。至山圖前後載有前寺修建處所，助田碑記，鴻崑扁音；核其年分，當為後來寺僧續竄，非耀曾原書所有也。</p>
</div>
<div class='div-other'><a id='mulu1078' /><p style="margin-left:0em;text-indent:2em">定海縣知事陶鏞致普陀印光法師函云：</p>
<p style="margin-left:0em;text-indent:2em">接手書，夙昔懷抱山志一事，將有達於實現之一日。凡事必種佳因，方收良果。因果之<span class='corr'>間</span>有應及時商搉者。囘憶客臘，在山談及此事，只覺山志亙九十餘年未修，積久更難徵考。其續修體例應仍舊抑改新？暨是否應請邑儒修訂？在僕固毫無成見，但慮及經費維艱耳。當奉師言，曾與居士陳性良議及，費由伊認，書由師修。並云：山志應以大士為主體。凡大士之若本若末、若事若理，以及隨類現身、尋聲救苦之感應事迹，擬廣為搜羅，彙萃成書。此係內典功夫，當然非異人任。且復談及《九華山志》，妄改字句之有心滅佛。又如舊志之將清初御碑一道漏載，太不經心。詳繹師言，無非謹慎。《九華》，吾未之見。如舊志之舛漏，誠屬無可諱言。普陀，應以大士為主體，僕固極端贊成；但祇輯感應，究似觀音世家而非山志。僕虛擬折衷辦法，將山志分內、外兩篇。內篇感應，外篇則仍舊志門類增減而繼續之。例如經證可刪，併入內篇也。天章可刪，國體變更也。而民國約法、信教自由、頒布管理寺廟條例等項，則須增入。其藝文一門，僕主刪除。緣藝文有關掌故者，應分析訂入各門。其登臨山水、流連光景之作，載不勝載；應別輯《普陀．藝文志》一書，十年一集可也。夏初奉到手書，言感應一篇有許止淨居士擔任，促僕進行各門。僕擬折衷辦法已蒙採納，當覆書以採訪、編輯屬之邑儒，並以經費為言。今又奉示許函，規定頌體，已更進一步而有具體辦法。則各門纂修，亦應同時並進。查邑儒王雅三、王樵暾、湯爾規、孫釐卿四君，均品粹學純，足徵文獻。上年邑志竣修，已兼注意山志。今加延聘，最為合宜。惟師長西序，僕宰地方。對於此事，只可居於提倡之列，仍以兩寺為主體。山志規模小於縣志，自合以最節省、最捷速之方法為之。惟四君散處各鄉，晤談不易。現將師先後來函、許君原函，並僕此函，錄稿專送傳觀，徵求意見，得覆奉告。一面希致兩寺方<span class='corr'>丈</span>耆舊，預為籌畫。於相當時期，推一代表來縣，與僕先行接洽，再為詳悉之規畫。官如傳舍，僕去就無常。竊盼及早圖維，於任內觀成，了此一重心願也。民國十一年七月二十四日。</p>
</div>
<div class='div-other'><a id='mulu1079' /><p style="margin-left:0em;text-indent:2em">陶知事鏞致雅三、樵暾、爾規、釐卿函云：</p>
<p style="margin-left:0em;text-indent:2em">關於普陀修志一事，荏苒半載，時刻在心。最近覆印光法師一函，談議經過，略具函內，錄稿陳詧。竊維志普陀以觀音為主，自屬言之成理。與各門編纂，事不相妨。諸君於修邑志時，關於普陀九十年來人物事蹟，諒為採訪所及。抑或須另起鑪竈，重行採訪；又或別有參考書籍，可資甄擇；以及各門應增應減、體例為創為因……弟學術空疎，毫無成見。務祈發抒卓裁，詳悉示知，俾與印師折衷定議。一面接洽方丈，擬議辦法。</p>
</div>
<div class='div-other'><a id='mulu1080' /><p style="margin-left:0em;text-indent:2em">王亨彥覆陶知事鏞函云：</p>
<p style="margin-left:0em;text-indent:2em">日前來城，於寓所得我公手教，並印光法師及許居士止淨各函件。客中膠擾，無暇細詳。旋里後，覆加披覽。知印師身入空門，導揚宗風；修山志，以觀音為主體，亦固其所。但既名為志，將以顯山川之名勝、表創造之功勳；以及建革之由、中興之業，自應詳為羅列，俾無遺憾。我公答以折衷辦法，分內、外兩篇，始有志例可言。賜書下問，敢不揣檮昧，虛擬門類，敬為芻蕘之獻，如左：山圖<span class='note-inline'>(延精於測繪學者繪之，分山境全圖、名勝分圖二種。)</span>形勝<span class='note-inline'>(分山、峯、嶺、巖、石、門、洞、沙、隩、灣、地、㵎、泉、井、池、境，及附錄各子目。)</span>梵剎<span class='note-inline'>(併舊志〈建置〉、〈梵剎〉、〈精藍〉而為此門。以普濟、法雨、慧濟為梵剎，餘各庵堂為精藍附之。各茅篷、各廢庵，再依次附之。)</span>營建<span class='note-inline'>(除梵剎外，凡亭、祠、碑、坊、道路、橋梁，屬於工程者隸之。)</span>禪德<span class='note-inline'>(凡僧人精修禪律，創建有功者，不論方丈住僧，均立傳，隸此門。僅為方丈，別無建白者，另為住持表，附後。)</span>檀施<span class='note-inline'>(國體既改，佛法又平等，仿《雲林志》例，立此門。凡自帝王至齊民，施助巨款者，悉隸之。)</span>流寓<span class='note-inline'>(照舊志，而正其體例。)</span>規制<span class='note-inline'>(第一先錄叢林普通規約，及普陀兩寺特別規約。能依此而行，方可以為僧，方能受公私護持之益。以故次二則凡民國約法之信教自由，與管理寺廟條例，及公私文令規章等之為維持是山秩序而設者，悉隸之。)</span>藝文<span class='note-inline'>(凡僧人著述成書者隸之。舊志之藝文、詩詠，均散附各門各條，不與焉。)</span>志餘<span class='note-inline'>(仿《雲林志》例，凡事在必載而類無可歸者，隸此。)</span>敍錄<span class='note-inline'>(仿俞樾《鎮海志》、近《上海續志》例，敍載歷次修志者之姓名及序例。而以此次重修，我公與印師等往來函件附焉。)</span></p>
<p style="margin-left:0em;text-indent:2em">綜上各門，視舊志已屬創例；况我公定為內、外兩篇，尤為前此所未有。此外，若經證、感應等類，均內篇事。我公所謂非異人任者，可無贅言。上年修輯邑志，普陀雖有訪稿，然對於專志之材料，究嫌缺略不備。此次必須慎選訪員，以專責成。彥聞清同治<span class='corr'>間</span>，慧濟寺住持信真，頗有道行。因寺門外常產竹筍，致礙行走。後經信真懺禱，筍遂絕。性好施與，於定海南郊體仁局，助田三十餘畝；長塗揆文義塾，助田二十餘畝。此亦僧人之傑出者。類此者，不知凡幾。是在為訪員者，詳為搜求，免致挂漏。管窺之見，是否有當，伏祈裁詧。</p>
</div>
<div class='div-other'><a id='mulu1081' /><p style="margin-left:0em;text-indent:2em">陶知事鏞去任時，函請會稽道尹黃慶瀾主持三事：</p>
<p style="margin-left:0em;text-indent:2em">一為山志，云普陀修志，已設所採訪。近主任了藏大師來述，所採無多。從古修書最難。不必遠徵，第就《定縣志》事，已可為鑑。山中人視此事太易。印光法師佛學精深，而於修訂體例，與鏞見尚未臻密合。除迭與函商，與面陳憲臺外，復有應述者數端。如原志山圖，與坊本同一陋劣。知事曾稟盧督辦，請借陸軍局圖，以關軍機未准。是非以新法測繪經緯圖不可。名勝風景，非用照片不可。總之，非多費工本不可。原志乃道光初所修。前此，尚有兩寺各修之本。近閱中華書局預約《續藏經》目內，列有〈補陀小傳〉一種，書似元人所著而久佚在東洋。此外，凡茲山古乘，均應博求參考。與道光志比較，擇善而從。庶修成之書，少增聲價。邑儒王雅三，擬有修纂體例，已送印師。所擬固涉繁難，但言修書，似亦不宜過從簡易。即照簡易辦法，就原志各門而續增之，其為事亦非容易。例如〈梵剎〉、〈精藍〉、〈法產〉等門，關係物權之所有。移轉種種，至為複雜。採訪之始，不加審核，一經裁判，便成證據。後來訟累，何可不防？復次，〈禪德〉一門，據了藏云，絕無而僅有，是烏乎可？道光志，迄今將滿百年。此百年中，詎無名宿高僧或起自普陀、終於別剎？或來從遠域、卒老名山？又或始終他處、中涉普陀？是非用種種方法徵求不可。今既言修志，倘遺漏湮沒，豈非罪過？此僅愚慮所及者，恐此外又多困難。除函商印師外，所望道尹主持者，又其一。民國十一年冬。</p>
</div>
<div class='div-other'><a id='mulu1082' /><p style="margin-left:0em;text-indent:2em">王亨彥致陶前知事鏞函云：</p>
<p style="margin-left:0em;text-indent:2em">棠蔭移杭，瞬經三月。想賢令尹鳴琴而治，著述清興當不減在定時也。補陀志事，月初由開如、了餘兩上人函邀到山。告以採訪略已就緒，即委彥為編纂主任。彥維山志較難於縣志。溯自道光初纂修後，迄今已閱百年。歷時既久，採訪本屬不易。况山中雖多名緇，究以持戒焚修為天職。對於修志各事，故錄既少傳述，近事亦涉渺茫。徵文考獻，深苦無從著手，一難也。吾輩素讀儒書，於梵典未窺門徑。往往一開卷，雖名詞亦不能徹曉，何論玄旨？率爾操觚，易滋謬誤，二難也。因請渠設立局所，延請通人，收集思廣益之效。而結果以艱於籌款，故不設局、不延同事。除大士事蹟及經證等類由印老擔任外，其餘各門，訂將訪稿絡續郵寄，屬為彙纂。成書後，再呈我公鑑定。而開如上人旋出康熙時裘璉志一冊。該書由前法雨住持化聞得自日本岸吟香。披閱一周，知其長於詞華，暗於志例。茲擬革舊改新，各門事實，舊志既語焉不詳，訪稿又缺略不備；兼之學識俱短，惴惴然，時以負疚佛菩薩、有辜我公之望為懼。因又請開如上人，一面搜求各名山志、各參考書，一面督促採訪主任，依照所定門類詳確採訪。寧濫毋簡，以便斟酌去取，分別甄錄。嗣後能否照辦，尚無把握。該門類，去年曾呈鑑核；現在應否增損，還祈我公詳悉示覆，得以張其膽而壯其氣。民國十二年癸亥三月八日。</p>
</div>
<div class='div-other'><a id='mulu1083' /><p style="margin-left:0em;text-indent:2em">陶前知事鏞覆王亨彥函云：</p>
<p style="margin-left:0em;text-indent:2em">普陀修志，已與開如和尚訂定，甚慰。所定門類，俾採訪者依此搜求，自是正辦。修志以採訪材料為要素，尤望多加指點，並用種種方法，以廣蒐羅。否則恐難完美。山中財力，近亦外強中乾。且意見參差，成事甚屬不易。惟開如一人熱心提倡，而確有力不從心之苦。此則望公曲諒而善處之。印光佛學極深，而著述似非所長。然為人坦白，肯受商量。志之體例，因徇其觀音為主之義，略分內外篇，即弟所擬。將來即照此意做去。但仍宜隨時與渠商之。書成鑑定，最好請讓三同年。弟無此才望，又吏事無暇也。癸亥三月二十三日。</p>
</div>
<div class='div-other'><a id='mulu1084' /><p style="margin-left:0em;text-indent:2em">孫爾瓚以雅三先生所輯山志稿見示，喜而賦詩云：</p>
<p style="margin-left:0em;text-indent:0em;" class="lg-abnormal"><div class='lg-row'>七度游普陀　未留詩一首　我與南海鄰　胡獨落人後</div>
<div class='lg-row'>騷人墨客來　題詠到處有　有美不勝收　續貂翻貢醜　梵音與洛迦　名勝播眾口</div>
<div class='lg-row'>去年修山志　陶公意良厚　殷勤折柬邀　編纂須著手　遜然謝不能　還是推良友</div>
<div class='lg-row'>良友居景陶　掌故留心久　雪鈔和露纂　書籍成淵藪　居恆意飄然　偶爾城市走</div>
<div class='lg-row'>袖稿來示余　內外編分剖　印光稱高僧　佛學無出右　儒釋共一家　鴻文高八斗</div>
<div class='lg-row'>蔚然成巨觀　此山此綱紐　亟亟付棗梨　書與山並壽</div>
</p></div></div></div>
<div class='div-other'><a id='mulu1085' />
<p class='h1'>跋</p>
<div class='div-other'><a id='mulu1086' /><p style="margin-left:0em;text-indent:2em">民國九年庚申，膺邑令馮公秉乾之聘，與修《定海縣志》。其時曾偕採訪主任俞君兆熊，合請馮公兼修《普陀志》。卒以二者並舉，絀於經費不果。辛酉秋，陶公鏞，來任縣事，銳意提倡。與印光法師，開如、了餘兩長老，一再函商。先設所採訪，徵求山故。至癸亥春，兩長老以書來屬為山志編纂。彥維幼從先君子佩韋府君讀，涉獵儒書，於佛乘略無皈嚮。重以周甲邁齡，衰遲自棄，何敢繼前賢翰墨留名山佳話？既憶清宣統己酉<span class='corr'>間</span>，挈子祖安遊是山。登臨餘暇，披閱《秦志》，知其體例多可議處。相與以未遇時節因緣而修正之為憾。既幸遇之矣，造因得果，桑梓敬恭，義無多讓，遂以書諾之。旋到山與開如輩協議進行方法。假定採訪門類，並搜求元明來各舊志。惜書多不傳，僅得康熙時裘輯一冊。取囘卒讀，又知許、秦兩志之繼此而作者，大率抄襲陳謬以塞責。補闕訂訛，事誠有待。因就訪稿斟酌賡續外，搜覽近屬各縣志、各名山志，及傳記竺典之有關是山者，參互考證。得據以校舊志之訛，補舊志之缺，考辨舊志之所未辨者，各若干條。分別部居，依類相從。竭一年又四月之力，始脫稿。自形勝迄敍錄，為目十有一，卷如之。靈異一卷採自孫君貽謀稿者為多。揆諸史遷整齊故實之旨，其有合乎？然而後梁至今，年歷千餘，滄桑幾更。其<span class='corr'>間</span>遺聞軼事，詎能徧觀而盡識之。即所識者，又詎能犂然各當夫人心？寫竟覆按，焉知後之視今，不如今之視昔之仍多可議乎哉？甲子夏觀音誕日，翁山寄翁王亨彥跋</p>
</div>
<p class='juan'>普陀洛迦新志卷十二終</p>
<div class='div-w'><a id='mulu1087' />
<p class='h2'>附錄：觀音靈感近聞撮要</p><p style="margin-left:0em;text-indent:2em">觀世音菩薩，早證菩提，久圓覺道，安住寂光。原為悲心太切，故復現菩薩身，助佛揚化。及以四不思議無作妙德、十四無畏、三十二應，種種方便，度脫眾生。其慈悲益物、尋聲救苦之事迹，古今記載，真紙不勝書。即最近親聞之靈驗，亦多難枚舉。今略述一二，以供閱者啓發正信焉。民國二十一年，滬上中日戰事，凡屬真心奉佛之士女，同處危地，獨比左右鄰居之非奉佛者，少受損失，多得安隱。其最險最奇最著者，即閘北世界佛教居士林，在槍林彈雨之中，日機擲彈，多在其處。林外四周通炸成焦土，唯林屋之上受二十餘炸彈，無一爆炸。還有一大半人高之極大炸彈，落於其中水[泳-永+門]汀天井上，亦不炸。其原因，祇為有鄧奠坤居士一人安住其間，不怖不逃，力念觀音菩薩名。即於四周火堆之中，保全此莊嚴之大好道場無恙也。其他如費範九，遇鐵絲網，現孔而出險。錢居士，入強盜手，示病而放還。郭振聲，於同船大眾遭劫之中，獨令賊目不見而倖免。曹運鵬，於仇人羣集圍繞之下，俾其當面不識而逃生。此皆由虔念觀音，化險為夷之靈驗。森親見其人，親聞其在印老前所說之實事。惜今限於紙幅，不能多錄及詳說。現為二版補空，特略述此。經云：「觀音妙智力，能救世間苦。」誠不我欺也。願同倫諦信，常常持念，共荷帡幪，以暢大士悲懷，亦不慧之所深望也。民國甲戌二月日，德森略述</p>
</div></div>
</div><!-- end of div[@id='body'] -->
</body></html>