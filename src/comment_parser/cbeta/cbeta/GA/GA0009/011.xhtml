<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普陀洛迦新志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1024' />
<p class='juan'>普陀洛迦新志卷十一</p><p class="byline">古會稽　陶鏞　鑑定</p><p class="byline">古翁山　王亨彥　輯</p>
<div class='div-other'><a id='mulu1025' />
<p class='h1'>志餘門第十一<span class='note-inline'>(共三十八條)</span></p>
<div class='div-other'><a id='mulu1026' /><p style="margin-left:2em">歷朝國運，原有災祥。末劫佛門，豈無興廢？眾生業重，魔難頻來。然稽大藏之經函，永懷皇澤；閱萬年之簿籍，追念先型。他如石刻題名，遺傳芳迹；海山物產，共詡瑰奇。凡各門所未收，匯此門而無漏。志志餘。</p>
</div>
<div class='div-other'><a id='mulu1027' /><p style="margin-left:0em;text-indent:2em">宋張邦基曰：</p>
<p style="margin-left:0em;text-indent:2em">予在四明舶局日，同官司戶王璪粹昭郡檄往寶陀山觀音洞禱雨，歸為予言：「寶陀山去昌國兩潮，山不甚高峻。山下居民百許家，以漁鹽為業，亦有耕稼。有一寺，僧五六十。佛殿上，有頻伽鳥二，營巢梁棟<span class='corr'>間</span>，大如鵯鵊，毛羽紺翠，其聲清越如擊玉。每歲生子即引去，不知所至。三韓外國諸山在杳冥<span class='corr'>間</span>。海舶至此，必有所禱。寺有鐘磬銅物，皆鷄林商賈所施者，多刻彼國之年號。亦有外國人留題，頗有文采。」<span class='note-inline'>(《墨莊漫錄》)</span></p>
<p style="margin-left:2em">按《四庫書提要》云：「邦基，南北宋閒人，著《墨莊漫錄》十卷，為宋說部之可觀者。」此云寶陀山居民百許家，云有一寺，當在真歇了禪師未至普陀結庵以前。故有漁鹽耕稼之民居，寺僧僅止五六十也。至《定海廳志》「頻伽鳥」注，引名山勝概，載張邦基《普陀山志》。考普陀，自元盛熙明以前，無作志者。名山勝概云云，未審所據。</p>
</div>
<div class='div-other'><a id='mulu1028' /><p style="margin-left:0em;text-indent:2em">文殊、普賢、觀音、地藏，皆久成佛道之法身大士。以度生心切，徧界現身。又欲眾生投誠有地，故文殊示應迹於五臺，普賢示應迹於峨嵋，觀音、地藏示應迹於普陀、九華也。世有以地、水、火、風分配四大名山者，乃不知地、水、火、風為四大之義，而以己見妄會之，不可為據。然九華地介江表，五臺、峨嵋雖遠，亦在內地，計程可到。獨普陀孤懸海外，可謂遠且險矣。且歷朝來，無論貴賤善信男女、緇流羽衣，遠近纍纍，無不函經捧香，頓顙繭足，梯山航海，雲合雷奔，來朝大士。方之二峨、五臺、九華，殆有加焉。自非聖力默持、慈心垂佑，曷能如是？<span class='note-inline'>(《裘志》)</span></p>
</div>
<div class='div-other'><a id='mulu1029' /><p style="margin-left:0em;text-indent:2em">普陀為定海懸島之一。自梁建不肯去院，至宋即名達帝庭，敕建寶陀。真歇講經，漁戶七百餘悉棄舟去，已為異事。元更遣使降香，賜帑賜經，不絕於道。《裘志》言：「結宇以奉大士，無慮三四百家，其在此時歟？」明洪武二十年，起遣定海，寺殘僧散，蕩為荒煙蔓草者百餘年。成化時，漸漸興復。嘉靖三十二年，又復內徙。隆慶六年，又事興復。至萬曆中為極盛。自萬曆至清初，纔數十年，海氛不靖，屢遭寇擾。至康熙十年，定海縣廢，僧復內徙，寺院殘毀，存者十無一二。二十三年，海禁大弛，僧歸故土。旋蒙賜金建寺，規模較宏於前。其時白華、梅岑、磐陀、栴檀、雙泉，舊業不衰。隱秀、柏子、無垢，創興突過。<span class='note-inline'>(以上四句見《裘志》)</span>近更土木繁興，各寺院，舊者新之，隘者廓之。黝堊丹雘，競尚美觀。輪舶日至，香客達於域內外。藉非大士親選道場，又烏能旋仆旋起，起而加盛若此？</p>
</div>
<div class='div-other'><a id='mulu1030' /><p style="margin-left:0em;text-indent:2em">山中以普濟、法雨兩寺分疆管轄。無論精藍、茅篷，均受節制。如精藍中，有施主打上堂齋、如意齋、千僧齋，即挂牌表示，闔山僧均可趕齋。其兩寺有香客給施茅篷米糧錢物者，則挂牌，其餘精藍則貼帖。至時，各茅篷僧，持牌去領。一茅篷只許住一僧。偶有二僧共住者，只領一分施物。年道好，或有餘；否則不足。薪則自行覓取。苦行之僧不虞乏食。兩寺所有田地，只供半年齋糧；不足則募諸施主。輿臺之屬，香市時，則任擡挑；無事時，則種菜砍柴。因受僱於寺庵，故能受其約束。山中除僧庵外，無居民。市場所列之肆亦遵僧規。無為而治，井井有條。自今年起，警察歸地方官派出，非如前此之由僧人充任矣。<span class='note-inline'>(《海岸梵音》)</span></p>
</div>
<div class='div-other'><a id='mulu1031' /><p style="margin-left:0em;text-indent:2em">《裘志》云：本山兩寺及各靜室，僧眾約三千人。外此惟春閒香客，冬臘戒徒，兩時來人為多。一頓食米至二十四石。今第以普濟一寺言之，歲費薪柴、銀幣二千元。食糧人眾時，一食需米五石。由是推之全山，其人數之眾、食米之多，較康熙時，不知增若干倍矣。</p>
</div>
<div class='div-other'><a id='mulu1032' />
<p class='h2'>山中勝景</p><p style="margin-left:0em;text-indent:2em">舊志載明屠隆詩詠，曰梅灣春曉、茶山夙霧、古洞潮音、龜潭寒碧、天門清梵、千步金沙、蓮洋午渡、香鑪翠靄、洛迦燈火、靜室茶烟。陳朝黼又有「磐陀曉日」之詠，凡十有一。《裘志》以舊十二景，名皆不雅不真，擇最勝且切者表出之，曰短姑聖蹟、佛指名山、兩洞潮聲、千步金沙、華頂雲濤、梅岑仙井、朝陽湧日、磐陀夕照、法華靈洞、光熙雪霽、寶塔聞鐘、蓮池夜月，凡十有二。既與屠詠多歧，且曰擇最勝切者，知前此山景，人各異說，茲姑以裘所表出者為定。至裘又於十二景外，增貢艘浮雲、香船蔽日、廛客環春、戒徒擁雪，四景。《許志》譏為蛇足，非過論也。</p>
</div>
<div class='div-other'><a id='mulu1033' /><p style="margin-left:0em;text-indent:2em">名山道場多矣，幽遠清淨無如茲山。數十里中無居民，葷酗不聞，塵譁都絕，一也。豚豕鵝鴨，概不畜養，殺機不作，腥羶永除，二也。香客到處，乞丐絕跡，真成極樂世界，三也。《裘志》云爾，今亦猶然。</p>
<p style="margin-left:0em;text-indent:2em">山中惟養牛，以備耕種碾米之需。老則飼養，至死而瘞埋之。養鷄，有至十年者，高大如鶴。羊則肥皙馴伏。《裘志》言法雨寺有一羊，能通人意，呼之隨至。與之食，屈前一足。令其全跪，則雙足俱屈。今不聞有此矣。</p>
<p style="margin-left:0em;text-indent:2em">山中不產虎豹，蛇多不噬人，傳為大士之靈。惟麞鹿野豕，多害稻蔬。猿鼠常擾庫廚。山僧堵牆柵木，種種防衛，守好生之戒，不敢呼獵人驅殺之。舊志云：「然今則蛇仍多而不噬人。麂頗多，麞鹿野豕則絕跡矣。堵牆柵木之舉，比昔稍疎緩云。」</p>
<p style="margin-left:0em;text-indent:2em">山中自遷徙後，舊植凋殘，惟柏無恙，大者至二抱餘。龍壽庵羅漢松二樹，亦大至合抱。語本《裘志》。今則承平，幾三百年。凡二抱、合抱之木，所在多有矣。</p>
<p style="margin-left:0em;text-indent:2em">《裘志》言，物以方名，必易地不良而後可。此說得之。然認紫菜、石花菜為普陀特產，又非。蓋二菜，凡海巖上均有之。故普陀少有方物之可言也。</p>
<p style="margin-left:0em;text-indent:2em">小白華，本高數尺，春開極香，名曰山礬。以葉染黃不借礬而成色也。海岸孤絕處補陀山澤者，以謂小白花，即此花爾。山之名「小白華」者，以此。<span class='note-inline'>(黃庭堅《閒談偶記》；《裘志》)</span></p>
<p style="margin-left:0em;text-indent:2em">白華頂後之茶山產茶，可愈肺癰血痢，故雖少而可貴。向與蓮為貢品，歲費數百金。清光緒<span class='corr'>間</span>，經化聞悟稟請官廳裁之。<span class='note-inline'>(《定海縣志》；採訪)</span></p>
<p style="margin-left:0em;text-indent:2em">山中靈鵲，二月十九日聚鳴。烏鴉聚則香客至。舊志云然，今亦未見常然也。</p>
<p style="margin-left:0em;text-indent:2em">四明貢物，其一為洛迦之蓮。</p>
<p style="margin-left:0em;text-indent:2em">鄞全祖望詩云：</p>

<div class="lg regular" style="margin-left:0em;"><div class='lg-row'><span class='corr'>洛伽</span>蓮子青璠瑜　五色連枝飫香腴　十丈長符韓子句　一輪大合竺國書</div>
<div class='lg-row'>海山天曠風雲氣　半向此<span class='corr'>間</span>作儲胥　洛迦釋子荷帝德　年年一斗附使車</div>
<div class='lg-row'>望闕焚香祝萬壽　其視負曝之獻則已侈</div>
</div><p style="margin-left:0em;text-indent:2em">邑人陳慶槐詩云：</p>
<p style="margin-left:0em;text-indent:0em;" class="lg-abnormal"><div class='lg-row'>蓮子香清憶普陀　錦函貢入上方多　杭州織造門前路　聽說山僧歲歲過<span class='note-inline'>(自注：普陀貢蓮由杭州織造府恭進。是當清代乾嘉<span class='corr'>間</span>，山猶產蓮，貢帝都數為一斗。清光緒<span class='corr'>間</span>，經化聞悟稟請裁之。)</span></div>
</p><p style="margin-left:0em;text-indent:2em">催生子，亦名長生蝸，生海沙中。普陀所出無幾，他處土人撿之，售于普陀各店鋪。香客購去以備婦女臨產之用。藏于乾淨箱篋中，永遠不壞不死，故有長生蝸之名。若有難產者，至誠念觀世音菩薩，用溫和開水<span class='note-inline'>(熱恐湯死此物，冷恐有礙產婦)</span>，吞一粒下，兒即時生。隨即向兒手中取之，男在左手，女在右手。洗淨藏之，屢次可用。此物不經普陀山轉則不靈，以故別處無有賣者。余初聞喫之催生，即在兒手拿出，疑絕無此理。以為喫下肚去，當歸大腸，何能即入子宮？況兒在母腹，外有衣胞，兒之手足拳曲如衣服之摺疊擠緊，何能伸手取持此物？民國七年，有陝西朝邑同鄉劉芹浦來訪<span class='note-inline'>(芹浦乃歷代書香，盛德君子)</span>，聞余說及，謂曰：「天下事有不可以凡情測度者。公所說之理則誠然，事則公未之見。吾家祖傳有一粒，每逢自家及親朋婦女生產常用之，所用不計其數。後被人借去，云失之矣。不知真失也，抑昧之也，為之痛息！」次年到揚州，與張瑞曾居士述與芹浦酬答語。彼云：「吾家向有一雷震子，凡婦女生產，吞之，兒即生。其物即在兒手，取而洗淨，藏以備用。用過許多次，後被人借去不還，云已失之矣。」天地之大，事物之繁，雖聖人亦有所不知焉。此世<span class='corr'>間</span>事尚不可以凡情測度，況佛菩薩之境界乎？所可惡者，店鋪恐人不相信，謂此名醋鼈，能催生，放醋中即會動。偶以醋試之，果驗。而不知其一經醋蜇即死，便不可用矣。一般文人，由見聞此說，不加深察，遂循聲附和，謂為實然。如朱緒曾《昌國典詠》謂見醋即活，因以醋試之，果如珠之走盤也。周公謹亦言，長生蝸，置之醋中則活。《正字通》謂有雌雄，置醋中，雌雄相逐，逡巡便合，即下卵如粟。此種無稽綺語，深可痛恨。不知令多少人起試心而害物命。若猶以此所試過者催生，則悞事，或悞人性命。此等文人，後世必難免無因而妄受人害之禍；而不知其由于前生欲以文自豪，妄造謠言之所致也，可不哀哉？所言生子則誠然。此物上規圓而下平，其底下有幾帀文路，愈向中愈密。久之，于中心脫出一小者，即是生子。其大者，中心便成窪形，非如前之平平也。故藏之久久，則見多矣。須詳察死活，死者不可用。若通身帶溫潤微紅若肉色者，則是活者。若通身枯白，無一點溫潤微紅若肉色者，則是死者。又此物善消紅腫眼疾。人之眼中，無論何物，俱不可加入。唯此物之活者，縱一二分大，揭眼皮放入眼內，絕無絲毫難受相。若好眼，彼不肯鑽入，手一離，隨即落出。若眼有紅腫熱病，放之則隨便按按，自會鑽入。不但不覺磣礙，並且不見眼皮何處有高相，與未加此物一樣。其後便無所知覺。迨眼病已退，則自會鑽出。但人不知覺，十有九失。若放入眼，時常留心，或可不失，然而難矣。以彼在眼中，人絕不覺知故。此亦不可以理判斷者。雷震子，即萬年青所結之紅果；當打雷時，隨即墮地者。若在前後，均無有效。夫催生子尚易得，雷震子更難得。然有比此二物更有益而求無不得者，惜人多不知。使人各知之，則此二物均可不用。婦女難產，總因宿世今生殺業所致。若平素愛惜物命，戒殺護生，常念觀世音菩薩聖號，則業障消除，生產自易。即平素不知念菩薩，臨產能至誠懇切念，及照應眷屬同為之念，亦能平安速產，母子兩全；且又種大善根，其利益何可限量？有謂臨產裸露不淨，念菩薩名，恐獲罪咎。不知佛菩薩視一切眾生如親生兒女。兒女若墮水火，求父母救，父母必不以彼衣冠不整齊、身體不潔淨而棄之不救。又如日月麗天，淨穢等照，了無分別。但在吾人分上，固應致誠盡敬，方可仰冀垂應。力能為者，必須身心同皆致敬。力不能為者，須一心恭敬，而身形邊固可不須死執著也。有種喫素念佛、不知變通之人，因家中有婦將產生，遂出外寓月餘始歸。謂被血衝，從前所念之經呪皆無效。其知見崖板以致違情悖禮有如此者。故于此表而出之，以冀一切通皆平安而生，母子均吉。所生之子，皆孝友仁慈，福壽康寧。處則表率鄉邑，宜室宜家。出則平治天下，護國救民。吾人雖欲早生西方，亦願世有賢人善士為國家社會之倡導。此所以朝暮馨香祝禱者，欲其一一如願也。<span class='note-inline'>(採訪普陀挂搭僧稿)</span></p>
</div>
<div class='div-other'><a id='mulu1034' />
<p class='h2'>普陀題石</p><p style="margin-left:0em;text-indent:2em">舊志云：語之佳者，以【中國有聖人】為最<span class='note-inline'>(在几寶嶺，明萬曆己未高鳴謙題。舊志於所在地與題者之姓名，均未詳)</span>，【天設閑關】次之<span class='note-inline'>(在仙掌石，題者無考)</span>，【雲扶石】又次之<span class='note-inline'>(在西茶山，題者無考)</span>。書之工者，趙承旨之【瀛洲界石】為最<span class='note-inline'>(在達摩峯。清吳雲《焦山志．碑刻》：趙孟頫畫蘇東坡像，書〈赤壁賦〉小楷，石刻條載。明嘉靖茂苑文嘉云：「松雪小字，如《玉枕蘭亭》、《補陀巖碑》及《玄元十子像》，俱石刻之佳者。」然《十子像》多剝損，《補陀碑》已不傳，惟《蘭亭》尚存。據此，知趙承旨又有《補陀巖碑》，惜山中無可考見)</span>，董宗伯之【入三摩地】埒焉<span class='note-inline'>(在妙莊嚴路白華庵側。又有【金繩開覺路，寶筏渡迷川】聯語鐫石)</span>；龍泉之【白華山】次之<span class='note-inline'>(在白華庵右)</span>。其他【海天佛國】<span class='note-inline'>(在佛頂雲扶石下，明總兵雲閒侯繼高題)</span>，【中流砥柱】<span class='note-inline'>(在西方巖，明萬曆丁巳，寧紹參將劉炳文題)</span>，【梅鼎金沙】<span class='note-inline'>(在几寶嶺，明萬曆三十九年秋，提督福<span class='corr'>建</span>，蒲州都督楊鳴麓題)</span>，【第一佛國】<span class='note-inline'>(在几寶嶺，上有【震旦】二字，江東扶輿張可大題)</span>，【海天春曉】<span class='note-inline'>(在無畏石，題者未詳)</span>，【山海大觀】<span class='note-inline'>(在南天門，定海左都督藍理題)</span>，【鷲嶺慈雲】<span class='note-inline'>(在慈雲石，會稽陶望齡題)</span>，【三天法界】，【金蓮嶼】，【圓通境】，【洗心】，【天柱】，【會仙】，皆自可觀。然如明侯大將軍繼高題【磐陀石】三字，參將何汝賓於磐陀石題【天下第一石】五字，總兵李應詔於法華洞題【東南天柱】四字，清衡陽彭玉麟在佛頂山題【普渡眾生】四字，會稽陶濬宣在磐陀石題【善財廿八參觀音處】八字，皆書法之工者，亦不能盡略焉。</p>
</div>
<div class='div-other'><a id='mulu1035' /><p style="margin-left:0em;text-indent:2em">明洪熙元年冬十一月十二日，建文謁大士於潮音洞。<span class='note-inline'>(《定海縣志》)</span></p>
<p style="margin-left:2em">按《明史紀事本末》載，永樂二十二年，帝東行，與史彬遇於旅店。言及榆木川事，帝不勝感歎。即至彬家，具酒肴於重慶堂。帝上坐，程濟東列，彬西列。彬從叔宏者，嘉興縣史家莊人也。感帝恩，談及往普陀，宏曰：「當具糧隨行。」帝行，戒彬曰：「有叔在，爾勿往也。」宏從之去。十一月至寧波，抵定海，渡蓮花洋，至普陀，謁大士於潮音洞。永樂於二十二年七月十八日崩，皇太子八月十五日即位，次年方稱洪熙元年。王夢弼《鎮海縣志》作洪熙元年正月，及《定海縣志》作洪熙元年冬，俱非是。</p>
</div>
<div class='div-other'><a id='mulu1036' /><p style="margin-left:0em;text-indent:2em">嘉靖三十三年，官兵敗賊於普陀。賊舍舟登山，據塹自衛。參將俞大猷潛遣奇兵，由巡檢隩入<span class='note-inline'>(即司基)</span>。百戶鄧城、武舉火斌、黎俊明，陷陣先登。賊敗走茶山絕頂。翌日，鄧城由東北千步沙進；火斌由鸚哥巖進；黎俊明由中路進。劉恩至統大兵居後隩，四面俱進，大勝。仍環守之浹旬，值他島賊至，精悍異常，鼓譟四合。官兵腹背受敵，火斌、黎俊明死焉；應襲魏本、康阜亦同遇害。斌兄、指揮同知火雷請於當道，為之立祠。與俊明並肖像於其中。<span class='note-inline'>(《籌海圖編》)</span></p>
<p style="margin-left:0em;text-indent:2em">萬曆三十九年十月望日，晡時。鎮海寺食鍋，已受米與水發炊矣，忽懸浮五六寸。凡一日許，始漸下復其處。越歲閏十一月十九日，諸寶剎及僧寮廚庫盡燬。四十年壬子十二月五日，暨四十一年癸丑正月五日，普陀寺鍋漲，亦如鎮海。<span class='note-inline'>(雍正《寧波府志》)</span></p>
<p style="margin-left:0em;text-indent:2em">萬曆<span class='corr'>間</span>，敕僧如迥等為僧錄司，賜紫衣。於是出入擁黃蓋、導旌吹，相襲為榮。至清通旭時，改講創禪，乃盡革焉。<span class='note-inline'>(《裘志》)</span></p>
<p style="margin-left:0em;text-indent:2em">魯王監國元年丙戌<span class='note-inline'>(即清順治三年)</span>，王至舟山，威鹵侯黃斌卿拒不納，次補陀。<span class='note-inline'>(《海上紀》)</span></p>
<p style="margin-left:0em;text-indent:2em">己丑冬，有僧自日本來，名湛微。言於蕩湖伯阮進曰：「日本之師可得也。誠得普陀山慈聖李太后所賜藏經為聘，兵必至矣。」時定西侯張名振當國，進以告之，乃連名上疏請。仍召馮京第為使，而以澄波將軍阮美副之。日本界上之例，凡他國客舟至，必有班船來訊客之出入。馮公告以普陀賜經為聘，乞師。其王聞之大喜。已而知湛微偕來，則怒。初湛微在長崎，狡獪多端，欲自尊大；急捕之。以其為中國人也，乃逐之。日本法，不殺中國僧。有犯則逐，再犯則戮及同舟。湛微欲自結於日本而不得，馮公始知為其所誤。美欲殺之，馮曰：「此亦中原之不幸也，殺之何益？」乃放諸荒島，復載經而還。<span class='note-inline'>(全祖望《鮚埼亭集》)</span></p>
<p style="margin-left:2em">按：舊志作阮俊，又未詳乞師事。且謂裝入東洋，大魚攩舟不得動。阮悔過，亟返所載。語皆失實，不可從。</p>
<p style="margin-left:0em;text-indent:2em">清康熙四年乙巳，紅毛，以鄭氏踞其巢窟，遂浮海劫掠。五月十三日，揚二艘抵山，鬚髮皆紅黃色。腰臂各縛短礮十餘，用火石觸之，隨手輒放，百發百中。斧甚利，口上有釘。其他弓矢器械甚多。初至，向僧索菜，每手豎一食指，分頂上如角狀；口復㘞㘞作聲，蓋云牛也。僧不敢忤，指坡<span class='corr'>間</span>牛，令自取，即礮斃數頭。次日佯言欲作好事，誘僧入舟索金寶。遂統眾入寺，毀像，剖其中靈寶，及僧蓄、歷代頒賜、金佛、銀鉢、玉環、瑪瑙、珊瑚、如意、錦繡旛幢帷褥，一空。已復斫廚，出御賜藏經，褫函袱，裂經，纏脛股。至船，則碎投於海而去。於是僧藏盡空，寶地殘毀，不可言矣。八月復來，掠牛畜去。比三次至，僧眾斬木揭竿，備與相鬥，遂不登岸。大士道場，蹂躪至此，豈非厄運之逢哉！<span class='note-inline'>(《裘志》)</span></p>
<p style="margin-left:0em;text-indent:2em">普陀常住，有一行僧，夢神運一船牛角，分與不法僧。未幾，即有遣海之命。<span class='note-inline'>(《裘志》)</span></p>
</div>
<div class='div-other'><a id='mulu1037' /><p style="margin-left:0em;text-indent:2em">康熙四年，遭紅毛蹂躪。法雨寺大鐘，為大智手鑄者，亦被載去。至咬[口*留]叭國門，鐘頓重，不可舁，遂置城外。雍正元年，其地忽有聲如雷，晝夜不絕吼。眾異，掘之，而鐘出焉。或以告監寺法澤，澤閩人，謀於所熟洋商，請歸。六年至南澳時，澤族兄許良彬總鎮於澳，許為載囘。適九年春，發帑修建，澤為寺住持，彬陞授閩水師提督。乃轉託粵浙封疆諸大吏，宛轉浮運。至十一年欽工告竣，眾僧於十月三十萬壽日開場祝聖，而鐘適以是日至。蓋沈埋外夷沙土中者，六十餘年矣。<span class='note-inline'>(《許志》)</span></p>
</div>
<div class='div-other'><a id='mulu1038' /><p style="margin-left:0em;text-indent:2em">近一人，得白石觀音於海底，上有龕，宛肖補陀巖狀。雕鏤精細，不知何來。後歸閩賈。<span class='note-inline'>(《海南一勺》)</span></p>
</div>
<div class='div-other'><a id='mulu1039' /><p style="margin-left:0em;text-indent:2em">明侯繼高遊記：「往余得吳道子所繪大士像，質素而雅。近又得閻立本所繪，則莊嚴而麗。二人皆唐名手，余并勒之石，植於寶陀寺前殿。」今石既無存。《裘志》以下各志亦未一語及此。惟楊枝庵殿壁<span class='corr'>間</span>，有石刻大士像，石高一丈三尺，廣八尺。像右中<span class='corr'>間</span>有「唐閻立本畫」五字。上端有「重刻普陀大士像。普陀聖像，摹自閻公。一時妙墨，百代欽崇。迄今寺燬，石付祖龍。廟貌鼎建，瞻對無從。旁搜遺迹，建以新工。嗟嗟！無色無相，佛性本空。色色相相，佛教斯宏。用期世世，奉茲靡窮。明萬曆戊申，寧紹參將劉炳文立石於普陀山之楊枝庵」九十五字。像左中<span class='corr'>間</span>有「明定海備倭梁文、台州庠生劉聚福仝勒」十六字。下端有「武林孫良鐫」五字。詳其前後文義，侯氏原勒，早燬兵火。此即搜侯勒閻繪之遺迹，而重刻之。其不植於寶陀而植於楊枝庵者，以該庵為炳文所建也。</p>
</div>
<div class='div-other'><a id='mulu1040' /><p style="margin-left:0em;text-indent:2em">佛教經典，至唐可稱大備。於是有開元釋藏之目，以千字文編其函號。厥後代有增益，有《宋藏》、《元藏》、《明藏》、《清藏》之異。簡冊繁重，印購不易。寺剎之得邀頒賜者，視同珍祕。普陀於明萬曆<span class='corr'>間</span>，前、後兩寺，五賜藏經<span class='note-inline'>(前寺三次，後寺兩次)</span>，具有敕文，都六百七十八函。清康熙十年，以海寇猖獗，廢縣遷僧，致多遺失。惟普濟尚存一藏。乾隆中，又賜新刻《清藏》一藏。法雨、慧濟二寺，亦各於光緒<span class='corr'>間</span>請有《清藏》，共七百二十四函，目錄一函在外。經貯於匣，匣貯於廚，廚門匣檔，徧書字號。雖卷帙浩瀚，而依號尋檢，亦甚便利。欲讀誦研究何種經論，按目錄字號，請之即得。茲將函卷數目，撮略標出，藉知大概。按目錄五卷，在字號外。其目錄卷一之初，乃大乘經，般若部。自天字起，至翔字止，共十九種，七十二函，七百二十卷。寶積部，自龍字起，至推字止，共三十七種，十七函，一百七十卷。大集部，自位字起，至殷字止，共二十六種，十四函，一百四十卷。華嚴部，自湯字起，至率字止，共二十六種，二十二函，二百二十卷。涅槃部，自賓字起，至食字止，共十三種，十函，一百卷。<span class='note-inline'>(以上名五大部。)</span>五大部外重譯經，自場字起，至罔字止，共二百五十種，四十二函，四百二十卷。<span class='note-inline'>(以上目錄卷一終。)</span>卷二，則單譯經。自談字起，至念字止，共一百六十六種，二十九函，二百九十卷。<span class='note-inline'>(以上皆大乘經。)</span>小乘經，阿含部，自作字起，至璧字止，共一百三十七種，二十八函，二百八十卷。單譯經，自非字起，至竭字卷第五止，共一百零二種，十六函半，一百六十五卷。<span class='note-inline'>(以上皆小乘經。)</span>宋元入藏諸大小乘經，自竭字卷第六起，至命字止，共八十二種，五函半，五十五卷。<span class='note-inline'>(以上目錄卷二終。)</span>又從目錄卷三臨字起，至言字卷第七止，共二百十八種，二十九函，二百八十七卷。統合目錄卷二竭字卷第六起，至目錄卷三言字卷第七止，宋元入藏諸大小乘經，共計三百種，三十四函半，三百四十二卷。<span class='note-inline'>(以上屬經藏，自天字號至言字號，計二百八十四字零七卷，合板二萬九千零九十九塊，五萬六千七百三十七連。)</span>大乘律，自言字卷第八起，至初字卷第四止，共二十五種，四函餘，計四十七卷。小乘律，自初字卷第五起，至受字卷第四止，共五十七種，四十七整函，合前初字中六卷，後受字中四卷，恰滿四百八十卷。<span class='note-inline'>(以上律藏，自辭字號至受字號，計五十二字零七卷，合板五千八百六十五塊，一萬一千四百七十六連。)</span>大乘論，自受字五至十，計二種，共六卷。<span class='note-inline'>(以上目錄卷三終。)</span>又從目錄卷四傅字起，至逸字卷第六止，共九十種，五十函<span class='note-inline'>(少四卷)</span>，計四百九十六卷<span class='note-inline'>(合卷三內受字末之六卷，共計五百零二卷)</span>。小乘論，自逸字卷第七起，至弁字止，共三十七種，七十三函<span class='note-inline'>(多四卷)</span>，計七百三十四卷。宋元續入藏諸論，自轉字起，至通字止，共二十三種，五函，五十卷。<span class='note-inline'>(以上論藏，自傅字號，至通字號，計一百二十八字零六卷。合板一萬三千塊，二萬五千三百三十五連。)</span>西土聖賢撰集，自廣字起，至漆字止，共一百四十七種，十九函，一百九十卷。<span class='note-inline'>(合計板二千一百四十塊，四千一百九十四連。○此撰集合前經律論名正藏。○以上目錄卷四終。)</span>其目錄卷五，是此土著述，自書字起，至機字止，共二百一十種，二百三十九函，二千三百九十卷。<span class='note-inline'>(合計板二萬八千四百十一塊，五萬五千六百三十二連。除乾隆三十年，及三十四年，撤出五種，計六整函，二半函，另二卷，共七十二卷外，只二百零五種，二百三十三函，二千三百十八卷。○以上目錄卷五終。)</span>上來合經律論三藏<span class='note-inline'>(三藏各分大小乘)</span>，加西土聖賢撰集，名正藏。再加此土著述之續藏，統名《全藏》，亦名《大藏》，亦名《龍藏》<span class='note-inline'>(龍者，隱顯變化，普施法雨，無論何種根性，悉令受其法潤之謂。藏者，深固幽遠，無窮無盡之謂)</span>。此清刻者，又曰《清藏》。合計一千六百六十二種，七百一十八函，七千一百六十八卷。無論卒讀，即寓目亦良不易。為錄其概目，以見一斑。</p>
</div>
<div class='div-other'><a id='mulu1041' /><p style="margin-left:0em;text-indent:2em">佛法者，生死苦海之舟航，無明長夜之鐙炬。本吾人即心自性之理體，為一切世出世法之根源。眾生迷之，則長輪生死；如來悟之，則徹證涅槃。故我世尊愍生未悟，乘大願輪，示生世<span class='corr'>間</span>。以己所悟，開導一切。以先覺而覺後覺，冀後覺以同先覺。于是隨順機宜，廣說大小權實之諸法；直指人心，俾見純真無妄之妙性。第機有萬品，莫暢我佛度生之本懷；而特啓淨宗，用示即生了脫之要道。如此諸法，備在佛經。而況歷代菩薩祖師、高人傑士，宏宣佛法，冀報佛恩之著作，又復不勝其多。此等諸法，皆為九法界之恃怙，盡未來際之津梁。功德利益，窮劫難宣。若非宿植善根，歷劫莫聞名字。儻能依之修持，自可親證菩提。以故宏法大士無不多方宣演流布，以期同沾法潤也。梁陳<span class='corr'>間</span>，有傅大士者，彌勒菩薩化身也。以佛經意義廣大微妙，普通人民無緣受持。欲令一切人，同種勝善根。遂立轉輪藏，教人推令轉。若能推一帀，或復十百帀，即與一大藏，結最勝因緣。其法先建一殿，須數丈高。四面設樓<span class='note-inline'>(為備安置請出諸經也)</span>，中<span class='corr'>間</span>安藏。先于地下開一圓穴，約八尺深，周圍踰丈。中鋪最厚方石，以安藏柱。柱高與藏相等。去地二尺餘，於柱之周圍，作一平輪。橫施二木，作十字形，以為推轉之據。地外作蓮華座，座上安蓮華，華上作八楞層龕數層。以《大藏經》貯於各面各層各龕。藏前供佛，示有所依。有人欲推，先須禮佛，然後入穴去推。須三四人，少則難動。多則每方均可二人。或推三帀七帀，或十百帀，隨推隨念佛號，以故名「轉輪藏」。大士設此妙法，又發大願：若有轉此輪藏者，即與一切經典皆有因緣。承此善根，近則消除業障，增長福慧；遠則斷惑證真，成等正覺。吾人但當以此功德囘向淨土，則可於現生出離五濁，直登九品。從茲親炙彌陀，追隨海眾，必至圓滿菩提而後已。嗚呼！茫茫三界，芸芸眾生，其有幾人得聞佛法？每一思及，不勝悲痛。又有仗宿善力，得世智辨聰，妄以己見闢駮佛法，謂三世因果、六道輪迴，皆是佛家騙人之說。形既朽滅，魂亦飄散，三世六道從何而得者？由此邪見，自悞悞人；盲引盲眾，相牽入火。以是之故，致令世道人心陷溺至極。縱欲挽囘，莫能救藥。願有智者，推情度理，鑑古證今；大聲疾呼，提倡三世因果、六道輪迴之事理。為天下國家肇太平之基，為自己身心啓解脫之路。則眾生幸甚！天下幸甚！<span class='note-inline'>(採訪普陀挂搭僧稿)</span></p>
</div>
<div class='div-other'><a id='mulu1042' />
<p class='h2'>普陀寺萬年簿</p><p style="margin-left:0em;text-indent:2em"><span class='note-inline'>(普陀，即今之普濟。明萬曆三十三年，敕賜「護國永壽普陀禪寺」額。至清康熙三十八年，始改賜「普濟禪寺」額。潮音和尚於康熙三十七年圓寂。此簿為其手立，故名「普陀寺萬年簿」。)</span></p>
<p style="margin-left:0em;text-indent:2em">中州周聖化序曰：</p>
<p style="margin-left:0em;text-indent:2em">萬年云者，無盡之詞也。物莫不有盡，年則無盡。以年紀物，有盡者均無盡也。普陀為天下名山，大士現身之所。其境地靈異，梵宇精嚴，山乘載之，邑志詳之，天地<span class='corr'>間</span>一無盡道場也。然而運會所至，興廢迭更，亦幾不免滄桑之感。今天子廓清海宇，嘉美靈山。特賜帑金，鼎新增勝。弛禁以來，諸番入貢、洋賈貿易，無不繫泊是山，瞻仰告酬，方使張帆遠達。四方之人，焚香頂禮，絡繹至此，更無虛日。潮音上人，通明朴雅，卓錫其<span class='corr'>間</span>。闡宗門之妙諦，祝國祚之靈長。億萬斯年，靡可紀極。而殿堂樓舍，一切供用器具，悉載如左。蓋有是年，則有是物。聖德無疆，名山不朽，豈直萬年云爾哉？脫謂建造艱難，措置不易，姑留此以示後人。則萬物無常，曠觀者猶不屑屑於此，余知非上人意也。<span class='note-inline'>(舊志)</span></p>
<p style="margin-left:0em;text-indent:2em">又繆燧序曰：</p>
<p style="margin-left:0em;text-indent:2em">簿之說匪一，有鹵簿、例簿、文簿、貲簿之名，此蓋所謂貲簿者歟！萬年云者，期其後人守而勿失，傳之久遠，而無有艾也。雖然，有天焉。補陀於擾攘之際，當遷圮之辰，守大士棲山者寥寥，謀朝夕而不得，何暇計及萬年哉？况釋氏之業與四民小異。有家者，遺之子孫。釋則託諸他姓，秦與越不可知。一再傳而念其先師者幾人矣，然猶慮其不慎也。惡其流於弱也，惡其為人所侵奪也，又惡其自為紛紜也，遂立為簿。自像設堂殿、大藏賜物而外，所記者，繚垣幾許，丈室幾弓，庭堂幾處，齋寮庖湢幾所，器用若干；退宇田廬幾地，原田菜圃、竹木泉石巖壑何所止，歷歷載之為界。昭不可紊之規，以貽法嗣。其盛衰興廢，固所不謀。亦曰我則未嘗替也。此凡在叢林立名萬年之說也。閱其簿目、覩其艱辛而敍其所以然者，知定海縣事澄江繆燧也。<span class='note-inline'>(舊志)</span></p>
</div>
<div class='div-other'><a id='mulu1043' />
<p class='h2'>普濟寺打交盤萬年簿</p><p style="margin-left:0em;text-indent:2em">了餘序曰：</p>
<p style="margin-left:0em;text-indent:2em">圓通道場，彌三際而不增不減；普門風範，即萬法而無欠無餘。亙古亙今，如如不變；有情無情，法法圓融。雖千佛出世，了無有興；縱三災迭起，又豈有敗？此觀音大士補怛名山，真如實際之究竟景象也。至於應化門頭，則法隨緣起，道在人弘。興廢通塞，各有由致。溯自慧鍔始祖開山於梁，真歇禪師開宗於宋，以及元之孚中、清之潮音，悉皆道高一世，德感九重。丕振宗風，廣布玄化。普使四海同被慈雲，六道共沾法雨。猗歟休哉！何其盛也！爰自潮音以來，兩蒙敕修。世守成規，家風不墜。至咸豐初，髮匪肇亂，人民塗炭。香火多年斷絕，用度由是缺乏。法器什物皆不舒用。凡住持進院，自所置者，退時仍復搬囘本庵。縱有留者，皆作昂價交盤。甚至破敗不堪、一文不值之物，一體照新價交。如市之打店鋪者，貨物器具悉賣新主。所謂常住者，只空屋經像而已。弊由兵燹，亦無足怪。至後世道太平，香火鼎盛，仍復安於故習，毫未改革。餘曾理院務，詳知其由。今於文蓮老和尚退院之時，蒙諸老和尚并諸房法眷委此重任。竊念普濟乃天下名山，菩薩道場。由梁至民，世經十紀，年滿一千。今既忝膺此任，敢不勉力籌度、興利除弊、培植常住元氣以仰副諸公為法為人一番至意。因言，常住體屬十方，非住持一人私有。所有財政，理宜全歸常住。凡錢財穀米、莊嚴什物，無論常住舊有，即本人所置辦者，亦不得退時攜去及作價交盤。而住持進院花費，須本人自任，不得耗費常住。如是則常住日見豐足，法道隨之隆盛。文蓮老人聞之歡喜，願將交盤洋一千若干元，一筆勾銷。其什物有破敗不堪者提出，同眾棄去；有可用者，按新舊名色，登此打交盤萬年簿。後所置者，一體登簿。其住持并常住財政規矩，悉仿諸方叢林。惟選舉住持，仍須本寺各房子孫，是之謂子孫十方。願茲後，凡為住持及膺職事者，各發菩提心，培植常住。則不慧一念愚忱，與文老一番婆心，不落空亡，咸有實益矣。因略敍原委，以冠簿首。</p>
</div>
<div class='div-other'><a id='mulu1044' />
<p class='h2'>法雨寺萬年簿</p><p style="margin-left:0em;text-indent:2em">開如序曰：</p>
<p style="margin-left:0em;text-indent:2em">得最勝之地，方可宏最勝之道；建非常之事，必須待非常之人。宗匠出，則本立道生；哲人亡，則法殘教弛。雖否極泰來，屬於天運；而革故鼎新，實賴人為。法雨常住，肇始於大智老人，中興於別庵統祖。規模宏敞，法道興隆。嗣後歷代住持雖無大樹立，然皆恪守成規，家風不墜。及至兵燹後，住持不得其人，遂致一敗塗地。殿堂寮舍坍塌破壞，法器莊嚴百無一存。諸房法眷見此景象，咸皆束手，不敢承當。於同治十一年，眾強先師公立山老人住持。荒垣破屋，竭力修葺，兢兢業業，十有餘年。自天王殿，至藏經閣，悉皆重新。其餘工程雖未盡復當日舊制，而大局已有可觀矣。至光緒十一年，以老病退隱，命先師聞老人繼席住持。先師纘承舊緒，發廣大心。凡師公力未暇及之工，一切殿堂寮舍，或創或修，無一處不使一新。凡咸豐年<span class='corr'>間</span>押出桃花莊稻田，盡行贖囘。又以欲轉法輪，須仗莊嚴法器。十餘年來，上自龍藏佛像，下至桌凳牀榻，凡所須用，般般具足。然老人大願雲興，恨不得十方僧眾咸萃一堂，往昔祇園復現今日。為法、為人、為常住、為大眾之心，如喪考妣，如救頭然。日夜焦思，憂勞成疾。至二十三年冬，修建尚未畢工，而老人竟齎志西逝矣。如自愧德涼，兼無作略。因廁門牆，委理院務。承此未了公案，只得竭力擔當。於是奉先師遺命，邀諸法眷，公舉定公繼席住持，如仍居舊職。至定公退隱，荷蒙法眷委此重任。雖知弗克擔荷而不容推卻者，以先師公案尚未了畢故也。由是夙夜經營，莫敢或遑。拌此身心，謹成師志。三年之內，所有事宜悉皆清楚。可以交代，不累他人。故今謹同法眷，備將常住所有鉅細什物，一一登記。俾後之莅住持位、膺職事職者，知前人為轉法輪，置辦什物，一番苦心，大不容易；各加愛惜，無或暴殄。使守成之功，媲美創業；纘緒之德，追蹤開山。億萬斯年，永無替廢。庶可法輪與願輪而常轉，千古恆守舊家風；國恩共佛恩以並報，奕世常霑新雨露。則法門幸甚！常住幸甚！</p>
<p style="margin-left:0em;text-indent:2em">永悟和尚公堂自序曰：</p>
<p style="margin-left:0em;text-indent:2em">夫前之無始，後之無終，包太虛而無外，入微塵而無內，清淨光潔，湛寂常恆，無生無滅，離相離名，在有非有，居空不空者，真性也。至於攬地水火風之身，乃筋骨血肉之聚。方生即滅，纔榮便悴。眾骨支撐，如以木為屋；一皮包裹，猶以泥糊壁。裏面盡屎尿膿血，外頭生垢汗髮毛。蛆蟲棊布，蚤蝨星羅。假名為人，實我焉在？而且以眼耳鼻舌身意之閒家具，奔馳於色聲香味觸法之荊棘林。由是起貪瞋癡之無明，滅戒定慧之正智。五蘊本空，誰肯一照？六塵無性，人皆認真。致令萬苦俱集，一靈永昧者，幻身與妄心也。《圓覺》所謂一切眾生，種種顛倒，妄認四大為自身相，六塵緣影為自心相者，此也。若論真性，則非聖非凡，無朕無兆，亙古亙今，恆自如如，從何以記其年月，陳其薦獻？若論幻身，則生同傀儡，死作塵土；妄心，則隨境生滅，毫無實義。又何必留鳥迹於空中，繫清風於江上也哉？但以本山恆規，凡為住持及有名德僧，皆立公堂，以為後人遺念。予自弱冠，出家於圓通茅篷，意謂有此把茅蓋頭、斗室容膝，足矣。豈知世相無常，隨時遷變。檀信日眾，輸粟布金。年久月深，不知不覺，遂變之為梵宇精藍矣。而又合山法眷以予篤厚老成，強攀之為法雨主人。然自愧德薄，何足光揚法道？屢次告退，只住四年。緬想古人，慙惶無地，又何敢引以為例哉？諸法子徒弟輩固請不已，因幡然曰：「吾生不能宏闡宗風，利益彼等。若設公堂，亦可以作當頭棒喝。令彼春冬二季，懸影祭祀時，忽念曰：『此老某某年生，某某年沒，於今又經幾許年月。』因知人命無常，速如電光，一息不來，便成後世。從茲發憤修持，求生西方。由是拌除幻妄身心，還復本有真性，與彌陀老子共優游於清淨寂滅之域，以永享夫常樂我淨之樂，則亦不無小補云。」遂令撥桃花莊田若干畝，使其輪流經管，以充兩季祭祀之資，乃援筆而為之序。</p>
</div>
<div class='div-other'><a id='mulu1045' /><p style="margin-left:0em;text-indent:2em">佛以正法教天下，而復立像法者，以正法深微幽奧，初心難測。有像法在，使轉輪與聽法者，皆於是乎準焉，故必建寺。寺者，聚也，言三寶之所聚也。入門列四天王者，表護世功在前也。中坐慈氏者，表當念即可入一生補處位也。向內建韋天者，尊其道肅三洲，向佛而擁護也。三世佛者，表三世代禪，而覺體不動也。殿中左右列應真諸天者，表真俗二諦互顯中諦也。觀世音擁於殿後壁者，普門示現也。後有樓閣者，普賢萬行，為諸佛之長子，而因緣果滿也。像法之大意如此。<span class='note-inline'>(徐增重修《靈隱寺志》)</span></p>
</div>
<div class='div-other'><a id='mulu1046' /><p style="margin-left:0em;text-indent:2em">《裘志》云：「殿宇幽深，取足以供佛。廚寮寬廣，取足以安眾。器物堅緻，取足以應用。至於佛相，尤不可嵌綴珠寶金銀。其他供養莊嚴之具，皆不必過於華美。泰極而否，盈過而昃，必然之理也。殷玉此言，與長蘆宗賾師頌云：『天生三武禍吾宗<span class='note-inline'>(魏太武、周武帝、唐武宗)</span>，釋子還家塔寺空；應是昔年崇奉日，不能清儉守真風。』實相闇合。夫佛法不住資生，行乞取足。日中受供，林下託宿。趙州以斷薪續禪牀，宴坐三十年；藥山以三篾繞腹；百丈一日不作則不食。法門遺規、古德清操，本後起者所宜取則。况盛衰倚伏，理有固然。彼役志紛華、競趨時尚者，益宜知所慎矣。」</p>
</div>
<div class='div-other'><a id='mulu1047' /><p style="margin-left:0em;text-indent:2em">竊以佛法大無不包，小無不舉。世出世<span class='corr'>間</span>，各盡其致。即就綱常倫理之世<span class='corr'>間</span>法，在有道者觀之，亦未嘗異乎出世法。故《法華經》說：「得法華三昧者，一切治世語言，資生業等，皆順正法，皆與實相不相違背。」如佛之化俗五戒：不殺即仁、不盜即義、不邪淫即禮、不妄即信、不飲酒即智。五戒與五常無二，孰謂佛法不兼儒法乎？惟其出世<span class='corr'>間</span>之法，將以昇濟神明，復還大覺；非夫積以歲月工夫，凝心禪定，專其慧照，則生死根本不能遏絕。故如來首嚴之以戒律。於不殺也，豈獨遠庖廚、離聞見？即殺機亦所當斷也。於不盜也，豈惟不與不取一鍼草？雖盜機亦所當滅也。於不淫也，豈惟遠邪正男女色？雖淫機亦所當寂也。於不妄也，豈惟言有信、離綺飾？雖妄機亦所當盡也。如此之戒，必出家者之能事，有家累者非其分矣。蓋出家之戒，必使輕重俱斷，皎若冰霜，禪定智慧自然發現。經云：「戒能生定，定能生慧。」此之謂也。是以拜辭父母、捐棄妻子、鬀除鬚髮、不事飾好，非背恩也，將以昇濟二親於道德也；非絕後也，將以紹隆法王之覺胤也；非毀父母之遺體也；將以杜絕其染緣也；非甘其粗糲也，將以斷多欲多求之心也。今說者必以是而歸罪於釋子，又何異以毀形歸罪於泰伯，絕嗣歸罪於夷、齊，衣冠歸罪於神農乎？且如來所說之道者，大公至正之道也，即含生本有之真心；雖在聖不加，在凡不損。良為私惑所覆、物欲所昏、生滅不停，使蔽其真常；往來無住，使病其圓滿；昏動待謝，使擾其明靜。苟非捨俗出家，則戒何由而淨，定慧何由而生？譬如精金非假百鍊、古鏡不借重磨，何以為良器、鑑妍醜哉？今論者又每以自私短於釋氏。不知佛學之自私者，乃自覺也，公天下之大本也。蓋必自覺然後覺人，亦猶伊尹「天民先覺，以斯道覺斯民之謂也」；亦「大學之道在明明德」之謂也。第佛學之新民者，非止於使民人正三綱、立五常而已；將使天人共導、凡聖同超、彼我無殊、怨親平等，皆躋正覺之場，共游解脫之海。所謂不令一人獨得滅度，皆以如來滅度而滅度之。故須先以神通駭動，次以智辯宣揚。應以佛身得度者，即現佛身而為說法。應以菩薩、辟支、羅漢、天龍八部、國王宰官、居士長者、男女等身得度者，皆示現之而為說法。如是覺他新民者，其用大。故自覺明德也，其體深。<span class='corr'>苟</span>非然者，何異以未完不固之舟，濟多人於惡海，自他俱溺？其理必然。是故吾見世之稱聖者，人道而已矣。在此而未必在彼，能人而未必能天。於其生也，譬若懸疣；於其死也，同歸朽壤。未若釋迦之光明寂照，徧於恆沙；金相寶嚴，神通妙用。示生示死，掩肉眼之厭常；不去不來，契那伽之妙定。然如來之悟也，悟凡夫之迷。凡夫之迷也，迷如來之悟。而人者不貴己靈，埋沒佛性，反乃罪其貌異恆人、言殊常典，遽欲人其人而火其書；非得有力大人為之金湯，將使其輩無噍類矣。是以魏武滅佛法，未三四年而文成大興之。周武滅佛法，不五六年隋文帝大興之。唐武滅佛法，不一年而宣宗大興之。宋徽宗欲滅佛法，後為宰臣懇諫，而意為之少囘，後復大興之。以佛道慈忍，雖有神通威權而不為之。故佛昔於靈山會上，以法囑累國王大臣為之匡護。非有私於子孫也，使佛法得行於世<span class='corr'>間</span>，含生同躋於壽域耳。唯為佛弟子者，益當堅其道力，以清淨自居。庶紹隆三寶，陰翊治道，以副金湯之德可也。<span class='note-inline'>(釋傳燈《天台山方外志》)</span></p>
</div>
<div class='div-other'><a id='mulu1048' /><p style="margin-left:0em;text-indent:2em">江西彭澤許止淨、高慕淨二居士〈禮觀世音菩薩疏〉文曰：</p>
<p style="margin-left:0em;text-indent:2em">大士於久遠劫前，已成正覺；而示居左輔、攝度念佛者，亦十劫有餘矣。大士於十方國土，為作依怙；而寄迹白華、現形四攝者，亦千年已外矣。而迷子止淨等，不惟於無量劫前沈溺苦海，即大士逆流而出，救度眾生，而終不遇也。不惟逃逝他方，畏近師座，即大士垢衣執器，方便近子，而竟不覩也。嗚呼！一念無明，萬劫從墜。撫膺自疚，真冶盡七金山，不能鑄此錯；淚枯四海水，不足盡其悲也。今幸宿世善根，得聞大士名號功德不可思議，慈悲弘誓不可思議，普門示現不可思議，無作妙德不可思議。稱名得解脫，禮敬不唐捐。如飢得膳，如貧得寶，如囚得赦，如溺得援。斯誠歷劫難逢之慶幸，千生未遘之勝緣也。此而不求大士援拔，則火宅永無出期。故雖知大士無苦不救、無樂不與，而弟子則幻夢之苦不敢厭、鏡花之樂不敢求。至心頂禮，唯一之祝願在離濁世而生淨土，遠惡友而親善人；棄胞胎而蓮花化生，捨分段而一生補處。雖惑不能斷，不妨帶業往生；念不能一，得以願力成就。惟大士慈父，實哀憐之，實攝受之。更願自歷劫以來，直至今日，所有一渧之善、一塵之福，皆迴向一切眾生。願所有眾生，離一切苦，得無量樂。從此兵革銷沈，雨暘時若；人無夭札，家有覆藏；賢才登進，姦宄囘心。佛日之耀，萬古長明；淨土之宗，九界共仰。掬忱以獻，如病夫之告良醫；之死靡他，似嬰兒之投慈母。<span class='note-inline'>(民國十三年歲次戊辰二月吉日，和南拜上。○採訪)</span></p>
</div></div>
<p class='juan'>普陀洛迦新志卷十一終</p>
</div><!-- end of div[@id='body'] -->
</body></html>