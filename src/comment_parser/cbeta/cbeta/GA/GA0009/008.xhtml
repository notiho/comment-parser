<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普陀洛迦新志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu946' />
<p class='juan'>普陀洛迦新志卷八</p><p class="byline">古會稽　陶鏞　鑑定</p><p class="byline">古翁山　王亨彥　輯</p>
<div class='div-other'><a id='mulu947' />
<p class='h1'>規制門第八<span class='note-inline'>(共分六種)</span></p>
<div class='div-other'><a id='mulu948' /><p style="margin-left:2em">秦尊僧䂮，釋門之規約初宣；魏倚道臻，佛子之科條益備。蓋出世不離入世，束身所以束心也。況百丈創立叢林，大眾同歸棲止。不遵國法，何以邀王臣之護持？不守清規，何以得比丘之和合？更加世運遷流，羣欽法治。故公布之國典，固宜心懍懷刑；即私制之院章，亦當欲不踰矩。志規制。</p>
</div>
<div class='div-other'><a id='mulu949' />
<p class='h2'>僧伽日用軌範</p><p style="margin-left:0em;text-indent:2em">日用軌範者，乃示人人當行。不拘何人何執，總當一一無犯。那管內單外單，咸須各各遵守。一、敦尚戒德，為菩提之根本，作涅槃之基址。二、須甘淡薄，安貧樂道，保護道心。三、寂淨純一，省緣務本，無分其心。四、去私擯邪，奉公守正。五、柔和忍辱，慎事敬人。六、隨眾聽命，威儀整肅。七、勤修行業，無怠無荒。八、遵規處眾，耿直不阿。九、安分小心，無得妄為。十、隨順規制，共勷法門。上來十種，略總善法大綱。不厭委陳，尚有禁例條目，謹列於左：</p>

<ul class="">
<li><p style="margin-left:2em">不得破根本大戒。不得於誦戒時，無故不隨眾。不得不孝父母。不得欺陵師長。不得故違朝廷公府禁令。不得習近女人。不得於受戒之後，不知戒相。不得親近邪師。不得飲酒賭戲。右九事，不犯，名敦尚戒德。若犯，輕者罰，重者出院。</p>
</li>

<li><p style="margin-left:2em">不得營辦美食。不得著豔麗衣服。不得泛攬經事。不得爭䞋錢。不得田蠶牧養。不得聚集男女，做世法齋會。右六事，不犯，名為安貧樂道。若犯，輕者罰，重者出院。</p>
</li>

<li><p style="margin-left:2em">不得無故在外閒遊，數歸俗舍。不得習學應赴詞章，吹唱雜藝。不得習學天文地理、符水鑪火等外事。不得習學閉氣坐功，及無為白蓮等邪道。不得好興無益工作等。右五事，不犯，名為省緣務本。若犯，輕者罰，重者出院。</p>
</li>

<li><p style="margin-left:2em">不得非理募化。不得侵剋信施。不得擅用招提之物。不得廢壞器用不賠償。不得背眾食。不得不白眾，動無主僧物。右六事，不犯，名奉公守正。若犯，輕者罰，重者出院。</p>
</li>

<li><p style="margin-left:2em">不得破口相罵，交拳相打。不得受辱不忍，見於辭色。不得威力欺壓人。不得侮慢耆宿。右四事，不犯，名柔和忍辱。若犯，輕者罰，重者出院。</p>
</li>

<li><p style="margin-left:2em">不得戲笑無度。不得高聲談論。不得裝模作樣。不得坐立斜倚。右四事，不犯，名威儀整肅。若犯，輕者罰，重者出院。</p>
</li>

<li><p style="margin-left:2em">不得無故不禮誦。不得執事怠慢。不得惡人警策。不得作無益害有益。右四事，不犯，名勤修行業。若犯，輕者罰，重者出院。</p>
</li>

<li><p style="margin-left:2em">不得挑唆鬬爭。不得樹立朋黨。不得機詐不實。不得謗訕名德。不得誣毀清眾。不得徇私偏袒。右六事，不犯，名遵規處眾。若犯，輕者罰，重者出院。</p>
</li>

<li><p style="margin-left:2em">不得大膽生事。不得謬說經論。不得妄拈古德機緣。不得無知著述誤人。不得招納非人。不得自立徒眾。不得擅留童幼及沙彌。不得己事不明，好為人師。不得哄誘他人弟子背其本師。不得無大故擅入公門。不得妄議時政得失是非。不得輕心謗斥先聖先賢。不得以常住產業等與人。不得侵佔人產業。不得另為煙爨。右一十五事，不犯，名安分小心。若犯，輕者罰，重者出院。</p>
</li>

<li><p style="margin-left:2em">不得令之不行，禁之不止。不得有過罰而不服。不得在寺名不入僧次。不得梗法不容執事人行事。不得為執事更變成規。不得不白師友，恣意妄為。不得故與有過擯出人交。右七事，不犯，名隨順規制。若犯，輕者罰，重者出院。<span class="note-inline">(《百丈清規》)</span></p>
</li>
</ul></div>
<div class='div-other'><a id='mulu950' />
<p class='h2'>共住規約</p><p style="margin-left:0em;text-indent:2em">棲身息影，端藉名藍。修道循規，必須同志。久參耆宿，以遊歷深而百緒從生。後進時流，因知見淺而初心漸退。以致綱宗失旨，模範多乖。習以為然，積成流弊。某甲住持茲山，自慚薄德；空懷佛制，無報法門。欲挽已往頹風，惟冀方來賢眾：共遵佛說戒律、祖制規繩；調治三業，折伏過非。住斯叢林，原為遵行。如或不然，無勞共住。</p>

<ul class="">
<li><p style="margin-left:2em"><span class="corr"/>犯根本大戒者，出院。</p>
</li>

<li><p style="margin-left:2em"><span class="corr"/>禪貴真參實悟，弄口頭禪者，出院。</p>
</li>

<li><p style="margin-left:2em"><span class="corr"/>三五成羣，山門外遊戲雜話并閒坐者，罰。不服者，出院。</p>
</li>

<li><p style="margin-left:2em"><span class="corr"/>喫葷酒看戲者，罰已，出院。若重病非酒莫療者，白眾方服。<span class="note-inline">(新增)</span>喫煙者，罰。</p>
</li>

<li><p style="margin-left:2em"><span class="corr"/>故與有過人往復，思害叢林，攪亂好人者，出院。</p>
</li>

<li><p style="margin-left:2em"><span class="corr"/>鬬爭是非，破口相罵，交拳相打，不論曲直，出院。一理正而忍，一過犯而瞋，理正者不罰，過犯者責出院。</p>
</li>

<li><p style="margin-left:2em"><span class="corr"/>米麥等物，不白住持，私賣用者，罰賠償已，出院。</p>
</li>

<li><p style="margin-left:2em"><span class="corr"/>侵損常住財物，及斫竹木花果送人者，賠已，出院。</p>
</li>

<li><p style="margin-left:2em"><span class="corr"/>施護入寺，執事私化緣者，量事輕重處罰。不服者，出院。</p>
</li>

<li><p style="margin-left:2em"><span class="corr"/>無公事，私走檀護及本俗者，定非潛修人，即令出院。知而不舉者，同罰。</p>
</li>

<li><p style="margin-left:2em"><span class="corr"/>己眼不明，妄評他人見地，出語不自知非者，即令出院。</p>
</li>

<li><p style="margin-left:2em"><span class="corr"/>課誦、坐香、出坡，不隨眾者，罰。除公事、有病。不服者，出院。</p>
</li>

<li><p style="margin-left:2em"><span class="corr"/>禪堂講話者，罰。本堂不舉，待堂外舉者，堂內執事同罰。</p>
</li>

<li><p style="margin-left:2em"><span class="corr"/>除公事，不在本寮，至各寮縱意放逸者，罰。或博弈賭錢者，重罰，出院。執事不舉者，同罰。</p>
</li>

<li><p style="margin-left:2em"><span class="corr"/>無事不得喫二堂。食時不得談笑。不得爭坐位。不得不照位坐。不得未結齋先起。不得自攜椀入廚取食。違者罰。</p>
</li>

<li><p style="margin-left:2em"><span class="corr"/>遇普茶聽規約，除公事，不隨眾者，罰。不得託人取茶果歸寮，與者、取者同罰。</p>
</li>

<li><p style="margin-left:2em"><span class="corr"/>常住經書，莊嚴器皿，概不借出。違者，罰。若不得已，白眾方借。</p>
</li>

<li><p style="margin-left:2em"><span class="corr"/>輕視耆德，惡聞直言，妄生誹謗者，出院。</p>
</li>

<li><p style="margin-left:2em"><span class="corr"/>不聽執事人約束遣調，及不滿期告假者，罰。</p>
</li>

<li><p style="margin-left:2em"><span class="corr"/>非重病，背眾飲食者，罰。私留親友歇宿者，罰。</p>
</li>

<li><p style="margin-left:2em"><span class="corr"/>各寮聞報鐘不起者，罰。恃己有功，不順調伏者，重罰。</p>
</li>

<li><p style="margin-left:2em"><span class="corr"/>凡受信施物，不白執事人知照即受者，倍罰。除親戚鄰友。</p>
</li>

<li><p style="margin-left:2em"><span class="corr"/>長養鬚髮，概不留單。暑天赤膊，不縛褲腳；冬天烘火，並戴小帽者，罰。</p>
</li>

<li><p style="margin-left:2em"><span class="corr"/>常住錢物，出入即登記，朔望兩序公算。失記及含糊者，罰。</p>
</li>

<li><p style="margin-left:2em"><span class="corr"/>堂中出外生事者，嚴擯。借事起單者，永不復入。</p>
</li>

<li><p style="margin-left:2em"><span class="corr"/>保留有大過人及年輕者，或私招徒眾者，出院。</p>
</li>

<li><p style="margin-left:2em"><span class="corr"/>叢林無僧值，則內外不正，弊何能除？法何能立？為僧值，宜盡心糾察，不得徇情。如有犯者，照款罰。失罰者，僧值受罰。</p>
</li>
</ul><p style="margin-left:0em;text-indent:2em">以上條約，真實辦道之規則。同居大眾，各宜珍重。<span class='note-inline'>(《百丈清規》)</span></p>
</div>
<div class='div-other'><a id='mulu951' />
<p class='h2'>山中舊規</p>
<ul class="">
<li><p style="margin-left:2em">凡本寺前後左右山場，不但不可侵漁，且風水攸關，竹木務悠久培蔭。斲石取泥，俱所當慎。違者罰擯。</p>
</li>

<li><p style="margin-left:2em">山門基地，東至娑竭龍王祠止，西至土地堂止。內龍沙一股，關係吃緊，有石碑為限，毋得侵犯。</p>
</li>

<li><p style="margin-left:2em">自康熙二十九年創復禪林。以前各家據有之地，會同合山，逐一取明。除舊時所作墳塔外，當依華頂規式，非住持不得在本寺近處建墳造塔；或冒昧侵越，定干罰擯。</p>
</li>

<li><p style="margin-left:2em">概山靜室，披鬀徒眾祝髮，屆期務先知會兩鄰，據實具結。一杜混淆，一防匪類。其茶儀陋規，已經革除，毋庸溷擾。</p>
</li>

<li><p style="margin-left:2em">本山耆舊涅槃，先白常住，鳴鐘通知。常住祇備香燭冥資致弔，不得仍前多事。齋金永革。鐘頭銀一錢，仍付本僧。</p>
</li>

<li><p style="margin-left:2em">磐陀石、千步沙、茶山三處，每年公議一人輪值年務。今總靜室已廢，總管之名亦為不雅。改耆舊僧三人，棲息道頭下院樓上，掌煙爨簿及香檀散靜諸務。<span class="note-inline">(以香客錢米，俵散各靜室僧，謂散靜。)</span>其合山大眾，或有爭論事故，先向耆舊師剖論。不得已，具白方丈，毋許瑣瀆。內有情真過確者，宜擯、宜罰，公同處分。</p>
</li>

<li><p style="margin-left:2em">向來支應官府及造冊結狀諸費，合山均派。今新復禪規，一應常住自行料理。各庵得清淨安居，努力進修，勿棄寸陰為幸。</p>
</li>

<li><p style="margin-left:2em">天災流行，祈求雨澤，向由常住為首，領眾詣潮音洞迎香。近因外山開墾，眾議往桃花山請聖，供龍中和廟內。雨過之日，誦經酬禮，撥舟送聖。如當事祈求，但在本山請三昧八功德水行香，不往別所。</p>
</li>

<li><p style="margin-left:2em">本山修路，屬磐陀石者，一自土地堂起，至磐陀石止；一自柏子庵起，至潮音洞止；一自潮音洞起，至道頭止。屬千步沙者，自几寶嶺起，至雪浪澗止。屬茶山者，自龍樹庵起，至菩薩頂及東溝、西溝止。屬東寮者，自几寶嶺左山腳起，至東山門止，並濬東荷花池。屬西寮者，自土地堂起，至西山門止，並濬西荷花池。兩寺常住，普濟，則自正山門起，至正趣亭止。再同白華、三元、隱秀三庵，共修至短姑道頭止。法雨，前自智度橋起，至雪浪澗止。後至蓮臺洞止。沿途靜室，自蓮臺洞修至梵音洞止。</p>
</li>

<li><p style="margin-left:2em">後山係寺之來脈，堪輿家俱言不宜建蓋。故常住特買東房基地，與太古堂相易。今留內官生祠外，其餘悉栽竹木，培蔭道場。後人永不許違禁建造。其寺後嶺路，亦不得仍前往來，踏損龍脈。一應行人，俱從几寶嶺下舊路行走。犯者擯治。<span class="note-inline">(《裘志》○以上普濟〈規制〉)</span></p>
</li>

<li><p style="margin-left:2em"><span class="corr"/>開山祖塔，木本所存。每歲季冬二十四日，春清明正日，上午，集各房靜室拜掃。若普同塔、蘇公塔、明公塔，隨例舉行。下午，則常住大眾拜掃舍利塔，各房靜室從便。若屬中興子孫，係鐵祖法派者，隨班俱集。</p>
</li>

<li><p style="margin-left:2em"><span class="corr"/>觀音洞扣公塔，二節於禮祖次日，住持領眾拜掃。</p>
</li>

<li><p style="margin-left:2em"><span class="corr"/>每歲元旦及長至聖節，各房靜室同詣常住，隨班祝釐，不得藉故失儀。</p>
</li>

<li><p style="margin-left:2em"><span class="corr"/>新造靜室挂號，必執事僧同本地耆舊，查驗煙爨確實，方登名冊。其俵茶陋規永除。</p>
</li>

<li><p style="margin-left:2em"><span class="corr"/>祈晴祈雨，俱向梵音洞請聖。<span class="corr">間</span>有往桃花山者，相時舉行。<span class="note-inline">(《裘志》○以上法雨〈規制〉)</span></p>
</li>

<li><p style="margin-left:2em"><span class="corr"/>絕餽送。舊例鬀度，及示寂除名，俱餽銀禮，謂之俵茶。或有不平煩排解者，亦具禮物，謂之注銷。嗣後披鬀者，祇遵具結。控訴者，祇將理論。自愛愛人，功德不小。</p>
</li>

<li><p style="margin-left:2em"><span class="corr"/>禁科派。往者常住有役，合山派撥。當事按臨，合山送茶。長至元旦小食，合山辦治。官府事務，及議輪管年，合山斂費。今後一應常住支持，概不干涉合山。</p>
</li>

<li><p style="margin-left:2em"><span class="corr"/>杜欺陵。恃強陵弱，矜智欺愚，人情不免。和尚顧念法眷，以道相尚。除干禮犯法、名義不容者，依清規治之。並不徇私損害良善。</p>
</li>

<li><p style="margin-left:2em"><span class="corr"/>省往來。曩者慶生弔死，紛紛盤扛，與俗無異。從今立法，弔死，祇用香燭冥資，喪家亦不囘帛。生辰，概不致賀。世相無常，寄歸一視，此為達矣。</p>
</li>

<li><p style="margin-left:2em"><span class="corr"/>嚴戒律。展復之始，規制未立，約束不嚴，客樽賈樏多雜腥漿。近來肅然一清。願合山法眷，繼序後賢，永遵無忽。</p>
</li>

<li><p style="margin-left:2em"><span class="corr"/>公福德。檀信遠來，全為菩薩道場起見。今各靜室，招同牙儈，緣入私囊。甚者香燭亦公出私入，掩人耳目。無論獲罪佛天，即善信誠心，何由上達？况常住拮据萬狀，接待十方。莊嚴道場，百不了一。諸公自外如此，其何以安？又香信齋僧，意在公溥。有䞋無䞋，或饒或否，俱當引致常住。豈可私自設齋？巧者重䞋疊飽，樸者當面錯過。賜受皆虛，福緣安在？以後切莫仍蹈前轍。陰有天刑，陽有人禍，戒之慎之。<span class="note-inline">(《裘志》○以上普濟〈定約〉)</span></p>
</li>

<li><p style="margin-left:2em"><span class="corr"/>嚴戒行。苦守清規，當永遵智祖遺誨。</p>
</li>

<li><p style="margin-left:2em"><span class="corr"/>同甘苦。施主信施，厚薄照分分給。公務執役，無論尊卑，隨力負重。</p>
</li>

<li><p style="margin-left:2em"><span class="corr"/>省是非。口角致爭，當鳴耆舊執事處分。有難解者，白之常住，依理公斷。若妄控公庭，則公逐過海。勿使有玷僧規。</p>
</li>

<li><p style="margin-left:2em"><span class="corr"/>節糜費。粗衣淡飯，衲僧家風。勿得著華彩、美口腹，輕浮奢侈，敗壞僧體。<span class="note-inline">(《裘志》○以上法雨〈定約〉)</span></p>
</li>
</ul></div>
<div class='div-other'><a id='mulu952' />
<p class='h2'>常住規約</p><p style="margin-left:0em;text-indent:2em">法雨寺〈常住規約序〉云：「法隨緣起，道本融通。夏葛冬裘，因時而變。渴飲飢食，合宜者行。必革弊而興利始有益而無損。令常住之根本深固，庶法門之化道遐昌。上可慰開山中興諸祖之慈心，下可作來哲後賢住持之遺範。是以斟酌時宜，修訂規約，列左。中華民國五年三月，公同議立。」</p>

<ul class="">
<li><p style="margin-left:2em"><span class="corr"/>住持，為常住之代表，執主持之公權。當上殿過堂，領眾行道。監察全院，督率諸職。各盡責任，毋相侵諉。使眾安和，常住興盛。</p>
</li>

<li><p style="margin-left:2em"><span class="corr"/>今既革除新老住持交盤之舊例，除住持進院費須自行擔任外，所有常住財務概歸常住，而由監院管理之，住持監督之，始與諸方叢林制度相符。且令德富財貧者，亦能進為住持。</p>
</li>

<li><p style="margin-left:2em"><span class="corr"/>本寺住持，須由本寺各房、合山長老，於本寺各房法眷中，公舉資格合宜而孚眾望者，任之。任期三年。連舉者得連任一次。若本寺班首中有德望俱優、資格相宜者，亦得公舉。惟須接本寺派下之法，以續祖燈。</p>
</li>

<li><p style="margin-left:2em"><span class="corr"/>住持，既不負財務責任，固不得連月出外。其有因公事或私事出外，須白眾告假，定期囘寺。</p>
</li>

<li><p style="margin-left:2em">監院，管理常住財務，職任綦重。須集本寺退居及法眷公舉，由現任住持敦請之。若任事三五年後，有功於常住者，議獎。</p>
</li>

<li><p style="margin-left:2em"><span class="corr"/>常住帳目，每日由監院查對。每月計算，由監院副寺合結，再由住持查對。年以三月中、七月中、年終，為三大算期。三月中大算，由住持邀同退居法眷、客堂、庫房各班首在場。七月中、年終大算，由監院請本寺退居住持及庫房、客堂各班首在場，以昭大公。</p>
</li>

<li><p style="margin-left:2em"><span class="corr"/>都監一職，上輔住持，下襄監院。須慎選資格相宜、深諳寺規之碩德任之，庶不負古人列職之意。</p>
</li>

<li><p style="margin-left:2em"><span class="corr"/>知眾，理處本寺及山中各庵僧眾事，責任綦重。須由住持商同本寺退居等，得同意，始得請之。</p>
</li>

<li><p style="margin-left:2em"><span class="corr"/>常住銀錢，既由監院負責，其庫房執事，須得監院之同意。其餘執事，概照舊例。</p>
</li>

<li><p style="margin-left:2em"><span class="corr"/>凡<span class="corr">間</span>住班首、執事，若年登六十者，早殿得以隨意。此外，皆宜上殿過堂，以孚眾心而全大體。</p>
</li>

<li><p style="margin-left:2em"><span class="corr"/>客堂，持叢林之綱紀，肅大眾以禮法。無事時，除應值者外，均宜上殿過堂。且不得自由出外，致曠職務而失體統。</p>
</li>

<li><p style="margin-left:2em"><span class="corr"/>庫房，事務雖繁，若無要公，每逢朔望，監院亦宜上殿以昭勤慎。餘職遇閒暇時，皆宜發心上殿過堂。</p>
</li>

<li><p style="margin-left:2em"><span class="corr"/>凡宜上殿過堂而躲懶偷安者，僧值應即檢查。不得徇私縱容，免致眾人效尤。</p>
</li>

<li><p style="margin-left:2em"><span class="corr"/>本寺香客，住持及各執事不得邀至己庵內請齋或募緣等。若己庵內之香客到寺，請齋、請便飯等，須照各庵一律開銷，不得擅私自便。</p>
</li>

<li><p style="margin-left:2em"><span class="corr"/>本寺，無論住持、班首、職事，凡與常住公事無涉者，遇有意外之事，由各人自己承當，常住概不負責。</p>
</li>

<li><p style="margin-left:2em"><span class="corr"/>庫房、客堂等職事，如有不盡職責及輕損常住等，為首領者須秉公檢舉，毋得隱瞞。</p>
</li>

<li><p style="margin-left:2em"><span class="corr"/>住持，每年由常住酬勞衣單銀幣一百二十圓。監院，酬勞衣單銀幣八十圓。其餘各職，概照舊章。</p>
</li>

<li><p style="margin-left:2em"><span class="corr"/>本規約遇有不適用時，得於三月中大算時，由住持或都監、監院等，提出修正之。<span class="note-inline">(採訪)</span></p>
</li>
</ul></div>
<div class='div-other'><a id='mulu953' />
<p class='h2'>法令</p><p style="margin-left:0em;text-indent:2em">孫大總統《中華民國臨時約法》第二章第五條：「中華民國人民一律平等，無種族、階級、宗教之區別。」第六條：「人民有得享信教之自由權。」<span class='note-inline'>(中華民國元年頒)</span></p>
<p style="margin-left:0em;text-indent:2em">《大總統教令》第十二號《修正管理寺廟條例》：</p>

<ul class="no-marker">
<li><p style="margin-left:6em;text-indent:-4em">第一章　總綱</p>

<ul class="no-marker">
<li><p style="margin-left:6em;text-indent:-4em">第一條　本條例所稱寺廟，以左列各款為限：</p>
<p style="margin-left:8em;text-indent:-2em">一、十方選賢叢林寺院。</p>
<p style="margin-left:8em;text-indent:-2em">二、傳法叢林寺院。</p>
<p style="margin-left:8em;text-indent:-2em">三、剃度叢林寺院。</p>
<p style="margin-left:8em;text-indent:-2em">四、十方傳賢寺院庵觀。</p>
<p style="margin-left:8em;text-indent:-2em">五、傳法派寺院庵觀。</p>
<p style="margin-left:8em;text-indent:-2em">六、剃度派寺院庵觀。</p>
<p style="margin-left:8em;text-indent:-2em">七、習慣上現由僧道住守之神廟（例如未經歸併或改設，從前習慣上奉祀各廟是）。</p>
<p style="margin-left:8em;text-indent:-2em">八、其他關於宗教各寺廟。</p>
<p style="margin-left:6em">其私家獨立建設，不願以寺廟論者，不適用本條例。</p>
</li>

<li><p style="margin-left:6em;text-indent:-4em">第二條　凡寺廟財產及僧道，除本條例有特別規定外，與普通人民受同等之保護。</p>
<p style="margin-left:6em">前項所稱財產，指寺廟所有不動產及其他重要法物而言。所稱僧道，指僧尼、道士、女冠而言。</p>
</li>

<li><p style="margin-left:6em;text-indent:-4em">第三條　凡著名叢林，及有關名勝或形勝之寺廟，由該管地方官特別保護。</p>
<p style="margin-left:4em">前項特別保護方法，由內務部參酌地方情形定之。</p>
</li>

<li><p style="margin-left:6em;text-indent:-4em">第四條　寺廟，不得廢止或解散之。</p>
</li>

<li><p style="margin-left:6em;text-indent:-4em">第五條　凡寺廟，在歷史上有昌明宗教陳績，或其徒眾恪守清規，為人民所宗仰者，得由該管地方官開列事實，詳請該管長官，咨由內務部，呈請</p>
<p style="margin-left:6em">大總統，分別頒給左列各物表揚之：</p>
<p style="margin-left:7em">（一）經典。（二）法物。（三）扁額。</p>
</li>

<li><p style="margin-left:6em;text-indent:-4em">第六條　各寺廟得自立學校。其課程，於經典外，須酌授普通教育。</p>
<p style="margin-left:4em">寺廟創辦學校時，須呈請地方官立案。其從前已設立之學校亦同。</p>
</li>

<li><p style="margin-left:6em;text-indent:-4em">第七條　寺廟須向地方官署呈請註冊。其應行註冊事項，及關於註冊之程序，由內務部另以規則定之。</p>
</li>
</ul></li>

<li><p style="margin-left:6em;text-indent:-4em">第二章　寺廟之財產</p>

<ul class="no-marker">
<li><p style="margin-left:6em;text-indent:-4em">第八條　凡寺廟財產，應按照現行稅則，一體納稅。</p>
</li>

<li><p style="margin-left:6em;text-indent:-4em">第九條　凡寺廟現有財產，及將來取得財產時，須向該管地方官呈請註冊。</p>
</li>

<li><p style="margin-left:6em;text-indent:-4em">第十條　寺廟財產由住持管理之。</p>
<p style="margin-left:6em">寺廟住持之傳繼，從其習慣。但非中華民國人民，不得繼承之。</p>
<p style="margin-left:6em">前項住持之傳繼，須向該管地方官呈請註冊。</p>
</li>

<li><p style="margin-left:7em;text-indent:-5em">第十一條　寺廟，不得抵押或處分之。</p>
</li>

<li><p style="margin-left:7em;text-indent:-5em">第十二條　寺廟財產，不得藉端侵佔。並不得沒收或提充罰款。</p>
</li>

<li><p style="margin-left:7em;text-indent:-5em">第十三條　寺廟所屬古物，合於左列各款之一者，依照現行保存古物法令辦理：</p>
<p style="margin-left:9em;text-indent:-2em">一、經典。</p>
<p style="margin-left:9em;text-indent:-2em">二、建築、雕刻、繪畫，及其他屬於美術者。</p>
<p style="margin-left:9em;text-indent:-2em">三、歷代名人遺迹。</p>
<p style="margin-left:9em;text-indent:-2em">四、為歷史上之紀念者。</p>
<p style="margin-left:9em;text-indent:-2em">五、與名勝古迹有關係者。</p>
<p style="margin-left:7em">前項物品之保存，由住持負其責任。</p>
</li>

<li><p style="margin-left:7em;text-indent:-5em">第十四條　凡寺廟，久經荒廢，無僧道住守者，由該管地方官查明保護，另選住持。</p>
</li>
</ul></li>

<li><p style="margin-left:6em;text-indent:-4em">第三章　寺廟之僧道</p>

<ul class="no-marker">
<li><p style="margin-left:7em;text-indent:-5em">第十五條　關於僧道之一切教規，從其習慣。但以不背公共秩序及善良風俗者為限。</p>
<p style="margin-left:7em">為整頓或改良前項事宜，得由叢林僧道舉行教務會議。</p>
</li>

<li><p style="margin-left:7em;text-indent:-5em">第十六條　凡僧道開會講演，或由他人延請講演時，其講演宗旨以不越左列各款範圍者為限：</p>
<p style="margin-left:9em;text-indent:-2em">一、闡揚教義。</p>
<p style="margin-left:9em;text-indent:-2em">二、化導社會。</p>
<p style="margin-left:9em;text-indent:-2em">三、啓發愛國思想。</p>
</li>

<li><p style="margin-left:7em;text-indent:-5em">第十七條　凡僧道有戒行高潔，精通教義者，准照第五條規定辦理。</p>
</li>

<li><p style="margin-left:7em;text-indent:-5em">第十八條　凡寺廟僧道受度時，應由其度師出具受度證明書。載具法名、年貌、籍貫，及受度年月，交付該僧道。並由度師呈報該管地方官備案。</p>
<p style="margin-left:7em">其在本條例施行以前受度者，由該僧道請求度師，或相識寺廟之住持，或僧道二人以上，為出證明書。並由該度師、或住持、或為證明之僧道，呈報地方官備案。</p>
</li>
</ul></li>

<li><p style="margin-left:6em;text-indent:-4em">第四章　罰則</p>

<ul class="no-marker">
<li><p style="margin-left:7em;text-indent:-5em">第十九條　各寺廟僧道或住持不守教規，情節較重者，該管地方官，得申誡或撤退之。但關於民刑事件，仍由司法官署依法處斷。</p>
</li>

<li><p style="margin-left:7em;text-indent:-5em">第二十條　凡寺廟住持違背管理之義務者，該管地方官申誡或撤退之。</p>
<p style="margin-left:7em">寺廟因而受損害者，並任賠償之責。</p>
</li>

<li><p style="margin-left:8em;text-indent:-6em">第二十一條　違背第十一條之規定，抵押或處分寺廟財產時，由該管地方官署收囘原有財產，或追取原價，給還該寺廟。並准照第十九條規定辦理。</p>
<p style="margin-left:6em">因而得利者，併科所得總額二倍以下之罰金。若二倍之數未滿三百元者，併科三百元以下之罰金。</p>
</li>

<li><p style="margin-left:8em;text-indent:-6em">第二十二條　依前三條規定撤退住持時，按照第十條第二項之規定，另立住持。</p>
</li>

<li><p style="margin-left:8em;text-indent:-6em">第二十三條　違背第十二條規定，侵佔寺廟財產時，依刑律侵佔罪處斷。</p>
</li>
</ul></li>

<li><p style="margin-left:6em;text-indent:-4em">第五章　附則</p>

<ul class="no-marker">
<li><p style="margin-left:8em;text-indent:-6em">第二十四條　本條例，自公布日施行。其以前教令公布之管理寺廟條例，廢止之。<span class="note-inline">(中華民國十年五月二十日頒)</span></p>
</li>
</ul></li>
</ul></div>
<div class='div-other'><a id='mulu954' />
<p class='h2'>示令</p>
<div class='div-other'><a id='mulu955' /><p style="margin-left:0em;text-indent:2em">定海縣知事陶鏞，普陀香客須知示：</p>

<ul class="">
<li><p style="margin-left:2em"><span class="corr"/>普陀駁船不大，只能容載十人。新定規則，即限此數。</p>
</li>

<li><p style="margin-left:2em"><span class="corr"/>駁船中釘有船牌，寫明號數及船夫姓名。如遇風浪，中途勒索，除令水陸警查察外，香客可記明船牌，報告警所跟究。惟風浪大時，船夫須多用人力，亦應於規定之外，酌量加給酒錢。</p>
</li>

<li><p style="margin-left:2em"><span class="corr"/>篼子轎夫、挑夫等，新定規則，取保給照，方准營業。並給符號，佩帶衣襟，以資識別。如無符號者，可不雇用，以防疏失。</p>
</li>

<li><p style="margin-left:2em"><span class="corr"/>轎金、担力、酒資，分段限定數目，開列清單，由警所蓋印，公佈周知，矯從前需索之弊。香客上岸出香，此項錢文交所居寺庵執事僧開付。如香客體恤苦力，從優犒賞，亦宜令執事僧經手。幸勿直接開付，致效尤請益，糾纏不清，釀生毆詈。</p>
</li>

<li><p style="margin-left:2em"><span class="corr"/>香期，有一種游僧、瞎僧，到山化小緣，成羣攔路，扳轎、牽衣，騷擾可厭。現已從嚴查禁驅逐。其殘疾瞎僧，則收入淨土堂。惟化小緣僧，其中實有真貧苦行者，礙難概禁。現規定，以「席地坐化」四字為限。香客對於此項僧，多多施捨，結緣獎善。遇有站立募化者，切勿施予開端。如有扳轎、牽衣等舉動，可知照警察及巡照僧拘究。</p>
</li>

<li><p style="margin-left:2em"><span class="corr"/>寺院庵堂，款待住客，力求完備；不覺而入於靡麗奢侈，殊非清淨道場所宜。縣知事杜漸防微，迭諭沙門，力崇樸素。香客之來，或崇奉教相，或流連光景。人都高尚，住亦暫時。對於居停，幸勿責備求全。共挽澆風，以維佛土。</p>
</li>

<li><p style="margin-left:2em"><span class="corr"/>詞客騷人，興來題詠，已令僧徒備有筆札，幸勿題壁。題亦不久刮去，轉惜佳句不傳。有一種惡少，以猥褻字畫，污疥名勝牆壁，殊損公德，幸自戒之。如不遵依，派警拘究。</p>
</li>

<li><p style="margin-left:2em"><span class="corr"/>山中賭博、鴉片，均所嚴禁，犯者拘懲，罪連容留之主僧。主僧報告者，免罪，仍照章提獎。君子懷刑，各其注意。但消遣賭酒食，不以金錢為目的之娛樂品，不在此限。至僧徒，雖娛樂之賭，亦犯清規，有犯必懲。</p>
</li>

<li><p style="margin-left:2em"><span class="corr"/>普陀佛地，葷腥宰割，向所嚴禁，各寺均不設葷廚。香客到山，允宜素食。如萬不能素食，只可酌帶罐頭。切勿公然以血肉之品妨害香積。</p>
</li>

<li><p style="margin-left:2em"><span class="corr"/>婦女小孩到山，裝飾宜從淡素。珍寶炫耀，漫藏冶容，戒之為妥。</p>
</li>

<li><p style="margin-left:2em"><span class="corr"/>梵音、潮音各洞大士示現，誠者見之。佛重螻蟻之生，捨生實屬謬妄。向有示禁，希望香客廣諭癡愚。<span class="note-inline">(中華民國十一年一月給)</span></p>
</li>
</ul><p style="margin-left:0em;text-indent:2em">定海縣知事陶鏞示諭事：</p>
<p style="margin-left:0em;text-indent:2em">本知事因公幹到普陀法雨寺。住持循照舊例，率領全寺僧徒，在山門外排班迎接。本知事歉悚不安。當於出寺時，諭免班送。旋到普濟寺，先諭住持，將排班迎送一概蠲除。查叢林緇眾，誦典焚修，自有清規。遊方之外，尋常酬應尚合屏除。豈可擾以世俗之繁文、苛以官場之縟節？查此種迎送陋例，遠自帝王時代嬗遞而來。今則建國共和，立憲平等。在施者，習焉不察，幾自忘貝象之尊嚴；而受者，謝卻不堅，遂未去餼羊之告朔。楚齊兩失，審非小節之疵瑕。儒釋異源，應有折衷之儀式。嗣後縣知事到山，倘有特別典禮，應俟屆時規定。其尋常巡住，祇須各該寺方丈住持、執事首領，於合宜地方行相當敬禮。所有兩廊僧眾、排班迎送，以及撞鐘擂鼓、升礮、扶轎等舊例，自今日始，一律革除。各該僧眾，威儀自重，人格攸關。毋為無禮之恭，致貽有識之誚。除呈報並分令外，合行示諭。全山緇白，一體咸知。<span class='note-inline'>(民國十一年一月給)</span></p>
</div>
<div class='div-other'><a id='mulu956' /><p style="margin-left:0em;text-indent:2em">定海縣知事陶鏞，批准前、後兩寺住持蓮曦、了明，呈定取締公務寮，及篼夫，並寺庵內外單規則：</p>

<ul class="no-marker">
<li><p style="margin-left:4em;text-indent:-2em">一、凡前後兩寺公務寮及各庵之工人，無論內單<span class="note-inline">(即在內服役者)</span>、外單<span class="note-inline">(即在外工作者)</span>，均須尋覓妥保，方准進單。嗣後發生事故或逃亡時，均由保人負責。</p>
</li>

<li><p style="margin-left:4em;text-indent:-2em">二、前後兩寺公務寮工人，須由該寮頭單<span class="note-inline">(即工頭)</span>隨時約束。有不服者，由頭單告明該管客堂辦理。如再不服，送警局懲辦，或驅逐過海。情節重者，送縣。</p>
</li>

<li><p style="margin-left:4em;text-indent:-2em">三、前後山篼夫，均由公務寮派人帶坡<span class="note-inline">(即帶領)</span>；即責成帶坡人隨時約束，不准刁難香客，併額外需索。如違，告明客堂，送警嚴懲。</p>
</li>

<li><p style="margin-left:4em;text-indent:-2em">四、公務寮及各庵內外單工人，因事受屈，須將理由告明庵主或該管客堂，靜候查明實情，秉公處理。不得恃蠻行凶以干法紀。</p>
</li>

<li><p style="margin-left:4em;text-indent:-2em">五、公務寮及各庵內外單工人，遇事不平，如行凶毆人者，不論其理之曲直，當將先動手者拘送官廳，先行重懲其行凶之罪，後再為判斷是非。</p>
</li>

<li><p style="margin-left:4em;text-indent:-2em">六、遇有事端發生，如有從中挑撥及附和者，查明，一併送官嚴懲。</p>
</li>

<li><p style="margin-left:4em;text-indent:-2em">七、禍端釀成，其主動及附和者或畏罪逃匿，除責保跟交外，當將該凶姓名、年貌、籍貫開明，呈請官廳，備文關提，歸案懲辦。</p>
</li>

<li><p style="margin-left:4em;text-indent:-2em">八、遇有庵中出香須用篼子者，各篼夫，須由公務寮指派頂數，不得漫無限制、爭先奪後、強拖香客等情。如違，報警拘究。</p>
</li>

<li><p style="margin-left:4em;text-indent:-2em">九、遇有偷竊柴樹及蔬、蓏等物，當酌量情形，交該管客堂，轉送警局嚴辦。或徑送警局訊究，不准私自弔打。如違，嚴懲不貸。</p>
</li>

<li><p style="margin-left:4em;text-indent:-2em">十、本規則，由呈請縣署核准布告施行。<span class="note-inline">(民國十二年一月給)</span></p>
</li>
</ul></div></div>
<p class='juan'>普陀洛迦新志卷八終</p>
<div class='div-w'><a id='mulu957' />
<p class='h2'>附錄：王應吉病夢紀靈</p><p style="margin-left:0em;text-indent:2em">明澹凝居士王應吉，素虔奉大士。萬曆壬寅，患痰火疾，水漿不能嚥者七日。九月朔前子夜，夢乘肩輿，循大河滸，忽顛墮水中。鱗甲之類，種種當前。因念此輩，吾嘗啖之，今乘此為難矣。恍惚若有挾其兩臂起崖上者。仰首視之，則赤日懸空，觀音大士倚崖而坐。善財、龍女、鸚鵡、淨瓶之屬具列。以手捫衣不溼，因叩謝。大士謂曰：「汝本善知識轉身，素虔奉我，故來相救。但汝殺業頗多，致有是病。若能戒殺，汝病即愈。」王曰：「此夙心也，謹受戒。」大士曰：「我有醍醐，與汝飲之。」王捧杯一吸而盡。其杯似玻璃，內外通明；醍醐色黃且碧，味殊清洌，不類世間濃郁。飲畢叩謝，倏然而覺，餘香猶在脣吻間，徧身雨汗。移時清涼，心胸開爽。進粥飲之，精神頓囘復。自後遂盟心戒殺，自作紀靈戒殺衷言，誌其事。<span class='note-inline'>(《慈心寶鑑》)</span></p>
</div></div>
</div><!-- end of div[@id='body'] -->
</body></html>