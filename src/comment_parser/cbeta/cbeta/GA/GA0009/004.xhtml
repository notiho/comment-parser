<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普陀洛迦新志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu434' />
<p class='juan'>普陀洛迦新志卷四</p><p class="byline">古會稽　陶鏞　鑑定</p><p class="byline">古翁山　王亨彥　輯</p>
<div class='div-other'><a id='mulu435' />
<p class='h1'>檀施門第四<span class='note-inline'>(共七十八條)</span></p>
<div class='div-other'><a id='mulu436' /><p style="margin-left:2em">如來遺詔，護法託於王臣；菩薩發心，度生首推布施。況大士建號大悲，廣施無畏。故珞珠解頸，菩薩亦乞慈悲；珍寶捨身，眾生皆求哀愍。自昔已然，於今為烈。明則疊賜藏經，清則重頒內帑。或築隄捍海，或割畝助糧。姓名有湮沒不彰，福德固流傳無盡。蓋佛法之興衰，關國運之隆替。未有慈悲導俗，而黎民不被其恩；更無明良在朝，而僧眾不蒙其澤。追懷先德，庸啓後人。志檀施。</p>
</div>
<div class='div-other'><a id='mulu437' />
<p class='h2'>五代梁</p>
<div class='div-other'><a id='mulu438' /><p style="margin-left:0em;text-indent:2em">張氏，佚其名。貞明二年，舍所居為不肯去觀音院。<span class='note-inline'>(舊志；詳〈靈異〉、〈梵剎之廢庵〉、〈禪德〉三門)</span></p>
</div></div>
<div class='div-other'><a id='mulu439' />
<p class='h2'>宋</p>
<div class='div-other'><a id='mulu440' /><p style="margin-left:0em;text-indent:2em">太祖乾德丁卯，遣內侍王貴齎香旛詣山。<span class='note-inline'>(舊志〈命使〉)</span></p>
</div>
<div class='div-other'><a id='mulu441' /><p style="margin-left:0em;text-indent:2em">神宗元豐三年，內殿承旨王舜封使三韓。至是，有大龜負舟不得去。望山作禮，龜沒舟行。洎還，以其事上之，賜額「寶陀觀音寺」。許歲度僧一人。置田積糧，安眾修道。<span class='note-inline'>(延祐《四明志》；舊志)</span></p>
</div>
<div class='div-other'><a id='mulu442' /><p style="margin-left:0em;text-indent:2em">寧宗嘉定七年，從住山德韶請，賜修圓通殿錢萬緡，並御書、金襴衣、銀鉢、瑪瑙珠、松鹿錦旛等。<span class='note-inline'>(舊志)</span></p>
</div>
<div class='div-other'><a id='mulu443' /><p style="margin-left:0em;text-indent:2em">理宗淳祐八年，詔置接待莊，免本山租役。<span class='note-inline'>(舊志)</span></p>
</div></div>
<div class='div-other'><a id='mulu444' />
<p class='h2'>元</p>
<div class='div-other'><a id='mulu445' /><p style="margin-left:0em;text-indent:2em">成宗大德二年，中宮命內侍李英降香修殿宇。<span class='note-inline'>(《許》、《秦》二志)</span></p>
<p style="margin-left:0em;text-indent:2em">三年，命宿衛孛羅降香，賜金百兩修殿宇。<span class='note-inline'>(舊志)</span></p>
<p style="margin-left:0em;text-indent:2em">四年，降香飯僧。<span class='note-inline'>(劉賡〈寶陀寺記〉)</span></p>
<p style="margin-left:0em;text-indent:2em">五年，命魏也先、太出、李鐵木兒不花，治演法堂。賜綵旛、緘香及帑錢二十緡。割鄞田、昌國田、及山，共四千餘畝供僧。<span class='note-inline'>(舊志)</span></p>
<p style="margin-left:2em">按：《裘志》作「三年」。又云「一作一年」。《許志》據劉賡記〈盛熙明品〉中，作「五年」。今從之。</p>
</div>
<div class='div-other'><a id='mulu446' /><p style="margin-left:0em;text-indent:2em">仁宗皇慶二年，皇太后遣法華奴齎賜主僧袈裟，及十方僧飯。勅浙省，賜鈔八百六十八錠，買給長明佛燈田三頃。<span class='note-inline'>(舊志)</span></p>
</div>
<div class='div-other'><a id='mulu447' /><p style="margin-left:0em;text-indent:2em">泰定帝泰定四年，遣中正同知帖閭齎賜金幣，賜飯僧鈔千錠，僧衣一百八件。供聖黃金織文旛、金綵綺帛。賜供營繕田二頃二十六畝。<span class='note-inline'>(《許》、《秦》二志；《裘志》作皇慶四年，誤。)</span></p>
<p style="margin-left:0em;text-indent:2em">泰定帝致和元年，遣御史曹立齎賜香幣及鈔百錠。<span class='note-inline'>(舊志)</span></p>
</div>
<div class='div-other'><a id='mulu448' /><p style="margin-left:0em;text-indent:2em">順帝元統二年，宣讓王施建塔鈔千錠。<span class='note-inline'>(舊志)</span></p>
</div></div>
<div class='div-other'><a id='mulu449' />
<p class='h2'>明</p>
<div class='div-other'><a id='mulu450' /><p style="margin-left:0em;text-indent:2em">神宗萬曆十四年，遣內官監太監張本御用監太監孟廷安，齎賜皇太后刊印續入藏經四十一函、舊刊藏經六百三十七函；裹經繡袱六百七十八件；觀音金像一尊，善財龍女各一尊；金紫袈裟一襲。於寶陀寺立靜室五十三處。<span class='note-inline'>(舊志)</span></p>
<p style="margin-left:0em;text-indent:2em">明神宗賜寶陀寺藏經勅：皇帝勅諭普陀山寶陀禪寺住持及僧眾人等：朕維佛氏之教，具在經典。用以化導善類，覺悟羣迷，於護國佑民，不為無助。茲者，聖母慈聖宣文明肅皇太后，命工刊印續入藏經四十一函，并舊刊藏經六百三十七函，通行頒布本寺。爾等務須莊嚴持誦，尊奉珍藏。不許諸色人等，故行褻玩，致有遺失損壞。特賜護持，以垂永久。欽哉故諭。大明萬曆十四年三月日。</p>
<p style="margin-left:2em">按《裘志》云：二十七年，勅法雨文同，不另載。是時一尚為寶陀，一尚為海潮。</p>
</div>
<div class='div-other'><a id='mulu451' /><p style="margin-left:0em;text-indent:2em">二十七年，遣漢經廠掌壇，御馬監太監趙永、曹奉，齎賜大藏經六百七十八函、《華嚴經》一部、《諸品經》二部、滲金觀音像一尊。<span class='note-inline'>(舊志)</span></p>
<p style="margin-left:0em;text-indent:2em">明神宗再賜藏經勅：勅諭南海普陀山寶陀寺住持及僧眾人等：朕發誠心，印造佛大藏經，頒賜在京及天下名山寺院供奉。經首護勅，已諭其由。爾住持及僧眾人等，務要虔潔供安，朝夕禮誦。保安眇躬康泰，宮壼肅清。懺已往愆尤，祈無疆壽福。民安國泰，天下太平。俾四海八方同歸仁慈善教，朕成恭己無為之治道焉。今特差內漢經廠掌壇，御馬監太監趙永，齎請前去彼處安供。各宜仰體知悉，欽哉故諭。大明萬曆二十七年二月初十日。</p>
</div>
<div class='div-other'><a id='mulu452' /><p style="margin-left:0em;text-indent:2em">又，三賜全藏經勅：皇帝勅諭南海普陀山寶陀寺住持及僧眾人等：朕維自古帝王，以儒道治天下；而儒術之外，復有釋教，相翼並行。朕以沖昧，嗣承大統迄今廿有七禩。天下和平，臣民安樂。仰思天眷、祖德洪庇，良由大公同善之因。況國初建置僧錄司，職掌厥事。蓋仁慈清淨，其功德不殊；神道設教，於化誘為易。祖宗睿謨，意深遠矣。佛氏藏經，舊刊六百三十七函；我聖母慈聖宣文明肅皇太后，續刊四十一函。朕既恭序其端，而又因通行印施，序其前後，勅諭護持；所以錫孝類，流慈恩也。茲者，朕嘉善道之可依，念傳布之未廣；爰命所司，印造全藏六百七十八函，施捨在京及天下名山寺院，永垂不朽。庶表朕敬天法祖之意，弘仁普濟之誠，使海宇共享無為之福。先民有言，一念思善，和風慶雲；一念不善，災星厲氣。夫善念，以有感而興，無感而懈。是以皇極敷言，不厭諄懇。聖哲所貴，善與人同。古今相傳，其揆一也。且善在一人，尚萃一家和氣；若億兆向善，豈不四海太和？此經頒布之處，本寺僧眾人等，其務齋心禮誦，敬奉珍藏，不許褻玩，致有毀壞。特賜護勅，以垂永久。欽哉故諭。大明萬曆二十七年二月日。</p>
<p style="margin-left:2em">按：三十三年始改寶陀寺額為「普陀」。二十七年二勅文，舊志均曰「普陀寺」。何可額尚未改，而先呼後易之名乎？特為改正，以示不妄。</p>
</div>
<div class='div-other'><a id='mulu453' /><p style="margin-left:0em;text-indent:2em">三十年四月，遣御用監太監張隨，同內官監太監王臣，齎賜帑金千兩督造藏殿、飯僧銀千八百兩、誦禮《觀音經》銀三百兩、《觀音經》一藏。<span class='note-inline'>(舊志)</span></p>
</div>
<div class='div-other'><a id='mulu454' /><p style="margin-left:0em;text-indent:2em">三十三年，仍遣張隨同御馬監太監党禮、張然，齎賜帑金二千兩，<span class='note-inline'>(《裘志》作三千兩)</span>督造普陀禪寺。又僧齋銀三百兩，及織紵旛幢、金花丹藥等物、《金剛般若經》一藏、《觀音普門品經》一藏，賜額「護國永壽普陀禪寺」。太后又賜建寺銀三千兩。踰年工竣，復命。復特遣中貴，錫玉帶以鎮山門。<span class='note-inline'>(舊志)</span></p>
<p style="margin-left:0em;text-indent:2em">明，釋海觀〈玉帶記〉：</p>
<p style="margin-left:0em;text-indent:2em">普陀山護國永壽普陀禪寺，勅建之後，金碧照榮，如夜摩、睹史之宮從天而墜。海眾拜瞻，法會殊勝，近世未有若斯之盛也。恭荷綸音，煥頒龍藏。壬子年春，復特遣中貴，賜之玉帶，以鎮山門。林樾野人，住靜磐石之下，樂觀其美。敢不揄揚休美，略以往事例之。佛印收蘇內翰玉帶，永鎮山門。武后賜萬囘和尚以錦袍玉帶。又裴晉公平淮西，憲宗賜以玉帶。公臨薨，卻進，口占奏狀云：「內府之珍，先朝所賜；既不敢將歸地下，又不合留在人<span class='corr'>間</span>，謹卻封進。」聞者歎其不亂。夫內翰固超特，佛印又豈屑屑於此者？各以高風勝致，嬉戲今古耳。晉公之敬君，不貪貽子孫，其學識又與內翰別是一格。萬囘之賜，賜非其主。豈若今者，頒自聖明、得諸方外之為慶哉？今世之秉鈞軸、膺寵遇者，裨補無涓埃之微，而玉帶有韞匵之積。厥後子孫蕭索，售為口食之需，君恩掃地。甚者，負罪家沒，玉帶復歸內廷。嗚呼！人情何不錫於山而錫於身耶？因著為說，一以記名山之盛事，二以砭世榮之難恃云。</p>
</div>
<div class='div-other'><a id='mulu455' /><p style="margin-left:0em;text-indent:2em">三十四年，准御馬監太監党禮之請，賜海潮寺額，為「護國鎮海禪寺」。<span class='note-inline'>(《許》、《秦》志)</span></p>
</div>
<div class='div-other'><a id='mulu456' /><p style="margin-left:0em;text-indent:2em">三十五年，遣党禮齎賜帑金千兩，建御製碑亭，祝釐飯僧。<span class='note-inline'>(舊志。○碑文見〈梵剎〉)</span></p>
</div>
<div class='div-other'><a id='mulu457' /><p style="margin-left:0em;text-indent:2em">三十七年，遣張隨齎賜帑金千兩，到山飯僧，延僧檢閱藏經三年。并五綵織金龍緞四十疋，及長旛經袱桌衣等。<span class='note-inline'>(舊志)</span></p>
</div>
<div class='div-other'><a id='mulu458' /><p style="margin-left:0em;text-indent:2em">三十九年，遣張隨等齎賜帑金千兩，祝釐飯僧。又遣党禮等齎賜鎮海禪寺《大藏經》。<span class='note-inline'>(舊志，萬曆三十九年再賜藏經勅)</span></p>
<p style="margin-left:0em;text-indent:2em">明神宗再賜藏經勅。勅諭浙江南海普陀山鎮海禪寺住持及僧眾人等：朕發誠心，印造佛《大藏經》，頒賜在京及天下名山寺院供奉。經首護勅，已諭其由。爾住持及僧眾人等，務要虔潔供安，朝夕禮誦。保安眇躬康泰，宮壼肅清。懺已往愆尤，祈無疆壽福。民安國泰，天下太平。俾四海八方，同歸仁慈善教，朕成恭己無為之治道焉。今特差漢經廠闍黎，御馬監太監党禮，齎請前去彼處供安。各宜仰體知識，欽哉故諭。大明萬曆三十九年九月日。</p>
<p style="margin-left:2em">按《裘志》云：此勅法雨寺時，已賜額「鎮海」。文與普陀寺敕微有不同，故另載，今依之。</p>
</div>
<div class='div-other'><a id='mulu459' /><p style="margin-left:0em;text-indent:2em">崇禎十四年辛巳，上以天步方艱，物多疵癘；命國戚田弘遇捧御香，祈福普陀大士。<span class='note-inline'>(錢謙益撰〈天童密雲悟塔銘〉)</span></p>
</div>
<div class='div-other'><a id='mulu460' /><p style="margin-left:0em;text-indent:2em">河南王於嘉靖六年賜琉璃瓦三萬，鼎新無量殿。<span class='note-inline'>(舊志)</span></p>
<p style="margin-left:0em;text-indent:2em">魯王於嘉靖間，建琉璃殿、梵王宮。<span class='note-inline'>(舊志)</span></p>
<p style="margin-left:0em;text-indent:2em">魯王，於萬曆間，歲致米、飯大眾。賜赤金像一座，重三十石<span class='note-inline'>(石，疑是斤字之訛)</span>，並造新殿。<span class='note-inline'>(魯王〈普陀山碑記〉)</span></p>
<p style="margin-left:0em;text-indent:2em">崇王由樻，於天啓七年，捐資重建藥師殿，書「法門龍象」額，賜千佛衣。<span class='note-inline'>(舊志〈梵剎〉)</span></p>
<p style="margin-left:0em;text-indent:2em">承乾宮皇貴妃遣官進香，并製滲金佛像一尊。<span class='note-inline'>(舊志〈精藍〉)</span></p>
<p style="margin-left:0em;text-indent:2em">陶崇道，會稽人，官方伯。於磐陀庵西，倡緣築堤，墾田數十畝，以充香積。天啓七年，又捐資建藥師殿。<span class='note-inline'>(舊志〈精藍〉)</span></p>
<p style="margin-left:0em;text-indent:2em">梁文，明，官定海都司。因祈嗣有感，捐資創白華庵。<span class='note-inline'>(舊志〈精藍〉)</span></p>
<p style="margin-left:0em;text-indent:2em">方應明，明季，官海憲。<span class='corr'>捐</span>俸重建磐陀庵，殿宇巨麗。<span class='note-inline'>(舊志〈精藍〉)</span></p>
<p style="margin-left:0em;text-indent:2em">蘇若霖，崇禎朝內官。捐己資千餘，莊嚴淨土。<span class='note-inline'>(《舊志．精藍》)</span></p>
<p style="margin-left:2em">按：明妙峯福登禪師，福慧洪深，誓願廣大。一生所作大功德，莫能殫述。素願造滲金文殊、普賢、觀世音三大士像并銅殿，送五臺、峨嵋、普陀，以供養之。于萬曆二十七年己亥，杖錫潞安，謁瀋王。王適造滲金普賢像送峨嵋矣。師言銅殿事，王問：「需金若干？」師曰：「每座須一萬金。」王願造峨嵋者，即具資送師往荊州監製。殿高廣丈餘，滲金，雕鏤佛菩薩像，精妙絕倫。殿成，送至峨嵋。大中丞王霽宇撫蜀。聞師至，請示心要。遂發心助普陀者，乃采銅於蜀，運荊鑄造。及成，運往普陀。至南京，逢普陀僧力拒。蓋恐海寇悞認為金，防搶劫耳。因卜地寶華山。時寶華頗衰敗，遂奏懇勅修，得以安置。師又募五臺者。于三十三年春，躬送至山，議安顯通寺。又蒙勅修其寺。趙吉士《寄園寄所寄》中，謂陳太后勅四川造三座者，傳聞失實耳。此殿雖未至普陀，而妙峯與王霽宇之誠心毅力，何可泯滅？因附志於明季檀施之後，俾後世知有其人其事云。<span class='note-inline'>(《憨山夢遊集．妙峯傳》)</span></p>
</div></div>
<div class='div-other'><a id='mulu461' />
<p class='h2'>清</p>
<div class='div-other'><a id='mulu462' /><p style="margin-left:0em;text-indent:2em">康熙二十八年己巳三月，駕巡杭州。准定海總兵黃大來啓奏普陀廢墜狀。命一等侍衛萬爾達、二等侍衛吳格、禮部掌印郎中觀音保，齎賜帑金千兩，建蓋山寺。<span class='note-inline'>(舊志，○詳見〈靈異〉)</span></p>
<p style="margin-left:0em;text-indent:2em">釋性統〈己巳三月朔日上遣侍衛臣齎帑金至山恭紀〉詩：</p>
<p style="margin-left:0em;text-indent:0em;" class="lg-abnormal"><div class='lg-row'>山陬海澨外　野衲臥雲深</div>
<div class='lg-row'>久斷長安夢　何期天使臨　星趨勞驛駟　風偃拜綸音　瓦礫生光彩　皇恩為布金<span class='note-inline'>(其一)</span></div>
</p>
<div class="lg regular" style="margin-left:0em;"><div class='lg-row'>天威原咫尺　鳳詔下林皋　引道惟金錫　環亭盡錦袍　朝臣宣聖德　野逸沐恩膏</div>
<div class='lg-row'>花鳥陪人笑　殊增意氣豪<span class='note-inline'>(其二)</span></div>
</div>
<div class="lg regular" style="margin-left:0em;"><div class='lg-row'>邱壑千尋峻　場開不二門　當朝逢聖主　萬代奉慈尊</div>
<div class='lg-row'>海閣晴霞映　蜃樓曉日吞　蕭蕭多寂寞　此日遇殊恩<span class='note-inline'>(其三)</span></div>
</div></div>
<div class='div-other'><a id='mulu463' /><p style="margin-left:0em;text-indent:2em">三十五年四月，命翰林宋大業齎御書《金剛經》兩函，分賜前、後兩寺。五月命釋自戒齎內製五爪龍袍二襲，進香，祈保皇上西征，全師奏凱。<span class='note-inline'>(《裘志》)</span></p>
<p style="margin-left:0em;text-indent:2em">繆燧〈恭送御書金剛法寶入普陀山寺記〉：</p>
<p style="margin-left:0em;text-indent:2em">普陀，名山也。孤峙海中，距定海甫百里，在令封內。而予日以簿書鞅掌，不獲登臨而謁禮焉。<span class='corr'>間</span>有暇晷，亦畏涉風濤。是以渡橫水者數數，而蓮華、金鉢，窅莫問津。甚矣夫，作吏之俗也！歲之丙子，恭遇今上皇帝以御書《金剛法寶》，光鐫棃棗者，頒行天下梵宇。而普陀兩寺，幸在其中。四月經函至定，宰分當躬齎入山。於是得從副戎葉公紀，揚帆抵洛迦，安經供奉於大殿。肅容再拜，天威咫尺。已乃謁大士、覽梵宇，滄溟杳靄，大哉觀也！仰維皇上，睿聖淵涵，文武廣運。廓沙漠千古不清之塵，闢海甸累朝不隸之土。垂裳宵旰，日厪如傷。而乃於萬幾餘暇，披釋氏之微言，運如神之妙腕，楷書竺藏，光被人天。而且頒行郡國，望剎推恩。天縱至人，真絕古今而邁三五者矣。燧，一命微員，叨膺司牧。疆域不過百里，案牘期會，事甚眇末。而蚊負冰兢，不遑啓處。承乏來，不知翰墨文章復為何物？少之所學，仕而轉荒。而聖天子獨廣大從容如此！豈非雲雷風雨、日月星辰，挈五行而運四時、周八方而生萬物，成功文章無所不有之為天也哉？小官，管窺蠡測，仰贊高深。凝思拜頌之下，不暇探討山川之幽秀，風物之雄奇。一棹遄歸，皇皇職役。寧見笑於山靈，而決不敢瀆鬼神以失民義。則燧今日揚上德而慊臣職之意也夫。</p>
</div>
<div class='div-other'><a id='mulu464' /><p style="margin-left:0em;text-indent:2em">三十六年，命使進香，賜五爪龍衣一襲、㼭子<span class='note-inline'>(㼭，徒念切，音磹，乃鑪瓶等之座子)</span>兩座、銀五十兩。<span class='note-inline'>(舊志)</span></p>
</div>
<div class='div-other'><a id='mulu465' /><p style="margin-left:0em;text-indent:2em">三十八年三月，駕巡杭州。二十七日於行在，差乾清宮太監提督顧問行、內務府廣儲司郎中丁皁保、太監馬士恩<span class='note-inline'>(《秦志》作逢恩。)</span>等，齎金千兩，分賜兩寺，到山進香。四月初四日至寺，傳旨：山中乃朝廷香火，所有未完之功，以是帑金為之領袖，務令天下臣民，共種福田。住持須竭力圖成，勿孤上意。太后、六宮、公主，各賜金有差。並御書《金剛經》二卷，分賜兩寺。書「普濟羣靈」，及「潮音洞」額，賜前寺。書「天花法雨」，及「梵音洞」額，賜後寺。書「皓月禪心」額，賜普濟<span class='corr'>住持</span>明怘。書「修持淨業」額，賜法雨住持性統。書芾啓：「此苗幕從輿衛於琅琊之<span class='corr'>間</span>，為泉石之樂，恨不接遊跖也。滁，天下佳山水，且少過客，諒稱高懷。正恐賜環在近，不能少彼留也。」芾再啓。夏六月臨五十七字，賜明怘、性統。又賜性統念珠一串，供大士。又准兩寺住持奏請，發金陵城內琉璃瓦一十二萬，改蓋兩寺大殿。<span class='note-inline'>(舊志)</span></p>
<p style="margin-left:0em;text-indent:2em">繆燧〈御題普濟羣靈額恭紀〉：</p>
<p style="margin-left:0em;text-indent:2em">漢、晉以來，二氏之學並行於世，而佛較盛於老。非之者隘，媚之者愚，惟至人能兼包迭用於其<span class='corr'>間</span>。我皇上，神靈天縱，優入聖域。其暇，汎覽流觀，謂釋氏之慈，即吾儒之仁；其悲憫提度，與博施濟眾無異。大矣哉，如天如地之見也！普陀為海內四大名山之一。展界後，即賜金勅建前、後兩寺。賚寵眷渥，輝賁山川。改賜今名外，復御題「普濟羣靈」，額大士殿。臣燧，忝宰斯地，恭逢盛典。既為住僧喜慶忭舞，竊伏而思之。仰維帝德之宏，王言之大，有不第為茲土茲山起見者。蓋自<span class='corr'>五</span>帝三皇以來，馭世之道，不越仁民愛物。而其化澤之深長，聲靈之赫濯，至於柔懷百神，及河喬嶽。然則自天而下，自地而上，大小幽明，一以貫之者，類盡於羣靈，而道全於普濟。盡千聖之猷，百王之蘊，有能出此四言者耶？大士以天子之心為心，其福民護國當何如？<span class='corr'>苟</span>斤斤焉，僅從茲山起見，則將隘視聖人之言，而淺測聖人之心，可乎哉？臣燧是以不揣固陋，表而出之。俾四海臣民，即不獲至其地者，覽斯志，亦共瞻仰沐浴於無疆之化澤云耳。</p>
</div>
<div class='div-other'><a id='mulu466' /><p style="margin-left:0em;text-indent:2em">四十二年二月，駕巡杭州。命侍衛翁峩立、都統官保、中官首領王璋進香。齎賜住持心明御書《心經》一卷、帑金二百兩。命住持性統，題〈蘇臺雨景〉詩，即御書賜之。復書「大圓通殿」、「獅子窟」、「壽峯」三額，賜心明；「振宗禪寺」、「妙光」、「聖因」三額，賜性統。分掛普陀、治平、徑山接待諸處。書「添籌」二字，賜性統母。又准直郡王奏，六品官阿爾發同官保到山，送龍袍銀兩。<span class='note-inline'>(《許志》)</span></p>
</div>
<div class='div-other'><a id='mulu467' /><p style="margin-left:0em;text-indent:2em">四十三年十一月，御製碑文一道賜法雨寺。十二月，御製碑文一道賜普濟寺。<span class='note-inline'>(兩碑文見〈梵剎〉各寺下。)</span>書賜「宣布聲聞」、「藏經閣」、「永壽寺」額三道。命性統賦詩，以「無覺有空色相消」為首句。賦畢，賜瀚海石硯一方、豐澤園墨二錠。<span class='note-inline'>(《許志》)</span></p>
</div>
<div class='div-other'><a id='mulu468' /><p style="margin-left:0em;text-indent:2em">四十四年，命浙江織造敖福合齎送御製碑文；鴻臚寺序班朱圭奉勅鐫碑。四月，賜性統御書《心經》二部、《心經》塔一軸；賜心明御書《心經》一部、《心經》塔一軸。<span class='note-inline'>(《許志》)</span></p>
<p style="margin-left:0em;text-indent:2em">江國楨〈同織造府送御碑至普陀〉詩：</p>
<p style="margin-left:0em;text-indent:0em;" class="lg-abnormal"><div class='lg-row'>一色茫茫玉作堆　看潮湧去看潮囘　乘槎不見風波險　捧得君王睿藻來</div>
</p></div>
<div class='div-other'><a id='mulu469' /><p style="margin-left:0em;text-indent:2em">四十六年，駕巡蘇州。賜性統人參一斤及瓜果等物。時心明、慧業、德藻等各受一分。又書「栴檀林」三字額賜心明。<span class='note-inline'>(《許志》)</span></p>
</div>
<div class='div-other'><a id='mulu470' /><p style="margin-left:0em;text-indent:2em">四十七年閏三月，命浙江孫文成、江南曹寅、蘇州李旭三織造，齎送內造自在觀音、救度佛母二相，分給普濟、法雨兩寺。二相連座，高一丈六尺；佛身五尺。量聖體裝就，脫紗，泥金，手足皆附，金蓮玻璃點目，金皮作衣。於四月十八日，到山安供。<span class='note-inline'>(舊志)</span></p>
<p style="margin-left:0em;text-indent:2em">范昌治〈同部堂孫公送內造佛相入山恭紀〉詩：</p>
<p style="margin-left:0em;text-indent:0em;" class="lg-abnormal"><div class='lg-row'>昭代崇西竺　佑民施聖教　金身內府裝　範相殊嚴妙</div>
<div class='lg-row'>天衣妥半肩　青蓮光照耀　航海入名山　特奉天王詔　鯨波坦不驚　魚龍息狂嘯</div>
<div class='lg-row'>當知佛力慈　四生同一照　于我亦何心　乘風登海嶠　與觀入勝界　開顏共含笑</div>
<div class='lg-row'>甘露灑心胸　祥風訖邊徼　用祝聖堯年　同賡擊壤調</div>
</p></div>
<div class='div-other'><a id='mulu471' /><p style="margin-left:0em;text-indent:2em">四十八年二月，命內務府員外郎噶達渾降香，齎送帑金二百兩。並詔杭州織造孫文成，查明僧眾人數，許運米石出海，永為定例。七月，皇太子奏准，差中官鄧鎮、趙柱、皇姑寺住持廣博，齎賜帑金五百兩、內造大士珠寶金相一尊，供法雨寺。又帑金三百兩、金旛一對、數珠二挂、內造滲金佛三尊、黃蟒袍一襲、銀製吉慶阿哥一位，供普濟寺。<span class='note-inline'>(《許志》)</span></p>
<p style="margin-left:0em;text-indent:2em">康熙四十八年七月初六日，奉硃批上諭，諭管理杭州織造孫文成：「頃有普陀山住持和尚二人來京。詢問及其寺裏過活，奏稱這二年，因嚴禁米石，不許出海。米糧短少，僧眾多有散去。此寺乃特旨修造，不比他處。今二僧人囘去，必到杭州。爾會同伊等，將一年所用糧米應需幾何，詳擬定例具奏。但恐奸民乘便，糴買米石，運至別省貨賣；浙江米價，必至騰貴。故此手書特諭，欽此。」八月初六日，性統同心明到杭。經織造孫會議，得普濟寺、法雨寺現在僧人共六百六十六眾。每日每人食米一升，合算一年，共需用米二千三百九十七石六斗。其米每年陸續運載，巡撫差官查驗，給與執照，許放出海，永為定例等因。九月十九日，織造孫具摺奏請。奉旨「知道了」，隨移咨督撫提鎮，通行文武各衙門，每年遵照放行。</p>
</div>
<div class='div-other'><a id='mulu472' /><p style="margin-left:0em;text-indent:2em">四十九年，賜寶印一顆，並賜前寺大藏尊經。<span class='note-inline'>(《許志》)</span></p>
</div>
<div class='div-other'><a id='mulu473' /><p style="margin-left:0em;text-indent:2em">五十二年正月，在暢春園，賜性統、心明紫衣各一襲，侍僧五人紅衣各一襲，及蜜餞珍果等物。二月，復各賜人參及丸藥等物。<span class='note-inline'>(《許志》)</span></p>
</div>
<div class='div-other'><a id='mulu474' /><p style="margin-left:0em;text-indent:2em">五十五年正月，命使到山，賜性統蜜餞珍果等物。<span class='note-inline'>(《許志》)</span></p>
</div>
<div class='div-other'><a id='mulu475' /><p style="margin-left:0em;text-indent:2em">五十六年，恩准性統、心明奏請，蠲免朱家尖、順母塗開墾田地錢糧。<span class='note-inline'>(《許志》)</span></p>
<p style="margin-left:0em;text-indent:2em">〈恩免普陀錢糧碑記〉：</p>
<p style="margin-left:0em;text-indent:2em">康熙五十七年十一月二十五日，准內務府，移咨內開。康熙五十七年十月二十日，侍衛魏珠將南海普陀洛迦山普濟寺僧心明、法雨寺僧空懷、空明等所奏漢字黃摺子發出，交與十二阿哥。轉傳旨，將此著阿哥親自會同包衣昂邦詢明，將御書之處議奏，欽此欽遵。臣等會議得明季藏經，皆是明朝皇帝所送。所有御書亦隨帶去。今僧人等雖請御書，然此藏經乃公主為父皇萬壽送去之經。再寫御書，必須交於內閣衙門用寶。或可照去歲，移咨孫文成，會同地方巡撫等。將舊年寬免開墾田地錢糧數目情由，并善為保誦藏經，不許僧人胡亂生事，立碑永垂，為此請旨。隨於康熙五十七年十月二十日具疏。并漢字黃摺子，給與奏事六品官雙全等，啓奏。奉旨依議。為此照普濟寺僧人心明等所奏漢字黃摺子，抄錄一張，一並咨明前去。到日，爾即親與地方巡撫等，將開墾之田地，寬免錢糧之情由數目，並善為保誦藏經，不許僧人胡亂生事等語，可立石碑。為此交爾等因，欽此欽遵。臣朱軾、孫文成竊查康熙五十六年十一月十五日，准內務府清字咨文，奉旨將普陀洛迦山普濟、法雨二寺和尚心明、性統開墾田地，求免錢糧原摺，交與織造孫文成，與浙江巡撫朱軾，查明妥議，具奏，欽此欽遵，等因到。臣遵即會同行據定海縣知縣曹秉仁，親往安期鄉、朱家尖、順母塗地方，查丈寺僧開墾之產，共田地塗山三十三頃一十五畝三分零。內已報起徵田地塗山二十八頃八十二畝五分零，應徵銀六十一兩四錢四分五釐零，米一十四石一斗六合零。又已報陞科，尚未起徵田地塗山四頃三十二畝八分，應徵銀七兩一錢三分六釐零，米二石二斗九升六合零。又朱家尖，未墾田地一十三頃五十三畝，俱經寺僧築塘管業。該縣逐一丈明，備造清冊，詳送前來。經臣孫文成奏請。蒙皇上鴻恩，將朱家尖、順母塗，已墾田地三十三頃一十五畝零，未墾荒地一十三頃五十三畝，一概寬免。奉旨，傳與巡撫，照此摺依議欽遵在案。伏惟我皇上，聖神文武，寬信敏恭。博施濟於五十八年之<span class='corr'>間</span>，薰風風物；垂道法於二十四省之外，化雨雨人。凡屬航海梯山，靡不向仁懷義。若普陀洛迦山者，標金樹剎，原從鹿苑分來；布寶成池，直是龍宮築就。惟茲佛國，疊受皇恩。宸翰高懸，筆墨與浮圖並峻；慧居重建，海天共梵宇齊雄。乃猶蠲國賦於福田，永錫菩提聖種；抑且著王章為戒律，真成清淨禪宗。仰承如天如地之宏慈，祗凜人心道心之大訓。諭爾僧眾，虔誦藏經，祝帝壽以無疆，宏天休於洊至。毋游惰而失業，毋生事以作非。頂戴聖恩，宣揚佛教。普天率土，物阜民安。臣等謹將飭僧免賦情由勒石，永垂千秋萬禩云。浙江巡撫臣朱軾、杭州織造臣孫文成恭撰進呈。奉硃批「是，知道了，欽此。」康熙五十八年五月，普濟、法雨二寺各立一碑。碑身高八尺五寸七分，厚九寸七分，寬四尺七寸五分。碑頂高二尺七寸，趺身高二尺五分，長七尺一寸。<span class='note-inline'>(碑在御碑亭西)</span></p>
</div>
<div class='div-other'><a id='mulu476' /><p style="margin-left:0em;text-indent:2em">雍正九年三月，准浙江總督李衛奏請，賜帑金七萬兩，重建前、後二寺殿宇。命前蘇州巡撫、原任戶部左侍郎王璣監督工程。<span class='note-inline'>(參《許》、《秦》二志)</span></p>
</div>
<div class='div-other'><a id='mulu477' /><p style="margin-left:0em;text-indent:2em">十二年正月，賜前、後二寺御製碑文各一道。<span class='note-inline'>(《許志》，碑文見〈梵剎〉各寺下)</span></p>
</div>
<div class='div-other'><a id='mulu478' /><p style="margin-left:0em;text-indent:2em">乾隆十六年春，駕幸杭州，賜源善紫衣一襲及珍果等物。<span class='note-inline'>(《秦志》)</span></p>
</div>
<div class='div-other'><a id='mulu479' /><p style="margin-left:0em;text-indent:2em">三十七年九月，賜流金嵌寶曼[口*丹]一座，重三十三兩，并哈達五色。<span class='note-inline'>(《許志》)</span></p>
</div>
<div class='div-other'><a id='mulu480' /><p style="margin-left:0em;text-indent:2em">光緒十九年，由法雨寺住持福悟呈廳，申詳道撫，奏准，頒賜《清藏經》全部。<span class='note-inline'>(採訪)</span></p>
</div>
<div class='div-other'><a id='mulu481' /><p style="margin-left:0em;text-indent:2em">和碩裕親王，康熙二十六年，施戒衣三百七十五單，計一千一百二十五件；紫袈裟五襲，法被一幅。延住持性統設壇傳戒，祝延聖壽。<span class='note-inline'>(《許志》)</span></p>
<p style="margin-left:0em;text-indent:2em">釋性統〈演戒序〉：</p>
<p style="margin-left:0em;text-indent:2em">人自畀賦以來，完然天真，純一無雜；諸緣不擾，內心明潔。迨夫一與物交，不能不逐境隨緣，起諸罪障，致喪天真耳。是以我佛世尊于拈華直指之餘，廣設律儀，嚴列戒相，以防末法比丘蕩越之咎。使人人識相護持，依律束身。漸至因戒生定，因定生慧。而拈華之旨，不外于舉匙捧鉢之中。孰謂律之無裨於宗也哉？予以丁卯歲，承乏補陀之鎮海，緇衲雲集，單提向上，以接方來。恭遇和碩裕親王普施三衣鉢具，于天下名山巨剎，而普陀居其首。于是建壇，歷年設放三壇大戒。祝無疆聖壽，永昌曆祚；風雨時若，民物熙和。凡諸新學比丘，得戒已，復彙為《同戒錄》，請序於予。是亦協報國恩，敬師重友之至意也。然諸比丘，果於舉匙捧鉢<span class='corr'>間</span>，觸發拈華的旨，識得師友籍貫名字，究從何處得來；則師友時時現前，佛恩國恩一時報盡。予誠有厚望焉，是為序。</p>
</div>
<div class='div-other'><a id='mulu482' /><p style="margin-left:0em;text-indent:2em">皇太后及六宮、公主，康熙三十八年，各賜金有差。并念珠一串、藏佛一尊、香包一件，供大士中宮。<span class='note-inline'>(舊志)</span></p>
<p style="margin-left:0em;text-indent:2em">多羅直郡王，康熙三十九年，差僧律修，供錦旛一幅。<span class='note-inline'>(《許志》)</span></p>
<p style="margin-left:0em;text-indent:2em">和碩莊親王，康熙三十九年，書「誕登于岸」額，齎懸大殿。<span class='note-inline'>(《裘志》○《許志》作賜性統)</span></p>
<p style="margin-left:0em;text-indent:2em">和碩顯親王，康熙四十年，賜性統「大觀」扁，懸大殿；「洛迦勝景」扁，懸梵音洞。<span class='note-inline'>(《許志》)</span></p>
</div>
<div class='div-other'><a id='mulu483' /><p style="margin-left:0em;text-indent:2em">皇太子，康熙四十二年，賜銀一百五十兩及「青蓮喻法」扁，同賜前、後寺。四十四年，書「瑞光朗映」、「藏海慈波」、「澄靈寂照」各扁賜性統。分挂普陀、平都、聚雲、楞嚴、高峯諸處。四十五年，賜「海湧慈雲」扁。又聯云：「雪浪照琳宮，芝草香中，慧日高懸震旦。天花飛梵座，楊枝雨後，祥雲齊護潮音。」懸挂前寺藏殿。<span class='note-inline'>(《許志》)</span></p>
<p style="margin-left:2em">按：《秦志》於賜扁聯，誤年分列雍正後。</p>
<p style="margin-left:0em;text-indent:2em">直郡王，康熙四十二年，奏准，差供大士龍袍一襲、繡龍旛一對，銀一百兩。踰年，賜「青蓮寶筏」扁。<span class='note-inline'>(舊志)</span></p>
<p style="margin-left:0em;text-indent:2em">和碩誠親王，康熙四十八年六月，賜性統齋一筵、銀一百兩。踰年，賜後寺「挹翠浮青」、「南天寶筏」、「慈航普渡」三扁。又聯云：</p>
<p style="margin-left:0em;text-indent:0em;" class="lg-abnormal"><div class='lg-row'>聖迹著迦山　萬國生靈皆樂育　佛光騰海島　千年潮汐靜波濤<span class='note-inline'>(《許志》)</span></div>
</p><p style="margin-left:0em;text-indent:2em">端靜三公主，康熙四十八年五月，賜性統銀一百兩。<span class='note-inline'>(《許志》)</span></p>
<p style="margin-left:0em;text-indent:2em">皇三子，康熙四十九年，賜前寺「眾香精舍」額。又聯云：</p>
<p style="margin-left:0em;text-indent:0em;" class="lg-abnormal"><div class='lg-row'>欲知堂奧幽深　更進一步　要識門庭廣大　如在孤峯<span class='note-inline'>(舊志)</span></div>
</p></div>
<div class='div-other'><a id='mulu484' /><p style="margin-left:0em;text-indent:2em">皇四子雍親王，康熙五十二年，賜方丈額三道，《金剛》、《藥師》、《觀音經》五十卷。<span class='note-inline'>(《許志》)</span></p>
<p style="margin-left:0em;text-indent:2em">和碩<span class='note-inline'>(某)</span>親王，康熙五十二年，賜性統金相大士一尊、鑪瓶各一件、銀五十兩及錦緞等。并「逸雲庵」扁額。<span class='note-inline'>(《許志》)</span></p>
<p style="margin-left:0em;text-indent:2em">和碩果親王，雍正十二年，賜明智指畫「送子觀音像」一幅。又「六度舟」、「甘露灑心」、「慈雲廣覆」各扁，並詩字一幅。又聯云：「禪談不二千江月，經契無言萬派宗。」<span class='note-inline'>(《許志》)</span></p>
<p style="margin-left:0em;text-indent:2em">和碩顯親王，雍正十二年，賜法雨寺住持明智「隨心滿願」及「智門寺」各扁。<span class='note-inline'>(《許志》)</span></p>
<p style="margin-left:0em;text-indent:2em">和碩莊親王，雍正十二年，賜普濟寺住持心明、源正，法雨住持明智，各姑羢二疋、綢四疋；侍僧繭綢十四疋。又賜明智「川靜波澄」、「莫因循」、「千光靜住」、「宅心清淨」、「大海慈航」、「香雲花雨」、「常樂我淨」、「有情說法」、「十方同聚」各扁。<span class='note-inline'>(《許志》)</span></p>
</div>
<div class='div-other'><a id='mulu485' /><p style="margin-left:0em;text-indent:2em">藍理，號義山，漳浦人。康熙二十九年，官定海總兵。時值建復二寺，理力任茲事，規畫久長，彌縫罅漏。二寺主席悉就稟裁。又以其鄉產巨木，斥俸捐資。置木之值凡數千緡。僧眾悅服，稱自有護法來，未有如公者。<span class='note-inline'>(詳〈藍公生祠記〉)</span></p>
</div>
<div class='div-other'><a id='mulu486' /><p style="margin-left:0em;text-indent:2em">高士奇，錢塘人，官詹事府詹事。康熙三十一年，捐資助修南海普陀寺大殿。<span class='note-inline'>(舊志)</span></p>
<p style="margin-left:0em;text-indent:2em">繆燧，號蓉浦，江陰人。康熙<span class='corr'>間</span>，任定海知縣。捐米百石，築大干塘，成田，充入山中。<span class='note-inline'>(採訪)</span></p>
<p style="margin-left:0em;text-indent:2em">張彪，官定海鎮守府。康熙四十一年，捐資墾朱家尖田，充入山中。<span class='note-inline'>(採訪)</span></p>
<p style="margin-left:0em;text-indent:2em">俞茂甫、魏承祖，雍正<span class='corr'>間</span>，捐金，為法雨寺置田百餘畝。<span class='note-inline'>(採訪)</span></p>
<p style="margin-left:0em;text-indent:2em">陳杰，官浙江提督。乾隆辛亥，同定海總兵伊，捐資築朱家尖香蓮隩石塘。<span class='note-inline'>(陳杰、了塵二記)</span></p>
<p style="margin-left:0em;text-indent:2em">李長庚，官浙江提督。嘉慶初，助朱提，為法雨寺築朱家尖海塘。<span class='note-inline'>(《秦志．藝文．宋如林記》)</span></p>
<p style="margin-left:0em;text-indent:2em">王某，官廈門提督。邱某，官浙江提督。李某，官廣東提督。沈泰，官定海知縣。嘉慶<span class='corr'>間</span>，各捐銀助築普濟寺朱家尖香蓮隩泥塘。<span class='note-inline'>(沈泰〈添築泥塘記〉)</span></p>
<p style="margin-left:0em;text-indent:2em">鴻崑，承恩堂僧。道光十九年，助普濟寺朱家尖白沙港，田地山場一隩，為寺內大眾齋糧。又助朱家尖小洞隩田地六十畝。其花息由寺收，轉給寺中無恆產之分房各庵。助法雨寺西荷花池，墳頭山一則，添補大眾齋糧。助慧濟寺西荷花池，田二十畝，添補齋糧。由普濟寺住僧悅參呈縣請示，勒碑垂後。<span class='note-inline'>(《秦志》)</span></p>
</div></div>
<div class='div-other'><a id='mulu487' />
<p class='h2'>民國</p><p style="margin-left:0em;text-indent:2em">馮大總統，八年<span class='corr'>間</span>，施予銀幣一千圓，建造多寶佛塔。</p>
<p style="margin-left:0em;text-indent:2em">黎大總統，八年<span class='corr'>間</span>，施予銀幣一百圓，建造多寶佛塔。</p>
<p style="margin-left:0em;text-indent:2em">徐大總統，八年<span class='corr'>間</span>，施予銀幣五百圓，建造多寶佛塔。</p>
<p style="margin-left:0em;text-indent:2em">陳性良，字錫周，安徽無為人。八年<span class='corr'>間</span>，助款三萬四千一百三十圓，創建道頭牌坊，重建多寶佛塔。並募集簡照南及各信施，銀幣一萬五千六百七十圓，以竟厥工。<span class='note-inline'>(碑見〈營建門．多寶佛塔〉下)</span></p>
</div></div>
<p class='juan'>普陀洛迦新志卷四終</p>
</div><!-- end of div[@id='body'] -->
</body></html>