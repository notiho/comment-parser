<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普陀洛迦新志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu980' />
<p class='juan'>普陀洛迦新志卷十</p><p class="byline">古會稽　陶鏞　鑑定</p><p class="byline">古翁山　王亨彥　輯</p>
<div class='div-other'><a id='mulu981' />
<p class='h1'>藝文門第十<span class='note-inline'>(共三十種)</span></p>
<div class='div-other'><a id='mulu982' /><p style="margin-left:2em">若論法門理體，本言說之遠離。而在娑婆眾生，以音聞為能入。故西來直指，亦說《楞伽》。東山道場，偏宣般若。不有粲花妙舌，安令頑石點頭？茲則真歇開宗，傳洞山之寶鏡；孚中繼軌，稱濟室之白眉。古鼎生蓮，舌根不壞；紫柏弘法，身相長留。潮音得宏機偉辯，別庵亦卓論精修。以標月指，作暗室鐙。志藝文。</p>
</div>
<div class='div-other'><a id='mulu983' />
<p class='h2'>宋</p>
<div class='div-other'><a id='mulu984' />
<p class='h3'>《真歇語錄》二集<span class='note-inline'>(真歇清了著，見《普陀列祖錄》。)</span></p></div>
<div class='div-other'><a id='mulu985' />
<p class='h3'>《五燈會元》二十卷</p><p style="margin-left:0em;text-indent:2em"><span class='note-inline'>(大川普濟著，見清《四庫全書提要》。)</span></p>
<p style="margin-left:0em;text-indent:2em">《提要》云：</p>
<p style="margin-left:0em;text-indent:2em">是書取釋道原《景德傳燈錄》、駙馬都尉李遵勖《天聖廣燈錄》、釋維白《建中靖國續燈錄》、釋道明《聯燈會要》、釋正受《嘉泰普燈錄》，撮其要旨，會為一書，故曰《五燈會元》。以七佛為首，次四祖、五祖、六祖、南嶽、青原以下，各按傳法世數載入焉。蓋禪宗自慧能而後，分派滋多，有良价，號曹洞宗；文偃，號雲門宗；文益，號法眼宗；靈佑、慧寂，號溈仰宗；義玄，號臨濟宗。學徒傳授，幾徧海內。宗門撰述，亦日以紛繁。名為「以不立語言文字為不二法門」，實則轇轕紛紜，愈生障礙。蓋唐以前，各尊師說，儒與釋爭。宋以後，機巧日增，儒自與儒爭，釋亦自與釋爭。人我分而勝負起，議論所以多也。是書刪掇精英，去其宂雜，敍錄較為簡要。其考論宗系，分篇臚列，於釋氏之源流本末亦指掌憭然。固可與僧寶諸傳，同資釋門之典。故非諸方語錄掉弄口舌者比也。</p>
</div></div>
<div class='div-other'><a id='mulu986' />
<p class='h2'>元</p>
<div class='div-other'><a id='mulu987' />
<p class='h3'>《五會語錄》</p><p style="margin-left:0em;text-indent:2em"><span class='note-inline'>(孚中懷信著，見《普陀列祖錄》。)</span></p>
</div>
<div class='div-other'><a id='mulu988' />
<p class='h3'>《四會語錄》</p><p style="margin-left:0em;text-indent:2em"><span class='note-inline'>(古鼎祖銘著，見《普陀列祖錄》。)</span></p>
<p style="margin-left:0em;text-indent:2em">金華宋濂序曰：</p>
<p style="margin-left:0em;text-indent:2em">古鼎禪師銘公，以臨濟十七世孫，四坐道場，為黑白之所宗仰。一旦，祝釐浙江省垣，現白光三道。丞相康里公見之，極加敬禮。未幾將示寂，語其徒曰：「觀世音蓮臺至矣！」安坐而逝。及火化，舌根、齒牙、數珠俱不壞，五色舍利燦爛無數。國史危先生已摭其行業，為文勒諸碑。而《四會語錄》未有序之者；師之得法上首，今天界禪寺西白金公，屬濂作之。濂覽已，合爪言曰：「是真正語，是不著有無語，是雷轟電掃語。」學者隨所悟入，如慈雲徧覆、法雨普沾，大小根莖皆獲生成。非入正知見、具大力量者，孰能與於此？嗚呼！世安復有斯人乎哉？非謂果無之也，求其真淳無偽若師者鮮也。濂既為敍其事，復歆豔之。歆豔之不足，復作伽陀一章贊之。其辭曰：</p>
<p style="margin-left:0em;text-indent:0em;" class="lg-abnormal"><div class='lg-row'>我觀我師四會語　一言一句皆真實　河沙妙義總含藏　其中無餘亦無欠</div>
<div class='lg-row'>及至能所齊泯時　欲覓片言不可得　有如十方虛空界　種種色相皆現前　或飛或潛或動植　以至洪纖高下等</div>
<div class='lg-row'>枯榮生死及崩竭　了然不染虛空相　而亦不出於虛空　真相如如不動故</div>
<div class='lg-row'>師昔嘗登寂照場　耳邊一喝三日聾　惟聾故使功用絕　絕後通身皆是耳</div>
<div class='lg-row'>自茲出世入翁川　翁川海水亦生耳　但聞魚龍哮吼聲　即使波濤增洶湧</div>
<div class='lg-row'>繼升普陀洛迦山　合掌問訊觀世音　目能觀色耳聞聲　音聲何獨以目觀</div>
<div class='lg-row'>不知本來無耳目　見所不見聞不聞　盡大千界無礙者　中天竺國陵霄峯　所談妙法皆如是　只因妙法妙難思</div>
<div class='lg-row'>結集已落第二義　眉<span class='corr'>間</span>放出白毫光　七寶蓮臺向空至　此皆遊戲神通事</div>
<div class='lg-row'>於師之道不相攝　師之道大不思議　千古贊歎莫能盡　姑以第二門中觀</div>
<div class='lg-row'>可以洗空於結習　可以觸動於悟機　可以速證於菩提　是宜流通於世<span class='corr'>間</span></div>
<div class='lg-row'>視如照耀光明幢　我言或誣有如水<span class='note-inline'>(《普陀列祖錄》)</span></div>
</p></div>
<div class='div-other'><a id='mulu989' />
<p class='h3'>《大千語錄》</p><p style="margin-left:0em;text-indent:2em"><span class='note-inline'>(大千慧照著，見《普陀列祖錄》。)</span></p>
</div></div>
<div class='div-other'><a id='mulu990' />
<p class='h2'>明</p>
<div class='div-other'><a id='mulu991' />
<p class='h3'>《䂐逸語錄》</p><p style="margin-left:0em;text-indent:2em"><span class='note-inline'>(祖芳道聯著，見《普陀列祖錄》。)</span></p>
</div>
<div class='div-other'><a id='mulu992' />
<p class='h3'>《剖璞語集》</p><p style="margin-left:0em;text-indent:2em"><span class='note-inline'>(朗徹性珠著，見舊志。)</span></p>
</div>
<div class='div-other'><a id='mulu993' />
<p class='h3'>《林樾集》</p><p style="margin-left:0em;text-indent:2em"><span class='note-inline'>(履端海觀著，見《張忠烈集》。)</span></p>
<p style="margin-left:0em;text-indent:2em">鄞縣張煌言序曰：</p>
<p style="margin-left:0em;text-indent:2em">世之闢佛者，率以浮屠氏為外教。而瞿曇氏亦往往逃於枯空，謂不如是則非禪也。然東林慧遠，白社風高，未嘗不陶情吟嘯。則詭於禪之外非禪，而拘於禪之中者亦非禪也。夫善易者不言易，今使進禪而賦詩，而字摹貝葉，句勒曇花，則亦偈而已，何名為詩？夫詩本性靈，而禪亦性靈。要自有活潑潑地者，此即禪機也。普陀端公者，吾未知其禪理何如；而微吟高詠，絕非枯空者可比。彼豈欲以詩名鳴哉？毋亦禪機所觸，不禁其洒洒洋洋矣！余偶得其數什而諷之，固無貝葉曇花風味。以是知端公能超於禪而不拘於禪者也。端公之師朗公，有《秋興》數十首，清微宛淡，業剞劂傳世。而端公復能繼其宗風，真不愧傳衣鉢矣。是為序。<span class='note-inline'>(《張忠烈集》)</span></p>
<p style="margin-left:2em">按：履端，名海觀。於淨業之餘，以言寓道，興至留墨。鄞陸中書寶稱為詩僧。見舊志〈精藍〉。忠烈所序詩，殆隨便鈔錄者，非《林樾全集》也。</p>
</div>
<div class='div-other'><a id='mulu994' />
<p class='h3'>《梅岑新詠》</p><p style="margin-left:0em;text-indent:2em"><span class='note-inline'>(芥舟著，見《張忠烈集》。)</span></p>
<p style="margin-left:0em;text-indent:2em">張煌言序曰：</p>
<p style="margin-left:0em;text-indent:2em">從來儒墨分席，然詩律可通於禪，禪鋒每寄於詩。是何以故？蓋詩家格律甚精，不避空虛三昧。而禪家機鋒相觸，原其風雅三摩。故禪有魔，而詩亦有魔。而詩稱聖，禪亦稱為聖，超悟者本無殊趨也。芥舟上人，以遠公宿根得生公妙解；振錫名山，玄風晻曖。禪悅之餘，遂成《梅岑新詠》。騷耶？偈耶？讀之如坐光明藏矣。是使騷人雕風鏤月，總是拈花；釋子研教參宗，無非夢草。提起法幢，高翻騷甕。直疑大士現身，豈僅老僧饒舌？則滿恆河沙皆詩也，滿恆河沙皆禪也。有聲聞者，當作如是觀。即無色相者，亦當作如是觀。<span class='note-inline'>(《張忠烈集》)</span></p>
</div></div>
<div class='div-other'><a id='mulu995' />
<p class='h2'>清</p>
<div class='div-other'><a id='mulu996' />
<p class='h3'>《三山語錄》</p><p style="margin-left:0em;text-indent:2em"><span class='note-inline'>(三山著，見楊雍建撰〈衣鉢塔銘〉。)</span></p>
</div>
<div class='div-other'><a id='mulu997' />
<p class='h3'>《通元詩集》</p><p style="margin-left:0em;text-indent:2em"><span class='note-inline'>(通元照機著，見范煒撰〈詩序〉。)</span></p>
<p style="margin-left:0em;text-indent:2em">鄞縣范煒序曰：</p>
<p style="margin-left:0em;text-indent:2em">詩必隱逸者能之乎？非也。隱逸者棲遲山林，身閒心靜，其地其時俱可以為工詩之具。故古今來隱逸者之詩率多傳耳。從兄，今號通元者，幼慧而寂。與余輩羣從，出就外傅，輒不喜經心塵務。甫十七，竟逃浮屠，從師卓錫於洛迦之栴檀。迄遣徙入內，則居慈水之壽峯先覺寺。所到，修舉廢墜、光寵祖庭。及海禁弛則又還普陀，主大寺方丈。良以道聲慈味為壇場屬望故也。予自釋褐，奔走風塵，羈棲外吏。塤篪絕和者且數十年。雖鬚眉笑貌，忽忽如夢，求一見不可得，又安知兄之能詩也乎？曩歲在辛丑，予嘗一過梅岑。兄是時尚不與予言詩。及今復閱三十餘年，兄道益高，心益古，貌益臞，神益旺，而詩亦益工。客有從海外來者，屢屢為予言之。予思一見其詩，遂亟請以來。讀之，而乃知兄，不獨成佛當在靈運前，即為詩亦不許僧彌難也。兄之詩，清真蒼朴，發抒性靈，亦不甚拘格律。如高山飛瀑、寒林著雪，非不磊落爛熳也。要其體質玉潔冰清，絕不惹一點脂粉塵壒氣為可貴耳！由是言之，詩則兄工，知則我獨。以是評兄之詩，而輒序其大意以遺兄，未知以予為有當否也？嗚呼！舂濤激雲，驕林卻日，奇葩異鳥，繞案盈庭；當斯時也，榮辱不加，理亂不聞，興之所至，嘅然成詠，其詩亦安得而不佳？然則予之所不如兄者，獨一詩乎哉！<span class='note-inline'>(舊志)</span></p>
</div>
<div class='div-other'><a id='mulu998' />
<p class='h3'>《重修宗譜》</p><p style="margin-left:0em;text-indent:2em"><span class='note-inline'>(通元照機著，見舊志。)</span></p>
<p style="margin-left:0em;text-indent:2em">自序曰：</p>
<p style="margin-left:0em;text-indent:2em">四明名山大剎以補陀為最。大士現靈于前，高座禪宗似續于後。奕葉傳燈皆井然有序，而不可紊。普陀寺中興于始祖普賢。嘉靖<span class='corr'>間</span>，我十世祖本空師，卓錫於此。精專三學，悟空五蘊，遐邇嚮化。適遭倭變，朋徒西竄；遄歸姚江之玉皇殿，聚徒熏修。隆慶間，總督劉公迎囘山中，避居西天門之圓通庵，焚修益虔，講誦不倦。遠近聞風者莫不奉為金仙，尸之祝之。于是歎空師之道力，為能與佛祖靈山相得益彰也。海氛內徙，鞠為茂草者十餘年。機率徒侶隱居先覺，悵然南望，非朝伊夕。今際聖天子明德，海隅清宴，得返故林。而空師之遺迹，煥然一新，是亦普陀興廢之一大機也。《舊譜》，序于明周侍御公。惜其年久漫漶，僅有大略。乃偕玄孫心明修輯而新之。夫自嘉靖迄今，不及二百年，而廢興者再；亦可以知世事之無常，而先澤之可恃矣！願我子孫，永守清規，努力精進。歲時俎豆，綿綿不息。庶幾始祖普賢及空師之衣鉢重光，而普陀之香火弗替。不負機拳拳修輯之至意也！<span class='note-inline'>(舊志)</span></p>
</div>
<div class='div-other'><a id='mulu999' />
<p class='h3'>《普陀列祖錄》</p><p style="margin-left:0em;text-indent:2em"><span class='note-inline'>(潮音通旭著，刊本。)</span></p>
<p style="margin-left:0em;text-indent:2em">自序曰：</p>
<p style="margin-left:0em;text-indent:2em">名山大川，固雖天造地設，莫不因人而傳而重者也。苟不因人而傳而重，則古今天地、古今山川，豈達摩之後始有嵩山？仲尼之前竟無洙泗耶？天造地設者固多，其有幽閉而終不之傳者、漠然而終不之重者，可勝限計哉？是皆未得因人而傳而重者也。普陀一山，卓越海涯，屹立巨浸。大經具載，乃普門示現之區，實列祖宏法之地，又不可以尋常形勝並論也。自宋至明，禪宗世出。真歇唱導於前，祖芳振興於後。無何，滄桑變易，甲乙風成，法鼓不鳴百餘年矣！嗟乎！四十代烜赫祖師泯焉無聞，誰之責歟？予忝為末裔，承乏茲山；切恐祖德靡揚、山靈見鄙，是以求諸羣集，考諸舊志。實於此山闡法住持者，或得一句一偈，或僅得其名，一皆歸諸山志。<span class='corr'>間</span>有缺典，惟俟淵博之士採而補入焉。復刻是篇以表彰之。且見四十代老古錐，面目猶在。</p>
</div>
<div class='div-other'><a id='mulu1000' />
<p class='h3'>《百歲老祖宗譜》</p><p style="margin-left:0em;text-indent:2em"><span class='note-inline'>(潮音通旭著，見舊志。)</span></p>
<p style="margin-left:0em;text-indent:2em">自序曰：</p>
<p style="margin-left:0em;text-indent:2em">夫萬派之流，必溯源而出；千丈之木，必託根而固。曾是耆年碩德、光前垂後者，可不特為表彰以示不忘乎？予自承主此山，既表普賢道誠禪師為合山之祖。其孫四，而本空圓獻禪師為西天門祖。其徒三，而無瑕明通禪師又為旭等數十家之祖也。無瑕通祖聿修厥德，勵行純全，壽登百齡，為世福田。受徒十人，皆英賢鉅略，增重名山。若吾宗奇峯才祖，尤其傑然者也。探本窮源，非德厚流光而能若是乎？古人視履考祥，本諸身，徵諸子孫，有不彰彰較著者哉？是用前歲既新其墓，今歲另系其譜。蒸嘗必恪，後進必書。樹名山之赤幟，昭來學之司南，謂非法門之盛典歟？惟在後之子孫，永言繩武，弗替引之，即是百歲老祖長在而不滅矣。故特表而出之，以示不忘云。</p>
</div>
<div class='div-other'><a id='mulu1001' />
<p class='h3'>《潮音語錄》五卷</p><p style="margin-left:0em;text-indent:2em"><span class='note-inline'>(潮音通旭著，刊本。)</span></p>

<div class='div-other'><a id='mulu1002' /><p style="margin-left:0em;text-indent:2em">漳浦藍理序曰：</p>
<p style="margin-left:0em;text-indent:2em">余，閩人也，壤接四明。自髫年即識有南海普陀大士顯應狀，私心嚮往之。三十年來，馳驅戎馬，百戰餘生。自分根器薄劣，不獲於宗門一酬宿緣，為此生憾事。然生平不妄殺一人，不僇一已降；將士則稟承於大士慈悲教居多焉。前歲聖駕南巡，稔悉定海為東南勝地；而普陀洛迦又為天下第一靈山。特佈帑金，虔修寺宇。蓋聖天子之留心教典至矣！邇因定鎮虛席，命理改鎮茲土，誠千載一時之知遇也。予自顧何人，膺此重寄？蒞鎮之後，乘片颿赴紫竹栴檀林，齋心禮大士像。上祝聖壽之無疆、皇圖之永固，意至深且切也。瞻拜之下，見寺中大眾濟濟雲集，盡屬雁行。而欲於其中覓一如來真子為人天眼目者，而究不可得，無乃法門一大缺陷耶？爰是詢之諸僧，訪之郡薦紳先生，僉以潮音師對。擇日熏沐禮請，強而始至。至之日，四眾圍繞。升堂說法，如電掣、如雲湧、如拈花微笑。深心宏願，務使末法眾生同歸於智海而後已。諸方耆年不能不為避席。彼天童之渾金璞玉，萬年之河傾海注，兼而有之也。抑余又有說焉。潮音洞為菩薩顯現之處。自來以宰官身得覩自在法相者，由宋迄今，有王舜封、黃龜年、史越王浩、顏頤仲、張蓬山、曹立諸人。載之志乘，歷歷不爽。今余以誦帚鈍根，歸心教海；積誠所感，亦幸遇三十二應身之一。維時同行屬弁，無不共目共見，業已另載入〈靈異記〉中。是余於此山，實有夙契。而今又適得以洞名名其法號，豈非大士默相昭示，使宣揚大乘於千萬世者乎？於其語錄之成，而略序之如此。</p>
</div>
<div class='div-other'><a id='mulu1003' /><p style="margin-left:0em;text-indent:2em">范光陽序曰：</p>
<p style="margin-left:0em;text-indent:2em">夫道有歧乎？迷者歧之。夫道有言乎？迷者言之。由迷者歧道言道，而道斯晦矣。無迷者歧道言道，而道亦晦矣。過在迷者不極其源，而道將無以白於天下。曷言乎極其源也？儒者窮理盡性而不能化，以其雜於情識也。道者修精葆元而不能泯，以其留於形命也。其惟釋氏乎？若人欲識佛境界，當淨其心如虛空。空無自性，故能生萬物而不倦。空無定位，故能容萬物而不礙。空無本體，故能歷萬劫而不壞。斯道其誰能證之？從上佛祖，以及天下善知識，未有不親證斯道而能踞師子座、導利人天者也。南海潮音和尚，自吃放參齋後，一味陸沈。偶承當道舉於稠人之中，即時伐鼓升堂，一鳴驚人。每每提倡，實能化形迹、融萬彙，如人食蜜，中邊皆甜。教化大行，典型後學，其嘉惠寧有盡乎？昔二十五果位聖人，從二十五有，各證圓通。我潮音和尚惟以一條白棒，穿卻三教，直指當人本命元辰立地處。日有航海南詢者，當諦聽究竟了義法門。予齒雖長，僅見潮師一斑。今樂於告人，因發其端如是。</p>
</div>
<div class='div-other'><a id='mulu1004' /><p style="margin-left:0em;text-indent:2em">釋大瑢序曰：</p>
<p style="margin-left:0em;text-indent:2em">吾宗無語句，實無一法與人。祇者連篇累牘，從甚處得來？須知從上諸聖，建立化門，入水救人，觀機逗教；不得已，示一機，垂一境，如風行大野、雁過長空，掃絕支離，不留朕迹。得非悟處超卓，親見作家。豈彼沈言短販之流可同日而言也？所以古之人，因雨洗澹紅之語，成枯木見而歎曰，此人親見先師來。我同門潮音和尚，夙承願力，主席普陀。擲龍宮之大寶，普施羣生；剔太白之真燈，照開一切。拈椎豎拂，直指惟心。不露鋒鋩，全昭顧鑑。洵哉！法苑祥麐，宗門之標幟也。余年垂老，承乏平田，一覩茲編，得毋加額？信古人親見先師之語豈偶然哉！於是乎序。</p>
</div></div>
<div class='div-other'><a id='mulu1005' />
<p class='h3'>《潮音隨錄》一卷</p><p style="margin-left:0em;text-indent:2em"><span class='note-inline'>(潮音通旭著，刊本。)</span></p>
</div>
<div class='div-other'><a id='mulu1006' />
<p class='h3'>《續燈正統》</p><p style="margin-left:0em;text-indent:2em"><span class='note-inline'>(別庵性統著，見王日藻〈序〉。)</span></p>

<div class='div-other'><a id='mulu1007' /><p style="margin-left:0em;text-indent:2em">雲閒王日藻序曰：</p>
<p style="margin-left:0em;text-indent:2em">佛教之以燈名其傳也，自然燈佛始有其名。取其光明不息，同乎日月之義焉。顧有顯則有晦，有燄則有熄，此亦盈虛消長之不能免者。日月猶蝕，而况於燈乎！至於統之為義，則益嚴矣。惟其道，不惟其人。惟其人，不惟其時。吾儒自二帝三王以後，寧可架漏千年，不許漢文、唐太接統三代，則釋氏可知已！嗟乎！燈不長照，斯續者貴；統不少假，斯正者尊。甚矣！別公禪師《續燈正統》之編，為詳而核、慎而公也。別公為三山來禪師高足白眉，英年受囑。自蜀臨江，先宏教於高峯。南下至甬東，遂主席普陀之法雨。法雨為明大智尊者開闢道場，別公繼而昌之。然智以苦行證道，非禪宗也。法雨禪宗開法第一代，則自我別公始矣。嚮使別公道不修、學不講、聞望不實，則何以奔走英賢、奐輪福地？又何以特立普陀、塤篪老宿？乃其書故具在也。標真領的、揚芬漱潤，殫十數年之功，成茲偉袠。若左之《傳》、遷之《史》，可以鑑古今而考得失，博聞見而治身心。其紹先啓後之功，豈世之擎拳豎指、標榜虛名者，可同日語耶？昌黎有言，荀與楊擇焉而不精，語焉而不詳。若是書，則可謂語詳而擇精矣！予衰老杜門，年來與健庵、珍示諸公修香山洛社故事，暇則閒取釋氏遺文汎覽流觀，雖不能徹其精要，亦庶幾得其指歸。今年癸酉春，別公寄予是書，且丐為序。繙閱之餘，知其上紹精微，下刪妄濫，續《五燈》之未備。仍白禪師續燈之名，而加以正統之號，其立意可謂嚴，而用力可謂勤已！抑予又聞大慧之徒九十四人，俱數傳而止。惟懶庵之後多傳。至公，以不絕如線之危統，而乃能大其光、宏其燄；然無盡之燈，照一時而及萬古。若別公者，非古人所稱，必荷門基一不為少者哉？遂序其大意如此。<span class='note-inline'>(舊志)</span></p>
</div>
<div class='div-other'><a id='mulu1008' /><p style="margin-left:0em;text-indent:2em">慈谿姜宸英序曰：</p>
<p style="margin-left:0em;text-indent:2em">先聖有云，西方有大聖人焉，不治而不亂，不言而自化。自達摩傳其道入東土，其為道也，不立文字，教外別傳，明心見性，了生脫死。予初探其門庭，竟無所得。且於履踐毫不相應。然遇出世宏法之士，擎拳豎指，棒喝交馳，一語一默<span class='corr'>間</span>，儼若過屠門，不能禁其大嚼也。壬申春，泛南海，登普陀，得晤別庵和尚。與語連日，知為大慧十七世孫也，贈額而還。次年以所集《續燈正統》徵序於予。予既不能窺其門庭，又安敢於和尚前作誑語哉？然細詳是編，以南宋為始。要歸於今日，補集《五燈》之未備，是之謂《續燈》也。以濟洞分列，各清其授受，表章二桂之昌榮，是之謂正統也。燈續而統正，將見燈燈不滅，千載流光。直使人人明心見性，了生脫死。所謂不治而不亂，不言而自化，其在斯歟？其在斯歟？<span class='note-inline'>(舊志)</span></p>
</div></div>
<div class='div-other'><a id='mulu1009' />
<p class='h3'>《梅岑稿》</p><p style="margin-left:0em;text-indent:2em"><span class='note-inline'>(別庵性統著，見裘璉〈序〉。)</span></p>
<p style="margin-left:0em;text-indent:2em">慈谿裘璉序曰：</p>
<p style="margin-left:0em;text-indent:2em">士之幼負慧性，遺世而逃於禪者，必有魁傑不可束縛之氣。故雖入空門，其才力所至，類能旋轉擘畫、興衰舉廢，以寓其兼善天下之心，此則其同於吾儒者也。至其遺棄萬有，娛情泉石，靜心高致，發為清響，則莊子所稱天籟者也。吾儒攖罹塵網者，往往多不及焉。洛迦法雨別公，蜀之夔人，負奇氣長才而隱於禪者。生時父有異兆，童齡出塵，壯年受囑，可謂奇矣！自其主席此山，翦荊棘，驅麋鹿狐兔，首創紺殿紅樓於奇巖秀壑之<span class='corr'>間</span>。規畫所至，鉅細畢張。十年之<span class='corr'>間</span>，遂為聖朝興建菩薩道場莊嚴之首。余疑其心勞力瘁，而不暇為和平要渺之音，抒洩山川奇宕清淑之致矣。別公則不然，長章短句，興會淋漓；懷古悼今，纏綿情致。蓋雖專門名家、精研茲道者，莫或先之。嗚呼！別公，奈何其多才，而又奈何其逃於禪也！戊寅中秋，余以志事入山，與別公盤桓泉石，披裛煙霞。廬峯金山，未之或遠。暇日，出其所梓《梅岑稿》，屬為序。余屈首窮經，二毛瓠落，經世問道，一不可自信，以視別公何如哉？然於詩，則少而嗜焉，老而習焉。雖不能登李、杜之堂，入鮑、謝之室，自謂甘苦有得，褒評賞諷，津津不倦。遇別公而不相傾倒、吐所欲言，不幾負此名山也哉？爰不辭而為之序。<span class='note-inline'>(舊志)</span></p>
</div>
<div class='div-other'><a id='mulu1010' />
<p class='h3'>《別庵語錄》三十八卷</p><p style="margin-left:0em;text-indent:2em"><span class='note-inline'>(別庵性統著，見嚴曾榘〈序〉。)</span></p>
<p style="margin-left:0em;text-indent:2em">禹航嚴曾榘序曰：</p>
<p style="margin-left:0em;text-indent:2em">余嘗讀昌黎〈送廖師序〉，以衡山之神靈而郴州之氣之清淑也，謂其蜿蟺扶輿、磅礴鬱積，必有忠信材德之士生其<span class='corr'>間</span>。夫忠信材德之生，固非苟焉而已。處則為天地扶植其綱常，出則為國家贊襄其德業。又或逃禪學佛，破迷謬、解束縛，以導斯民于清淨之途。蓋不獨擔肩彼教，提倡而昌明之；而于聖君賢相、勝殘去殺之化，為多所裨益焉。是則昌黎之三致意于一篇之中，洵有味乎其言之也。今別庵和尚，四川之夔州人也。巫山巫峽、瞿塘灩澦之閒，險奇壯麗，甲于荊梁。固知其神靈不異於衡山，而清淑之氣且遠過于郴州。和尚慧業夙根，幼即歸身浮屠，持梵行，精進堅確，既長受付囑於三山老人之門。蓋潛心教外，融證妙諦，遂自三山而上，為鐵壁，為吹萬，源源本本，直接宗風於大慧。學徒信仰，人士歸依。乙丑始說法於蜀之高峯，丁卯則出蜀振錫來吾浙，止南海之普陀。道風日茂，聲望彌重。四方書帛之要請，殆無虛歲。戊辰一攝杭之永壽。丁丑再攝杭之聖因。己卯主席于吾邑之徑山。今歲庚辰豎幟於無錫之慈雲。每幢蓋所至，其徒之先後奔走者數百人，遠邇緇流之贏糧而雲集者數百人。至若薦紳先生、耕氓野老，與夫販夫販婦之想望其容光、幸側承其槌拂者，殆不可以數計也，其亦盛矣哉！其昌黎所謂忠信材德者，非耶？當和尚之初止普陀也，普陀適遭殘廢。頹垣攲壁，無莊嚴色相之觀。和尚振其道力，次第經營。己巳春，皇上巡幸江南，名徹宸聰，特賜帑金以大其締造。迨己卯春，六龍再駕浙省，和尚率眾迎鑾。遂蒙召對，顧問備至。帑金再賜，宸翰疊頒。夫庶僚下吏固有終其身、思一覲天顏而不可得者。况乎綸綍之煌煌，賚予之重疊，尤非所敢妄冀也。而和尚獨克荷寵休若此，又以歎忠信材德之果不獨擔肩彼教，而化理之裨益為有當於天心者在矣。法嗣翠崖、玉峯輩，纂其《語錄》三十八卷、《分集摘要錄》四卷、《徑山錄》一卷，梓行於世。遣侍者澄照走京師問序於余。惟余嚮往有年，屬者聖因、徑山之席，且先郡邑之士大夫，通殷勤，效戒道前驅，徒以繫官於朝，不得一識面以快生平。然竊念大慧當年，固終老吾邑之徑山，而開明月之堂以延無垢矣。今五百年，而和尚既嗣其宗風，復來其舊地。意者和尚為大慧於今日，余方為無垢於他年。彼明月堂中之笑語，從容為我俟之可耳。于其問序也，而併告之。<span class='note-inline'>(舊志)</span></p>
</div>
<div class='div-other'><a id='mulu1011' />
<p class='h3'>《分集摘要錄》四卷</p><p style="margin-left:0em;text-indent:2em"><span class='note-inline'>(別庵性統著，見嚴曾榘〈別庵語錄序〉。)</span></p>
</div>
<div class='div-other'><a id='mulu1012' />
<p class='h3'>《徑山錄》一卷</p><p style="margin-left:0em;text-indent:2em"><span class='note-inline'>(別庵性統著，見嚴曾榘〈別庵語錄序〉。)</span></p>
</div>
<div class='div-other'><a id='mulu1013' />
<p class='h3'>《祖師正宗道影》</p></div>
<div class='div-other'><a id='mulu1014' />
<p class='h3'>《高峯宗旨纂要》</p><p style="margin-left:0em;text-indent:2em"><span class='note-inline'>(均別庵性統著，見《裘志》。)</span></p>
</div>
<div class='div-other'><a id='mulu1015' />
<p class='h3'>《奏對錄》</p><p style="margin-left:2em">按：是錄係古心、別庵記在杭州覲見康熙，奏對各事也。</p>
</div>
<div class='div-other'><a id='mulu1016' />
<p class='h3'>《見灴語錄》</p><p style="margin-left:0em;text-indent:2em"><span class='note-inline'>(見灴空焱著，見《許志》。)</span></p>
<p style="margin-left:0em;text-indent:2em">文安李灼序曰：</p>
<p style="margin-left:0em;text-indent:2em">自佛教東行以來，天下之名山大川，半為蘭若。其<span class='corr'>間</span>鍾乾坤之靈，顯菩薩之蹟，甲宇內而稱最勝者，指不四五屈。一燈相傳，必有善知識其人，卓錫住持，闡揚宗教。或豎指伸拳，或拈花汲水，悉為旨趣所流露。舉示傖夫，雖重譯講解，而亦難以喻其意也。補陀洛迦山為大士道場，孤峙海中。自宋迄今，歷發帑金建造寺宇，而本朝為尤渥。爰有前、後二寺，地雖分，而規模無異。使世之人，知大士之神充滿洋溢。蓋亦瞻之在前，忽焉在後之意耳。後寺住持見灴禪師，學有淵源，窺探上乘。凡值天雲晝垂，海水夜嘯時，直欲掀翻八極，喝破大千。然遇雨晴花發，禪靜堂空，又未嘗不瞬目揚眉，歷指恆沙於萬萬也。以故上堂說法，殺有巴鼻。語必透宗，意歸無上。凡其豎拂披衣，總令諸天合掌。其徒輩側聞而備錄之。將以付梓，一航飛渡，問序於余。余燕地一書生也，門外漢詎足以語此？既而開其卷，則性靈洞達，如有所得。可解者解之，不可解者以不解解之，而卒亦無不解之解。乃知禪師語錄，初不在語，正在無語處。得之，則無語處皆其所語。其為語也，不亦大哉！方擬公餘之暇，駕舟奉謁。與師攜手於潮音、梵音之<span class='corr'>間</span>，瞻大士之慈悲，俯洪波之噴薄。試啓片言，直求指示，生平之願，可以慰矣。奈何匏繫之根，未能即為斬斷。敬題數語，聊申嚮往。惟禪師不拒門外，他日從容求示，細領棒喝。其於名山宗教之旨，庶幾窺見一斑，不更有幸乎？<span class='note-inline'>(《許志》)</span></p>
</div>
<div class='div-other'><a id='mulu1017' />
<p class='h3'>《見灴詩文集》</p><p style="margin-left:0em;text-indent:2em"><span class='note-inline'>(見灴空焱著，見《許志》。)</span></p>
</div>
<div class='div-other'><a id='mulu1018' />
<p class='h3'>《普陀列宗錄》</p><p style="margin-left:0em;text-indent:2em"><span class='note-inline'>(海南性著，見《續藏經》。)</span></p>
</div>
<div class='div-other'><a id='mulu1019' />
<p class='h3'>《僧家竹枝詞》一卷</p><p style="margin-left:0em;text-indent:2em"><span class='note-inline'>(開霽德輝著，刊本。)</span></p>
<p style="margin-left:0em;text-indent:2em">自序曰：</p>
<p style="margin-left:0em;text-indent:2em">嗟乎！佛法至今日，其不絕如縷乎！古時出家難，試經方度，官給度牒。秉戒後，參訪知識，無刻不以向上為念。故晉、魏、唐、宋以來，千餘年<span class='corr'>間</span>，高僧輩出。了悟者代不乏人。朝廷尊師重道，優禮有加，異於常數。蓋上以此事為重，下亦不肯自輕也。今時出家易，僧眾愈多，真衲愈少。無論鄉曲小廟，除應酬經懺外，不知修行為何事。宗教律淨，杳焉不聞。師無以為教，弟亦無以為學。即通都大邑、名山巨剎，亦往往重外而輕內，舍本而逐末。以集緣興造為急務，置身心性命為緩圖。拈花之旨、西來之意，大半束之高閣。欲求佛道之盛，其可得乎？戊戌春，晝長無事，偶將僧家所行，衍為俚詞，以示徒輩。自入山以至捨報，得題四十有八。俾知若者上品，若者下流。若者當法，若者當戒。生大慚愧，發大勇猛。樹精進幢，被堅固鎧。思與賢聖比肩，不屑與流俗為伍。庶幾不無小補。噫！諸佛世尊，為一大事因緣故，出現於世。無非欲人開示悟入佛之知見，方暢佛之本懷。顧末世眾生，障深根鈍，頓悟為難。計惟有念佛一門，十方諸佛所共讚，歷代祖師所共勸。橫超三界，帶業往生。人人可行，圓頓直捷。永明壽禪師曰：「但得見彌陀，何愁不開悟？」是到家以後，直與宗門無二無別。若不出此，東鑽西搕，盲修瞎煉，貢高我慢，增長無明。自以為修行可以了生脫死，吾不知其可也！倘不務正修，作為無益。一轉瞬閒，報緣已盡，隨業飄流，不能自主。甚至袈裟下失卻人身，不更大負入山之初志乎？汝曹其勉旃。光緒二十四年戊戌四月八日，孤峯老衲書</p>

<div class='div-other'><a id='mulu1020' /><p style="margin-left:0em;text-indent:2em">釋傳修序曰：</p>
<p style="margin-left:0em;text-indent:2em">吾師孤峯老人，悲象教之陵夷，慨獅蟲之熾盛。有志上進者，參禪念佛，靡所適從。無意真修者，隨波逐流，罔知振作。爰將僧家所行之事，作《竹枝詞》四十八首，以示徒輩。描寫逼肖，搜括無遺。或貶或褒，直言不諱。真可謂眉毛拖地，一片婆心矣。修等親承棒喝，拳拳服膺弗敢忘。顧私之一家，何如公之一世？俾初入佛門者，咸知法戒。清夜捫心，陡發猛省，豈非啓迪後進之一助乎？夫偈頌拈提、詩歌賦讚，或闡向上之旨，或宏淨土之宗，古人著作，汗牛充棟矣。是編別創一格，非雅非俗，亦諷亦箴，實足補前人語錄所未備。願新發意者，各取一編置諸案頭，時一展誦。山歌也，村謠也，實警語也。<span class='corr'>間</span>有不拘韻處，毋以詩律衡之可也。光緒戊戌仲夏</p>
</div></div>
<div class='div-other'><a id='mulu1021' />
<p class='h3'>《西方樂詠》（附：娑婆八苦八難詞）一卷</p><p style="margin-left:0em;text-indent:2em"><span class='note-inline'>(開霽德輝著，刊本。)</span></p>
<p style="margin-left:0em;text-indent:2em">自序（節略）曰：</p>
<p style="margin-left:0em;text-indent:2em">修淨業工夫，以信願行為三資糧；尤要在欣厭二字。欣者欣極樂，厭者厭娑婆也。嘗見畢生念佛，臨終不得生西，仍為宿業所牽；無他，欣厭之心不切耳。蓋平日於西方境界，不盡了了。《彌陀經》，雖背誦爛熟，大都信口滑過，不求甚解，故不欣。娑婆之苦，習慣多生。苟且偷安，得過且過。或更貪著五欲<span class='note-inline'>(色、聲、香、味、觸。又財、色、名、食、睡，名五欲)</span>，故不厭。不欣不厭，淨業奚成？楊提刑曰：「愛不重，不生娑婆；念不一，不生極樂。」應為易兩字曰：「愛不斷，不出娑婆；念不一，不生極樂。」念如何一？欣極故一。愛如何斷？厭極故斷。今述西方樂以助欣，又述八苦八難以助厭。每日晨興盥漱畢，焚香一炷，西向端坐。將此詠朗誦一徧，深信西方真有如此之樂，則欣羨之心油然生矣。再將八苦詞細讀一徧，痛念娑婆實有如此之苦，萬難忍受，則厭離之心蹶然起矣。既欣且厭，發願持名，刻不容緩。更將八難詞苦吟一徧，則戰栗危懼，誓必今生了辦，不肯姑待來生。如此，則信願行三資糧備矣。</p>
</div>
<div class='div-other'><a id='mulu1022' />
<p class='h3'>《極樂歌註釋便蒙》一卷</p><p style="margin-left:0em;text-indent:2em"><span class='note-inline'>(開霽德輝著，刊本。)</span></p>
</div></div>
<p class='juan'>普陀洛迦新志卷十終</p>
<div class='div-w'><a id='mulu1023' />
<p class='h2'>附錄：轉女成男之靈異</p><p style="margin-left:0em;text-indent:2em">清楊璜，字希周，當塗人，世居官圩栗樹墳。會兵擾其鄉，匿妻妾與子於林中，以身守壟。兵來，見墳內有衣冠者，將執之。璜急，赴水死。子甫十齡，見父溺，亦號哭奔投於水。時順治丙戌三月十六日也。璜妻陸氏悼夫無後，誓斷血肉，迎佛像於家，旦夕慟哭念佛。忽夜夢一嫗攜一子至曰：「贈汝！」醒而歎曰：「願妾張氏遺腹生子，則菩薩之賜也。」歲暮，生女。陸氏泣曰：「已矣！」丁亥春，集族長告曰：「夫既無子，薄產當分諸姪。吾得粗給衣食以撫此女。」言訖復哭。族長不忍，云俟小祥，為璜作佛事議分。及期，具會親族。散齋之夕，亦三月十六日。女哭不已，妾抱就枕。忽如夢魘，憒憒不醒，女怪啼益甚。嫡疾呼始覺。抱女入手，則已不復是女身矣。陸大驚。族人羣集，見面目依然，惟私處生長男根，其旁尚有血痕。眾咸詫異，始悟菩薩靈爽，前夢不虛。競至佛前臚拜，更名「佛賜」。次日，觀者闐門。張縣令取兒庭驗之，猶未信。問其家族，僉曰：「脫兒變非真，姪輩不願分其田產耶？」令乃釋疑。鶴洞子曰：「靈感至此，石破天驚矣！」<span class='note-inline'>(唐宜之《己求書》；《海南一勺》)</span></p>
</div></div>
</div><!-- end of div[@id='body'] -->
</body></html>