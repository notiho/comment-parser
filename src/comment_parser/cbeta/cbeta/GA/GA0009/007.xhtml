<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普陀洛迦新志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu864' />
<p class='juan'>普陀洛迦新志卷七</p><p class="byline">古會稽　陶鏞　鑑定</p><p class="byline">古翁山　王亨彥　輯</p>
<div class='div-other'><a id='mulu865' />
<p class='h1'>營建門第七<span class='note-inline'>(內分亭祠、坊、塔、路、橋五子目。凡屋宇，除寺庵、茅篷外，如學校、醫院等，俱包在亭祠之內。)</span></p>
<div class='div-other'><a id='mulu866' /><p style="margin-left:0em;text-indent:2em">彌陀淨域，成就莊嚴。慈氏宮中，侈陳樓閣。况在塵寰之境，可無構造之工。斯山塔現多寶，妙證法華；街闢玉堂，恍遊清署。橋登智度，總歸般若之門；路號莊嚴，證入金剛之定。護法則天龍海若，紀贊則聖誥宸謨。非徒以壯遊觀，亦藉以增信嚮。志營建。</p>
</div>
<div class='div-other'><a id='mulu867' />
<p class='h2'>亭祠<span class='note-inline'>(共四十三所)</span></p>
<div class='div-other'><a id='mulu868' />
<p class='h3'>龍章閣</p><p style="margin-left:0em;text-indent:2em">宋嘉定七年，僧德韶建，安置寧宗「圓通寶殿」大道場諸御書。今廢，址不可考。<span class='note-inline'>(《裘志》)</span></p>
</div>
<div class='div-other'><a id='mulu869' />
<p class='h3'>御製碑亭</p><p style="margin-left:0em;text-indent:2em">在護國永壽普陀寺。明萬曆三十五年，發帑千兩，遣御馬監太監党禮建。後廢。<span class='note-inline'>(《裘志》)</span></p>
</div>
<div class='div-other'><a id='mulu870' />
<p class='h3'>玉音亭</p></div>
<div class='div-other'><a id='mulu871' />
<p class='h3'>御製藏經序碑亭</p></div>
<div class='div-other'><a id='mulu872' />
<p class='h3'>應制經贊序碑亭</p><p style="margin-left:0em;text-indent:2em">俱在本寺旁近。明鎮臣侯繼高建。今俱廢。<span class='note-inline'>(《裘志》)</span></p>
</div>
<div class='div-other'><a id='mulu873' />
<p class='h3'>萬壽御碑亭</p><p style="margin-left:0em;text-indent:2em">一在普濟寺海印池北，五<span class='corr'>間</span>。高三丈八尺，深四丈，廣共六丈。一在法雨寺第五層，五<span class='corr'>間</span>。並清康熙四十一年建，安置康熙御製文碑石。法雨寺碑亭亦名天章閣、御書亭。又兩寺碑亭，皆豎蠲免錢糧碑於其旁。<span class='note-inline'>(《許》、《秦》志；採訪)</span></p>
<p style="margin-left:0em;text-indent:2em">清鄞屠粹忠〈法雨寺萬壽御碑亭記〉：</p>
<p style="margin-left:0em;text-indent:2em">今上御極之四十有一年，普陀法雨寺住持性統，創建萬壽御碑亭於圓通大殿之前。表恩榮、展祝釐，而垂久遠也。先是，二十八年，翠華南巡。因提臣陳世凱、鎮臣黃大來之請，賜帑建圓通等殿。三十八年春，皇帝復南幸，駐蹕杭州。性統迎駕謝恩，召見於行在，問勞再三，寵眷優渥。尋改前鎮海寺曰「法雨」。給江南黃瓦一十二萬、帑金千兩，補全未竟之工。賜額大殿，曰「天花法雨」；方丈，曰「修持淨業」。既又賜御搨米元章字一幀、御書《金剛經》一部。於時宸章輝爛，焜耀海天。性統深維聖恩罔極，臣僧何人？邀此異數。乃謀於提臣張雲翼、趙宏燦，鎮臣藍理、施世驃，郡邑臣甘國璧、繆燧，購美石，延良工，摹而鐫諸碑；且闢地構亭覆其上。自開闢以迄今茲，萬千年來，矗天章於鰲背、勒御翰於蛟頤，可謂奇矣！浴日月以助光華、驅龍象以護風雨，可謂壯矣！於其落成，性統寓書京邸，命粹忠記其事。因稽首載拜而言曰：「於哉！自古繼天御極之主，聖神文武、天縱多能，未有如我皇上者。維時車書一統，玉帛萬國，幅員之廣，亙古所無。洛迦，海外彈丸土耳，置之若有若無，寧遂以此損聖治於萬一？而聲教所訖，紺宇斯開；雨露一霑，天章以被。類而推之，無一夫不獲、無一物不得其所，可知也。御書，比年來，大小臣鄰，時受寵賜。上以榮其祖父，而下及其子孫。其摹而登以石、覆以亭者，莫不榮耀里黨。此皆臣子之分所宜自靖。性統內空五蘊，外捐萬有；乃所不能空且捐者，惟天子之殊恩。意其忠君愛國之心，勤懇無已，而寓之乎此，儒與釋，豈有異哉？曰『御碑』，表恩榮之自也；曰『萬壽』，展祝釐之忱也。他日望氣者，東海日出之隅，榮光四燭，雲漢昭囘。嗚呼！非中國有聖人，彼西方聖人之教，其能至是也哉？」<span class='note-inline'>(《許志》)</span></p>
</div>
<div class='div-other'><a id='mulu874' />
<p class='h3'>御碑亭</p><p style="margin-left:0em;text-indent:2em">一在普濟寺，石坊下馬處，三<span class='corr'>間</span>。圓頂，高三丈，深三丈二尺，廣共四丈六尺。一在法雨寺，第三層，五<span class='corr'>間</span>。並建置雍正御製文碑石。<span class='note-inline'>(《許》、《秦》志)</span></p>
</div>
<div class='div-other'><a id='mulu875' />
<p class='h3'>渡海紀事碑亭</p><p style="margin-left:0em;text-indent:2em">在普濟寺左。明巡撫尹應元建。清寺住持通旭重修。<span class='note-inline'>(《裘志》)</span></p>
<p style="margin-left:0em;text-indent:2em">明漢陽尹應元〈渡海紀事〉：</p>
<p style="margin-left:0em;text-indent:2em">大明萬曆三十一年癸卯夏五月，督撫浙江都御史漢陽尹應元，視師海上。時總戎都督僉事處州李承勳，簡銳卒數千以待。聞補陀山峙大海中。登此山，則諸凡險要，可指顧而知。又近歲聖母、皇上屢遣內官齎帑金，重修梵宇經藏。應元以為百聞不博一見，決筴往焉。總戎具舟卒，諦風潮，訂行期。海道副使同安王道顯、參將蘇州袁世忠、寧波知府建安鄒希賢、同知金谿黃櫸、推官宜興何士晉、定海縣知縣漳浦朱一鶚，悉從都御史。以是月十三日解纜，十五日抵補陀。既焚香頂禮觀音大士，遂歷海潮、陟絕巘、望滄溟，凝睇扶桑，周咨海島，真三生奇觀哉！夫普陀、海潮寺等耳，又同在一山。海潮巨剎宛然，恬不為異；而普陀名號最著，因災修復，殊非非常之原。一旦重以天子之命，勢必竦動遠近。鯨波叵測，偵備宜嚴。乃屬參鎮各官，整旅飭防，聞警即援，永期寧謐，萬萬弗遺君父憂！總戎暨諸司，分猷共念，可謂一時之盛。爰鐫石歲月，以告嗣來云。</p>
</div>
<div class='div-other'><a id='mulu876' />
<p class='h3'>懷闕亭</p><p style="margin-left:0em;text-indent:2em">在烟霞館左。萬曆中，督造張隨建。今廢。<span class='note-inline'>(《裘志》)</span></p>
</div>
<div class='div-other'><a id='mulu877' />
<p class='h3'>清淨境亭</p><p style="margin-left:0em;text-indent:2em">在寶陀寺南嶺上三摩地。明洪武庚戌，寺僧行丕建。今廢。<span class='note-inline'>(《裘志》宋濂〈清淨境亭銘〉)</span></p>
<p style="margin-left:0em;text-indent:2em">明金華宋濂〈清淨境亭銘〉：</p>
<p style="margin-left:0em;text-indent:2em">普陀洛迦山者，在東大洋海。梵語補怛洛迦，華言「小白華」。傳言山有二，皆觀音大士示現之地。其一自西竺，歷羅剎鬼國暨諸魔土，始至其境。其一即《華嚴大經》所說善財南詢之處，蓋今所也。山絕起海中，周圍僅百里。寶陀寺在山南。去寺三里，至潮音洞，洞腳插海，張頤欲飲。怒風驅濤，進退擊衝。洞巔通穴，曰「天窗」，白光注底如月。唐大中<span class='corr'>間</span>，梵僧拜洞前，燔十指禱之。指且盡，大士為現身說法，授以七色寶石。自後人以誠感，輒應。或現紫金自在相，縞衣縹帶，珠瓔紛然。或現千首千臂，護法大神翼衛後先。稍轉而右，為善財洞，窈黑不可測。從洞折而北，有石類香鑪、類佛牙，奇甚。惟磐陀石，上最寬平，可坐百人。自石折而西，有獅子峯、有象巖、有佛手峯，皆以其形名。有三摩地，嘉木蕭森，怪石駢列。臥者、離立者、蹲欲起者、迎躍似舞者。其他勝概，難可數計。洪武庚戌春正月，部使者贛州劉君承直，與寶陀大師行丕，抱杖西東遊。使者曰：「此清淨境也，盍為亭？」大師乃建於寺之南嶺上。從三十尺，衡如之。左倚山，右入潮音洞云。予聞西方，國名淨土，纖穢不存。以黃金為地，寶樹重重。迦陵頻伽，能演妙法。人思至之，有不能得。豈意東海之區，清淨之境為近之耶？是宜大士顯靈於其地也。大師，字大基，行丕其名，鄞人也。宗說兼通，行解相應，蔚為時之名僧。初由佛隴昇主是山，匡眾說法，恢復產業。振興夫叢林法席者，非茲之可備載，故略而不書。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>大海東匯　厥名惟瀛　并包川洛　混合坤經</div>
<div class='lg-row'>鯨波四繞　龍島中停　濯濯綠淨　皦皦青縈　片滓弗立　纖塵不驚</div>
<div class='lg-row'>如蓮出水　類鑑含明　流雲斂翳　新旭爭熒　金沙布地　寶樹森屏　巨石佛足　嵌洞潮聲</div>
<div class='lg-row'>大士顯瑞　梵童揚靈　仙帶翻縹　玄珠垂瓔　月相穆穆　飆馭泠泠　龍君持戟　水伯捧旌</div>
<div class='lg-row'>衛茲勝特　控此高冥　倬彼開士　爰謀建亭　莫平匪砥　有覺惟楹　直遡寥廓　將齊攖寧</div>
<div class='lg-row'>塵因道寂　境逐心清　徜徉淨國　周流覺城　敢告來裔　庸勒新銘<span class='note-inline'>(稍節)</span></div>
</p></div>
<div class='div-other'><a id='mulu878' />
<p class='h3'>觀旭亭</p><p style="margin-left:0em;text-indent:2em">在法華洞側。今廢。<span class='note-inline'>(萬言〈法華洞〉詩；採訪)</span></p>
</div>
<div class='div-other'><a id='mulu879' />
<p class='h3'>著衣亭</p><p style="margin-left:0em;text-indent:2em">在無量殿左。今廢。<span class='note-inline'>(《裘志》)</span></p>
</div>
<div class='div-other'><a id='mulu880' />
<p class='h3'>莫捨身亭</p><p style="margin-left:0em;text-indent:2em">在潮音洞上。參將董永燧建。今廢。<span class='note-inline'>(《裘志》)</span></p>
<p style="margin-left:0em;text-indent:2em">清邑令繆燧〈捨身戒〉：</p>
<p style="margin-left:0em;text-indent:2em">人有捐生投於梵音洞下者，妄冀為大士所收錄。嚴飭禁杜不止，歲或以告。嗚呼！捨身之說，吾不知何時而起。其云福利，真不可解，而世往往惑之。甚矣！人之至愚且忍也！今有父兄急難，或告之曰：「爾其殺身成孝。」人且趦趄不前，甚至假託竄避，以幸免者。今有軍國重務，或告之曰：「爾其諍之以死。」人且畏葸緘默，甚至依阿詭隨以附恩寵者。今有蹈非常之變，禍不可測，為之友者徬徨歎息，或告之曰：「爾其以死救之，殺身成義。」則卻步掉首而去。夫忠孝節義，古今之美德，天下萬世所常尊，所謂死有重於泰山者也，而代不數見。信誣妄之說，委父母遺體於波濤巖石<span class='corr'>間</span>，所謂死有輕於鴻毛者也，而趨之若騖，其為愚與忍孰甚？夫人之生，禍福兩途耳。人之禍，莫甚於不得其死。死之苦，莫甚於沈溺。宛轉反側，浪擊石觸，糜身折骨，而後魚鼈羣萃以食之。雖支解刲割，靡有其慘。夫捨身以求福也，而先受慘禍。嗚呼！若死而有知，風雨晝夜飄泊淹淴，不知幾何怨悔也！而或父母望其歸，妻子冀其還，兄弟親戚莫不延頸以望；忽得凶問，愴怳號泣，何可勝道？非忍心很戾，計不出此。如是而欲望慈悲之大士，以一死為皈依；吾知其必疾惡痛恨，斥之惟恐不速矣！尚奚福之有？且夫人等死也，與其捨身以求福，孰若捨生以取義？與其輕自戕賊於虛無杳冥之途，孰若勇決向往於倫理綱常之地？用之於父兄，可以成孝。用之於君國，可以成忠。用之於朋友，可以成義。而世人不解，好用之於誕謾不可信者，而謂以此永度脫也，適以成其陷溺耳。吾固曰：「至愚且忍也！」余知定海縣事，故書此以戒。</p>
</div>
<div class='div-other'><a id='mulu881' />
<p class='h3'>八角水亭</p><p style="margin-left:0em;text-indent:2em">在普濟寺前，海印池中。連亙石橋，周以扶闌。亭東西各有池通海印。<span class='note-inline'>(黃應熊記)</span></p>
</div>
<div class='div-other'><a id='mulu882' />
<p class='h3'>正趣亭</p><p style="margin-left:0em;text-indent:2em">舊名坐坐亭，在妙莊嚴路中。從道頭至普濟寺，各二里半。清順治<span class='corr'>間</span>，都督張杰建，後廢。康熙三十六年，寺住持通旭重建。以其適當正趣峯下，改今名。<span class='note-inline'>(《裘志》)</span></p>
<p style="margin-left:0em;text-indent:2em">清鄞張超宗詩：</p>
<p style="margin-left:0em;text-indent:0em;" class="lg-abnormal"><div class='lg-row'>孤亭坐坐夕陽斜　百折千重路轉賒　山鳥似知來客意　連聲啼上杜鵑花</div>
</p><p style="margin-left:0em;text-indent:2em">邑人夏昌渭詩：</p>

<div class="lg regular" style="margin-left:0em;"><div class='lg-row'>樓閣森森鎖碧嵐　登臨我欲叩禪關　天池水活隨吞吐　松徑人稀任往還</div>
<div class='lg-row'>佇立片時都淨土　囘頭何處不靈山　慈航渡盡塵寰苦　願聽楞嚴訂石頑</div>
</div></div>
<div class='div-other'><a id='mulu883' />
<p class='h3'>迴瀾亭</p><p style="margin-left:0em;text-indent:2em">在短姑道頭。清光緒<span class='corr'>間</span>，邑人王克明建。民國己未陳性良重修。<span class='note-inline'>(採訪)</span></p>
</div>
<div class='div-other'><a id='mulu884' />
<p class='h3'>宏涼亭</p><p style="margin-left:0em;text-indent:2em">在玉堂街中。<span class='note-inline'>(採訪)</span></p>
</div>
<div class='div-other'><a id='mulu885' />
<p class='h3'>半路亭</p><p style="margin-left:0em;text-indent:2em">在香雲路中，因名。清嘉道<span class='corr'>間</span>，慧濟寺僧頂順建。<span class='note-inline'>(採訪)</span></p>
</div>
<div class='div-other'><a id='mulu886' />
<p class='h3'>娑竭龍王祠</p><p style="margin-left:0em;text-indent:2em">在普濟寺左，三會堂側。<span class='note-inline'>(舊志)</span></p>
</div>
<div class='div-other'><a id='mulu887' />
<p class='h3'>龍王堂</p><p style="margin-left:0em;text-indent:2em">在法雨寺天王殿旁。清光緒二十年，住持化聞重修。<span class='note-inline'>(《許志》；採訪)</span></p>
</div>
<div class='div-other'><a id='mulu888' />
<p class='h3'>土地祠</p><p style="margin-left:0em;text-indent:2em">在普濟寺右，仁德堂西，前後共六<span class='corr'>間</span>。清康熙三十六年，仍舊址建。<span class='note-inline'>(舊志)</span></p>
</div>
<div class='div-other'><a id='mulu889' />
<p class='h3'>天妃宮</p><p style="margin-left:0em;text-indent:2em">在司基灣西，僧大慧建。今改福泉庵。<span class='note-inline'>(《裘志》；採訪)</span></p>
</div>
<div class='div-other'><a id='mulu890' />
<p class='h3'>天后閣</p><p style="margin-left:0em;text-indent:2em">在法雨寺前。清雍正九年，住持法澤建。宣統二年開然重修。<span class='note-inline'>(《許志》；採訪)</span></p>
<p style="margin-left:0em;text-indent:2em">《許》、《秦》志〈事略〉並載雍正九年辛亥修建。時法雨住持法澤以山在海洋，禮香者皆由舟楫，而寺中從未奉有天后香火，甚為缺典。乃建閣三<span class='corr'>間</span>以祀。及閣成日，黃昏後，忽見彩船一隻，儀從旌旗繽紛整肅，左右羽扇交蔽，前掌大燈兩盞，照耀光明，從東洋海上而來，直至千步沙。監督諸員及僧眾工役，同時共見。知為神靈示現，無不驚異。</p>
</div>
<div class='div-other'><a id='mulu891' />
<p class='h3'>關聖祠</p><p style="margin-left:0em;text-indent:2em">在蓮花洋畔，汛兵守此，今改廣福庵。<span class='note-inline'>(《裘志》；採訪)</span></p>
</div>
<div class='div-other'><a id='mulu892' />
<p class='h3'>關聖閣</p><p style="margin-left:0em;text-indent:2em">在永壽橋東堍。<span class='note-inline'>(舊志)</span></p>
</div>
<div class='div-other'><a id='mulu893' />
<p class='h3'>關聖祠</p><p style="margin-left:0em;text-indent:2em">在善法堂前，舊為海防公署，今廢。<span class='note-inline'>(採訪)</span></p>
</div>
<div class='div-other'><a id='mulu894' />
<p class='h3'>五公祠</p><p style="margin-left:0em;text-indent:2em">在普濟寺伽藍殿右。供明宮保尚書周寅所、提學副使楊楚亭、太僕寺正卿劉行素、禮部主事屠赤水隆、尚寶司丞沈玄扈等像。<span class='note-inline'>(《裘》、《許》二志)</span></p>
</div>
<div class='div-other'><a id='mulu895' />
<p class='h3'>何公祠</p><p style="margin-left:0em;text-indent:2em">在普濟寺山門外，三會堂左。供明總兵何汝賓像。<span class='note-inline'>(舊志)</span></p>
<p style="margin-left:0em;text-indent:2em">薛三省記曰：</p>
<p style="margin-left:0em;text-indent:2em">參將盡寧紹而守，起自嘉靖末季；其以副總兵守職者，實所僅見。而今復見仲升何公，初以部署指揮行守將事。不二年，而進副帥。蓋是時遼與滇均發難。縣官廣厲武、守將高等，率驟遷去。當事者念海上方多劇盜，非公無可與計事。故先遷期疏請以公副大帥。兩浙守將凡四。而寧紹並海，袤延幾千里，當東南要衝，任最重。而參將建牙舟山，居海中，去大帥府數百里。往來期會，出入洪濤掀浪之<span class='corr'>間</span>。暴風毒霧，猝不知所自起。兩汛所經廣瀁無垠之域，所患政不在䲔鰐也。地又最險，此非素鎮定、饒有膽略、以長風巨浪為遊戲者，時且骨驚神怖，惴惴魚鼈與鄰之是憂，而暇憂敵乎？公恂恂退遜，驟視之，文儒耳；而中實深鷙、多計畫。且吳產習於水，其視海若陸，視舟檣之顛危若車軒輊；而擊楫指麾若折松麾羽，從容談笑，不少動於顏色也。又歷官所蒞，率舟師，益練習。臨戎，必身先士卒而賈以餘勇。嘗謂水軍與步軍，異勢而不同情。步軍，扼險而守，所趨利，遠不過百里，得據勝地而出奇。水軍，亦扼險而守，然趨利，遠者多在數百里外，無利可據，惟藉天助而致死。故步軍爭勝於地，水軍不爭於地而爭於水。又不徒爭於水，而爭於風。水有候而風無候。有候者，人不得逆挽。無候者，人又不得順噓。故風與水候兩順，則我操勝。兩逆，則敵操勝。一順一逆，則我與敵互操勝者半。而人力則弓矢劍戟，諸步軍之長技，皆非所施也。所恃獨舟楫與火具耳。故公在軍所操術，惟謹占候，慎葺造，精火攻之器械。而大指，先收人心而用其死力。浙，往計惟倭，近乃禦盜。盜多閩人，狡黠；假漁為名，聚而剽商舶，掠其資。不中，則質人而責重賄，無虛日。然飄忽無定蹤，水軍無如何也。主者度非一大創之不可，而計無所出。議多市商舶，伏兵為覆，誘取之。公曰：「此掩也，可以一逞，盜不可得盡也。軍興力乏，安得多資為市？吾惟有明號令、嚴賞罰，以厲將率；將率善，則士卒用命矣。且盜未嘗不畏吾軍也。故春防軍厚集則遁，撤則掠。吾軍在外游徼者非乏，乃所乘小舠，故盜視為易與耳。今令大艘更番挾以出，則盜懼不敢肆其策，至今不能更也。」公性謹厚，嚴飭諸將伍，少犯令即置法。私門雖篹器之食勿輕入。終遷日毋更，其廉若此。惟廉為能寬，寬則惠廣，足以結士。廉為能靜，靜則事省，足以安下。廉為能公，公則政平，足以服眾。廉為能明，明則鑑精，足以辨材。公所以收人心而能使人用命者，以此。公先後守職凡六載，從前未有若此久者。而窮極海外形勢，不遺幽遐，亦未有若此勞者。政久而德深，勞積而功高，此祠所由建也。舟山，公所建牙地；而洛迦山為外楗，倭內窺所必經，乃守望獨薄。當時意或以大士威神足憑以讋遠。而近者盜則更所垂涎。蓋盜所乏者糧，其視香積猶外庾也。故兩防，公數臨蒞以耀兵。諸士伍謂公雖遷去，而其神情長依依此山，乃即以建祠。祠成，參軍何國輔走書屬余記。後因公事過邑，數肅余為請。因為記公功德之大者，而併及建祠之意若此。公，名汝賓，字仲升，即以為號。家世衛指揮使令，遷都督僉事，鎮兩廣。雅好文，所創著《舟山志》，不獨徵故實，且足裨軍策云。明天啓丙寅仲夏。<span class='note-inline'>(《陳志》)</span></p>
</div>
<div class='div-other'><a id='mulu896' />
<p class='h3'>陸公祠</p><p style="margin-left:0em;text-indent:2em">在普濟寺衣珠堂右。供明郡守陸自岳并圓初長老神主。今廢。<span class='note-inline'>(《裘》、《秦》志)</span></p>
</div>
<div class='div-other'><a id='mulu897' />
<p class='h3'>四監祠</p><p style="margin-left:0em;text-indent:2em">在普濟寺柏香亭後，三<span class='corr'>間</span>，原烟霞館改。孤高爽塏，登之，峯巒蒼翠，島嶼明沒；烟水霧霞，繚繞襟袖。明萬曆<span class='corr'>間</span>，寺僧建內官三公祠於山後，以祀督造御用監太監張隨、御馬監太監党禮、內官監太監馬謙。清初，以王臣副隨，同董寺役，併祀之，為四監祠。<span class='note-inline'>(《裘》、《許》志)</span></p>
</div>
<div class='div-other'><a id='mulu898' />
<p class='h3'>藍公祠</p><p style="margin-left:0em;text-indent:2em">一在普濟寺，一在法雨寺。均清康熙三十二年建。祀清定海總兵藍理。<span class='note-inline'>(舊志)</span></p>
<p style="margin-left:0em;text-indent:2em">清慈谿姜宸英記：</p>
<p style="margin-left:0em;text-indent:2em">佛法自漢入中國，其時可謂久，而其道日益廣矣。夫惟其道廣，則藉手於衛道者甚殷。其時久，則凡所歷治亂盛衰、變遷興廢之狀日多，而其需夫人之衛之也，亦日亟。顧古今來，作釋氏干城者多矣。大都不過捨基址、施金錢而止；未有終始經營、難不辭而久不倦，如元戎藍公之於普陀二寺者也。方夫海禁乍弛，僧眾初歸，而道場梵剎俱未興建時，則有故鎮黃公乘<span class='corr'>間</span>力奏，遣員賜帑，初地重光。然命甫下，而黃公旋沒於官。公來繼鎮，建牙翁洲。翁洲距普陀百里，潮汐往返，風濤叵測，不以為勞，力任茲事。若宜革、若宜興、若宜先、若宜後、若宜多、若宜寡，寺之主者悉稟裁於公；公一以至誠大公處之。公之鄉多產巨木，斥俸捐資，桴海運木，分給兩寺。置木之值，至數千緡，無所吝然。予謂此不足為公難。其分處兩寺也，自有護法來。千百年<span class='corr'>間</span>，未有如公者。明萬曆七年以前，止建一寺。至後又有鎮海，然皆長老住持而已。展復來，別公以雙徑嫡孫，提督陳公敦請主席後寺，先入山者三年。公至普陀，喟曰：「改律為禪，後寺已然；而前寺獨可不延高行大德、闡宗風而登上乘者居之乎？」博咨廣詢，得天童八世孫潮音和尚。迎拜陞座，聞者皈嚮。兩師，皆慧心定識，又其宗皆臨濟，無所淄澠。公集兩廡僧徒，曉譬而戒勉之，至誠披露，人人悅服，緇素歎息。稱自有護法來，真未有如公者。競謀建公生祠，以尸祝不朽。越明年，兩寺告成。俱以宸英素辱公知，函書來京，丐為文以鐫石。余曰：「公鎮定十年，功德及吾寧者甚大。即不辱與公交，亦不得辭。然予知公極審。於公遇前寺，知公之精微；於公遇後寺，知公之廣大。嗚呼！公待佛及僧如此，其忠君愛國、誠民卹兵，更宜何如哉？遂敍其終始難不辭而久不倦者，以復兩寺之請。世之覽者，諒不以予為阿公。而公亦必不以予言為河漢也夫！」康熙丁丑八月。<span class='note-inline'>(《裘志》)</span></p>
</div>
<div class='div-other'><a id='mulu899' />
<p class='h3'>陳、黃二公祠</p><p style="margin-left:0em;text-indent:2em">在法雨寺。清康熙三十七年，住持性統建。<span class='note-inline'>(舊志)</span></p>
<p style="margin-left:0em;text-indent:2em">清鄞胡德邁〈法雨寺合建陳、黃二公祠記〉：</p>
<p style="margin-left:0em;text-indent:2em">古今來，事之盈虛消息倚夫數，而廢興成敗則係夫人。數若待人，而人不委數。故自廢而興、轉毀而成者，其功多不可忘。雖或其人已沒，其事猶樂得而稱頌弗衰。如普陀法雨寺之於故提督陳公、總戎黃公是已。夫普陀為震旦名山，與峨嵋、五臺、九華齊稱。乃其山川奇詭雄特之氣，結為前寺。不足，至明，五六百年，又發而為後寺。亦足以見大士德教之遠、願力之宏矣。其屢廢屢興，要亦時勢使然。今上皇帝二十有六年，文綏武讋，盡土悉臣。海外甌脫，廓入版圖。於是厲禁盡弛。而普陀內徙之僧，雖歸故宇，未奉明綸。黃公鎮定二年，恭遇翠華南幸，乘<span class='corr'>間</span>奏請。于是得賜帑金，重建兩寺。蓋不獨慈雲法雨廣被東南，而吳越封疆門戶益得藉外屏以固金湯矣。先是，寺之未建也，麋鹿滿山，荊榛蔽野。惟我別公和尚，遠從西蜀，訪舊天童。陳公聞其名，俾主法雨，宏度沙門。于是自萬曆來百餘年，第習講律之傳，一變而為禪宗大乘之學。不寧惟是，今元戎義山藍公，聿繼黃公來鎮，信道愛人，亦惟是普門干城為任。謂改律為禪，義可師法。由是延今潮音和尚，一如陳公之延別公。而普濟、法雨，不減天童、雪竇、五磊、精嚴閎淨矣。嗚呼！向微陳公，藍公亦必為之。然而後來之美，其得忘前事之師乎？別公曰：「我之不忘黃公，猶藍公也。我之不忘陳公，猶黃公也。於藍公則專之，於陳、黃二公則合之，禮也。」祠成，丐予為記。予曰：「寺之由毀而成，黃公之德。禪之由廢而興，陳公之功。皆不可視為偶盈偶息之數。所謂數若待人而人不委數者，於是乎在。嗚呼！道不高，則衛道者不力。教不宏，則翼教者不切。觀陳、黃二公之於法雨如此，即別公可知矣！予是以不辭其請而為之記。」康熙三十七年戊寅冬。</p>
</div>
<div class='div-other'><a id='mulu900' />
<p class='h3'>黃公祠</p><p style="margin-left:0em;text-indent:2em">在普濟寺伽藍殿左。供清定海總兵黃大來像。<span class='note-inline'>(《裘》、《許》志○《秦志．梵剎門》附五公於四監之左，附黃公及邑令繆燧於四監之右，無五公、黃公專祠。)</span></p>
<p style="margin-left:0em;text-indent:2em">清慈谿鄭梁記：</p>
<p style="margin-left:0em;text-indent:2em">昔漢朱邑為桐鄉，有惠政，民德之。於其在官，為邑建祠以俎豆之，此生祠之昉也。迄今二千餘年<span class='corr'>間</span>，為吏若帥者，無邑之德而皆仍邑之事，生祠徧郡國矣。然皆蒞則安之，去則毀焉。予謂此真生祠者矣。獨至故總戎黃公則不然。公鎮定海三年，忠於其職，今皇帝實眷依之。二十八年，帝南巡，公護駕行在，帝從容問公舟山緣海事宜。公輒慷慨陳地方兵民利弊甚悉，帝嘉納之。公平時信道而敬佛。嘗憫普陀，為大士演法道場；即今閩疆展闢、海宇蕩平，天下名山皆被嘉賴；而大士現靈之區，反錄錄墨墨。一二僧徒私相號召，挺鐘撾鼓於荒烟蔓棘之中，心甚苦之。且幸際承平，即無所言。脫不幸一旦有事，此自歸自復之眾，誰任其咎？思欲陳之，而未有路。適帝召問，遂乘<span class='corr'>間</span>為帝陳之。於是帝可其議，帑金有賜，衛臣有遣，而普陀煥然重建焉！公方欲多方培護，廣建名藍；越明年，而公以疾沒於官。死之日，兵與民無不哀慟如喪所親；而山中千百僧徒尤悲念之不忘。於是相與闢地治宮，祠公於伽藍殿之左，肖像而俎豆焉。報功酬德，禮也。潮公來住此山，與余交好；遂以公祠落成告，屬為記以垂久遠。余曰：「文之傳公，不如公德之在人心者，自為可傳也。然數十百年，見聞迭異。故老之口盡，而我公之明德亦湮。勒諸貞珉，載諸山乘，公雖亡，而其事其德不與俱亡也！余是以不辭而為之記。」<span class='note-inline'>(下略)</span></p>
</div>
<div class='div-other'><a id='mulu901' />
<p class='h3'>施公祠</p><p style="margin-left:0em;text-indent:2em">在<span class='note-inline'>(未詳)</span>。祀清定海總兵施世驃。<span class='note-inline'>(《許志．萬經記》。○記內不詳祠之地址與所祀者之名，殊覺歉憾。)</span></p>
<p style="margin-left:0em;text-indent:2em">清鄞萬經〈施公生祠記〉：</p>
<p style="margin-left:0em;text-indent:2em">士君子立身揚名，其豐功偉烈，可著於當時、可傳於後世者，青史載之矣。又能推其所餘，使方外之民頌功德於勿衰、尸俎豆於奕世，是又其靈根天植，雖處世網，不為事物所淆；故能於撫宇愛養之中，而宏護於潛修密證之區。其志量之高大、識見之廣遠，豈凡屬居官者，所可同日而語哉？如元戎施公，其殆有不可及者歟！公本將種，世有令德。其秉鉞於定也，輕裘緩帶，詩酒永日。雖際時之昌，亦公之才智過人，故能先聲而懾眾，不誡而事成也。普陀名山乃其轄下。或承使命，或視師旅，常航過其地。繼之則為聖祖祝萬壽，并為母太夫人祈遐齡，亦時往其<span class='corr'>間</span>。由是與方丈諸師，敍談移日。公不知有名位之可拘，而山中亦若忘人之勢；惟於寺之得失利病，事之開遮趨避，無不導止斡旋。山中德焉，謀肖像於護法諸神之列。是公之厚德高誼，入人者深。故思慕之不足，而詠歌之；詠歌之不足，而對越之。豈若世之阿好以為榮，而去則毀之者哉？吾聞釋尊善逝，在靈山會上，以佛法付囑國王大臣。蓋僧行忍辱，外侮易乘；不有屏翰，其何以穀？公其受囑靈山者歟？又聞士大夫之英敏特達、克荷綱常者，皆從三寶中來。分散四方，共行教化。公其五百應真者歟？不然，何能忠孝克諧、公私兼濟若此其裕如耶？噫！世網若膠漆，貪欲若大海，世人貿貿，沒齒不返。非得大雄氏清淨無為之學，中道拯救，何能使吾輩背塵合覺、解脫桎梏，而得究竟安樂也哉？則凡衛翊其教以覺夫斯世斯民者，雖百世祠奉之，可也。而况于親沐其休者乎？予久依公之治下，而普陀珂公，邂逅京師，又常稱述其風節。其言信有徵也，因不辭而記之。</p>
</div>
<div class='div-other'><a id='mulu902' />
<p class='h3'>留衣堂</p><p style="margin-left:0em;text-indent:2em">在法雨寺。清定海總兵藍理去任，留一襲衣，以表不忘。住持性統因建斯堂。<span class='note-inline'>(《裘志》)</span></p>
<p style="margin-left:0em;text-indent:2em">清釋性統〈藍公留衣堂跋〉：</p>
<p style="margin-left:0em;text-indent:2em">大元侯藍公，於庚午歲，自宣化奉命移鎮定海。甫下車，為國祝釐，旋登普陀。荊榛載道，瓦礫成邱，慨然有興復之志。歷任十有二年，殫心竭力，曲盡經營。殿成輪奐，閣聳雲霄。即帑金頒由內府，寺額得之御賜，亦皆公持衛精忱所感召也。至於公之治定也，闢土地、浚河池，置館通商、肅軍安民；豐功偉業，閤邑咸稱。今歲辛巳，詔駐天津。公至寺禮辭大士，徘徊持久；留衣一襲，以表不忘。昔韓文公問道靈山大顛禪師，留衣鎮寺；後周濂溪覩留衣亭，有「不知大顛何似者，數書珍重更留衣」之句。公之勛名大過韓文；山野道行遠遜大顛。蒙此殊貺，得不自愧？然覩物懷人，永鎮千秋，竊所幸耳。因建留衣之堂以示來茲云。</p>
</div>
<div class='div-other'><a id='mulu903' />
<p class='h3'>佛教會</p><p style="margin-left:0em;text-indent:2em">在龍沙，原名僧教育會。清光緒三十四年，法雨寺退居開如，彙同通達、堃寶、善章、永悟、月德、開然、文質、益謙、廣學、了餘、文蓮、釋照、願來、源通等，呈廳創設，為保護佛教，提倡僧學機關。宣統元年，廣學獨力建造會舍十六<span class='corr'>間</span>，費銀幣三千餘元。民國二年改今名。<span class='note-inline'>(採訪)</span></p>
</div>
<div class='div-other'><a id='mulu904' />
<p class='h3'>化雨僧小學校</p><p style="margin-left:0em;text-indent:2em">在龍沙佛教分會內。清宣統元年創設。專課僧童，不取學費。道遠者，復由校供膳。其常年經費，由佛教會撥充。<span class='note-inline'>(採訪)</span></p>
</div>
<div class='div-other'><a id='mulu905' />
<p class='h3'>慈雲初級小學校</p><p style="margin-left:0em;text-indent:2em">在邑城南郊。清宣統三年，就法雨寺下院吉祥庵改設。就學者常百數人。其費亦佛教會支領充用。<span class='note-inline'>(採訪)</span></p>
</div>
<div class='div-other'><a id='mulu906' />
<p class='h3'>復權初級小學校</p><p style="margin-left:0em;text-indent:2em">在朱家尖月隩，清宣統二年設立。<span class='note-inline'>(採訪)</span></p>
</div>
<div class='div-other'><a id='mulu907' />
<p class='h3'>培本初級小學校</p><p style="margin-left:0em;text-indent:2em">在朱家尖大同隩，于民國八年設立。<span class='note-inline'>(採訪)</span></p>
</div>
<div class='div-other'><a id='mulu908' />
<p class='h3'>啓明初級小學校</p><p style="margin-left:0em;text-indent:2em">在朱家尖白山頭，于民國十二年設立。<span class='note-inline'>(採訪)</span></p>
<p style="margin-left:2em">按：以上三校，原稱洛舵鄉區立第二、第三、第四國民學校。于民國十三年一月，收歸本山寺辦，改定今稱。其經費，就該山宕捐撥充。如不敷，由兩寺籌墊。</p>
</div>
<div class='div-other'><a id='mulu909' />
<p class='h3'>醫院</p><p style="margin-left:0em;text-indent:2em">在法華洞下，民國三年，由錫麟堂了餘捐助其祥篷基址，並募資建造房舍，延醫施診，旋以絀於經費而止。十一年夏，開如、了餘兩退居，暨前、後二寺住持，各庵當家，以醫院停止，山中僧俗，及春夏朝山禮佛者，偶抱病恙，苦於束手，殊失我佛慈旨。決議籌款恢復，延中西醫士各一，常川住院，以待病者求醫之便。<span class='note-inline'>(採訪)</span></p>
</div>
<div class='div-other'><a id='mulu910' />
<p class='h3'>警察分所</p><p style="margin-left:0em;text-indent:2em">在龍沙，民國六年創設。初借舊醫院為辦公處。後以醫院恢復，由開如等籌款建造房舍十餘楹。駐警佐一員、警士十一名，以詰奸暴而維治安。<span class='note-inline'>(採訪)</span></p>
</div></div>
<div class='div-other'><a id='mulu911' />
<p class='h2'>坊<span class='note-inline'>(共五座)</span></p>
<div class='div-other'><a id='mulu912' />
<p class='h3'>木華表</p><p style="margin-left:0em;text-indent:2em">在短姑道頭，題曰「海天二梵」。後修，另書其額，前曰「慈航普渡」，後曰「福海無涯」。<span class='note-inline'>(舊志，黃應熊記；採訪)</span></p>
</div>
<div class='div-other'><a id='mulu913' />
<p class='h3'>石坊</p><p style="margin-left:0em;text-indent:2em">在妙莊嚴路，閩中張瑞圖題。今廢。<span class='note-inline'>(舊志〈妙莊嚴路〉下；採訪)</span></p>
</div>
<div class='div-other'><a id='mulu914' />
<p class='h3'>石牌坊</p><p style="margin-left:0em;text-indent:2em">在法雨寺前，清雍正間建。<span class='note-inline'>(採訪)</span></p>
</div>
<div class='div-other'><a id='mulu915' />
<p class='h3'>石牌坊</p><p style="margin-left:0em;text-indent:2em">在普濟寺右。</p>
</div>
<div class='div-other'><a id='mulu916' />
<p class='h3'>海岸牌坊</p><p style="margin-left:0em;text-indent:2em">在短姑道頭。民國八年，無為陳錫周居士性良，因祈嗣有感，倡緣建造。內豎鐵柱，外溶水泥，工程堅固，形勢雄壯。禮山者，脫鯨濤而登淨土，仰視斯坊，規模雄壯，咸訝偉觀。普濟寺住持了餘為文記之。坊<span class='corr'>間</span>題額：滇南王人文題曰「南海聖境」；東海徐世昌題曰「同登彼岸」；河<span class='corr'>間</span>馮國璋題曰「寶筏迷津」；黃陂黎元洪題曰「金繩覺路」；江朝宗題曰「囘頭是岸」。</p>
<p style="margin-left:0em;text-indent:2em">又大興馮恕聯云：</p>

<div class="lg regular" style="margin-left:0em;"><div class='lg-row'>有感即通　千江有水千江月</div>
<div class='lg-row'>無機不被　萬里無雲萬里天</div>
</div><p style="margin-left:0em;text-indent:2em">四明王禹襄聯云：</p>
<p style="margin-left:0em;text-indent:0em;" class="lg-abnormal"><div class='lg-row'>一日兩度潮　可聽其自來自去　千山萬重石　莫笑他無覺無知</div>
</p><p style="margin-left:0em;text-indent:2em">簡照南聯云：</p>
<p style="margin-left:0em;text-indent:0em;" class="lg-abnormal"><div class='lg-row'>到這山來　未謁普門　當先淨志　渡那海去　欲登彼岸　須早囘頭<span class='note-inline'>(採訪)</span></div>
</p><p style="margin-left:0em;text-indent:2em">釋了餘記：</p>
<p style="margin-left:0em;text-indent:2em">觀音大士，誓願洪深，慈悲廣大。於十方無盡世界，普現色身，隨機說法。諸大乘經，悉載其事。然即就此方應凡夫機，所示之迹，亦復多難勝數，妙不可測；況普應六道及界外三乘之大機乎？若非圓證法身，何能有此大用？錫周居士陳性良，沐恩甚深，報恩心切。擬欲同人，咸深感想，因建水泥牌坊一座於海岸。蓋欲示人以苦海無邊，囘頭是岸。生死海中，唯有大士可為恃怙。因略敍伊沐恩之事，勒之貞珉。企後之來哲，同生信心，同蒙覆庇。庶可即妄明真，消人我之幻執；識心達本，證寂照之佛性矣。錫周居士賦性忠厚；初唯講求儒道之旨，於如來大法及三世因果之理，尚未深信。夫人胡氏宿有信心，禮佛誦經，寒暑疾病，修持不懈。年三十餘，長子不育，行善益力。不久復有娠，將及誕期，乃得大病。二十九日不進飲食，不能言語，不能轉側。身瘦如柴，體熱如火。名醫束手，殆無生理。一夕，夫人夢一老媼手持數莖蓮華，謂曰：「汝由宿業，膺此惡疾。幸植善根深，以故我從南海來安慰汝。」隨以蓮華周身拂拭，曰：「拂汝業障，好生嘉兒。」遂覺身心清涼，爽快莫喻。因即甦醒，通身流汗；而熱退身安，顏色溫和，直與好人等無有異。次日即生一子，適為三月三日上巳嘉辰。經此燒熱飢餓二十九日，而兒體豐滿龐厚，與無病者所生無異。今年此子已十歲矣。噫嘻異哉！居士荷蒙大恩，直同生死肉骨，方知佛經所說菩薩不思議利生之事，真實不虛。惜拘墟之士，以凡夫知見，肆口謗黷。適形其無知無識，坐井觀天；徒為大悲主憐憫悲傷而無從救度耳，哀哉！由茲信向之心十分懇至。去歲來山，擬修牌坊。吾友印光以太子塔將頹，勸令置此修彼。然伊願心已發，勢難中止。故於今春兩工並興，兼建塔院及寺前池畔欄杆，並重修涼亭，需費五萬有奇。雖亦廣乞名望大老，各出淨資，襄成盛舉；然塔之崇高，池之莊嚴，坊亭之壯闊，鳩工選材、役夫無算，無一非居士慨輸巨款，獨力經營，以成就此功德莊嚴。信心宏願，吁！可敬矣！捐資善士悉載塔院碑中。茲特書此菩薩應化無量百千大海中一滴之相，令諸同人生正信心，各各恭敬供養、稱念名號。豈但常蒙加被、逢凶化吉、遇難成祥已哉？儻能竭誠至極，何難斷惑證真、超凡入聖？將來亦可如菩薩豎窮三際、橫徧十方，普現色身、度脫眾生也已。又觀音大士乃過去古佛。以大悲心，垂形九界。應以何身得度者，即現何身而為說法。但以眾生機劣，無由得見本相。凡蒙祐者，多皆見為老媼。蓋以隨順劣機，顯示婆心。若謂實屬女身，則于菩薩上同下合之道，毫未夢見在。</p>
</div></div>
<div class='div-other'><a id='mulu917' />
<p class='h2'>塔<span class='note-inline'>(共十二處)</span></p>
<div class='div-other'><a id='mulu918' />
<p class='h3'>多寶佛塔</p><p style="margin-left:0em;text-indent:2em">俗名太子塔，在普濟寺東南。元元統中，宣讓王施鈔千錠，為住持孚中建。高九丈六尺，凡五層。俱用太湖美石製成。四面各安佛相。旁欄柱端，刻守護天神、獅子蓮花，極工巧生動。年久就圮。民國八年，僧印光、了餘、了清合請無為陳錫周居士性良，倡緣補修。其缺壞處，悉用水泥補之。又全塔外面均以水泥厚敷之，以期永久不壞。其堅固精緻，實不多見。四圍繚以垣牆，以為塔院。正殿五楹，中三<span class='corr'>間</span>供佛，旁二<span class='corr'>間</span>住守塔僧。後有偏廈四<span class='corr'>間</span>以安廚竈。合海岸牌坊、寺前欄杆，共費銀幣五萬餘圓。為山中近年來絕大之工程。<span class='note-inline'>(舊志；採訪)</span></p>
<p style="margin-left:0em;text-indent:2em">釋了餘記：</p>
<p style="margin-left:0em;text-indent:2em">一切眾生，一念心性，與三世諸佛無二無別。但以無始至今，從未悟故。迷真起妄，背覺合塵。反承此不生不滅常住佛性，而為起惑造業、輪囘生死之本。如來憫之，隨機說法。普令三根，隨分受益。又以法音有<span class='corr'>間</span>，塔像常存。故令四眾建立塔像，企其瞻禮投誠，漸種善根；一覩聖容，永為道種。以作返妄歸真、背塵合覺、消除惑業、復本心性之最勝因緣。普陀乃大士示迹之勝地，歷朝祝嘏之道場。自五代梁貞明<span class='corr'>間</span>開山，迄今千有餘年普門常啓，宗風不墜。允為震旦佛國，東南福地。當元季時，有孚中信禪師者，道高一世，德感九重。五坐道場，宏闡宗乘。王公大臣多從問道。於天曆時，住持普陀。至元統<span class='corr'>間</span>，購太湖石，覓上妙工，造多寶佛塔一座於寺東南隅。其高五層，計九丈六尺。上三層四面各雕佛菩薩羅漢聖像。慈容妙麗，儼然如生。精工妙手，悅人心目。宣讓王嘗從師問道，發心施資，故俗稱為太子塔焉。迄今五百八十餘年，歲月經久，兼以大海之中，鹹霧颶風、烈日嚴霜，摧殘諸物，最易敗壞。故其塔頂已脫，聖像殘缺，石縫裂開，勢將崩倒。竊念前人建立，原為國民植福；忍令破壞倒坍，以泯滅古迹與眾生福田乎？但以僧等財法俱貧，莫由措辦。戊午六月，適值錫周居士陳公性良來山，擬建道頭牌坊。吾友印光偕餘與法雨住持了清，共謂之曰：「公宿承佛囑，宏護三寶。今太子塔勢將崩倒，僧等愧無德能，無從設法。願不惜鈞力，為之重新。或可置彼先此，以急先務。」伊應之曰：「吾願已發，勢難中止。然既蒙見委，當努力代為諸師募緣倩工，勉負責任。」因具疏，詳述愚忱。仗彼福力，蒙前大總統黎公、前大總統馮公、今大總統徐公，各出淨資，以增輝普陀，倡導四眾。一時名公偉人悉發信心，協力贊襄。故於今春三月，隨即開工，兼復增修海印池欄杆。俾多寶佛塔，又復從地湧出；普濟寺前，常見珍池欄楯。又開拓地基，創建塔院。築正室五楹、偏廈四<span class='corr'>間</span>。凡所需用，悉皆具備。安一淨行頭陀，長時奉侍香火。定海縣知事馮公秉乾聞之，不勝歡喜，隨即出示保護。可謂夙具靈根，不忘付囑者也。從茲入普門者，親見多寶；修淨業者，常遊珍池。其功德利益，當與虛空同其壽量，非筆舌所能形容也已。工既成，乃述其緣起，勒之貞珉，永垂不朽。</p>
</div>
<div class='div-other'><a id='mulu919' />
<p class='h3'>釋迦佛舍利塔</p><p style="margin-left:0em;text-indent:2em">在梵音庵上。<span class='note-inline'>(木陳忞碑)</span></p>
<p style="margin-left:0em;text-indent:2em">明釋木陳道忞〈梵音庵釋迦佛舍利塔碑〉<span class='note-inline'>(節略)</span>：</p>
<p style="margin-left:0em;text-indent:2em">明州古稱三佛地，其最著者曰鄮山。蓋周厲王時，東天竺國無憂王所藏釋迦文佛真身舍利處也。去明州薄海五百里外，復有山曰補怛洛迦者，則普門大士化迹所顯。以佛菩薩慈悲因緣故，故自晉之太康、唐之大中以及今，上千齡，歲奔走赤縣神洲之民，至有梯山萬里、踰溟渤、犯驚濤，扶老攜幼而至者不衰。山處大海中，為支那四山之冠。鼓涵風日，摩蕩雲煙。其巘絕處，為菩薩頂。菩薩頂之下，為梵音精舍。當日月晴霽，則千山排闥，而隱隱隆隆於青蠃翠黛之中者，鄮山也。熹宗天啓丙寅，有梵僧至自波羅奈國。見其洞壑平坦，以為八吉祥、六殊勝地，莫是之過。乃出所懷舍利，建塔其上。由是慈網交羅、海山互映矣。塔高如來身量，內奉栴檀香塔一肘量，黃金寶盋為承，上以金鐘彌覆之，而舍利實藏是焉。初梵僧募塔平江，人莫之信。舍利憫之，乃顯神變為之助發。於是有見三者：一者見黑白紅色<span class='corr'>間</span>錯者，或惟見佛身相好者，或始不見而終見如徑寸大者。遂一時傾施填委，塔以成。其莊嚴妙麗類鄮山；而安奉之法，則舍利從黃金盋網楞眼中投以入。及禮覲，則出以視。如是者再三出之，則增長數倍，不可取視焉。丁丑春仲，余自太白來觀，山中耆宿咸為余言，且請記之。余曰：「舍利，聖人之骨身也，聖人神變不止是。愍世狹劣，示其小者。夫何足以觀聖人哉？當觀聖人韜光掩寂，而舍利留靈，福天上人<span class='corr'>間</span>，亙百代、歷金石水火而愈靈愈固者，抑豈無自而然哉！蓋聖人體道乎其身，達形神而一之，臻夫大妙，故能神變無窮。其自書契以還，薄海內外，苟非聖人、非聖人達道弟子，罕不葬骨五泉、遺塵九土，豈其道與聖人異？抑身夫道者，或日用而不知焉，或半生半滅、半不生滅焉。是以見有虛棄，依正相隨，又烏怪其然耶？故佛與羅漢皆有舍利，惟佛最堅不可壞。而先德嘗稱真淨舍利大如菽，五色晶瑩而又堅剛。嘗置鐵砧，舉鎚擊之，砧鎚俱陷，而舍利無損。謂其平昔踐履明白、見道超詣所致。諗余舊聞，豈不以其道之故哉？是以先德說法，往往提倡身心一如、身外無餘之旨，而近世皆諱言之。余恐聖人之道隱而不彰，故書此以告夫吾輩之為聖人之徒者。」<span class='note-inline'>(下系詞略)</span></p>
</div>
<div class='div-other'><a id='mulu920' />
<p class='h3'>鐵壁機禪師舍利塔</p><p style="margin-left:0em;text-indent:2em">在澄靈澗。</p>
<p style="margin-left:0em;text-indent:2em">清屠粹忠〈鐵壁舍利塔碑銘〉曰：</p>
<p style="margin-left:0em;text-indent:2em">舍利者何？鐵壁禪師覺幻靈殖之所變也。塔舍利者何？別公來普陀迎其祖鐵壁禪師舍利，奉一分建塔餘杭徑山，留一分而塔於是山者也。有說乎？曰有。於此見鐵師之道之高、澤之遠，而能令其孫思慕永久而不忘也。又於此見別公之誠於所事、敬於所尊，而能即法雨為治平、即白華為慶忠也。其鐵壁禪師大德高行，詳於年譜，載於《續燈》，流行於《語錄》，茲可無贅。示寂于康熙戊申，其骨殖分建窣堵波於西蜀治平、高峯。至於齎送舍利前來，則禪師之嗣法子，治平繼席竺峯敏公也。或疑且難之曰：「首邱之義，古也志之。慶忠自慶忠耳，於白華乎何居？慶忠而白華之，不幾於法雨而治平之乎？」予笑曰：「子何其泥於古而拘於方也！夫德不限封，道不限域，靈不限時。以別公之心喪其祖，終身不忘。即使埋土為藏，指樹為表曰：『此吾祖之塔也。』鐵師猶將依之不去，而况於舍利之所在乎？誠如子言，則是西方聖人泥洹恆河，不宜入東土。東土亦不宜崇其宮、嚴其像而奉之也。則是達摩者不當南來闡其教，而委其骨於炎荒也。嗚呼！其亦弗思而已矣。夫如是，余安得而不銘？」銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>至人不死　非不死也　覺靈變化　於昭天下</div>
<div class='lg-row'>舍利之來　來自慶忠　分於法雨　道流德風　東海湯湯　梅岑嵂嵂　善啓善承　為千古式<span class='note-inline'>(《裘志》)</span></div>
</p></div>
<div class='div-other'><a id='mulu921' />
<p class='h3'>金剛塔</p><p style="margin-left:0em;text-indent:2em">在金剛窟上，高丈餘，甃石為之。郡人尚寶司司丞沈泰<span class='corr'>鴻</span>建。<span class='note-inline'>(舊志)</span></p>
</div>
<div class='div-other'><a id='mulu922' />
<p class='h3'>華嚴銅塔</p><p style="margin-left:0em;text-indent:2em">在法雨寺東，安供以鎮山門。<span class='note-inline'>(《許志》)</span></p>
</div>
<div class='div-other'><a id='mulu923' />
<p class='h3'>千佛塔</p><p style="margin-left:0em;text-indent:2em">在法雨寺內。<span class='note-inline'>(《許志》)</span></p>
</div>
<div class='div-other'><a id='mulu924' />
<p class='h3'>三山來禪師衣鉢塔</p><p style="margin-left:0em;text-indent:2em">在澄靈澗。<span class='note-inline'>(舊志〈藝文．三山衣鉢塔楊雍建銘〉)</span></p>
<p style="margin-left:0em;text-indent:2em">清楊雍建〈三山禪師衣鉢塔銘〉曰：</p>
<p style="margin-left:0em;text-indent:2em">蜀東三山來禪師，既於康熙乙丑之秋示寂高峯。其嗣法門人千夫性一等，旋送靈殖入慶忠祖塔。至今一十三年，乃其最後傳道高第弟子別庵統公，則復以禪師衣鉢，建塔於普陀澄靈澗者，來請銘於余。余往在禾中，辱與師交，不敢辭。余惟釋氏之教，取舍虛實異於吾儒；顧其欲利物濟世，行道傳後，則其旨與吾儒同。至於生死之際，咸謂吾儒視之真，釋氏視之幻，而其實不然。吾儒之言曰：「生寄死歸。」故士君子，當綱常名教之繫，見危授命，所稱死有重於泰山者，言其義而已。其視死如歸之概，早已脫然於胸中。若夫沾滯萬有、貪生畏死者，愚夫豎子耳。至釋氏之言，則曰：「生死事大。」故一二庸妄之徒厠足禪門者，託為達情曠見，以四大為空，以泥洹為樂；言之甚易，履之甚難。而其<span class='corr'>間</span>真修實證、了然有得者，每以割愛捐慾為兢兢；一語及再生閱世，則厭苦之。由是言之，儒所輕在死，故捨生取義者乃為真儒。釋所重在死，故了然所往者乃為真釋。真釋真儒莫不各有所得而止。大抵儒所得在死之前，而釋所得在死之後。則其生平取舍虛實之致，亦概可見矣。今按禪師年譜、行狀，及語錄諸書，則師三十以前為真儒，少孝於二親。雖早慕玄修，而不肯恝棄。長遭亂離，勇戰忠國以護鄉里。三十以後為真釋，精參密詣，著書講學，倡道西北，以鐸東南。嗚呼！向微師，烏能有是弟如別公者哉？別公於師所授，無不實履。於所未發，無不闡微繹幽，流暢人寰。今主席法雨，又奉其師衣鉢，吉其方、崇其塔、宏其制以藏之。此皆三山禪師示寂時，所不意得此於今日者也。且師雖諄諄以廣道東南為囑，又孰料其不壞之寶，輝潤海隅一如身至其地也乎？吾儒之於父母也，葬而祭之則已耳。<span class='corr'>間</span>有遠居他郡，則亦託墳墓於兄弟宗人已耳。雖有孝思，安能再為之計？而釋氏之教，拳拳懇複，不嫌徙異。故予謂生死之際，儒輕而釋重者，此也。禪師出處始終大節，具見他文，予不更列。第述其自慶忠而再塔於普陀者如此，以遺其後人，是為銘。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>相如褒雄　蜀才肆好</div>
<div class='lg-row'>澤遠教衰　儒弗能有　三山人豪　功名敝帚　一肩釋統　轟雷傾斗　慶忠之塔　豎埒高峯</div>
<div class='lg-row'>彼衣鉢內　色相俱空　光芒怪偉　來厭蛟龍　澄靈一勺　與岷峨通</div>
<div class='lg-row'>夢夢者魄　滯於逝所　惟皎皎靈　在右在左　騎象踏獅　駕鰲亦可　滄海則桑　塔也不墮<span class='note-inline'>(《裘志》)</span></div>
</p><p style="margin-left:0em;text-indent:2em">釋性慧〈記別庵為慶忠目睛舍利，高峯衣鉢，並護國先師靈骨建塔普陀〉詩：</p>
<p style="margin-left:0em;text-indent:0em;" class="lg-abnormal"><div class='lg-row'>幟樹天南海印懸　曹溪重擔一身肩</div>
<div class='lg-row'>真燈既續龍宮藏　寶塔重標獅窟邊　正眼照人原不朽　傳衣無我鎮長年</div>
<div class='lg-row'>吾師誼切同心好　最後殷勤話已圓</div>
</p></div>
<div class='div-other'><a id='mulu925' />
<p class='h3'>普濟普同塔</p><p style="margin-left:0em;text-indent:2em">在龍灣。清康熙三十六年夏重修。<span class='note-inline'>(舊志)</span></p>
</div>
<div class='div-other'><a id='mulu926' />
<p class='h3'>化身塔</p><p style="margin-left:0em;text-indent:2em">民國十二年，諸同生居士仿東洋化身之法，為普濟、法雨各造一座。每塔費千餘圓。普濟，在多寶塔後半里許；法雨，在香雲路口。初則甚好用。以久空不用，鐵函鐵條通皆鏽爛。海山鹹霧，鐵都漬壞。況已經燒過之鐵，實為易壞之極。東洋僧俗通燒，常用尚不至鏽，故能經久也。<span class='note-inline'>(採訪)</span></p>
</div>
<div class='div-other'><a id='mulu927' />
<p class='h3'>法雨普同塔</p><p style="margin-left:0em;text-indent:2em">在雪浪山椒。<span class='note-inline'>(舊志)</span></p>
</div>
<div class='div-other'><a id='mulu928' />
<p class='h3'>子孫普同塔</p><p style="margin-left:0em;text-indent:2em">在海會橋東。清同治<span class='corr'>間</span>，立山徒化聞，募本派法眷建。凡立山派下子孫及諸法徒，皆可入焉。置眾香塘田五十畝，歲收租，充春冬祭薦之費。俾伴山，常明、長生、楊枝、寶稱五庵，及化恆派下子孫，六柱輪流，承值當辦。<span class='note-inline'>(立山公堂序)</span></p>
</div>
<div class='div-other'><a id='mulu929' />
<p class='h3'>天燈塔</p><p style="margin-left:0em;text-indent:2em">一在短姑道頭，一在佛頂山。徹夜燃燈，照耀海面，俾行舟知所向，無觸礁之患。佛頂燈塔，清光緒三十三年，慧濟寺僧德化募建；並置沈家門市房兩<span class='corr'>間</span>，收租充費。鎮海李雲書之母，前修燈塔，亦助若干。民國癸亥，復捐若干，為長年燈油費。<span class='note-inline'>(採訪)</span></p>
<p style="margin-left:2em">按：明釋傳燈《天台山志》云：「梵語塔婆，今略云塔。此翻方墳，亦翻圓塚，亦翻高顯，義翻靈廟。即供佛菩薩，及辟支、羅漢等舍利之所。隨尊卑，層級不同。佛菩薩者，高十三層。辟支塔，應十一層。阿羅漢塔，成以四層。餘隨品級減之。此八種塔上並有露盤。佛塔八重，菩薩七重，辟支六重，四果五重，三果四，二果三，初果二，輪王一。凡僧，但蕉葉火珠而已。」後世建塔，不原佛制。聖凡相濫，紕繆至多矣。是建塔本為舍利而設，且有佛制。後世僧沒，即肉身亦建塔院，已違古制。茲編所列，第取高顯之義。混諸塔為一鑪，益非佛氏建塔之原則。因援《天台志》語，以表釋之。</p>
</div></div>
<div class='div-other'><a id='mulu930' />
<p class='h2'>路<span class='note-inline'>(共四處)</span></p>
<div class='div-other'><a id='mulu931' />
<p class='h3'>妙莊嚴路</p><p style="margin-left:0em;text-indent:2em">自短姑道頭至普濟寺，長約五里。明時白華庵主僧性珠修建。經始於天啓丁卯，竣工於崇禎庚午，越四載，始易崎嶇為康莊。舊稱兩旁古木撐雲，交景垂蔭，翠峯環映，怒浪鳴空，山陰道上不足仿也。厥後滄桑改革，樹木摧殘，路尚無恙。<span class='note-inline'>(《裘志．妙莊嚴路》陳繼儒記)</span></p>
<p style="margin-left:0em;text-indent:2em">明華亭董其昌〈普陀山修路碑記〉：</p>
<p style="margin-left:0em;text-indent:2em">普陀在大海中，開闢之始，即有靈山奇奧之區，未成坦道。彼負好奇之癖、挾躋勝之具者，故自忘其跋涉之艱也。其如齎香而皈命、兼膜拜以奔趨者，何哉？嗟乎！驚魂甫定，繭足為虞。彼岸方躋，故步恐失。高高下下，無平不陂。兩兩三三，欲前且卻。即不至青柯坪昌黎漫試之悔，亦足灰桃花源漁父再訪之心。白華庵主朗公於是有修路之議。畚鍤繁興，眾緣輻輳。為石之工十有七，為土之工十有三。綿亙五里，星霜四周。昔之犖确交加、荊榛翳塞者，皆已變為周行，夷然魯蕩。竟不知布金之長者遇在何方？撤石之愚公勸者誰氏？猶之陽春雪曲，屬和更多；優曇鉢花，開敷甚速。朗公曰：「大士加被之力也，予何有焉？佛氏門中，此為最勝矣。昔佛沙伏國，既建寶塔，即埋珠網，立石於旁，刻銘詔後。將使異時修塔不煩大眾捐資。夫財施仰法施而就，前事為後事之師。顧予蕪詞，有慚珠網耳。」朗公名性珠，參學師承之詳，別有傳者，不具書。（銘詞略）</p>
<p style="margin-left:0em;text-indent:2em">華亭陳繼儒記：</p>
<p style="margin-left:0em;text-indent:2em">東南水中之勝，江有金焦，太湖有七十二峯，不敢與南海普陀鼎立而三。非遜百谷王，以觀音大士道場勝也。獨捨舟登岸，嶢崅崎嶇。雨虐風號之夕，步步歌行路難矣。朗徹珠公歎曰：「昔雪山布髮掩泥，持地以身負土，古聖賢皆然。而區區一貧衲，敢不負鍤先之乎？」發誓願，捐鉢資，薙草萊，刊土石。不募而聞聲者，如鳥就巢；不召而樂趨者，如蟻壘垤。經始於天啓丁卯，落成於崇禎庚午。自道頭茶庵至白華庵，西路闊二丈，階高三丈，庵前平坡十餘丈。進山門，曲徑竹廊，至白衣真應殿。東達普陀寺，路長四五里。有茶亭、自度亭可以憩，有兩旁雜樹可以蔭，有臺可以眺，有山田野花可以玩，有石几可以坐。履道坦坦，比之泥滑滑者何如？掉臂而入，比肩而出，不下車，不讓畔，比之五步一踹、十步一蹶者何如？至是而朗公之功德鉅矣！朗公曰：「吾師昱光老比丘，刺血書經，上疏闕廷，請勅建本寺。上賜帑金、賜御製碑文、賜金襴紫袈裟，吾師悉遜不有。若珠之畚石鍬土，何足挂有道齒頰乎？」陳子曰：「吾師劉貢父詩云：</p>
<p style="margin-left:0em;text-indent:0em;" class="lg-abnormal"><div class='lg-row'>欲行今日路　恐背古人迹　欲行古人路　今人笑迂僻</div>
</p><p style="margin-left:0em;text-indent:2em">「噫嘻異哉！吾與朗公，從何處下註腳？况世路，願太奢則缺陷難填；量太隘則狹窳難廣；氣太橫則突兀難夷；心太曲則險巇難經。要路危，歧路錯，末路迷，此楊朱、嵇叔夜所為望而泣下者也。安得大善知識如朗公輩，布滿人<span class='corr'>間</span>，以平不平之心路乎？心路平，世路平，無論山中，即遊戲風波，蛟龍大海，此與康莊魯道何異哉？敬以復朗公，并作〈妙莊嚴路記〉。」</p>
</div>
<div class='div-other'><a id='mulu932' />
<p class='h3'>玉堂街</p><p style="margin-left:0em;text-indent:2em">明萬曆<span class='corr'>間</span>，法雨寺協理僧如珂修砌。珂字玉堂，因以名街。自普濟寺至法雨寺，長五里許。一路帶山映海，翠靄銀濤，應接不暇。<span class='note-inline'>(《裘》、《秦》志)</span></p>
<p style="margin-left:0em;text-indent:2em">清釋照機詩：</p>
<p style="margin-left:0em;text-indent:0em;" class="lg-abnormal"><div class='lg-row'>誅茅甃石見康莊　以字題名示不忘　從此腳跟歸正路　濤聲山色轉風光</div>
</p><p style="margin-left:0em;text-indent:2em">釋照能詩：</p>
<p style="margin-left:0em;text-indent:0em;" class="lg-abnormal"><div class='lg-row'>地分世外傲羲皇　杖履何緣步玉堂　花鳥文章泉石史　歸來滿院薜蘿香</div>
</p></div>
<div class='div-other'><a id='mulu933' />
<p class='h3'>香雲路</p><p style="margin-left:0em;text-indent:2em">往佛頂山之通衢，高長二百餘丈。其<span class='corr'>間</span>有亭，額曰「香雲」，因以名路。舊時樵蹊陡峻，有礙腳跟。清光緒三十年，慧濟寺住持文正同監院慶祥，募資砌石累級，旁扶鐵欄；舉趾者始無緣木扳蘿之苦。費銀幣二千九百餘元。捐資最鉅者為定海韓之鵬及徐陳氏。<span class='note-inline'>(採訪)</span></p>
<p style="margin-left:0em;text-indent:2em">釋文質〈造鐵欄杆碑記〉：</p>
<p style="margin-left:0em;text-indent:2em">圓通大士誓願宏深，法界有情等蒙攝受。一切處普門示現，真智無方；東南海補怛名山，應迹有在。無方故逐形隨類，施同體之慈悲；有在故航海梯山，報罔極之恩德。由是歷朝欽敬，舉世尊崇。無非欲祝同康以翼郅治；消災厲以福黎元。因茲三寺鼎立，眾庵碁布。各宏祖道，共闡佛心。惟慧濟一寺，基踞山巔，名曰「佛頂」。紆屈數里，路由頑石以砌地；盤桓千仞，人若歷梯而登天。每至香期，來往繹絡。足履滑石，甚屬危險。前住持文正，募諸檀信，鋪以石條；即彼險道，變作康莊。雖仍巍巍陡峻，而復步步坦平。但以旁無遮護，迴避猶覺惴惴。大護法大椿祝公，宿植德本，篤信佛乘。秉居廛為政之權，行即俗修真之道。適來進香，睹此景象，遂發大心，徧豎鐵欄；普令來者登圓通場、行安隱道。得大無畏，不勞每步看腳下；獲大總持，了知佛階在箇中。由金繩路，逢左右源。自下地宛轉扶掖，一直至山窮水盡。從茲入於佛慧，親見觀音。如斯功德，直與普門施無畏力，同體相用。當必由斯頓超十地，圓滿三覺。豈止身心安泰，吉祥萃於厥躬；瓜瓞綿延，餘慶覃於後裔而已哉？</p>
</div>
<div class='div-other'><a id='mulu934' />
<p class='h3'>短姑道頭埠</p><p style="margin-left:0em;text-indent:2em">在西南海岸，舊稱闊四五丈，長三十餘丈；小石自相零附，不築不甃，天然成步。<span class='note-inline'>(埠俗字)</span>暴風巨浪，衝激不散，為大士靈迹。<span class='note-inline'>(詳〈靈異門〉)</span>清光緒三十一年，了餘、蓮禪兩僧，以天然步，遇潮漲，終嫌未便。捐資以巨石甃成步頭。內高一丈四尺，面闊二丈四尺，長四十丈，寬廣平坦。輪舶雖不得並，而潮汐大小，均可免褰裳濡足之苦。<span class='note-inline'>(《裘志．古蹟》；採訪)</span></p>
<p style="margin-left:0em;text-indent:2em">清鄞萬言詩：</p>
<p style="margin-left:0em;text-indent:0em;" class="lg-abnormal"><div class='lg-row'>洛迦名藪　天下所趨　帆檣矗矗　集於短姑　短姑伊誰　而以名步　豈為壚當　抑以筋露</div>
<div class='lg-row'>人曰否否　嫂姑昔來　維舟將登　姑云不諧　不諧謂何　月臨天癸　十載之誠　一朝而毀</div>
<div class='lg-row'>嫂言天定　非人之尤　裹飯我來　爾住無憂　嫂去未幾　挈饁已至</div>
<div class='lg-row'>相與笑語　食訖而逝　再頃復來　餉之如前　其姑驚怪　嫂胡戲焉　頃刻神異　譁於各船</div>
<div class='lg-row'>云必菩薩　演化而然　適有沙彌　上殿禮佛　三帀周看　佛衣沾溼　既傳其事　更審其形</div>
<div class='lg-row'>誠心格佛　永式千齡</div>
</p><p style="margin-left:0em;text-indent:2em">慈谿裘璉詩：</p>
<p style="margin-left:0em;text-indent:0em;" class="lg-abnormal"><div class='lg-row'>步頭小石亂縱橫　傳自陵波佛迹成　為有靈根生到底　不然海水亦何情</div>
</p><p style="margin-left:0em;text-indent:2em">李暾詩：</p>

<div class="lg regular" style="margin-left:0em;"><div class='lg-row'>何年禮佛意殷勤　異說而今駭見聞　風拂松林輕奏樂　練鋪石㵎細生紋</div>
<div class='lg-row'>波飄一舶空中葉　身傍三山畫裏雲　從此凡心都洗滌　飛車直欲駕蒼雯</div>
</div></div></div>
<div class='div-other'><a id='mulu935' />
<p class='h2'>橋<span class='note-inline'>(共九處)</span></p>
<div class='div-other'><a id='mulu936' />
<p class='h3'>永壽橋</p><p style="margin-left:0em;text-indent:2em">在普濟寺左；海印池池廣十畝，橋跨其上；闊二丈，長十丈，高二丈；廣級周欄，欄柱刻獅，精采異常。年久多壞，民國八年，無為陳錫周居士性良重修，又造寺前水泥欄杆。<span class='note-inline'>(舊志；採訪)</span></p>
<p style="margin-left:0em;text-indent:2em">清邑人何委詩：</p>

<div class="lg regular" style="margin-left:0em;"><div class='lg-row'>壽必期夫永　橋何命此名　境為天所設　人想地同庚　佛仗由來舊　僧伽得度生</div>
<div class='lg-row'>杠梁終自別　池水萬年清</div>
</div><p style="margin-left:0em;text-indent:2em">釋能劭詩：</p>

<div class="lg regular" style="margin-left:0em;"><div class='lg-row'>一虹橫沼跨　永壽著其名　不逐滄桑變　還同日月庚　陵波千嶂合　映水白蓮生</div>
<div class='lg-row'>佛國開南海　橋懸天地清</div>
</div></div>
<div class='div-other'><a id='mulu937' />
<p class='h3'>瑤池橋</p><p style="margin-left:0em;text-indent:2em">與永壽橋相望，廣長各一尋，琢方石為之。窪端阜中，微成虹形。架梁橫石，四隅各製龍首。池產白蓮，瑤池，狀其白也。俗呼蓮花橋。<span class='note-inline'>(舊志)</span></p>
</div>
<div class='div-other'><a id='mulu938' />
<p class='h3'>平橋</p><p style="margin-left:0em;text-indent:2em">在普濟寺前，與八角亭相連亙。<span class='note-inline'>(採訪)</span></p>
</div>
<div class='div-other'><a id='mulu939' />
<p class='h3'>大士橋</p><p style="margin-left:0em;text-indent:2em">在潮音洞上。宋寧宗嘉定七年，僧德韶修飾寶陀寺時建。御題是名。今廢。<span class='note-inline'>(侯繼高〈遊山記〉)</span></p>
<p style="margin-left:0em;text-indent:2em">元天台劉仁本詩：</p>

<div class="lg regular" style="margin-left:0em;"><div class='lg-row'>金碧玲瓏塔影雙　綺霞香霧溼疎窗　鮫人織浪為華蓋　龍女持珠獻寶幢</div>
<div class='lg-row'>震海風雷音縹緲　彌山潮汐響舂撞　願求示現將軍相　一鼓羣魔盡攝降</div>
</div></div>
<div class='div-other'><a id='mulu940' />
<p class='h3'>智度橋</p><p style="margin-left:0em;text-indent:2em">在法雨寺前，即青玉澗與諸水交匯處。橋廣二丈，長三丈餘。廣渚澄潭，林木茂生。雨後亂泉暴流，有靚幽之觀。舊有董元宰勸緣碑，陸寶稱其筆法秀宕，自是晉人本色。清雍正九年，開拓地基，橋用石砌平，水由地中行矣。<span class='note-inline'>(《裘》、《許》二志；採訪)</span></p>
</div>
<div class='div-other'><a id='mulu941' />
<p class='h3'>雨瀑橋</p><p style="margin-left:0em;text-indent:2em">距智度橋數十步，溪流東折。雨後泉懸石上，如瀑布尋丈，因名。<span class='note-inline'>(舊志)</span></p>
</div>
<div class='div-other'><a id='mulu942' />
<p class='h3'>海會橋</p><p style="margin-left:0em;text-indent:2em">在法雨寺前。清光緒十八年，住持化聞建。<span class='note-inline'>(採訪)</span></p>
</div>
<div class='div-other'><a id='mulu943' />
<p class='h3'>環龍橋</p><p style="margin-left:0em;text-indent:2em">在南天門大觀茅篷，故亦名大觀橋。沿旁扶以鐵欄。民國七年，上海信女薛孫氏捐建。<span class='note-inline'>(採訪)</span></p>
</div>
<div class='div-other'><a id='mulu944' />
<p class='h3'>玉帶橋</p><p style="margin-left:0em;text-indent:2em">在三聖堂左，往普慧、磐陀各處之路口。係八功德泉及正趣下山澗中水之出洩處。<span class='note-inline'>(採訪)</span></p>
</div></div>
<p class='juan'>普陀洛迦新志卷七終</p>
<div class='div-w'><a id='mulu945' />
<p class='h2'>附錄：南海慈航序</p><p style="margin-left:0em;text-indent:2em">褚景賢〈南海慈航序〉云：</p>
<p style="margin-left:0em;text-indent:2em">賢向以誦經獲福為妄。娶妻八年，不育。婦翁謂印《觀音經》，持觀音齋者，歷昭顯應。室人遵行，得夢兆而孕。次年將生，又夢一媼與之子，且錫嘉名曰「積」。及生，符所夢，遂以命名，予猶笑而不信也。厥後疾病危難中，有所祈求，每著靈異，乃疑信參半。甲戌，次子病吐瀉，藥不納，肢厥眼垂，已無生理。予母哭失聲，予亦淚下涔涔，求救無路。因哀禱大士前，誓輯《南海慈航》，改過行善。甫禱，吐瀉立止，漸求乳食。尤可異者，室人素乏乳，更憂子病，數日廢寢食，乳無半滴。禱後，乳忽湧至。自惟涼德，竟以片念廣化之心，上動大士悲憫。誦經獲福，灼然不誣。幸輯成發刻，因記緣起，以告閱是編者。<span class='note-inline'>(《南海慈航》)</span></p>
</div></div>
</div><!-- end of div[@id='body'] -->
</body></html>