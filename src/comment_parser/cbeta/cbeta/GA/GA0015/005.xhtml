<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大昭慶律寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu169' />
<p class='juan'>大昭慶律寺志卷之五</p>
<div class='div-other'><a id='mulu170' />
<p class='h1'>淨社</p>
<div class='div-other'><a id='mulu171' /><p>永智之後，允堪以前，有省常結社勝事。考廬山慧遠，躬厲清修，於時劉程之、張野、周續之、雷次宗、宗炳、張詮、畢穎之等，詣山依仰，結白蓮之社。省公效之，亦結華嚴淨行社。師德行素高，道風遐扇，一時名公卿士庶翕然來歸。踵故事，池種白蓮，亦稱白蓮社。初招朝賢十七，及己共十八人，都共一百二十三人，皆符廬山社人之數。事詳於宋承旨、蘇翰林、孫運使碑序、記、銘。</p>
</div>
<div class='div-other'><a id='mulu172' />
<div class='div-other'><a id='mulu173' /><p>今略為按〈記〉檢史，列其官班姓氏。十八人次第如左。</p>
</div>
<div class='div-other'><a id='mulu174' />
<p class='h3'>淨行社主省常</p><p style="margin-left:2em">孤山智圓〈錢唐昭慶寺白蓮社主碑記〉　聖宋天禧四年春正月十二日，白蓮社主圓淨大師常公，歸寂於錢唐西湖昭慶寺之上方艸堂，壽六十二，臘四十四。弟子虛白等奉全身瘞於靈隱山鳥窠禪師墳側，右建塔以識之，禮也。其年冬，持狀過我，乞為之辭，以勒豐碑，且言先人之遺旨也。吾辭不得命，乃為文而序之。粵西聖之為教也，清淨而無為，仁慈而不殺，抗辭幽說，閡意眇旨大備。諸夏稟化之徒，得其小者、近者，則遷善而遠惡；得其大者、遠者，則歸元而復性。噫！廬山遠公，其得乎大者、遠者歟！考槃居貞，修辭立誠，識足以表微，行足以作程，是故時賢仰其高，企其明，自是有結社之事焉，人到於今稱之而莫能嗣之。惟公理行謹嚴，修心貞素，聞廬山之風而悅之，且曰：「希驥之馬，亦驥之乘，吾雖無似，敢忘思齊之誡耶？」於是乎乃飭其躬，乃刳其心，乃矢結社之謀云。夫率其道必依乎地，尊其神必假乎像，行其化必憑乎言。以為西湖者，天下之勝游，乃樂幽閒而示嘉遯焉。無量壽佛者，羣生之仰止，乃刻旃檀而為之形容焉。華嚴淨行品者，成聖之機要，乃刺身血而書其章句焉。其地既得，其像既成，其言既行，朝賢高其誼，海內藉其名。由是宰衡名卿、邦伯牧長，又聞公之風而悅之，或尋幽而問道，或睹相而知真，或考經而得意。三十餘年<span class='note-inline'>(淳化至天禧初)</span>預白蓮之社者，凡一百二十三人，其化成也如此。有以見西湖之社嗣於廬山者，無慚德矣。嘗試論之：遠也，上地之聖也；公也，初心之賢也；實階位不同，名聲異號。然而遠出衰晉，公生聖朝。彼招者，悉隱淪之賢；此來者，皆顯達之士。絕長益短，古今相埒，不曰盛歟、美歟？公每顧門人曰：「國初以來，薦紳先生宗古為文，大率效退之之為人，以排擠釋氏為意。故我假遠公之迹，訹以結社事，往往從我而化，而叢碑委頌，稱道佛法，以為歸向之盟辭，適足以枳棘異塗，牆壍吾教矣。世不我知，或以我為設奇沽譽者，吾非斯人之徒也。」君子曰：昔藥山惟儼能廻李之心，俾知佛而僧傳善之，今兹眾賢，庶幾實相欽崇大覺，朝宗於性海，共極於義天，非公之力而誰歟！其護法之功，代為不侔矣。公諱省常，字造微，姓顏氏，世為錢唐人。七歲厭俗，十七具戒。若乃托胎之祥瑞，受業之師保，傳講習禪之美，砥名礪節之事，則有社客羣賢碑序，及門人所錄行狀在焉，此不復云，直言其結社之道而已。其文曰：</p>
<p style="margin-left:2em" class="lg-abnormal"><div class='lg-row'>西聖之大　維遠得之　廬山之高　維公悅之　西湖之社　羣賢慕之　有始有卒　不磷不淄　我緣既終　我滅於兹　神游無何　名揚聖時　欲知我道　視此豐碑</div>
</p><p style="margin-left:2em">林逋〈和梅聖俞雪中同虛白上人見訪詩〉<span class='note-inline'>(即師之弟子虛白也)</span>，詩云：</p>
<p style="margin-left:2em" class="lg-abnormal"><div class='lg-row'>湖上翫佳雪　相將唯道林　早烟村意遠　春漲岸痕深　地僻過三徑　人閑試五禽　歸橈有餘興　寧復比山陰</div>
</p><p style="margin-left:2em">《佛祖統記》云：師於淳化中住西湖昭慶，慕廬山慧遠高風，結淨行社，而王文正公為之社長，一時公卿牧伯預此社者至一百二十三人。二十餘年，蓮風普振，比邱同志，復有千眾。孤山智圓法師撰〈白蓮社主碑〉以紀盛績，翰林承旨宋白撰〈蓮社銘〉，運使孫何為之〈記〉，翰林蘇易簡作〈淨行品序〉。天禧四年正月十二日，師端坐念佛，有頃，高聲唱曰：「佛來也！」泊然而化，眾見地色皆金，移時方沒。</p>
</div>
<div class='div-other'><a id='mulu175' />
<p class='h3'>同知樞密院事河內向敏中</p><p style="margin-left:2em">史云：向敏中，字常之，開封人。登進士第。太宗朝，由工部郎中擢樞密直學士。淳化四年，拜右諫議大夫，同知樞密院事<span class='note-inline'>(孫何〈記〉所云在密地日)</span>。真宗咸平初，參知政事。四年，拜同中書門下平章事<span class='note-inline'>(〈記〉故稱相國)</span>，出知永興軍。大中祥符五年，復相兼中書侍郎，充景隆宮使，進右僕射兼門下侍郎、玉清昭應宮使。薨，贈太尉、中書令，諡文簡。後以憲肅向皇后恩，追贈燕王<span class='note-inline'>(后乃公之曾孫女)</span>。公才略明敏，持躬淳謹，為真宗朝賢相。</p>
</div>
<div class='div-other'><a id='mulu176' />
<p class='h3'>同知樞密院事長城錢若水</p><p style="margin-left:2em">錢若水，字澹成，河南新安人。登進士，至道初，以右諫議大夫同知樞密院事<span class='note-inline'>(〈記〉云在密地日)</span>。真宗即位，加工部侍郎<span class='note-inline'>(〈記〉云貳卿)</span>。官終知天雄軍兼兵馬部署、巡撫<span class='corr'>陝</span>西緣邊諸郡并州事。卒，贈戶部尚書。公輕財好施，知兵，有器識，汲引士類，為時名臣。</p>
</div>
<div class='div-other'><a id='mulu177' />
<p class='h3'>右正言知制誥太原王旦</p><p style="margin-left:2em">王旦，字子明，大名府莘縣人，登進士第。淳化中，直史館，拜右正言、知制誥<span class='note-inline'>(〈記〉云在綸閣日)</span>。真宗即位，拜中書舍人、翰林學士。咸平四年，以工部侍郎參知政事<span class='note-inline'>(〈記〉云參政)</span>。官至太尉兼侍中、同中書門下平章事。薨，贈太師、尚書令、魏國公，諡文正。公遺命，削髮披緇以<span class='corr'>斂</span>。雖以天書事，自黜罸，要亦信奉三尊有素者。公柄用最久，四裔聞名，為宋一代賢相之冠。</p>
</div>
<div class='div-other'><a id='mulu178' />
<p class='h3'>直昭文館知制誥東平呂祐之</p><p style="margin-left:2em">呂祐之，字元吉，濟州鉅野人。登進士。淳化中，直昭文館、知制誥，賜金紫<span class='note-inline'>(〈記〉云在綸閣日)</span>。真宗咸平時，知通進銀臺司<span class='note-inline'>(〈記〉云夕拜)</span>。官終刑部侍郎。公性純謹，士夫推為長者。</p>
</div>
<div class='div-other'><a id='mulu179' />
<p class='h3'>三司河南東道判官潁川陳堯叟</p><p style="margin-left:2em">陳堯叟，字唐夫，閬州西水人。登甲科。淳化中，充三司河南東道判官<span class='note-inline'>(〈記〉云任省倅日)</span>。咸平中，拜諫議大夫、簽書樞密院事<span class='note-inline'>(〈記〉稱密諫)</span>。祥符五年，授撿挍太傅、同平章事，充樞密使，終開府儀同三司、右僕射。薨，贈侍中，諡文忠。公幹敏有才，任外著績，為時名臣。</p>
</div>
<div class='div-other'><a id='mulu180' />
<p class='h3'>三司關西道判官安定梁灝</p><p style="margin-left:2em">梁灝，字太素，東平人。雍熙二年，狀元及第。淳化中，官三司關西道判官<span class='note-inline'>(〈記〉云任省倅日)</span>。咸平間，為度支判官<span class='note-inline'>(〈記〉稱度支)</span>，進右諫議大夫、翰林學士。景德元年，權知開封，卒。公洞識敏辭，門庭雍睦，交友無改度者，人以此多之。</p>
</div>
<div class='div-other'><a id='mulu181' />
<p class='h3'>右贊善大夫知杭州瑯琊王化基</p><p style="margin-left:2em">王化基，字永固，真定人。登進士。淳化四年，知杭州<span class='note-inline'>(〈記〉云在餘杭日)</span>。至道三年，以工部侍郎參知政事。咸平四年，官工部尚書<span class='note-inline'>(〈記〉稱尚書)</span>。終禮部尚書。卒，贈右僕射，諡惠獻。公寬厚能容，有宰相度。</p>
</div>
<div class='div-other'><a id='mulu182' />
<p class='h3'>給事中知杭州清河張去華</p><p style="margin-left:2em">張去華，字信臣，開封襄野人。登甲科。真宗即位，以給事中知杭州<span class='note-inline'>(〈記〉云在餘杭日)</span>。官終工部侍郎<span class='note-inline'>(〈記〉稱夕拜，曾任通進銀臺司，史不備載也)</span>。公蘊藉善談論，尚氣節。在杭奏除錢氏民丁死而未免者，有惠於民。</p>
</div>
<div class='div-other'><a id='mulu183' />
<p class='h3'>左諫議大夫東平呂文仲</p><p style="margin-left:2em">呂文仲，字子臧，新安人。登南唐進士。入宋授太祝。太宗朝，官左諫議大夫<span class='note-inline'>(〈記〉云任司諫日)</span>。咸平二年，拜工部郎中，充翰林侍讀學士<span class='note-inline'>(〈記〉稱侍讀學士)</span>。官終刑部侍郎、集賢學士。公富辭學，器韻淹雅。</p>
</div>
<div class='div-other'><a id='mulu184' />
<p class='h3'>翰林學士沛國朱昂</p><p style="margin-left:2em">朱昂，字舉之，南陽人。以薦授揚子縣。宋初，為衡州錄事參軍。咸平二年，拜翰林學士<span class='note-inline'>(〈記〉云在翰林日)</span>。以工部侍郎致仕卒<span class='note-inline'>(〈記〉稱工部侍郎致仕)</span>，門人諡曰正裕先生。公純厚清介，澹於榮利，自稱退叟。</p>
</div>
<div class='div-other'><a id='mulu185' />
<p class='h3'>太子中允始平馮元</p><p style="margin-left:2em">馮元，字道宗。登進士。咸平中，官太子中允、直龍圖閣<span class='note-inline'>(〈記〉云大諫始平馮公任翊善日)</span>。官至戶部侍郎。卒，贈尚書，諡章靖。公質性簡厚，通經多識。</p>
<p style="margin-left:2em">外有王禹偁、同年進士之馮仲咸，亦官中允。《小畜集》有〈貽同年馮中允〉詩，又〈歲除日同年馮中允攜觴見訪詩〉，又〈和馮中允爐邊偶作〉，是又一翊善馮公矣，俟再考。</p>
</div>
<div class='div-other'><a id='mulu186' />
<p class='h3'>集賢校理同修起居注趙郡李宗諤</p><p style="margin-left:2em">李宗諤，字昌武，深州饒陽人。登進士。授校書郎、集賢校理、同修起居注<span class='note-inline'>(〈記〉云在史館日)</span>。真宗即位，拜起居舍人<span class='note-inline'>(〈記〉稱紫微郎)</span>。官終右諫議大夫。公內行純至，風流儒雅，士流歸之。</p>
</div>
<div class='div-other'><a id='mulu187' />
<p class='h3'>著作佐郎安定梁鼎</p><p style="margin-left:2em">梁鼎，字疑正，華陽人。登進士。太宗朝，官著作佐郎<span class='note-inline'>(〈記〉云在史館日)</span>。進至起居舍人，因事削降。真宗即位，復原官<span class='note-inline'>(〈記〉稱紫微郎)</span>。官終通進銀臺封駁司司御史臺。公好學，尚氣節。</p>
</div>
<div class='div-other'><a id='mulu188' />
<p class='h3'>右補闕史館修撰宏農梁周翰</p><p style="margin-left:2em">梁周翰，字元褒，鄭州管城人。周廣順中進士。入宋為秘書郎、直史館。雍熙間，官右補闕、史館修撰<span class='note-inline'>(〈記〉云在史館日)</span>。真宗即位，進知制誥、判昭文館<span class='note-inline'>(〈記〉稱紫微郎)</span>。官終工部侍郎。公好學，擅文詞，有吏才。</p>
</div>
<div class='div-other'><a id='mulu189' />
<p class='h3'>禮部侍郎直秘閣學士隴西李至</p><p style="margin-left:2em">李至，字言幾，真定人。登進士。太宗初，建秘閣，為直秘閣學士<span class='note-inline'>(〈記〉云在秘閣日)</span>。真宗即位，拜工部尚書、參知政事，以疾授武勝軍節度使、知河南<span class='note-inline'>(〈記〉稱故鄧帥)</span>。卒，贈侍中。公性嚴重，為文學侍從之傑。</p>
</div>
<div class='div-other'><a id='mulu190' />
<p class='h3'>翰林學士廣平宋湜</p><p style="margin-left:2em">宋湜，字持正，長安人。登進士。至道元年，官翰林學士<span class='note-inline'>(〈記〉云在翰林日)</span>。咸平元年，累進給事中、樞密副使。二年，卒<span class='note-inline'>(〈記〉稱故副樞)</span>，加贈刑部尚書，諡忠定。公器識沖遠，汲引後進，喜趨人之急，士大夫翕然宗仰，為時名臣。</p>
</div>
<div class='div-other'><a id='mulu191' />
<p class='h3'>王部郎中知揚州太原王禹偁</p><p style="margin-left:2em">王禹偁，字元之，濟川鉅野人。登進士。至道初，拜翰林學士、知審官院、通進銀臺司<span class='note-inline'>(〈記〉稱閣老)</span>。降工部郎中、知滁州，改揚州<span class='note-inline'>(〈記〉云在揚州日)</span>。真宗朝，復知制誥，出知黃州，徙蘄州，卒。公為兩朝諍臣，風節甚著，文章推天下之冠。孫何、丁謂，皆出其門。</p>
<p>此十八人，合廬山十八高賢之數。</p>
</div></div>
<div class='div-other'><a id='mulu192' />
<div class='div-other'><a id='mulu193' />
<p class='h3'>翰林學士承旨宋白<span class='note-inline'>(曾撰銘)</span></p><p style="margin-left:2em">宋白，字太素，大名人。建隆時進士。太宗朝，官禮戶二部侍郎、學士承旨兼秘書監。真宗即位，拜禮部尚書<span class='note-inline'>(〈記〉云今承旨宋尚書碑銘之于後)</span>。進吏部尚書。卒，贈左僕射，諡文安。公善屬文，豪俊尚氣節。</p>
</div>
<div class='div-other'><a id='mulu194' />
<p class='h3'>翰林學士蘇易簡<span class='note-inline'>(曾撰序)</span></p><p style="margin-left:2em">蘇易簡，字太簡，梓州銅山人。試文擢甲科。端拱時，官翰林學士。淳化四年，以給事中參知政事<span class='note-inline'>(孫〈記〉云故參預蘇貳卿序之於前)</span>。罷為禮部侍郎，知鄧州，移陳州。至道二年卒，贈禮部尚書。公才思敏贍，通釋典。</p>
</div>
<div class='div-other'><a id='mulu195' />
<p class='h3'>峽路運使丁謂<span class='note-inline'>(曾作詩)</span></p><p style="margin-left:2em">丁謂，字謂之，一字公言，蘇州長洲人。登進士。咸平中，直史館，出為峽路轉運使、刑部員外郎<span class='note-inline'>(〈記〉云峽路運使．史館丁刑部作為冠篇)</span>。天禧中，拜同中書門下平章事，進左僕射、太子少師、司徒兼中書侍郎，封晉國公。仁宗即位，貶崖州司戶參軍，移道州，卒。公文富才敏，有謀而心術未正。</p>
</div>
<div class='div-other'><a id='mulu196' />
<p class='h3'>兩浙運副使孫何<span class='note-inline'>(撰碑記)</span></p><p style="margin-left:2em">孫何，字漢公，蔡州汝陽人。登進士。咸平時，官權戶部判官、兩浙運副。景德元年，判太常禮院、知制誥，賜金紫，掌三班院，卒。公樂名教，勤接士類，有當世文名。</p>
<p>此四人亦預社者。如上二十二人中，四宰相，二參政，五尚書，一狀元。而王文正為有宋三百年中首推之賢相，向文簡之淳良，錢尚書之識鑒，王學士之氣節，文章冠天下，皆為間氣僅有。餘亦名馳九州，行載史傳，赫奕於當代，而聲稱施於後世，可謂盛矣。自咸平至天禧十有餘年，當更有繼跡來入其社者，若陳文惠公堯佐，其兄文忠既預社，則當其任兩浙運副時，未必自外，且有〈昭慶寺詩〉之詠。而王文穆公欽若，於天禧時帥杭州，奏請西湖為放生池，禁民采捕。王文惠公隨繼其任，撰〈放生池碑記〉，立石於昭慶寺前石函橋之右。二公皆崇信二氏，量皆入社，預百二十三人之數者。陳與二王，皆宰相也。第以無據，未敢繼列。而當時之高僧，若慈雲、式淨、覺岳、智圓、慧圓，淨之弟子虛白，〈慈雲傳〉中之齊一，書〈放生碑〉之思齊，《林和靖集》中寄贈之希社師、然社師，定皆預社，在八十高僧之數者，亦以無據不列。</p>
<p style="margin-left:2em">姚靖《西湖志》云：天禧初，圓淨法師集緇流古樸、天香、勝蓮、勝林、慈受、慈雲等，學廬山慧遠結白蓮社，至今僧房尚從其師之號。此言非也。圓淨社事，始於淳化；孫何作記，時在咸平，沒在大中祥符之前；天禧四年，圓淨入寂。其云天禧初結社，已謬。而昭慶諸僧房，什九是大千宗師之裔，他房之祖，悉有源有支，何嘗有師名為「古樸」、「天香」者？古樸，以古樸山房得名；天香，以天香精舍得名；慈受，以堂額得名；慈雲，為慈蔭之改呼；勝蓮，從法雲分出；最勝林，從雨花閣分出。又俱自嘉靖年以後續出諸房，謂之從其數百年前不同法系之師號，豈非不經？</p>
</div></div>
<div class='div-other'><a id='mulu197' /><p>當時省常著《西湖淨社錄》悉載其事，今已失傳。文之可考者，僅有孫何〈白蓮堂記〉。</p>
<p style="margin-left:2em">宋《藝文志》有省常著《西湖淨社錄》三卷。</p>
<p style="margin-left:2em">孫何〈記〉曰：達人之大觀也，經非紙上，詎假乎貝葉之文？佛在心中，寧勞乎旃檀之像？而情由化革，識乃悟新。非言語，無以證四禪；非相好，無以宗三昧。鴻漸性海，假乎筌蹄。西湖者，餘杭之勝游；淨行者，華嚴之妙品。境與心契，人將法俱。浮圖省常結社於此，舉白蓮，以喻其潔；依止水，以方其清。棟梁飛動乎溪光，雲木參差乎山翠。追道安之故事，則我在聖朝；躡慧遠之遺踪，則彼無公輔。爾乃鏤香儼為玉毫之狀，灑血結為金口之文。八十高僧，一千大眾，受持正覺，勸導迷途。故參預蘇貳卿〈序〉之於前，今承旨宋尚書〈銘〉之於後。仍貽麗句，以贊真宗；輝映士林，蔚為倡首。於是乎鈞台上列，宥密近臣；文昌正卿，玉署內相；瑣闥夕拜，諫垣大夫；綸閣舍人，卿寺少列；郎官應宿，仙館和鉛。曲臺禮樂之司，延閣著述之士，殿省春坊之俊，幕府縣道之英，凡若干人，莫不間發好辭，演成盛事。摘錦布繡乎堂上，合璧連珠於牖間。峽路運使．史館丁刑部頃歲將命甌閩，息肩鄉里，復又寫二林之幽勝，集羣彥之謌詩，作為冠篇。鼎峙蘭若，雖梁肅再出，裴休復生，一字千金，無以增損，況何之固陋乎？今所集者，始以樞機大臣、臺閣名士，聞法隨喜之歲月，寄詩入社之後先，辨其官班，列彼名氏。至夫義利交戰，道勝者為至人；愛惡相攻，德成者為君子。若乃混韋布乎公衮，等林泉於市朝，身在廟堂，心存江湖，以王、謝之名位，慕宗、雷之風猷，則有相國河內向公、貳卿長城錢公在密地日，參政太原王公、夕拜東平呂公在綸閣日，密諫潁川陳公、度支安定梁公任省倅日，尚書瑯琊王公、夕拜清河張公在餘杭日，侍讀學士東平呂公任司諫日，工部侍郎致仕沛國朱公在翰林日，大諫始平馮公任翊善日，紫微郎趙郡李公、安定梁公、宏農梁公在史館日，故鄧帥隴西李公在秘閣日，故副樞廣平宋公在翰林日，故閣老太原王公在揚州日。皆文為國華，望作人傑，仰止師行，發為聲詩。麗句披沙，熟誦布金之地；英辭潤石，鬱為羣玉之山。大矣哉！朝野歡娛，車書混一。禪扉接影，將府署以增輝；魚梵交音，與頌聲而間作。常公定力堅固，有自誠而明之心；法性圓通，有為善最樂之諭。欲使人修密行，家習淨名。覩相起慈悲之緣，披文生利益之意。轉移煩惱之眾，延集清涼之鄉。足以發揮後來，啟迪先覺。住弟一義諦，入不二法門。豈徒誇陽春白雪之詞，衒螭首龍趺之作；翬飛鳥企，壯兜率之齋宮；鳳跋龍拏，書竺乾之梵夾而已哉？咸平四年，常公遠自浙水來乎姑蘇，旅寓半年，以碑陰為請。且剖他山之石，將不朽之名。何厠儒家流，領太史事。受承旨尚書之顧，三讀為榮；忝武功參預之知，九原未報。丁刑部言揚事舉，既接科名，心照神交，實由道契。依經作傳，敢期左氏之辭？相質披文，但愧陸機之說。幸我同心，無多誚焉。天禧元年丁巳八月。</p>
<p style="margin-left:2em">案：〈記〉文作於咸平四年，至天禧改元，孫何沒已十餘年。此天禧丁巳，乃立碑之年載，與撰〈記〉結社時度不符，後賢於此多不辨也。</p>
</div>
<div class='div-other'><a id='mulu198' /><p>其〈蓮社銘〉、〈華嚴淨行品序〉、〈白蓮堂詩〉、〈蓮社詩〉、〈入社詩〉，皆失考。</p>
<p style="margin-left:2em">智圓撰〈省常行業記〉，載宋白〈蓮社銘〉碑，文云：「師慕遠公啟廬山之淨社，易蓮華為淨行之名。遠公當衰季之時，所結者半隱淪之士；上人屬昇平之世，所交者多有德之賢。方前則名士且多，垂裕則津梁曷已？」又，蘇易簡〈淨行品序〉云：「余當布髮以承其足，剜身以請其法，猶無嗔恨，況陋文淺學，而有悋惜哉？」《咸淳志》云昭慶有古刻〈白蓮堂詩〉、〈蓮社詩〉、〈文殊頌〉、〈入社詩〉、〈真悟律師行業記〉、〈菩提寺記〉，皆毀於火。案：〈白蓮堂詩〉、〈蓮社詩〉者，孫何所云「摘錦布繡乎堂上，合璧連珠於牖間」、「莫不間發好辭，演成盛事」是也。又云，丁刑部寫二林之幽勝，集羣彥之歌詩，作為冠篇，乃是詠堂之勝概，序眾之吟篇，為弁其首，亦〈白蓮堂詩〉也。「聞法隨喜」而「發為聲詩」，〈蓮社詩〉也。「寄詩入社」而「仰止師行」，〈入社詩〉也。足見向文簡公敏中以下，皆有篇什，今皆失錄，僅得王元之〈入社詩〉一首。</p>
<p style="margin-left:2em">王禹<span class='corr'>偁</span>〈寄杭州昭慶寺華嚴社主省常上人〉：</p>
<p style="margin-left:2em" class="lg-abnormal"><div class='lg-row'>夢幻吾身是偶然　勞生四十又三年　任誇西掖吟紅藥　何似東林種白蓮　入定雪龕燈焰直　講經霜殿磬聲圓　謫官不得餘杭郡　空寄高僧結社篇</div>
</p><p style="margin-left:2em">案：元之詩意，是未曾身親入社者。</p>
</div>
<div class='div-other'><a id='mulu199' />
<div class='div-other'><a id='mulu200' /><p>越五百年，僧覺海聯諸禪侶，重續華嚴淨行社，始於崇禎戊寅，相沿二十餘年，亦一勝舉也。兼行放生，亦名放生社。</p>
</div>
<div class='div-other'><a id='mulu201' />
<p class='h3'>吳本泰：昭慶寺放生池碑記</p><p style="margin-left:2em">武林錢唐門外，贔屭嶐然，道周靡蘚，讀之，為王隨〈碑記〉。知西湖故宋放生池，而蘇子瞻〈奏狀〉、洪景盧〈泳澤亭記〉具言，天禧中，郡人歲會湖上昭慶寺，萃鱗羽放之以祝萬壽，蓋西湖一時盛事。而昭慶之為放生所可考也，今亾。問湖流飲馬，即香華、三潭諸處，蕪翳不可詰矣。先是寺僧慧空首捐一池，已而太宰芝山陳公捐田五十畝，屬照元募佃廣之，共得池七。議且築堰，疏淤通滙，為一畼哉。雖不及西湖之滉瀁，其亦一隅之巨浸也。覺海師來此駐錫，既莊嚴寶壇，謂《梵網》以殺生為戒首，欲體蘇、洪兩公之意，謀於本慧及黃生燦煒輩。余惟海內鼎沸，膏鋒血刃，在所同遊釜之魚。而此方自五季錢氏以來，士民至老死不知兵革，殿屎在隅，歌笑在堂，豈杭民獨邀天幸哉？當由大導師若永明、壽雲、棲宏，提唱放生戒殺因緣，而土俗循柔，熏習慈善，感十力能仁冥被，故於兵戈刦中，留此一區安養也。假令波旬日熾，耆域不靈，彼彌天之鉗網，匝地之兵槊，何恃而苟安旦夕乎！願我同人，游樂國生慶幸心，丁殺運生怖畏心。池水洋洋，魚泳鳥翔，生隨喜救護心。矰餌有禁，侵蝕轉鬻有禁，亟仍勝蓮社約。此諸池者，永與昭慶剎幢相終始，活億萬生靈於無極，吾杭實嘉賴之。師曰：「吾老矣，拮据壇殿，無落吾事足矣。兹舉其以需後人。」余曰：「師年及趙州，而氣宇如雲門。肩荷大法，何事不辦，且非獨此也。」繼自今湖上德生諸故址，漸次恢拓，此為之兆引。豈其疲於津梁而息趼，為久住塵剎，利樂眾生，願與諸大眾稽首，祝願於千華舍那前？</p>
</div>
<div class='div-other'><a id='mulu202' />
<p class='h3'>馮洪業：放生池公案</p><p style="margin-left:2em">云：禪堂比邱大觀，東京房比邱妙燈，募化資財，自捐衣缽，租佃魚蕩，作放生池。銀不起息，蕩不起租。崇禎十一年二月初二日立願。</p>
<p style="margin-left:2em">右公案，為照圓、慧空兩開士創立宏願，屬予記之。為昭慶環寺多池，環池作隄，每年冬月，為檻魚殺運末劫。一區畜魚，便有一地獄對立。若改一放生池，便令一獄頓空，豈可使苦惱地獄長依萬善戒壇側乎？商於老宿松雲及其裔。聞入，遂為謀曰：蕩各有主，主唯利之。視昔以殺网利，利一罪百。今計利償本，利二本十，主不損業之所息，而全每歲百千萬億之生靈，各得其願也。其數錢三萬貫，元畼請為之始，公議注明於簡，以垂永利。先是慧空師於貝葉齋前，已有放生池一區，故不受本直，不在議內，將復遷化鄰池，次苐掀翻血獄。余同照圓等，發願盡贖傍寺池沼而後已。兼山居士筆。</p>
</div>
<div class='div-other'><a id='mulu203' />
<p class='h3'>黃鼎題</p><p style="margin-left:2em">云：慧空師不敢獨有功德水，與若緇、若白每月一集，各持青銅三十片來赴。一日貯一文，則一日胸中有放生一念。是念仁術也，菩薩心也，即為因地種一善根。師又於池旁築貝業齋，日夕經聲，魚聞之而仰喁，盡一期報命，復其慧命。此半畝清波，實等大智海水。戊寅秋，同兼山先生放魚於池，書此。</p>
</div>
<div class='div-other'><a id='mulu204' />
<p class='h3'>曹勲題</p><p style="margin-left:2em">云：環昭慶寺之東，為魚池二十餘。夫以佛地作殺地，佛弟子口念彌陀，身親刀俎，日久不知其非。余往來明聖湖，過所謂放生池者而樂焉。暮歸僧寺，愀然於心。因歎宇宙間，不獨人生有幸不幸，即魚生亦有幸不幸。赤眉遍野，白骨成邱，千里河淮，不堪聞見。魚特不能言耳，其可矜閔亦何異？是我輩無生人殺人之權，誰無之死之生之念？意之好殺，毒於戈矛；意之好生，藹於推解。出之苦海，轉以慈波，請即自魚始。捐去畛域，相忘江湖，即自昭慶始。破除慳貪，普成利濟，即是兼山居士始矣。時梵唄晨昏，游魚出聽。一心不滅，萬彚皆康，即自此段公案始。咄，咄！居士亦無成佛想，諸僧豈是賣魚人？</p>
</div>
<div class='div-other'><a id='mulu205' />
<p class='h3'>葛定遠題</p><p style="margin-left:2em">云：嘗讀史至吾國不放亦不殺，竊乃喟然歎也，曰：「儒者之言長乎哉！雖然，濟世利物，蓋亦有佛性焉。」夫放生，非儒家事，而固佛氏之教也。昭慶寺舊有魚池二十餘，是必慧名尊宿創制焉，以牣魚者<span class='note-inline'>(案：此二十餘池，乃是元末張氏移築城湖曲，廢隄堰隔之為池，)</span>今則為罔利主萃淵藪矣。邇來宗風蔚起，仁澤環流，爰得兼山愚公諸君子，崇基拓跡十已二三。維余夙願好生，感兹大愴，亦佐其舉，復一魚樂之國。以佛還佛，或亦儒家之所深許乎？若必以不放為宗，則儒墨相譏，猶晉楚帶劍，遞相詭反，抑何示人勿達也？</p>
</div>
<div class='div-other'><a id='mulu206' />
<p class='h3'>施鳳來題</p><p style="margin-left:2em">云：余往來西湖，恒舍昭慶，其壇則曰萬善戒壇。環壇則皆池，盡池則蓄魚，以充殺戒壇之旨。果如是歟？怪而問之。僧曰：「始欲壇清淨殊好，故斷壤以孤峙。壇藉以潔，魚藉以樂也<span class='note-inline'>(玉壺、雲洞，在壇東。壇北皆傍池據勝者。僧不知古蹟，姑以是對)</span>。後律不行，而水重阻。人專為利，魚無告哀。」茂遠君湖上來，言環壇之池割為二十許，今四方士大夫各謀其一，可為魚慶者已得八九。用合十歡喜，願與我邑士大夫同謀一方塘，以供游泳聽法之眾。</p>
</div>
<div class='div-other'><a id='mulu207' />
<p class='h3'>釋範圍：續法華社小引</p><p style="margin-left:2em">云：當湖馮居士，悉佃昭慶青蓮池一十二區。每月望日，念佛放生，建護生法壽閣，供流水長者。延請法師，演<span class='corr'>暢</span>妙旨，四眾翕然。稔知《法華經》是諸經中王，願續大社。凡值誕辰，雲集法壽堂誦經，回向以報四恩。社主一倡，赴者響應。宜青蓮池為大圓鏡，多寶佛塔長現其前。會上多人，儼然與十千天子共得法華三昧也。順治戊戌秋月。</p>
</div></div>
<div class='div-other'><a id='mulu208' />
<div class='div-other'><a id='mulu209' /><p>繪為圖，黃燦撰〈序〉，人各為贊。</p>
</div>
<div class='div-xu'><a id='mulu210' />
<p class='h3'>序</p><p style="margin-left:2em">曰：覺海社首與諸願師，以真實心辦廣大事。戒壇宏建，禪堂鼎新。且復古淨行社，偕上善之侶，闡一乘之教，誠勝舉也。我友參戎張君玉衡，隱天大將軍身而現畫師相，為分圖小像，合之策葉。位置高雅，氣韻生動。予以先督學之好參禮，覺師輒出此，解衣槃薄其下。因倣坡公十六阿羅漢贊，人繫以辭。</p>
<p style="margin-left:2em">時庚寅五月，雲棲弟子大完黃燦</p>
</div>
<div class='div-other'><a id='mulu211' />
<p class='h3'>社主覺海大師<span class='note-inline'>(見法師記)</span></p><p style="margin-left:2em">拱手宴坐，映大圓鏡。</p>
<p style="margin-left:2em">贊曰：</p>
<p style="margin-left:2em" class="lg-abnormal"><div class='lg-row'>是大尊者　義虎人龍　以有為法　明無生宗　毘尼嚴淨　三界範宏　攝受無邊　大圓鏡中</div>
</p></div>
<div class='div-other'><a id='mulu212' />
<p class='h3'>照圓觀師<span class='note-inline'>(師名大觀，慈受房)</span></p><p style="margin-left:2em">抱膝坐椶團，拄杖橫後。</p>
<p style="margin-left:2em">贊曰：</p>
<p style="margin-left:2em" class="lg-abnormal"><div class='lg-row'>怪彼瞎棒　逢人便施　置之座後　俟推出時　直腸快口　抱膝無為　坐破蒲團　泥蟠天飛</div>
</p></div>
<div class='div-other'><a id='mulu213' />
<p class='h3'>慈陰琳師<span class='note-inline'>(師名通琳，勝蓮房)</span></p><p style="margin-left:2em">骨癯神蒼，倚石而坐。</p>
<p style="margin-left:2em">贊曰：</p>
<p style="margin-left:2em" class="lg-abnormal"><div class='lg-row'>此心印心　唯大迦葉　古德眾懷　慈容物攝　枯坐靜持　熾然說法　拳石無言　蒼苔滅沒</div>
</p></div>
<div class='div-other'><a id='mulu214' />
<p class='h3'>修安行師<span class='note-inline'>(師名德行，天香房)</span></p><p style="margin-left:2em">坐藤床，輪珠念佛。</p>
<p style="margin-left:2em">贊曰：</p>
<p style="margin-left:2em" class="lg-abnormal"><div class='lg-row'>人人淨土　各各<span class='corr'>彌</span>陀　念佛者誰　自詠自歌　念念不斷　心心相持　不起於座　極樂在斯</div>
</p></div>
<div class='div-other'><a id='mulu215' />
<p class='h3'>聖裔超師<span class='note-inline'>(師名承見，字聖義，又名承超，慈忍房)</span></p><p style="margin-left:2em"><span class='corr'>斂</span>脣合掌，披祖衣<span class='corr'>趺</span>坐檞葉上。</p>
<p style="margin-left:2em">贊曰：</p>
<p style="margin-left:2em" class="lg-abnormal"><div class='lg-row'>緝葉成團　編縷作衲　口若三緘　掌現一合　似西域來　以何法至　壁觀婆羅　不立文字</div>
</p></div>
<div class='div-other'><a id='mulu216' />
<p class='h3'>如初行師<span class='note-inline'>(師名覺行，東京房)</span></p><p style="margin-left:2em">右握拂柄，左握尾，團蒲前二屢縱橫。</p>
<p style="margin-left:2em">贊曰：</p>
<p style="margin-left:2em" class="lg-abnormal"><div class='lg-row'>牢握麈尾　虛空粉碎　欲贊一辭　何容置喙　一屨西歸　一屨東住　或縱或橫　參承法味</div>
</p></div>
<div class='div-other'><a id='mulu217' />
<p class='h3'>公朗鏡師<span class='note-inline'>(師名宗鏡，三生房)</span></p><p style="margin-left:2em">坐石濯足，杖倚松身。</p>
<p style="margin-left:2em">贊曰：</p>
<p style="margin-left:2em" class="lg-abnormal"><div class='lg-row'>東奔西逐　拖泥帶水　洗淨脚跟　超然獨峙　古松倚杖　蒼苔襯履　萬里流泉　請從此始</div>
</p></div>
<div class='div-other'><a id='mulu218' />
<p class='h3'>德含裕師<span class='note-inline'>(師名深裕，東震房)</span></p><p style="margin-left:2em">隱几揮麈。</p>
<p style="margin-left:2em">贊曰：</p>
<p style="margin-left:2em" class="lg-abnormal"><div class='lg-row'>白拂橫揮　天花亂墜　為有所憑　謂無所倚　黑龍騰空　波屬雲委　寂然宴然　不動一指<span class='note-inline'>(師生時，有黑龍涌水之祥。)</span></div>
</p></div>
<div class='div-other'><a id='mulu219' />
<p class='h3'>履素誰師<span class='note-inline'>(師名真誰，古樸房)</span></p><p style="margin-left:2em">長衣覆身，持錫盤足。</p>
<p style="margin-left:2em">贊曰：</p>
<p style="margin-left:2em" class="lg-abnormal"><div class='lg-row'>煩惱菩提　初無二路　狂心一歇　天清月露　飛錫東西　聊復孤坐　一心不生　萬法行布</div>
</p></div>
<div class='div-other'><a id='mulu220' />
<p class='h3'>常惺恒師<span class='note-inline'>(師名善恒，東京房)</span></p>披緇衣念佛，旁几位置梵夾瓶爐。<p style="margin-left:2em">贊曰：</p>
<p style="margin-left:2em" class="lg-abnormal"><div class='lg-row'>業欲其白　衣染其緇　一念淨信　蓮生寶池　竹几蕭然　經卷參差　打滅鑪火　跌倒軍持</div>
</p></div>
<div class='div-other'><a id='mulu221' />
<p class='h3'>唯一乘師<span class='note-inline'>(師名真乘，功德房)</span></p><p style="margin-left:2em">持轉佛珠凭几，題曰「課經圖」。</p>
<p style="margin-left:2em">贊曰：</p>
<p style="margin-left:2em" class="lg-abnormal"><div class='lg-row'>四十九年　一字不說　枯木寒巖　暖氣全歇　公課何經　經在心裏　目視高空　手持槵子</div>
</p></div>
<div class='div-other'><a id='mulu222' />
<p class='h3'>文則行師<span class='note-inline'>(師名範行，三生房)</span></p><p style="margin-left:2em">執如意坐，玩花童子侍側。</p>
<p style="margin-left:2em">贊曰：</p>
<p style="margin-left:2em" class="lg-abnormal"><div class='lg-row'>芒履絆足　僧雛叉手　結束何為　西方是取　如意當胸　蓮花在眼　若必去此　心為境轉</div>
</p></div>
<div class='div-other'><a id='mulu223' />
<p class='h3'>存素乘師<span class='note-inline'>(師名界乘，勝蓮房)</span></p><p style="margin-left:2em">陰松坐泉石間，童子縮項作咤狀。</p>
<p style="margin-left:2em">贊曰：</p>
<p style="margin-left:2em" class="lg-abnormal"><div class='lg-row'>我聞曹溪　菩提無樹　一枝垂蔭　十方普護　童子嚼指　瞪思其理　苔竹青青　水石齒齒</div>
</p></div>
<div class='div-other'><a id='mulu224' />
<p class='h3'>三平恒師<span class='note-inline'>(師名滿恒，勝蓮房)</span></p><p style="margin-left:2em">坐竹榻焚香。</p>
<p style="margin-left:2em">贊曰：</p>
<p style="margin-left:2em" class="lg-abnormal"><div class='lg-row'>煙從火出　還從空入　空熏不焦　灰撥還熱　我以鼻觀　性性如是　竹榻木几　宴坐無始</div>
</p></div>
<div class='div-other'><a id='mulu225' />
<p class='h3'>省也漢師<span class='note-inline'>(未考)</span></p><p style="margin-left:2em">披祖衣，叉手立。</p>
<p style="margin-left:2em">贊曰：</p>
<p style="margin-left:2em" class="lg-abnormal"><div class='lg-row'>間關百城　彌勒彈指　志欲南詢　整衣前起　止止莫往　衝烟犯水　依位而立　此得法髓</div>
</p></div>
<div class='div-other'><a id='mulu226' />
<p class='h3'>飲光奕師<span class='note-inline'>(未考)</span></p><p style="margin-left:2em">題名未畫。</p>
<p style="margin-left:2em">贊曰：</p>
<p style="margin-left:2em" class="lg-abnormal"><div class='lg-row'>渠不是我　我不是渠　何用筆墨　描畫太虛　無剎不現　名字假合　飲光尊者　微笑相答</div>
</p></div></div>
<div class='div-other'><a id='mulu227' />
<p class='h2'>黃啟圻跋</p><p style="margin-left:2em">曰：范宣不好畫，見戴安道所畫〈南都賦圖〉，乃始重畫。然使不讀〈南都賦〉，則官殿艸木索然無味。庚寅夏，五侍家君從覺師游，得縱觀李龍眠《觀音變相本》，離奇可喜。讀了元禪師〈贊〉，光氣亦勃勃浮紙上。今張玉翁所畫〈淨行社圖〉，幾於頰上益三毛矣。而蒲團杖履，大略相似，不能如龍眠出奇無窮。家君乃人自為〈贊〉，能使諸師神理欲出，淨行一社，千古不散，自可與《變相本》同垂不朽。</p>
</div>
<div class='div-other'><a id='mulu228' />
<p class='h2'>吳本泰跋</p><p style="margin-left:2em">龍樹尊者，現滿月輪相，非迦那提婆不能辨識。誌公剺出十二觀音，僧繇下筆輒不定，蓋無相三昧廓爾，虛明如是。余嘗識覺海師於雲棲別室，秀眉蒼顏，居然老迦葉像。迺有時楖栗一肩，深山雪窟；有時寶華千匝，帝網莊嚴；有時繩床竹麈，龍象參會；現種種相。誰為貌之，而贊之，而偈頌之？張將軍於無色中設色，黃生維含父子於無文字中以文字贊歎。如趙昌花鳥，雖逼似，終不是真。會得雪峯望州亭烏石嶺語，當與覺老暨同社諸師相見了也。咦！見不見，燒卻這畫，元是僧伽面。</p>
<p>共十六人，符十六羅漢之數。前社後社人物相懸，僧俗異位，然皆昭慶之法會也。前者唱吁，後者唱喁，響無巨細也。一微塵裏轉大法輪，方分何可限耶？</p>
<p style="margin-left:2em">案：放生社、法華社、淨行社，名雖不同，因事而變，總皆諸師集會之號，第人或損或增耳。又，慈濟房智音師，亦居護生法壽菴，宏揚宗教，預放生社，獨不列於十六人中，何耶？</p>
</div></div>
<p class='juan'>大昭慶律寺志卷之五</p>
</div><!-- end of div[@id='body'] -->
</body></html>