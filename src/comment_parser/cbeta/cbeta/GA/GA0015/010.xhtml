<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大昭慶律寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu460' />
<p class='juan'>大昭慶律寺志卷之十</p>
<div class='div-other'><a id='mulu461' />
<p class='h1'>游集</p>
<div class='div-xu'><a id='mulu462' /><p>寺邇城闉，游蹤先及。面山襟湖，澄瑩心目。憩其殿閣，儼現妙相。遠奏梵音，鼎烟旛影之莊嚴，金碧雕[乞*幾]之藻繪，自非胸坌俗塵，於兹殊有融會。由是言之，不足掞為妍辝，或別有感觸。含芳吐芬，其得載諸縹緗者，十僅存一。今所獲覯，其可舍諸？別有雅夫通識，蹤跡徜徉，流傳翰牘，衍成佳話，皆為增韻事於昭慶者也。若於地於人，前已系屬，此不再綴。其未收於前卷者，悉萃此篇。</p>
</div>
<div class='div-other'><a id='mulu463' />
<p class='h2'>陳堯佐：游湖上昭慶寺詩</p><p style="margin-left:2em" class="lg-abnormal"><div class='lg-row'>湖邊山影裏　靜景與僧分　一榻坐臨水　片心閒對雲　樹寒時落葉　鷗散自成羣　莫問紅塵事　林間肯暫聞</div>
</p></div>
<div class='div-other'><a id='mulu464' />
<p class='h2'>裴極：昭慶寺</p><p style="margin-left:2em" class="lg-abnormal"><div class='lg-row'>一沼光涵四座寒　夕陽回首更凭闌　憑師早把青蓮種　他日期來結社看</div>
</p></div>
<div class='div-other'><a id='mulu465' />
<p class='h2'>張時澈：昭慶寺</p><p style="margin-left:2em" class="lg-abnormal"><div class='lg-row'>紺殿倚城闕　諸方此受符　采霞澄秘閣　赤日射澄湖　寺古旃檀馥　林深燕雀娛　羣峰堪攬結　飛動欲誰俱</div>
</p></div>
<div class='div-other'><a id='mulu466' />
<p class='h2'>王渙：昭慶寺看芍藥</p><p style="margin-left:2em" class="lg-abnormal"><div class='lg-row'>一半春光遇牡丹　又開芍藥徧禪關　久辜往約違蓮社　今續清懽到寶闌　垂露幾團花面溼　東風一陣燕泥寒　酒邊何物成奇供　綠筍朱櫻正滿盤</div>
</p></div>
<div class='div-other'><a id='mulu467' />
<p class='h2'>田蓻蘅：曉晴過昭慶寺登寶石山眺天然圖畫閣</p><p style="margin-left:2em" class="lg-abnormal"><div class='lg-row'>遲日開新霽　湖山頓有光　頻過沙鳥熟　獨步野雲長　一水分禪鏡　雙峰對法牀　丹青誰點染　吾意在滄浪</div>
</p></div>
<div class='div-other'><a id='mulu468' />
<p class='h2'>又：孟夏望日運同楊彥初招飲昭慶寺月下即席</p><p style="margin-left:2em" class="lg-abnormal"><div class='lg-row'>平隄湖水碧連天　小艇來尋瑇瑁筵　蘭宇秋風新爽塏　羽觴夜月正嬋娟　子雲已是成元癖　吏部唯應為酒眠　此去鹽梅重奏績　鳳池原有鳳毛傳</div>
</p></div>
<div class='div-other'><a id='mulu469' />
<p class='h2'>須之彥：宿昭慶寺</p><p style="margin-left:2em" class="lg-abnormal"><div class='lg-row'>湖水平鋪半壁空　六橋終日領春風　漁舟爇徧波心火　僧寺敲殘月下鐘　城郭斜連山色重　樓臺深鎖露華濃　鶯花不逐東坡去　天竺高峰夕照中</div>
</p></div>
<div class='div-other'><a id='mulu470' />
<p class='h2'>陳永年：客昭慶寺</p><p style="margin-left:2em" class="lg-abnormal"><div class='lg-row'>小閣湖濱駐鹿車　水雲林麓翠交加　難將歸興償游興　一月并州客裏家</div>
</p></div>
<div class='div-other'><a id='mulu471' />
<p class='h2'>魯史：昭慶寺月夜聞鐘</p><p style="margin-left:2em" class="lg-abnormal"><div class='lg-row'>飯罷山僧後　俄聞報晚鐘　冰輪度銀漢　玉漏出珠宮　捫鬢知侵露　褰裳欲御風　凡心聲裏寂　應醒世人聾</div>
</p></div>
<div class='div-other'><a id='mulu472' />
<p class='h2'>沈謐：秋日昭慶寺次韻</p><p style="margin-left:2em" class="lg-abnormal"><div class='lg-row'>斗室成獨坐　超然絕明滅　荻花夾路飛　誤認風吹雪　興到出關游　景會欣奇絕　秋蛩半壁吟　永夜聲不輟　虛窗敞四望　屋角漏明月　人生過隙駒　奄忽苦離別　逍遙西湖旁　足以恣歡悅</div>
</p></div>
<div class='div-other'><a id='mulu473' />
<p class='h2'>章詔：昭慶寺</p><p style="margin-left:2em" class="lg-abnormal"><div class='lg-row'>天福流傳七寶宮　白蓮名社古今同　由來示現然燈地　不逐昆明劫火空</div>
</p></div>
<div class='div-other'><a id='mulu474' />
<p class='h2'>又：兩廊僧鋪</p><p style="margin-left:2em" class="lg-abnormal"><div class='lg-row'>菩提珠串滿檐牙　瓦鉢蒲團四十家　宛是化城開法寶　畫廊何啻駐三車</div>
</p></div>
<div class='div-other'><a id='mulu475' />
<p class='h2'>潘之恆：昭慶寺</p><p style="margin-left:2em" class="lg-abnormal"><div class='lg-row'>禪心塵事隔　僧臘一朝無　皓月臨池澈　涼風入殿蘇　收魚聲似鶴　貫石色如珠　頗覺須眉醜　從來愧佛奴</div>
</p><p style="margin-left:2em" class="lg-abnormal"><div class='lg-row'>戒壇門外柳　直接斷橋青　徙市囂初遠　飄湖夢未醒　香雲遲度梵　曲榭滿函經　照壁餘燈影　隨烟亂曉星</div>
</p></div>
<div class='div-other'><a id='mulu476' />
<p class='h2'>彭紹賢：宿昭慶寺</p><p style="margin-left:2em" class="lg-abnormal"><div class='lg-row'>長夏疑無暑　牀依雙樹陰　青蓮開士座　白月野人心　覺路空方見　浮名誤已深　塵緣何處息　清梵發潮音</div>
</p></div>
<div class='div-other'><a id='mulu477' />
<p class='h2'>畢懋良：宿昭慶方丈題壁</p><p style="margin-left:2em" class="lg-abnormal"><div class='lg-row'>湖邊柳外樓高處　望斷千山白雲路　闌干倚徧正愁余　又是天涯芳草暮</div>
</p></div>
<div class='div-other'><a id='mulu478' />
<p class='h2'>錢寬：昭慶寺講會示諸生</p><p style="margin-left:2em" class="lg-abnormal"><div class='lg-row'>憶別溪山二十年　諸君音問亦蕭然　自慚真訣傳先覺　賴有斯文屬後賢　巗閣虛無含晚翠　雲峰突兀倚遙天　湖南萬樹茅堂靜　好共新涼理斷編</div>
</p></div>
<div class='div-other'><a id='mulu479' />
<p class='h2'>譚元春：泊隄夜至昭慶寺</p><p style="margin-left:2em" class="lg-abnormal"><div class='lg-row'>但能一夕往　已遂水雲心　人度香中影　舟搖空外音　幸無歌舞鬧　益覺梵鐘深　太皎難為繼　翻愁望日陰</div>
</p></div>
<div class='div-other'><a id='mulu480' />
<p class='h2'>釋法聚：西湖昭慶寺答金太史璐見寄</p><p style="margin-left:2em" class="lg-abnormal"><div class='lg-row'>企望其如惜別何　西泠清隱可無過　碧雲孤嶼歲華晚　紅樹綠橋秋事多　示病可同金粟現　招尋宜有紫芝歌　銀魚焚却無閒夢　只許青山屬釣蓑</div>
</p></div>
<div class='div-other'><a id='mulu481' />
<p class='h2'>釋真可：過昭慶寺</p><p style="margin-left:2em" class="lg-abnormal"><div class='lg-row'>迴合青山鎻梵宮　階前階後象王蹤　懸知超世非無本　法雨香雲不計重</div>
</p></div>
<div class='div-other'><a id='mulu482' />
<p class='h2'>張丹：十九日黃大宗擬登初陽臺，修展重陽故事。因雨阻，集昭慶寺</p><p style="margin-left:2em" class="lg-abnormal"><div class='lg-row'>詞客重來結伴遊　西湖風色滿南樓　一年兩醉丹楓日　雙鬢重尋白鴈秋　寒雨層臺空落木　晚山蕭寺有歸舟　銜盃強續登高興　把菊何須動旅愁</div>
</p></div>
<div class='div-other'><a id='mulu483' />
<p class='h2'>又：喜毛穉黃同門人朱南岡送余泛舟昭慶寺</p><p style="margin-left:2em" class="lg-abnormal"><div class='lg-row'>西湖寒水正瀾漪　野寺清鐘暮色時　沙畔露乾棲鴈草　城頭霜滑鬧鴉枝　同舟二妙何由得　落景丅峰此最奇　別路幾經回首望　螺山渺渺遠猶隨</div>
</p></div>
<div class='div-other'><a id='mulu484' />
<p class='h2'>朱廷璋：昭慶寺集唐人句</p><p style="margin-left:2em" class="lg-abnormal"><div class='lg-row'>不知香積寺　為慶等凝汾　境入空門寂　聲從覺路聞　金塘明夕照　石磴埽春雲　勿謂頻來此　逍遙上界分</div>
</p></div>
<div class='div-other'><a id='mulu485' />
<p class='h2'>毛奇齡：西湖．竹枝詞</p><p style="margin-left:2em" class="lg-abnormal"><div class='lg-row'>昭慶祠頭春水生　大船長傍小船行　湖東日上湖西落　湖裏何時不是晴</div>
</p></div>
<div class='div-other'><a id='mulu486' />
<p class='h2'>魏之琇：西湖大昭慶寺</p><p style="margin-left:2em" class="lg-abnormal"><div class='lg-row'>環湖多佛舍　此地律門開　寶剎過橋見　香雲觸石廻　客閒看畫壁　僧定閉經臺　林外笙歌沸　游塵自往來</div>
</p></div>
<div class='div-other'><a id='mulu487' />
<p class='h2'>西湖詩社游集</p><p style="margin-left:2em">《西湖八社詩帖》云：社約，凡往南山，俱涌金門外候齊；北山，昭慶寺候齊。　湖心詩社：岳祠、林墓、葛嶺、蘇隄、戒壇、瑪瑙坡、六一泉、參寥泉、大佛寺、慶忌池、柳洲亭諸勝屬焉，望陽主之。<span class='note-inline'>(案：戒壇即昭慶)</span></p>
</div>
<div class='div-other'><a id='mulu488' />
<p class='h2'>詩客游寓</p><p style="margin-left:2em">趙制府《浙江通志》云：王猷定，字于一，別號軫石，南昌人。善古文，為人倜儻自豪，寓居西湖，歿於昭慶僧舍。嚴津、陸圻、毛先舒為治喪櫬。</p>
</div>
<div class='div-other'><a id='mulu489' />
<p class='h2'>香市會集</p><p style="margin-left:2em">《西湖夢尋．香市記》云：西湖香市，起於正月，抵端陽而止。吳越青齊之來燒香者，舟車絡繹。市人集於天竺、靈隱、岳王墳、湖心亭，而獨盛於昭慶寺前。自金珠綵縀，以及泥人竹馬嬉戲之具，無不備列。寺中外前後，設肆陳鋪，略無隙地。晨光初啟，直至人定，讙嘵嘈囐，略無靜時。明季寺燬之後，香市頓散。今昭慶寺前，春香時雖少有販鬻，十僅二三矣。</p>
<p style="margin-left:2em">按：香市諸貨，多以沽為良，衒惑遠客。今逢政治清平，淳風所被，澆偽日革，故香客之至倍盛於前，而市駔奇衺，不敢作偽，香市遂減，於此益可徵其世運之隆也。</p>
<p>見聞既陋，掇拾僅此。所望博識，續為補綴。</p>
</div></div>
<p class='juan'>大昭慶律寺志卷之十</p>
</div><!-- end of div[@id='body'] -->
</body></html>