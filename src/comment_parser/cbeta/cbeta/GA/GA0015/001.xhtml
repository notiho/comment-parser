<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大昭慶律寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' /><p style="margin-left:0em;text-indent:2em">大昭慶律寺位於杭州西湖北岸，在錢塘門外，西去府治三里，與西湖南岸淨慈寺對峙，為有宋精藍四百八十之一。舊名菩提院，石晉天福元年（九三六），吳越王錢氏建，宋乾德二年（九六四）重建，僧永智開山；太平興國三年（九七八）築戒壇，七年（九八二）賜額「大昭慶律寺」；淳化至天禧間（九九〇～一〇二一），僧省常結「華嚴淨行社」；慶曆二年（一〇四二）建鐘樓；宋、元兩代屢毀屢興。明洪武二十四年（一三九一）重建戒壇，正統元年（一四三六）鑄大鐘，建鼓樓。有明一代，興廢靡常，然香火不絕，為西湖名剎。記本寺之掌故，舊有「昭慶伽藍記」、「昭慶記事」、「喜日宗譜」等，廣賓上人綜而撰為「西湖律宗大昭慶律寺輯略」十四篇；清乾隆年間，寺僧宜潔別裁志稿五卷，沙門篆玉為之釐正；乾隆二十九年（一七六四），鄉人吳樹虛以「喜日宗譜」、「大昭慶律寺輯略」為藍本，刪棄煩蕪，添增華實，別撰「大昭慶律寺志」十卷，前繪寺圖一幅，下分八門：盛典、興建、舊蹟、淨社、戒律、軌儀、僧伽、游集。盛典一門，記康熙、雍正、乾隆三帝南巡駐蹕之事。興建一門，記寺之建置沿革，採編年綱目體，有關建置碑、記、諭、疏、塔銘，則附錄之。舊蹟一門，記寺附近之名勝古蹟，有關藝文附之。淨社、戒律、軌儀三門，為本寺志之特例，蓋大昭慶律寺乃律宗守廷，戒律、軌儀為律宗之所重，淨社為宋代江南結社唸佛之特色。是志特列此三門，要為存律宗之文獻也。僧伽一門，為高僧傳記，多採塔銘。游集一門，則錄詩篇。體例謹嚴，所據資料，皆冠以書名，要而不繁，簡而不疏，洵名志也。茲據清光緒八年（一八八二）錢塘丁氏重刋本景印。</p>
</div>
<div class='div-other'><a id='mulu3' />
<div class='div-xu'><a id='mulu4' />
<p class='h2'>大昭慶律寺志原序</p><p style="margin-left:0em;text-indent:2em">昔摩騰、竺法蘭二尊者，以白馬負經至震旦，漢帝館之於鴻臚寺中；後建僧坊，總名寺，不忘其自始也。今天下名藍勝剎，悉皆有志，不惜經營於紙墨棃棗而綴述之。揆厥所由，豈有外於不忘其始之意哉！儒家流每每以文章報國恩，吾氏大迦葉以結集三藏為報佛恩，大法流通百千萬年無。凡夫生於末世，目不覩玉毫之相，耳絕金口之音，能於煩惱海中忽地探知靈山妙旨，自證佛性，徒以結集之文尚留為可幸耳。是以德離乎文不著，功離乎文不顯，言離乎文不傳。志乘者，所以著其德，顯其功，傳其言也，所繫不綦重乎？昭慶宜潔老人深悉此義，於其締造土木勤瘁中，留意本寺志藳；再嗣而為懷德律師，體祖本懷，檢所藏繕本，畀余釐正付梓。是舉也，何異乎迦葉之體佛意而結集三藏也！以報佛恩，以纘祖緒，二者均能踐焉。</p>
<p style="margin-left:2em">乾隆壬戌春三月，淨慈沙門篆玉序</p>
</div>
<div class='div-xu'><a id='mulu5' />
<p class='h2'>重刻大昭慶律寺志序</p><p style="margin-left:0em;text-indent:2em">本寺掌故，有《昭慶伽藍記》、《昭慶紀事》、《喜日宗譜》。天目廣賓上人，號谿子，綜而鱗次之，撰《西湖律宗大昭慶寺志輯略》十四篇。方丈宜潔宗師，蒐探未得，別裁志稿五卷，淨慈讓公為之釐正繕校，就材施功，繩削冥合，付梓流通二十餘年矣。茲遇翠華頻駐，剎土增榮，而懷德律師承茲景運，益昌前人之堂構，儉者豐之，樸者華之，補其闕漏，續有恢張。寶地香臺，苗髮無欠，不有紀述，何稱郅隆？用是重以纂輯之事，委於樹虛。樹虛訪求梵夾，獲《宗譜》、《輯略》二編，更為刪棄煩蕪，添增華實，彚成十卷。科開八門，易例發凡，核折謬。壁壘改其前觀，斧藻假於餘絢。長行未悉，倣斑氏志之衍為細書；故典可援，歱謝公賦之徵於小注。所愧家無鄴架，腹欠邊笥。欲閱市而足蹇，將借書而酒乏。為質作朋，更呼將伯。敢期陽衒《洛陽伽藍》之編，實愧劉璆《京師寺塔》之記。</p>
<p style="margin-left:2em">乾隆二十九年甲申冬月，臨江鄉人吳樹虛序</p>
</div>
<div class='div-other'><a id='mulu6' />
<p class='h2'>昭慶律寺圖</p><div style="margin-left:2em"><img src='../images/GA016p0008_01.gif' alt='GA016p0008_01.gif' /></div>
<div style="margin-left:2em"><img src='../images/GA016p0009_01.gif' alt='GA016p0009_01.gif' /></div>
</div>
<div class='div-other'><a id='mulu7' />
<p class='h2'>大昭慶律寺志總目</p>
<ul class="no-marker">
<li>序</li>

<li>寺圖</li>

<li>卷之一
<ul class="no-marker">
<li>盛典</li>

<li>興建上</li>
</ul></li>

<li>卷之二
<ul class="no-marker">
<li>興建下</li>
</ul></li>

<li>卷之三
<ul class="no-marker">
<li>舊蹟上</li>
</ul></li>

<li>卷之四
<ul class="no-marker">
<li>舊蹟下</li>
</ul></li>

<li>卷之五
<ul class="no-marker">
<li>淨社</li>
</ul></li>

<li>卷之六
<ul class="no-marker">
<li>戒律</li>
</ul></li>

<li>卷之七
<ul class="no-marker">
<li>軌儀</li>
</ul></li>

<li>卷之八
<ul class="no-marker">
<li>僧伽上</li>
</ul></li>

<li>卷之九
<ul class="no-marker">
<li>僧伽下</li>
</ul></li>

<li>卷之十
<ul class="no-marker">
<li>游集</li>
</ul></li>
</ul><p>大昭慶律寺志總目終</p>
</div></div>
<p class='juan'>大昭慶律寺志卷之一</p>
<div class='div-other'><a id='mulu8' />
<p class='h1'>盛典</p><p style="margin-left:0em;text-indent:2em">國家治定功成，文安武肅，圅夏謐[寍-皿+(咒-几+一)]，海外有截。天子猶殷視民如傷之懷，舉巡方之典，駐蹕杭州，斟酌風土所宜，布寬大，沛恩膏，然後攬勝山川，延憩佛剎，而昭慶亦蒙屢幸焉，信法苑之盛事，叢林之鉅典也。</p>
<p style="margin-left:0em;text-indent:2em">恭紀康熙二十八年歲次己巳二月初十日，聖祖仁皇帝駕幸昭慶寺，賜龍燭名香，供設佛前，<span class='note-inline'>(臣僧書玉)</span>伏迎。</p>
<p style="margin-left:0em;text-indent:2em">三十五年正月望日，內太人宋深求齎賜《金剛》尊經，永充供養。</p>
<p style="margin-left:0em;text-indent:2em">五十二年冬月，順承王諾奏請頒賜藏經六百七十函。</p>
<p style="margin-left:0em;text-indent:2em">世宗憲皇帝居藩邸時，頒賜波離，重來匾額。</p>
<p style="margin-left:0em;text-indent:2em">乾隆五年冬月，今上皇帝欽賜藏經全部。</p>
<p style="margin-left:0em;text-indent:2em">十六年歲次辛未三月初十日，皇帝駕幸昭慶寺，<span class='note-inline'>(臣僧果證)</span>伏迎，欽賜哈答供佛，及「深入定慧」匾額，細字《心經》，寶塔一幅。</p>
<p style="margin-left:0em;text-indent:2em">御製西湖畫昭慶寺五言律詩：</p>

<div class="lg regular" style="margin-left:0em;"><div class='lg-row'>招提湖北角　閱武便曾過　碧篆消新火　松拏老柯　客心惜頹廢　僧意冀檀那</div>
<div class='lg-row'>欲擬從其願　民財慮費多</div>
</div><p style="margin-left:0em;text-indent:2em">二十二年歲次丁丑二月二十八日，皇帝駕幸昭慶，臨定觀堂，<span class='note-inline'>(臣僧果證)</span>伏迎。</p>
<p style="margin-left:0em;text-indent:2em">御製昭慶寺七言律詩：</p>
<p style="margin-left:0em;text-indent:0em;" class="lg-abnormal"><div class='lg-row'>錢唐門外古昭慶　取便尋幽過野隄　僧不參禪修淨業　佛無定相示全提</div>
<div class='lg-row'>法林自是忘憂所　精舍堪稱小隱棲</div>
<div class='lg-row'>而我民艱常滿目　豈能躭靜對闍黎</div>
</p><p style="margin-left:0em;text-indent:2em">二十七年歲次壬午三月初五日，皇帝駕幸昭慶，臨定觀堂，<span class='note-inline'>(臣僧果證)</span>伏迎奏對，賜掛包一對。皇太后鸞輿臨寺，賜供佛香燭銀二十四兩。</p>
<p style="margin-left:0em;text-indent:2em">御製昭慶寺五言律詩：</p>

<div class="lg regular" style="margin-left:0em;"><div class='lg-row'>寶叔遙瞻塔　錢唐近度橋　偷閒游佛境　問景憩僧寮　辨見還參栢　徵心欲剝蕉</div>
<div class='lg-row'>香花羣祝願　慈慶喜恒昭</div>
</div><p style="margin-left:0em;text-indent:2em">三十年歲次乙酉閏二月初九日，皇帝駕幸昭慶，臨定觀堂，<span class='note-inline'>(臣僧果證)</span>伏迎，進呈《寺志》，即蒙御覽，皇太后鸞輿臨寺，賜供佛香燭銀二十四兩。</p>
<p style="margin-left:0em;text-indent:2em">御製昭慶寺五言律詩：</p>

<div class="lg regular" style="margin-left:0em;"><div class='lg-row'>錢塘西北隅　律寺接通衢　六度守毘苑　千年對聖湖　繞階馥忍草　出屋鬱禪株</div>
<div class='lg-row'>慈壽山齊永　誠哉昭慶符</div>
</div><p style="margin-left:0em;text-indent:2em">溯昭慶自興創以來，將近千載，遙望北都輦轂，驛程數千，等於牛斗南躔，安冀紫微帝座臨照？而今遭逢異數，荷光頻仍，頓令古佛揚睂，天神加額。黃屋所駐，林木咸被其光昌；玉趾所臨，欄楯悉增其彩絢。萬古一時，何昭慶之多幸也。凡諸持律守戒禪人，當知遇此際會，現在世尊隨喜發光，永除魔嬈。如能莊嚴儀度，淨行業，深自刻厲，克盡佛規，庶幾得副聖天子行幸之至意，而修因徹果，圓滿菩提於堯天舜日之時，方謂之昭其慶也。</p>
</div>
<div class='div-other'><a id='mulu9' />
<p class='h1'>興建上</p>
<div class='div-other'><a id='mulu10' /><p>西湖為吾杭勝地，山川明秀甲於天下。瀕湖百剎，鐘鼓相聞，而宏敞偉麗，道風特盛者，昭慶、淨慈對峙南北，稱兩大焉。辨方位，攬高深。全湖如鏡，溶漾乎其前；長隄如帶，綿亘乎其中。右而羣峯邐迤，如幃如幛，如龍之行，如浪之起；南屏對焉，如几如案。左而百雉延袤，如垣如屏，橫抱山麓。自昭慶既建，而凡湖山城郭之形勢，風烟雲物之奇秀，樹色波光之澹沱，香塵花鳥之融怡，皆得為昭慶有。葢寺地實居其上游也，寺為有宋精藍四百八十之一，在今稱數大剎，名列五山，而偪邇會城，地當要道，凡燒香禮剎、尋幽探勝之車馬杖屐，首必經之。是以雖少替而即興，值升平而益盛。極隆之運，實在聖朝，述古揚今，為撰斯記。</p>
<p>考本寺在錢唐門外，西去府治三里，舊名菩提院。石晉天福元年丙申，吳越王錢氏建，宋乾德二年重建，僧永智開山。太平興國三年築戒壇，七年賜額「大昭慶律寺」。復賜田廬，以奉香火。蓋南屏亦有「昭慶院」，加「大」字以標勝也。</p>
<p style="margin-left:2em">舊有〈菩提寺記〉，失傳。舊志所述云云，似其遺語。《咸淳臨安志》云：「宋乾德五年建，據重建廓新，方稱大剎。紀其盛而畧其微也。」乾德止有四年，第五是開寶元年，「五」或「二」字之譌。</p>
<p>自湻化至天禧年，僧省常結華嚴淨行社，旁構白蓮、綠野二堂，碧玉、四觀二軒。遵式仁嶽，復揚經。未幾燬於火。慶厯二年壬午，允堪建，地湧戒壇及鐘樓，昭慶法會於斯極盛。紹興七年，毀於兵。<span class='note-inline'>(結社及戒壇，詳見後卷)</span></p>
<p style="margin-left:2em">寺舊志載《二老堂雜志》云：昭慶寺有鐘在樓上，東坡寫竹尚可辨。竹下題名云：「明夫、子方、明弼、康道、嘉甫、子瞻同遊南昭慶寺。庚午<span class='note-inline'>(天聖八年)</span>八月日題。」予紹興庚辰<span class='note-inline'>(三十年)</span>往觀，明年再往，則已茫昧。其後移往鎮江府謝后功德院，不復可見矣。案：南山有昭慶寺，與惠照寺相近。南宋時，昭慶、惠昭為朝廷祠祭之所，詳見《咸淳志》。蘇公所游南昭慶指此。非大昭慶也。舊志誤收。</p>
<p style="margin-left:2em">《咸淳志》云：「南渡以其地為策選軍鋒教場，惟存戒壇數間而已。」又云：「策選鋒馬軍四寨教場，在羊坊橋二，在昭慶寺側二；步軍六寨教場，在昭慶寺側。」寺舊志云：「紹興燬後，壇址常放寶光，大內驚是火發，遣人覘之，見光從壇起，發址得石碑，有『此古然燈佛降生之地』九字。又見牛羊登踐，必跪而食艸。寺由是復興。」案：陸次雲《湖壖雜記》亦述其事，語本此。</p>
<p style="margin-left:2em">朱隗〈春日偕友人過昭慶戒壇，老僧口述靈異有作〉：</p>
<p style="margin-left:2em" class="lg-abnormal"><div class='lg-row'>盤陀無級上　繞罷禮空王　犢子知金地　宮人望寶光　自甘蓮社老　轉惜杏壇荒　柳汁春衫舊　雙袪惹戒香</div>
</p><p>嘉定、寶慶間漸次興復，理宗端平中欽賜劄付三道，蠲免稅役<span class='note-inline'>(勒石明末始毀)</span>。宋末為兵所毀。元至正十八年重建，元末又毀。</p>
<p style="margin-left:2em">畀《客杭日記》云：「至大元年九月二十九日，湯君白來同游昭慶寺，看新塑佛像。」案：至大在至正前十餘年，而舊志所載綠野堂門「方丈」二字，趙孟頫書，亦應在至正之前。又，至正戊戌，羣盜縱橫，不應辨此暇豫之事，皆可疑者。恐至正十八年，是興復後作記文之年月也。</p>
<p>明洪武二十四年辛未，大慧承朝命建戒壇，復白蓮、綠野諸勝。永樂六年，慧皎重修及山門殿宇。十五年，暜周增建法堂、齋室、鐘樓。正統元年，慶雲鑄大鐘，建鼓樓。十年，勅賜《大藏經》。自洪武至是時，開壇說戒，昭慶於時復盛。成化元年，燬於火。</p>
</div>
<div class='div-other'><a id='mulu11' /><p style="margin-left:2em">〈賜藏經勅諭〉云：朕體皇曾祖考之志，印大藏經典，頒賜天下，用廣流傳。茲以一藏安供浙江杭州府戒壇律宗大昭慶寺，永充供養，聽所在僧徒看誦讚揚。上為國家祝釐，下與民生祈福。務須敬奉守護，不許縱容閑雜之人私觀借玩、輕慢褻瀆，致為損壞遺失。敢有違者，必究治之。</p>
<p>二年丙戌，廣慎行募。六年，善寧復建。十四年十月，火燬。二十二年丙午，法訊等稟之官，達於朝，許令勸募興復。吳興吳瓊，應募獨建。</p>
<p style="margin-left:2em">《孤樹裒談》云：杭州大昭慶律寺，成化二十二年朝命藩臬二司勸建。因召吳興吳汝輝、秀水董良臣諭勸。比見，汝輝問：「費約幾何？」曰：「約銀萬兩。」汝輝即獨任之，納銀千錠。官設宴待之，問：「何慨施若此？」曰：「民一子不肖，雖饒所積，終不保，不如作勝事。」皆嘉歎。</p>
<p>宏治五年，廣運清理寺基僅六十畝，至是少恢復之。嘉靖三十一年修萬善橋，金璐撰碑記。</p>
</div>
<div class='div-other'><a id='mulu12' /><p style="margin-left:2em">金璐〈重修萬善橋記〉云：西湖昭慶寺，舊名菩提，起自殘唐，至宋興國，肇戒壇於此，賜改今名，其來遠矣。寺據西湖之陽，迤北湖流，光滿瑩潔，視若練虹環繞淨室。每歲春二三月，天下游僧梯山航海而來，畢集於此，投名律師，咸受具足大戒，儼如見佛，亦大歡喜。其諸有眾率往從之，實勝會也。寺有萬善橋，歲久傾圮。行僧恩蔭銳意修復，乃會道者真寶，來自留都，委其勸募，鳩工積石，未易興舉。內相中山宗公、西峯郭公、少參潮溪謝公、少嵋談公、主政鈍菴趙公，吾杭士夫符卿六橋徐公、督師鹿園萬公、諫議虛巖傅公、石山高公、僉憲南屏張公、侍御南衡董公與余及諸里，咸允相助，捐金有差。始於嘉靖戊申，訖工於越歲壬子。自橋迤南，甃為石道。橋加闌楯，視昔孔備。行止淨潔，雅稱壇所。立碑中道，覆以石亭。爰集寺僧，請余為記。時適會太守環山孫公至此，以為說戒本以勸修，修橋亦以濟人，皆善事也。行之弗禁，羣乃大悅。予嘗旁求釋典，大都明心見性為上乘，而一切詮證法品，晨昏禮誦，動習威儀，淨持五戒，雖不得一時究<span class='corr'>竟</span>圓通，然漸悟有基，終成勝果。夫道本無二，而根智不同，是故悟有淺深，教分南北。頓悟者，不事講求，直指見性。漸悟者，成以積習，所謂戒而後定，定乃生慧。及其成功，則一而已。我太祖高皇帝，繼天立極，掃清寰宇，每詔天下寺僧，各守清規，化民為善。即今戒壇之設，實因於此。而儒者往往論其粗迹，遂謂毀髮滅倫，<span class='corr'>斥</span>而不錄。甚或假以崇正闢邪為說，而陰奪其有圖以自資者，此則吾儒之異端，不可不察也。余因述治橋說戒之大略而并及於此，有道君子，不能無慨於斯焉。</p>
<p>三十三年甲寅夏，倭寇擾杭，官令焚寺。</p>
<p style="margin-left:2em">《留青日札》云：「嘉靖三十五年，倭寇臨北關。都御史李天寵遣焚之，乃五月六日也。」案《明史》載，三十三年，李天寵廵撫浙江。三十四年，倭掠塘西、橫塘等鎮，巡撫李天寵令燒附郭民居。其年五月，天寵受逮。則是寺之焚，定不在三十五年也。</p>
<p>三十五年，總制胡宗憲偕紳士倡建，廣霌、恩嵩暨道通等募緣興復。胡宗憲撰碑記。</p>
<p style="margin-left:2em">舊志載廣霌〈請諸山行師書〉云：兹昭慶選佛戒壇，先時仗郡主楊侯推舉吳興吳善士汝輝落成勝果，歷今六十餘年，不謂劫灰重覩，海眾難憑。揚塵呼帝闥於光天，拈草插梵宮於白地。伏蒙郡主陳侯勸諭，仁和善士東橋陶公鼎建。前因樂輸首舉，化儀既展，能事孰肩？恭惟座下天才明敏，世諦淹通。上而當道稔知，下而諸方景慕。輿情㪟請，軔惠頫臨。發心使龍象重光，出手遂甄陶濟美。莊嚴事理，蔭覆天人。謹竭殷勤，幸垂印可。</p>
<p style="margin-left:2em">請外山十願首：中天竺寺道通無礙師，定香寺真琦翠峯師，棋槃山道正古宗師，祥符寺圓釤本綱師，無門洞圓杲師，洎本寺福蘭谷香等。</p>
</div>
<div class='div-other'><a id='mulu13' /><p style="margin-left:2em">胡宗憲〈昭慶寺碑〉（徐渭代作）：杭錢唐門之外，有寺名昭慶。肇自石晉天福元年僧永智，迨錢氏乾德五年增建，並名菩提。宋太平興國三年，始立戒壇。天禧初改今額，是歲火<span class='note-inline'>(二語承誤)</span>。慶歷間，復壇焉。國朝自洪武初，歷成化改元，凡修而火者再<span class='note-inline'>(數語承誤)</span>。至憲宗皇帝，始更命浙布、按二司建復之，時按察使楊君繼宗領其事。有湖州富民吳瓊者應募，挈萬金來施舍。乃殿宇廡舍，瑣至肖像，窮極壯麗，嶄然一新。復有湖山照映僧寺，聯絡傳示遠邇，於是昭慶之戒壇名天下。戒之日，兩京諸省之僧尼、道士，若居士、若四裔之在海內外奉朝貢，其民有信慕可以梯航至者，無不畢集。既受戒，固亦多持守以終其身。如是者，蓋百幾十年於兹矣。嘉靖三十四年，予以御史奉命出按浙。夏月，倭人寇杭，入湖墅。當事者恐其區廣為賊藪，命火之。居幾年，鄉之先生尚寶卿徐君江山、副使吳君源、童君漢臣、方君九叙，並夙抱宏濟，既不竟於仕，而欲施於其隱，相與謀復寺。於是上自封國，若內監、若卿大夫士、若農工賈，靡不割貲以襄斯役。及來告予，亦捐百金[田/廾]之。又始用堪輿家說，買民間舍，闢使寺望見西湖水以厭火灾。蓋所構計合殿壇、禪室像凡若干，瓦甓石若木若干，舍財者若干人，董役若募者為某某，金若干兩。起某年月日，至某年月日而落成。既成，而尚寶君等詣軍中請余紀其事。余惟佛之教，自古稱異端，為吾儒所闢。然錄其善，有不可盡棄之者。即如兹寺，蓋亦有三可建者存焉。始憲皇帝意營此，命下之日，乃有淑女產於杭，實生睿皇帝。傳今上聖明，入嗣大統綏天下，是宜為君上報，一可建。洪武初，東倭犯順，遣僧祖闡、無逸輩，順其俗所，當令化導之，則佛之教固高皇帝所不廢者。且外邦慕中國佛法，往往遣僧詣天台、五臺受法及經戒，遂因以通貢獻表服從。蓋自古帝王已許其然，不猶愈於絕之使梗而掩殺其命乎？則此舉其於今日尤宜，二可建。戒之律大若細，凡二百五十種，犯者至配於五刑。今世之愚民，有不畏法，而怖以佛輙甘心焉，是佐刑政所不及。審如是，即優伶劇謔猶取之，而况於佛，三可建。夫有是三者，雖其為教異，吾聖人不害其為助我，而胡必於去之耶？余是以可斯舉，為之紀事而系之詞。詞曰：</p>
<p style="margin-left:2em" class="lg-abnormal"><div class='lg-row'>於世有裨　劇戲猶取　佛所裨益　與劇偶　世有冥愚　愍不畏死　一聞如來　志攝魂駭　辟造堂室　我則正戶　由徑而造　則以戒故　徑以造室　寧阻趨者　矧啟聖祥　而導裔化　壇殿載新　俯瞰湖水　終千萬年　永無災燬</div>
</p><p>部劄復令開壇，至嘉靖末年，因事禁止。</p>
<p style="margin-left:2em">舊志云：嘉靖末年，馬鞍山戒壇潛匿無賴。有詔禁止。</p>
<p>嘉靖四十五年，廣霌建伽藍殿。隆慶二年，丁曜建山門石牌坊<span class='note-inline'>(萬歷丙戌，按察僉事丁應詔重修牌坊。應詔，曜之孫也)</span>，題曰「律宗萬善戒壇」<span class='note-inline'>(林鳳書)</span>。隆慶三年六月，寺燬於火。</p>
<p style="margin-left:2em">陸次雲《湖壖雜記》云：故老謂余曰，此番起火甚異。是夜有僧趺坐殿中，夜將半，見赤髮金冠袍笏者在側。僧問：「爾何神？」曰：「火神，來行火此殿。」僧叱之，神隱入礎中。飛燄猛起，梁棟悉燃。</p>
<p>汪道昆作〈募疏〉，釋方澤作〈勸修戒壇文〉。</p>
</div>
<div class='div-other'><a id='mulu14' /><p style="margin-left:2em">〈募疏〉云：我聞三世諸佛，率由持戒入門；一切眾生，必自發心得果。河沙歷劫，塵剎代興。幸哉遘大因緣，勉矣求多福德。維西湖昭慶律寺，為東土說戒道場，信心自此歸依，法眼從兹開示，人天咸賴，今古具瞻。比年熒惑當權，伽藍失守；三乘相滅，五戒言湮。烏兎已見歲遷，龍象如聞夜泣。有能舉之，則莫敢廢。不有廢也，其何以興？用是昭告十方，同興萬善。宰官首事，長者齊盟。無分住俗修行，悉聽隨緣布施。各從願力，共濟供需。當來種諸善根，現在成多寶地。苾蒭畢至，蘭若重開。闡佛法於三千，鞏皇圖於百億。發菩提心，囊底莫辭刀布；舉須彌力，眼前便現金繩。指日莊嚴，彌天利益。凡諸無量，當亦有歸。</p>
</div>
<div class='div-other'><a id='mulu15' /><p style="margin-left:2em">〈勸修文〉云：律宗昭慶，擅有古佛戒壇，諸山莫儷。每歲季春，遠近衲子來赴者以數千計。諦聆說律，如承佛口而受持焉，誠天下之大功德聚也。去年暑月，諸浪夫狂子，什伯為羣，每夜突入，喧呼觝擊，裸臥像前。忽一夕，災發殿中，雷風佐之，鞠為煨燼。嗚呼！將衞法怒其穢褻，欲一新之耶？宋季，無準範師主席徑山，兩羅回祿，而隨毀隨成，徑山道風，逾益光美。今豈符其轍耶！今春仲月，一山王子，顧瞻壇址，愴焉興嗟。頃之，潘中丞自歸安至錢唐，徘徊惋歎，乃相與聞之諸當事，聽許募復。監寺諸僧，憚於瀆勤。檀護王子諭之曰：「復殿以復壇，復壇以復戒也。戒者生育一切，有緣者之法身父母。報其法身父母，一生二生，乃至百生，猶將不靳，況一再乎！」檀護知此意矣，諸師無憚於勤。</p>
<p>萬歷初年，沈士賓建祖師殿，二年成。梁文槐、法經及信道人募建後殿。九年，法經等建正殿，范鐵佛三身。十三年，本然建普說殿及北面內殿。</p>
<p style="margin-left:2em">白珩《靈隱寺志》云：嘉靖乙卯，倭犯我杭，因燬昭慶寺。修復未幾，復燬。既而靈隱亦以雷電災。自是以來，頻年旱潦，今二剎巍然復興，比歲又皆豐稔，是大剎之顯晦，亦與運為污隆矣。</p>
<p>十四年丙戌，太后賜畫〈瑞蓮觀音像〉、白金五兩。十五年，遣內侍賫賜畫〈文殊乘獅像〉、〈魚籃大士應身像〉<span class='note-inline'>(後勒石，毀於兵)</span>，於是開壇說戒。</p>
<p style="margin-left:2em">〈瑞蓮觀音贊〉曰：</p>
<p style="margin-left:2em" class="lg-abnormal"><div class='lg-row'>惟我聖母　仁慈格天　感斯嘉地　闕產瑞蓮　加大士像　勒石流傳　延國福民　霄壤同堅</div>
</p><p>十八年，成圓、智禮等募勸，織造太監孫隆大捐貲，修增殿宇橋道，浚井瀦池。二十年，寺前東街建甘露亭。</p>
<p style="margin-left:2em">釋理順〈昭慶十詠小序〉云：「亭中寒暑給施茶湯。」今廢入民居。</p>
<p>二十六年，建東西兩廊四十八間，分布諸僧房居之。出舊址以清寺基。二十七年，建千佛閣。三十年，建鐘樓。又施水陸聖像一百二十五軸，天地冥陽大旛一首，旁繫小旛二百餘。</p>
<p style="margin-left:2em">旛上有繡金字云：「天尊地聖，水哲揚賢。四府該羅，無邊尊宰。」</p>
</div>
<div class='div-other'><a id='mulu16' /><p style="margin-left:2em">屠隆〈碑記〉云：夫六度萬行，戒為本矣。戒則攝心太寂，空水澄波；戒則沃志常惺，慧光發炤。故學佛者，從前阿而後茶，由化城而寶所。發心初始，萬劫之勝因；究竟後來，千聖之極果。孰有離戒而修持，捨戒而證悟者？或參七級之寶塔，此是崇基；如渡萬頃之洪濤，斯為巨筏。教門廣綜，諸部匪戒，則教僅言筌；宗門單悟，一心匪戒，則宗騁狂慧。是以梵網木叉，先聖示為科律；布薩羯磨，古德用以修持。持己精嚴，小乘之立法尚；運心廣大，圓教之制律更宏。將道俗之同修，顯自他而俱利。水火刀兵，可蹈而不可使染汙；頭目髓腦，可捐而不可使破犯。惜戒深於氂牛之愛尾，守戒專於驪龍之護珠。防三業而如城至堅，微瑕莫入；澡六根而如蓮極淨，纖垢難容。匪惟執身無犯，外軌整而肅然；且亦執志罔諐，內境凝而寂若。薝蔔之鮮花不萎，豈止勝乎凡葩；比邱之戒德不虧，又何有於外道？金鐸所宣，魔怪聞而遁跡，革囊空試，天龍望以投誠。六朝及李唐之智顗、道進、慧遠、道宣，則其卓然者矣。武林舊多名剎，沙門亦富高流。自壽公之衍宗鏡，故宗屬南屏；自堪公之創戒壇，則戒推昭慶。伊法門尊㝛，禮梵宇而來依；苟戒體餘殘，望淨壇而退恧。猗與盛哉！寺建於石晉天福年間，累有興廢。至我朝隆慶三年，復羅煨燼。殆有司禮監孫公隆，偶隨喜而興懷，遂大作其檀越。成圓、智禮等，復廣募緣。於是正殿、戒壇、兩廡門樓，煥然復新，巍然增勝。樓之前，為天王殿、放生池，廟貌崇嚴，清流映帶。樓之後，為綠野堂、旃檀林，欄楯精麗，松栝陰森。入殿而禮佛，則金容晃日，繡蓋成霞，儼華藏之寶界；出門而眺景，則山列雲屏，湖開天鏡，現震旦之靈區。緇素遂以雲蒸，戒法因而日朗。掃淨室而修禪，歸命者，不但句驪之子；登講堂而說戒，願受者，何止嵩嶽之神？律嚴則慧劍高懸，羣邪立退；塵淨則心珠活現，眾妙聿臻。以斯綜教，何教勿圓？以斯悟宗，何宗勿徹？故曰戒為本也。斯豈非上善佛地，最勝叢林哉？孫公夙奉三寶，根器不凡；徧結諸緣，風標可挹。而力興建乎道場，則有如智禮；大增光於講席，則有若傳如。事皆有待，機豈偶然。不佞願諸沙門，從此益務翹勤，精持律範，誓作法門之具德，力敭戒壇之耿，光則大幸矣。</p>
</div>
<div class='div-other'><a id='mulu17' /><p style="margin-left:2em">張瀚〈碑記〉云：虎林昭慶寺，為兩山諸剎之最。入明以來，四災於火。雖隨毀隨復，僅立殿廡，而堂軒傾<span class='corr'>圮</span>，中為芻牧，環寺列肆，外隔雲山，荒落之餘，殊非舊觀。寺僧成圓等，矢恢之而志未逮也。歲丙子，司禮東瀛孫公督造三吳，未至，山靈見夢於僧曰：「寺興矣！」既而公至，顧瞻兹寺，量度久之，首捐俸直，前易闤闠，直闢天衢，樹以雙闕，表以朱幢，山色湖光，悉歸睥睨。次葺天王殿，甃萬善橋，瀦放生池，下栽青蓮，上植名花，祗樹夾道，蓊翳繽紛。左浚義井，利用綆汲。中繕大雄寶殿，奉三世靈山聖像。寺陰為說戒壇，高一仞，廣二尋，供舍那為戒主，藏五千貝葉於其中。隅列傳道祖師，下斵昭靈護戒諸神。陽為普說殿，北面普門大士。左為綠野堂，供水陸像。右為白蓮堂，續延雲水。高殿崔巍，長廊詰曲。金輪現彩，朱閣凝霞。躋斯域者，若身遊清涼；涉其奧者，即塵襟盡釋。經始於萬歷戊子，落成於壬辰孟冬。夫以百年頹敝，公至而一旦新之，世所稱祇陀給孤，豈非其人哉？顧公德不止於此也。頃歲水旱告祲，則徒跣徧於羣神；災沴為虐，則軫卹先其閭左。拯流離以惠困窮，收胔骼以澤枯骨。濬三河，控江湖，以達會城；道西陵，築長隄，以濟徒步。種種善政，更僕未易數也。公嘗語余曰：「吾俸給出吳越，故惠濟在是。旦夕入司政，本俸給天下。則其推一人之惠，以濟天下，又奚讓焉！」萬歷二十一年癸巳，成圓、傳如、淨筠、智禮、大槐、文墨、清臻、成倫勒石。</p>
</div></div>
<p class='juan'>大昭慶律寺志卷之一</p>
</div><!-- end of div[@id='body'] -->
</body></html>