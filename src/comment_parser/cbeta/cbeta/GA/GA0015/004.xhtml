<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大昭慶律寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu128' />
<p class='juan'>大昭慶律寺志卷之四</p>
<div class='div-other'><a id='mulu129' />
<p class='h1'>舊蹟下</p>
<div class='div-other'><a id='mulu130' />
<div class='div-other'><a id='mulu131' /><p>昭慶之西石函橋，鑿石岡，注湖水，有閘。</p>
<p style="margin-left:2em">《咸淳志》云：石函橋，一名西石頭橋。在錢唐尉司西，德生堂側。《武林舊事》云：石函橋有水閘，泄湖水入下湖<span class='note-inline'>(《咸淳志》稱下湖河)</span>。</p>
</div>
<div class='div-other'><a id='mulu132' /><p style="margin-left:2em">白居易〈錢唐湖石記〉云：錢<span class='corr'>唐</span>湖，一名上湖，周廻三十里。北有石函，南有筧。凡放水溉田，每減一寸，可溉十五餘頃，一復時，可溉五十餘頃。先須別選公勤軍吏二人，立於田次，與本所由田戶據頃畝，定日時，量尺寸，節限而放之。若歲旱，百姓請水，須令經州陳狀，刺史自便押帖所由，即日與水。若待狀入司，符下縣，縣帖鄉，鄉差所由，動經旬日，雖得水而旱田苗無所及也。大抵此州春多雨，秋多旱，若隄防如法，蓄泄及時，即瀕湖千餘頃田無凶年矣。自錢唐至鹽官界，應溉夾官河田，須放湖水入河，從河入田。準鹽鐵使舊法，又須先量湖水淺深，待溉田畢，<span class='corr'>卻</span>還本水尺寸。往往旱甚，即湖水不充。今年修築湖隄，高加數尺，水亦隨加，即不啻足矣。脫或不足，即更決臨平湖，添注官河，又有餘矣。雖非澆田時，若官河乾淺，但放湖水添注，可以立通舟船。俗云決放湖水，不利錢唐縣官。縣官多假他辭以惑刺史，云魚龍無所託，或云菱茭失其利。且魚龍與生民之命孰急？菱茭與稻梁之利孰多？斷可知矣。又云放湖即郭內六井無水，亦妄也。且湖底高，井管低，湖中又有泉數十眼，湖秏則泉涌，雖盡竭湖水，而泉用有餘。況前後放湖，終不致竭，而云井無水，謬矣。其郭內六井，李泌相公典郡日所作，甚利於人。與湖相通，中有陰竇，往往堙塞，亦宜數察而通理之。則雖大旱，而井水常足。湖中有無稅田，約十數頃，湖淺則田出，湖深則田沒。田戶多與所由計會，盜洩湖水，以利私田。其石函南筧諸小筧闥，非澆田時，並須封閉築塞，數令巡檢。小有漏泄，罪責所由，即無盜泄之弊矣。又若霖雨三日已上，即往往隄決，須所由巡守預為之防。其筧之南，舊有缺岸，若水暴漲，即於缺岸泄之。又不減，兼於石函南筧泄之，防隄潰也。大約水去石函口一尺為限，過此須泄之。余在郡三年，仍歲逢旱，湖之利害，盡究其由。恐來者要知，故書於石。欲讀者易曉，故不文其言。<span class='note-inline'>(長慶四年。)</span></p>
</div>
<div class='div-other'><a id='mulu133' /><p style="margin-left:2em">白公〈去郡別州民詩〉：</p>
<p style="margin-left:2em" class="lg-abnormal"><div class='lg-row'>耆老遮歸路　壺漿滿別筵　甘棠無一樹　那得淚澘然　稅重多貧戶　農饑足旱田　唯留一湖水　與汝救荒年</div>
</p></div>
<div class='div-other'><a id='mulu134' /><p style="margin-left:2em">郭祥正〈石函橋〉：</p>
<p style="margin-left:2em" class="lg-abnormal"><div class='lg-row'>開函測深淺　啟閉以時均　不識白公意　堂堂勒翠珉</div>
</p></div>
<div class='div-other'><a id='mulu135' /><p style="margin-left:2em">馬臻〈西湖春日壯遊即事〉：</p>
<p style="margin-left:2em" class="lg-abnormal"><div class='lg-row'>要囑園丁取折枝　紅桃白李紫薔薇　石函橋畔人烟晚　挑得春光一擔歸</div>
</p></div>
<div class='div-other'><a id='mulu136' /><p style="margin-left:2em">章詔〈石函橋〉：</p>
<p style="margin-left:2em" class="lg-abnormal"><div class='lg-row'>石函橋下水喧豗　噴雪浮花去不廻　曾是少年扶策地　白頭還到聽春雷</div>
</p></div>
<div class='div-other'><a id='mulu137' /><p style="margin-left:2em">張文宿〈西湖歌〉：</p>
<p style="margin-left:2em" class="lg-abnormal"><div class='lg-row'>西湖佳麗屬錢唐　一決沙河隔混茫　流下石函高十丈　恰如天上瀉銀潢</div>
</p></div>
<div class='div-other'><a id='mulu138' /><p style="margin-left:2em">沈德潛〈西湖嬉春〉：</p>
<p style="margin-left:2em" class="lg-abnormal"><div class='lg-row'>孤山山北妾家樓　紙帳孤眠春復秋　怕見石函橋外水　一湖分作兩河流</div>
</p><p style="margin-left:2em">案：石函之水，乃是直北而流，出溜水橋入下湖河者。《咸淳志》：下湖河，在溜水橋柴場北<span class='note-inline'>(今松木場下河)</span>。自策選馬軍寨牆八字橋，沿東西馬塍、羊角埂、上泥橋、下泥橋，直抵步司中軍寨牆北，一派自打水橋南折入左家橋河；一派自八字橋西，策選軍寨、神勇軍寨、步人橋，至古塘橋下折入餘杭塘河；一派自西堰橋、西溪山一帶，至飲馬山，亦折入餘杭塘河。《游覽志》云：石函橋，㓨史李泌建，有水閘泄湖水以入下湖，沿東西馬塍、羊角埂，至歸錦橋，凡四派。</p>
</div></div>
<div class='div-other'><a id='mulu139' />
<div class='div-other'><a id='mulu140' /><p>閘水經桃花港，忍慧塔面之。</p>
<p style="margin-left:2em">寺舊志云：港水西及武林門，繞慶忌塔後，合流溜水橋北，入松木場下河。案：港水直出溜水橋，有他支東來，則流合於溜水橋下，大<span class='corr'>抵</span>湖曲下湖通此之故道也。</p>
</div>
<div class='div-other'><a id='mulu141' /><p style="margin-left:2em">張遂辰〈春游詞〉：</p>
<p style="margin-left:2em" class="lg-abnormal"><div class='lg-row'>二月湖光最可憐　桃花港口橛頭船　不知誰是無情物　只怪春風費酒錢</div>
</p><p style="margin-left:2em">釋篆玉〈桃花港雨後曉步〉：</p>
<p style="margin-left:2em" class="lg-abnormal"><div class='lg-row'>曉岸含春雨　垂楊綠漸勻　多情無過鳥　到處若留人　如此清幽境　宜於不繫身　泥香沾屐齒　徧踏落花茵</div>
</p></div></div>
<div class='div-other'><a id='mulu142' />
<div class='div-other'><a id='mulu143' /><p>橋西放生碑，今在山址。</p>
<p style="margin-left:2em">《咸淳志》云：天禧四年，守王欽若建請。明年守王隨記其事。元祐五年，蘇軾請復西湖，謂每歲四月八日，郡人數萬會湖上，所活羽毛鱗介以百萬數，皆西北向稽首，祝千萬歲。紹興間，臣僚言，鑾輿駐蹕，王氣所存，尤宜涵養，以示渥澤，乞仍以西湖為放生池，禁勿采捕。</p>
</div>
<div class='div-other'><a id='mulu144' /><p style="margin-left:2em">王隨〈西湖放生池記〉云：粵若星辰麗天，斗宿分揚州之域；江漢為紀，浙河抗餘杭之地。斯郡也，民俗煩侈，水山奇秀。總軍戎之重，乃東南之鉅屏；無兵燹之沴，為吳越之福壤。羅城之西，有湖曰「錢唐」，或謂「上湖」，亦云「西湖」。寶剎相望，繚岸百餘寺；烟景可愛，澄波三十里。誠兩浙之佳處，一方之上游也。天禧三年秋七月，相國太原公自巖廊之任，膺麾符之寄。坐召棠以敷化，訟息而刑清；奉漢令以班春，境肅而地泰。曾未期月，眾心熙熙然，如登柱史之臺矣。明年秋七月，公奉詔入覲象闕，澤國留昔襦之頌，當㝉厚晝接之眷。因上言：是西湖也，最為勝境，俯瀕佛宮，居人魚食，盡取其中，國家每以歲時祈乃民福。星軺至止，精設於蘭場；羽服陳儀，恭投其龍簡。願禁采捕，仍以放生池名。為請皇帝，仁及萬有，惠濟羣品，法神武之不殺，守慈儉以為寶。奏牘誠激，凝旒喜動，濬發中旨，並令生靈茂育。絲綸適降，已改觀於方塘；網罟靡施，免有歎於赬尾。既厚生生之樂，永煥巍巍之業。隨忝職瑣闥，承乏方面，獲覩善利，思勒於金石；媿無好辭，聊紀其歲月。　天禧五年三月記，錢唐僧思齊書。<span class='note-inline'>(案：《林和靖集》有〈送思齊上人之宣城詩〉，即其人也。)</span></p>
</div></div>
<div class='div-other'><a id='mulu145' />
<div class='div-other'><a id='mulu146' /><p>舊有德生堂、放生碑亭、泳飛亭。堂中立〈戒烹宰文〉石刻，今皆毀廢。</p>
<p style="margin-left:2em">《咸淳志》云：慶元四年，趙安撫師[睪/廾]創德生堂於石函橋之西，又作二亭：其一瀕湖，為祝網縱鱗之所，名曰「泳飛」；其一枕山，凡舊刻新銘皆峙焉。淳祐八年，趙安撫與[竺-二+((己@((巨-匚)/匚))/心)]既更為堂，又新瀕湖之亭，二匾皆理宗御筆。又有〈戒烹宰上諭文〉，刻石立堂上。咸淳六年，安撫潛說友更建亭覆碑。</p>
<p style="margin-left:2em">高文虎〈德生堂記并銘〉，舊有石刻，今廢毀。</p>
</div>
<div class='div-other'><a id='mulu147' /><p style="margin-left:2em">淳祐八年，宋理宗御筆〈戒烹宰文〉云：朕惟誕節放生祝壽，乃臣子忠愛。錫宴食品，自有儀式。如聞州軍縣鎮，緣此廣務烹宰，殊失好生之意。今宜戒飭，不得多殺物命。一如景祐三年詔書，務令遵守，仍於所在放生池刻石。</p>
<p style="margin-left:2em">安撫趙與[竺-二+((己@((巨-匚)/匚))/心)]跋於文後，今俱毀。</p>
<p style="margin-left:2em">《玉海》云：紹興時，工部郎中林乂，請以臨安府西湖為放生池，從之。又云：淳熙三年，詔西湖係放生池，不得采捕。案：林乂之請，即《咸淳志》所云「紹興間，臣僚言」也。淳熙之詔，則在慶元之前，而高文虎、趙與[竺-二+((己@((巨-匚)/匚))/心)]文中不引及，淳熙是淳祐之訛。</p>
<p style="margin-left:2em">《夢梁錄》云：四月初八日，聖福皇太后聖節，文武官於廣化寺起祝聖道場，出西湖德生堂放生。《都城紀勝》云：西湖每歲四月有放生會。《武林舊事》云：四月八日，杭人作放生會，舟楫盛多，略如春時，小舟競賣龜魚螺蚌放生。</p>
<p style="margin-left:2em">《勝蓮社約》云：西湖，南宋放生池也。案：有宋一代，自真宗天禧年始，直至宋末，西湖總屬放生，禁止采捕。元代亦曾下詔令，非止南宋。</p>
</div>
<div class='div-other'><a id='mulu148' /><p style="margin-left:2em">蔡襄〈四月八日西湖觀民放生詩〉：</p>
<p style="margin-left:2em" class="lg-abnormal"><div class='lg-row'>盈舟載魚蝦　投寫清波際　應無校人欺　獨行流水惠　非求升斗活　終免螻蟻制　江湖自相忘　洲島亦遠逝　脫淵思曩戒　嗅餌省非計　為生豈不幸　萍藻庶可翳</div>
</p></div>
<div class='div-other'><a id='mulu149' /><p style="margin-left:2em">周弼〈四聖觀〉：</p>
<p style="margin-left:2em" class="lg-abnormal"><div class='lg-row'>小園占斷一山孤　別有牆遮古觀居　到了恩波攔不住　水窗游出放生魚</div>
</p></div></div>
<div class='div-other'><a id='mulu150' /><p>旁有洞明庵，亦廢。</p>
<p style="margin-left:2em">《咸淳志》云：洞明禪庵，在石函橋。咸淳六年，朱端卿捨宅為菴，僧嗣源實經始之，頗得湖山之勝。</p>
</div>
<div class='div-other'><a id='mulu151' /><p>寺前之隄名捍湖隄，白公所築。夾隄種柳，宋時稱為柳林，有柳巷。</p>
<p style="margin-left:2em">《新唐書》云：白居易外遷杭州刺史，始築隄捍錢唐湖。《咸淳志》云：刺史白公築隄捍湖，鐘泄其水，溉田千頃。李制府《西湖志》云：白公隄在錢唐門北，由石函橋北至餘杭門，築以蓄上湖之水，可達下湖。小注曰：案，此隄當名白公隄，與白沙隄絕不相涉，今石函橋外隄蹟猶存。<span class='note-inline'>(白公〈湖石記〉云：「水漲兼於石函南筧泄之，防隄潰也。」即此隄。)</span></p>
</div>
<div class='div-other'><a id='mulu152' /><p style="margin-left:2em">《武林舊事》載：錢唐門外古柳林。董嗣杲〈西湖百詠詩引〉云：古柳林在錢唐正庫西昭慶寺東，北抵楊和王雲洞園。《都城紀勝》云：錢唐門外有柳巷。</p>
<p style="margin-left:2em">案：石函橋至城之湖隄，即白公所築者。湖有上下湖之分，隄道則並湖而北，達餘杭門。其所沿貫九曲，湖曲之通衢也。唯其種柳，故巷通昭慶者，名柳林巷。故老相傳，有東西柳林。柳林巷是西柳林，白珽賦所謂「柳林在昭慶之外」是也。今九連蕩圖籍稱上扇柳林圩，是東柳林，《咸淳志》及《武林舊事》所指之古柳林也。</p>
</div>
<div class='div-other'><a id='mulu153' />
<div class='div-other'><a id='mulu154' /><p>沿隄有水磨頭，近今中閘。</p>
<p style="margin-left:2em">《咸淳志》叙下湖水口云：一自水磨頭石函橋東。《武林舊事》叙水磨頭近石函橋，則即今中龍閘旁也。《游覽志》則名中閘為㵎水閘，以流水故，可作水磨。《咸淳志》載城外防虞諸隅云：水磨頭，錢唐隅元額一百二人<span class='note-inline'>(泛地卒)</span>，淳祐八年置。吳文英詞注云：姜石帚館水磨方氏。石帚，名蘷，字堯章，號白石道人。</p>
</div>
<div class='div-other'><a id='mulu155' /><p style="margin-left:2em">吳文英〈賦姜石帚漁隱調寄．三部樂〉：</p>
<p style="margin-left:2em" class="lg-abnormal"><div class='lg-row'>江鶂初飛　蕩萬里素雲　際空如沐　詠情吟思　不在秦箏金屋　夜潮上　明月蘆花　傍釣蓑夢遠　句清敲玉　翠罌汲曉　欸乃一聲秋曲　片篷障雨乘風　半竿渭水　伴鷺汀幽宿　那知煖袍挾錦　低簾籠燭　鼓春波　載花萬斛　帆鬣轉　銀河可掬　風定浪息　蒼茫外　天浸寒綠</div>
</p></div>
<div class='div-other'><a id='mulu156' /><p style="margin-left:2em">姜蘷〈湖上寓居雜詠〉：</p>
<p style="margin-left:2em" class="lg-abnormal"><div class='lg-row'>湖上風恬月澹時　卧看雲影入玻璃　輕舟忽向窗邊過　搖動青蘆一兩枝</div>
</p><p style="margin-left:2em" class="lg-abnormal"><div class='lg-row'>輦路垂楊兩行栽　苑門秋水欲平階　朝朝南望宮雲起　白鳥一雙山下來</div>
</p><p style="margin-left:2em" class="lg-abnormal"><div class='lg-row'>秋嵐低結亂山愁　千頃銀波礙不流　隄畔畫船隄上馬　綠楊風裏兩悠悠</div>
</p><p style="margin-left:2em" class="lg-abnormal"><div class='lg-row'>苑牆曲曲柳冥冥　人靜山空見一燈　荷葉似雲香不斷　小船搖曳入西陵</div>
</p><p style="margin-left:2em" class="lg-abnormal"><div class='lg-row'>處士風流不並時　移家相近若依依　夜涼一舸孤山下　林黑草深螢火飛</div>
</p><p style="margin-left:2em" class="lg-abnormal"><div class='lg-row'>卧榻看山綠漲天　角門長泊釣魚船　而今漸欲拋塵事　未了菟裘一悵然</div>
</p><p style="margin-left:2em" class="lg-abnormal"><div class='lg-row'>柳下軒窗枕水開　畫船忽載故人來　與君同過西城路　卻指烟波獨自回</div>
</p><p style="margin-left:2em" class="lg-abnormal"><div class='lg-row'>處處虛堂望眼寬　荷花荷葉過闌干　遊人去後無歌鼓　白水青山生晚寒</div>
</p><p style="margin-left:2em">案：姜石帚之詩意，寓居定是瀕湖。唯其居近西石頭石隄，石帚之號亦取於此。證以《武林舊事》、《咸淳志》，水磨之近石函顯然。而《游覽志》則云：小溜水橋，俗稱水磨頭，其下為棕毛場。此或後來之水磨移北，或別一水磨，必非石帚所寓之地也。又，中閘之橋，亦呼小溜水橋。而志誤認為棕毛場南之小溜水橋也。中閘亦稱中龍閘，閘水所經之道，曲折如龍，故所經橋亦稱龍帶。俗呼石函為大閘，聖堂橋為小閘。此閘居中，名中閘。陳善《府志》所謂「三閘」也。</p>
</div></div>
<div class='div-other'><a id='mulu157' />
<div class='div-other'><a id='mulu158' /><p>近閘有秦樓，今為漱石居。</p>
<p style="margin-left:2em">漱石居，瀕湖小築。門內石池架梁以通出入，居民咸謂「即秦樓址」也。秦樓本豪家別館，以貯嬖妓，易主改今名，游客寓之，今為僧居。先輩多言「斷橋秦樓」。此於橋稍遠，不審其曾移築否也。</p>
</div>
<div class='div-other'><a id='mulu159' /><p style="margin-left:2em">張遂辰〈訪梁公迪斷橋秦樓詩〉：</p>
<p style="margin-left:2em" class="lg-abnormal"><div class='lg-row'>東南名勝幾探求　剩有殘山說舊遊　此日詩篇敲枕畔　滿樓風雨斷橋頭　藥爐怪道常依戀　滄海堪憐久滯留　更擬呼朋共哀嘯　幅巾早晚過扁舟</div>
</p></div></div>
<div class='div-other'><a id='mulu160' /><p>寺西之橋曰夢春，北為蓮花橋，再北為溜水橋，皆桃花港水所經也。</p>
<p style="margin-left:2em">夢春橋厪小石杠。蓮花橋南，有小潭，深不可測。《咸淳志》云：溜水橋在羊坊巷北，其南小石橋，今俗呼小溜水橋，棋盤山北水之出口也。《咸淳志》云：昭慶寺西寨前有策選寨橋，昭慶教場西有教場橋。此則因昭慶西寨教場之名，冒以昭慶地，去昭慶已遠。今稱教場橋者，昭慶西去約數里。</p>
</div>
<div class='div-other'><a id='mulu161' /><p>蓮花橋北九曲法濟院，今存觀音井，北為羊坊橋。</p>
<p style="margin-left:2em">院在石函橋北大道張印侯祠之北。《咸淳志》云：九曲法濟院，乾德元年錢氏建，舊名觀音院，治平二年改賜今額。燬於建炎，創於紹興己未。有明軒、爽軒，今不存。寺舊志云：元末兵燬，唯觀音井存。吳用先纂志云：昭慶寺內有萬善戒壇、藏經閣、千佛閣、綠野堂、觀音井、碧玉軒、四觀堂、看山亭、卧牛石、放生池。即此觀音井也。訪諸故老，昭慶盛時，此院為廚房。今井存道旁，院久廢。</p>
<p style="margin-left:2em">《咸淳志》云：羊坊橋在霍山大路口。又云：此為滌羊之所。</p>
<p style="margin-left:2em">《游覽志》云：羊坊橋西為古柳林。又，章詔詩云：</p>
<p style="margin-left:2em" class="lg-abnormal"><div class='lg-row'>九曲橋邊古柳林　羊坊酒庫不堪尋　可憐南渡偏安日　轉眼繁華異古今</div>
</p><p style="margin-left:2em">案：古柳林在昭慶之東，見於《咸淳志》及董嗣杲《百詠引》。《游覽志》誤，蓋聖堂<span class='corr'>橋近柳林，亦名溜水，而遠指</span>北路之溜水橋也。</p>
</div>
<div class='div-other'><a id='mulu162' /><p><span class='corr'>昭慶之北霍山有慶忌塔，今毀。</span>前有池，深不可測，俗<span class='corr'>呼哇哇宕。</span></p>
<p style="margin-left:2em"><span class='corr'>《咸淳志》云：霍山于西湖北諸</span>山最小，山形多骨，石<span class='corr'>笋鱗起。</span></p>
<p style="margin-left:2em"><span class='corr'>《游覽志》云：吳公子慶忌瘞此。</span>其地在宋為豐儲倉。<span class='corr'>前有石池，深不可測。宋咸淳</span>六年七月，池水壁立，<span class='corr'>浮苴登木，蕩突久之。時有怪</span>物出水，若鐵棺然。或云：<span class='corr'>有數百年大龜，故能</span>興妖。</p>
<p style="margin-left:2em">縣志云：本朝<span class='corr'>康熙三年，塔壞，中有小</span>塔數千枚，及瓦棺細人數千。<span class='corr'>小塔左右，悉番字</span>環繞。《留青日札》云：褚家塘瓊花園<span class='corr'>即慶忌宅基。則</span>歸葬霍山無疑也。</p>
<p style="margin-left:2em">余懷<span class='corr'>〈西陵咏古．竹枝詞〉</span>：</p>
<p style="margin-left:2em" class="lg-abnormal"><div class='lg-row'>誤識要離死不難　石潭風雨<span class='corr'>衣深寒</span>　塔邊<span class='corr'>啼</span>鳥秋郊哭　漁父何時見鐵棺</div>
</p><p style="margin-left:2em">釋普洽〈慶忌塔〉：</p>
<p style="margin-left:2em" class="lg-abnormal"><div class='lg-row'>塔勢半傾頹　遠撼疎林出　下有慶忌墳　今為狐兎室　事越二千年　精魄猶一日　死成要離名　巧墮伍胥術　草枯石崚嶒　風怒樹咤叱　古潭有涸時　俠氣無時畢</div>
</p><p style="margin-left:2em">縣志云：《吳地記》載，吳公子慶忌墳，俗呼慶墳，在今吳縣東北三十五里。不聞瘞骨於此。吳任臣曰：《白澤圖》水之精名慶忌，狀如人，乘車蓋，一日馳千里；以其名呼之，則可使入水取魚。慶忌本水精名，塔為「厭勝」，故曰「慶忌」。又《元史》云：西僧作擦擦，以泥作小浮圖，或十萬、二十萬。又造浮圖二百十六，實以七寶珠玉，半置海畔，半置土中，以鎮海災。此小塔即元僧擦擦類也。吳農祥曰：小塔非西僧之擦擦。吳越王宏俶，造八萬四千寶塔，其制高六寸，重三十五兩，刻曰：「吳越國王宏俶，造八萬四千寶塔。乙卯歲記」。塔四面腳下各有「寶」字，今巨石山有兩塔，形式相同，可證也。</p>
<p style="margin-left:2em">翟灝曰：《咸淳臨安志．古蹟》云，吳慶忌宅，故老云豐儲倉即其故基。前有池，是慶忌磨劍處。又，《行在所錄》云，豐儲倉，在仁和縣側，倉橋東。紹興初，徙仁和縣治，以其址為北省倉。乾道五年，改今名。又云，豐儲西倉在餘杭門外左家橋北，淳熙七年創。又《志．祥異》云，咸淳六年七月，豐儲倉前池忽有風起，水立如壁，浮萍上屋，蕩突久之。或云，池中有大龜數百年，此其所為也。倉官黃恮目擊其狀，扣之土人，云池在吳慶忌磨劍處，時有物浮於水上，若鐵棺然。由是核之，豐儲倉在城內倉橋東、梅家橋南，西倉在左家橋北，並不在霍山，亦不近瓊花園。《咸淳志》既兩述慶忌事，獨不言其墳墓及塔，則慶忌塔之非吳公子，益明矣。</p>
<p style="margin-left:2em">案：《吳地記》載，慶忌墓，春秋時尚無塔名，其非吳公子信可知。西僧不奉儒家典籍，安知《白澤圖》之慶忌？其非指水精又可知。瓦棺細人塔四圍悉番字，則又非吳越王塔之顯有銘字者。《咸淳臨安志》不載此塔。彼志聞見博洽，叙次詳備，彼所不載，此塔定出宋後。考至正十八年，杭州路總管達魯花赤哇哇蒞任，是年改築城，取石於此，鑿石成宕，所謂哇哇宕也，今俗呼為千人坑。蓋以昭慶寺客僧死，俱茶毗於宕邊，故云。而元之江南諸道行御史臺大夫慶童，亦以至正十八年任。慶忌或其子系族屬之名。又或為姬妾造塔祈福，慶姬訛呼慶忌。其制與斷橋、寶石山二塔同狀，俗呼壺瓶塔。而斷橋塔亦呼慶忌塔，則其同為一時所築可知。西僧擦擦之說，似近情實也。塔今毀，塔之盤石尚存，俗稱棋盤山。</p>
</div>
<div class='div-other'><a id='mulu163' /><p>旁有真覺院、妙因院、普潤寺，俱廢。</p>
<p style="margin-left:2em">《游覽志》云：真覺院即隱淨菴，妙因院即慈光菴。寺舊志云：在溜水橋東普潤寺，淳熙初建。府志云：成大師捨地建，元末燬。《梵剎志》云：萬歷戊申，圓果大師新之。</p>
</div>
<div class='div-other'><a id='mulu164' /><p>其在寺後則有演法堂、慈濟菴、淨業堂，俱廢。</p>
<p style="margin-left:2em">寺舊志云：演法堂在戒壇後<span class='note-inline'>(似即新建鐘板堂之基址)</span>。慈濟菴在寺後，元照師建，今廢。淨業堂在寺東北，周天球書額，堂廢址存。</p>
</div>
<div class='div-other'><a id='mulu165' />
<div class='div-other'><a id='mulu166' /><p>有卧牛石遠枕寺北。</p>
<p style="margin-left:2em">卧牛石在古樸房之後，高丈許，臨池。石頂有方鑿痕，度其始必嵌竪石碑。釋理順〈昭慶十詠小序〉云：明初，誠意劉公曾觴飲於石畔。</p>
</div>
<div class='div-other'><a id='mulu167' /><p style="margin-left:2em">顧岱〈浣溪紗詞〉：</p>
<p style="margin-left:2em" class="lg-abnormal"><div class='lg-row'>纔到招提意惘然　卧牛石畔草芊芊　笙歌吹徹木蘭船　隄柳欲遮荒寺月　山風捲破裏湖烟　水光嵐影自年年</div>
</p></div></div>
<div class='div-other'><a id='mulu168' /><p>寺北之路，曰羊角埂。</p>
<p style="margin-left:2em">寺後通靈惠石坊之徑道也，俗呼羊角埂，以山之餘支稍高於地，如羊兩角，故名。與宋時呼羊角埂之地尚遠。《咸淳志》云：羊角埂在溜水橋之北，自柴場至乳臺渡口，延袤十餘里，介於東西馬塍之間，其形灣曲如羊角然。此則今呼花園埂之處也。</p>
<p>如前所列，或存或廢，或廢後而易其主別成新名，或雖存而地已徙，皆難核真。總因元末改築城垣，則九曲之舊跡難案。三牐瀉水不同，則湖曲已佃為魚池。昔之墟市，今作桑田，則居人述其舊事，聊志其大略而已。</p>
</div></div>
<p class='juan'>大昭慶律寺志卷之四</p>
</div><!-- end of div[@id='body'] -->
</body></html>