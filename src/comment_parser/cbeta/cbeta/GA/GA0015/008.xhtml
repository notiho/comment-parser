<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大昭慶律寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu283' />
<p class='juan'>大昭慶律寺志卷之八</p>
<div class='div-other'><a id='mulu284' />
<p class='h1'>僧伽上</p>
<div class='div-other'><a id='mulu285' /><p>伽藍練若，所以崇奉三寶。金身像設，佛陀也；三藏十二部，達磨也；菩薩二乘，僧伽也；是為供養過去之三寶。苾芻明心見性，是肉身佛；善說經律論，是轉法輪；嚴淨毘尼，肅恭齋法，是端僧範；則為現在未來之三寶。非現前體三寶之人，無以紹隆前緒，接引後來。是以名山勝剎，定有離羣絕類者出於其中，然後剎竿永永不倒，豈不以人能宏道，人傑而地靈歟！然同是寶場，同是緇眾，其間有主伴之別焉。非主無以表率，無伴何以輔行？主伴重重，法會最勝。故今先紀主者，伴則附從焉。</p>
</div>
<div class='div-other'><a id='mulu286' />
<p class='h2'>宗師</p>
<div class='div-other'><a id='mulu287' /><p>寺以律名，宗由律顯。持律說戒之宗師，名實兩符，洵昭慶之主人矣。考昭慶開山建壇之祖，則為永智宗師，當趙宋初，主寺宏律。</p>
<p style="margin-left:2em">舊志載：「律師永智開山，寺名菩提。」此必〈菩提寺記〉及宋賢碑序遺語，可為誠據。而《新志》引《梵剎志》云：「吳興道宣律師開山，初名甘露律院。」又於〈道宣傳〉中，添綴「開創昭慶，名甘露律院」之語。稽唐初武德至石晉天福，年歷三百，當時尚無菩提，安有昭慶？菩提之前，初無甘露之名。天福以前，略無紀載之迹，此語憑何而得？如果始自宣師記，豈遺其名噪之南山而但稱永智？如果院名甘露，豈斥棄舊剎之嘉名而特著菩提？故凡言道宣開山甘露律院者，皆不實也。大抵永智律師傳南山宗，祖堂所奉則始澄照，而戒壇制度倣諸奉先甘露律寺。主筆之人，或遠溯道宣，遙證甘露，遂令此言傳播。而究其實際，道宣乃律宗之祖，非昭慶開山祖也；甘露乃壇制之始，非菩提之始也。固當以永智宗師為第一代。</p>
</div>
<div class='div-other'><a id='mulu288' />
<div class='div-other'><a id='mulu289' /><p>慶歷年中，有允堪宗師築地湧戒壇，昭慶律宗於是大振，放戒之盛，光被迄今。</p>
</div>
<div class='div-other'><a id='mulu290' /><p style="margin-left:2em">陳舜俞〈行業記〉略云：師諱允堪，錢唐人也。年九歲，客指小桂令賦詠，曰：「始生巖谷畔，早有月中香。」客奇之。從天台崇教院慧思大師祝髮。學無不通，專精律部。仁宗慶歷二年壬午，建戒壇於杭之大昭慶寺。奉旨開戒，歲歲度僧。師辯論精詳，撰《會正記》，續南山宣律師《行事鈔》，著十二部經解法門贊序等文。七年丁亥，仁宗賜號真悟大師。皇祐年間，又於蘇州開元寺、秀州精嚴寺，皆建戒壇，宏範毘尼。嗣之者靈芝元照律師。以嘉祐六年十一月二十六日入寂於昭慶丈室。初塔於西湖湧泉山，有塔銘。後遷菩提寺。徽宗崇寧元年，諡號智圓大師。</p>
</div>
<div class='div-other'><a id='mulu291' /><p style="margin-left:2em">釋元復〈真悟律師贊〉曰：</p>
<p style="margin-left:2em" class="lg-abnormal"><div class='lg-row'>三無漏學　以戒為先　至人不生　宗其誰傳　援筆作記　宏範人天　寥寥千古　寶月空懸</div>
</p></div></div>
<div class='div-other'><a id='mulu292' />
<div class='div-other'><a id='mulu293' /><p>繼者元照宗師。</p>
<p style="margin-left:2em">《佛祖統紀》傳略云：師諱元照，字堪然，餘杭唐氏子。初依祥符東藏慧鑑法師，十八通《法華經》，試中得度，專學毘尼。後與道侶擇暎從神悟謙大師。悟曰：「近世律學中微，汝當明《法華》，以會圓漸。」復從雷峯廣慧才法師受菩薩戒，感發戒光，乃博究南山頓漸律儀。神宗元豐年間，繼真悟主席昭慶，晚居靈芝寺三十年。有義天遠來求法，為授菩薩戒，登壇六十餘會，度幾及萬。所至伽藍，必為結界。每曰：「生宏律範，死歸安養。平生所得，唯二法門。」又謂<span class='corr'>其</span>徒眾曰：「化當世無如講說，垂將來莫若著書。」乃述《資持記》以釋南山《行事鈔》，《濟緣記》以釋羯磨疏，《行宗記》以釋戒疏，《住法記》以釋《遺教》疏，《報恩記》以釋《盂蘭盆》疏。若《觀無量壽佛經》、大小《彌陀經》，皆有義疏。刪定《毘尼戒本》百餘卷，著《芝園集》。自號安養子。以徽宗政和六年丙申秋九月一日，集眾諷《普賢行願品》，跏<span class='corr'>趺</span>入寂，世壽六十九，僧臘五十一。入寂之日，眾聞天樂異香。瘞骨於靈芝寺之西北隅。徽宗賜號大智律師，塔名戒光。劉燾撰銘，關演撰碑文，孫覿為之立石。</p>
</div>
<div class='div-other'><a id='mulu294' /><p style="margin-left:2em">師恆杖錫持缽乞食，無為居士楊傑贊曰：</p>
<p style="margin-left:2em" class="lg-abnormal"><div class='lg-row'>持鉢出　持鉢歸　佛言常在四威儀　初時入廛人不識　虛空自有鬼神知</div>
</p></div>
<div class='div-other'><a id='mulu295' /><p style="margin-left:2em">釋元復贊曰：</p>
<p style="margin-left:2em" class="lg-abnormal"><div class='lg-row'>毘尼秘藏　終南著稱　中微孰振　大智[立*屈]興　儀合萬行　論集諸乘　芝園西邁　天樂來迎</div>
</p></div>
<div class='div-other'><a id='mulu296' /><p style="margin-left:2em">照公有〈白雲菴詩〉：</p>
<p style="margin-left:2em" class="lg-abnormal"><div class='lg-row'>道人倦逢迎　結菴就巖穴　靜愛山頭雲　空濛如積雪　隨風亦卷舒　觸石更明滅　卻憶古人詩　祇可自怡悅</div>
</p><p style="margin-left:2em">案：大通善禪師，受具於昭慶圓照律師。頗疑「元」字誤作「圓」，非別一師。</p>
</div></div>
<div class='div-other'><a id='mulu297' /><p>自後寺乘無紀，迄於元末。然當嘉定、寶慶之間，寺漸興復，理宗且賜免稅劄付，應有奉旨開戒，宗師來主壇座，然已無考。元之酉菴，賜號佛真文懿普覺禪師，曾於昭慶具戒。楚石琦，賜號佛日慧辯禪師，亦於昭慶具戒。而開壇宗師名號不傳，其略見於他傳者，則有惠宗師。</p>
<p style="margin-left:2em">天童松隱禪師，於昭慶惠律師受具。</p>
</div>
<div class='div-other'><a id='mulu298' /><p>果宗師</p>
<p style="margin-left:2em">覺原慧禪師，洪武四年學律於昭慶果公。</p>
</div>
<div class='div-other'><a id='mulu299' /><p>濡宗師</p>
<p style="margin-left:2em">鍾山樸隱禪師，於昭慶濡律師受戒，後嗣元叟端禪師，法祖靈隱席。</p>
</div>
<div class='div-other'><a id='mulu300' /><p>明洪武二十四年，大惠宗師建壇開戒。</p>
<p style="margin-left:2em">寺舊志云：大慧律師，承高皇帝命重建戒壇，復白蓮、綠野諸勝，精闡毘尼，大宏戒範。</p>
<p style="margin-left:2em">沈暹《喜日宗譜說》云：眾知指法相為祖塋，不知法相乃昭慶祖之二嗣也<span class='note-inline'>(謂慧皎日菴)</span>。拈花正眼<span class='corr'>捨</span>慶山之大衣鉢，端無耦耳？案：此語定有所據，頗疑「慶山」是大慧之號也。</p>
<p style="margin-left:2em">《游覽志》云：昭慶寺戒壇，蓋自國初澄照、法慧兩律師奉上命而為之登壇授戒。此鈔刻之訛也，應云「大慧、慧皎兩律師」。澄照、法慧，係唐道宣一人之諡號，田公豈不知之？</p>
</div>
<div class='div-other'><a id='mulu301' /><p>嗣者慧皎宗師。</p>
<p style="margin-left:2em">師名慧皎，字日菴。永樂六年主席昭慶，修整山門殿宇。後入都，膺朝命為海內具戒沙門。晚居法相，入寂，塔其旁。</p>
<p style="margin-left:2em">案：空谷杲禪師，在正綂年從石菴出家於昭慶，似即日菴師也。又，虎邱空谷隆禪師，宣德二年受戒於昭慶，亦皎公之戒子也。</p>
</div>
<div class='div-other'><a id='mulu302' /><p>慶雲宗師</p>
<p style="margin-left:2em">師名慶雲，字漢章。普周之嗣，慧皎之再嗣也。正統元年，登壇開戒，鑄大鐘，建藏閣、鼓樓。塔在法相。</p>
<p style="margin-left:2em">案：智明梓禪師，正統元年受戒昭慶，則智明是雲公之戒子也。</p>
</div>
<div class='div-other'><a id='mulu303' /><p>智淳宗師開壇之盛，著於是時。</p>
<p style="margin-left:2em">師名樸原，菩提節菴守公之嗣也。正統間，請主昭慶，奉旨開壇說戒，為天下傳戒宗師。後主靈芝寺。己亥辭於朝，沐浴而逝，骨歸靈芝，築塔。</p>
<p style="margin-left:2em">英宗諭祭文云：正統十一年丙寅七月初九日，皇帝遣禮部郎中趙勗，賜祭宗師智淳大和尚曰：爾宿悟善緣，堅持梵行。邇膺寵命，為釋宗師。方闡法音，導人為善。倐云示寂，良可悼嗟。靈其如存，服此諭祭。</p>
<p style="margin-left:2em">金陵古谿澄禪師，嗣投子楚山和尚法者也。居高座寺，亦得戒於昭慶。度其時當在昭慶主席年，否則智淳也。</p>
</div>
<div class='div-other'><a id='mulu304' />
<div class='div-other'><a id='mulu305' /><p>越百年，有廣霌宗師。</p>
<p style="margin-left:2em">師名廣霌，字日菴。嘉靖三十四年，興復本寺。奉部劄開壇說戒，僧眾如歸，不減慶歷之盛。師出永福房。</p>
</div>
<div class='div-other'><a id='mulu306' /><p style="margin-left:2em">田蓺蘅〈昭慶寺訪翁子宿霌公蘭若詩〉：</p>
<p style="margin-left:2em" class="lg-abnormal"><div class='lg-row'>寥落湖邊寺　高人此靜修　看山時揜卷　聽雨獨凭樓　鼓角春城近　莓苔晚逕幽　金蘭堪信宿　何況贊公留</div>
</p><p style="margin-left:2em">又，〈重游寶石山記〉云：先是春仲二十二日，田子寄宿妙行寺，曉上人主之。二十三日，宿昭慶寺，霌上人主之。</p>
</div></div>
<div class='div-other'><a id='mulu307' /><p>智瓚宗師</p>
<p style="margin-left:2em">師名智瓚，字玉巖，號北幹，出慈受房。繼廣霌登<span class='corr'>壇</span>說戒，道冠諸方。</p>
</div>
<div class='div-other'><a id='mulu308' /><p>福雷宗師</p>
<p style="margin-left:2em">師名福雷，字萬春，號東渠，智瓚嗣也。嘉靖四<span class='corr'>十一</span>年登壇說戒。</p>
</div>
<div class='div-other'><a id='mulu309' /><p>越二十餘年，有成玉宗師。</p>
<p style="margin-left:2em">師名成玉，字藍田，出東竹房。坐關數年，眾稱關主。萬歷丙戌、丁亥之間，皇太后疉賜畫像於昭慶，且賜經建閣，因得放戒。師十六年登壇，開闡雲棲，淨妙真修蓮池禪師於是得戒。</p>
</div>
<div class='div-other'><a id='mulu310' />
<div class='div-other'><a id='mulu311' /><p>萬歷間，古林古心宗師曾到壇說戒。</p>
<p style="margin-left:2em">師〈傳〉云：師諱如馨，字古心，江寧溧陽楊氏子。生時異香盈閭者七日。父母俱喪，詣棲霞千佛嶺，禮素菴法師出家。師開示曰：「佛法住世，功在毘尼，若不精嚴，佛恩焉報？」由是誓往五臺親見文殊受戒，三步一禮，千有餘日，始到山中。遙見金碧樓臺，有老姥手捧袈裟從林出，問：「師何求？」曰：「求見文殊菩薩親授大戒。」姥曰：「三衣是得戒正緣，汝未持來，將此贈汝。」師受衣訖，姥忽不見，樓閣亦無。但見五峯放光結成雲蓋，大士於光中垂手摩其頂曰：「文殊為汝授戒竟。」師即頓悟，視大小乘律如己胸中流出。還過金陵，值雪浪師修長干塔，而塔頂艱於上舉。夢韋天語之曰：「優波離尊者預斯，頂始克舉。」至是師至，繞塔方周，塔頂即合。雪公偕緇素共拜師，<span class='corr'>知</span>為優波離再來也。遂請於古林傳戒，次往靈<span class='corr'>谷、棲</span>霞、甘露、靈隱四道場，特到昭慶為承芳師<span class='corr'>一人說</span>戒。萬歷四十一年，詔賜紫衣、缽、佛錫杖，命往五臺聖光永明寺授千佛大戒，建龍華大會，歸古林入寂，塔於玉環山。神宗賜號慧雲大律師。</p>
</div>
<div class='div-other'><a id='mulu312' /><p style="margin-left:2em">神宗御贊云：</p>
<p style="margin-left:2em" class="lg-abnormal"><div class='lg-row'>瞻其貌　知其人　入三昧　絕六塵　昔波離　今古心</div>
</p></div></div>
<div class='div-other'><a id='mulu313' /><p>華山隆昌寺三昧宗師，古心嗣也，受請臨壇。</p>
<p style="margin-left:2em">師〈傳〉云：師諱寂光，字三昧，江南瓜州錢氏子。初依雪浪大師習賢首宗。投潤州甘露寺古心宗師受具，親炙有年，惟律儀是專，遂嗣其法。受請廬山東林寺開戒，陸地忽透白蓮華十八莖，遙應遠公預記，眾知為遠公再來也。北至五臺，南至四明，說戒多處，鬼神咸來稟報。如無錫城隍、九江水神，兆感主祀者，祭無用牲。崇禎己卯，主寶華寺席，寺得中興。壬午應荊王請，中興仰道場。甲申應魯王請，開戒於越之大能仁寺。乙酉往嘉興三塔寺主壇，潞王請至昭慶，登古佛戒壇傳授千佛大戒。歸華山入寂，塔於寺之龍首山。所著有《梵<span class='corr'>網</span>直解》。嗣者見月體。</p>
</div>
<div class='div-other'><a id='mulu314' />
<div class='div-other'><a id='mulu315' /><p>再嗣定菴宗師，亦至寺說戒。</p>
<p style="margin-left:2em">師諱德基，字定菴，徽州人。見月弟子三昧老人之再嗣也，主華山隆昌寺。康熙二十二年癸亥，昭慶住持通畼及諸房共請至寺開戒，期滿歸山。</p>
</div>
<div class='div-other'><a id='mulu316' /><p style="margin-left:2em">釋理順撰〈請啟〉云：毘尼法席，滙萬善以同登；梵網津梁，導三乘而共度。尸羅為六度之要，乘戒示雙輪之運。佛法於是久住，戒體因而發香。恭惟寶華山隆昌寺定翁大律師老和尚，迦葉前身，波離夙慧。止持簡練，深明澄照之科；作犯精通，直入智圓之室。年高臘長，抱栢木之黃腸；受缽傳衣，得獅王之真乳。竊念然燈寶地，須名宿之開堂；故兹真悟巍壇，貴老成之秉拂。伏懇千華臺上，默然允赴於羣機；百寶光中，莞爾願酬於三際。四百八十剎，來瞻滿月，儀範堪師；二百五十戒，聽吐洪鐘，盲聾盡愈。天神降監，海眾傾心。無辭度葦之勞，式慰望雲之切。</p>
</div></div>
<div class='div-other'><a id='mulu317' />
<div class='div-other'><a id='mulu318' /><p>時同法宜潔宗師偕至。定公歸後，眾請宜公主席，歲歲春冬二時開壇，道風特盛。</p>
</div>
<div class='div-other'><a id='mulu319' /><p style="margin-left:2em">本寺〈請書〉云：祇園外建，俯從樓至而成壇；安息中傳，備著紫芝之通論。幸千齡火傳之相嬗，仗一人錫駐而中興。賜察葵心，仰希藻鑑。恭惟宜翁大和尚，法海人龍，律門義虎。宣波離之軌範，宏澄照之家風。前有天親坐本壇而演法，今祈無著主兹席而揚宗，所謂扶起剎竿，大家出手也。資持會正，向澄明聖之清瀾；止過防非，近峙城垣之巨限。庶使圓頂方袍之輩，入聖超凡；頓令玉毫金燄之場，日輝月朗。湧空寶所塔，長依勇健之幢；涵碧放生池，永流功德之水。更望聿新寶苑，仰祝皇圖。羅萬種之華嚴，壯千重之樓閣。香拈前代之旃檀，法啟後來之龍象。殷懷震<span class='corr'>悼</span>，企念寵臨。</p>
</div>
<div class='div-xu'><a id='mulu320' /><p style="margin-left:2em">查慎行撰〈序〉云：師諱書玉，字宜潔，武進唐氏子。生抱異質，神光奕然。甫能言，常口誦佛號。長習儒業，應有司試。一旦宿根內朗，割愛入嘉山寺，禮自謙師薙染。既而謁見月師於華山，既圓具，為綱維者有年。夙夜勤劬，精究律範。見公知為法器，遂傳衣焉。癸亥冬，偕定公赴昭慶放戒。定公還，昭慶長老暨杭之檀護，仰師高行，請為寺主，時康熙二十三年也。師豐頤廣顙，目深口方。每遇戒期，座下圍繞之時，覩其貌者，聳聳然而敬；聆其訓者，勃勃然而感。久之，則依依然而不忍去。師率大眾以身立範，披衣於盛暑，露頂於嚴寒。其或坊市相逢，有目無邪睨，步不岐趨，肅恭衣缽者，不問而知為昭慶僧徒，師之自律可知矣。京口彼岸寺、佛日淨慧寺，皆嘗延請宏律。及庚辰被災，不數年間，崇壇巍殿，煥然復新。向非德化冥通於緣集，其能致此歟？萬乘南巡臨寺，師曾奏對，三賜法寶，叢林傳以為榮。住昭慶四十年，臨壇二十九度。年近八旬，日誦《梵網》、《四分》無間云。</p>
</div>
<div class='div-other'><a id='mulu321' /><p style="margin-left:2em">釋隆樹撰〈傳〉曰：師於康熙辛丑十一月初六日示微疾，尋愈。十二日，命戒弟子心印卜善逝日，印以十四日未時對。至期，鎮浙將軍、都統諸大人偕來會，師沐浴更衣，集眾誦佛號說偈，端坐而逝。自庚辰年後，寺中日事土木，師殫精敝慮數十年。又勤於著述，筆不停<span class='corr'>輟</span>。眼光落地，不知者虞其手足忙亂，而卒能入廛，垂手得大自在。三學之功，於兹驗矣。</p>
<p style="margin-left:2em">案：寺從庚辰燬後，宜公躬圖興復，歷盡諸艱，至晚年已得規模大概，而身能端操守範，名顯諸方，四眾信仰，實昭慶之中興祖也。所著有《梵網初津》、《羯磨儀式》、《沙彌述義》、《香乳記》若干卷。今塔於寺後忍慧院。</p>
<p style="margin-left:2em">魏荔彤〈贊〉云：</p>
<p style="margin-left:2em" class="lg-abnormal"><div class='lg-row'>老人倔強　矗直脊梁　主得佛律　提起法綱　度越輩流　指示頑魯　卓錫昭慶　舊山新祖　自識最初　向元而歸　知了能了　葭動灰飛　開繼有賢　宏畼化機</div>
</p></div></div>
<div class='div-other'><a id='mulu322' /><p>嗣者德先宗師、大聞宗師、澄如宗師。</p>
<p style="margin-left:2em">德師諱隨道，嘉興石門人，姓沈氏。投餘杭龍泉寺履初師受度，為宜宗師得戒弟子。久居本寺，常為羯磨，持身端肅。學人依止者，多為德羯磨道風而來。稟問毘尼大法，皆悉原委以示，如瓶瀉水。康熙六十年，奉宜公命，說冬戒一期，今懷德宗師其戒弟子也。生於康熙癸卯年十月初五日，世壽六十有二，預知時至，歿於雍正甲辰年十一月二十八日。</p>
<p style="margin-left:2em">聞師諱明學，嗣宜公主席，二師同塔於青芝塢。</p>
<p style="margin-left:2em">澄師諱福溶，仁和薛氏子。投西湖瑞雲菴鏡傳師受度。後得戒於昭慶宜公，執侍巾瓶有年。常為傳戒綱維，遂受付囑。雍正三年，繼主寺席。於興復未備之處，曾為補益。生於順治甲午年十月初二日，示化於乾隆丁巳年十月十九日，世壽八十有四。塔於忍慧院宜公之左。</p>
<p>乾隆元年，圓應靈宗師代澄公夏期說戒。二年冬，化三宗師繼師放冬戒，戊午放春戒。</p>
<p style="margin-left:2em">圓公、化公，俱樂習靜，期畢退隱。</p>
</div>
<div class='div-other'><a id='mulu323' /><p>今主壇席者，懷德宗師，宏律授戒二十七年矣。開法度眾，政未有艾。</p>
<p style="margin-left:2em">師諱果證，吳興歸安人，俗姓俞。鄰媼見衣袈裟僧入其室，師遂生。年十六，投杭州吉祥寺淨明師受度，授經於曰唯師。康熙辛丑，受具於昭慶德先宗師。後為澄公所器，傳衣付偈。乾隆戊午夏，繼主昭慶法席。自嚴戒行，真樸無華。普興慈濟，廣播道風。歷任公卿、元戎，皆蒙器重。今鎮浙將軍福　　、總藩索　　、總憲李　　、府主劉　　、縣主梁　　、太湖遊擊朱　　、仁和縣主邢　、左堂馬　，逾隆廕護，遂得檀施輻輳，殿閣益光。建堂築塔，拓地置產，肇興水陸道場，莊嚴最勝。而其徒曉蒼、清瑩、與微等，咸得其力。諸緣滙集，當今住山隆盛，斯為第一。</p>
<p style="margin-left:2em">攷由宋及明，開壇放戒，必上奉朝命，或當事聽許顯者主持，方得開期，傳示遠邇。是以昭慶之衍法雖長允，當宗師之實而<span class='corr'>褎</span>然據壇以集眾，不能多覯。國朝寬大圓通，不為苛細，凡能成辦戒事，不妨任意施為。故宜公衍隆昌正宗於昭慶，歲啟兩期；諸師纘緒一家蟬聯，不懈厥職。迨今懷德宗師，昭慶之面目更新，游者耀目；重以聖天子龍光疊被，人天効祥。律宗法門，不獨美於寶華矣。</p>
</div></div>
<div class='div-other'><a id='mulu324' />
<p class='h2'>闡法諸師</p>
<div class='div-other'><a id='mulu325' />
<div class='div-other'><a id='mulu326' /><p>昭慶雖名律寺，亦有出世名師到寺宏經說法，指揮如意，屢遇生公，把棒機鋒，或遵初祖，盡大昭慶之法會也，固當繼宗師而述之矣。考宋咸平年後，則有慈雲大師在寺宏教，前接省常，後啟允堪，道風甚著者也。<span class='note-inline'>(廣賓《輯略》云：淨行社，後為慈雲懺主教觀道場。)</span></p>
</div>
<div class='div-other'><a id='mulu327' /><p style="margin-left:2em">《鐔津集．行業記》云：師名遵式，字知白，姓葉，臨海寧海人。投天台東掖山義全師出家，納戒於禪林寺，習律於守初師。郡校諸生要其還初服，師答偈曰：「真空是選場，大覺為官位。」詣國清寺普賢像前，燃指自誓。習天台教法，趨寶雲義通師講席，盡通台宗秘奧。遂燃頂，誓行四禪三昧。後感疾危甚，入靈墟佛室持咒消伏其疾，七七日感夢驚覺而愈。乃著〈觀音禮懺文〉，復撰〈誓生西方記念佛三昧十四大願文〉。大中祥符四年，昭慶齊一師啟請，至昭慶講四部，兼宏律儀。學者嚮慕，沛然如水趨澤。杭之風俗，以酒肴會葬。師諭以勝緣，其俗皆化，易為蔬果。因著〈誡酒肉慈悲法門〉，以正其事，至今人猶遵之。又赴蘇開元寺開講。後居天竺靈山，於寺東建日觀菴老焉。撰《天竺高僧傳》，補《智者大師三昧行法說》，著《金光明經懺法三昧儀》。名徹上聞，召賜紫衣。乾興元年，賜號慈雲大師。明道壬申入寂，葬寺東月桂峯下。所著詩文《金園集》、《靈苑集》。</p>
</div>
<div class='div-other'><a id='mulu328' /><p style="margin-left:2em">釋元復〈贊〉曰：</p>
<p style="margin-left:2em" class="lg-abnormal"><div class='lg-row'>台嶺一宗　興於法智　師出寶雲　金昆玉季　示無生忍　住不退地　徽稱累旌　終古不墜</div>
</p></div>
<div class='div-other'><a id='mulu329' /><p style="margin-left:2em">《慈雲集》中有〈酬伉上人詩〉：</p>
<p style="margin-left:2em" class="lg-abnormal"><div class='lg-row'>塵外清閒極　誰能更似君　山光晴後見　瀑響夜深聞　拾句書幽石　收茶踏亂雲　江頭待無事　終學棄人羣</div>
</p></div>
<div class='div-other'><a id='mulu330' /><p style="margin-left:2em">〈贈智倫弟〉：</p>
<p style="margin-left:2em" class="lg-abnormal"><div class='lg-row'>溪竹擁疎簾　溪雲冷不嫌　千巖惟虎伴　一講許詩兼　煮茗敲冰柱　看經就雪檐　有時開靜戶　寒日下峯尖</div>
</p></div>
<div class='div-other'><a id='mulu331' /><p style="margin-left:2em">〈寄劉處士〉：</p>
<p style="margin-left:2em" class="lg-abnormal"><div class='lg-row'>度月阻相尋　應為苦雨吟　井渾茶味失　地潤屐痕深　烏背長湖色　門間古樹陰　想君慵更甚　華髮晏方簪</div>
</p></div>
<div class='div-other'><a id='mulu332' /><p style="margin-left:2em">〈酬蘇屯田西湖韻〉：</p>
<p style="margin-left:2em" class="lg-abnormal"><div class='lg-row'>雨餘殘景照漁家　漁子鳴榔徹郡衙　今夜相呼好垂釣　平湖新雨漲蒹葭</div>
</p></div>
<div class='div-other'><a id='mulu333' /><p style="margin-left:2em">〈寄悟和尚〉：</p>
<p style="margin-left:2em" class="lg-abnormal"><div class='lg-row'>無累無機祇任緣　一齋長揜古松邊　長垂白髮過深雪　不下青林知幾年　木葉當薪燒更暖　艸苗為履著難穿　竟何人問東林社　時引清流灌碧蓮</div>
</p></div>
<div class='div-other'><a id='mulu334' /><p style="margin-left:2em">林逋〈和天竺慈雲大師〉：</p>
<p style="margin-left:2em" class="lg-abnormal"><div class='lg-row'>林表飛來色　猶憐久卜鄰　沿洄一水路　夢想五天人　紛亂空園艸　沈冥滿几塵　暮雲如有得　寧謝寄聲頻</div>
</p></div>
<div class='div-other'><a id='mulu335' /><p style="margin-left:2em">〈送慈師北游〉：</p>
<p style="margin-left:2em" class="lg-abnormal"><div class='lg-row'>鬱鬱蒲茸染水田　渡淮閑寄賈人船　知師一枕清秋夢　多為林間放鶴天</div>
</p><p style="margin-left:2em">《冷齋夜話》云，王冀公鎮金陵，以書致錢唐講師遵式，遵式以病辭。及愈，將謁公，乃過孤山訪林逋。逋以詩送之曰：</p>
<p style="margin-left:2em" class="lg-abnormal"><div class='lg-row'>虎牙熊軾隱鈴齋　棠樹陰陰長碧苔　丞相望崇賓謁少　清談應喜道人來</div>
</p><p style="margin-left:2em">案：逋翁集中，〈送慈雲金陵謁王丞相〉共詩三首，其一云：</p>
<p style="margin-left:2em" class="lg-abnormal"><div class='lg-row'>杯渡當過白鷺灘　石城春氣尚微寒　公台謁罷如乘興　試訪南朝事跡看</div>
</p><p style="margin-left:2em">其二即前作。其三云：</p>
<p style="margin-left:2em" class="lg-abnormal"><div class='lg-row'>天竺孱顏暫揜扉　篝香浮穗上行衣　白猿聲裏生公石　莫遣移文怨晚歸</div>
</p></div></div>
<div class='div-other'><a id='mulu336' /><p>繼以淨覺大師。</p>
<p style="margin-left:2em">〈本傳〉云：師名仁嶽，自號潛夫，霅川姜氏子。聞法智至南湖之化，往依為學。法智器之。撰《問疑書》及《止疑抉膜》、《指濫十難》，以折他師，而輔四明甚力。後因疾宴坐靜室，恍若夢覺，自謂向之所學皆非，乃述《三身壽量解》以難《妙宗》<span class='note-inline'>(四明所著)</span>，自此道不合。還浙陽靈山，慈雲攝為法裔。四明乃加十三料簡以<span class='corr'>斥</span>師，師復上十諫雪謗，書往還不已。會西湖昭慶有請，慈雲為詩送之，學徒從往者半，雲弗之止。既而遷石壁，徙靈芝，居永嘉淨社十年，大宏化法。霅守請主祥符，觀察劉從廣為請上賜命服，樞密胡宿為請上賜淨覺號。晚年專修淨業，燃三指供佛。持律至嚴，不以事易節。治平元年三月二十四日謂門人曰：「翌日午刻，吾當行。」二十五日留偈，安坐入寂於隱淪堂休室，塔全身於何山之西隅。師著述極富，於《棱嚴》尤加意，撰《集解》十卷，《說題》一卷，《熏聞記》五卷。胡宿序之曰：室中千燈多，光互入堂下。六樂正聲相，宣鼓吹妙經。藻火圓教，法施豈有盡哉？</p>
<p style="margin-left:2em">《佛祖統記》云：何山更為禪居，淨覺塔地作菜圃。師見夢於僧曰：「塔處灌溉非便，乞遷之。」開龕，色身不壞，舍利盈滿，乃具禮易葬他地。此與東山神照遷塔事相類，皆能示瑞於二百年之後，異哉！</p>
<p style="margin-left:2em">案《稽古錄》載：普照子法師，依昭慶淨覺法師受具。則淨覺亦曾於昭慶開堂授戒者，子法師後嗣法於明教嵩禪師。</p>
<p>此後數百年，不聞紹開講席。</p>
<p style="margin-left:2em">《武林梵剎志》記昭慶高僧子元禪師，在澱山湖創立白蓮懺堂，修淨業。乾道二年，壽聖召至德壽殿，演說淨土法門，特賜「勸修淨業白蓮導師慈照宗主」號，就居錢唐西湖昭慶寺，作祝聖謝恩佛事。案：乾道年間，大昭慶尚為教場，未聞興復。此云昭慶，或是南昭慶也。又載道匡禪師、省僜禪師法語數則，道匡語中有「昭慶一時拋與諸人好麼」之句，亦是他處昭慶，非西湖大昭慶律寺也。故不紀列。</p>
</div>
<div class='div-other'><a id='mulu337' /><p>至明萬歷間，則有承芳法師。</p>
<p style="margin-left:2em">師與古心宗師比肩弟昆，及在昭慶開講，古心駐錫靈隱開戒，師以弟子禮謁求戒。先一夕，夢韋天囑之曰：「文殊菩薩化身南來受戒。」古心意不謂師當之也。三壇畢，師以疾不赴。古心忽憶前夢，來昭慶問疾，即於榻上說沙彌十戒，為摩頂已，戒得威力，身不由己，勇猛精進，盥潄更衣，下榻求具。更為集僧具儀，傳授菩薩大戒。受畢，回五臺。慈聖太后夢感文殊菩薩肉身還山，物色及師，遂詔師主五臺傳戒，師辭曰：「纔登戒品，行持未全，有本師在，不敢妄承。」上乃移命古心。三年期滿，古心奏辭。寺任付囑於師，繼其法席。<span class='note-inline'>(見〈慧雲大律師本傳〉)</span></p>
<p style="margin-left:2em">案廣賓《輯略》云：承芳法師說經大殿，三昧和尚開戒本壇，介山法師傳宏台教，靈源、艤航二法師述性相宗乘。因是檢考承芳諸師事迹，竝列焉。</p>
</div>
<div class='div-other'><a id='mulu338' /><p>介山法師</p>

<div class='div-other'><a id='mulu339' /><p style="margin-left:2em">宋人中撰〈傳〉云：師諱傳如，號介山<span class='note-inline'>(亦作戒山)</span>，嘉興武原人，顧逋翁之後裔也。母夢金甲神推車上堂遂舉。師童時，往僧舍見《棱嚴經》，恍同宿習。歸白母，矢願出家。投杭昭慶慈忍房，禮鏡湖為師。其祖大慈曰：「予嘗夢慈恩窺基尊者過吾家，此子相貌奇偉，殆類之，名之曰興如，謂能興佛道也。」後為真寂百松和尚所器，易名傳如，摩頂謂曰：「三千界如是，傳佛心燈之準，子其勉之。」嘗至嘉興東塔閱藏，紳士沈繼山隨取般若部經一函，試令背誦。師立誦數卷，繼山驚服曰：「此神僧也！」東走鄮峯，禮阿育王設利，二七日設利放百寶光，光中湧現無數佛菩薩，一一皆身在其前瞻禮。向有礙胸之物，至是一時空盪。師以此質於百松，松曰：「此普現色身三昧，是方便境，須修法華懺法，方不住此位。」受具區馮公西溪安樂之請，修法華懺法六載，以證師囑。庚子入都，欲奏開昭慶戒壇，并請《龍藏》。與紫栢可公甚契。及妖書事起，師已南歸，并逮師，師易俗服自詣縣，縣主曰：「何來自羅苦趣？」師曰：「解京，游方也；坐獄，住靜也；受刑，苦行也；就死，捨身也。除此四法，何處更有安心法門？」赴京與可公同就獄。刑部主政魯史曾游西山佛寺，逢異僧語之曰：「吾教中有二大士，將以罣誤入法網。公當主此案，幸左右之。」魯問：「為誰？」僧指庭柏及山示之。魯心識已久，及閱讞辭，見紫柏、介山名，心感悟，竭力維持之，事得釋。丙午，因經廠王太監奏請，得賜大藏經，賜金建閣。歸構齋堂、寮舍。登戒壇講演經論，二願畢遂。癸亥，駐錫塘棲大善寺。甲子，還真寂，示微疾，更衣趺坐，說《金剛經》及《十六觀經題》畢，寂然而逝。世壽六十三，塔於瓶匋駱園，後遷本山卧牛石側。所著有《法華抒海》、《棱嚴歇》、《棱嚴截流》、《老子笑》、《莊子參》若干卷。</p>
</div>
<div class='div-other'><a id='mulu340' /><p style="margin-left:2em">師有〈贈塘棲大善寺賓嶽詩〉：</p>
<p style="margin-left:2em" class="lg-abnormal"><div class='lg-row'>江海足優游　嘗慮風波惡　郊園可卜居　塵俗紛相錯　動止皆畏途　何方堪著腳　但教身雲飛　悠然自賓嶽</div>
</p></div>
<div class='div-other'><a id='mulu341' /><p style="margin-left:2em">曹學佺〈月朔聖果寺訪介山上人詩〉：</p>
<p style="margin-left:2em" class="lg-abnormal"><div class='lg-row'>客裏嘉平始　山中歲序殘　樹呈羣石巧　花雨一江寒　明月臨禪壑　清霜覆戒壇　應知西向笑　不是為長安</div>
</p></div>
<div class='div-other'><a id='mulu342' /><p style="margin-left:2em">釋真可〈圜中寄昭慶介公〉：</p>
<p style="margin-left:2em" class="lg-abnormal"><div class='lg-row'>誰能念爾衝寒去　傀儡提攜豈有神　長別莫談身後願　好從當下剖微塵</div>
</p><p style="margin-left:2em">馮夢禎〈與黃貞父書〉云：昭慶僧戒山，名傳如，從妙峯法師學天台教，頃與之談，辯口河懸，甚憐愛之。</p>
<p style="margin-left:2em">又，〈與如上座〉云：洪鐘不叩不鳴，公頃無俗事，吾幾失公矣。蛣蜣六即之說，敢不擊節，以副賞音？</p>
</div>
<div class='div-other'><a id='mulu343' /><p style="margin-left:2em">釋廣印〈上介法師書〉云：吾師北上，某當奉瓶錫隨行給侍。因餐變通法乳及觀國光，而以薄怙失之，悵悵何言！緬惟軒車北境，冒陟星霜，日暮風沙，此某結心時也。九月六日手札，得悉起居。承諭途間備經險阻，視苦猶樂。乃師忍力成就，動與神會。達師誾誾，德有鄰矣；道俗顒顒，化可隆矣。行將降紫泥於九重，馱白馬於兩浙。鹿野揮彌天之麈，寶峯駭揵地之聲。法門幸甚，四眾幸甚！達師昭代宗匠，欲見未能。某於古德機緣有不徹處，水牯牛有未馴時，但一切處知有不受瞞，雖然明明地，又如探沸湯，卒難下手；若在懸崖，艱於捨命。以故不敢灑灑作無事人。竊欲乞師一言，以為策進。</p>
<p style="margin-left:2em">案屠隆〈碑記〉云：「力興建乎道場，則有如智禮；大增光於講席，則有若如公。」而尤侗〈戒壇記〉則云：「賴智仁、介山、覺海諸宿德，後先整頓，遺教未墜。」智仁，不可考，頗疑即是智禮，偶誤耳。</p>
</div></div>
<div class='div-other'><a id='mulu344' />
<div class='div-other'><a id='mulu345' /><p>繼以靈源法師。</p>
</div>
<div class='div-other'><a id='mulu346' /><p style="margin-left:2em">吳本泰〈昭慶靈源禪師塔銘〉　夫應真間出，覺道難臻。高蹈毘盧，舉步不無階級；深栽波若，證果起屬浮根。破頭山下再來，磨塼菴畔獨坐。或換形而嗣法，或寂處而逢師。大悟不鬬捷於機鋒，大成匪刻期於旬朔。蘊靈現瑞，豈偶然哉？自末學陵夷，淺夫躐等，方卵而求時夜，越疆而不宿舂，聞靈源禪師得道因緣，亦可以少愧矣。師諱大惠，字靈源，仁和邵氏子。先世自句餘徙家，為衣冠甲族。師自髫及壯，托志超曠，未遣周何之累，輒慕禽尚之遊。其於榮利，泊如也。時蓮居、紹覺師從雲棲分席，土橋師以白衣參，叩問《觀經．上品上生》章，夙通頓發，慨然遂稟歸戒。詢及法要，覺師首舉台、相二宗。師即銳心研習，多所詮解。覺師深器之。閱十載，游燕都。四威儀中，不忘正定。偶於慈慧寺，聞愚菴貴師八識標指，微參疑義，貴師歎服，就咨決焉，請登講座。師以未唱善來為辭，強而後可，為現優婆塞身說法，一音演畼，皆蓮居唯識宗旨。庚申至愍忠寺，匃大慧海師薙髮受具，時年已五十七矣。尋即登座談宗，辯如瓶瀉。繼歷牛宮、石燈諸席，道風彌煽。蒙熹廟皇太后賜紫伽黎，中使賫香供奉。此禪林之榮遇，師不以介意也。師服膺覺師教義，如薪火傳、水月印，惟恐學者浸尋勦說而失其宗。海昌有刻《唯識疏》者，稍駢枝於覺師，師奮欲釐正之。遂南還棲黃鶴山，發故帙纂成《唯識自考錄》，蓋不敢主名述作也。同門新伊、古德、金臺、元著諸上座，咸卒讀贊歎，謂儼若蓮居講筵未散。師以北緣未了，復如石燈。沖元、淨凡請歸杭駐錫昭慶，諸山瞻風禮足者日益眾，受請復開適園講席，居古戒壇院，宏教者六年。復往吳中龍樹菴、慧慶寺開演。乙亥還昭慶。師傳覺苑心印，特台教綱宗，埽波旬障於《唯識》真詮，獲旋陀羅於《法華》元義。對機設化，身土互融。攝偏歸圓，權實無礙。佛隴而下，不得不以嫡統推之。而襟清灑脫，行履孤高，雖歷主名藍，而隨緣旅泊。有多肘之籌室，無蓋頭之把茅。此豈四流小果、六欲梵天能望見其頂相哉？所著自《自考錄》而外，有《元籖妙樂儀注》三種，《備簡山宗筆要》、《毘檀意旨》、《棱伽日記》、《唯識證義》，重訂《因明論解》若干卷。將順世，聲鐘集眾，唱經佛名，安詳而逝世，壽七十有三。弟子觀空、濬初，奉龕塔於瑪瑙山之陽。嗚呼！師參方非早，出世最暮，未選佛而心空及第，甫拈華而果熟香飄。洵叢林之領袖，末學之範模已。銘曰：</p>
<p style="margin-left:2em" class="lg-abnormal"><div class='lg-row'>豫章千尋　始逢匠石　麗水百鍊　璗鏐乃出　至道無難　貪程路失　悟疾行遲　彀滿破的　三十依覺　勝蓮聞熏　四十參方　覃布慈雲　六十出世　稱眾中尊　跋陀預記　東山法門　台相兩宗　得正知見　攝歸妙圓　偏漸一貫　龍象蹴踏　月輪相現　卓錐無地　覺華開徧　垂二十年　寂土西馳　又垂二十　我作銘辭　瑪瑙山陽　若木低枝　旭光震旦　如浴咸池</div>
</p></div></div>
<div class='div-other'><a id='mulu347' />
<div class='div-other'><a id='mulu348' /><p>覺海大師，分揚性相。</p>
<p style="margin-left:2em">師諱性慧，字覺海。薙染於上虞縣某院，曾預天竺蔬筍社。《輯略》所稱艤航，似即師之別號也。為續淨行社主，興建殿壇，有勳於昭慶。舊有覺海〈重構昭慶律寺戒壇記〉，今遺失。吳本泰〈跋〉其後。</p>
</div>
<div class='div-other'><a id='mulu349' /><p>〈跋〉曰：覺海師錫從天目飛來，暫卓湖上。能於祝融冷燄中現出千華寶壇，像飾嚴好，堂殿莊校，頓復舊觀。一切瞻仰歸戒者，如游覩史陀天宮，歎未曾有。或疑師一黃面老衲，頂笠而來，荷瓢而往，身不名一錢，云何不數白而成此殊勝功德？噫！此戒定中無作妙力也。天台論戒，體無作而戒相有。興廢大要，求受則興，捨犯則廢。師持戒如優波離，其於律儀及定道共，恆興不廢。又度諸學人，幾盈籌室，並無捨犯二緣。此波羅提木叉常住，即法界常住，區區像季之劫灰，何論哉！金石可磨，兹壇不壞。</p>
</div></div>
<div class='div-other'><a id='mulu350' />
<div class='div-other'><a id='mulu351' /><p>千峯和尚，更闡宗風。</p>
<p style="margin-left:2em">天童位下無隱千峯和尚，曾於康熙十九年主昭慶法席。盧元昌撰〈請啟〉。</p>
</div>
<div class='div-other'><a id='mulu352' /><p style="margin-left:2em">〈啟〉曰：古德宗風，天童嫡嗣。心參七祖，印印相符。身許雙峯，燈燈不滅。牛肩大乘，渡盡此岸之迷流；珠體牟尼，照徹人間之濁水。苟不躳依法座，何由親遇機鋒？用滌戒壇，虔修香積。惟是當僧佉之艱食，鉢苦沿門；所望破檀越之慳囊，帖題乞米。粒分鸚鵡，共助伊蒲廚內之供；味等醍醐，何殊善法堂中之獻？昔者愷之畫像，而施錢盈屋；杜陵當食，而減餐及魚。何況大德之親臨，亮有勝緣之輻湊。於是法傳雙樹，下紫鴿於罘罳；教演三車，展金鵬於溟渤。錫飛石筧，虎溪之笑重聞；盃渡錢湖，船子之機立授。</p>
</div>
<div class='div-other'><a id='mulu353' /><p>皆為昭慶僧輝，後先亙暎。別有方禪師者，未考出處，而道力昭顯，略見別編，要皆昭慶僧寶也。</p>
<p style="margin-left:2em">《豔異編》云：成化丁酉，湖州郡學倪昇，寓僧舍讀書，為妖所眩，迓昭慶方禪師建壇咒誦。一女子哀訴曰：「氏本宋末某樞密使之女，緣私憤而死，願師超度。」鞫其竁啟而火之。容色如生，顙有泚，穢不可近。昇疾乃愈。</p>
</div></div></div>
<div class='div-other'><a id='mulu354' />
<p class='h2'>行師</p><p>宗師法師之外，有曾於昭慶立功行者，或勤勞於勸募，或竭力竭貲於興修，均應勒績貞珉，為後來扶起剎竿者勸。若宗師，若法師，若住持師，能兼此勝功，固已各各附紀。其在他方異院之師，若廣運師、廣慎師、疎言師、智禮師、道通師、真琦師、圓釤師、圓果師及道家真寶信道人等，不可泯沒其名也。其所事功績，具著於「興建」篇中。</p>
<p style="margin-left:2em">諸師多未詳其出處。道通則居中天竺，字無礙。真琦則居定香寺，字翠峯。圓釤則居祥符寺，字本綱。圓果則居無門洞。</p>
</div></div>
<p class='juan'>大昭慶律寺志卷八</p>
</div><!-- end of div[@id='body'] -->
</body></html>