<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大昭慶律寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu64' />
<p class='juan'>大昭慶律寺志卷之三</p>
<div class='div-other'><a id='mulu65' />
<p class='h1'>舊蹟上</p>
<div class='div-other'><a id='mulu66' /><p>閱人成世，榮悴易觀。凡高臺曲池之華飾，英材碩德之欣賞，已化為沙雨烟雲。然地以人著，人以地傳，兩者相須而成。千古跡雖漫滅，記志尚可探也。安知今者所游涉，不又為後之蹟哉？纂緝於篇，令人望古遙集，資捉策揮犀之清話云爾。謹案寺記牒云：寺址東界武陵郡城，南界錢塘湖岸，西界石函橋放生碑石，北界慶忌山塔。由是核之諸名勝舊蹟，在界內者胥當附昭慶而見也。昭慶寺相並有菩提院，本吳越錢惟演別墅，太平興國二年捨為伽藍，名惠嚴，七年賜名菩提。</p>
<p style="margin-left:2em">《武林舊事》云：大昭慶寺與前菩提寺相連<span class='note-inline'>(宋時，昭慶山門與菩提附近)</span>。《咸淳志》云：菩提院，太平興國二年建，名惠嚴，七年改賜今額。</p>
<p style="margin-left:2em">沈朝宣《仁和縣志》云：「菩提寺，錢惟演捨第宅為寺，延高僧真悟為開山祖，傳南山宗教。」此言非也，真悟、允堪師至宋慶歷時築戒壇，非錢氏所延也；允堪時已名昭慶，非菩提也。</p>
</div>
<div class='div-other'><a id='mulu67' /><p>寺有千手觀音像。</p>
<p style="margin-left:2em">《武林舊事》云：菩提寺有靈應大悲像。《咸淳志》云：先是，寺僧募良工孔仁謙作大悲像，千手錯出，不能盡布。夕夢沙門語曰：「何不分形於寶燄之上？」如其言像成。迨乾道間<span class='note-inline'>(此下序南宋重建後事)</span>，僧彬再以命工，工難之，有媼在旁導之至淨池，像忽現水中，一晤而媼已失矣，乃創閣妥焉。</p>
</div>
<div class='div-other'><a id='mulu68' />
<div class='div-other'><a id='mulu69' /><p>有南漪堂、迎熏堂、澄心軒、涵碧軒、氍毺軒、玉壺軒、披顥軒，建炎間毀<span class='note-inline'>(與昭慶同為兵所毀)</span>。</p>
<p style="margin-left:2em">《咸淳志》云：菩提院有堂二，有軒五，今皆不存。</p>
</div>
<div class='div-other'><a id='mulu70' /><p style="margin-left:2em">蘇軾〈菩提南漪堂看杜鵑詩〉：</p>
<p style="margin-left:2em" class="lg-abnormal"><div class='lg-row'>南漪杜鵑天下無　披香殿上紅氍毺　鶴林兵火真一夢　不歸閬苑歸西湖</div>
</p><p style="margin-left:2em">案：《咸淳志》云，錢唐門外菩提寺杜鵑花甚盛，今堂基尚存此花。</p>
</div>
<div class='div-other'><a id='mulu71' /><p style="margin-left:2em">沈與求〈南漪堂詩〉：</p>
<p style="margin-left:2em" class="lg-abnormal"><div class='lg-row'>山遶湖塘寺遶山　平生願向此中閒　青雲白水相浮蕩　野客高僧獨往還　少壯無嫌軒冕累　因循將恐鬢須斑　南漪最是逍遙地　且挹清波濯愧顏</div>
</p><p>南漪堂後為玉壺園，從玉壺軒之舊名也。</p>
</div></div>
<div class='div-other'><a id='mulu72' />
<div class='div-other'><a id='mulu73' /><p style="margin-left:2em">《西湖百詠引》云：南漪堂在菩提寺西，東坡詠南漪堂看杜鵑花即此，後為玉壺園。案《西湖賦》云：北有玉壺，紅鵑尚存。創於鄜王，隸於慈元。去還碧兮百棹，隔水月兮一垣。可知玉壺紅鵑，即東坡所詠之花也。</p>
<p>園為劉光世別業，宋理宗時充御園。</p>
<p style="margin-left:2em">《咸淳志》云：玉壺園在錢唐門外，本鄜王劉光世園，後屬臨安府守趙與[竺-二+((己@((巨-匚)/匚))/心)]，築堂四面。景定間，更隸修內司，又為堂曰明秀。</p>
</div>
<div class='div-other'><a id='mulu74' /><p style="margin-left:2em">杜範〈趙山甫居玉壺，盡得湖山之勝，醉和其韻詩〉：</p>
<p style="margin-left:2em" class="lg-abnormal"><div class='lg-row'>占盡春光好　湖山一覽餘　著身蓬㠀裏　縱目畫屏如　我計還知錯　君謀定不疎　他年同到此　卜築更躊躇</div>
</p></div>
<div class='div-other'><a id='mulu75' /><p style="margin-left:2em">楊萬里〈泛舟賞荷詩〉：</p>
<p style="margin-left:2em" class="lg-abnormal"><div class='lg-row'>遊盡西湖賞盡蓮　玉壺落日泊樓船　莫嫌當處荷花少　剩展湖光幾鏡天</div>
</p><p style="margin-left:2em">案：玉壺在上下湖之交，湖曲十三區，方知「幾鏡天」之語妙。又，楊公〈西湖雨中泛舟〉有「正月一度游玉壺，二月一度遊真珠」之句。</p>
</div>
<div class='div-other'><a id='mulu76' /><p style="margin-left:2em">黃文雷〈玉壺即事〉：</p>
<p style="margin-left:2em" class="lg-abnormal"><div class='lg-row'>雨過條風著桺芽　淡黃淺綠嫩如花　陂湖漾漾初侵路　蜂燕紛紛各理家　帶郭園林仙苑近　送春船舫繡簾遮　芸窻倦倚西山翠　暖靄輕籠日腳斜</div>
</p><p style="margin-left:2em">董嗣杲〈玉壺園〉：</p>
<p style="margin-left:2em" class="lg-abnormal"><div class='lg-row'>莫問南漪與玉壺　杜鵑還更試花無　坡仙一顧吟空老　地主頻更景不殊　船出斷橋春漵遠　鐘傳蕭寺晚樓孤　山明水秀軒扉敞　落日漁歌過裏湖</div>
</p></div>
<div class='div-other'><a id='mulu77' /><p style="margin-left:2em">張輿〈訪王葯圃於玉壺園〉：</p>
<p style="margin-left:2em" class="lg-abnormal"><div class='lg-row'>林亭絕幽迥　長夏綠雲香　明月出山小　白蓮承露凉　譙鼓樓頭急　吳歈風外長　翛然玉壺內　渾與世相忘</div>
</p></div>
<div class='div-other'><a id='mulu78' /><p style="margin-left:2em">又〈可閒老人約訪王葯圃，書此詩先之〉：</p>
<p style="margin-left:2em" class="lg-abnormal"><div class='lg-row'>明朝寒食風日晴　可閒欲同湖上行　先拾玉壺園上翠　卻聽寶石山前鶯　茶鐺煩為試新火　杏酪不須和冷餳　君若肎將花徑掃　日高相與到柴扃</div>
</p></div>
<div class='div-other'><a id='mulu79' /><p style="margin-left:2em">周紫芝〈菩提軒驟雨初晴〉：</p>
<p style="margin-left:2em" class="lg-abnormal"><div class='lg-row'>杭潁雌雄本自殊　淡妝濃抹是吳姝　滿傾漲玉千鐘酒　來看鎔銀百頃湖　白鳥去邊山潑黛　綠萍疎處雨跳珠　不知能事王摩詰　貌得西湖落照無</div>
</p></div>
<div class='div-other'><a id='mulu80' /><p style="margin-left:2em">周弼〈菩提廢寺〉：</p>
<p style="margin-left:2em" class="lg-abnormal"><div class='lg-row'>野寺孤僧住　當春亦掩扉　曉鐘三版去　昏棹一盂歸　古屋垂山榧　幽窗養石韋　未容行客憩　荒樹雨鳩飛</div>
</p></div>
<div class='div-other'><a id='mulu81' /><p style="margin-left:2em">羅公升〈菩提寺〉：</p>
<p style="margin-left:2em" class="lg-abnormal"><div class='lg-row'>一畝方塘幾劫灰　哭聲未已笑聲催　六橋烟柳相逢處　半是菩提拭淚來<span class='note-inline'>(自注：菩提寺為臨安人火葬之地。)</span></div>
</p><p style="margin-left:2em">案：建炎間寺雖毀，其南漪諸勝已割為玉壺園，殿閣則略為修整。二周所詠可案也。據《咸淳志．水口》核之，園在菩提寺後上下湖之交。今稱玉壺園者，在錢唐門外之南，乃是改築城垣而移額於此者，非舊地矣。</p>
</div></div>
<div class='div-other'><a id='mulu82' /><p>寶慶三年，菩提重建佛殿。淳祐六年，重建千佛閣。</p>
<p style="margin-left:2em">《咸淳志》云：寶慶三年，寧宗楊皇后賜錢重建殿。淳祐六年，重建千佛閣。案：志稱「乾道間，僧彬造千手像，建閣妥之」，則前此六十年已增修建閣，志略耳。</p>
<p>元末移寺於太學街東，餘址屬昭慶寺。</p>
<p style="margin-left:2em">沈朝宣《仁和縣志》云：菩提律寺，元末毀後以築城，寺基入焉。明洪武初，建城內宋太學街，學士倪謙撰記。《游覽志》云：其址并入昭慶寺。</p>
<p style="margin-left:2em">案：《咸淳志》載，小方井俗呼六眼井者，在錢唐門內裴府前，水口在錢唐門外菩提寺前<span class='note-inline'>(導湖水入城作池井者，名水口)</span>。又，真珠河在錢唐門內，水口在錢唐門外菩提寺後，一通九曲下湖。由是度之，菩提寺逼近城垣，故元末移築，寺在必毀。又知菩提寺前後水口通上湖水，九曲下湖尚在其北。蓋菩提在湖支之東，傍城而建也。沈志云：以築城并入，則寺基為城基、為濠池。田志云：址并昭慶，則是開濠之後，餘址在濠西者，歸於昭慶也。</p>
</div>
<div class='div-other'><a id='mulu83' />
<div class='div-other'><a id='mulu84' /><p>昭慶之東有望湖樓，一名看經樓，乾德五年錢忠懿王建。<span class='note-inline'>(五年，恐二年之訛。見首卷〈興建〉注中。)</span></p>
<p style="margin-left:2em">語見《咸淳志》。案：樓與菩提院同年建，因院而及之也，故名看經樓。前俯湖，故名望湖。姚靖《西湖志》云：望湖樓，坊志或訛為「水明」，謂東坡建；或譌為「鏡湖」，謂樂天建。皆妄也。意今為秦樓址，良是。案：「水明」、「鏡湖」，係是旁近酒樓，別題其額，非即望湖。言蘇、白二公建者固非，云即秦樓址亦非。蓋望湖在寺東，秦樓在寺西也。</p>
</div>
<div class='div-other'><a id='mulu85' /><p style="margin-left:2em">潘閬〈望湖樓詩〉：</p>
<p style="margin-left:2em" class="lg-abnormal"><div class='lg-row'>望湖樓上立　竟日嬾思還　聽水分他界　看雲過別山　孤舟依岸靜　獨鳥向人<span class='corr'>間</span>　回首重門閉　蛙聲夕照間</div>
</p></div>
<div class='div-other'><a id='mulu86' /><p style="margin-left:2em">蘇頌次韻，奉酬通判姚郎中宴望湖樓，過昭慶院暮歸偶作：</p>
<p style="margin-left:2em" class="lg-abnormal"><div class='lg-row'>山半樓臺繞曲隄　水風當夏卻炎威　嘗思徧覽前朝蹟　自恨勞生暇日稀　偶到上方凭檻久　恍如員嶠躡雲飛　白蓮舊社空遺址　有幾人從此路歸</div>
</p></div>
<div class='div-other'><a id='mulu87' /><p style="margin-left:2em">趙抃〈望湖樓〉：</p>
<p style="margin-left:2em" class="lg-abnormal"><div class='lg-row'>僧棹漁舠恣往還　澄波如鑑俯羣山　繞湖三百浮圖舍　祇是凭樓一瞬間</div>
</p></div>
<div class='div-other'><a id='mulu88' /><p style="margin-left:2em">王安石〈杭州望湖樓回馬上作，呈玉汝樂道〉：</p>
<p style="margin-left:2em" class="lg-abnormal"><div class='lg-row'>水光山色碧浮浮　落日將㱕又少留　從此祇應長入夢　夢中還與故人遊</div>
</p></div>
<div class='div-other'><a id='mulu89' /><p style="margin-left:2em">蘇軾〈六月二十七日望湖樓醉書〉：</p>
<p style="margin-left:2em" class="lg-abnormal"><div class='lg-row'>黑雲翻墨未遮山　白雨跳珠亂入船　捲地風來忽吹散　望湖樓下水如天</div>
</p><p style="margin-left:2em" class="lg-abnormal"><div class='lg-row'>放生魚鼈逐人來　無主荷花到處開　水枕能令山俯仰　風船解與月徘徊</div>
</p><p style="margin-left:2em" class="lg-abnormal"><div class='lg-row'>烏菱白芡不論錢　亂繫青菰裹綠盤　忽憶嘗新會靈觀　滯留江海得加餐</div>
</p><p style="margin-left:2em" class="lg-abnormal"><div class='lg-row'>獻花游女木蘭橈　細雨斜風濕翠翹　無限芳洲生杜若　吳兒不識楚詞招</div>
</p><p style="margin-left:2em" class="lg-abnormal"><div class='lg-row'>未成小隱成中隱　可得長閑勝暫閑　我本無家更安住　故鄉無此好江山</div>
</p></div>
<div class='div-other'><a id='mulu90' /><p style="margin-left:2em">又〈宿望湖樓，和<span class='corr'>呂</span>察推〉：</p>
<p style="margin-left:2em" class="lg-abnormal"><div class='lg-row'>新月如佳人　出海初弄色　娟娟到湖上　㶑㶑搖空碧　夜涼人未寢　山靜聞響屐　騷人故多感　悲秋更憀慄　君胡不相就　朱墨分黝赤　我行得所嗜　十日忘家宅　但恨無友生　詩病莫相詰　君來試吟詠　定作鶴頭側　改罷心愈疑　滿紙蛟蛇黑</div>
</p></div>
<div class='div-other'><a id='mulu91' /><p style="margin-left:2em">蘇轍〈次韻子瞻望湖樓上五絕句〉：</p>
<p style="margin-left:2em" class="lg-abnormal"><div class='lg-row'>欲看西湖兩岸山　卧乘水上木蘭船　湖山已自隨船改　更值陰晴欲雨天</div>
</p><p style="margin-left:2em" class="lg-abnormal"><div class='lg-row'>眼看西湖不暫來　簿書無算撥還開　三年屈指揮將盡　記取從今得幾回</div>
</p><p style="margin-left:2em" class="lg-abnormal"><div class='lg-row'>湖山欲買恨無錢　且盡芳樽對玉槃　菱角鷄頭應已厭　蟹螯馬頰更加餐</div>
</p><p style="margin-left:2em" class="lg-abnormal"><div class='lg-row'>終日清漪弄短橈　頓忘車乘走翹翹　秋風且食鱸魚美　洛下書生未可招</div>
</p><p style="margin-left:2em" class="lg-abnormal"><div class='lg-row'>滯留朝市常嫌鬧　放棄江湖也未閑　孤艇粗窮千頃浪　肩輿未盡百重山</div>
</p></div>
<div class='div-other'><a id='mulu92' /><p style="margin-left:2em">郭祥正〈看經樓〉：</p>
<p style="margin-left:2em" class="lg-abnormal"><div class='lg-row'>樓下水連天　樓居即水仙　何須把黃卷　極目盡紅蓮</div>
</p></div>
<div class='div-other'><a id='mulu93' /><p style="margin-left:2em">楊時〈望湖樓〉：</p>
<p style="margin-left:2em" class="lg-abnormal"><div class='lg-row'>斜日侵簾上玉鉤　檐花飛動錦紋浮　湖光瀉出千峯秀　天影融成十里秋　翠鷸翻風窺淺水　白雲隨意入滄洲　留連更待東窗月　注目睛空獨倚樓</div>
</p></div>
<div class='div-other'><a id='mulu94' /><p style="margin-left:2em">朱繼芳〈昭慶寺前望湖樓〉：</p>
<p style="margin-left:2em" class="lg-abnormal"><div class='lg-row'>幽尋得勝趣　城市幾人能　古柳深中磬　長廊盡處燈　畫龍聽說法　塑佛看齋僧　別寺經行遍　兹游昔未曾</div>
</p></div>
<div class='div-other'><a id='mulu95' /><p style="margin-left:2em">黃裳〈泛舟錢唐西湖〉：</p>
<p style="margin-left:2em" class="lg-abnormal"><div class='lg-row'>望湖樓上與雲齊　下視銀河一道低　好是水邊歌舞後　綺羅人在畫樓西</div>
</p></div></div>
<div class='div-other'><a id='mulu96' /><p style="margin-left:2em">樓鑰〈水月園〉：</p>
<p style="margin-left:2em" class="lg-abnormal"><div class='lg-row'>具美盃殘意未休　相將重上望湖樓　樓臺忽已居平地　風月何曾識舊游　更挈酒樽過水月　坐增詩興滿滄洲　春風共約新橋畔　遙拜雙龍萬斛舟</div>
</p>
<div class='div-other'><a id='mulu97' /><p style="margin-left:2em">楊維禎〈嬉春體〉：</p>
<p style="margin-left:2em" class="lg-abnormal"><div class='lg-row'>西子湖頭春色濃　望湖樓下水連空　柳條千樹僧眼碧　桃花一枝人面紅　天氣渾如曲江節　野客都似杜陵翁　得錢沽酒拍浮去　如此好懷與誰同</div>
</p></div>
<div class='div-other'><a id='mulu98' /><p style="margin-left:2em">邵長蘅〈西湖雜興〉：</p>
<p style="margin-left:2em" class="lg-abnormal"><div class='lg-row'>望湖樓下螭頭舫　有美堂中鵲尾爐　幽尋三百六十寺　畢竟風流讓大蘇</div>
</p><p style="margin-left:2em">《揮麈錄》云：東坡先生春時每遇休暇，必約客湖上早食於山水佳處。飯畢，每客一舟，令隊長一人，各領數妓，任其所適。晡後鳴鑼以集之，復會望湖樓下或竹閣之類，極歡而罷。至一二鼓，夜市猶未散，列燭以歸。城中士女雲集，夾道以觀千騎之還，實一時之勝事也。案：此亦坡翁偶然豪舉。若云遇休暇，必約客為之集妓鳴鑼，宵分列燭，擾動士女，豈賢守之可常哉？</p>
</div></div>
<div class='div-other'><a id='mulu99' />
<div class='div-other'><a id='mulu100' /><p>樓北為桃園，宋南渡後有錢唐尉司署，今廢。</p>
</div>
<div class='div-other'><a id='mulu101' /><p style="margin-left:2em">華庚〈錢唐尉司記〉云：錢唐尉，承平時號「八仙」。裕陵覽西湖圖<span class='note-inline'>(神宗陵號)</span>，嘗有「真仙尉」之語，時則有真仙亭。東坡帥杭，率賓僚來游，時則有英游閣。林和靖訪謝尉，賦〈秋水芙蕖詩〉，時則有詠物樓。陳後山興寄高遠，形於篇詠，「願得終身為禦寇」，亦可想其盛也。南渡後，公宇勿存，僑寓昭慶寺。隆興癸未，施君溫舒，徙居望湖樓之桃園，規制草創，逾四十年，因陋就簡，漫不加葺。嘉泰辛酉，永嘉高君不倚寔來環視官舍，若將壓焉。乃捐己俸并郡邑所助，撤而新之，廳堂廬舍二十有一間。堂曰「擢桂」、曰「平湖」，亭曰「真仙」，軒曰「清風」。今大參許公為之隸古，以匾其。既成，欲以先後[卄/泣]職姓氏諸石，求余為記。</p>
<p style="margin-left:2em">寶慶元年，余天任重建。增建英游樓下為詠物堂，又建水雲亭，袁肅撰記。</p>
<p style="margin-left:2em">《武林舊事》云：錢唐縣尉司，相傳為王子高舊居，舊有平湖軒、英游閣。又有片石，周益公諡之曰「奇俊」。</p>
<p style="margin-left:2em">《游覽志》云：錢唐尉司，宋隆興間建，其地相傳為王子高故居。子高名迥，錢唐人，嘗逢仙女周瑤英，攜之同游芙蓉城，并作歌以紀其事。案：錢唐門外尉司上扇，尉司舊官舍也。王子高之故宅，東坡之所游集，和靖、後山之所吟詠，皆在此處。自施尉徙築桃園，則已易地。所謂真仙、英游、詠物，襲舊名耳。</p>
</div>
<div class='div-other'><a id='mulu102' /><p style="margin-left:2em">林逋〈錢唐仙尉謝君詠物樓成，寄題二韻〉：</p>
<p style="margin-left:2em" class="lg-abnormal"><div class='lg-row'>仙人多在麗譙居　況對西山爽氣餘　若向湖濱屬佳句　莫忘秋水落芙蕖</div>
</p></div>
<div class='div-other'><a id='mulu103' /><p style="margin-left:2em">又〈孤山雪中寫望寄，呈景山謝尉〉：</p>
<p style="margin-left:2em" class="lg-abnormal"><div class='lg-row'>璚樹瑤岑掠眼新　鮮颷時復颺珠塵　此中自是蓬萊闕　何處更尋姑射人</div>
</p></div>
<div class='div-other'><a id='mulu104' /><p style="margin-left:2em">又〈和謝尉病起〉：</p>
<p style="margin-left:2em" class="lg-abnormal"><div class='lg-row'>展轉匡床乍起來　縹缸緗帙亦慵開　三年一尉湖山主　誰識神仙本姓梅</div>
</p></div>
<div class='div-other'><a id='mulu105' /><p style="margin-left:2em">又〈答謝尉得替〉：</p>
<p style="margin-left:2em" class="lg-abnormal"><div class='lg-row'>牢愁漫散空階雨　羈宦閒看落日春　未似青青河畔艸　客亭長短送離人</div>
</p></div>
<div class='div-other'><a id='mulu106' /><p style="margin-left:2em">陳師道〈宿錢唐尉廨〉：</p>
<p style="margin-left:2em" class="lg-abnormal"><div class='lg-row'>平湖遶舍山無盜　官事長閒俸有金　安得終身為禦寇　不辭兒女作吳音</div>
</p></div></div>
<div class='div-other'><a id='mulu107' />
<div class='div-other'><a id='mulu108' /><p>樓又名「先得」，後為錢唐正庫。庫側有新園，宋秀王園也。其北為雲洞園，楊和王園也。今皆廢。</p>
<p style="margin-left:2em">《咸淳志》稱：行在贍軍激賞酒庫數處，一名碧香酒庫。碧香酒庫數處，一曰錢唐正庫，在錢唐門外，樓名「先得」。考董嗣杲《百詠詩》引酒庫，應在昭慶之東。而《武林舊事》云：先得樓即古望湖樓，則是南宋時即望湖樓地為酒庫也。名「先得」者，意本「近水樓臺先得月」句。</p>
<p style="margin-left:2em">《咸淳志》云：新園在錢唐門外酒庫側秀王府園。案：《都城紀勝》云，錢唐門外有西園，似即此。</p>
<p style="margin-left:2em">《咸淳志》云：雲洞在錢唐門外古柳林、楊和王園，直抵北關<span class='note-inline'>(今稱武林門為北關門)</span>，最為廣袤。洞築土為之中通，往來其上為樓。又有堂曰「萬景天全」，羣山環列。洞之旁為崇山峻嶺，有亭曰「紫翠間」，尤可遠眺。桂亭曰「芳所荷亭」、曰「天機雲錦」，皆號勝處。《游覽志》則云：培土為洞，屈曲通行，圖畫雲氣。旁有麗春堂，青石為坡，不斲磩齒。春時令人歌舞為戲，得上坡者受賞。《武林舊事》云：園內有萬景天全、方壺、雲洞、瀟碧、天機雲錦、紫翠間、濯纓、五色雲、玉龍玲瓏、金粟洞天。砌臺等處，花木皆蟠結，香片極其華潔。盛時凡用園丁四十餘人，園使臣二人。案：園廢之後，雲洞之積土猶存。昭慶寺北七星墩，似即遺址。其後鋤平耕植。數十年前，尚仍其一，今則為墓隴矣。</p>
</div>
<div class='div-other'><a id='mulu109' /><p style="margin-left:2em">陳允平〈湖上詩〉：</p>
<p style="margin-left:2em" class="lg-abnormal"><div class='lg-row'>流水斷橋邊　笙歌擁畫船　日酣花半醉　春困柳三眠　策杖登雲洞　觀魚上玉泉　鳳城歸去晚　山鎖萬重烟</div>
</p></div></div>
<div class='div-other'><a id='mulu110' />
<div class='div-other'><a id='mulu111' /><p>近樓有九曲昭慶寺橋，今為聖堂橋，亦名澑水橋。明正德間置閘，稱小閘，水泄新河。</p>
<p style="margin-left:2em">《咸淳志》云：九曲昭慶寺橋，原係小渡。咸淳六年創建。按：咸淳時但建橋而無閘，其前則小渡，橋以代渡也。然則上湖<span class='note-inline'>(即西湖)</span>直貫橋而北達至玉壺水口，始泄於九曲下湖，與今閘水入新河之形勢大異。《萬歷府志》云：嘉靖三十五年，武林、錢唐二門外，各浚濠甃閘，上構弔橋，環城皆有深池。是年四月，霖雨，湖水泛溢錢唐門新城，衝<span class='corr'>圮</span>三十餘丈，乃塞濠并毀橋閘。夫環城有深溝，錢唐門外有弔橋，與今形勢又異。故今城道橋閘，嘉靖後之形勢也。大抵宋之小渡及九曲昭慶寺橋，似即今聖堂橋之處改築而易名耳。又府志云：昭慶寺橋有閘，俗呼溜水橋，在昭慶寺東，視西湖水之盈縮啟閉之。舊通九曲下湖，湖曲俱廢，今入新河。案：明代呼此為溜水橋，故以中閘橋為小溜水橋<span class='note-inline'>(《錢唐縣志》云：中閘橋，一名溜水)</span>，與松木場之大小溜水橋各地。寺舊志云：廣濟橋在寺前，又名九曲橋，舊通九曲城寺東<span class='note-inline'>(二字衍文)</span>，係小渡。有五聖廟，有蘇漢臣畫壁，今俱廢。此鈔刻之誤也。</p>
<p style="margin-left:2em">《咸淳志》云：昭慶廣濟橋，大昭慶寺前此即是。寺前之萬善橋，在宋則稱廣濟。又，廣賓《昭慶志輯略》云：廣濟橋在寺東，一名九曲昭慶橋，舊通九曲城，上有五聖廟，今廟奉聖帝像，易名聖堂橋，亦誤以聖堂為廣濟。然不指橋上聖堂，即是九曲五聖。此則分明橋下之閘，明正德間築水注新河。新河者，元末改移杭城，形勢直列而去其曲，故於城下別開新河為濠隍也。</p>
</div>
<div class='div-other'><a id='mulu112' /><p style="margin-left:2em">戚令畹〈募修西湖聖堂橋小引〉云：虎林扼江以為險，阻湖以為饒，瀕湖之門三，而錢唐尤要。輪蹄冠蓋，於是乎出薪蒸鮮薧，於是乎八瀦湖而牐，通牐而橋。上自省風，下及負擔，林林總總，日入而未息，為之橋者，不綦重矣哉！苟橋壞，則牐亦隨之，旱無所蓄，浸無所防，杭失其利，海昌、石門以下諸邑且咸被其害。然則斯橋也，非特湖上萬家之咽，實西湖三郡之鑰也。天造之初，兵戍無定。六橋花柳，久供薪採，游人絕跡。今春制府、中丞二公首倡而規復其舊。募民種桃柳，修石隄，曳柴於西山，飲馬於湖滸。將軍之令，不得戕一卉一枝，桃李芰荷，糺縵如綺繡；游人士女，車闐肩摩於道，頓還太平舊觀。顧兹橋圮而未修，居者、游者病涉靈隱。後石筍峯僧某甲，因眾請而慨然任之，乞余一言為助。余惟津梁繕治，邦君大夫事也。暵潦相仍，民力絀而未遑，誠能減游屐之一臠，分畫船之半席，足以佐徒杠，資利涉，亦人所樂聞也，豈多助之無人哉？或謂時絀難於舉贏，姑少待。余曰：不然。東坡知杭州，歲饑，日晏湖上，修整無虛日。僚佐諫之，東坡曰，損有餘之財，而令饑者食其力，非但興利，可以弭亂，是亦救荒之奇策也。當兹水旱、蜚蝗之餘，民多艱食。萃四方之物力，以膳給一方之人。捐貲者樹<span class='corr'>德</span>，食力者報功，兩利之道也。以是為樂勸，其可乎！<span class='note-inline'>(康熙十一年。)</span></p>
</div>
<div class='div-other'><a id='mulu113' /><p style="margin-left:2em">顧豹文〈募修聖堂牐小引〉云：歫錢唐門百步許，有聖堂牐，歲久而圮。父老習於水利者，奔迸歎息而告曰：「是會城大利大害所係也。」余曰：「願悉聞之。」曰：「湖水自湧金門入城，折而北已，復南行。縈廻闤闠，中出鳳山水門分二支：一抵龍山入大江，一左折過三板關南新分司榷竹木處也。其委輸北流為沙河，踰堰直趨臨平、長安，用達於三吳。而仁、海二邑，灌田可數千頃，利未易更僕數也。當唐宋時，春夏水大至湖溢，市井泛濫為患。故鄴侯鑿石函分湖水，使北流。宋又於石函東置牐，今中龍閘是也。元末，俯湖為濠，於湖首置牐，而湖水往往衝激城垣。明正德中，移牐於中龍之東，洩水獨多，患乃已。是牐之在昔，利以洩也。數百年來，湖半淤為桑田，今葑茭又彌望矣。城中糞積日厚，與湖爭高，而河多湮塞，水入城如綫。故其勢全趨於西北，賴聖堂一牐，力扼其流，利以不匱。是牐之今，又利以蓄也。苟聽其壞焉而勿之治，則湖可一日涸，涸則涓滴不入城而河流絕。河流絕，則龍山轉運不通，三板之榷稅不繼，三吳尠竹木之材，二邑無溉灌之澤，民將大困。若會城之水泉鹵惡，特其細者也。」余乃瞿然而起，聞諸制府、尚書、大中丞、大司寇、大將軍、主榷使君，與藩臬郡邑侯，業各捐俸入，商復曩制。乃語我鄉人曰：「卿大夫之蒞治兹土也，痌瘝乃身，澹災以綏兆人，曾不後時。若著斯土者，其能修舉之，惟台之利，否則，亦惟台之害。將趣事庀材，以永斯利耶？抑固其材與力，以貽無窮之慼耶？知不俟再計矣。」<span class='note-inline'>(康熙二十年。)</span></p>
</div></div>
<div class='div-other'><a id='mulu114' /><p>橋南為昭慶灣，有謝府園，今廢。</p>
<p style="margin-left:2em">寺舊志云：昭慶灣，在錢唐門外尉司上扇。</p>
<p style="margin-left:2em">《武林舊事》叙錢唐門外有謝府園，有一碧萬頃堂。《游覽志》云：謝后新園，故甘氏園也，為太后別墅。在惠照齋宮西，有道院村、莊水閣、一碧萬頃、眉壽等堂，湖山清觀、歇涼等亭。每元夕，亭臺皆垂水晶簾放燈，上下輝映，金碧奪目。士女縱觀，往往得遺簪墜珥。</p>
<p style="margin-left:2em">《霏雪錄》云：元帥夏謹齋若水，居錢唐西湖之昭慶灣，第宅百餘間，乃故宋謝太后歇涼亭。如眉壽堂、百花堂、一碧萬頃、堂湖山清觀亭，皆宏麗特甚。又架船亭水中，每元夕，諸堂皆施五色簾，放華燈，上下相映。按：惠照齋宮與南昭慶齋宮並在南山，非大昭慶也。蓋謝后有園在南昭慶前，即甘氏園，又有園在大昭慶前，所云新園，《遊覽志》誤牽為一。</p>
</div>
<div class='div-other'><a id='mulu115' /><p>舊有昭慶山門，今廢未建。</p>
<p style="margin-left:2em">《咸淳志》云：景靈宮園水池之水口<span class='note-inline'>(導水而入)</span>，在錢唐門外昭慶山門左。此昭慶山門之可據者也。山門近城，故通水口，以達城內。菩提寺亦近城，故相連接。</p>
</div>
<div class='div-other'><a id='mulu116' />
<div class='div-other'><a id='mulu117' /><p>相近有玉蓮堂、來鵲樓，今廢。</p>
<p style="margin-left:2em">《咸淳志》云：玉蓮堂在錢唐門外，菩提寺南。景定三年，馬安撫光祖建。明年，魏安撫克愚，既徙郡治之竹山閣，并奉玉蓮堂奎匾揭於此。《游覽志》云：舊府治中有玉蓮堂，宋安撫使魏克愚徙建於此。都人競渡湖中，以此為奪標之所，久廢。明嘉靖二十一年，按察僉事劉望之建賓館，田汝成請復舊名。居民但稱月牙公館。萬歷二十九年，二司重葺，今廢。</p>
<p style="margin-left:2em">《武林舊事》云：玉蓮堂原名一清堂，競渡爭標於此。故《都城紀勝》云：西湖春仲，浙江秋仲，皆有龍舟爭標，有金明遺風。</p>
<p style="margin-left:2em">董嗣杲《西湖百詠引》云：玉蓮堂舊在郡治教場南，景定三年移此。匾曰「一清」，後以堂外多白蓮，復揭「白蓮」舊賜匾。</p>
<p style="margin-left:2em" class="lg-abnormal"><div class='lg-row'>仙根曾就華峯移　淨引湘波出浴妃　龍護前皇三字在　燕居舊尹一清非　風檐搖影涼姿　月檻迷香冷豔肥　平展水天菱唱遠　四山蒼翠自成圍</div>
</p></div>
<div class='div-other'><a id='mulu118' /><p style="margin-left:2em">黃公紹〈競渡櫂歌〉云：</p>
<p style="margin-left:2em" class="lg-abnormal"><div class='lg-row'>櫂如飛　櫂如飛　水中萬鼓起潛螭　最是玉蓮堂上好　躍來奪錦看吳兒</div>
</p></div>
<div class='div-other'><a id='mulu119' /><p style="margin-left:2em">馬臻〈西湖春日壯遊即事〉：</p>
<p style="margin-left:2em" class="lg-abnormal"><div class='lg-row'>萬柳搖金接畫橋　一清堂外景偏饒　文章太守開華宴　預報龍舟奪錦標</div>
</p><p style="margin-left:2em">《游覽志》云：邑人晉江令張文宿，營別墅有鵲來巢，名其樓曰「來鵲」，今廢。</p>
</div>
<div class='div-other'><a id='mulu120' /><p style="margin-left:2em">李元昭〈西湖社成集來鵲樓詩〉：</p>
<p style="margin-left:2em" class="lg-abnormal"><div class='lg-row'>西湖清且淺　中有蘭與蕙　煙霧變晦明　鱗蟲潛水裔　飛構冒層阜　仙筵敞平澨　野饌何芳鮮　烹調列甘脆　翩躚麟鳳集　適遇風雲際　簪佩耀林臯　觴酌宣文藝　社以白蓮申　盟用青松誓　莫謂傾蓋新　山林結遺契</div>
</p></div></div>
<div class='div-other'><a id='mulu121' /><p>寺東之城，名九曲城。</p>
<p style="margin-left:2em">《武林舊事》紀錢唐門外有九曲，城下其路名九曲路。按：陳善《府志》紀錢氏築羅城，西薄錢唐湖霍山，宋仍舊。則九曲之舊，直西曲至霍山旁，然後東折至北關也。</p>
<p style="margin-left:2em">《武林舊事》云：杭人上冢於南北南山之間，車馬紛然。而野祭尤多，如昭慶九曲等處，男婦攜兒女酒肴，祭畢於村店山家，分餕遊息。</p>
</div>
<div class='div-other'><a id='mulu122' /><p>城下有五聖廟、楊和王水閣、上船亭，皆無考。</p>
<p style="margin-left:2em">《咸淳志》云：九曲城五聖廟，有蘇漢臣畫壁。</p>
<p style="margin-left:2em">《朝野遺記》云：岳侯卒於大理寺獄，獄卒隗順負其屍出，踰城至九曲叢祠中，故至今九曲五顯廟尚靈。《萬歷杭州府志》岳侯潛瘞於九曲叢祠，孝宗時改葬今處。《南宋相眼》云：孝宗詔臨安府，訪求岳將軍屍，其墳在錢唐門外，當時私號賈宜人墳。</p>
<p style="margin-left:2em">《武林舊事》叙錢唐門外有楊和王水閣、賈府上船亭。</p>
</div>
<div class='div-other'><a id='mulu123' /><p>又有擇勝園、隱秀園。</p>
<p style="margin-left:2em">《咸淳志》云：擇勝園在錢唐門外九曲牆下，紹定三年，秀王府創，有理宗皇帝御書「擇勝」、「愛閒」二匾，今徙至他所。又云：隱秀園在錢唐門外城北劉鄜王園。案：城有九曲，園居其曲，故曰城北。</p>
<p style="margin-left:2em">《咸淳志》云：寶嚴院俗呼九曲院。</p>
</div>
<div class='div-other'><a id='mulu124' />
<div class='div-other'><a id='mulu125' /><p>傍九曲城為九曲下湖，今廢，區為九連蕩。</p>
<p style="margin-left:2em">《咸淳志》云：下湖在錢唐門外，其源出於上湖<span class='note-inline'>(即西湖)</span>。一自玉壺水口，流出九曲沿城一帶至餘杭門外；一自水磨頭石函橋東，八策選鋒教場、楊府雲洞、北郭稅務側，合為一流，如環帶然，有二斗門瀦泄之。</p>
<p style="margin-left:2em">自白公築捍湖隄，截為上下兩湖，其上湖水入下湖處近玉壺水口，本是上湖之支，經菩提寺後，宋志所云「一通九曲下湖」是也。水磨頭水口者，即中閘口，經今萬善橋下，東注北行而合為一流也。昭慶已廢為教場，故曰「入策選鋒教場」。雲洞橫亘昭慶之東北，故經楊府雲洞。二斗門者，玉壺水口閘、中龍閘也。今城既移，別開新河，玉壺之水口移在於南，為聖堂橋小閘。湖曲廢為九連蕩，隄道亦滅。當湖曲在時，水面廣闊處，波光滉漾，左城右山，玉壺、雲洞諸園藉以據，勝概可想見。湖曲廢，則不可問矣。九連蕩本十三區，至崇禎年間，馮洪業、陸澄源，暨寺僧大觀、妙燈，佃十區為放生池，結放生會，初從慈忍房、東京房創為之，馮、陸亦就二房為依歸，故與後來主方丈者無與也。十三區後并為九區，以其連接名。九連蕩又以合九品蓮，呼九蓮蕩。</p>
</div>
<div class='div-other'><a id='mulu126' /><p style="margin-left:2em">林逋〈上湖閑泛檥舟石函因過下湖小墅詩〉：</p>
<p style="margin-left:2em" class="lg-abnormal"><div class='lg-row'>平臯望不極　雲樹遠依依　及向扁舟泊　還尋下瀨歸　青山沿石埭　春水入柴扉　多謝提壺鳥　留人到落暉</div>
</p></div>
<div class='div-other'><a id='mulu127' /><p style="margin-left:2em">參寥子〈下湖晚歸〉：</p>
<p style="margin-left:2em" class="lg-abnormal"><div class='lg-row'>屈曲莎隄引興長　[宋-木+月]辭芒履踏秋霜　歸來已奏孤城角　撩亂梅花落女牆</div>
</p><p style="margin-left:2em">案：詩語「屈曲莎隄」，沿九曲之白公隄也。「下瀨」者，上湖洩下湖之流也。</p>
</div></div></div>
<p class='juan'>大昭慶律寺志卷之三</p>
</div><!-- end of div[@id='body'] -->
</body></html>