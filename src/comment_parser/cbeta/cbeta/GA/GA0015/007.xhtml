<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大昭慶律寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu258' />
<p class='juan'>大昭慶律寺志卷之七</p>
<div class='div-other'><a id='mulu259' />
<p class='h1'>軌儀</p>
<div class='div-other'><a id='mulu260' /><p>法程可循謂之軌，辦作有度謂之儀。先佛世尊作之於前，學佛弟子由之於後。非軌儀，則學處無序無程，叢林聚眾之所，主者將何紀綱，依止者將何趨捨？此每處伽藍所以各有規則也。今昭慶衍華山宗派，凡有軌，則悉遵隆昌。彼之規矩法度，備載《華山寺志》，不煩紀述。惟此放戒持律軌儀，先佛定制未可漏，略陳於左，方表其法門所獨著也。</p>
</div>
<div class='div-other'><a id='mulu261' />
<p class='h2'>戒軌儀</p>
<div class='div-other'><a id='mulu262' /><p>自宋至明，昭慶每歲三月三日放戒。今則因是萬壽戒壇三月十八日恭逢聖祖仁皇帝降生聖節，定於是日首放戒。</p>
<p style="margin-left:2em">《游覽志》云：每歲三月三日，海內緇流雲集於昭慶寺，推其長老能通五宗諸典者，登壇說法，敷陳具戒。其徒跪而聽之，名曰受戒，至今行之。</p>
</div>
<div class='div-other'><a id='mulu263' />
<div class='div-other'><a id='mulu264' /><p>發心受戒者，先期赴寺。</p>
<p style="margin-left:2em">《戒壇圖經》云：欲受戒者，先於有智人所策發，教於萬境之上起慈護心。《毗婆沙論》云：由普於一切有情上起善意樂，無損害心得戒。若臨集僧，當行法事，但當發上品心，得上品戒者。沙彌未曾聞，不知何謂，此猶空雷發奇峰之天，甘雨絕流金之地爾。上品心者，即是於萬境上起慈護也。</p>
</div>
<div class='div-xu'><a id='mulu265' /><p style="margin-left:2em">釋如蘭〈送昇上人游浙受戒昭慶序〉　出世之士，欲廣其道者，必四方參訪，以會通其旨，庶不滯於一隅。所以觀覽山川，以擴其心目；交接文物，以充其學問。游焉，息焉，皆有以裕乎中而應乎外者。猶器窪而後可以受，鼓鍠而後考則鳴也。武昌昇上人，少有四方之志，浮西江觀勝於上都，嘗歷清要於天界禪林，其心未以為足。又將抵錢唐，受具戒於西湖昭慶寺。渡江而東，禮阿育王之塔，以瞻舍利。登補陀之巗，以覲大士。觀感之際，必將有所得焉。一日，過長干，求序以白其志。夫戒為三學之初門，定慧由是發生，未有不受戒而得成正覺者。吾佛舍利，徧乎寰宇，靈光昭著，唯鄮峰為最，是不可不一睹也。觀音氏以如幻三昧，普應羣機，赫然震耀於海岸孤絕之處，是不可不一往也。一舉而得三勝事，豈不慊其平生素願哉？雖然，人固有務外博而不內觀者，世俗之通病也。上人能以知養恬，以人合天，則接容而悟物、目擊而道存者，其在茲焉。</p>
</div>
<div class='div-other'><a id='mulu266' /><p style="margin-left:2em">釋方澤〈送南詢之昭慶受具詩〉：</p>
<p style="margin-left:2em" class="lg-abnormal"><div class='lg-row'>人如入律不多事　鵠舉鸞飛在此行　西子湖頭春更別　柳枝搖曳杏花明</div>
</p></div>
<div class='div-other'><a id='mulu267' /><p style="margin-left:2em">又〈送施居士受戒昭慶詩〉：</p>
<p style="margin-left:2em" class="lg-abnormal"><div class='lg-row'>龍象蹌蹌寶座來　年年湖上戒壇開　道人還上天池躍　莫被波離點額回</div>
</p></div></div>
<div class='div-other'><a id='mulu268' />
<div class='div-other'><a id='mulu269' /><p>至則登名字於籍，名曰行童。</p>
</div>
<div class='div-xu'><a id='mulu270' /><p style="margin-left:2em">釋成覺〈行童籍序〉云：昭慶以律宗創戒壇，裒然為海內稱首，獨行童一事，正君子所謂始進者，乃漫不加察，始之不，貽悔於終。有識者，病其法之不立也。舊法藁書《行童》一，有去而名留，有亡而名存，有旁注塗抹等弊，有增報改名等偽。朔望祝延之時，攙越前後，上下攘臂爭位，殆非所以尊朝廷、整律儀也。萬歷丙戌，住持仰山端公、碧溪心公當其寺任，不能無憂之，慨然曰：「行童者，出世始進之名也。始進於正，猶難保其後，況以不正進乎？且今日之行童，他日之住持也，亦宗師也。正其名，序其次，夫豈小故哉？」於是命工刊其都圖、籍貫、年月、名字，去亡則削之，不能施其旁注塗抹之私，示人以皆知皆聞，不敢改名增報，真者顯露而奸偽銷，然後上下前後，適居於應住之序而爭端絕矣。覺子曰：是法也，倡之自一時，雖百世行之可也，可為後來放戒法。喜而為之序。</p>
</div></div>
<div class='div-other'><a id='mulu271' /><p>先期主壇宗師推擇高行僧為羯磨師、教授師，選其熟於軌儀者為引禮師。</p>
<p style="margin-left:2em">行童進堂日，誦持《毘尼日用》等法典，引禮教之。誦者恐有音讀違誤，句讀不明，必詣教授師處，親聆誦經一過，謂之過經。日持四威儀法，亦引禮教之，而大成就於教授。凡將受戒，先謁羯磨寮問難，審其從前罪犯，應得若何懺摩，遂如教奉行懺悔滅罪法。及說戒日，堂設三座，中宗師，左羯磨，右教授，引禮旁列糾儀。比邱菩薩戒則異是。</p>
<p style="margin-left:2em">梵言懺摩，此言悔過，發露過咎、厭悔捨離也。遮難者，十三重難，十六輕遮。</p>
</div>
<div class='div-other'><a id='mulu272' /><p>沙彌戒，在殿說十種戒<span class='note-inline'>(十戒詳見前卷)</span>。比邱戒，據壇正位，白四羯磨，說具足戒<span class='note-inline'>(具足戒詳見前卷)</span>，具三師七尊證，是名十師。</p>
<p style="margin-left:2em">梵語羯磨，此言作法。一切羯磨，須具四法：一法，二事，三人，四界。第一法者，羯磨三種。一、心念法，發心念境，口自傳情，非謂不言而辨前事。二、對首法，謂各共面對，同秉法也。三、眾法，四人以上，秉於羯磨，以三羯磨通前單白，故云白四。三師者，本師和尚、羯磨、教授也。七尊證者，阿闍黎七座為證明師。</p>
</div>
<div class='div-other'><a id='mulu273' /><p>凡欲受菩薩大戒者，先發大願，燃頂以誓，然後受戒。</p>
<p style="margin-left:2em">《梵網經》云：新學菩薩，有從百里千里來求大乘經律，應如法為說一切苦行，若燒身、燒臂、燒指。若不燒身、燒臂、燒指供養諸佛，非出家菩薩。案：慈恩然頂，誓行四禪三昧。遵承是法，今為定制。</p>
<p>定於四月初八日世尊降生辰，於殿廡說菩薩戒，宣十重四十八輕垢罪<span class='note-inline'>(十重四十八輕垢罪，詳見前卷)</span>。</p>
<p style="margin-left:2em">菩薩戒，唯佛足當本師和尚，文殊師利菩薩為羯磨，彌勒菩薩為教授，十方諸佛為尊證，十方菩薩為同學。故主戒宗師側坐，代佛說戒，二師旁立。</p>
</div>
<div class='div-other'><a id='mulu274' />
<div class='div-other'><a id='mulu275' /><p>期畢，給訓嚴持，列其名氏，曰《同戒錄》。</p>
</div>
<div class='div-xu'><a id='mulu276' /><p style="margin-left:2em">宜潔宗師〈同戒錄序〉云：夫戒法而言同者，有理有事。何謂理？如經云，奇哉，一切眾生具有如來智慧德相，但以妄想執著而不證得。又經云，光非青黃赤白，非色，非心，非因果法。所謂諸佛已悟，眾生尚迷者是也。何謂事？如律云，必須十師數滿，白四羯磨成就，方能感發戒體，攝入僧論。是以和尚稱為得戒本師，謂能生諸子之戒身也。其餘諸師，各有輔佐成戒之功。羯磨浣滌道器，教授教誡威儀，尊證證明受授，引禮親授演習，乃得戒之增上緣，皆屬事相。苟外緣弗具，則內因難達。今汝等發上品心，獲上品戒，皆由諸師成就，理宜遵奉佛制，識取諸師相貌名號，或終身承事供養，或五夏依學毘尼，適恐他緣，師資各異。凡遇節臘佛事之期，必須憶容焚香，遙為敬禮，以志不忘臨壇秉具之初心，孝名為戒之聖典也。律云，白四羯磨受戒竟，和尚當語年月日時，以便好分上中下座。今受戒諸子，理雖本具，事戒新得，因各給《同戒錄》一，以記諸師及得戒之先後，庶布薩自恣而無紊亂，承迎禮拜次第秩然，不負如來諄切之誡，所冀謹護今日新得之戒身，以復其心佛眾生同具之理也。諸子勉旃。</p>
</div>
<div class='div-other'><a id='mulu277' /><p style="margin-left:2em">尤侗〈戒錄題辭〉云：昭慶寺戒壇，余既為之記矣。於今延請華山宜潔律師登壇說戒，期終給訓嚴持列其名氏，曰《同戒錄》，余覽而美之。蓋師親承南山一宗，總持三學，翹勤四分，於止作二持率由見公教，教毘尼者所希有也。吾觀大眾株杌，幾入般舟三昧，當安居自恣布薩羯磨。至於晨鐘暮鼓，梵唄潮音，持缽著衣，威儀秩秩，程子三代禮樂之歎，豈有異哉？師若曰：「凡我同戒之人，既受之後，言歸於律，由此為沙彌、為比邱、為菩薩，人皆可以作佛矣。」後之覽是錄者，猶如靈山一會，儼然未散時也。</p>
</div></div>
<div class='div-other'><a id='mulu278' />
<div class='div-other'><a id='mulu279' /><p>辭去日給戒牒。</p>
</div>
<div class='div-other'><a id='mulu280' /><p style="margin-left:2em">護戒牒文：敕建大昭慶律寺護國萬壽戒壇，欽承歷朝聖旨。按：唐麟德二年，詔終南山道宣律師於淨業寺建石戒壇，受具足戒。又，寶歷元年，敕兩街建方等戒壇，擇戒行者為大德。又，大中二年，敕上都、東都、荊、揚、汴、益等州建方等戒壇，為僧尼傳受戒法。宋祥符二年，詔京師太平興國寺立奉先甘露戒壇。又，慶歷二年，詔允堪律師於杭州大昭慶寺建壇開戒，天下諸路皆立戒壇，凡七十二所，京師慈孝寺別立大乘戒壇。明洪武十年，禮部尚書張呂本等奉聖旨，天下各寺院僧人、行童，願要遊方參學、共相講明經義、傳誦戒律，所遇官司毋得禁他。又，永樂五年，諭行腳僧人受戒，依善知識住處結壇說戒、講演經典，若遇關津把隘，官員人等，不許阻當，任地集眾教化善法，如朕親臨，教訓圓明，無如佛上法寶，永為定例。又，萬歷四十一年，御馬監太監張然傳奉聖旨，詔大沙門如馨律師，欽賜紫衣、鉢盂、錫杖，於四十二年四月初一日至初八日，恭就五臺山敕建聖光永明禪寺，傳受千佛大戒。又，明末甲申年，敕大沙門寂光於南京大報恩寺演教傳戒。至大清啟運，於順治十七年，世祖皇帝遣內使，敕降禮部製受戒牒，受戒僧人，凡傳持戒律，原期廣布佛法，佐助太平，爾既習戒律，聽教參禪，或在寺院，或在山林，須講明經義，精嚴戒律，俾釋教修明，僧規整飭，等因在部。欽此欽遵。今於浙江省大昭慶寺萬壽戒壇，依律開演戒法，內有某甲<span class='note-inline'>(籍貫)</span>依某出家，於某年某月某日受某戒，宏傳戒法，用報國恩。為此具牒各給一道，隨身收執，游方參學，凡遇關津把隘處，執此驗實。須至戒牒者：</p>

<ul class="">
<li><p style="margin-left:1em">南山教主第一代澄照道宣律師</p>
</li>

<li><p style="margin-left:1em">昭慶建壇真悟允堪律師</p>
</li>

<li><p style="margin-left:1em">《資持記》主大智元照律師</p>
</li>

<li><p style="margin-left:1em">中興昭慶第一代宜潔書玉律師</p>
</li>

<li><p style="margin-left:1em">本壇嗣法傳戒和尚某</p>
</li>

<li><p style="margin-left:1em">羯磨阿闍黎某</p>
</li>

<li><p style="margin-left:1em">教授阿闍黎某</p>
</li>

<li><p style="margin-left:1em">尊證阿闍黎某某</p>
</li>
</ul><p style="margin-left:1em">年月日給　右牒給付某戒弟子某甲收執</p>
</div></div>
<div class='div-other'><a id='mulu281' /><p style="margin-left:2em">案《唐書》：「宣宗大中十年，敕法師辯章為三教首座，初令僧尼受戒給牒。此給牒之始也。」牒制則未考，至有明昭慶牒文略見之。田叔禾《志餘》纂云：「每歲三月三日，昭慶寺開說戒壇，海內緇流雲集，而民間好善者，亦皆歸依聽說佛法。壇上設法座，推其能通經典、戒行高潔者升座談經、陳具足戒。僧徒俯聽，或參究疑難，從問條解。人受戒牒一紙。」其文云云。得之者，若士人之應舉中式云。案：叔禾所載牒文未全，近訪之老僧，得明時戒牒，為錄於左。</p>
<p style="margin-left:2em">洪武十一年正月二十一日，欽奉聖旨事諭：如今為僧的，多不通曉佛法，都要習學《心經》、《金剛》、《楞伽經》，晝則講說，夜則禪定，以深通佛法為長。其次依戒臘行坐。違者論罪。欽此欽遵。又於洪武十五年，欽依開設僧道衙門，照得禮部，榜文內一件道：務要恪守戒律，闡揚教法。奉此遵依律範，傳授戒法。原夫佛法三藏，以經為首，以戒為先。戒者，是三寶之舟航、眾聖之街衢也。論其行相，則有二百五十之殊。究其軌儀，則有三千八萬之別。佛佛相授，祖祖相傳。持之則為三乘證聖之基，犯之則為六道沉淪之本。三世諸佛，因此戒而證涅槃；一切菩薩，由此戒而成正覺。是知究佛心者謂之禪，非戒不明；宣佛語者謂之教，非戒不尊。故戒為萬行之首，眾德之原者也。今欽依聖旨，晝則講說，夜則禪<span class='corr'>定</span>故經云，依因此戒得生諸禪定及滅苦生智慧。<span class='corr'>聖</span>旨以深通佛法的為長，其次依戒臘行坐。故經<span class='corr'>云，</span>先受戒者，在前坐；後受戒者，次第而坐。莫如外<span class='corr'>道</span>癡人，若老若少，無前無後，坐無次第。由是觀之，<span class='corr'>誠</span>所謂王化與佛化並行不相悖也。茲於誦經之次，恭遵律範，圓授具足戒法，使奉而行之於一切境上，斷一切惡，修一切善，誓度一切眾生，由堅固金剛之志，超濟寶覺之場有日矣。今準律文，略具法相於後。</p>
<p style="margin-left:2em">五戒：一不殺生，二不偷盜，三不邪淫，四不妄語，五不飲酒。</p>
<p style="margin-left:2em">十戒：一不殺生，二不偷盜，三不淫，四不妄語，五不飲酒，六不著花鬘瓔珞、不香油塗身，七不歌舞伎樂作倡、故往觀聽，八不坐高廣大牀，九不非時食，十不捉生像及金銀錢寶。</p>
<p style="margin-left:2em">具足戒二百五十條：<span class='note-inline'>(一)</span>四波羅夷法，<span class='note-inline'>(二)</span>十三僧伽婆尸沙法，<span class='note-inline'>(三)</span>二不定法，<span class='note-inline'>(四)</span>三十尼薩耆波逸提法，<span class='note-inline'>(五)</span>九十婆逸提法，<span class='note-inline'>(六)</span>四波羅提提舍尼法，<span class='note-inline'>(七)</span><span class='corr'>一百突吉羅</span>法，<span class='note-inline'>(八)</span>七滅諍法。</p>
<p style="margin-left:2em">六念法：<span class='corr'>一</span>念白<span class='corr'>月十</span>四日，黑月十五日；二念我無請處食僧食，或<span class='corr'>云</span>我有請處云赴；三念我因年月日時受具足戒；四念我與三衣缽具，長依我清淨；五念不別眾食，<span class='corr'>若</span>有，得別眾食；六念我今無病堪行，我今有病瘳治之。</p>
<p style="margin-left:2em">五觀法：一觀計功多少量彼來處，二觀忖己德行全虧應供，三觀防心離過貪等為宗，四觀正事良藥為療形枯，五觀為成道業應受此食。</p>
<p style="margin-left:2em">如上戒法，乃諸佛之因地，自性之本源，貴勝瓔珞之珠。當乘堅固之志，光逾日月之鑑，用符稟受之心，轉不退輪，成無上果，紹隆佛種，答報皇恩，法界有情，均霑上善者。第一壇，第　引　中　末　。右牒付某甲收執。　　年　月　日。</p>

<ul class="">
<li><p style="margin-left:1em">娑婆世界毘尼大教主本師釋迦牟尼萬德世尊</p>
</li>

<li><p style="margin-left:1em">疏經宏法，築壇授戒，南山教主澄照法慧聖師菩薩</p>
</li>

<li><p style="margin-left:1em">《會正》、《僧輝記》主真悟圓智律師菩薩</p>
</li>

<li><p style="margin-left:1em">《資持記》主戒光大智圓鑑律師菩薩</p>
</li>

<li><p style="margin-left:1em">杭州傳南山教觀、西湖萬善戒壇昭慶寺住持沙門某</p>
</li>
</ul><p style="margin-left:2em">右牒文中措辭俱依傍朝旨，和會而說詩為之也。<span class='corr'>昔之</span>受戒者，能持沙彌戒，方發心求受比邱戒。若<span class='corr'>更發</span>大心，方求受菩薩戒。無一期頓受三戒者。而<span class='corr'>此昭</span>慶石壇，唯比邱戒始據座。故文中止提二百<span class='corr'>五十條</span>具足戒名，蓋比邱戒之給牒文也。今欲廣度眾生，唯取方便，所以一期受三戒之例，諸寺通行。</p>
<p>冬期定於仲冬十八日說沙彌戒，次說比邱戒。季冬初八日說菩薩戒，儀制悉如春期。</p>
</div></div>
<div class='div-other'><a id='mulu282' />
<p class='h2'>持律軌儀</p><p>本寺諸比邱，每月十四日問難懺摩，十五日誦《梵網經》，二十九日問難懺摩，三十日誦《四分戒本》<span class='note-inline'>(月小則前一日)</span>。</p>
<p style="margin-left:2em">《善見》云，半月半月自觀身，從前半月至今半月中間不犯戒耶？或有犯者，於同意所懺悔。《梵網經》云，我今半月半月自誦諸佛法戒，汝等一切發心菩薩亦誦。《四分戒本》云，如來立禁戒半月半月說。</p>
<p>每年四月十六日結制安居，七月十五日解制自恣。</p>
<p style="margin-left:2em">南山云：形心攝靜曰安，要期住此曰居。靜處思微，道之正軌，理須假日追功，策進心行，隨緣託處，志唯尚益。不許馳散，亂道妨業。安居有三時：初期三<span class='corr'>月</span>為前安居。不及期，則中三月為中安居。再不及<span class='corr'>期，後</span>三月為後安居。《行事<span class='corr'>鈔</span>》云，九旬修道，精練身心。人多迷己，不自見過。理宜仰憑清眾，垂慈誨示。縱宣己罪，恣僧舉過。內彰無私隱，外顯有瑕疵。身口託於他人，故云自恣。結集以守佛制，曰結制解開也。</p>
<p>安居，俗謂之坐夏，或云坐臘。坐臘多者，推為長老，不以世年為長幼也。</p>
<p style="margin-left:2em">《摭華鈔》云：諸經律中，以七月十六日是比邱五分法身生來之歲，則七月十五日是臘除也。比邱出俗，不以俗年計，乃數夏臘耳。《增輝》云：臘，接也，謂新故之交接。案：安居值夏，故俗云「坐夏」。臘，猶年也。不安居，是虛過。四時不稱為僧一年，故坐夏亦呼坐臘。而田叔禾《志餘》則云：「戒臘本作戒蠟。西域番僧結制之日，秤其身重若干，即以蠟為身如其重。解制之日，再秤之，若身重於蠟，即為得道。蠟重於身，則學敗矣。蓋制中拘窘，鮮食寡睡，淡薄强忍，非寧定者不肥也。」古德斥之曰：「如此之事，不知起自何時，并非佛制。豈特迷制犯非，抑且不辨臘蠟。」</p>
</div></div>
<p class='juan'>大昭慶律寺志卷之七終</p>
</div><!-- end of div[@id='body'] -->
</body></html>