<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>武林靈隱寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu464' />
<p class='juan'>武林靈隱寺誌卷之四</p>
<div class='div-other'><a id='mulu465' />
<p class='h1'>法語</p>
<div class='div-other'><a id='mulu466' /><p style="margin-left:0em;text-indent:2em">宗門雖云「教外別傳，不立文字」，而祖師心印亦藉言宣。故從上古雖拈椎豎拂，皆有說法機緣；玉句金章，具載傳燈、僧史。具德老和尚性具宗通、不由文字，而一登廣座說法，如河懸缾瀉。晦和尚繼之，父子敲唱，哮吼靈山，真鼓吹祖庭、萬載響震者矣。為誌法語第八。</p>
</div>
<div class='div-other'><a id='mulu467' />
<p class='h2'>具德和尚住靈隱，進院上堂法語</p><p style="margin-left:0em;text-indent:2em">師于己丑春二月十三日住浙江杭州府靈隱寺，闔郡薦紳文學及各山耆宿、合院大眾請陞座。揮拂子云：「豁開宇宙，萬象交參；皎日當空，十方烜赫。還有共相證明者麼？」願雲西堂出問：「靈山古剎，列聖覺場；寶座師登，將何行令？」師云：「人到靈山增意氣，水歸大海長波濤。」進云：「從來萬派皆歸海，今日千山盡仰宗。」師云：「靈山一會，迦葉親聞；世尊拈花，貴須道得。」進云：「今日更添一重光彩。」師云：「七尺烏藤行活計，杖頭八面起清風。」進云：「直得飛來峰頂青龍舞，西子湖邊白鳳飛。」師云：「誰人不仰上頭關？」問：「剎竿高竪，重興遠祖風規；法令當陽，號召諸方龍象。作麼生是挽回風化底句？」師云：「金輪現瑞，百鳳齊鳴。」進云：「奇峰巧石開新眼，冷澗回波看主人。」師云：「一句當機，普天帀地。」進云：「龍袖拂開全體現，象王行處絕狐蹤。」師云：「好音在耳人皆聽。」進云：「誰個不知音？」師云：「禮拜有分。」問：「弘開法席，大闡宗風；滿目英靈，誰是作者？」師竪起拂子，僧更喝，師亦喝，僧又喝。師云：「三十棒。」進云：「放老漢出一頭地。」師便打，乃竪起拂子云：「昔日世尊拈華，今朝靈隱舉拂。會則同彼同此、耀古騰今；不會則乃聖乃凡、隨波逐浪。諸仁者！世尊說法四十九年，談經三百餘會。末後向靈山會上百萬眾前拈華囑累，飲光尊者一笑。相傳大法東來，則此山預來震旦，以待沒量大人。爰有慧理、永明、延珊、明教、雪竇、大慧、瞎堂諸祖，咸向此山立極開宗。彼時問道，上自帝王，下及大臣，以至名公鉅老，亦在此山共翼嘉猷、激揚本分。今日現前宰官居士與諸山名德、本寺耆英、五湖衲子亦在此山，問似雲興，答如瓶瀉，豈非靈山一會，重整頹綱；再笑拈華，知恩有地？」復舉拂子云：「諸仁者！若向個裏會得，則前佛性命、後佛紀綱總在者裏。似地擎山，不知山之孤峻；如石含玉，不知玉之無瑕。永絕遮闌，更無向背。其或機留玄解、見逐偏枯，縱使打破牢籠、踢翻窠臼、撒開離坎、擺撥乾坤，是甚麼熱盌鳴聲、繫驢橛子？所以道『靈光不昧，萬古徽猷』。入此門來，莫存知解。直須不慕諸聖、不重<span class='corr'>己</span>靈；向威音那邊打疊定當，然後獨步大方、壁立千仞，行不言之令，嚴不罸之威。淨裸裸沒可把，赤灑灑無回互。自然風行草偃，水到渠成。妙淨明心，觸處青霄碧落；正法眼藏，等閒栗棘金圈。八表同符，三才合契。諸仁者！畢竟格外風䂓、機先權要。『佛佛相授、祖祖相傳』一句作麼生道？」擲拂子，震聲喝云：「丹壑羣真吟紫霧，靈山萬衲笑春風。」</p>
</div>
<div class='div-other'><a id='mulu468' />
<p class='h2'>開鑪鑄萬僧鍋，陞座法語</p><p style="margin-left:0em;text-indent:2em">大人具大識見，運大作略，安大鑪韛，啟大模範，成大鼎鑊。此個大鑪韛、大模範，成就來多少時也？赤縣神州，無處不知；大乘氣象，何人不具？靈隱事不獲已，因行掉臂，遇緣即宗。遂使三世諸佛振動天樞，歷代祖師撼搖地軸。盡法界若聖若凡、若緇若素，靡不瞻之仰之。直得彌盧起舞、香海波騰；文殊、普賢合水和泥，彌勒、善財添銅入炭。山僧橫身宇宙，號召當陽知事，喚行者人力，龍驤虎驟；冶師與鑪頭火伴，電轉星馳。鼓橐籥於晴空，風摶六合；運金鎚於肘後，響震三千。人人頂門瑞靄，各各腳下光騰。爍迦羅眼，左右圜融；母陀羅臂，前遮後護。火德以之振武，金德以之圜成；造化以之無私，神功以之畢備。然後普天帀地，安靜如初；若聖若凡，各歸本位。三世諸佛放下天樞，歷代祖師仍還地軸。靈隱個漢，斂衣就座；現前龍象，參叩如常。祇如一鑪便就，覿面賞勞底事又作麼生？香積廚開雲出鼎，金牛撫掌笑呵呵。</p>
</div>
<div class='div-other'><a id='mulu469' />
<p class='h2'>付授願雲西堂，上堂法語</p><p style="margin-left:0em;text-indent:2em">召西堂願雲上座，云：「靈山授受，一笑相親；雞足分燈，衣傳慈氏。殊不知釋迦不前，彌勒不後，法身不大，此衣不小。」乃捧起伽黎，云：「祇如者重公案，畢竟以何為驗？」遂展付，云：「以此為驗。」復說偈云：</p>

<div class="lg regular" style="margin-left:0em;"><div class='lg-row'>鷲嶺一花開五葉　神州紫氣藹三峰</div>
<div class='lg-row'>燈燈續燄交光處　虎角新生佛日紅</div>
</div><p style="margin-left:0em;text-indent:2em">堂展具禮拜，師下座。</p>
</div>
<div class='div-other'><a id='mulu470' />
<p class='h2'>開藏殿鐘樓基，上堂法語</p><p style="margin-left:0em;text-indent:2em">僧問雲門道：「如何是自己光明廚庫山門？今日和尚大啟靈山，更拈出個甚麼？」師云：「握土成金。」進云：「作麼生著力？」師云：「打鼓普請看。」進云：「只如不施寸草，梵剎圓成。憑個甚麼，如此奇特？」師卓拄杖，乃云：「靈隱拂子頭，現龍樹大月輪；體性三昧，與太陽紫微交互爭輝。直得全賓讓主，轉三能於東震；全主讓賓，挽五佐于西乾。由是東西合轍，南北通途。據重關則先機立命，別緇素則照用同時。衲僧本分則固是，祇如盡無邊華藏莊嚴海，拈來如粟米大，擲向靈隱青龍角上。諸人還見麼？不見道，打鼓普請看。」</p>
</div>
<div class='div-other'><a id='mulu471' />
<p class='h2'>供祖師，上堂法語</p><p style="margin-left:0em;text-indent:2em">見性不留佛，悟道不存師。祖師玄旨是甚破草鞋？寧可赤腳不著最好。饒汝學得佛邊事，機不離位；學得法邊事，智向偏枯。兼帶去，亦未免究妙失宗。不見雲居膺禪師云：「如人頭頭上顯，物物上通，祇喚作了事人；喚作尊貴得麼？將知尊貴一路自別。」又云：「如日出時，光照世間，明朗是一半，那一半喚作甚麼？」又云：「升天底事須對眾掉卻，十成底事須對眾去卻；擲地作金聲，不得回頭顧著。雲居恁麼道，只解步步登高，不解從空放下。若是靈隱別有道處，但頭頭不顯、物物不通，無事可了，說甚尊貴？如日落時，不照世間，晦昧是一半，那一半幾曾欠少？升天底事，古廟香爐去；十成底事，冷湫湫地去；擲地作金聲，一條白練去。且道雲居底是？靈隱底是？靈隱底是，析旃檀片片皆香；雲居底是，碎拱璧塵塵是玉。毫釐有差，鳳縈金網，趨霄漢以何期？分文不值。龍門躍鱗，不墮漁人之手，還有不藉功勳、迴途復妙底衲僧麼？設有，也是雲居羅漢。」</p>
</div>
<div class='div-other'><a id='mulu472' />
<p class='h2'>法堂上梁，顯寧義姪和尚請上堂法語</p><p style="margin-left:0em;text-indent:2em">僧問：「喚醒江畔魚龍，烹煅大方麟鳳，是和尚尋常作略。祇如一莖草上現瓊樓玉殿，明甚麼邊事？」師云：「人天喝彩，佛祖解頤。」進云：「可謂魯班門下。」師云：「既截珊瑚樹，還為架海梁。」進云：「點！」師云：「明甚麼邊事？」進云：「願白一槌于此地，法王法令永流通。」師云：「欲賞其功，姑驗其智。」乃云：「昔日靈山一會，人天百萬見世尊于法座拈起一枝花；今日靈山一會，人天百萬見山僧于法堂上得一枝梁。上梁大家著力，出身白汗，深明下載；清風拈花，大家一笑。因甚傳燈續祖，獨惟迦葉？」卓拄杖云：「盡從者裏出。」</p>
</div>
<div class='div-other'><a id='mulu473' />
<p class='h2'>禪堂上梁，上堂法語</p><p style="margin-left:0em;text-indent:2em">打鼓普請看。好禪客！前日拽木運石，今朝立柱陞梁。徧剎海是個禪堂，總諸佛為個衲子。可中爾照我用，我呼爾諾；頭角相似，肘臂相連，性命相共，教伊無一個不從者裏振綱肅紀去、表帥人天去。然後展黃龍佛手、滿把楊枝，庫內金剛圈、栗棘蓬，向雕梁畫棟上驀頭一撒。五湖衲子同時下喝，爭先拾得，將謂有多少奇特？放下手來，只是饅頭。</p>
</div>
<div class='div-other'><a id='mulu474' />
<p class='h2'>佛殿、天王殿同日陞梁，上堂法語</p><p style="margin-left:0em;text-indent:2em">師竪拄杖云：「諸人還知各各一毫頭有一座寶王金殿麼？知則百萬人天匠作工徒都在汝四大色身中踐踏；若不知，諸人一身具八萬四千毛竅，山僧亦八萬四千毛竅，釋迦老子亦八萬四千毛竅，于一毛端現寶王剎，坐微塵裏轉大法輪。莫是說了便當得麼？」卓拄杖一下，云：「古佛來也，世界起也，時節至也，棟梁枋柱、知事人力畢集也，那一柱不現丈六金身？那一梁不具衲僧手眼？那一金身、一手眼不顯大檀樂施、善信功勛？究竟山僧兩序合院大眾，無思無為，無作無取，而兩殿巍然干雲摩漢。且道神通耶？法雨耶？」喝云：「高著眼！」</p>
</div>
<div class='div-other'><a id='mulu475' />
<p class='h2'>鐘樓立柱上梁，上堂法語</p><p style="margin-left:0em;text-indent:2em">舉水潦和尚云：「無量妙義，百千法門，總向一毫頭上識得根源去。」靈隱道：「無量妙義，百千法門，總向一毫頭上識得作用去。諸禪子若識作用、徹根源，今日鐘樓上梁竪柱，柱柱金身，孔孔法眼，[打-丁+隼][打-丁+隼]妙挾，面面正中。然雖如是，因甚水潦呵呵大笑？」顧左右云：「大家出一隻手！」</p>
</div>
<div class='div-other'><a id='mulu476' />
<p class='h2'>佛殿前大寶鼎成，郇護法請上堂法語</p><p style="margin-left:0em;text-indent:2em">師竪拂子云：「見麼？大人緣起，梵王殿上投機，千佛光中現相，何況伊蒲為供，錦繡為旛，花插金瓶，燈然寶炬？盡華藏是個真實人體，盡供養是個真實作用。轉過那邊，入門便棒，進門便喝，背手摸枕子，當面露吹毛，與衲僧把臂。轉過者邊，雲行雨施，品物流行，如雷如霆，為照為用，則父子同條。那邊者邊，無可不可。昔日給孤布金于祇樹，今日郇公鑄鼎于靈山。五湖衲子忍俊不禁，以須彌為果、大地為盤，為郇公賀！」良久云：「還會也無？大家佛殿裏燒香。」下座。</p>
</div>
<div class='div-other'><a id='mulu477' />
<p class='h2'>大佛像成，李青芝等請上堂法語</p><p style="margin-left:0em;text-indent:2em">僧問：「昔日金師補像，果感傳燈；今朝大佛告成，得何利益？」師云：「法身開掌上。」進云：「妙手迴天，全憑作者。功成不處，又作麼生？」師云：「法眼照人間。」進云：「恁麼則大家慶讚有分。」師云：「上座也須看榜樣。」乃舉黃檗在裴相國府署，裴一日託一尊佛於檗前，跪云：「請師安名。」檗召曰：「裴休！」休應：「諾！」檗曰：「與汝安名竟。」「諸子：黃檗不動一旗一鎗，裴公不施一韜一略，和主賓于直下，銷鋒鏑于人間。且道在今日成得甚麼邊事？」高聲召曰：「李處士！」李舉首，師云：「與汝說法竟。」</p>
</div>
<div class='div-other'><a id='mulu478' />
<p class='h2'>大樹堂昇梁，上堂法語</p><p style="margin-left:0em;text-indent:2em">臨濟一株大樹蔭覆兒孫，靈隱一株大樹蔭覆佛祖。蔭覆兒孫，為兒孫作祖；蔭覆佛祖，與祖佛為師。喝云：臨濟大師來也！者老子動徹用大手腳，撼動三有大城，爭似靈隱並不費手腳，動便撼動佛祖大城。且道臨濟、靈隱，阿那個較親？若明辨得，請向大樹堂中坐第一座；若明辨未得，請向大樹堂前觀樹經行。直得朝觀暮觀、一觀觀透時，如何又蔭著一個？</p>
</div>
<div class='div-other'><a id='mulu479' />
<p class='h2'>齋堂昇梁，上堂法語</p><p style="margin-left:0em;text-indent:2em">山僧年邁，放閒久矣。大眾真精進真建立檀護，真精進真供養山僧。隨例過堂，未免受他檀施；不隨例過堂，亦未免受他檀施。不如隨分納些些，一任今日擎天架海、業就功成，山僧隨檀護大眾去也。何故？要且不負來機。</p>
</div>
<div class='div-other'><a id='mulu480' />
<p class='h2'>飛來峰牌樓昇梁，上堂法語</p><p style="margin-left:0em;text-indent:2em">「峰既飛來，玲瓏心印全彰；樓當重建，妙相莊嚴具足。寬展處，佛祖橫身；挨拶處，人天攘臂。文殊、普賢左右安排，釋迦老子不敢正坐。且大開門一句又作麼生？」喝云：「從者裏入。」</p>
</div>
<div class='div-other'><a id='mulu481' />
<p class='h2'>晦山和尚進院，上堂法語</p><p style="margin-left:0em;text-indent:2em">師在黃梅四祖，徑山老和尚命繼席靈隱。以丁未四月十二日進院，當山護法、闔郡紳士暨本寺耆宿、兩序大眾請上堂。拈香祝聖畢，次拈云：「此一瓣香，從苗辨地，飲水知源；德重邱山，恩逾溟渤。奉為重興靈隱、現住徑山，即此堂上本師上具下德老和尚，用酬法乳。」遂斂衣就座。南寺和尚白椎竟，師云：「潑天門，海納山容，果是知音，請出敲唱。」僧問：「雲從龍，直得冷泉發燄；風從虎，會見鷲嶺增輝。即今大座當軒，請施一機。」師云：「一棒敲開靈鷲日，普天帀地盡光輝。」進云：「一一應時擊節，頭頭轉地回天，是甚麼人境界？」師云：「大家在這裏。」進云：「但得皇風成一片，不知何處是封疆。」師云：「且得領話。」問：「何如來擔人天輻凑，振祖佛機，衲子揚眉，如何是紹隆一句？」師云：「青萍搖海岳，白棒驗龍蛇。」進云：「可謂光合東浙兒孫裔，氣吸西江父子宗。」師云：「腳跟下一句作麼生道？」進云：「腳跟下一句且置，祇如臨機有眼句裏，無私增萬指，稠林添三玄。甲冑畢竟憑何施設？」師云：「腦後著眼。」進云：「昔年半院曾遺讖，今日重將此話圓。」師云：「切莫當頭錯過。」問：「仙梵徹雲霄，萬里山川增秀；雨花飛滿岫，大千草木生輝。是何祥瑞？」師云：「<span class='corr'>拈</span>出靈山一片石，萬年何日不青青？」進云：「恁麼則冷泉勢接滹沱派，青嶂遙隨雙徑來。」師云：「不妨好彩。」問：「向上宗乘，學人不問入門一句，試為展演。」師云：「請上階來。」問：「天得一以清，地得一以寧。衲僧得一時如何？」師云：「如龍得水，似虎靠山。」進云：「恁麼則拍掌鼓乾坤，一輪光透去也。」師云：「月落後作麼生透？」進云：「高開殿閣洪音振，一句無私亘古今。」師云：「重言不當喫。」問：「高提祖印，未審如何作用？」師云：「三十棒。」進云：「棒教誰喫？」師云：「不知痛癢漢。」進云：「和尚還知麼？」師云：「矢上加尖。」問：「一切言句即不問，直指當陽事若何？」師一喝。進云：「眼見是色，耳聞是聲；不見不聞是甚麼？」師云：「山僧退身有分。」僧一喝，師拈棒，僧便走。師云：「走卻草賊。」乃云：「佛祖關棙，西天令嚴；向上提持，誰容顧鑑？要津把斷，從來鐵壁無門；棧道鑿開，除是金鎚影動。傾湫倒嶽，止在鍼鋒；跨海擎天，不資餘力。釋迦老子於靈山會上拈花示眾，更加一道真言：『吾有正法眼藏、涅槃妙心，實相無相，微妙法門。』一機纔動，東擲西抛；毒氣流傳，填溝塞壑。既靈鷲寶峰飛來至此，摩竭正令作麼生行？」卓拄杖云：「從上百四十代古錐，將這個開大覺場，雷驚電拂；本師徑山老人，亦將這個重興祖窟，霧擁雲騰。山僧以二十年前舊緣，今日歸來就父也。將這個權衡佛祖，龜鑑宗乘，截斷天下人舌頭。進一步則乾坤陡變，橫拈七事鉤錐；退一步則海晏河清，卸盡三玄戈甲。不進不退又作麼生？」橫按拄杖云：「龍歸大海波濤壯，虎到深山氣象雄。」復拈椎云：「諦觀法王法，法王法如是。」下座。</p>
</div>
<div class='div-other'><a id='mulu482' />
<p class='h2'>圓成飛來峰牌樓，江南佟方伯大護法請上堂法語</p><p style="margin-left:0em;text-indent:2em">僧問：「一笠蓋如來，果感人王位；今日莊嚴佛國，輸金飯僧，如何論量？」師云：「天垂寶蓋，地湧金蓮。」進云：「靈山授說未到如此。」師云：「一朝圓好事，萬古壯靈山。」乃云：「靈山秀異，萬古雄觀；奇特因緣，花攢錦簇。當門秀石，從靈鷲以飛來；證據無訛，呼猿洞而現在。此是第一重奇特。廣大靈山，氣吞海岳。先師老人，二十餘年，手拈莖草，劈出天官，移來華藏。功高再造，動地驚天。此是第二重奇特。留下飛來峰牌樓，雖然建就，未遂圓成。幸江南旬宣佟大護法，乘菩薩願力，成就不思議大功德海。又耑令弟孚六大護法，光賁山門。肇啟華壇，經開龍藏；飯炊香積，樂奏鈞天。新題妙額，重標鷲嶺飛來；巨榜高懸，指出現前佛國。此是奇特中奇特。昔世尊直指人心，見性成佛。且道心作麼生指？現前靈峰壁立、八面玲瓏，豈不是正法眼藏？千尺冷泉、澄清徹底，豈不是涅槃妙心？山門飛樓湧翠、藻繪浮天，豈不是微妙法門？於此見得，直下知歸。不惟佟大護法一門福慧圓滿，并千百載後見聞隨喜，個個成佛有分。何故？一手擎來真佛國，萬年佳話播靈山。」下座。</p>
</div>
<div class='div-other'><a id='mulu483' />
<p class='h2'>送具老和尚全身入塔，上堂法語</p><p style="margin-left:0em;text-indent:2em">戊申八月二十六日，先老和尚入塔，慧生上座請上堂。問：「三文使盡，塔湧靈山，葉落歸根，是何時節？」師云：「人天百萬仰浮圖。」進云：「古佛位中留不住，分明獨露大家知。」師云：「琉璃古殿照明月。」乃云：「過量事，非過量人不能開張；奇特人，非奇特事不能光顯。臨濟七百年後老大法門，誰敢拔山舉鼎、全身扶起？惟我老人用全象力，奮鐵鶻機，大行吳越。應仰山遙讖，作大竫子，得鄧尉真傳。此人是大唐國內甚麼人？西晉二千年來老大靈山，誰敢斬荊誅棘、脫體鼎新？先老人竭廿載辛勤，聚多人血汗，以至嵬峩殿閣，金碧晶鎣，增武林莫大威光，成四海無雙名勝。此事是大唐國內甚麼事？莫大功勳，既在靈山；葉落歸根，自應在靈山建塔。今日山僧及各山兄弟、合院大眾，就無陰陽地上竪起浮圖，於呌不響谷中高懸慧日。層落落，影團團，標出南陽面目；淨裸裸，光爍爍，掀開大佛頂光。既為天上天下獨尊之人，自應建亘古亘今不朽之塔。且道三千年後，有人覓先師靈骨，作麼生抵對？」竪拄杖云：「竪起剎竿長燦爛，萬年標榜耀靈山。」</p>
</div>
<div class='div-other'><a id='mulu484' />
<p class='h2'>為具老和尚上塔頂，兼送位入祖堂法語</p><p style="margin-left:0em;text-indent:2em">一塔擎天，萬古常懸；慧日五燈續燄，千年永耀靈山。茲者窣堵告成，高昇塔頂。靜眼觀來，先老人分中著著，無非是頂。老人一生機靈鐵鶻，用發獰龍，竪四殺旌旗，振三玄戈甲，以致令行吳越，海湧山翻。五千衲子下揚州，百萬人天常擁座，豈不是天上天下諸善知識之頂？十坐道場，到處興功建業；獨於靈隱，一手擎出寶坊。一腳踢開，華藏現前，崚嶒殿閣，飛翬耀日，鴟吻連雲，豈不是獨冠海內功業之頂？所居靈隱，玲瓏萬竅，靈鷲飛來，噴雪奔雷，冷泉徹骨，豈不是一切名山道場之頂？從來禪祖於此闡揚正令，哮吼宗風，自古迄今，竟有百四十代。現在祖堂，燭排慧燈，星聯道樹，豈不是諸方祖堂之頂？老人末後樹幢徑山，卻到揚州遷化。以兄弟孝心，龕歸靈隱。目今巍然一塔，高跨北峰，堅固比於金剛，壯麗同於帝釋，豈不是薄海內外一切浮圖之頂？今日塔圓昇頂，兼送位入祖堂。人天霧擁，光騰杲日；山靈喝采，天樂鳴空。真是以過量人顯過量事，興奇特功感奇特報。且道如何是大功圓滿底句？嵯峨殿閣聳雲岑，法道輝煌冠古今；消得靈峰千嶂玉，塔懸慧日照兒孫。</p>
</div>
<div class='div-other'><a id='mulu485' />
<p class='h2'>送興建亡僧靈骨及四眾遺骼入新建普同塔法語</p><p style="margin-left:0em;text-indent:2em">僧問：「轟塗毒鼓，聞者皆喪；為甚擊者不喪？」師云：「你試擊看。」進云：「擊個甚麼？」師云：「前言何在？」僧一喝，師打云：「不知痛癢漢。」乃云：「十方同聚會，個個學無為；此是選佛場，心空及第歸。如何是心空及第？洞摩醯正眼，何聖何凡？廓頂後神光，誰幽誰顯？人人在光明會集，個個歸寂滅海中。但得心空，十方通暢。臘月蓮花，恰值滔天白浪；龜毛數丈，盡成充國黃金。靈骨鏘鳴，細看來總是瓊樓玉殿；浮圖無縫，卓竪起迥超潭北湘南。一入此門，悉皆成佛。且道功德圓成一句又作麼生？」卓拄杖三下，云：「堅固高幢三座湧，萬年標榜在靈山。」</p>
</div></div>
<p class='juan'>武林靈隱寺誌卷之四終</p>
</div><!-- end of div[@id='body'] -->
</body></html>