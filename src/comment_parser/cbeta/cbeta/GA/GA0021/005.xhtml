<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>武林靈隱寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu486' />
<p class='juan'>武林靈隱寺誌卷之五上</p>
<div class='div-other'><a id='mulu487' />
<p class='h1'>累朝檀越</p>
<div class='div-other'><a id='mulu488' /><p style="margin-left:0em;text-indent:2em">昔徑山國一禪師稱唐帝曰「檀越」。「檀越」為大功德主，僧門所藉以安身學道、興隆佛法者也。蓋大丈夫出家學佛，寸絲不掛，一切所需總在檀越。故世尊建剎必待給孤開士，乞食必於邨聚。今具和尚鼎新靈隱，殿堂樓室，鱗次波湧，丹青繪畫，日灸霞舉，極法門之宏制，為吳越之大觀，皆檀越所施。其間一柱一椽，已勒姓氏于不朽。至于山誌不能備悉，乃舉其大者；并前代功德主亦不敢有遺漏。一以見作福者之不唐喪，一以見大善知識之有因緣也。為誌檀越第九。</p>
</div>
<div class='div-other'><a id='mulu489' />
<p class='h2'>歷代帝王</p>
<div class='div-other'><a id='mulu490' /><p style="margin-left:0em;text-indent:2em">梁簡文帝〈賜靈隱田記〉。<span class='note-inline'>(不存。)</span></p>
<p style="margin-left:0em;text-indent:2em">梁簡文帝〈賜靈隱石像記〉。<span class='note-inline'>(不存。)</span></p>
</div>
<div class='div-other'><a id='mulu491' /><p style="margin-left:0em;text-indent:2em">隋高祖仁壽二年，遣僧齎舍利，建塔于飛來峰頂。<span class='note-inline'>(即神尼塔。)</span></p>
</div>
<div class='div-other'><a id='mulu492' /><p style="margin-left:0em;text-indent:2em">唐天寶，建北高峰塔七層。<span class='note-inline'>(會昌時毀，此出自孫誌。)</span></p>
<p style="margin-left:2em">愚按：吳越建號亦有天寶。</p>
</div>
<div class='div-other'><a id='mulu493' /><p style="margin-left:0em;text-indent:2em">吳越錢武肅王鏐，命僧智覺延壽禪師重開靈隱，賜名靈隱，新寺建僧房五百餘間。</p>
<p style="margin-left:0em;text-indent:2em">錢忠懿王弘俶繼之，建本寺屋宇一千三百餘間，迴廊自山門左右遶至方丈。</p>
<p style="margin-left:0em;text-indent:2em">建靈隱寺門、塔幢二座。<span class='note-inline'>(上書「開寶八年大元帥錢建」。)</span></p>
<p style="margin-left:2em">孫宇台曰：按吳越建號有天寶、寶大、寶正。開寶是宋太祖年號。開寶九年，俶與妻孫氏、子惟演、孫承祐來朝。豈八年樹幢而九年來朝歟？要其歸命奉朔之意已久矣。</p>
<p style="margin-left:0em;text-indent:2em">建北高峰塔。</p>
<p style="margin-left:2em">白子佩曰：按王慕阿育王建塔，乃于國中聚銅，造八萬四千小塔，散于境內。本寺惟存二大塔。</p>
<p style="margin-left:0em;text-indent:2em">鑄覺皇殿後鐵塔一座。</p>
</div>
<div class='div-other'><a id='mulu494' /><p style="margin-left:0em;text-indent:2em">宋真宗皇帝景德四年，勅賜額，改靈隱寺作靈隱山景德寺。</p>
<p style="margin-left:0em;text-indent:2em">天禧五年勅賜額，改景德寺作景德靈隱寺。</p>
<p style="margin-left:0em;text-indent:2em">勅賜金牌一面。<span class='note-inline'>(後于政和間移供神霄宮。)</span></p>
<p style="margin-left:0em;text-indent:2em">勅賜御書牌一軸。</p>
<p style="margin-left:0em;text-indent:2em">仁宗皇帝天聖三年，皇太后賜脂粉錢九千五十四貫。</p>
<p style="margin-left:0em;text-indent:2em">天聖八年，勅賜靈隱住持禪定大師延珊放免糧田一萬三千畝。<span class='note-inline'>(杭、秀二州充設五載齋僧粥食，共計四十餘萬人。有勅一通存寺。)</span></p>
<p style="margin-left:0em;text-indent:2em">慶曆七年，勅賜御製歌頌等件。</p>
<p style="margin-left:0em;text-indent:2em">皇祐元年，勅賜六祖師名諱玉寶牌一面。</p>
<p style="margin-left:0em;text-indent:2em">勅賜飛白御書「佛聖帝來」四紙。<span class='note-inline'>(每字一紙。)</span></p>
<p style="margin-left:0em;text-indent:2em">勅賜「清淨佛法」絹書二軸。<span class='note-inline'>(計四字。)</span></p>
<p style="margin-left:0em;text-indent:2em">勅賜紙扇碑一座。</p>
<p style="margin-left:0em;text-indent:2em">勅賜回鑾碑一軸。</p>
<p style="margin-left:0em;text-indent:2em">勅賜御繡觀音《心經》二卷。<span class='note-inline'>(計二軸。)</span></p>
<p style="margin-left:0em;text-indent:2em">勅賜飛白黃羅扇一柄。<span class='note-inline'>(俱皇祐元年。俱罹兵燹，不存。)</span></p>
<p style="margin-left:0em;text-indent:2em">嘉祐三年，賜明教大師契嵩所著書入藏。</p>
<p style="margin-left:2em">中書劄子曰：權知開封府王素奏：杭州靈隱寺僧契嵩撰成《傳法正宗記》，并《輔教編》三卷，宜令傳法院于藏經內收附。劄子付傳法院。准此。<span class='note-inline'>(按王素字仲義。)</span></p>
<p style="margin-left:0em;text-indent:2em">宋高宗皇帝勅改榜曰「靈隱山崇恩顯親禪寺」。<span class='note-inline'>(紹興五年。「顯親」蓋為吳太后設也。)</span></p>
<p style="margin-left:0em;text-indent:2em">賜金飾「九里松」，吳說書額。</p>
<p style="margin-left:0em;text-indent:2em">宋孝宗皇帝乾道三年二月詔：每歲佛誕日，例賜帛五十疋。</p>
<p style="margin-left:0em;text-indent:2em">乾道八年正月二十八日，車駕幸靈隱。明日，賜僧慧遠直指堂印。<span class='note-inline'>(慧遠即瞎堂禪師。)</span></p>
<p style="margin-left:0em;text-indent:2em">乾道九年，宣靈隱慧遠奏對內殿，稱旨。有《奏對錄》。</p>
<p style="margin-left:0em;text-indent:2em">淳熙四年八月，召靈隱德光入對內殿。賜詩二首。</p>
<p style="margin-left:2em">詩曰：</p>
<p style="margin-left:2em" class="lg-abnormal"><div class='lg-row'>欲言心佛難分別　俱是精微無礙通　跳出千重縛不住　天涯海角任西東</div>
</p><p style="margin-left:2em">又詩云：</p>
<p style="margin-left:0em;text-indent:0em;" class="lg-abnormal"><div class='lg-row'>大暑流金石　寒風結凍雲　梅花香度遠　自有一枝春</div>
</p><p style="margin-left:2em"><span class='note-inline'>(至今流傳有《奏對錄》，在《古尊宿語錄》內。)</span></p>
<p style="margin-left:0em;text-indent:2em">宋理宗皇帝賜御書「覺皇殿」三字。</p>
<p style="margin-left:0em;text-indent:2em">賜御書「妙莊嚴域」四字。</p>
<p style="margin-left:0em;text-indent:2em">賜御製〈千佛贊〉，贊曰：</p>

<div class="lg regular" style="margin-left:0em;"><div class='lg-row'>一佛不二　千佛奚別　如處處水　現在在月</div>
<div class='lg-row'>無去無來　不生不滅　梅花開時　前村深雪</div>
</div><p style="margin-left:0em;text-indent:2em">寶祐六年，上親製〈觀音記〉，御書登石。</p>
</div>
<div class='div-other'><a id='mulu495' />
<p class='h3'>元</p><p style="margin-left:0em;text-indent:2em">仁宗皇帝延祐五年，賜還九里松。</p>
</div>
<div class='div-other'><a id='mulu496' />
<p class='h3'>明</p><p style="margin-left:0em;text-indent:2em">太祖高皇帝勅，賜田三千畝。<span class='note-inline'>(淳朋以宋時所賜田一萬三千畝獻還朝，高祖復賜三千畝。)</span></p>
<p style="margin-left:0em;text-indent:2em">神宗皇帝萬曆十七年，賜「觀音大士瑞蓮聖像」一軸。<span class='note-inline'>(司禮監孫隆，奉慈寧宮皇太后御賜觀音聖像，內有上御製贊云：「惟我聖母，慈仁格天。感斯嘉兆，闕產瑞蓮。加大士像，圖寫流傳。延國福民，霄壤同堅。」上用「慈聖宣文明肅皇太后之寶」御寶在軸。)</span></p>
</div></div>
<div class='div-other'><a id='mulu497' />
<p class='h2'>歷代朝臣</p>
<div class='div-other'><a id='mulu498' />
<p class='h3'>晉</p><p style="margin-left:0em;text-indent:2em">葛洪題「最勝覺場」四字。</p>
</div>
<div class='div-other'><a id='mulu499' />
<p class='h3'>唐</p><p style="margin-left:0em;text-indent:2em">大理寺少卿．杭州<span class='corr'>刺</span>史袁仁，敬種松九里。</p>
<p style="margin-left:0em;text-indent:2em">右司郎中．杭州<span class='corr'>刺</span>史元藇，建冷泉亭。</p>
<p style="margin-left:0em;text-indent:2em">給事盧元輔，建見山亭。</p>
<p style="margin-left:0em;text-indent:2em"><span class='corr'>刺</span>史相里造，建虛白亭。</p>
<p style="margin-left:0em;text-indent:2em">庶子裴棠棣，建觀風亭。</p>
<p style="margin-left:0em;text-indent:2em">僕射韓皋，建候仙亭。<span class='note-inline'>(是之謂「五亭」。元藇以下五公，皆以<span class='corr'>刺</span>史領郡于杭者。)</span></p>
<p style="margin-left:0em;text-indent:2em"><span class='corr'>刺</span>史白居易，書「冷泉」二字，并以文記之。</p>
<p style="margin-left:0em;text-indent:2em">紫薇舍人唐詢，建紫薇亭。<span class='note-inline'>(若言寺前五亭，則稱紫薇而不言見山。)</span></p>
<p style="margin-left:0em;text-indent:2em">丞相裴休有〈送子出家詩〉，其詩云：</p>

<div class="lg regular" style="margin-left:0em;"><div class='lg-row'>送子出家莫學詩　要明父母未生時</div>
<div class='lg-row'>吾聞九里松門外　佛國山前有鐵圍</div>
</div><p style="margin-left:0em;text-indent:2em"><span class='note-inline'>(裴休字公美，河東聞喜人。家世奉佛，與黃檗最多往返，遂嗣其法。)</span></p>
</div>
<div class='div-other'><a id='mulu500' />
<p class='h3'>宋</p><p style="margin-left:0em;text-indent:2em">承奉郎．守祕書省著作郎．直史館．賜緋魚袋．曾知蘇州吳縣事羅處約，撰寺碑文。<span class='note-inline'>(作文為雍熙丙戌，立碑為淳化辛卯。俾文其事者，月禪師也。歲久碑斷，重立者，妙堪師也。月師惜未詳。重立時，理宗朝大中大夫范楷跋。)</span></p>
<p style="margin-left:0em;text-indent:2em">熙寧三年及十年，趙抃以資政殿大學士兩知杭州，禁天竺、靈隱寺樵采。</p>
<p style="margin-left:0em;text-indent:2em">天聖中，吏部侍郎．平章呂夷簡，給事中．參知政事陳堯佐，給事中．參知政事薛奎，工部侍郎．參知政事王曾，賜免靈隱寺田，准勅中書門下牒一道，有官銜字押。</p>
<p style="margin-left:2em">觀察李公謹，奏賜契嵩紫方袍。</p>
<p style="margin-left:0em;text-indent:2em">慶曆中，丞相韓琦、參政歐陽修、權知開封府王素，賜契嵩所著書入藏，中書劄子有官銜字押。</p>
<p style="margin-left:0em;text-indent:2em">知杭州府蘇軾，補書白樂天所書「冷泉」二字後「亭」字。</p>
<p style="margin-left:0em;text-indent:2em">太守祖無擇，建鄴公菴于靈隱。</p>
<p style="margin-left:0em;text-indent:2em">安撫趙與[竺-二+((己@((巨-匚)/匚))/心)]，建壑雷亭。</p>
<p style="margin-left:0em;text-indent:2em">臨安府都會首沈瑜等，施送華嚴海會善知識功德五十九軸。</p>
</div>
<div class='div-other'><a id='mulu501' />
<p class='h3'>元</p><p style="margin-left:0em;text-indent:2em">江浙行省平章事張閭助，修覺皇殿。</p>
</div>
<div class='div-other'><a id='mulu502' />
<p class='h3'>明</p><p style="margin-left:0em;text-indent:2em">刑部尚書潘季馴，前後捐貲裝大殿佛像。</p>
<p style="margin-left:0em;text-indent:2em">吏部尚書張瀚，募建大殿。<span class='note-inline'>(公不署江陵奪情事，即予告歸。靈隱殿燬一季矣，公與五臺陸公光祖，請僧易菴廣集貲財，一新鷲宇。)</span></p>
<p style="margin-left:0em;text-indent:2em">萬曆間，司禮太監孫隆，建三藏殿，中置轉輪以奉法，計六百三十八函；左藥師鐙藏寶計四十九鐙；右水陸像藏總一百二十五軸。<span class='note-inline'>(號東瀛，直隸三河人。)</span></p>
<p style="margin-left:0em;text-indent:2em">左布政吳自新，助裝藏殿金龍。<span class='note-inline'>(有題冷泉匾曰「高山流水」，方丈匾曰「法宇重興」。)</span></p>
<p style="margin-left:0em;text-indent:2em">貴州提學道副使馮時雨，補植本寺松樹若干。</p>
<p style="margin-left:0em;text-indent:2em">工部榷署分司張喬松，造覺皇殿菱花門。</p>
<p style="margin-left:0em;text-indent:2em">兵部武庫司主事虞淳熙，撰〈重建理公塔銘〉并篆額。</p>
</div>
<div class='div-other'><a id='mulu503' /><p style="margin-left:0em;text-indent:2em">重興靈隱大檀護功德主列後：</p>
<p style="margin-left:0em;text-indent:2em">國朝總督部院趙廷臣，為文勒石清飛來峰界址，并禁樵採。</p>
<p style="margin-left:2em"><span class='note-inline'>(據考飛來峰，昔東晉咸和年，西域僧慧理至此，驚曰：「此天竺國靈鷲山九十七峰之一——小朵峰，何年飛來至此？」故名飛來，一名蓮花，一名靈鷲，其實一山也。)</span></p>
<p style="margin-left:2em"><span class='note-inline'>(按錢塘田汝成《西湖遊覽志餘》云：「舊傳讖記有云：『天目山垂兩乳長，龍飛鳳舞到錢塘；海門一點巽峰起，五百年間出帝王。』或云晉郭璞作。錢氏有國時，不欲其語聞之中國，更其末句云『異姓王』。蘇子瞻作〈表忠觀碑〉，特表其事，首曰『天目之山，苕水出焉，龍飛鳳舞，萃于臨安』，蓋全用讖語也。」載第一卷之十一板。)</span></p>
<p style="margin-left:2em"><span class='note-inline'>(孫宇台《靈隱<span class='corr'>寺志</span>》：「天目山有二水，一條東流經於潛、臨安，百五十里至餘杭為苕溪。又東三十里抱錢塘。又東北流六十里，過湖州，入太湖。一條西趨于紫溪，合桐廬之水，匯于錢塘。此郭璞所謂天目兩乳也。南山如龍，北山如鳳，此郭璞所謂龍飛鳳舞也。海門一日兩潮，日輪正從鼈子門上，此郭璞所謂金星也。其塊土為帝王都會，璞留讖記，蓋預知五百年潮打西興，然後為帝王都會也。夫自郭璞以前，南北皆為武林山，嗣後始有龍飛鳳舞之目。然南山有鳳凰山，是南山亦可曰鳳；而北山有橋曰迴龍、有洞曰龍泓，是北山亦可曰龍也。」載第八卷之四十八板。)</span></p>
<p style="margin-left:2em"><span class='note-inline'>(夏樂只《西湖志》云：「無著禪師塔，《武林志》：『師名文喜，唐人埋骨此山下。韓侂<span class='corr'>胄</span>謀葬其地，乘夜發塚，見師在龕中，容貌如生，指爪屈曲盤體。<span class='corr'>胄</span>驚，遂掩其塔。』出合澗橋為下天竺寺。僧肇海詩：『一定空中五百年，何因發塔起頹甎？世間多少麒麟塚，過眼誰人贈紙錢？』」載第三卷十三板。)</span></p>
<p style="margin-left:2em"><span class='note-inline'>(又民謠云：)</span></p>
<p style="margin-left:2em" class="lg-abnormal"><div class='lg-row'><span class='note-inline'>(靈山一片地　上有王者氣　丞相營首邱　不知主何意)</span></div>
</p><p style="margin-left:2em"><span class='note-inline'>(韓遂不敢葬。)</span></p>
<p style="margin-left:2em"><span class='note-inline'>(竊稽以上所載，本山既稱梵剎名勝，兼之讖記分明，更有前都憲蘇茂相「天子萬壽」四字鐫勒在上，昭昭在人耳目，凡妄窺者，亦可已矣。詎意仍有繼侂<span class='corr'>胄</span>而起者！前天啟四年，諸當事歷有鐵案；今康熙四年，又蒙部院趙公勒石嚴禁。其各上臺禁示，另詳別錄。)</span></p>
<p style="margin-left:0em;text-indent:2em">巡撫軍門陳應泰，作募疏，廣勸修造；自亦捐貲五六百金，助建大殿。</p>
<p style="margin-left:0em;text-indent:2em">浙江布政使司袁一相，捐貲塑大殿文殊、普賢、阿難、迦葉，并羅漢五、六十尊。</p>
<p style="margin-left:0em;text-indent:2em">蘇州布政使司佟彭年，捐貲完成飛來峰牌樓，金碧絢麗，冠絕西山。</p>
<p style="margin-left:0em;text-indent:2em">蘇州布政使司慕天顏，為靈隱增置金沙灘寶勝菴，為放生所，手題額曰「萬鱗極樂」。<span class='note-inline'>(又捐俸助建具老和尚塔。)</span></p>
<p style="margin-left:0em;text-indent:2em">浙江提督二等侯田雄，施貲千餘金，塑大雄殿中尊大佛，并築佛與諸天大石座。</p>
<p style="margin-left:0em;text-indent:2em">大將軍柯魁，同都統陳典謨、高及之，協致石門大鐘懸新建鐘樓。早晚撞擊，響震西山，為萬古標榜。</p>
<p style="margin-left:0em;text-indent:2em">刑部尚書．湖州東阡沈演，子月初增建金光明殿、修理〈金光明懺法〉，兼施六百金在大雄寶殿。</p>
<p style="margin-left:0em;text-indent:2em">翰林院庶吉士．塘棲卓彝，同子孝廉麟异，建大悲懴壇。每歲春季修禮懺法，永遠不替。</p>
<p style="margin-left:0em;text-indent:2em">部尚書汪應蛟男本和，布施山木四十株，助建叢林。</p>
<p style="margin-left:0em;text-indent:2em">太史金聲，仝子靜思，布施徽州山木建梵香閣</p>
<p style="margin-left:0em;text-indent:2em">大理寺卿王益朋，倡置靈隱松木場下院。</p>
<p style="margin-left:0em;text-indent:2em">登州府太守．常州徐可宣，捐貲千金，助建大殿，并施二大正柱。<span class='note-inline'>(先是，戊戌三月十五日，徐公夢靈隱被火，遣人到山偵探，殿尚巍然。至二十六日忽遭回祿，公大驚異，遂開檀度。)</span></p>
<p style="margin-left:0em;text-indent:2em">太僕寺卿嚴沆，同察院顧豹文，協力護衛，建成具老和尚慧日塔院。永鎮靈山，萬年不朽。</p>
<p style="margin-left:0em;text-indent:2em">山西提學道．嘉善縣孫籀，塑十八大羅漢像，并著文勒石。<span class='note-inline'>(公十二歲赴府預童子試，被眾擠門壓死已一晝夜，感靈隱羅漢救回。重生後，到靈隱，宛如所見。遂施貲塑像，并立碑記異。今竪羅漢殿門側。)</span></p>
<p style="margin-left:0em;text-indent:2em">貴州按察司副使陳紹英，具和尚興建二十年，赤心護持，始終不倦。大殿上梁日，公與沈捷、關鍵、姚玄瑛眾護法皆在焉。</p>
<p style="margin-left:0em;text-indent:2em">都統胡申、固山高可仰，倡議誓眾拈鬮，留具老和尚靈龕，建塔慧日。</p>
<p style="margin-left:0em;text-indent:2em">雲間宗伯董其昌，置甘露茶亭。太師金之俊復廣之，留額，永為靈隱下院。<span class='note-inline'>(在湖墅賣魚橋。)</span></p>
</div></div></div>
<p class='juan'>武林靈隱寺誌卷之五上終</p>
<p class='juan'>武林靈隱寺誌卷之五下</p>
<div class='div-other'><a id='mulu504' />
<p class='h1'>歷代人物</p>
<div class='div-other'><a id='mulu505' /><p style="margin-left:0em;text-indent:2em">余嘗詠西湖，有「越都狀妙人，西湖是其眼」之句。余在靈隱乃知飛來峰是其眉，其他總在眉目之下，況又得冷泉亭為點綴！人間天上有此繡韻之境，故遊武林者必到靈隱。嘗登飛來峰，憩冷泉亭，聽水聲泠泠然，從耳入心，塵襟頓滌。于是遊者無不悔來之晚，又恐去之速也。風流人物往往留傳于此，使後之人恨生不得與同時。余亦感慨係之矣。為誌人物第十。</p>
</div>
<div class='div-other'><a id='mulu506' />
<p class='h2'>陸瑋</p><p style="margin-left:0em;text-indent:2em">字文該，錢塘人。東漢末納祿，隱武林山澗南學《易》。為隱居堂西壁圖九師像、東壁圖八公像。世又名九師堂也。<span class='note-inline'>(劉向《別錄》：淮南王安聘善易九人，謂之九師。杜光庭《錄異記》：八公見淮南，自稱姓氏曰文五常、武七德、枝百英、壽千齡、鳴九皋、修三田、岑一峰，未可盡信。漢俗皆以淮南為得仙，故瑋向慕如此。瑋行無可考，松江有陸瑋墓。)</span></p>
</div>
<div class='div-other'><a id='mulu507' />
<p class='h2'>陳渾</p><p style="margin-left:0em;text-indent:2em">漢靈帝熹平二年為餘杭令；山中祀為土神，至今猶尸祝也。<span class='note-inline'>(《晉誌》，餘杭屬吳興郡吳興。縣令者，餘杭縣令也。其時武林屬餘杭，而餘杭又轄於吳興郡。自東漢至五代皆然，故靈隱石幢有「吳興」二字，此亦其證矣。今人稱「陳明大王」，正月十五日為生辰。)</span></p>
</div>
<div class='div-other'><a id='mulu508' />
<p class='h2'>葛玄</p><p style="margin-left:0em;text-indent:2em">字孝先，句容人，父為大鴻臚。玄幼負奇操，丰神標峻。三國吳，居武林山葛塢，往來會稽、雲門。一賈人泛海，泊神廟；神令廟祝附書於玄。書著船如釘，不可動。及達岸，以報，玄往自取，即得。題稱「大極左宮仙公」，世因稱葛仙公也。按公居杭事無可考。後龍井李德淘井，得鐵牌，上有「赤烏年禱雨」，或是公所為也。公從孫洪。</p>
</div>
<div class='div-other'><a id='mulu509' />
<p class='h2'>許邁</p><p style="margin-left:0em;text-indent:2em">字叔玄，一名映，丹陽句容人，許旌陽再從昆弟，家世仕族，而許長史穆第四兄。少恬退，不慕仕進。常就郭璞筮，遇泰之上爻發，璞謂曰：「君元吉自天，宜學升遐之道。」時南海太守鮑靚隱迹濳遁，人莫之知；邁乃往候之，探其至要，因立精舍稽留，號思真堂。又以餘杭縣霤山近延陵之茅山濳通五岳陳安世、茅季偉常所遊處，而往憩焉。父母尚存，未忍違離，朔望時節還家自省。及父母沒，乃遣婦孫氏還家，攜其同志徧遊名山焉。永和二年移臨安山，登巖茹芝，有終焉之志，乃改名玄，字遠遊。著詩十二篇，論神仙之事。羲之造之，未嘗不彌日忘歸，相與為世外之交。玄遺羲之書云：「自山陰南至臨安，多有金堂玉室、仙人芝草，左元放之徒，漢末隱者皆在焉。」羲之自為之傳，述靈異之迹甚多。</p>
</div>
<div class='div-other'><a id='mulu510' />
<p class='h2'>葛洪</p><p style="margin-left:0em;text-indent:2em">字稚川，祖系吳大鴻臚；父悌，吳平後，入晉為邵陵太守。洪少好學，家貧，躬自伐薪以貿紙筆，夜輒寫書誦習，以儒學知名。性寡欲，無所愛翫，不知棊局幾道。樗蒲齒名，閉門卻埽，未嘗交遊。於餘杭山見何幼道、郭文舉，目擊而已，各無所言。尤好神仙導養之術。事玄弟子鄭隱，悉得其法。後又師事南海太守．上黨鮑靚，妻以女。洪傳靚業，兼綜練醫術。凡所著撰皆精覈是非，而才章富贍。太安中，石冰作亂，吳興太守顧祕為義軍都督，檄洪為將兵都尉，攻冰別寨，破之，遷伏波將軍。洪見天下已亂，欲避地南土，乃參廣州稽含軍事。及含遇害，遂還鄉里，禮辟皆不赴。相傳住武林山葛塢，得道於青林洞也。</p>
</div>
<div class='div-other'><a id='mulu511' />
<p class='h2'>杜明甫</p><p style="margin-left:0em;text-indent:2em">錢塘人。居靈隱，夜夢東南有賢人來訪。時謝玄生孫於會稽，其父瑍狂蕩，射殺蔣侯妹清溪小姑樹鳥。姑怒，一夕殛死。其家恐懼，求寄養於明甫。明甫受而養之，十五歲方還。按《一統志》，鍾嶸《詩品》、《六朝詩話》皆作「明師」，其居稱「杜治」。註言：「治者，奉道之靖室。」《真誥》：「錢塘人，杜道鞠處士，杜京產之父，富而好道。」乃泰和元興間人，崇奉許氏之道。明甫豈其家耶？<span class='note-inline'>(錢塘又有杜子恭，有道術，豪族貴望多執弟子禮尊事之。沈警、孔靈產皆有道之士，莫不敬慕。靈產出錢塘北郭，於舟中望其墓而遙拜焉。杜氏一門何多道者？想亦猶葛玄之於稚川、許遠遊之於斧子也。)</span></p>
</div>
<div class='div-other'><a id='mulu512' />
<p class='h2'>謝靈運</p><p style="margin-left:0em;text-indent:2em">安西將軍奕之曾孫，車騎將軍玄之孫。父瑍生而不慧，位祕書郎，早亡。靈運幼便穎悟，玄甚異之，謂親知曰：「我乃生瑍，瑍兒何為不及我？」寄養杜明甫，小字客兒。文章之美，與顏延之為江左第一。襲封康樂公。宋少帝即位，出為永嘉太守，稱疾去職。父祖並葬始寧縣，并有故宅及墅，遂移籍會稽，修營舊業；傍山帶江，盡幽居之美。與隱士王弘之、孔淳之等放蕩為娛。每尋山涉嶺，必造幽峻。嘗著木屐，上山則去前齒，下山則去後齒。自始寧南山伐木開徑，直至臨海，驚動縣邑。文帝以為臨川內史，為有司所糾，徙廣州。有司復奏其有異志，詔於廣州棄市。作詩曰：</p>
<p style="margin-left:0em;text-indent:0em;" class="lg-abnormal"><div class='lg-row'>龔勝無餘生　李業有終盡　嵇公理既迫　霍生命亦殞</div>
</p><p style="margin-left:0em;text-indent:2em">時元嘉十年，年四十九。於歎！以靈運之才名而不得其死，死又不可為志節所由，殆與葛、許遠矣。</p>
</div>
<div class='div-other'><a id='mulu513' />
<p class='h2'>朱世卿</p><p style="margin-left:0em;text-indent:2em">梁鹽官人，有別業在武林山，榜云「隱士鹽官朱世卿墅」。<span class='note-inline'>(按晉梁巨室，別業稱墅。)</span></p>
</div>
<div class='div-other'><a id='mulu514' />
<p class='h2'>駱賓王</p><p style="margin-left:0em;text-indent:2em">義烏人。與徐敬業討武后，師敗亡命，不知所之。宋之問以謫放江南，遊靈隱寺；夜月極明，巡廊賦詩，得「鷲嶺鬱岧嶤」二句，下苦不屬。有僧坐禪牀，長明鐙下，問曰：「少年何事苦吟？」宋答以故，僧曰：「胡不言『樓觀滄海日，門對浙江潮』？」宋異之，詢寺僧，知為賓王。明日覓之，無有矣。賓王居靈隱周歲卒。</p>
</div>
<div class='div-other'><a id='mulu515' />
<p class='h2'>袁仁敬</p><p style="margin-left:0em;text-indent:2em">開元十三年<span class='corr'>刺</span>史杭州。<span class='note-inline'>(按公于神功元年九月中絕倫科，與崔頲、崔玄同時及第。)</span></p>
</div>
<div class='div-other'><a id='mulu516' /><p style="margin-left:0em;text-indent:2em">元和間，<span class='corr'>刺</span>史相里造、韓皋、裴棠棣、盧元輔、元藇，前後共建五亭。又紫薇舍人唐詢，建紫薇亭。<span class='note-inline'>(張商英有〈題見山亭詩〉，則見山亭北宋猶在也；僧來復有〈題虛白亭詩〉，則虛白亭明初猶在也。)</span></p>
</div>
<div class='div-other'><a id='mulu517' />
<p class='h2'>白居易</p><p style="margin-left:0em;text-indent:2em">長慶時為杭州<span class='corr'>刺</span>史。代宗時，李泌<span class='corr'>刺</span>史杭州，憫市民苦江水之鹵惡，開六井，鑿陰竇，引湖水以灌之，民賴其利。及居易為<span class='corr'>刺</span>史，重修六井，甃函筧以蓄洩湖水。其自序曰：「每減湖水一寸，可田十五餘頃；每一復時，可溉五十餘頃。」則西湖之在杭，猶鄭白之渠之利也，公之功也！公詩文流傳于靈隱者最多。形勝山下有白公茶井，北高峰左溪上有白樂橋，法安院有白樂天書，皆公遺跡。</p>
</div>
<div class='div-other'><a id='mulu518' />
<p class='h2'>丁飛</p><p style="margin-left:0em;text-indent:2em">字翰之，濟陽人。唐咸通時，居龍泓洞。讀《莊》、《老》，善養生。好古文、樂府、歌詩，作細字皆有楷法。寡睡少言，與人接，禮簡情至。或問：「服何餌？」對曰：「治心修性之外，別有何物？」每月夜，登巖鼓琴，流淙協奏，天籟淒冷，往往鸞鶴翔集。咸通丙午，陸龜蒙過之，年七十二矣；見其綸巾布裘，貌古意淡，操綆缶斤斸，陟峻如飛。作〈錢塘丁隱君歌〉。</p>
</div>
<div class='div-other'><a id='mulu519' />
<p class='h2'>丁行者</p><p style="margin-left:0em;text-indent:2em">不詳其人。寺東廊有蘸筆池，是其遺蹟。<span class='note-inline'>(或以為即丁翰之也。咸通時，翰之年七十，龜蒙見其畜妻、有子；則會昌毀教時，年不過四十。或為行者而返俗，未可知矣。)</span></p>
</div>
<div class='div-other'><a id='mulu520' />
<p class='h2'>陸羽</p><p style="margin-left:0em;text-indent:2em">字鴻漸，竟陵人。不知其所生，既長，筮得漸之蹇，曰：「鴻漸於陸，其羽可用為儀，吉。」因以為名氏。上元初，隱苕上，自稱「桑苎翁」。或獨行道上，誦詩、擊木、裴徊，不得意則慟哭而返，時謂為接輿也。有〈靈隱碑記〉，惜不傳。</p>
</div>
<div class='div-other'><a id='mulu521' />
<p class='h2'>陸龜蒙</p><p style="margin-left:0em;text-indent:2em">字魯望，居松江甫里。不喜與流俗交。設篷席，齎束書，茶竈、筆牀、釣具往來，時謂「江湖散人」。嘗至靈隱晤丁飛之，作〈隱君歌〉相贈。</p>
</div>
<div class='div-other'><a id='mulu522' />
<p class='h2'>羅隱</p><p style="margin-left:0em;text-indent:2em">從事湘南，歷淮、潤，皆不得意，乃歸。謁吳越王錢鏐，慮不見納，以〈過夏口詩〉標于卷首獻之，末有云：「一個禰衡留不得，思量黃祖謾英雄。」鏐覽之大笑，表隱為錢塘令。隱有靈隱詩。朱温篡唐，隱說鏐舉兵伐梁，曰：「雖無成功，猶可退保杭越，奈何交臂事賊、為千古羞？」此殆有魯仲連之風矣。<span class='note-inline'>(按范楷〈跋〉，處約歷官著作郎、直史館，與王禹偁同詔試。)</span></p>
</div>
<div class='div-other'><a id='mulu523' />
<p class='h2'>林逋</p><p style="margin-left:0em;text-indent:2em">字君復，號和靖先生。景德中，放遊江淮，及歸，結廬西湖之孤山。自范仲淹、梅堯臣，皆高其節，贈以詩文。歐陽修謂：「自逋之後，湖山寂寥，無有繼者。」其推重如此。逋嘗有〈汎舟入靈隱詩〉，又有詩云：</p>

<div class="lg regular" style="margin-left:0em;"><div class='lg-row'>山木未深猿鳥少　此生猶擬別移居</div>
<div class='lg-row'>直過天竺溪橋上　獨木為橋小結廬</div>
</div><p style="margin-left:0em;text-indent:2em">則其高寄蓋亦在靈、竺間。</p>
</div>
<div class='div-other'><a id='mulu524' />
<p class='h2'>范仲淹</p><p style="margin-left:0em;text-indent:2em">字希文，為杭州<span class='corr'>刺</span>史。僧遵式建日觀菴，公為之記。靈隱至今相傳有文正公卧榻。公治行，于杭最多也。</p>
</div>
<div class='div-other'><a id='mulu525' />
<p class='h2'>趙抃</p><p style="margin-left:0em;text-indent:2em">字閱道。熙寧時，以資政殿大學士兩知杭州。四十餘，擯去聲色，係心宗教。《傳燈錄》以為蔣山泉禪師法嗣。公有偈云：</p>

<div class="lg regular" style="margin-left:0em;"><div class='lg-row'>默坐公堂虛隱几　心源不動湛如水</div>
<div class='lg-row'>一聲霹靂頂門開　喚起從前自家底</div>
</div></div>
<div class='div-other'><a id='mulu526' />
<p class='h2'>蘇頌</p><p style="margin-left:0em;text-indent:2em">字子容。熙寧中，以集賢學士來知杭州，龍泓洞外有題名。公治行最優，時吳越荐饑。一日，有民數百，遮馬訴于公曰：「某等以轉運司責逋負市易緡錢，晝則逮繫公庭，夜則禁於廂院，雖死何由得償？」公曰：「吾今釋汝，使得營生，衣食之餘，悉以償官。期歲月而足，可乎？」眾應曰：「不敢負約。」於是悉縱之。轉運司大怒，欲劾公沮法，而償責者聞之，皆先期而至，事遂已。一日，燕有美堂，聞將兵結集謀害官吏，即入喧傳，恐懼不安。公談笑自如，密諭兵官捕為首者，械送獄中。迨夜會罷，而坐客不知也。</p>
</div>
<div class='div-other'><a id='mulu527' />
<p class='h2'>李公謹</p><p style="margin-left:0em;text-indent:2em">官觀察，有靈隱諸詩。</p>
</div>
<div class='div-other'><a id='mulu528' />
<p class='h2'>祖無擇</p><p style="margin-left:0em;text-indent:2em">知杭州，極愛靈隱。時為築鄴公菴於蕭公泉處。</p>
</div>
<div class='div-other'><a id='mulu529' />
<p class='h2'>楊蟠</p><p style="margin-left:0em;text-indent:2em">富陽人，字公濟。元祐中，通判杭州。有〈錢塘百詠詩〉，每至山宿，與契嵩唱和。</p>
</div>
<div class='div-other'><a id='mulu530' />
<p class='h2'>梅詢</p><p style="margin-left:0em;text-indent:2em">字堯臣，知仁和縣事。有〈武陵十詠詩〉刻石冷泉亭上。</p>
</div>
<div class='div-other'><a id='mulu531' />
<p class='h2'>蘇軾</p><p style="margin-left:0em;text-indent:2em">字子瞻。熙寧四年除通判杭州。元祐四年除龍圖閣學士，知杭。公有遺愛于西湖，其見于靈隱者，有靈鷲後小石塔題名，為熙寧七年九月二十日，是時公移蒞膠西，即以是日別南北兩山道友也。又有韜光石題名，為元祐五年二月二日。明年，公年三十六，在杭州被召。通計公之在杭，前後約有六載，何杭人之幸也！寺僧祀公於靈鷲山麓，號東坡祠。其知杭州也，杭大旱，饑疫並作。公請於朝，免上供米三之一；復賜僧度牒，易米以救饑者。明年春又減價糶常平米，多作饘粥。遣使挾醫，分坊治病，活者甚眾。唐<span class='corr'>刺</span>史李泌引西湖水作六井，民足於水。自唐及錢氏，歲輒浚治。宋時久廢，葑積為田，水無幾矣。見茅山一河專受江潮，鹽橋一河專受湖水，遂浚二河以通漕；復造堰[土*臿]以為湖水蓄泄之限，江潮不復入市。以餘力復完六井。又取葑田積湖中，徑三十里，為長隄，以通行者；且募人種菱湖中，葑不復生。收其利以備修湖、取救荒。餘錢萬緡、糧萬石，及請得僧牒百紙以募役者。隄成，植芙蓉、楊柳其上，望之若圖畫然。杭人名為「蘇隄」。</p>
</div>
<div class='div-other'><a id='mulu532' />
<p class='h2'>錢和</p><p style="margin-left:0em;text-indent:2em">錢塘人。錢易孫，錢彥遠子，孝義知名。建傑閣於九里松，藏書甚富，東坡為榜曰「書藏」。直祕閣，知荊南府。</p>
</div>
<div class='div-other'><a id='mulu533' />
<p class='h2'>徐爽</p><p style="margin-left:0em;text-indent:2em">錢塘人。隱居湖山，以修真養性終老。徽宗聞其名，賜號「沖晦先生」。其墓蓋在靈鷲也。</p>
</div>
<div class='div-other'><a id='mulu534' />
<p class='h2'>朱弁</p><p style="margin-left:0em;text-indent:2em">徽州人，葬于九里松。<span class='note-inline'>(弁以紹興初授官，副王倫使北，見執。附表云：「節上之旄盡落，口中之舌徒存。歎馬角之未生，魂消雪窖；攀龍髯而莫逮，淚灑冰天。」高宗覽之未嘗不流涕也。卒葬於此。)</span></p>
</div>
<div class='div-other'><a id='mulu535' />
<p class='h2'>韓世忠</p><p style="margin-left:0em;text-indent:2em">字良臣，延安人。屢立戰功，追封蘄王。紹興中，秦檜當國，公以和義不合，懇疏解樞柄。常頂一字巾，跨驢周遊湖山，而於冷泉尤多盤桓。建亭於飛來峰之半，顏曰「翠微」，自號「清涼居士」。</p>
</div>
<div class='div-other'><a id='mulu536' />
<p class='h2'>陳剛中</p><p style="margin-left:0em;text-indent:2em">福州人。建炎初，任太府寺；上封事，議恢復，遂與張九成七人同謫。其詩云：「同日七人俱去國，何時萬里始還家？」有〈飛來峰詩〉。</p>
</div>
<div class='div-other'><a id='mulu537' />
<p class='h2'>俞顥</p><p style="margin-left:0em;text-indent:2em">字商卿，杭州人。紹熙進士。嘗宣撫淮東，歷秉節旄。寶慶二年致仕，築室九里松，以詩詞自娛。號「青松居士」，著〈青松居士集〉。</p>
</div>
<div class='div-other'><a id='mulu538' />
<p class='h2'>趙與[竺-二+((己@((巨-匚)/匚))/心)]</p><p style="margin-left:0em;text-indent:2em">淳祐中為京尹。自北新路第二橋至麯院，築隄以通靈、竺之路。中作四面堂、三亭，夾岸花柳以比蘇隄，人遂稱「趙公隄」也。建壑雷亭于靈隱。</p>
</div>
<div class='div-other'><a id='mulu539' />
<p class='h2'>陳紫芝</p><p style="margin-left:0em;text-indent:2em">名崇真，閩人。咸淳間，卜居北高峰東（俗名慶化山），祈禱有應，賜號「沖素真人」。崇奉雷神，後卒閩，瘞劍雷院後。</p>
</div>
<div class='div-other'><a id='mulu540' />
<p class='h2'>陸游</p><p style="margin-left:0em;text-indent:2em">字務觀，嘗有〈靈隱寺冷泉放閘詩〉。</p>
</div>
<div class='div-other'><a id='mulu541' />
<p class='h2'>濳說友</p><p style="margin-left:0em;text-indent:2em">宋咸淳間為臨安府尹。每來下竺，有鳥自手中啄食。賦詩有「靈鳥不相猜，認作放生臺」之句。</p>
</div>
<div class='div-other'><a id='mulu542' />
<p class='h2'>白珽</p><p style="margin-left:0em;text-indent:2em">字廷玉，結廬于金沙灘，曰「湛囦」。所著有《湛淵集》。</p>
</div>
<div class='div-other'><a id='mulu543' />
<p class='h2'>仇遠</p><p style="margin-left:0em;text-indent:2em">字仁近，錢塘人。宋咸淳名士。宋亡，落魄江湖。初辟溧陽州學正，未幾隱去。所著有《山村集》。</p>
</div>
<div class='div-other'><a id='mulu544' />
<p class='h2'>趙孟頫</p><p style="margin-left:0em;text-indent:2em">字子昻，宋藝祖十一世孫。至元中，程鉅夫奉詔搜訪江南逸才，以孟頫入見。世祖一見，喜甚，從容諮訪治道，命坐右丞李葉上。孟頫詩文奇逸，篆籀、分隸、真行、草書，皆妙絕天下。嘗至靈隱訪僧恭行己，為作詩。</p>
</div>
<div class='div-other'><a id='mulu545' />
<p class='h2'>虞伯生（集）</p><p style="margin-left:0em;text-indent:2em">臨川人，官至奎章閣學士。與鮮于伯機、揭曼碩、楊仲宏、趙子昻、黃晉卿諸公友善。少游錢塘，故于靈隱多所題詠。</p>
</div>
<div class='div-other'><a id='mulu546' />
<p class='h2'>鄧文原</p><p style="margin-left:0em;text-indent:2em">字善之。其先綿州人，父漳徙錢塘，遂為錢塘人。為杭州教授，有靈隱詩。</p>
</div>
<div class='div-other'><a id='mulu547' />
<p class='h2'>張天雨</p><p style="margin-left:0em;text-indent:2em">字伯雨，錢塘人，號居貞子，又號句曲外史，宋崇國文忠公九成之後。年二十棄家，遊天台、括蒼諸名山。晚入開元宮，從真人王素衍為道士。工書，能詩文，與吳興趙孟頫、浦城楊載、蜀郡虞集、豫章揭徯斯、清江范梈、金華黃溍友善。嘗屏居修茅山志。墓近玉鉤橋，有靈隱詩若干首。</p>
</div>
<div class='div-other'><a id='mulu548' />
<p class='h2'>黃晉卿（溍）</p><p style="margin-left:0em;text-indent:2em">義<span class='corr'>烏</span>人。至正初為浙江儒學提舉。工文章，不喜華冶。有〈西湖舟中詩〉云：「黃塵烏帽媿平生，對客猶稱舊姓名。」其風致可想見。人求其文章，或遭怒罵，惟靈隱慧炬則無所靳也。</p>
</div>
<div class='div-other'><a id='mulu549' />
<p class='h2'>項可立</p><p style="margin-left:0em;text-indent:2em">隱於靈鷲山間。與黃溍友善，黃有〈同可立宿靈隱西崦詩〉。</p>
</div>
<div class='div-other'><a id='mulu550' />
<p class='h2'>莫維賢</p><p style="margin-left:0em;text-indent:2em">字景行，錢塘人，洪武初仕州訓導。築室南北兩山間，繞屋栽杏，以書史自娛，號杏園。列二十一題，士大夫多留詠，以比王維輞川莊。翻經臺石有題名：「泰定五年春二月，吳郡王連、莫維賢、葉森、陸友同遊。」</p>
</div>
<div class='div-other'><a id='mulu551' />
<p class='h2'>高孟升（得晹）</p><p style="margin-left:0em;text-indent:2em">錢塘人。記聞博洽，詩文純雅，名重一時。所著《節菴集》有〈題靈石樵歌〉、〈冷泉猿嘯〉、〈九里雲松〉詩。</p>
</div>
<div class='div-other'><a id='mulu552' />
<p class='h2'>王洪</p><p style="margin-left:0em;text-indent:2em">字希範，永樂間，十八舉進士，授行人，入翰林檢討。其〈西山記〉殊佳。</p>
</div>
<div class='div-other'><a id='mulu553' />
<p class='h2'>楊孟瑛</p><p style="margin-left:0em;text-indent:2em">字温甫，為杭州知府。以西湖占塞，奏開濬之，毀田蕩三千四百八十一畝，少復唐宋之舊。于裏湖西岸增置二橋，以比蘇公隄。其二曰「流金」，金沙灘之水出焉，遊靈竺者之所停橈也。公又增蘇隄高二尺、闊五丈三尺，列插萬柳，頓復舊觀。</p>
</div>
<div class='div-other'><a id='mulu554' />
<p class='h2'>孫一元</p><p style="margin-left:0em;text-indent:2em">字太初，關中人。年十八入終南山，繼入太白山，嚼草木居，息大石上，時有所得。赤腳散髮，走山最高峰，持古松根扣奇石以歌。久之，西入華山，南浮湘漢；登衡山祝融峰，返嵩山，渡汴，謁闕里；遂上岱宗日觀峰，觀夜半日出滄海中，發狂大叫。南經吳、入越，探禹穴、訪天台石橋。然公居西湖久，宿南屏而遊靈隱，詩思清逸，有煙霞氣。其〈跨驢遊西山詩〉載入誌中。</p>
</div>
<div class='div-other'><a id='mulu555' />
<p class='h2'>王守仁</p><p style="margin-left:0em;text-indent:2em">字伯安，當宸濠之既擒也，忽傳王師已及徐、淮；遂乘夜遄發至錢塘，凜凜焉不勝憂慄，作詩云：</p>
<p style="margin-left:0em;text-indent:0em;" class="lg-abnormal"><div class='lg-row'>靈鷲高林暑氣清　竺天石壁雨痕晴　客來湖上逢雲起　僧住峰頭話月明</div>
</p><p style="margin-left:0em;text-indent:2em">其意蓋在靈、竺間也。</p>
</div>
<div class='div-other'><a id='mulu556' />
<p class='h2'>方思道（豪）</p><p style="margin-left:0em;text-indent:2em">開化人。正德間，刑部郎中。跌宕不羈，雅好山水。蓋嘗題射旭、金光、玉乳三洞也。</p>
</div>
<div class='div-other'><a id='mulu557' />
<p class='h2'>汪暉</p><p style="margin-left:0em;text-indent:2em">文昭公第三子。舉正德丁丑進士，歷官翰林院編修。有理公巖洞口題名，云「載酒訪方豪也」，可謂武林勝事。豪，公同年進士。</p>
</div>
<div class='div-other'><a id='mulu558' />
<p class='h2'>朱裳</p><p style="margin-left:0em;text-indent:2em">蒞官方伯。裘褐不備，特于飛來峰頂勒名姓于石上。</p>
</div>
<div class='div-other'><a id='mulu559' />
<p class='h2'>陳仕賢</p><p style="margin-left:0em;text-indent:2em">福州人。嘉靖二十二年為杭州太守，擊楊槤真伽像于飛來峰。</p>
</div>
<div class='div-other'><a id='mulu560' />
<p class='h2'>王世貞</p><p style="margin-left:0em;text-indent:2em">字元美，吳人。萬曆時為布政分守于浙地，有靈隱詩。官至大司寇。</p>
</div>
<div class='div-other'><a id='mulu561' />
<p class='h2'>李攀龍</p><p style="margin-left:0em;text-indent:2em">字于鱗，山左人。為臬憲于浙，與元美相先後。有〈九里松詩〉。</p>
</div>
<div class='div-other'><a id='mulu562' />
<p class='h2'>張瀚</p><p style="margin-left:0em;text-indent:2em">號元洲，官吏部尚書。以江陵奪情不肯署押，歸田。張濂號澤山，官至都憲。秉持丰裁，四十報簪，自顏其堂曰「不惑」。都憲子蔚然富學問，弟子著錄者眾吏部。靈隱寺內有祠，都憲墓在靈鷲山下。</p>
</div>
<div class='div-other'><a id='mulu563' />
<p class='h2'>孫枝</p><p style="margin-left:0em;text-indent:2em">號思泉。以冀寧分守歸，閉著書。與同志諸公為勝遊高會，與者許少厓先生（嶽）、顧西巖先生（言）、吳桂軒先生（遵晦）、趙望雲先生（應元）、胡順所先生（孝）、金蓮峰先生（階）、柴醴泉先生（祥）、嚴順菴先生（大紀）、呂葵陽先生（元）。四時皆有雅集，獨于靈隱聽禪與看花修禊，不同邦人，至今以為盛事。</p>
</div>
<div class='div-other'><a id='mulu564' />
<p class='h2'>柴祥</p><p style="margin-left:0em;text-indent:2em">號醴泉，天性篤孝。官御史，直諫有聲。已陳情終養者二十年，轉外臺，尤持廉平。居鄉淳厚不伐，人稱為長者。</p>
</div>
<div class='div-other'><a id='mulu565' />
<p class='h2'>喻邦相</p><p style="margin-left:0em;text-indent:2em">為杭州駕。每以蘇白自許，故尤垂情靈隱，一時辭客雲集，有卓徵甫、葉茂長、潘景升、郭次甫、孫鳳岡、俞玄津、王世周、曹子念、來相如、何王臣、汪仲淹、毛豹孫諸山人皆集。其〈雨中遊靈隱〉及〈北高峰〉詩，皆載誌中。</p>
</div>
<div class='div-other'><a id='mulu566' />
<p class='h2'>虞淳熙</p><p style="margin-left:0em;text-indent:2em">號德園，錢塘人，官吏部員外。博學有文名，著述甚富。集內有〈理公塔銘〉、〈代飛來峰石言〉。公嘗贖石窟以還僧舍，其高致非近世士大夫所有也。二子大赤、仲皜，皆以名德見重于時。</p>
</div>
<div class='div-other'><a id='mulu567' />
<p class='h2'>許靈長（光祚）</p><p style="margin-left:0em;text-indent:2em">著籍錢塘。萬曆時舉人，官教諭，遷府司理。以能書名，出湯先生（堯文）煥門下，二先生書法為錢塘最。公居官有廉名，尤務曠達；早年抽簪，放情山水。其卒也，于冷泉亭方與客展紙揮毫而氣絕，如蟬蛻然。</p>
</div>
<div class='div-other'><a id='mulu568' />
<p class='h2'>屠隆</p><p style="margin-left:0em;text-indent:2em">字長卿，四明人。與餘杭徐桂，歲必至湖上，稅駕靈隱，信宿而返。有〈山中唱和詩〉。</p>
</div>
<div class='div-other'><a id='mulu569' />
<p class='h2'>李用晦</p><p style="margin-left:0em;text-indent:2em">字元昭，世襲千。早棄官，搆廬于慎菴之址，曰「岣嶁山房」。張元忭為之記，沈青門為作賦詩。</p>
</div>
<div class='div-other'><a id='mulu570' />
<p class='h2'>諸餘齡</p><p style="margin-left:0em;text-indent:2em">號雲泉，隱于五寺橋之側，栽花蒔藥，坐卧小樓，十年不入城市。與邵虎菴、李元昭，同稱「石隱」。子夢環，隆慶辛未進士，死亦葬于餘齡側。</p>
</div>
<div class='div-other'><a id='mulu571' />
<p class='h2'>邵重生</p><p style="margin-left:0em;text-indent:2em">號古菴，杭州諸生。隱呼猿洞者二十年，著《武林內、外志》數卷，蓋士安節信之流也。先生父經濟，當世廟時，以諫大禮被竄。先生讀書靈山，矢志不仕，豈所謂父為忠臣、子為孝子者耶？</p>
</div>
<div class='div-other'><a id='mulu572' />
<p class='h2'>沈守正</p><p style="margin-left:0em;text-indent:2em">沈守正字無回，錢塘人。為名孝廉，清介絕俗，當世士大夫重其守。下幃靈隱，講業授徒，歷有年所。官都察院經歷。</p>
</div>
<div class='div-other'><a id='mulu573' />
<p class='h2'>孫日章</p><p style="margin-left:0em;text-indent:2em">字藴甫。弟日隆，字實甫。節婦、孝子後，為思泉公孫。少即以文章、名節相砥礪也。俱讀書靈隱之普覺。藴甫早中副榜，以弟死，獨母方在堂，絕志場屋，奉養天年。年幾六十，喪母猶嬰啼也。實甫專志好學，與陸庸成（正奇）、沈無回結契山中，稱至交焉。庸成死，託孤，乃力為濟其昏娶。好古文辭，有李歷下風。以疾早歿，名流痛惜焉。</p>
</div>
<div class='div-other'><a id='mulu574' />
<p class='h2'>柴應權</p><p style="margin-left:0em;text-indent:2em">號洞山，官學訓，即醴泉公季子。素與來道之、沈無回、孫思泉諸先生讀書靈鷲，以文義切磋。晚尤歸心白業，為本山檀護。</p>
</div>
<div class='div-other'><a id='mulu575' />
<p class='h2'>黃貞父（汝亨）</p><p style="margin-left:0em;text-indent:2em">歷官江西提學。文章清雋，有絕塵之姿。葬靈兔于麓。翰墨題詠留靈隱者甚富。</p>
</div>
<div class='div-other'><a id='mulu576' />
<p class='h2'>葛寅亮</p><p style="margin-left:0em;text-indent:2em">字屺瞻，歷官司農。嘗督學楚閩，最稱得人，閒居教授弟子數千。性儉素，布衣徒步于靈竺之間，人不知其貴人。本寺多賴其護持也。</p>
</div>
<div class='div-other'><a id='mulu577' />
<p class='h2'>嚴印持（調御）、嚴忍公（武順）、嚴無敕（<span class='corr'>敕</span>）</p><p style="margin-left:0em;text-indent:2em">順菴先生之子。家門孝友，篤志嗜學，不與俗人為伍。四方飲其高名，稱「三嚴先生」。嘗聯袂于靈隱山中，春聽鳴泉，冬視楓葉。印持先生書法<span class='corr'>遒</span>勁，獨步當時。忍公先生善金針，八分書尤有古法。</p>
</div>
<div class='div-other'><a id='mulu578' />
<p class='h2'>聞啟祥</p><p style="margin-left:0em;text-indent:2em">字子將，為孝廉，名重一時。晚遂絕志仕進，築窠西山。其言語妙天下，大抵馮先生（夢禎）、黃先生（汝亨）一流人也。</p>
</div>
<div class='div-other'><a id='mulu579' />
<p class='h2'>李流芳</p><p style="margin-left:0em;text-indent:2em">字長蘅，練川孝廉。賦性古處，善詩、古文，而畫尤絕倫。所至嗜山水，冷泉、岣嶁，徘徊不置。與聞子將先生、三嚴先生皆友善。有〈冷泉紅葉圖〉及詩，人爭寶之。</p>
</div>
<div class='div-other'><a id='mulu580' />
<p class='h2'>高攀龍</p><p style="margin-left:0em;text-indent:2em">無錫人，諡忠憲。魏忠賢竊權之日，公抗節不屈而死。先是，萬曆癸丑季秋，公來遊韜光，靜坐三七日而去，有二詩紀勝。</p>
</div>
<div class='div-other'><a id='mulu581' />
<p class='h2'>鄭尚友</p><p style="margin-left:0em;text-indent:2em">字士弘。辛未進士，官工部主事。為福建長樂令，有懸魚之節，民愛戴之。為孝廉一十七載，唯以教授為事，足迹不至公府。公嘗于南山下幃，而于北山攬勝也。</p>
</div>
<div class='div-other'><a id='mulu582' />
<p class='h2'>許文岐</p><p style="margin-left:0em;text-indent:2em">字我西，官黃州太守。張憲宗襲城，義不欲逃，乃就執死焉。少時讀書祗園房，與正嵒和尚早結方外之好。公童子時，父聯樞先生偶以金魚命公題句，公應聲曰：「將雲騰而虎變，故玉質而金相。」其聰穎如此。</p>
</div>
<div class='div-other'><a id='mulu583' />
<p class='h2'>陳濳夫</p><p style="margin-left:0em;text-indent:2em">字玄倩，杭州人，歷官河南御史。與妻孟氏及妾，同靖節江東。其為諸生也，讀書靈隱山房，以名教自任，卒能克踐其志。有三弟，麗明、祚明、晉明，子曾篁，皆能文、有節，不愧家聲。</p>
</div>
<div class='div-other'><a id='mulu584' />
<p class='h2'>陸培</p><p style="margin-left:0em;text-indent:2em">字鯤庭，杭州人。中崇禎庚辰進士，官行人。乙酉殉節於橫山桐塢。與兄圻、弟堦，讀書於靈隱之澗西，人稱「錢塘三陸」。好大節，敦友生；即釋褐後，手不釋卷。所著有《旃鳳堂集》。公先死，而圻與堦奉母裘太孺人以終養。子繁弨，能為漢魏古文辭，有父風。</p>
</div></div>
<p class='juan'>武林靈隱寺誌卷之五下終</p>
</div><!-- end of div[@id='body'] -->
</body></html>