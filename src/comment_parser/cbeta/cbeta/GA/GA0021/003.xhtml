<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>武林靈隱寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu340' />
<p class='juan'>武林靈隱寺誌卷之三上</p>
<div class='div-other'><a id='mulu341' />
<p class='h1'>住持禪祖</p>
<div class='div-other'><a id='mulu342' /><p style="margin-left:0em;text-indent:2em">叢林之有住持，猶國之有君也。國不可一日無君，而叢林可一日無住持乎？住持者，必須善知識，知眾生病，識治病藥，然後開法道，濟度生民。火以薪傳，道因人舉，以其行解相應，稱之為祖，其來久矣。靈隱自東晉咸和至明萬曆，共一百三十餘代，有為天子所命者，有為大臣所請者，五燈互耀，號稱祖窟。易菴而後，䆮以衰矣。大清順治間，具德老人暨晦山和尚，父子相繼，三十年來，臨濟一燈，光明獨盛。茲考歷代住持次第，系其行實暨法語，以見大槩焉。為誌禪祖第七。</p>
</div>
<div class='div-other'><a id='mulu343' />
<p class='h2'>開山慧理祖師</p><p style="margin-left:0em;text-indent:2em">西天竺人。東晉咸和初來武林，見靈鷲峰，識其從天竺飛來；以呼出黑白二猿為證，建靈鷲、靈隱、靈山、靈峰諸剎。今靈隱獨存，為開山始祖。常晏坐靈鷲後巖，因號理公巖，又名晏寂巖。今迴龍橋東首瘞塔存焉。</p>
</div>
<div class='div-other'><a id='mulu344' />
<div class='div-other'><a id='mulu345' />
<p class='h3'>智一法師</p><p style="margin-left:0em;text-indent:2em">劉宋時居靈隱山半峰，精守戒範而善長嘯，牽曳其聲，杳入雲際，如吹笳葉，若揭遊絲，颼飀淒切，聞者悲涼，謂之哀松梵。澗邊養一白猿，有時不還，一乃吮吻張喉，林木振響，則猿至矣。謂之白猿梵，稱為猿父。其後澗邊羣狙聚焉，有好事者往往從而飯之，故今有飯猿臺。</p>
</div>
<div class='div-other'><a id='mulu346' />
<p class='h3'>曇超法師</p><p style="margin-left:0em;text-indent:2em">姓張，清河人。形長八尺，每獨宿樹下，虎兕不傷。齊建元末，適錢塘靈苑山，每一入禪，累日不起。一日忽聞風雷之聲，俄見一人秉笏，稱嚴陳通。須臾又一人，形甚端偉，羽衛連翩，自稱七里灘弟子，曰：「富陽邑人冬鑿麓山，侵壞龍室，羣龍忿，誓三百日不雨。今已百餘日，井泉枯涸，無論田禾。法師道德通神，欲屈前行，必感甘澤。」超遂達赤亭山，遙為龍咒願。至夜，羣龍悉人形，詣超所禮拜，因乞三皈。明日即降大雨，高下皆足。至永明十年卒。宋寧宗嘉定三年，賜號「靈悟大師」。</p>
</div>
<div class='div-other'><a id='mulu347' />
<p class='h3'>寶達禪師</p><p style="margin-left:0em;text-indent:2em">不知何許人；晦迹武林山，住剎利院，因名剎利禪師。寺中有印沙牀、照佛鑑，乃其遺迹。往者浙江驚濤為害，激射湖上諸山，師憫之，持誦祕咒累日。一夜，江濤中有玄冠朱衣偉人、謂師曰：「弟子吳行人也，憤心未雪。師慈心為物，敬聞命矣。」自是潮擊西興，浙之東岸沙漲數里，後罔知所終。</p>
</div></div>
<div class='div-other'><a id='mulu348' />
<div class='div-other'><a id='mulu349' />
<p class='h3'>聖達貞觀禪師</p><p style="margin-left:0em;text-indent:2em">姓范，錢塘人，世顯仕。幼奇相，掌有仙人字，舌紫羅紋。居靈隱山石室，戒行精專，受天台禪觀，高譚寂照，金石相宣，時人語曰：「錢塘有貞觀，當天下一半。」隋開皇年，眾建南天竺寺，請師居焉。嘗講《法華》心要，感皋亭神，請講捨祠為殿；刺史劉景安請講《海龍王經》，驟雨沛然。師能文，有雅操，文帝三徵，秦孝王兩延，皆以疾辭。仁壽中，手標塟地於寺東岡。大業四年，一日聞空中伎樂，遂趺化，壽七十四。</p>
</div></div>
<div class='div-other'><a id='mulu350' />
<div class='div-other'><a id='mulu351' />
<p class='h3'>堅道守直律師</p><p style="margin-left:0em;text-indent:2em">姓范，齊信安太守瑝八葉孫，錢塘人也。詣蘇州支硎圓公，受具足律儀，是夜眼中現光，燄長一丈餘，蓋得戒之驗也。立願誦《華嚴經》還，夜夢神人施珠一顆，及覺，尚烱烱然如在屋中。唐玄宗開元間，有制舉請正名，隸大林寺。後移籍武林靈隱。大曆五年三月，告眾曰：「夫至人乘如而來、乘如而去，應跡如此；而愚夫欲以長繩繫白日，安可得乎？」乃寂。春秋七十一，臘四十五。徒清晝著塔銘。</p>
</div>
<div class='div-other'><a id='mulu352' />
<p class='h3'>道標法師</p><p style="margin-left:0em;text-indent:2em">姓秦，富陽人。七歲時，有僧摩其頂曰：「此子目秀如青蓮，得非釋氏威鳳耶？」遂出家，事靈隱白雲峰海公。肅宗乾元元年，試通經七百紙者得度，師首中選。後習毘尼，有高行。往南天竺結茆峰西，號西嶺草堂。尤善詩，與皎然、靈徹齊名，時人語曰：「霅之晝，能清秀；越之徹，洞冰雪；杭之標，摩雲霄。」杭人尊之，呼西嶺和尚，又稱為僧中十哲。李吉甫、韋皋、孟簡皆心交物外，分契塵中。長慶三年示寂，壽八十四，葬本山，塔今無考。</p>
</div>
<div class='div-other'><a id='mulu353' />
<p class='h3'>皎然清晝律師</p><p style="margin-left:0em;text-indent:2em">姓謝，長城人，康樂十世孫。受戒於靈隱戒壇，事守直律師，當時號為釋門偉器。文章雋麗，後博訪名山。晚入抒峰獨處，絕去詩詠；孤松片雲，禪坐相對。永貞初年終。</p>
</div>
<div class='div-other'><a id='mulu354' />
<p class='h3'>道齊尊師</p><p style="margin-left:0em;text-indent:2em">姓趙，錢塘人。少遊庠序，經籍淹博。剃染，投靈隱寺學《華嚴》經義，於天竺寺修習禪定。靈山上有石室，齊於中坐，忽巨蟒唅呀為吞噬之狀，怡然不動；復有虎豹近於石室，時時馴擾。又山頂乏水，以錫杖刺地，清泉迸流。貞元二十一年，四方學者請講《華嚴經》，時嚴冬飛雪，忽生花二本，狀若芙蕖，熠爚光發，觀者嗟歎。後終於石室。</p>
</div>
<div class='div-other'><a id='mulu355' />
<p class='h3'>抱玉慧琳禪師</p><p style="margin-left:0em;text-indent:2em">姓戈，新安人。丱齡，受業靈隱西峰金和尚。唐大曆中住下竺，郡守杜陟、裴棠棣、陸則、楊憑、盧元輔、白居易、李幼、崔鄯、路異先後並禮遇之，比諸簪組上流。辭學高等，或號「毘曇孔子」，或名「勝力菩薩」。於靈隱講訓生徒二十載。太和六年四月示寂，春秋八十三，法臘六十又四。塔永安院西瑪瑙坡。</p>
</div>
<div class='div-other'><a id='mulu356' />
<p class='h3'>鑑空法師</p><p style="margin-left:0em;text-indent:2em">姓齊、名佐，吳郡人，少貧困。元和初遊錢塘，年四十五矣。屬歲荒，求餐於天竺寺。至孤山，餒甚，不能前。俄有梵僧顧之笑曰：「秀才法師，旅遊滋味足未？」空不省。僧曰：「子不憶講《法華》於同德寺乎？子應為饑火所燒。」遂探囊出一棗，大如拳許，曰：「食之自知。」空食棗，頃刻，悟同德寺如昨日焉。因涕泣，歷問：「當時雲水五人，唯公得解脫，獨某修法不完，坐於饑凍。」僧曰：「由獅子座廣說異端，使學空之人心生疑惑。戒珠曾缺，羶氣微存，聲渾響清，終不可致；質傴影曲，報應宜然。」乃探囊取一鑑，曰：「要知貴賤修短、佛法興替，宜一鑑焉。」空照久之，了然默記。遂投靈隱出家，受具足戒，後行高節苦。太和元年過河東柳珵，說其由，又曰：「我生世七十有七，尚九年在世。吾捨世之日，佛法其衰乎？」乃索筆題數行於經藏北垣，曰：「興恒河沙，衰恒河沙，兔而罝，犬而挐；牛虎相交與角牙，寶檀終不滅其華。」後周遊名山，未卜所終。<span class='note-inline'>(此為會昌乙丑毀法，武宗厭代事也。)</span></p>
</div>
<div class='div-other'><a id='mulu357' />
<p class='h3'>韜光禪師</p><p style="margin-left:0em;text-indent:2em">穆宗時辭師出遊，師囑曰：「遇天可前，逢巢則止。」至靈隱山巢居隖，時白樂天守郡，題其堂曰「法安」。白嘗於元旦為詩招師，師不赴。<span class='note-inline'>(詩載後)</span></p>
</div>
<div class='div-other'><a id='mulu358' />
<p class='h3'>無著文喜禪師</p><p style="margin-left:0em;text-indent:2em">仰宗，姓朱，嘉禾人。參仰山，契悟。常往五臺山禮文殊，逢童子曰：「面上無嗔供養具，口裏無嗔吐妙香，心裏無嗔是珍寶，無垢無染是真常。」遂止五臺山為典座，文殊現形。乾寧四年住靈山無著院，武肅王表賜紫袈裟，號無著禪師。光化三年告眾曰：「三界心盡即是涅槃。」跏趺而逝，春秋八十，僧夏六十。終時有白光之祥，竹樹一色。塔本山東塢。</p>
</div></div>
<div class='div-other'><a id='mulu359' />
<div class='div-other'><a id='mulu360' />
<p class='h3'>永明延壽禪師</p><p style="margin-left:0em;text-indent:2em">法眼宗，字沖元，賜號智覺。姓王，餘杭人。七歲誦《法華經》，五行俱下。年二十八為華亭鎮將，以官錢放生，坐死。錢文穆王赦之，聽其出家，住天台智者巖習定，有[斥*鳥]鷃巢於衣裓。禪觀中，見觀音以甘露灌其口，遂獲辨才。參韶國師，聞墮薪而有悟。建隆元年，錢忠懿王請重創靈隱，靈隱之興由此。故後稱住持靈隱者，以為第一代也。繼遷永明道場，以心為宗，以悟為旨，著《宗鏡錄》一百卷。每日行一百八善；弟子二千餘人，夜施鬼食，晝放生命，世人號「慈氏下生」。開寶八年趺逝，火，舍利五色，鱗砌於地，塔大慈山。<span class='note-inline'>(明神廟中，遷於淨慈宗鏡堂，後號壽寧之塔。)</span></p>
</div>
<div class='div-other'><a id='mulu361' />
<p class='h3'>清聳禪師</p><p style="margin-left:0em;text-indent:2em">法眼宗，福清人。初參淨慧，慧指雨謂師曰：「滴滴落上座眼裏。」師不喻旨，後閱《華嚴》感悟。節度使錢億執師禮事之。忠懿王命住靈隱，署「了悟禪師」。有僧問：「如何是摩訶般若？」師曰：「雪落茫茫。」僧不領，師示偈曰：「摩訶般若，非取非捨；若人不會，風寒雪下。」師嗣金陵清涼文益。</p>
</div></div>
<div class='div-other'><a id='mulu362' />
<div class='div-other'><a id='mulu363' />
<p class='h3'>贊寧律師</p><p style="margin-left:0em;text-indent:2em">德清人，姓高。出家靈隱，習南山律宗。錢武肅王署為「兩浙僧統」。宋太祖徵入京，賜號通慧，賜紫。淳化三年兼翰林史館編修。寧博物强記，辯說縱橫。著《通論》，有駁董仲舒、難王充、斥顏師古、證蔡邕、非《史通》等說，王禹偁深服之。年七十，入至道九老會。後二年示寂，塔龍井。</p>
</div>
<div class='div-other'><a id='mulu364' />
<p class='h3'>處光禪師</p><p style="margin-left:0em;text-indent:2em">法眼宗，天台德韶法嗣。</p>
</div>
<div class='div-other'><a id='mulu365' />
<p class='h3'>韶光禪師</p><p style="margin-left:0em;text-indent:2em">法眼宗，天台德韶法嗣。</p>
</div>
<div class='div-other'><a id='mulu366' />
<p class='h3'>道端禪師</p><p style="margin-left:0em;text-indent:2em">法眼宗，靈隱清聳法嗣。僧問：「如何是佛？」師曰：「高聲問著。」曰：「莫便是也無？」曰：「沒交涉。」</p>
</div>
<div class='div-other'><a id='mulu367' />
<p class='h3'>雲知慈覺禪師</p><p style="margin-left:0em;text-indent:2em">雲門宗，泐潭懷澄法嗣。僧問：「一佛出世，各坐一華；和尚出世，有何祥瑞？」師曰：「白雲橫谷口。」曰：「光前絕後去也？」師曰：「錯！」曰：「大眾證明，學人禮謝。」師曰：「默！」</p>
</div>
<div class='div-other'><a id='mulu368' />
<p class='h3'>王童圓明禪師</p><p style="margin-left:0em;text-indent:2em">雲門宗，雲知法嗣。僧問：「如何是道？」師曰：「夜行莫踏白。」曰：「如何是道中人？」師曰：「胡張三，黑李四。」</p>
</div>
<div class='div-other'><a id='mulu369' />
<p class='h3'>文勝禪師</p><p style="margin-left:0em;text-indent:2em">法眼宗，字慈濟，嗣雲居齊公，住靈隱，嗣法弟子二十五人。僧問：「古鑑未磨時如何？」師曰：「古鑑。」「磨後時如何？」師曰：「古鑑。」「未審分不分？」師曰：「更照看。」「如何是和尚家風？」師曰：「莫訝荒疏。」曰：「忽遇客來作麽？」師曰：「喫茶去。」</p>
</div>
<div class='div-other'><a id='mulu370' />
<p class='h3'>慧明延珊禪師</p><p style="margin-left:0em;text-indent:2em">法眼宗，本寺文勝法嗣。僧問：「如何是道？」師曰：「道遠乎哉？」僧問：「如何真正一路？」師曰：「絲髮不通。」曰：「恁麼則依而行之？」師曰：「莫亂走。」天聖二年，章懿太后賜莊田，令祝延仁宗聖壽。至天聖八年，奏免所賜莊田糧稅，有勅存寺。賜號禪定大師。</p>
</div>
<div class='div-other'><a id='mulu371' />
<p class='h3'>德章禪師</p><p style="margin-left:0em;text-indent:2em">臨濟宗。初住汴京大相國寺，嗣石霜圓公。仁宗累詔於延春閣化成殿，與普照大師論道，賜號「明覺」。皇祐二年乞歸山，御批：住持靈隱寺也。</p>
</div>
<div class='div-other'><a id='mulu372' />
<p class='h3'>慧中禪師</p><p style="margin-left:0em;text-indent:2em">法眼宗，靈隱僧，天童清遂法嗣。</p>
</div>
<div class='div-other'><a id='mulu373' />
<p class='h3'>慧照藴聰禪師</p><p style="margin-left:0em;text-indent:2em">法眼宗，天童清遂法嗣。僧問：「如何是和尚家風？」師曰：「索喚即有。」曰：「未審有箇恁麼？」師曰：「天台楖[木*栗]。」問：「古路重修時如何？」師曰：「平高就下。」</p>
</div>
<div class='div-other'><a id='mulu374' />
<p class='h3'>幻旻禪師</p><p style="margin-left:0em;text-indent:2em">法眼宗，姓葉，信陽玉山人。既納戒，來虎林，見慧明禪師於靈隱，即執弟子禮，盡學其法。慶曆八年住靈隱。嘉祐己亥感微疾而逝，契嵩為之碑，賜號「普慈大師」。</p>
</div></div></div>
<p class='juan'>武林靈隱寺誌卷之三上終</p>
<p class='juan'>武林靈隱寺誌卷之三下</p>
<div class='div-other'><a id='mulu375' />
<p class='h1'>住持禪祖</p>
<div class='div-other'><a id='mulu376' />
<div class='div-other'><a id='mulu377' />
<p class='h3'>明教契嵩禪師</p><p style="margin-left:0em;text-indent:2em">雲門宗，字仲靈，鐔津李氏子。得法於洞山曉聰，夜則頂戴觀世音像，誦其號，必滿十萬。自是世間經書不學而能，作《原教論》十餘萬言，明儒釋之道一貫，以抗排佛之說，讀者畏服。後居靈隱山永安蘭若，著《禪門定祖圖》、《傳法正宗記》、《輔教編》，上進宋仁宗，覽之嘉歎，付傳法院，編次入藏；下詔褒寵，賜號「明教大師」。執政韓琦、參政歐陽修，皆見而尊禮之。還山，熙寧五年六月四日，晨興示偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>後夜月初明　吾今喜獨行　不學大梅老　貪聞鼯鼠聲</div>
</p><p style="margin-left:0em;text-indent:2em">至中夜而逝。茶毘五種不壞。其頂骨出舍利，紅白晶潔，如大菽者三。師有文集二十卷，目曰「鐔津」，盛行於世。</p>
</div>
<div class='div-other'><a id='mulu378' />
<p class='h3'>玄本禪師</p><p style="margin-left:0em;text-indent:2em">法眼宗，支提隆公嗣。僧問：「蚌含未剖時如何？」師曰：「光從何來？」問：「臨濟入門便喝，德山入門便棒，此意如何？」師曰：「天晴不肯走。」師見僧看經，笑曰：</p>
<p style="margin-left:0em;text-indent:0em;" class="lg-abnormal"><div class='lg-row'>看經不識經　徒勞損眼睛　欲得不損眼　分明識取經</div>
</p></div>
<div class='div-other'><a id='mulu379' />
<p class='h3'>雪竇重顯禪師</p><p style="margin-left:0em;text-indent:2em">雲門宗，字隱之，遂寧人，姓李。參北塔祚公，盡其道法。將造錢塘，值曾學士於淮南，以書薦於珊禪師。顯至靈隱寺，浮沈眾中。曾奉使歸，訪師靈隱，無識之者，於淨頭寮舍物色得之。曾問向附書，顯出袖中納之，曰：「公意勤勤，然行腳人非書郵也。」珊大奇之。有〈為道日損偈〉曰：</p>

<div class="lg regular" style="margin-left:0em;"><div class='lg-row'>三分光陰二蚤過　靈臺一點不揩磨</div>
<div class='lg-row'>區區逐日貪生去　喚不回頭爭奈何</div>
</div><p style="margin-left:0em;text-indent:2em">師嘗應翠峰請，於靈隱陞座，僧問：「寶座先登於此日，請師一句震雷音。」師曰：「徒勞側耳。」進云：「恁麼則一音普遍於沙界，大眾無不盡皆聞。」師云：「忽有一人問爾作麼生舉？」僧云：「三十年後敢為流通。」師云：「賺了也。」師乃云：「天下絕勝之覺場，靈隱導師之廣座，暫借卑僧陞陟，實愧非材，豈敢於五百員衲子前，提唱佛祖，抑揚古今，衒耀知見？恥他先作假，饒得天雨四花、地分六震，於曹溪路上，一點使用不著，何以行腳？高士有把定世界、函蓋乾坤底眼，誰敢錯悞絲毫？其知有者，必共相悉。」皇祐四年七月七日示寂，塔雪竇。</p>
</div>
<div class='div-other'><a id='mulu380' />
<p class='h3'>本然清覺宗師</p><p style="margin-left:0em;text-indent:2em">白雲菴主，為孔子五十二世孫。少穎悟，閱《法華經》有省，求出家。元祐八年至靈隱，後建白雲菴以居。開闡玄化，自立一宗，曰白雲宗。大觀毀教，師著《證宗論》，為忌者發之，編管廣南思州。後放歸，作偈投太守游公，指日為別，至期而化。</p>
</div>
<div class='div-other'><a id='mulu381' />
<p class='h3'>寂室慧光禪師</p><p style="margin-left:0em;text-indent:2em">雲門宗，錢塘夏侯氏，慧林深公法嗣，住靈隱。僧問：「飛來峰山色示清淨法身，合澗溪聲演廣長舌相；正當恁麼時，如何是雲門一曲？」師曰：「芭蕉葉上三更雨。」上堂：「不用求真，何須息見？倒騎牛兮入佛殿，羌笛一聲天地空，不知誰識瞿曇面？」</p>
</div></div>
<div class='div-other'><a id='mulu382' />
<div class='div-other'><a id='mulu383' />
<p class='h3'>佛智端裕禪師</p><p style="margin-left:0em;text-indent:2em">臨濟宗，吳越王裔，嗣圓悟勤。累住名山，紹興十八年被旨補靈隱。慈寧皇太后幸韋王第，召師演法，賜金襴袈裟。上堂曰：「德山入門便棒，多向皮袋裏埋蹤；臨濟入門便喝，總在聲塵中出沒。若是英靈衲子，直須足下生風，超越古今途轍。」拈拄杖子卓一下、喝一喝，云：「祇這個何似生？若喚作棒喝，磕睡未醒；不喚作棒喝，未識德山臨濟。畢竟如何？」復卓一下，曰：「總不得動著。」紹興庚午十月初示微疾，至十八日，首座法全請遺訓，師曰：「盡此心意，以道相資。」語絕而逝。火後目睛齒舌不壞，其地發光終夕。得舍利者無計，踰月不絕。黃冠羅肇常平日<span class='corr'>問</span>道於師，適外歸，獨無所獲，道念勤切。方與客食，咀噍間若有物，吐哺則舍利也。大如椒，色若琥珀，好事持去。遂再拜於闍維所，聞香匣有聲，亟開，所獲如前而差紅潤。門人奉遺骨，分塔於鄮峰、西峰，謚「大悟禪師」。</p>
</div>
<div class='div-other'><a id='mulu384' />
<p class='h3'>慧淳圓智禪師</p><p style="margin-left:0em;text-indent:2em">雲門宗，嗣長蘆和公，住靈隱。上堂云：「吾心似秋月，碧潭清皎潔。」乃喝云：「寒山子話墮了也！諸禪德皎潔無塵，豈中秋之月可比？虛明絕代，非照世之珠可倫！獨露乾坤，光吞萬象；普天帀地，耀古騰今。且道是個甚麼？」良久曰：「此夜一輪滿，清光何處無！」紹興九年住張相公本寺。</p>
</div>
<div class='div-other'><a id='mulu385' />
<p class='h3'>大慧宗杲禪師</p><p style="margin-left:0em;text-indent:2em">臨濟宗，字妙喜，宣州寧國人，姓奚氏。其母初夢神人衞一僧，黑頰而隆鼻，造於卧室。問其所居，對曰「嶽北」。覺而有姙。及誕之日，白光透一室，時元祐四年己巳也。紹興二十八年戊寅，師年七十，被旨遷住徑山。於二月二十八日就靈隱寺開堂，拈疏云：「這是釋迦老子四十九年三百六十餘會，說不盡底其中妙義。若敷演得，皇恩佛恩一時報足；其或未然，卻請表白。」拈出宣疏了，指法座云：「毘盧頂[寧*頁]，人人有志上頭行；問著路頭，十個有五雙不知去處。諸人要識路頭麼？」良久云：「看！」遂陞座拈香，祝聖罷，又拈香云：「此一瓣香，在兜率則曰仙陀婆，在善變化天則曰奪意，在阿那婆達多池邊則曰蓮華藏；且道在徑山手中喚作甚麼？」良久云：「非但圜悟老人看即有分，便是三世諸佛出來也不敢正眼覰著。」便燒，乃就座。靈隱和尚白槌云：「法筵龍象眾，當觀第一義。」師云：「若論第一義，五目莫覩，二聽難聞。要得諦，當分明，當須直截自觀。作是觀者名為正觀，若他觀者名為邪觀。邪正未分，有疑請問！」僧問：「調御出世，三轉法輪於大千；達摩西來，九年面壁於少室。和尚今日為國開堂，未審『超佛越祖』一句作麼生道？」師云：「空裏忙忙書卍字。」進云：「直得四眾瞻仰、萬姓歌謠去也。」師云：「卻被上座道著。」進云：「直饒道著也只得一半，未審向上，和尚還更道得也無？」師云：「八角磨盤空裏走。」進云：「記得肅宗帝問忠國師：『如何是十身調御？』國師云：『檀越踏毘盧頂上行。』未審意旨如何？」師云：「今古歷然。」進云：「頂門具眼爭謾得，耀古騰今作者知。」師云：「收！」問：「靈山一會，與今日是同是別？」師云：「如是我聞。」進云：「恁麼則靈山親見舉，今日又重聞。」師云：「聞底事作麼生？」進云：「兩頭俱坐斷，八面起清風。」師曰：「咭嘹舌頭三千里。」僧禮拜。復有僧出，師云：「問話且止，縱饒問處如百川競注，答處似巨海吞流，直得維摩結舌、鶖子無言，於本分事上了無交涉。且道本分事上合作麼生提持？」乃舉拂子云：「還見麼？」又擊禪牀云：「還聞麼？聞見分明是個甚麼？當今聖主於此得之，以妙明心印，印十方華藏世界海，只在一塵中；於一塵中垂衣治化，演出無量無邊、廣大如虛空、不可思議殊勝功德，利益法界一切有情。所謂聖量廣大如虛空，不可思議；聖壽廣大如虛空，不可思議；聖學廣大如虛空，不可思議；乃至聖智、聖慧、聖慈、聖聰，皆悉廣大如虛空，不可思議。只者不可思議底，亦不可思議，都盧在一塵中，皆聖心之常分，非有假於他術。滿朝文武諸貴官得之，以妙明心印，向各各當人腳跟下一印印定，更無秋毫以為透漏。所謂王事民事，一一明了，一一無差，然後卷舒自在，縱奪臨時，皆吾心之常分，非有假於他術。一日一會，若僧若俗、若男若女、若貴若賤得之，各以妙明心印印之，則隨其根性，悉得受用。一一明了，一一無差，皆吾心之常分，非有假於他術。且道徑山得之又作麼生？還相委悉麼？唯憑一滴曹溪水，遍界為霖報我皇。即將上來，舉揚般若所有一毫之善，祝延今上皇帝聖壽無疆。恭願堯仁廣被，齊日月之盛明；湯德彌新，並乾坤之久固。皇太后、中宮皇后、大內天眷，伏願同明般若正因，悉獲金剛種智。」復舉：「波斯匿王問佛：『勝義諦中還有世俗諦否？若言其有，智不應一；若言其無，智不應二。一二之義，其義云何？』佛言：『大王！汝於過去龍光佛所曾聞此義，我今無說，汝亦無聞。無說無聞，是名一義二義。』」師召大眾云：「明明向汝道，尚自不會，豈況蓋覆將來？今日或有人問：『徑山勝義諦中還有世俗諦否？若言其有，智不應一；若言其無，智不應二。一二之義，其義云何？』只向他道：『元首明哉！股肱良哉！是名一義，亦名二義。』正當恁麼時，還有向上事也無？」良久云：「任大也須從地起，更高爭奈有天何？久立眾慈，伏惟珍重！」靈隱和尚再白槌云：「諦觀法王法，法王法如是。」下座。</p>
</div>
<div class='div-other'><a id='mulu386' />
<p class='h3'>無菴法全禪師</p><p style="margin-left:0em;text-indent:2em">臨濟宗，姑蘇陳氏子。久依佛智，每入室，智以「狗子無佛性」話問之，師罔對。一日聞僧舉五祖頌云「趙州露刃劍」，忽大悟，有偈曰：</p>

<div class="lg regular" style="margin-left:0em;"><div class='lg-row'>鼓吹轟轟袒半肩　龍樓香噴益州船</div>
<div class='lg-row'>有時赤腳弄明月　踏破五湖波底天</div>
</div><p style="margin-left:0em;text-indent:2em">佛智住靈隱，師為第一座。乾道己丑七月二十五日示寂，火後舍利五色。</p>
</div>
<div class='div-other'><a id='mulu387' />
<p class='h3'>瞎堂慧遠禪師</p><p style="margin-left:0em;text-indent:2em">臨濟宗，賜號佛海。姓彭，眉山金流鎮人。師二手如日月，參圜悟，悟舉龎居士問「馬祖不與萬法為侶」因緣，師忽頓悟，仆於眾中。良久，曰：「吾夢覺矣。」至夜，悟小參，師出問曰：「淨躶裸、空無一物，赤骨律、貧無一錢，破家亡，乞師賑濟。」悟曰：「七珍八寶一齊拏。」師曰：「禍不入謹家之門。」悟曰：「機不離位，墮在毒海。」師隨聲便喝，悟以拄杖擊禪牀云：「喫得棒也未？」師又喝，悟連喝，師便禮拜。自此機鋒峻利，目為鐵舌。遠乾道六年勅住靈隱，賜號「佛海」。上堂：「新歲有來由，烹茶上酒樓；一雙為兩腳，半個有三頭；突出神難辨，相逢鬼見愁；倒吹無孔笛，促拍舞涼州。」僧問：「文殊是七佛師，如何出女子定不得？」師曰：「擔頭不掛針。」問：「菴內人為甚麼不知菴外事？」師曰：「拄杖挑蒺藜。」問：「不與萬法為侶者是甚麼人？」師曰：「腳踏轆轤。」問僧：「一大藏教是惡口，如何是本身盧舍那？」僧曰：「天台普請，南嶽遊山。」師別曰：「阿耨達池，深四十丈、闊四十丈。」乾道七年正月有旨，令靈隱長老引見，暇日召至選德殿。三月七日復有旨，令靈隱、徑山長老同入選德殿。乾道八年正月二十八日，車駕幸靈隱，至一笑軒交蘆室，見師畫像曰：「此是畫的，誰是真的？」師對曰：「春風和暖，恭惟萬福。」淳熙乙未示眾曰：「淳熙二年閏，季秋九月旦；鬧處莫出頭，冷地著眼看；明暗不相干，彼此分一半；一種作貴人，教誰買柴炭？相喚相呼歸去來，上元定是正月半。」都下喧傳而疑之。明年果以上元示寂，辭世偈：</p>
<p style="margin-left:0em;text-indent:0em;" class="lg-abnormal"><div class='lg-row'>抝折秤鎚　掀翻露布　突出機先　鵶飛不度</div>
</p><p style="margin-left:0em;text-indent:2em">留七日，顏色不變。塔全身於寺右烏石峰，壽七十四。著《御書集》，入藏。</p>
</div>
<div class='div-other'><a id='mulu388' />
<p class='h3'>覺阿侍者</p><p style="margin-left:0em;text-indent:2em">日本國人，滕氏，通天台教，善書。與法弟金慶奮然航海而來，參瞎堂遠於靈隱。後至長蘆江岸，聞鼓聲，大悟。返靈隱，述〈投機五偈〉，其一曰：</p>

<div class="lg regular" style="margin-left:0em;"><div class='lg-row'>航海來探教外傳　要離知見脫蹄筌</div>
<div class='lg-row'>諸方參遍草鞵破　水在澄潭月在天</div>
</div><p style="margin-left:0em;text-indent:2em">遠稱善，後歸國。</p>
</div>
<div class='div-other'><a id='mulu389' />
<p class='h3'>濟顛祖師</p><p style="margin-left:0em;text-indent:2em">名道濟，台州李氏子。初參瞎堂，知非凡器。然飲酒食肉，有若風狂。監寺至不能容，呈之瞎堂。批云：「法門廣大，豈不容一顛僧耶？」人遂不敢言。及遠公既寂，出居淨寺。濟累顯神通，奇異多端。具見本傳，不能悉載。</p>
</div>
<div class='div-other'><a id='mulu390' />
<p class='h3'>懶菴道樞禪師</p><p style="margin-left:0em;text-indent:2em">臨濟宗，四安人，姓徐，嗣道場慧禪師。隆興初，詔住靈隱。孝宗皇帝召至內殿，問禪道之要，師答以「此事在陛下堂堂日用應機處，本無知見起滅之分、凡聖迷悟之別。第護正念則與道相應，應情卻物則業不能繫。」上為首肯數四。後退居永安蘭若，逍遙自適。有偈題壁曰：</p>

<div class="lg regular" style="margin-left:0em;"><div class='lg-row'>雪裏梅花香信息　池中月色夜精神</div>
<div class='lg-row'>來年可是無佳趣　莫把家風舉似人</div>
</div><p style="margin-left:0em;text-indent:2em">淳熙八年丙申八月坐逝，塔於永安。</p>
</div>
<div class='div-other'><a id='mulu391' />
<p class='h3'>最菴道印禪師</p><p style="margin-left:0em;text-indent:2em">臨濟宗，漢州人，嗣大慧杲，住持靈隱。上堂云：「大雄山下虎，南山鼈鼻蛇。等閒撞著，抱賞歸家。若也不惜好手，便與拔出重牙。有麼、有麼？」上堂云：「五五二十五，擊碎虛空鼓；大地不容針，十方無寸土；春生夏長復云何？甜者甜兮苦者苦。」中秋上堂，舉馬大師與西堂、百丈、南泉翫月公案；師云：「垂絲千尺，意在深潭。西堂振鬣，百丈擺尾。雖則衝波激浪，未免上他鉤線。南泉自謂躍過禹門，誰知依前落在巨網。即今莫有絕羅籠、出窠臼底麼？也好出來露個消息，貴知華藏門下不致寂寥。其或未然，此夜一輪滿，清光何處無？」</p>
</div>
<div class='div-other'><a id='mulu392' />
<p class='h3'>伊菴有權禪師</p><p style="margin-left:0em;text-indent:2em">臨濟宗，姓祁，昌化人。佛智開法靈隱，師參其會，時無菴為第一座。室中以「從無住本建一切法」為問，權答曰：「暗裏穿針，耳中出氣。」無菴可之，遂密付心印。佛智嘗問：「心包太虛、量廓沙界時如何？」師曰：「大海不宿死屍。」智撫其座曰：「此子他日當據此座、呵佛罵祖去。」後住常州華藏，嗣道場全公。淳熙庚子秋示微疾，留偈、趺坐而逝。茶毘，齒牙不壞，舍利無算。</p>
</div>
<div class='div-other'><a id='mulu393' />
<p class='h3'>佛照德光禪師</p><p style="margin-left:0em;text-indent:2em">臨濟宗，姓彭，別號拙菴，臨江軍人。參大慧杲得悟。師頭顱方正、廣顙豐頤、七處平滿，相者稱當為帝王師。淳熙四年，詔住光孝寺。師渡江而來，上問：「古有浮笠而渡者，可謂神通乎？」光曰：「宗門不貴神通也。」上問：「朕心與佛心是同、是別？」光曰：「直下無第二人。成一切性即心，離一切相即佛。」又問：「釋迦六年雪山，所成何事？」光曰：「將謂陛下忘卻。」帝大悅，賜號「佛照」，勅住靈隱。嘉泰三年入寂，有《奏對錄》行世。</p>
</div>
<div class='div-other'><a id='mulu394' />
<p class='h3'>誰菴了演禪師</p><p style="margin-left:0em;text-indent:2em">臨濟宗，福州人。嗣大慧杲，住靈隱。上堂云：「面門拶破，天地懸殊，打透牢關，白雲萬里。饒伊坐斷兩頭，別有轉身，三生六十劫也，未夢見在。」喝一喝，下座。</p>
</div>
<div class='div-other'><a id='mulu395' />
<p class='h3'>密菴咸杰禪師</p><p style="margin-left:0em;text-indent:2em">臨濟宗，應菴華法嗣。福州鄭氏子，母夢廬山僧而生。謁應菴於衢之明果菴，問：「如何是正法眼？」師曰：「破沙盆。」菴頷之。出世衢之烏巨，嗣天童華禪師，奉詔住靈隱。上堂：「世尊不說說，抝曲作直；迦葉不聞聞，望空啟告。馬祖即心即佛，懸羊頭賣狗肉；趙州勘菴主，貴買賤賣，分文不直。祇如文殊是七佛之師，因甚出女子定不得？河天月暈魚生子，槲葉風微鹿養茸。」後住天童示寂，塔太白中峰，為本寺第一十八代祖。</p>
</div>
<div class='div-other'><a id='mulu396' />
<p class='h3'>鐵牛宗印禪師</p><p style="margin-left:0em;text-indent:2em">臨濟宗，姓陳，鹽官人，嗣育王佛照光。寧宗時住持靈隱，上堂，舉南泉示眾云：「王老師自小養一頭水牯牛，擬向溪東牧，不免食他國王水草；向溪西牧，亦不免食他國王水草。如今不如隨分納些些，總不見得。」頌曰：</p>

<div class="lg regular" style="margin-left:0em;"><div class='lg-row'>不如隨分納些些　喚作平常事已差</div>
<div class='lg-row'>綠草溪邊頭角露　一簑煙雨屬誰家</div>
</div></div>
<div class='div-other'><a id='mulu397' />
<p class='h3'>藴衷禪師</p><p style="margin-left:0em;text-indent:2em">雲門宗，嗣中竺妙公。</p>
</div>
<div class='div-other'><a id='mulu398' />
<p class='h3'>松源崇岳禪師</p><p style="margin-left:0em;text-indent:2em">臨濟宗，龍泉人，姓吳。參靈隱密菴，杰指參「不是心、不是佛、不是物」，得悟。旋出世吳郡澄照，徙江陰光孝、無為冶父、鄱陽薦福、四明香山、蘇之虎丘。慶元三年被旨補靈隱。示眾曰：「明眼衲僧如何打失鼻孔、有賊無贜？」上堂：「大凡扶豎宗乘，須具頂門正眼，懸肘後靈符。只如保壽開堂，三聖推出一僧，保壽便打。三聖道：『與麼為人，瞎卻鎮州一城人眼去在。』保壽擲下拄杖，便歸方丈。二尊宿等閒一挨一拶，便乃發明臨濟心髓；只是不知性命總在這僧手裏，還有檢點得出者麼？昔年覓火和煙得，今日擔泉帶月歸。」嘉泰三年八月四日偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>來無所來　去無所去　瞥轉玄關　佛祖罔措</div>
</p><p style="margin-left:0em;text-indent:2em">跏趺而寂，壽七十一，坐夏四十。舊誌為本寺二十三代祖。全身塔北高峰之原。待制陸游放翁銘其塔，有曰：「讀師之語，峻峭嶒崪、下臨雲雨，如五千仞之華山；蹴天駕空、駭心眩目，如錢塘海門之濤；虎豹股栗、屋瓦震墮，如漢軍昆陽之戰。可謂臨濟正宗，應菴、密菴之真子孫也。放翁其知言者哉！」</p>
</div>
<div class='div-other'><a id='mulu399' />
<p class='h3'>破菴祖先禪師</p><p style="margin-left:0em;text-indent:2em">嗣密菴杰，族出蜀廣安氏。參密菴於風幡語，大徹。出世卧龍，辭去，遍遊吳中。於靈隱笑菴悟處分第一座，命說法。</p>
</div>
<div class='div-other'><a id='mulu400' />
<p class='h3'>無用淨全禪師</p><p style="margin-left:0em;text-indent:2em">臨濟宗。姓翁，越人，嗣大慧杲。師一至靈隱，眾請上堂，師曰：「靈山正派，達者猶迷。明來暗來，誰當辨的？雙收雙放，孰辨端倪？直讓千聖出來，也祇結舌有分。何以故？人歸大國方為貴，水到瀟湘始是清。」復曰：「適來松源和尚舉竹篦話，令天童納敗闕。諸人要知，聽取一頌，黑漆竹篦握起，疾雷不及掩耳。德山、臨濟茫然，懵底如何插嘴？」</p>
</div>
<div class='div-other'><a id='mulu401' />
<p class='h3'>敬叟居簡禪師</p><p style="margin-left:0em;text-indent:2em">臨濟宗，潼川龍氏，世業儒。依邑之廣福院圓澄得度。參別峰塗毒於徑山；往育王見佛照，機契；出世台之般若，遷報恩。真西山為江東部使者，虛東林命之，以疾辭。乃於飛來峰北澗埽一室，居之十年。人不敢以字稱，以「北澗」稱之。趙節齋奉請補靈隱，師笑曰：「吾日迫矣。」乃舉天童癡絕沖。淳祐丙午春示疾，三月二十八日索紙，書偈於紙尾。復書「五月一日珍重」六字。至期，昧爽索浴，浴罷，若假寐然，視之已示寂矣。壽八十三，臘六十二，有《北澗集》十九卷。張誠子序其集曰：「讀其文，宗密未知其伯仲；誦其詩，合參寥、覺範為一人。」</p>
</div>
<div class='div-other'><a id='mulu402' />
<p class='h3'>涵澤禪師</p><p style="margin-left:0em;text-indent:2em">住靈隱廣嚴道場。問：「如何是廣嚴家風？」師曰：「一塢白雲，三間茅屋。」「如何是佛法大意？」曰：「出澗泉清，高峰月白。」</p>
</div>
<div class='div-other'><a id='mulu403' />
<p class='h3'>笑翁妙堪禪師</p><p style="margin-left:0em;text-indent:2em">臨濟宗，毛氏子，四明人。參天童無用全公，室中嘗示以「狗子無佛性」話。一日全以竹篦劈口便打，師應聲，呈偈云：</p>
<p style="margin-left:0em;text-indent:0em;" class="lg-abnormal"><div class='lg-row'>大塗毒鼓　轟天震地　轉腦回頭　橫屍萬里</div>
</p><p style="margin-left:0em;text-indent:2em">全頷之。時朝廷奏令，僧得買紫衣，堪曰：「如是則財可主法矣。」抗疏廟堂，其議遂寢。以寺在屠沽之地，闢為林藪，立飛來峰門，重樹羅公處約碑，皆師事也。春秋七十二。</p>
</div>
<div class='div-other'><a id='mulu404' />
<p class='h3'>石鼓希夷禪師</p>
<div class='div-other'><a id='mulu405' /><p style="margin-left:0em;text-indent:2em">臨濟宗，嗣無用全公，為本寺二十八代，塔永安別苑。</p>
</div>
<div class='div-other'><a id='mulu406' />
<div class='div-other'><a id='mulu407' /><p style="margin-left:0em;text-indent:2em">今存〈和梁山遠禪師牧牛十頌〉，句法與梁山相埒，理趣超卓反有過焉。</p>
</div>
<div class='div-other'><a id='mulu408' />
<p class='h5'>一、尋牛</p>
<div class="lg regular" style="margin-left:0em;"><div class='lg-row'>只管區區向別尋　不知腳底已泥深</div>
<div class='lg-row'>幾回芳草斜陽裏　一曲新豐空自吟</div>
</div></div>
<div class='div-other'><a id='mulu409' />
<p class='h5'>二、見跡</p>
<div class="lg regular" style="margin-left:0em;"><div class='lg-row'>枯木嵒前差路多　草窠裏輥覺非麼</div>
<div class='lg-row'>腳跟若也隨他去　未免當頭蹉過他</div>
</div></div>
<div class='div-other'><a id='mulu410' />
<p class='h5'>三、見牛</p><p style="margin-left:0em;text-indent:0em;" class="lg-abnormal"><div class='lg-row'>識得形容認得聲　戴嵩從此妙丹青　徹頭徹尾渾相似　仔細看來未十成</div>
</p></div>
<div class='div-other'><a id='mulu411' />
<p class='h5'>四、得牛</p>
<div class="lg regular" style="margin-left:0em;"><div class='lg-row'>牢把繩頭莫放渠　幾多毛病未曾除</div>
<div class='lg-row'>徐徐驀鼻牽將去　且要回頭識舊居</div>
</div></div>
<div class='div-other'><a id='mulu412' />
<p class='h5'>五、放牛</p>
<div class="lg regular" style="margin-left:0em;"><div class='lg-row'>甘分山林寄此身　有時亦踏馬蹏塵</div>
<div class='lg-row'>不曾犯著人苗稼　來往空勞背上人</div>
</div></div>
<div class='div-other'><a id='mulu413' />
<p class='h5'>六、騎牛還家</p><p style="margin-left:0em;text-indent:0em;" class="lg-abnormal"><div class='lg-row'>指點前坡即是家　旋吹銅角出煙霞　忽然變作還家曲　未必知音肻伯牙</div>
</p></div>
<div class='div-other'><a id='mulu414' />
<p class='h5'>七、忘牛存人</p>
<div class="lg regular" style="margin-left:0em;"><div class='lg-row'>闌內無牛趁出山　煙簑雨笠亦空閒</div>
<div class='lg-row'>行歌行樂無拘繫　嬴得一身天地間</div>
</div></div>
<div class='div-other'><a id='mulu415' />
<p class='h5'>八、人牛俱忘</p>
<div class="lg regular" style="margin-left:0em;"><div class='lg-row'>慚愧眾生界已空　個中消息若為通</div>
<div class='lg-row'>後無來者前無去　未審憑誰繼此宗</div>
</div></div>
<div class='div-other'><a id='mulu416' />
<p class='h5'>九、返本過源</p>
<div class="lg regular" style="margin-left:0em;"><div class='lg-row'>靈機不墮有無功　見色聞聲不用聾</div>
<div class='lg-row'>昨夜金烏蜚入海　曉來依舊一輪紅</div>
</div></div>
<div class='div-other'><a id='mulu417' />
<p class='h5'>十、入鄽垂手</p><p style="margin-left:0em;text-indent:0em;" class="lg-abnormal"><div class='lg-row'>者漢親從異類來　分明馬頷與驢顋　一揮鐵棒如風疾　萬千門盡豁開</div>
</p></div></div></div>
<div class='div-other'><a id='mulu418' />
<p class='h3'>原肇禪師</p><p style="margin-left:0em;text-indent:2em">通州靜海潘氏子。受具，參浙翁於徑山，命掌記。由四明育王遷杭之淨慈、靈隱。嘗讚達摩偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>踏翻地軸與天關　合國人追不再還　去去一身輕似葉　長江千古浪如山</div>
</p></div>
<div class='div-other'><a id='mulu419' />
<p class='h3'>無準師範禪師</p><p style="margin-left:0em;text-indent:2em">蜀之梓潼雍氏。始見破菴於西華，後破菴居靈隱第一座，復往從之。因侍破菴遊石筍菴，菴之道者請益曰：「胡孫子捉不住，乞師方便。」庵曰：「用捉他作麼？如風吹水，自然成文。」師在傍，平生礙膺之物盡釋。出世，居徑山，為臨濟正傳。</p>
</div>
<div class='div-other'><a id='mulu420' />
<p class='h3'>石田法薰禪師</p><p style="margin-left:0em;text-indent:2em">臨濟宗，眉山彭氏子。參破菴祖先，室中舉「世尊拈花、迦葉微笑」，師云：「焦磚打着連底凍，赤眼撞著火柴頭。」破菴陰奇之。端平二年詔靈隱住持，示眾云：「但得本，莫愁<span class='corr'>末</span>。喚甚麼作本、喚甚麼作<span class='corr'>末</span>？松柏千年青，不入時人眼；牡丹一日紅，滿城公子醉。」退院保壽，促辦終焉。師累遷望剎，閱三十有二年。<span class='corr'>撙</span>節足用，而人咸樂施。見世之為募者，鷺伺狐探，咨且囁嚅，鄙且賤之；而土木金碧，在處成就焉。嘗建接待寺於西溪，曰「寶壽」。</p>
</div>
<div class='div-other'><a id='mulu421' />
<p class='h3'>癡絕道冲禪師</p><p style="margin-left:0em;text-indent:2em">臨濟宗，武信人，姓荀氏。少長習進士業，棄之，受釋氏於梓州妙音院。聞松源唱道於饒之薦福，徑造其門，以歲饑不受。曹源以雲居首座出世妙果，師聽其入門語有省。嘉定己卯，由徑山第一座出世嘉禾光孝。淳祐甲辰有旨移靈隱，謂是大父密菴、伯父松源宏道之地也。後理宗取下菜園地，建閻妃功德寺；即日退院，躬荷包笠，往遊廬山。遣使留之，不回，乃賜靈隱古蕩千畝、圩田若干畝與易。後住徑山。師才學浩瀚，每日以一篋付侍者，有求其語者，投之篋中。鐘定後，侍者進篋秉燭，隨紙多寡俱盡，日以為常。上堂：「有一人，一念頓證，墮在佛數；有一人，屢劫闡提，不願成佛。且道那個合受人天供養？」良久云：「蝶穿芳徑雙眉溼，蜂掠殘花兩股肥。」臨示寂，手書龕記并遺書十數，且曰：「無準忌在三月十八日，吾以十五日即行，不能瓣香修供。」侍僧亟以遺偈請，師謂曰：「末後一句無可商量，只要個人直下承當。」即命筆，書辭眾上堂語。至夜分，起坐，移頃而逝。壽八十二，臘六十一。茶毘，舍利五色者無數。</p>
</div>
<div class='div-other'><a id='mulu422' />
<p class='h3'>妙峰之善禪師</p><p style="margin-left:0em;text-indent:2em">臨濟宗，吳興劉氏子。參佛照光於鄮山，照舉「風幡」語，師直箭機鋒，蒙印可，贈偈曰：「今日與君通一線，斬釘截鐵起吾宗。」乃遊匡廬，面壁妙高峰下十載，出世慧因、洪福、萬年諸剎。會天童虛席，時鄭清之秉鈞軸，謂非師莫宜居，因勉師行。師答曰：「老僧踰耄矣，尚夜行不休乎？」鄭公高之。僧問：「如何是不入眾流句？」師云：「烏龜鑽破壁。」僧曰：「如何是妙體無私句？」師云：「百匹馬中一頭驢。」僧云：「如何是瞬目揚眉句？」師云：「花雨岩前石點頭。」僧云：「如何是奇特事？」師曰：「紫薇花下紫薇郎。」僧云：「學人不會。」師云：「三十年後。」晚住靈隱，上堂云：「久參高士，眼空四海，鼻孔撩天，見也見得親，說也說得親，行也行得親，用也用得親，只是未識老僧拄杖子在。何以故？將成九仞之山，不進一簣之土。」師平生善誘，一經指授，輒神融意悟。端平二年九月示寂，壽八十四，臘七十一。茶毘，舍利不可數計。塔靈隱西岡，鄭清之為銘。法嗣有徑山珍、東叟穎、友雲䥐、霜林果、無方安、雪翁立。</p>
</div>
<div class='div-other'><a id='mulu423' />
<p class='h3'>高原祖泉禪師</p><p style="margin-left:0em;text-indent:2em">臨濟宗，金山道奇法嗣。上堂，舉九祖伏䭾蜜多尊者問八祖佛䭾難提尊者「父母非我親」話，頌曰：</p>
<p style="margin-left:0em;text-indent:0em;" class="lg-abnormal"><div class='lg-row'>父母分明非我親　祖師肝膽向人傾　直下若然親薦得　優曇花發火中春</div>
</p><p style="margin-left:0em;text-indent:2em">〈贈黃漢嶺開接待偈〉曰：</p>
<p style="margin-left:0em;text-indent:0em;" class="lg-abnormal"><div class='lg-row'>路繞懸崖萬仞頭　行人到此一場愁　驀然得個休歇處　重曡關山信腳遊</div>
</p></div>
<div class='div-other'><a id='mulu424' />
<p class='h3'>笑菴了悟禪師</p><p style="margin-left:0em;text-indent:2em">臨濟宗，姑蘇人，天童杰法嗣。上堂，舉睦州因僧問：「以一重去一重即不問，不以一重去一重時如何？」睦州曰：「昨朝栽茄子，今日種冬瓜。」師頌曰：</p>
<p style="margin-left:0em;text-indent:0em;" class="lg-abnormal"><div class='lg-row'>昨朝栽茄子　今日種冬瓜　一聲河滿子　明月落誰家</div>
</p></div>
<div class='div-other'><a id='mulu425' />
<p class='h3'>虛舟普度禪師</p><p style="margin-left:0em;text-indent:2em">臨濟宗，揚州人，姓史氏。稍長，絕無處俗意，母識其志，俾依郡之天寧出家。會與畢將軍遇，大奇之，曰：「此兒短小精悍，音吐如鐘，他日法中向上爪牙也。」攜歸武林，禮東堂院祖信，奮志參方。初見鐵牛印於靈隱，已而江東西湖南北悉遍歷焉。時無得唱道饒州薦福，師決志叩請。其遷福嚴、華藏亦與俱。偶入室次，得問：「不與萬法為侶者是甚麼人？」師曰：「金香爐下鐵崑崙。」得曰：「將為這矮子有長處，見解只如此。」師曲躬作禮，曰：「謝和尚證明。」景定間，太傅賈魏公奏補中天竺，請旨，陞靈隱。上堂，舉臨濟和尚道：「有一人論劫在途中、不離家舍，有一人離家舍、不在途中，那個合受人天供養？」師曰：「兔馬無角，羊牛有角，寸毫尺釐，天地寥廓。潘閬倒騎驢，攧殺黃幡綽。」師住徑山，值火，志圖復興。將有緒，俄示微恙，索筆大書曰：「一十二年駕無底船，踏翻歸去，明月一天。」全身塔寺東十里罘塢之陽。</p>
</div>
<div class='div-other'><a id='mulu426' />
<p class='h3'>東谷光禪師</p><p style="margin-left:0em;text-indent:2em">臨濟宗，嗣明極祚，天童密孫也。</p>
</div>
<div class='div-other'><a id='mulu427' />
<p class='h3'>泰禪師</p><p style="margin-left:0em;text-indent:2em">曹洞宗，雪庭裕法嗣，芙蓉楷後也。</p>
</div>
<div class='div-other'><a id='mulu428' />
<p class='h3'>退耕寧禪師</p><p style="margin-left:0em;text-indent:2em">臨濟宗。初住嘉興崇聖，次之蘇，居報恩、慧日、承天、萬壽，至靈隱。上堂：「目前無法，意在目前。雨餘山色翠，風暖鳥聲喧。」拍禪牀一下，云：「堪笑老胡無轉智，少室峰前坐九年。」上堂，舉香林因僧問「年窮歲暮」話，師頌曰：</p>
<p style="margin-left:0em;text-indent:0em;" class="lg-abnormal"><div class='lg-row'>王老燒錢　言端語端　錦包特石　鐵裹泥團</div>
</p><p style="margin-left:0em;text-indent:2em">上堂：「極目千峰鎖翠，滿空栁絮蜚緜。可憐無位真人，一向草宿露眠。啞三春，看又過，何日是歸年？」</p>
</div></div>
<div class='div-other'><a id='mulu429' />
<div class='div-other'><a id='mulu430' />
<p class='h3'>大川普濟禪師</p><p style="margin-left:0em;text-indent:2em">臨濟宗，奉化人。元初住持靈隱，纂修《五燈會元》。嗣徑山如琰。上堂，舉睦州因僧問：「如何是祖師西來意？」州云：「一隊衲僧來，一隊衲僧去。」頌曰：</p>
<p style="margin-left:0em;text-indent:0em;" class="lg-abnormal"><div class='lg-row'>一隊衲僧來　一隊納僧去　打破睦州關　大地無寸土</div>
</p><p style="margin-left:0em;text-indent:2em">〈題世尊出山相偈〉曰：</p>

<div class="lg regular" style="margin-left:0em;"><div class='lg-row'>龍章鳳質出王宮　肘露衣穿下雪峰</div>
<div class='lg-row'>志願必空諸有界　不知諸有幾時空</div>
</div></div>
<div class='div-other'><a id='mulu431' />
<p class='h3'>虎巖淨伏禪師</p><p style="margin-left:0em;text-indent:2em">臨濟宗，出世潭州石霜，嗣虛舟度禪師。至元二十六年住持。築室虎頭巖蓮華峰麓而終焉。</p>
</div>
<div class='div-other'><a id='mulu432' />
<p class='h3'>如因禪師</p><p style="margin-left:0em;text-indent:2em">臨濟宗，石田法嗣。</p>
</div>
<div class='div-other'><a id='mulu433' />
<p class='h3'>悅堂祖誾禪師</p><p style="margin-left:0em;text-indent:2em">臨濟宗，南康人，周氏子。至杭見斷橋於淨慈，橋問：「臨濟三遭黃檗痛棒是否？」師云：「是！」橋云：「因甚大愚肋下築三拳？」師云：「得人一牛，還人一馬。」橋頷之。橋逝，柏山介石來補處。室中舉「柏子」話，師擬議，石抗聲曰：「何不道黃鶴樓前鸚鵡洲？」師於言下頓悟。元貞初，奉詔赴闕，稱旨，賜璽書，號「通慧」。大德九年陞住靈隱。嘗勘一僧云：「微塵諸佛在你舌上，三歲聖教在你腳下，何不瞥地？」僧罔措，師便喝。訣眾偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>緣會而來　緣散而去　撞倒須彌　虛空獨露</div>
</p><p style="margin-left:0em;text-indent:2em">春秋七十有五，僧臘五十有二。</p>
</div>
<div class='div-other'><a id='mulu434' />
<p class='h3'>玉山德珍禪師</p><p style="margin-left:0em;text-indent:2em">臨濟宗，南康人，嗣虛舟度。元初住靈隱，奉旨入覲，賜號「佛光海印大師」以歸。偈頌脫口，宛如宿成。時有物出目中，瑩潔如珠，皆舍利也。歐陽玄為塔銘。</p>
</div>
<div class='div-other'><a id='mulu435' />
<p class='h3'>正傳禪師</p><p style="margin-left:0em;text-indent:2em">臨濟宗。至大元年住持靈隱，覺皇殿蠹朽傾頹，師捐資，與平章張締建，皇慶間落成。</p>
</div>
<div class='div-other'><a id='mulu436' />
<p class='h3'>元叟行端禪師</p><p style="margin-left:0em;text-indent:2em">臨濟宗，臨海何氏子。文字不由師授，自然能通。少愛靈隱山水清勝，止焉。自稱寒拾里人。嗣徑山藏叟珍，叟示寂，至淨慈依石林鞏公。虎岩伏時住徑山，請師居第一座。大德中住中天竺，皇慶壬子遷靈隱，尋賜號「佛日普照」，凡三被金襴袈裟之寵。辭歸，養高於良渚之西菴，以呵叱怒罵為門弟子慈切之誨，以不近人情行天下大公之教。師之利物皆陰為之，而沒齒不言。至正辛巳訣眾云：「本無生滅，焉有去來？冰河發燄，鐵樹花開。」世壽八十八，僧臘七十六。全身窆於寂照院。弟子住靈隱者，竹泉、淨林、性原、慧明、天鏡、原瀞。其他古鼎銘、夢堂噩、楚石琦，皆諸方之崢嶸者。</p>
</div>
<div class='div-other'><a id='mulu437' />
<p class='h3'>獨孤淳朋禪師</p><p style="margin-left:0em;text-indent:2em">賜號「普覺」。常以〈定武蘭亭〉贈趙子昂，欲與重結翰墨緣，住持靈隱。元延祐五年，奉旨斷還九里松集慶占路，上表謝。其文云：「佛慧普覺大禪師，杭州路景德靈隱禪寺住持，臣僧淳朋言」云云。上堂云：「寺前一片閒田地，曠大劫來無四至。今朝恢復又歸來，坐斷腳頭並腳尾。東也是，西也是，南也、北也無不是。畢竟酬恩作麼生？直指堂前香一炷。」</p>
</div>
<div class='div-other'><a id='mulu438' />
<p class='h3'>圓通竹田禪師</p><p style="margin-left:0em;text-indent:2em">臨濟宗，常住金陵諸處說法。元至順三年迎歸，住持本寺。金陵諸山送師疏見後。</p>
</div>
<div class='div-other'><a id='mulu439' />
<p class='h3'>東嶼禪師</p><p style="margin-left:0em;text-indent:2em">臨濟宗，松源之四傳也，見宣政院疏。為本寺五十二代禪師。</p>
</div>
<div class='div-other'><a id='mulu440' />
<p class='h3'>照菴慧炬律師</p><p style="margin-left:0em;text-indent:2em">照菴慧炬律師，明天台教，諸暨人，住理公巖。周伯琦為篆記，與黃溍友善。溍文章名天下，求之者或遭怒罵，惟於師了無所靳。洪武初，海潮衝岸，壞民廬舍。師為潮神說三皈戒，楊枝灑處即止不崩。時稱炬菩薩。</p>
</div>
<div class='div-other'><a id='mulu441' />
<p class='h3'>慧眼可光禪師</p><p style="margin-left:0em;text-indent:2em">靈隱僧。述達摩西來，留二十字，如織錦迴文，翻覆讀之，成四十韻，以接中下之機：</p>
<div style="margin-left:5em"><img src='../images/GA023p0192_01.gif' alt='GA023p0192_01.gif' /></div>
</div>
<div class='div-other'><a id='mulu442' />
<p class='h3'>竹泉法林禪師</p><p style="margin-left:0em;text-indent:2em">臨濟宗，別號了幻，俗姓黃，台之寧海人。參元叟於中天竺。東嶼在淨慈，招分半座。居淨慈蒙堂，不出者九年。至元四年遷靈隱，宗風大振。順帝錫以金襴法衣。時寂照在徑山，父子同時唱道，五山人以為盛事。上堂：「古杭管內，靈隱名山，肇建於東晉咸和年間，慧理法師為第一祖。今日上元令節，諸處放燈，知事值歲，各各照管風燭。」便下座。大龍翔席虛，星吉大夫遣幣聘，辭不赴。使者三往返，師遊於會稽山中。行院知不可强，具疏請師仍住靈隱。又三年，退處了幻菴。至正十五年春感末疾，二月二日集眾，敘平生本末，且誡之曰：「佛法下衰，無甚於今，宜各努力。吾世緣止於斯矣。」索筆書偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>七十二年　虛空釘橛　末後一句　不說不說</div>
</p><p style="margin-left:0em;text-indent:2em">遂奄然而化。龕留十日，顏色不變。全身窆於松源塔西。塔前古桂，當春吐花，清香滿路，見者歎异。侍講學士黃公晉卿目見其事，故自書塔銘序之。</p>
</div>
<div class='div-other'><a id='mulu443' />
<p class='h3'>見心來復禪師</p><p style="margin-left:0em;text-indent:2em">臨濟宗，以南至生故也。豐城人。參南楚悅於徑山，得其心要。至元七年住靈隱。洪武三年，以十大高僧徵。虞文靖、黃文獻與結方外交，為左覺義。與太祖子蜀王甚善。王就國，命作正心、觀道、崇本、敬賢四箴。未幾，以詩含諷被刑。弟子曇鍠編其集，宋學士濂序之，稱其「穠麗演迤，整暇森嚴，劍出匣而珠走盤也。」</p>
</div></div>
<div class='div-other'><a id='mulu444' />
<div class='div-other'><a id='mulu445' />
<p class='h3'>天鏡原瀞禪師</p><p style="margin-left:0em;text-indent:2em">臨濟宗，會稽倪氏子。登華頂，參無見覩。又如玉几，見石室瑛；室與語，大奇之，曰：「吾法叔徑山元叟和尚具大眼目，今代妙喜也。子欲了己躬事，往見，勿後！」師遂參叟於不動軒。入門，叟震威一喝，師不覺汗流浹背。尋游金陵，見笑隱於龍翔。上江西，禮諸祖塔像。至臨川，訪虞文靖公，道話契合，延師度夏，為作〈斷江塔銘〉、〈樸隱軒銘〉。至正丙申，出世邑之長慶，遷天衣。洪武五年，設廣薦法會於鍾山，詔天下高名尊宿，輪座說法，師預焉。九年冬，杭諸山請居靈隱，曰：「而祖佛照妙峰、而父寂照、而兄了幻，皆說法靈隱。於今振墮緒、提宏綱，舍和尚其誰哉？」師幡然而起。上堂：「即心即佛，嘉州牛喫禾；非心非佛，益州馬腹脹。不是心，不是佛，天下覓醫人，炙猪左膊上。」良久云：「嗁得血淋無用處，不如緘口過殘春。」終時年六十七，臘五十五。</p>
</div>
<div class='div-other'><a id='mulu446' />
<p class='h3'>古鼎祖銘禪師</p><p style="margin-left:0em;text-indent:2em">姓應氏。元叟端在靈隱，往從焉。叩黃龍南在慈明因緣，叟詰之曰：「只如趙州云：『臺山婆子被我勘破。』慈明笑曰：『是罵耶？』你且道二老漢用處，是同是？」師云：「一對無孔鐵鎚。」叟曰：「黃龍直下悟去，又且如何？」師云：「也是病眼見空華。」叟曰：「不是、不是！」師擬進語，叟便喝，師當下廓然，即命居記室。自是聲譽頓發。後住徑山，法席甚盛，賜號「慧性宏覺普濟禪師」。</p>
</div>
<div class='div-other'><a id='mulu447' />
<p class='h3'>慧明性原禪師</p><p style="margin-left:0em;text-indent:2em">臨濟宗，號幻隱，俗台之黃巖項氏子。洪武五年選舉高僧，師與焉。十一年戊午，師至靈隱，振揚宗風，建本寺大殿，修北峰之塔，皆師事也。室中垂語曰：「蓮華峰被蚍蜉食卻半邊，因甚麼不知？」又曰：「冷泉亭吞卻壑雷亭即不問，南高峰與北高峰鬥額是第幾機？」罕有契之者。以僧誣語被逮，至所司，憩座下，端坐說偈而化。為洪武十九年六月二十三日，壽六十九。</p>
</div>
<div class='div-other'><a id='mulu448' />
<p class='h3'>酉菴曇噩禪師</p><p style="margin-left:0em;text-indent:2em">慈溪王氏子。元叟端補靈隱，門風高，非宿學，莫敢窺其門。師直往咨叩，了無畏懼。機契，命掌內記。出世天台之國清。洪武三年詔徵江南有道僧，師居其首。</p>
</div>
<div class='div-other'><a id='mulu449' />
<p class='h3'>空叟忻悟禪師</p><p style="margin-left:0em;text-indent:2em">臨濟宗，俗姓鈕，吳人，徑山愚菴嗣。洪武戊辰住靈隱，居四年，叢林改觀。以前住持逮至京，病卒於行，洪武二十四年夏四月三日也。門人窆骨於靈隱之東岡，為本寺六十五代。有三會語錄、宋濂銘塔，今存。</p>
</div>
<div class='div-other'><a id='mulu450' />
<p class='h3'>用貞輔良禪師</p><p style="margin-left:0em;text-indent:2em">臨濟宗，范文正公十世孫。參笑隱，一見契之，號「貞悟禪師」。靈隱直指堂乃其建也。舉揚大法，不務緣飾。復以淨土觀門為苦海舟航，時兼修之。既示寂，舍利玉潔珠圓，宋濂為之銘。</p>
</div>
<div class='div-other'><a id='mulu451' />
<p class='h3'>無文本褧禪師</p><p style="margin-left:0em;text-indent:2em">臨濟宗，別號無見，謝氏子，嗣孤峰德禪師。洪武二十八年住靈隱。又四年示寂。偈曰：</p>

<div class="lg regular" style="margin-left:0em;"><div class='lg-row'>吾年七十有五　涅槃生死不墮</div>
<div class='lg-row'>虛空背上翻身　靠倒飛來小朵</div>
</div><p style="margin-left:0em;text-indent:2em">茶毘，頂骨不壞，舍利無算。有《和同安察禪師十玄談》最可傳誦，餘詳〈心泰塔銘〉，為本寺六十六代。</p>
</div>
<div class='div-other'><a id='mulu452' />
<p class='h3'>行中守仁禪師</p><p style="margin-left:0em;text-indent:2em">號一初，富春人，靈隱僧。從楊廉夫、張伯雨遊，能詩，善書法。洪武中，徵授僧錄司右善世。一初有志事業，不偶為僧。嘗言：「我輩從事文墨，非以廢道，蓋有不得已也。」在京賦〈翡翠詩〉：</p>

<div class="lg regular" style="margin-left:0em;"><div class='lg-row'>見說炎州進翠衣　網羅一日遍東西</div>
<div class='lg-row'>羽毛亦足為身累　那得秋林靜處棲</div>
</div><p style="margin-left:0em;text-indent:2em">為太祖所見，怒而罪之。所著有《夢觀集》。守仁詩與見心，俱超絕羣輩，而皆不免於患，亦猶翡翠之為災也。</p>
</div>
<div class='div-other'><a id='mulu453' />
<p class='h3'>可純禪師</p><p style="margin-left:0em;text-indent:2em">臨濟宗，象山胥氏子。參古鼎銘入室。洪武三十八年授杭郡都掌教，住靈隱。永樂四年寂於京，茶毘，靈骨塔涵澤菴。為本寺六十七代。</p>
</div>
<div class='div-other'><a id='mulu454' />
<p class='h3'>無杰善才禪師</p><p style="margin-left:0em;text-indent:2em">臨濟宗，嗣無文。永樂元年住靈隱，增塑三世金身，創雙桂菴以奉師塔，修寺誌遺文數篇不忘，至今賴之。為本寺六十八代。</p>
</div>
<div class='div-other'><a id='mulu455' />
<p class='h3'>思擴性空禪師</p><p style="margin-left:0em;text-indent:2em">臨濟宗，慈谿人，徐氏子。參無文褧公。永樂十九年遷住靈隱，奉旨修經，授僧錄司左覺義。洪熙元年寂於京，塔寺在天香菴。為本寺六十九代。</p>
</div>
<div class='div-other'><a id='mulu456' />
<p class='h3'>伐石良玠禪師</p><p style="margin-left:0em;text-indent:2em">宣德九年住持靈隱。先是寺災，師建蘇州虎邱寺大殿，遂禮師主寺。寺之建豎，師之功也。為本寺七十四代。</p>
</div>
<div class='div-other'><a id='mulu457' />
<p class='h3'>慎菴祥禪師</p><p style="margin-left:0em;text-indent:2em">海昌李氏子。少穎悟，經書過目成誦。受具戒於前住持全菴理公，嗣法壁菴璘公。景泰間出主顯寧。天順間主本寺，大開鑪鞴，學者景從。方丈間兩廡，是師傾橐所葺也。</p>
</div>
<div class='div-other'><a id='mulu458' />
<p class='h3'>前溪德明禪師</p><p style="margin-left:0em;text-indent:2em">黃巖人，姓林。嘉靖間，海寇焚湖墅，山後西溪男婦踰嶺避亂。寺僧皆以寇必至，議棄寺各竄；惟師立主合眾，結臺於大路，聲勢相援，寇遂不敢至。師又為粥以濟貧乏，於是人有固志。年八十一，為本寺一百五代。</p>
<p style="margin-left:2em">按德明以前有幻菴修、慎菴祥、敬堂慇、大慈頤、南京識、天鏡淨、遠菴恭、東山曉、獨芳蓮、大川淮、北峰讚、可泉璽、博菴廣、愛山遷、恕堂忠、竹泉權、西隱方、無言諷、冷泉聲、聽泉禧；德明以後，橫溪亮、見峰輔、靈峰永、冬嶺秀、小山良、近山良、仰峰奎、南谷寧，皆前後住持也。</p>
</div>
<div class='div-other'><a id='mulu459' />
<p class='h3'>易菴如通禪師</p><p style="margin-left:0em;text-indent:2em">臨濟宗，姓杭。母潘氏夢梵僧借宿而覺，即日娩。十五出家，禮大海和尚為師。未幾，往雙徑萬松和尚抉擇心要。松問：「如何是白雲不倚青山住？」答：「明月常懸古澗心。」松為首肯，乃繼臨濟正宗二十七世。嘉靖癸亥，司寇五臺陸公延禮，住持南山慧因，前後改觀。萬曆壬午，冢宰元洲張公禮致，住持北山靈隱，重建大覺殿。數十年瓦礫，一旦更新，師之功為不可泯也。</p>
</div>
<div class='div-other'><a id='mulu460' />
<p class='h3'>具德弘禮禪師</p><p style="margin-left:0em;text-indent:2em">臨濟宗，為臨濟三十二世；紹興張氏子。初為鍛工，已習道家言。後又讀《首楞嚴》而善之。披剃受具，參三峰漢老人於安隱，徹悟宗旨。服勤十七載遂承囑付。師出世雲門廣孝、維揚天靈及佛日顯寧諸處，俱稱千人善知識；而於靈隱破院久住，法席一新，建置甚盛。復應請住徑山，大弘祖道。後至維揚天寧，甫七日，無疾坐化。以靈隱言，理公為祖，延壽為宗，而師以中興兼創置，靈隱自來禪德未之有也。壽六十八，塔全身於靈隱慧日軒。餘俱詳總錄。</p>
</div></div>
<div class='div-other'><a id='mulu461' />
<div class='div-other'><a id='mulu462' />
<p class='h3'>晦山戒顯禪師</p><p style="margin-left:0em;text-indent:2em">臨濟宗，字願雲，太倉王氏子。弱齡遊泮，稱名儒。甲申國難，作詩文告廟；入金陵華山禮三昧老人，祝髮受具。遍參天童、雪嶠諸大老。復參靈隱具和尚，於皋亭大悟「雲門拄杖」話，遂嗣法焉。初隱廬山，次開法雲居，一住十載。嗣住東湖薦福、黃梅四祖、臨皋安國、武昌寒溪、荊州護國、撫州疎山，化行江楚，道望大著。康熙丁未，具老人遷雙徑，命師繼席靈隱。語錄、詩文有若干卷，盛行於世。</p>
</div>
<div class='div-other'><a id='mulu463' />
<p class='h3'>五嶽濟玹禪師</p><p style="margin-left:0em;text-indent:2em">古越吳氏子也。母周氏夢日輪昇天而姙。及師生，聞空中音樂。三歲誦《心經》如宿記。成童出家石屋，十七歲即遊方、登講肆。甫聽即講，猶如瓶瀉。受具天童密祖，問「祖西來大意」，祖棒云：「向者裏會取。」師便有入處。歸越，沙溪作務，將盥沐，觸翻水盆，得大脫灑。即遍扣，謁具和尚於顯寧，遂契以嗣。凡具和尚倡化諸剎，皆師佐揚。師出世安隱，遇火，重興之。他如鹿城安禪，海昌安國，罔不過化存神。於是聲名洋溢，彼都人士相率敦請。先福善、次夕照、次隆安、津梁、正遠。乃靈隱祖席非師不可，遂延師歸補處焉。整頹緒，振弘綱。和碩康親王駐浙，慕師義，禮敬請法。師固道高，而王之衞法弘願亦不少概見云。</p>
</div></div></div>
<p class='juan'>武林靈隱寺誌卷之三下終</p>
</div><!-- end of div[@id='body'] -->
</body></html>