<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>武林靈隱寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu151' />
<p class='juan'>武林靈隱寺誌卷之二</p>
<div class='div-other'><a id='mulu152' />
<p class='h1'>梵宇</p>
<div class='div-other'><a id='mulu153' /><p style="margin-left:0em;text-indent:2em">昔佛以正法教天下，而復立像法者，以正法深微幽奧，初心難測；有像法在，使轉輪與聽法者皆于是乎準焉。故必建寺，寺者聚也，言三寶之所聚也。入門列四天王者，表護世功在前也。中坐慈氏者，表當念即可入一生補處位也。向內建韋天者，尊其道肅三洲、向佛而擁護也。三世佛者，表三際代禪而覺體不動也。殿中左右列應真、諸天者，表真俗二諦互顯中諦也。觀世音擁于殿後壁者，普門示現也。後有樓閣者，普賢萬行為諸佛之長子，而因緣果滿也。像法之大義如此。又聞一千年像法，後五百年滅壞。今靈隱在像法滅壞之秋，具和尚獨力鼎新，功勛莫大焉。為誌梵宇第四。</p>
<p style="margin-left:0em;text-indent:2em">寺自晉咸和間，理公開山。山門榜曰「絕勝覺場」，葛洪所書。正殿曰「覺皇寶殿」，為宋理宗御書。五季、隋興廢莫考。至唐初，自宋之問咏靈隱詩，承聯未就，遶廊行吟；駱賓王時避禍，隱于僧，乃續曰「樓觀滄海日，門聽浙江潮」。之問欣然用之，靈隱之名大著。大曆六年修，會昌廢教，寺毀僧散。後稍興復，規制未宏。至吳越錢忠懿王，國富民殷，命永明延壽禪師重為開拓，殿宇一新。建石幢、二殿，仍覺皇之舊。殿後為千佛閣，最後為法堂。以東空建百尺彌勒閣。宋真宗景德四年，賜稱「景德靈隱禪寺」。南渡後，高、孝二宗翠華屢幸。理廟親灑宸翰，增輝山水，當時號稱禪窟，為五名山之第二山焉。改法堂為直指堂，賜直指堂印。元至大元年，殿歲久蠹朽，住持正傳撤故為新，皇慶元年落成。至正己亥燬于兵。癸卯，住持輔良始建方丈、伽藍堂。明洪武十七年，住持慧明重建覺皇殿。永樂元年，僧善才募施，裝塑大佛、諸天及諸供具。宣德五年閏十二月八日，覺皇殿災。九年，住持曇瓚建左右翼門；住持良玠重建正殿，復還舊觀。隆慶三年三月燬于雷火。萬曆壬午，住持如通開講說法，士庶雲集。五年鳩工飭材，百廢具舉。以癸未冬十二月始事，越五年落成。殿倣唐式用柱，平頭四十八，石柱十六，易名大雄寶殿。越今六十餘年，寺穨廢，存者十無一二。大殿、直指堂、轉輪殿，亦僅存而已。大清御世，順治己丑春二月，各房僧眾外護，合力敦請具德和尚住院。和尚相隨數百僧，戮力締造。庚寅營造方始，堂室次第鼎新。戊戌三月廿六大殿災，天將以除舊布新屬和尚也。辛丑七月十七日，大殿與天王殿同日鼎建。十八年間營造，無不高大寬敞，丹碧一新。凡為殿者七：天王殿、大雄寶殿、藏殿、伽藍殿、羅漢殿、金光明殿、大悲殿。為堂者十二：祖堂、法堂、直指堂、大樹堂、東禪堂、西禪堂、東戒堂、西戒堂、齋堂、客堂、擇木堂、南鑑堂。為閣者四：華嚴閣、聯燈閣、焚香閣、青蓮閣。為軒者三：面壁軒、青猊軒、慧日軒。為林者一：玉樹林。為樓者三：響水樓、看月樓、萬竹樓。為房、為室、為公所者十：雙桂室、香積廚、圃室、浴室、各寮房、公所。而鐘樓增建為古百尺彌勒閣。計自斬荊誅棘，以迄落成，辛勤瘏瘁二十餘年，致殿閣巍峩，堂寮鱗砌，佛像嚴麗，金碧輝煌。從內至外，無一殿一堂、一樓一閣、一房一舍不脫體斬新者。雖曰重興，實同開創。蓋代功蹟，古今未有也。大殿、天王殿、鐘樓，皆募檀信；其餘都積香信為之。錢糧鉅萬，一時湊集。真千年香火、萬年常住；臨濟光明、三峰法道永久不替。晦山和尚補五載之內，完飛來峰牌坊，建具和尚慧日塔院，置普同塔三座。其他未竟，容次補入。</p>
</div>
<div class='div-other'><a id='mulu154' />
<p class='h2'>開列新建殿堂、樓閣、寮舍、庄院名目</p>
<div class='div-other'><a id='mulu155' />
<p class='h3'>大雄寶殿</p><p style="margin-left:0em;text-indent:2em">高十三丈五尺。規制宏敞、丹雘精麗，不減化樂天宮，為九州名山之冠。順治辛丑年七月十七日建。</p>
</div>
<div class='div-other'><a id='mulu156' />
<p class='h3'>天王殿</p><p style="margin-left:0em;text-indent:2em">高七丈。辛丑年七月十七日與大殿同日建。</p>
</div>
<div class='div-other'><a id='mulu157' />
<p class='h3'>輪藏殿</p><p style="margin-left:0em;text-indent:2em">順治庚寅春移建于東首鐘樓南。</p>
</div>
<div class='div-other'><a id='mulu158' />
<p class='h3'>伽藍殿</p><p style="margin-left:0em;text-indent:2em">康熙壬寅秋建于華嚴閣右，即妙應閣舊址。</p>
</div>
<div class='div-other'><a id='mulu159' />
<p class='h3'>羅漢殿</p><p style="margin-left:0em;text-indent:2em">五十四間。順治戊戌冬建于西禪堂之下。</p>
</div>
<div class='div-other'><a id='mulu160' />
<p class='h3'>金光明殿</p><p style="margin-left:0em;text-indent:2em">九間。順治乙未秋建于蘸筆池上。</p>
</div>
<div class='div-other'><a id='mulu161' />
<p class='h3'>大悲殿</p><p style="margin-left:0em;text-indent:2em">六間。順治戊戌春建在聯燈閣後、蘸筆池前。</p>
</div>
<div class='div-other'><a id='mulu162' />
<p class='h3'>祖師殿</p><p style="margin-left:0em;text-indent:2em">八間。順治乙未冬建于羅漢殿之下。</p>
</div>
<div class='div-other'><a id='mulu163' />
<p class='h3'>法堂</p><p style="margin-left:0em;text-indent:2em">高七丈二尺，五間。順治戊戌十二月十日建，宋時指心堂。明正統間僧玹理建，毀。萬曆乙酉僧如通建。大殿災後，具和尚先建法堂于殿後，是指心堂故址也。　下戒壇一座。</p>
</div>
<div class='div-other'><a id='mulu164' />
<p class='h3'>方丈直指堂</p><p style="margin-left:0em;text-indent:2em">高六丈七尺。癸卯年十一月十日建。</p>
</div>
<div class='div-other'><a id='mulu165' />
<p class='h3'>面壁軒樓</p><p style="margin-left:0em;text-indent:2em">七間，高三丈七尺。順治十三年冬建，在方丈之左。</p>
</div>
<div class='div-other'><a id='mulu166' />
<p class='h3'>青猊軒樓</p><p style="margin-left:0em;text-indent:2em">六間，高三丈六尺。順治十四年冬建，在方丈之右。</p>
</div>
<div class='div-other'><a id='mulu167' />
<p class='h3'>小方丈樓</p><p style="margin-left:0em;text-indent:2em">上下一間一路。癸卯年建，在青猊軒之左。</p>
</div>
<div class='div-other'><a id='mulu168' />
<p class='h3'>靜室</p><p style="margin-left:0em;text-indent:2em">四間，高一丈二尺。在小方丈樓之右。</p>
</div>
<div class='div-other'><a id='mulu169' />
<p class='h3'>東耳樓</p><p style="margin-left:0em;text-indent:2em">一間一路。</p>
</div>
<div class='div-other'><a id='mulu170' />
<p class='h3'>獅子窟</p><p style="margin-left:0em;text-indent:2em">高一丈八尺，六間。在方丈之前。</p>
</div>
<div class='div-other'><a id='mulu171' />
<p class='h3'>大樹堂</p><p style="margin-left:0em;text-indent:2em">因西栗樹為西晉慧理祖手植，巨數十圍，枝榦參天，置堂其下。高二丈一尺，五間、兩廂。乙巳九月二十八日建，在方丈後，即見山亭故址。初為茅篷，今為瓦屋。</p>
</div>
<div class='div-other'><a id='mulu172' />
<p class='h3'>東禪堂</p><p style="margin-left:0em;text-indent:2em">五間。順治十五年秋建，在法堂之東。</p>
</div>
<div class='div-other'><a id='mulu173' />
<p class='h3'>西禪堂</p><p style="margin-left:0em;text-indent:2em">五間，廂房二間。順治己亥春建，在法堂之西。</p>
</div>
<div class='div-other'><a id='mulu174' />
<p class='h3'>慧日塔</p><p style="margin-left:0em;text-indent:2em">重興靈隱具老和尚肉身在此，五間。康熙戊申秋晦山和尚鼎建，即慧日軒故址。</p>
</div>
<div class='div-other'><a id='mulu175' />
<p class='h3'>南鑑堂</p><p style="margin-left:0em;text-indent:2em">六間。康熙壬寅秋建，在聯燈閣之右。</p>
</div>
<div class='div-other'><a id='mulu176' />
<p class='h3'>齋堂（今攺樓名香積）</p><p style="margin-left:0em;text-indent:2em">七間。順治壬辰冬建，在山門之左。</p>
</div>
<div class='div-other'><a id='mulu177' />
<p class='h3'>聯燈閣</p><p style="margin-left:0em;text-indent:2em">五間。在華嚴閣後。以二學人同日得悟，故建。</p>
</div>
<div class='div-other'><a id='mulu178' />
<p class='h3'>華嚴閣</p><p style="margin-left:0em;text-indent:2em">五間。在梵香閣之後，康熙壬寅冬建。</p>
</div>
<div class='div-other'><a id='mulu179' />
<p class='h3'>華嚴閣廂樓</p><p style="margin-left:0em;text-indent:2em">九間。壬寅冬建，同日與華嚴閣上梁。</p>
</div>
<div class='div-other'><a id='mulu180' />
<p class='h3'>華嚴閣小方丈</p><p style="margin-left:0em;text-indent:2em">上下一間。壬寅冬建，與華嚴閣同日上梁。</p>
</div>
<div class='div-other'><a id='mulu181' />
<p class='h3'>青蓮閣</p><p style="margin-left:0em;text-indent:2em">即集翠樓。順治辛卯秋建，在華嚴閣之前。</p>
</div>
<div class='div-other'><a id='mulu182' />
<p class='h3'>梵香閣</p><p style="margin-left:0em;text-indent:2em">在齋堂之後，五間。順治丁酉秋建。</p>
</div>
<div class='div-other'><a id='mulu183' />
<p class='h3'>嫩桂堂</p><p style="margin-left:0em;text-indent:2em">十間。順治乙未秋建，在東禪堂東側。</p>
</div>
<div class='div-other'><a id='mulu184' />
<p class='h3'>玉樹林</p><p style="margin-left:0em;text-indent:2em">九間。康熙戊申秋晦和尚建，為慧日塔院之左輔。</p>
</div>
<div class='div-other'><a id='mulu185' />
<p class='h3'>法壽堂<span class='note-inline'>(即經書寮)</span></p><p style="margin-left:0em;text-indent:2em">七間。康熙戊申秋晦和尚建，為塔院之右輔。</p>
</div>
<div class='div-other'><a id='mulu186' />
<p class='h3'>官客樓</p><p style="margin-left:0em;text-indent:2em">五間。康熙壬寅冬建，在伽藍殿下。</p>
</div>
<div class='div-other'><a id='mulu187' />
<p class='h3'>官客公所</p><p style="margin-left:0em;text-indent:2em">五間，廂樓五間。順治乙未秋建。</p>
</div>
<div class='div-other'><a id='mulu188' />
<p class='h3'>響水樓</p><p style="margin-left:0em;text-indent:2em">在香積樓之前。</p>
</div>
<div class='div-other'><a id='mulu189' />
<p class='h3'>萬竹樓</p><p style="margin-left:0em;text-indent:2em">在公所西。因竹取名，今為妙應閣。</p>
</div>
<div class='div-other'><a id='mulu190' />
<p class='h3'>鐘樓</p><p style="margin-left:0em;text-indent:2em">順治壬寅夏建。在藏殿之上，古百尺彌勒閣處也。</p>
</div>
<div class='div-other'><a id='mulu191' />
<p class='h3'>看月樓</p><p style="margin-left:0em;text-indent:2em">五間。順治辛卯秋建，今為米庫樓。</p>
</div>
<div class='div-other'><a id='mulu192' />
<p class='h3'>直歲樓</p><p style="margin-left:0em;text-indent:2em">兩間。順治辛卯冬建。</p>
</div>
<div class='div-other'><a id='mulu193' />
<p class='h3'>廚房樓</p><p style="margin-left:0em;text-indent:2em">四間。順治辛卯冬建。</p>
</div>
<div class='div-other'><a id='mulu194' />
<p class='h3'>廚房</p><p style="margin-left:0em;text-indent:2em">七間。順治丁酉秋建。</p>
</div>
<div class='div-other'><a id='mulu195' />
<p class='h3'>庫房樓</p><p style="margin-left:0em;text-indent:2em">五間。順治庚寅夏建。</p>
</div>
<div class='div-other'><a id='mulu196' />
<p class='h3'>知浴樓</p><p style="margin-left:0em;text-indent:2em">五間。順治丁酉秋建。</p>
</div>
<div class='div-other'><a id='mulu197' />
<p class='h3'>浴寮</p><p style="margin-left:0em;text-indent:2em">五間。康熙壬寅秋建。</p>
</div>
<div class='div-other'><a id='mulu198' />
<p class='h3'>雜務寮</p><p style="margin-left:0em;text-indent:2em">九間。順治丁酉秋建。</p>
</div>
<div class='div-other'><a id='mulu199' />
<p class='h3'>柴房</p><p style="margin-left:0em;text-indent:2em">三間。順治丁酉秋建。</p>
</div>
<div class='div-other'><a id='mulu200' />
<p class='h3'>菜園</p><p style="margin-left:0em;text-indent:2em">七間。中奉無著禪師塔，有二廂房。</p>
</div>
<div class='div-other'><a id='mulu201' />
<p class='h3'>梅園房</p><p style="margin-left:0em;text-indent:2em">五間。新增建。</p>
</div>
<div class='div-other'><a id='mulu202' />
<p class='h3'>擇木堂</p><p style="margin-left:0em;text-indent:2em">在祖師殿之下，五間。</p>
</div>
<div class='div-other'><a id='mulu203' />
<p class='h3'>茶房</p><p style="margin-left:0em;text-indent:2em">在南鑑堂之上。</p>
</div>
<div class='div-other'><a id='mulu204' />
<p class='h3'>普同塔院</p><p style="margin-left:0em;text-indent:2em">三間。二脇樓三間，廂房四間。康熙丁未夏建，在天聖院之側，具和尚同晦和尚建。</p>
</div>
<div class='div-other'><a id='mulu205' />
<p class='h3'>總管殿</p><p style="margin-left:0em;text-indent:2em">三間。遷于東岡之上。</p>
</div>
<div class='div-other'><a id='mulu206' />
<p class='h3'>柴寮</p><p style="margin-left:0em;text-indent:2em">在澑砂嶺樓，五間。佛堂五間，廚房浴室三間，兩廂房四間。順治辛卯春建。</p>
</div>
<div class='div-other'><a id='mulu207' />
<p class='h3'>寶勝菴</p><p style="margin-left:0em;text-indent:2em">即放生所在金沙灘。佛堂五間，廚房四間，生所五間，柴房二間。順治乙未秋建。</p>
</div>
<div class='div-other'><a id='mulu208' />
<p class='h3'>松木場<span class='note-inline'>(下院大悲菴)</span></p><p style="margin-left:0em;text-indent:2em">樓房五間，康熙二年置。廂房一帶，晦和尚增建。</p>
</div>
<div class='div-other'><a id='mulu209' />
<p class='h3'>江干下院接雲菴</p><p style="margin-left:0em;text-indent:2em">樓房五間，平屋五間，廂房四間，茶房三間。順治十六年建。</p>
</div></div>
<div class='div-other'><a id='mulu210' />
<p class='h2'>明萬曆癸未易菴建置附載</p><p style="margin-left:0em;text-indent:2em">山門為最勝覺場，左曰東林會勝，右曰西竺分奇。進為天王殿，金剛四列，峙中彌勒。又進為正殿，所謂「唐殿式」者也。中奉三世尊佛，後為五百羅漢。湧壁後列十二圓覺菩薩、梵王帝釋、十八尊天。又進即舊鐵塔，建藏輪殿三。又進，舊法堂五，僧玹理建而易菴重修之也。又進，上坡為方丈、直指堂，元輔良所重建者，易菴以為法堂也。其餘伽藍殿之在左，祖師堂之在右；改安遇堂為蓮峰堂，改千佛閣為三藏殿，亦約略可得而數焉。</p>
</div>
<div class='div-other'><a id='mulu211' />
<p class='h2'>明宣德七年舊誌本山寺基號址附載</p><p style="margin-left:0em;text-indent:2em">維字一號至十號、十一號。</p>
<p style="margin-left:0em;text-indent:2em">舊有山九十八畝三分。</p>
<p style="margin-left:0em;text-indent:2em">民山一十五頃七十八畝八分。</p>
<p style="margin-left:0em;text-indent:2em">東至集慶寺牆，西至上永福寺路，南至飛來峰頂，北至北高峰各分水為界。</p>
<p style="margin-left:0em;text-indent:2em">本縣本寺官民田山共一百九十八頃九十八畝八分九釐一毫。</p>
<p style="margin-left:2em">今昔雖殊，附載于此以存舊也。</p>
</div>
<div class='div-other'><a id='mulu212' />
<p class='h2'>元賜還九里松行路碑附載</p><p style="margin-left:0em;text-indent:2em">長生添氣力裏、大福蔭護助裏、皇帝聖旨：浙江行中書　　省行御史臺官人每根底、廉訪轉運司官人每根底、跡賦總管府官人每根底、軍官每根底、軍人每根底、城子裏達魯花赤官人每根底、各枝兒目每根底、眾和尚百姓每根底、宣諭的聖旨。</p>
<p style="margin-left:2em">語雖不可句，然亦以見一代典制，且知九里松之屬靈隱，唐宋以來未之有改也。</p>
</div>
<div class='div-other'><a id='mulu213' />
<p class='h2'>宋天聖三年皇太后賜錢買田數附載</p>
<ul class="">
<li><p style="margin-left:1em"><span class="corr"/>收買杭州錢唐縣山林田土五頃。</p>
</li>

<li><p style="margin-left:1em"><span class="corr"/>鹽官縣思亭水田一千頃。</p>
</li>

<li><p style="margin-left:1em"><span class="corr"/>秀州崇德縣積善水田一千頃，并免秋糧、夏稅。</p>
</li>
</ul></div>
<div class='div-other'><a id='mulu214' />
<p class='h2'>宋天聖三年中書門下牒附載</p><p style="margin-left:0em;text-indent:2em">杭州靈隱山景德靈隱寺住持僧禪定大師延珊奏：先奉皇太后聖旨，宣賜庄田，祝延今上皇帝聖壽，今已五年。累設過齋僧粥食四十餘萬，祝兩宮聖壽。其田土，見今供納秋夏二稅，紬絹三十四疋、赤線貳十一兩貳錢、米共計七十三石七斗，係屬杭州、秀州兩處鄉縣，乞與放免上件稅物，取聖旨。牒奉勑：宜令逐州子細勘會，如委實是宣賜庄田，據合納夏秋二稅，並與放免，即不得將不係宣賜田土稅一例放免。牒至准勑，故牒。天聖八年十二月六日牒。　工部侍郎參知政事王<span class='note-inline'>(曾)</span>、給事中參知政事薛<span class='note-inline'>(奎)</span>、給事中參知政事陳<span class='note-inline'>(堯佐)</span>、吏部侍郎平章政事吕<span class='note-inline'>(夷簡)</span>。</p>
<p style="margin-left:2em">其後洪武中，僧淳朋以時代移易，獻還朝，復賜三千畝，先勑見存。後徐華亭相公當國，僧大茂以田被占奏聞，至今本寺管業也。附誌于此，以見累朝恩遇，本寺基產不同于他山者如此。</p>
</div>
<div class='div-other'><a id='mulu215' />
<p class='h2'>舊誌靈隱別業附載</p><p style="margin-left:0em;text-indent:2em">種德菴坐落松江府青浦縣師字圩。</p>
<p style="margin-left:0em;text-indent:2em">寶壽寺坐落本府餘杭縣。</p>
<p style="margin-left:0em;text-indent:2em">大遮山菴坐落本縣崇化鄉。</p>
<p style="margin-left:0em;text-indent:2em">永壽院坐落本府富陽縣。</p>
<p style="margin-left:0em;text-indent:2em">桃源寺坐落本府臨安縣。</p>
</div>
<div class='div-other'><a id='mulu216' />
<p class='h2'>唐宋以來靈隱殿室舊名附載</p>
<ul class="">
<li><p style="margin-left:1em">絕勝覺場</p>
</li>

<li><p style="margin-left:1em">覺皇殿</p>
</li>

<li><p style="margin-left:1em">迴廊</p>
</li>

<li><p style="margin-left:1em"><span class="corr">延</span>賓水閣</p>
</li>

<li><p style="margin-left:1em">百尺彌勒閣</p>
</li>

<li><p style="margin-left:1em">一笑軒</p>
</li>

<li><p style="margin-left:1em">交蘆室</p>
</li>

<li><p style="margin-left:1em">妙應閣</p>
</li>

<li><p style="margin-left:1em">安遇堂</p>
</li>

<li><p style="margin-left:1em">千佛殿</p>
</li>

<li><p style="margin-left:1em">蓮峰堂</p>
</li>

<li><p style="margin-left:1em">直指堂</p>
</li>

<li><p style="margin-left:1em">妙莊嚴域</p>
</li>

<li><p style="margin-left:1em">見山亭</p>
</li>

<li><p style="margin-left:1em">面壁軒</p>
</li>
</ul><p style="margin-left:0em;text-indent:2em">其名列此，詳見〈古蹟〉。</p>
</div>
<div class='div-other'><a id='mulu217' />
<p class='h2'>舊誌諸僧續剙菴房附載</p>
<ul class="">
<li><p style="margin-left:1em">歸雲菴</p>
</li>

<li><p style="margin-left:1em">雙桂菴</p>
</li>

<li><p style="margin-left:1em">淨居菴</p>
</li>

<li><p style="margin-left:1em">天香菴</p>
</li>

<li><p style="margin-left:1em">庫司房</p>
</li>
</ul><p style="margin-left:0em;text-indent:2em">已上寺東。</p>

<ul class="">
<li><p style="margin-left:1em">無垢院</p>
</li>

<li><p style="margin-left:1em">蒙堂</p>
</li>

<li><p style="margin-left:1em">選佛齋</p>
</li>

<li><p style="margin-left:1em">祇園</p>
</li>

<li><p style="margin-left:1em">幻隱菴</p>
</li>

<li><p style="margin-left:1em">普覺菴</p>
</li>

<li><p style="margin-left:1em">涵澤菴</p>
</li>

<li><p style="margin-left:1em">澗西菴</p>
</li>

<li><p style="margin-left:1em">一默菴</p>
</li>

<li><p style="margin-left:1em">菴<span class="note-inline">(即岣嶁山房)</span></p>
</li>
</ul><p style="margin-left:0em;text-indent:2em">已上寺西。</p>

<ul class="">
<li><p style="margin-left:1em">韜光菴</p>
</li>

<li><p style="margin-left:1em">白雲菴</p>
</li>

<li><p style="margin-left:1em">華光廟</p>
</li>

<li><p style="margin-left:1em">元帥殿</p>
</li>

<li><p style="margin-left:1em">永安塔院</p>
</li>
</ul><p style="margin-left:0em;text-indent:2em">已上方丈後山半至頂。</p>
</div></div>
<div class='div-other'><a id='mulu218' />
<p class='h1'>古塔</p>
<div class='div-other'><a id='mulu219' /><p style="margin-left:0em;text-indent:2em">西域尚火葬。佛滅度，舍利盈斛，在在處處皆建塔以供養。長干塔乃赤烏二年康僧會西向頂禮三七日求而得之者，為震旦佛塔之祖；中有小塔，藏佛舍利，時放光。四明阿育王塔舍利，隨人根器，色光不一。松江龍華塔，每歲八月望夜，萬塔來朝，于水中見光芒萬道，交暎如蛇如虹，不可形容，此又塔之王也。後世僧歿茶毘，凡有舍利者皆得建塔。又有肉身建塔院者，自四祖、五祖、六祖來舊矣。靈隱自理公以來，建塔至多。為誌古塔第五。</p>
</div>
<div class='div-other'><a id='mulu220' />
<p class='h2'>唐塔</p>
<div class='div-other'><a id='mulu221' />
<p class='h3'>理公塔</p><p style="margin-left:0em;text-indent:2em">在龍泓洞口，砌高三丈。萬曆丁亥六月為霖雨所<span class='corr'>圮</span>，中獲石刻云：「開寶八年募眾重建釋迦磚一座，在清遶橋靈山里。」則迴龍橋舊名清遶矣。又有鐵小塔一、鐵盒一，內沈香四片、帛一方，觸手如蝶翅。閱庚寅二月，僧如通重建，開其基，見一孔，甚堅，以手探得陶龕之底，遂復封瘞而藏之。郡人虞考功湻熙為之銘。</p>
</div></div>
<div class='div-other'><a id='mulu222' />
<p class='h2'>隋塔</p>
<div class='div-other'><a id='mulu223' />
<p class='h3'>神尼舍利塔</p><p style="margin-left:0em;text-indent:2em">在飛來峰頂。隋仁壽二年，遣僧賫舍利至此，相基啟土，劚得石坎，以舍利函納之，不差尺寸。按神尼乃同州般若寺尼，名智仙。隋文帝始生，尼知其貴，太祖委尼保育。一日皇妣來抱，見兒成龍形，驚墜地。尼訝曰：「誰驚吾兒，致令晚得天下？」及帝長，即位後，令天下造佛塔，而以尼舍利函遣僧至靈山建塔焉。</p>
</div>
<div class='div-other'><a id='mulu224' />
<p class='h3'>真觀塔</p><p style="margin-left:0em;text-indent:2em">在東岡嶺，觀法師手所標葬地也。久<span class='corr'>圮</span>，宋慈雲募王欽若重修，甓甃甚工。慈雲有詩以識，其序曰：「上門自開，一無遺物，不知全身隨多寶以證經乎？象佛壠以化往乎？」今塔有石鑿，一僧坐其中，像亦甚古。</p>
</div></div>
<div class='div-other'><a id='mulu225' />
<p class='h2'>唐塔</p>
<div class='div-other'><a id='mulu226' />
<p class='h3'>鳥窠禪師塔</p><p style="margin-left:0em;text-indent:2em">古云在靈隱山，見孤山知圓〈白蓮社主碑〉。然鳥窠塔今實在鳳林，想移去也。仍舊誌姑存之。</p>
</div>
<div class='div-other'><a id='mulu227' />
<p class='h3'>北高峰塔</p><p style="margin-left:0em;text-indent:2em">唐天寶中建，高七層，藏古佛舍利。會昌時毀，大中年復建。吳越武肅忠懿復重修之。宋至道二年燬於雷火，元豐間圓明大<span class='corr'>師</span>重建。咸淳七年燬，繼又建。萬曆間存燼餘三層。今於順治壬辰年復<span class='corr'>圮</span>。</p>
</div>
<div class='div-other'><a id='mulu228' />
<p class='h3'>修證了義法師塔</p><p style="margin-left:0em;text-indent:2em">在廢天台。</p>
</div></div>
<div class='div-other'><a id='mulu229' />
<p class='h2'>吳越塔</p>
<div class='div-other'><a id='mulu230' />
<p class='h3'>無著禪師塔</p><p style="margin-left:0em;text-indent:2em">舊在石人嶺。天復二年，宣城賊田頵等縱兵發師塔，肉身不壞，爪髮俱長。武肅王遣禆將邵志重加封瘞。宋楊沂王毀塔，遷葬靈隱無垢院。韓侂胄取為生墳，遂啟陶龕，容色如生，髮垂至肩，指甲纏繞，三日不壞。順治庚寅八月，具德和尚治圃室于寺東，舉钁而陶龕[祝/土]破一穴，見有禪師端坐，髮爪圍繞，四大如生。寺中耆宿咸謂是無著禪師。具和尚急命封掩，為鑿石建塔，覆以塔院五間，置香燈奉事焉。</p>
</div></div>
<div class='div-other'><a id='mulu231' />
<p class='h2'>宋塔</p>
<div class='div-other'><a id='mulu232' />
<p class='h3'>瑞光卧塔</p><p style="margin-left:0em;text-indent:2em">月桂峰下。慈雲示寂，有大星墮地，因葬其地。</p>
</div>
<div class='div-other'><a id='mulu233' />
<p class='h3'>延珊禪師塔</p><p style="margin-left:0em;text-indent:2em">在廢天聖寺。</p>
</div>
<div class='div-other'><a id='mulu234' />
<p class='h3'>普慈大師塔</p><p style="margin-left:0em;text-indent:2em">即幻旻也。契嵩為之銘，在呼猿澗北。</p>
</div>
<div class='div-other'><a id='mulu235' />
<p class='h3'>永安禪師塔</p><p style="margin-left:0em;text-indent:2em">舊為契嵩之退居，即其地建塔。因茶毘五種不壞，號「五相堅固之塔」。具德和尚重修。</p>
</div>
<div class='div-other'><a id='mulu236' />
<p class='h3'>玄本禪師塔</p><p style="margin-left:0em;text-indent:2em">在瑞雲別院。</p>
</div>
<div class='div-other'><a id='mulu237' />
<p class='h3'>白蓮社主塔</p><p style="margin-left:0em;text-indent:2em">為圓淨大師，名省常。遠嗣廬山，唱教西湖。鳥窠禪師塔側。</p>
</div></div>
<div class='div-other'><a id='mulu238' />
<p class='h2'>南宋塔</p>
<div class='div-other'><a id='mulu239' />
<p class='h3'>瞎堂禪師塔</p><p style="margin-left:0em;text-indent:2em">在廢天聖寺。明初被某指揮乞葬其地，及發塔不克，至以火煉其石，石亦不裂。計力已窮，遂於塔後數尺許下葬焉，乃令以塔為祭石也。</p>
</div>
<div class='div-other'><a id='mulu240' />
<p class='h3'>懶菴安禪師塔</p><p style="margin-left:0em;text-indent:2em">在永安院。</p>
</div>
<div class='div-other'><a id='mulu241' />
<p class='h3'>松源禪師塔</p><p style="margin-left:0em;text-indent:2em">在北高峰麓。</p>
</div>
<div class='div-other'><a id='mulu242' />
<p class='h3'>石鼓禪師塔</p><p style="margin-left:0em;text-indent:2em">永安院側，具和尚重修。</p>
</div>
<div class='div-other'><a id='mulu243' />
<p class='h3'>鐵牛禪師塔</p><p style="margin-left:0em;text-indent:2em">在□□處。</p>
</div>
<div class='div-other'><a id='mulu244' />
<p class='h3'>妙峰禪師塔</p><p style="margin-left:0em;text-indent:2em">在寺西岡。</p>
</div></div>
<div class='div-other'><a id='mulu245' />
<p class='h2'>元塔</p>
<div class='div-other'><a id='mulu246' />
<p class='h3'>普覺朋禪師塔</p><p style="margin-left:0em;text-indent:2em">即淳朋禪師普覺房山後。</p>
</div>
<div class='div-other'><a id='mulu247' />
<p class='h3'>良用貞禪師塔</p><p style="margin-left:0em;text-indent:2em">在靈隱歸雲菴。</p>
</div></div>
<div class='div-other'><a id='mulu248' />
<p class='h2'>明塔</p>
<div class='div-other'><a id='mulu249' />
<p class='h3'>幻隱禪師塔</p><p style="margin-left:0em;text-indent:2em">在幻隱房。</p>
</div>
<div class='div-other'><a id='mulu250' />
<p class='h3'>見心禪師塔</p><p style="margin-left:0em;text-indent:2em">在天香菴。</p>
</div>
<div class='div-other'><a id='mulu251' />
<p class='h3'>忻悟禪師塔</p><p style="margin-left:0em;text-indent:2em">在東岡。</p>
</div>
<div class='div-other'><a id='mulu252' />
<p class='h3'>無文禪師塔</p><p style="margin-left:0em;text-indent:2em">在雙桂菴。</p>
</div>
<div class='div-other'><a id='mulu253' />
<p class='h3'>可淳禪師塔</p><p style="margin-left:0em;text-indent:2em">在涵澤房。</p>
</div>
<div class='div-other'><a id='mulu254' />
<p class='h3'>幻菴修禪師塔</p><p style="margin-left:0em;text-indent:2em">在永安院側。幻菴，本寺八十五代住持。</p>
</div>
<div class='div-other'><a id='mulu255' />
<p class='h3'>慎菴祥禪師塔</p><p style="margin-left:0em;text-indent:2em">在祇園房。有〈廣原行業記〉。</p>
</div>
<div class='div-other'><a id='mulu256' />
<p class='h3'>曇瓚師塔</p><p style="margin-left:0em;text-indent:2em">宣德年住持，興建大殿者。</p>
</div>
<div class='div-other'><a id='mulu257' />
<p class='h3'>北峰讚塔</p><p style="margin-left:0em;text-indent:2em">在澗西。</p>
</div>
<div class='div-other'><a id='mulu258' />
<p class='h3'>月用禪師塔</p><p style="margin-left:0em;text-indent:2em">師俗姓江，與弟之浙，俱以文章、道義自命，故錢唐有二江也。師厭棄塵俗，即時受具出家，參無上義。行腳幾載而示寂靈隱。具和尚即命塔於妙應梅塢，而屬淨寺豁公為之舉火。同時會葬者數十百人。所著有《蝶菴集》行世。</p>
</div></div></div>
<div class='div-other'><a id='mulu259' />
<p class='h1'>古蹟</p>
<div class='div-other'><a id='mulu260' /><p style="margin-left:0em;text-indent:2em">從來名山勝地必多古蹟，此皆前人眼光所射、神情所注之處。即歲久湮沒，其名尚存，人至此無不為之徘徊，思得一見焉；而况名山如武林、大剎如靈隱者乎？或為仙真棲託，或為帝王遊幸，或為仕宦蒞止，或為大家別業，或為名人名士登眺品題其處，至今有可得見、有不可得見者，一一備列。為誌古蹟第六。</p>
</div>
<div class='div-other'><a id='mulu261' />
<p class='h2'>山門二石幢</p><p style="margin-left:0em;text-indent:2em">高十許丈，凡十三層。用鐵鎔灌，堅不可動。吳越王大元帥建。周圍列〈尊勝咒〉。</p>
</div>
<div class='div-other'><a id='mulu262' />
<p class='h2'>丹墀二石塔</p><p style="margin-left:0em;text-indent:2em">高可五七丈，九層。上有石扁，書「吳興廣濟普恩真身寶塔」十字。二塔所題皆同，而無年代日月。山中舊物，所存唯此。其塔八方，下刻〈佛頂首陀羅尼〉，二塔皆同。按契經陀羅尼者，此云總持。其曰廣、曰普者，《顯密圓通經》謂陀羅利益有十，如護國、壽民、時和、歲豐、疾疫、刀兵、惡獸、鬼魅、五無間、十惡逆皆滅，故云廣普也。曰真身者，陀羅尼乃三藏之祕密、佛之真身所在。又凡寶塔中皆有多寶佛真身也。又按佛塔有生身、碎身、全身、真身者，《成論》云：「乘如實道來成正覺，此真身如來也。」合三說而真身之義得矣。塔上所鐫佛皆梁像，此或惠理之後、六朝僧所為耳。其無歲年者，豈以朝梁暮陳故耶？</p>
</div>
<div class='div-other'><a id='mulu263' />
<p class='h2'>西部都尉治</p><p style="margin-left:0em;text-indent:2em">在武林山。</p>
</div>
<div class='div-other'><a id='mulu264' />
<p class='h2'>錢唐縣舊治</p><p style="margin-left:0em;text-indent:2em">《水經》：靈隱巖有錢唐故縣。西漢有錢唐，東漢無錢唐，於晉復有縣也。</p>
</div>
<div class='div-other'><a id='mulu265' />
<p class='h2'>左軍教場</p><p style="margin-left:0em;text-indent:2em">宋設在行春橋北，即部司前軍寨。</p>
</div>
<div class='div-other'><a id='mulu266' />
<p class='h2'>飛來峰坊</p><p style="margin-left:0em;text-indent:2em">笑翁堪闢寺前屠沽之地，為立關建坊也。</p>
</div>
<div class='div-other'><a id='mulu267' />
<p class='h2'>二寺門</p><p style="margin-left:0em;text-indent:2em">即天竺靈隱牌坊，袁居中書。今飛來峰坊稍下、跨大街。白樂天詩云：「兩寺原從一寺分」，是也。今址尚存。</p>
</div>
<div class='div-other'><a id='mulu268' />
<p class='h2'>袁公松門</p><p style="margin-left:0em;text-indent:2em">跨路如一字然。吳說為書「九里松」三字，今作「一字門」者非。</p>
</div>
<div class='div-other'><a id='mulu269' />
<p class='h2'>冷泉亭</p><p style="margin-left:0em;text-indent:2em">唐刺史元藇建。白樂天書「冷泉」二字，東坡續書「亭」字；今董宗伯其昌重書。陳徵君繼儒書對，用王維「泉聲咽危石，日色冷青松」之句，最合。</p>
</div>
<div class='div-other'><a id='mulu270' />
<p class='h2'>客兒亭</p><p style="margin-left:0em;text-indent:2em">客兒，靈運小字。盧元輔詩「長松晉家樹，絕頂客兒亭」，是也。一稱「夢謝亭」，杜明甫為靈運建。</p>
</div>
<div class='div-other'><a id='mulu271' />
<p class='h2'>袁君亭</p><p style="margin-left:0em;text-indent:2em">後人思慕袁君建。</p>
</div>
<div class='div-other'><a id='mulu272' />
<p class='h2'>見山亭</p><p style="margin-left:0em;text-indent:2em">唐給事盧元輔建，在靈隱寺後山半。羣山奔赴，皆供目睫，故名。一曰「巢雲」。</p>
</div>
<div class='div-other'><a id='mulu273' />
<p class='h2'>虛白亭</p><p style="margin-left:0em;text-indent:2em">元和間刺史相里君建。沂溪傍口，林泉豁爽，故名虛白也。</p>
</div>
<div class='div-other'><a id='mulu274' />
<p class='h2'>觀風亭</p><p style="margin-left:0em;text-indent:2em">裴庶子棠棣建，在虛白亭又西<span class='note-inline'>(同上虛白亭俱在包園)</span>。</p>
</div>
<div class='div-other'><a id='mulu275' />
<p class='h2'>候仙亭</p><p style="margin-left:0em;text-indent:2em">韓僕射皋建，在觀風亭又西。自見山以下四亭，并冷泉亭為五亭也。</p>
</div>
<div class='div-other'><a id='mulu276' />
<p class='h2'>紫微亭</p><p style="margin-left:0em;text-indent:2em">紫微舍人唐詢建，在靈隱寺前。</p>
</div>
<div class='div-other'><a id='mulu277' />
<p class='h2'>壑雷亭</p><p style="margin-left:0em;text-indent:2em">在石門澗上，宋安撫趙與[竺-二+((己@((巨-匚)/匚))/心)]建。</p>
</div>
<div class='div-other'><a id='mulu278' />
<p class='h2'>紫微亭</p><p style="margin-left:0em;text-indent:2em">韓世忠忤秦檜，解樞柄，逍遙湖上，最愛此山，故建此亭。邵古菴曰：「紹興十一年冬岳飛死，十二年三月韓公即建此亭；謝兵柄時獨遊焉。」按岳飛有〈登池州翠微亭詩〉曰：</p>

<div class="lg regular" style="margin-left:0em;"><div class='lg-row'>經年塵土滿征衣　特地尋芳上翠微</div>
<div class='lg-row'>好水好山看未足　馬蹏催趂月明歸</div>
</div><p style="margin-left:0em;text-indent:2em">韓當時憶岳此詩，故以名亭，而亦隱痛之也。亭在飛來峰半。</p>
</div>
<div class='div-other'><a id='mulu279' />
<p class='h2'>春淙亭</p><p style="margin-left:0em;text-indent:2em">合澗橋，見貝瓊〈記〉。</p>
</div>
<div class='div-other'><a id='mulu280' />
<p class='h2'>清繞橋</p><p style="margin-left:0em;text-indent:2em">吳越時名，今稱迴龍橋。</p>
</div>
<div class='div-other'><a id='mulu281' />
<p class='h2'>東西行春橋</p><p style="margin-left:0em;text-indent:2em">東在麯院，西在九里松也。</p>
</div>
<div class='div-other'><a id='mulu282' />
<p class='h2'>合澗橋</p><p style="margin-left:0em;text-indent:2em">南北澗水會于橋下，故為合澗也。</p>
</div>
<div class='div-other'><a id='mulu283' />
<p class='h2'>瀑雷橋</p><p style="margin-left:0em;text-indent:2em">在冷泉亭上。</p>
</div>
<div class='div-other'><a id='mulu284' />
<p class='h2'>石橋</p><p style="margin-left:0em;text-indent:2em">亦謂石梁。飛來峰頂，近翻經臺。</p>
</div>
<div class='div-other'><a id='mulu285' />
<p class='h2'>杜明甫宅</p><p style="margin-left:0em;text-indent:2em">在飛來峰。</p>
</div>
<div class='div-other'><a id='mulu286' />
<p class='h2'>丁翰之宅</p><p style="margin-left:0em;text-indent:2em">在龍泓洞。</p>
</div>
<div class='div-other'><a id='mulu287' />
<p class='h2'>仙廬</p><p style="margin-left:0em;text-indent:2em">顛仙姓鄭。在呼猿洞口。</p>
</div>
<div class='div-other'><a id='mulu288' />
<p class='h2'>紫芝道院</p><p style="margin-left:0em;text-indent:2em">宋咸淳間，道士陳崇真卜居于此。北高峰東，俗名慶化山。</p>
</div>
<div class='div-other'><a id='mulu289' />
<p class='h2'>朱墅</p><p style="margin-left:0em;text-indent:2em">梁隱士朱世卿別業，在九里松。</p>
</div>
<div class='div-other'><a id='mulu290' />
<p class='h2'>鄴公菴</p><p style="margin-left:0em;text-indent:2em">宋守祖無擇建，在石筍峰。稱鄴公者，是其封號未可知也。有蘇子瞻、秦少遊、黃魯直留題，文與可畫竹在焉。</p>
</div>
<div class='div-other'><a id='mulu291' />
<p class='h2'>香林園</p><p style="margin-left:0em;text-indent:2em">蘇仲虎尚書園，在九里松。</p>
</div>
<div class='div-other'><a id='mulu292' />
<p class='h2'>班衣園</p><p style="margin-left:0em;text-indent:2em">韓世忠別墅。</p>
</div>
<div class='div-other'><a id='mulu293' />
<p class='h2'>書藏</p><p style="margin-left:0em;text-indent:2em">蘇和藏書之所。</p>
</div>
<div class='div-other'><a id='mulu294' />
<p class='h2'>岣嶁山房</p><p style="margin-left:0em;text-indent:2em">靈隱澗西。李元昭結廬于此。</p>
</div>
<div class='div-other'><a id='mulu295' />
<p class='h2'>丹竈堂</p><p style="margin-left:0em;text-indent:2em">葛洪煉丹之所。</p>
</div>
<div class='div-other'><a id='mulu296' />
<p class='h2'>思真堂</p><p style="margin-left:0em;text-indent:2em">許邁宅。</p>
</div>
<div class='div-other'><a id='mulu297' />
<p class='h2'>九師堂</p><p style="margin-left:0em;text-indent:2em">一曰隱居堂，陸偉建。偉讀《易》於此，為淮南九師也。</p>
</div>
<div class='div-other'><a id='mulu298' />
<p class='h2'>西嶺草堂</p><p style="margin-left:0em;text-indent:2em">道標所居。</p>
</div>
<div class='div-other'><a id='mulu299' />
<p class='h2'>東嶺草堂</p><p style="margin-left:0em;text-indent:2em">慈雲懺主之所建也。懺主名遵式，僧伽不載而獨載此者何也？僧伽止載靈隱僧，慈雲行雖高，例不得列。若其遺蹟，則所謂「兩寺原從一寺分」，安可以不列也？是故七葉堂、九品觀堂，咸得類見焉。</p>
</div>
<div class='div-other'><a id='mulu300' />
<p class='h2'>七葉堂</p><p style="margin-left:0em;text-indent:2em">白樂天詩有「宜人七葉堂」之句。</p>
</div>
<div class='div-other'><a id='mulu301' />
<p class='h2'>金光明懺堂</p><p style="margin-left:0em;text-indent:2em">建炎三年，帝狩台州，至金鼇山，寂然空靜，惟聞廣殿香清。有白髮老僧禱諸天於佛前，憂時保國，語意誠篤。帝悅而問之，對曰：「此護國金光明三昧懺也。」是後駐蹕杭州靈隱諸巨剎，咸賜金帛修金光明懺。今其基在梅園，是高宗所建也。</p>
</div>
<div class='div-other'><a id='mulu302' />
<p class='h2'>九品觀堂</p><p style="margin-left:0em;text-indent:2em">在天聖寺，疑亦慈雲所建。</p>
</div>
<div class='div-other'><a id='mulu303' />
<p class='h2'>翻經臺</p><p style="margin-left:0em;text-indent:2em">謝客兒于杜明甫翻經處。</p>
</div>
<div class='div-other'><a id='mulu304' />
<p class='h2'>飯猿臺</p><p style="margin-left:0em;text-indent:2em">在呼猿洞口，廣丈許，高二尺。僧智一居此畜猿，好事者每來施猿食，故有臺也。</p>
</div>
<div class='div-other'><a id='mulu305' />
<p class='h2'>無量壽閣</p><p style="margin-left:0em;text-indent:2em">靈鷲山側。</p>
</div>
<div class='div-other'><a id='mulu306' />
<p class='h2'>輪藏閣</p><p style="margin-left:0em;text-indent:2em">本千佛閣，明萬曆時重建。中置轉輪以奉法寶，計六百三十八函。董公宗伯其昌匾曰「輪藏閣」，故從今名也。</p>
</div>
<div class='div-other'><a id='mulu307' />
<p class='h2'>百尺彌勒閣</p><p style="margin-left:0em;text-indent:2em">在舊東廊之外。</p>
</div>
<div class='div-other'><a id='mulu308' />
<p class='h2'>延賓水閣</p><p style="margin-left:0em;text-indent:2em">在石門之東，背山而臨水。</p>
</div>
<div class='div-other'><a id='mulu309' />
<p class='h2'>望海閣</p><p style="margin-left:0em;text-indent:2em">北高峰頂，蘇東坡有詩。</p>
</div>
<div class='div-other'><a id='mulu310' />
<p class='h2'>滴翠軒</p><p style="margin-left:0em;text-indent:2em">在靈鷲寺。</p>
</div>
<div class='div-other'><a id='mulu311' />
<p class='h2'>一笑軒</p><p style="margin-left:0em;text-indent:2em">見孝宗御語。</p>
</div>
<div class='div-other'><a id='mulu312' />
<p class='h2'>巖石室</p><p style="margin-left:0em;text-indent:2em">即理公巖室。</p>
</div>
<div class='div-other'><a id='mulu313' />
<p class='h2'>交蘆室</p><p style="margin-left:0em;text-indent:2em">即遠瞎堂所居。</p>
</div>
<div class='div-other'><a id='mulu314' />
<p class='h2'>明真宮</p><p style="margin-left:0em;text-indent:2em">在九里松旁，宋嘉定中建，寧宗書匾。疑為道院也，並駝巘嶺，下至靈隱，左右各建置，不一其所。流傳者如興福院、資德廟、萬壽院、靈曜觀、崇壽院、昇僊宮、多福院、大明寺、永清寺、履泰將軍廟。或為蘭若，或為道院，或為香火院，或為土地祠，略為疏記，不能盡詳也。</p>
</div>
<div class='div-other'><a id='mulu315' />
<p class='h2'>天醫波利多院</p><p style="margin-left:0em;text-indent:2em">在飛來峰。宋淳熙間，天醫菩薩顯化之跡也。</p>
</div>
<div class='div-other'><a id='mulu316' />
<p class='h2'>鐵舌菴</p><p style="margin-left:0em;text-indent:2em">靈隱寺內。惠遠茶毘，舌不化，為鐵舌。</p>
</div>
<div class='div-other'><a id='mulu317' />
<p class='h2'>韜光菴</p><p style="margin-left:0em;text-indent:2em">以韜光禪師得名。菴有金蓮池、獅子石、烏峰。吳越王改建，名廣嚴菴。大中祥符間復改今名，有丞相陳堯佐題。</p>
</div>
<div class='div-other'><a id='mulu318' />
<p class='h2'>白雲菴</p><p style="margin-left:0em;text-indent:2em">在方丈後。僧清覺，孔子後，號本然，居此。</p>
</div>
<div class='div-other'><a id='mulu319' />
<p class='h2'>天聖寺</p><p style="margin-left:0em;text-indent:2em">靈隱寺內。</p>
</div>
<div class='div-other'><a id='mulu320' />
<p class='h2'>靈峰院</p><p style="margin-left:0em;text-indent:2em">水堈塢內。宋時建，今廢。</p>
</div>
<div class='div-other'><a id='mulu321' />
<p class='h2'>無垢院</p><p style="margin-left:0em;text-indent:2em">寺後方丈處。</p>
</div>
<div class='div-other'><a id='mulu322' />
<p class='h2'>海峰菴</p><p style="margin-left:0em;text-indent:2em">亦在本寺。</p>
</div>
<div class='div-other'><a id='mulu323' />
<p class='h2'>華光廟</p><p style="margin-left:0em;text-indent:2em">在北高峰頂，以奉五顯神者。宋嘉定中，范師孟事頗著奇異，詳見《碎錄》。</p>
</div>
<div class='div-other'><a id='mulu324' />
<p class='h2'>元帥殿</p><p style="margin-left:0em;text-indent:2em">在北高峰山半，以祀潮神。</p>
</div>
<div class='div-other'><a id='mulu325' />
<p class='h2'>總管堂</p><p style="margin-left:0em;text-indent:2em">靈隱寺內。舊時勅封王念二總管，不在十八伽藍之列。</p>
</div>
<div class='div-other'><a id='mulu326' />
<p class='h2'>陳明大王祠</p><p style="margin-left:0em;text-indent:2em">在北高峰麓。王姓陳，名澤，本餘杭令。</p>
</div>
<div class='div-other'><a id='mulu327' />
<p class='h2'>東坡祠</p><p style="margin-left:0em;text-indent:2em">在靈鷲寺。邦人初祀公蘇隄，呂惠卿奏毀之。此又寺僧所建也。</p>
</div>
<div class='div-other'><a id='mulu328' />
<p class='h2'>土地過海大王祠</p><p style="margin-left:0em;text-indent:2em">在月桂峰麓。傳言錢王子有墳在塢內。</p>
</div>
<div class='div-other'><a id='mulu329' />
<p class='h2'>輦路</p><p style="margin-left:0em;text-indent:2em">路砌為墄者，南宋時為翠華幸臨也。今制存舊麯院路，趙安撫與[竺-二+((己@((巨-匚)/匚))/心)]新堤，從麯院以通靈、竺也。</p>
</div>
<div class='div-other'><a id='mulu330' />
<p class='h2'>椒園</p><p style="margin-left:0em;text-indent:2em">靈隱種椒處，椒香勝他處。</p>
</div>
<div class='div-other'><a id='mulu331' />
<p class='h2'>呼猿洞舊路</p><p style="margin-left:0em;text-indent:2em">內可通中竺，此出《十三州志》。今中竺後既山塍一條，洞後門並不可得；或土石崩泐未可知也。</p>
</div>
<div class='div-other'><a id='mulu332' />
<p class='h2'>靈隱舊小路</p><p style="margin-left:0em;text-indent:2em">在寺左，乃靈隱上菜園也。宋時屠沽在此地，住持笑翁始闢為園。</p>
</div>
<div class='div-other'><a id='mulu333' />
<p class='h2'>吳寺團</p><p style="margin-left:0em;text-indent:2em">吳太后香火寺前聚也。靈隱寺對。</p>
</div>
<div class='div-other'><a id='mulu334' />
<p class='h2'>吳寺橋</p></div>
<div class='div-other'><a id='mulu335' />
<p class='h2'>菜園</p><p style="margin-left:0em;text-indent:2em">在靈山下，今不存。</p>
</div>
<div class='div-other'><a id='mulu336' />
<p class='h2'>上菜園</p></div>
<div class='div-other'><a id='mulu337' />
<p class='h2'>下菜園</p><p style="margin-left:0em;text-indent:2em">理宗為閻妃香火建集慶寺，以古蕩田千畝易之。</p>
</div>
<div class='div-other'><a id='mulu338' />
<p class='h2'>法安院衖</p><p style="margin-left:0em;text-indent:2em">今名法安衖也。</p>
</div>
<div class='div-other'><a id='mulu339' />
<p class='h2'>舊靈鷲寺</p><p style="margin-left:0em;text-indent:2em">在飛來峰麓。理祖來武林，先建此寺。宋嘉熙初改興聖寺。元末毀。今為張公墓。</p>
</div></div>
<p class='juan'>靈隱寺誌卷之二終</p>
</div><!-- end of div[@id='body'] -->
</body></html>