<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>武林靈隱寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' /><p style="margin-left:0em;text-indent:2em">靈隱寺位於浙江杭州西湖靈隱山。靈隱山與天竺山合稱武林，距城十餘里。其山控湖扼江，有龍盤鳳翥之狀，為仙靈區宅。其呼猿洞與冷泉亭，乃錢塘八景之一。寺始建於東晉咸和三年（三二八），為竺僧慧理所創，葛洪書山門榜曰「絕勝覺場」。此寺於隋前之興廢莫考，至唐代駱賓王避禍隱于此，靈隱之名大著。大曆六年（七七一）重修，會昌（八四一～八四六）廢教，寺毀僧散。後稍興復，規制未宏。至吳越錢忠懿王時，命永明延壽禪師重為開拓，殿宇一新。宋真宗景德四年（一〇〇七）賜稱「景德靈隱禪寺」。宋室南渡後，高宗、孝宗翠華屢幸，當時號稱禪窟，為五名山之第二。元至正十九年（一三五九），寺毀於兵，二十三年（一三六三）重建。明洪武、永樂、宣德數度興建，復還舊觀。隆慶三年（一五六九）燬於雷火，萬曆間重建。其後經戰亂，寺殿多毀。清順治年間宏禮重建，康熙二十八年（一六八九）賜名「雲林寺」，此後均稱雲林寺。寺志舊有明萬曆間白珩所修稿，清康熙二年（一六六三），孫治重修為十二卷；十年（一六七一）徐增就孫志重編為八卷，分為十四門：開山、重興、山水、梵宇、古塔、古蹟、禪祖、法語、檀越、人物、藝文、詩、遺事、雜記，後附「山地蕩總目」。開山、重興、山水三門記建置。梵宇、古塔、古蹟記形勝。禪祖記歷代住持之傳略。法語載高僧上堂語錄。檀越、人物記與本寺有關之人物，藝文、詩、遺事、雜記則錄歷代詩文、碑記與遺聞逸事也。山地蕩總目則載本寺之田產也。康熙以前，靈隱寺文獻略備於此。因志成之時，在康熙賜名之前，故仍以靈隱寺名。此志初刻於康熙十一年（一六七二），茲據光緒十四年（一八八八）錢塘丁氏重刋本景印。</p>
</div>
<div class='div-other'><a id='mulu3' />
<div class='div-other'><a id='mulu4' />
<p class='h2'>欽定四庫全書提要</p><p class="head3">靈隱寺志八卷<span class='note-inline'>(兩淮馬裕家藏本)</span></p>
<p style="margin-left:0em;text-indent:2em">國朝孫治撰，徐增重編。治，字宇台，仁和人。增，字子能，吳縣人。其書因明萬厤中昌黎白珩之志稍增損之，體例與他志略同，惟以宦遊寄寓之人概收之〈人物〉一門，則事涉創造，於義未安。</p>
</div>
<div class='div-xu'><a id='mulu5' />
<div class='div-xu'><a id='mulu6' />
<p class='h3'>序</p><p style="margin-left:0em;text-indent:2em">方內名山、祖席琳莫不有誌，一以顯山川名勝，二以表興創功勛，次則人物雄奇、宮殿瑰麗、畋漁舊聞、搜羅怪異、建置沿革之由、再造中興之績，莫不綺綰繡錯、纖毫備載。顧以天下靈山、區中名勝獨可以無誌乎？又況靈隱以一百餘代禪祖之後，其中或開創、或重興、或建功業幾條、或置殿堂幾帶，功業難冺，莫不表揚。獨先師具德老人，荼瘁二十餘年，舉全座靈山，尺寸而鼎興之。從外至內，殿閣巍峩、堂寮鱗砌、佛像嚴麗、金碧輝煌，隨一殿一堂、一房一舍、一樓一閣，皆一手擎出，脫體斬新。雖曰重興，實同開創，又可以無誌乎？有誌也，唐宋以來舊誌有無，不可得考，所見者白珩子佩氏之誌而已。白誌太略，又用筆近俚、蒐討未備，不成佳書。先師重建靈隱之後又有誌矣，則吾友孫宇台祉翁之筆也。宇台於先師重建功業極力發揮，已十有六七；獨於靈隱名勝，開章發軔，辯論太多，紆迴曲折，樂成辯駮山水之書，似乖傳信。先師臨上雙徑，手是編親授顯，囑以校讐付刻。戒顯一覽，覺多所未安。適吾吳門故友徐子能氏惠顧冷泉，余乃篤留，館之丈室。初屬塗抹拙集，次舉白、孫二誌力求典竄。子能乃焚膏繼晷，盡力校讎研磨，秃盡管城，坐穿皋比。閱一載而後成，舉白誌之俚俗者而雅馴之，孫誌之迂曲者而直捷之。肰後開門見山，如飛來、冷泉，舉目洞達。先師重興大業，葢天蓋地，和盤託出矣。有此書也，不惟先師血汗永耀靈山，并一百餘代禪祖，其崩崖裂石之法語、飡冰嚼雪之高風，及古今鉅公偉人、奇文異藻，囊括殆盡。雖不比二酉厔盩之藏，以此懸之國門、名山，豈不共昭垂不朽哉？爰付剞劂，質之大方。靈山一會，從此永遠未散矣。</p>
<p style="margin-left:2em">康熙歲次壬子閏七月既望，靈隱嗣法繼席門人戒顯百和南撰</p>
</div>
<div class='div-xu'><a id='mulu7' />
<p class='h3'>序</p><p style="margin-left:0em;text-indent:2em">昔大聖人之立垂世也，皆有時節因緣。蓋不於前、不於後，適當其際，因時制宜之謂也。釋迦老子說法四十九年、三百餘會，始以因緣，次以境智，終以般若解脫，末後拈花，此正法之時節因緣也。而阿難結集，鳩摩羅什翻譯，乃至康僧會之建塔、梁武帝之懺法，此象法之時節因緣也。是時講席彌天、法師爭立，妙論狃于文字；達摩從西天來，直提正令、埽盡見聞，此祖師之時節因緣也。今已在末法中矣，興末法之聖人豈尚有待歟？蒼生困苦已深，末法之聖人其心不知若何汲汲、而無如時節因緣之未至也！震旦自孔子述經後五六百年，聖教漸遠。司馬遷本太史公以成《史記》，于是班固從而傚之，輯前漢一代事蹟而書。自此而降，代各一書，故有「二十一史」之稱。《史記》中列八書，《前漢書》乃變而為十志。後世人又傚之，于是郡縣有誌、寺亦有誌，此《武林靈隱寺誌》所由來也。靈隱寺誌最初者已不可得見，所得見者白誌與孫誌耳。白子佩氏為易菴大師修誌，在明萬曆壬辰；孫宇台氏為具德和尚修誌，在康熙癸卯。九年冬余過靈隱，時晦山和尚住持，屬余重修之。鄭夾漈嘗有言：「誌者憲章之所賴，非深于典故者不能。」江文通亦云：「修史之難莫過于誌。」吾輩不諳法門事，則修寺誌不尤難乎？史遷謂之整齊故事，一似易之。此在子長則然，後漢而下正以整齊為難耳。余幼嘗侍教于大君子矣，習其緒論；今余已六十，衰遲自棄，從不敢身預其事。茲既已有人整齊之，而余何必復修之？修之而余不辭者，蓋有故焉。聖歎嘗言之：「適幸作得一篇文字，可惜早間欲作而為他事所奪，失卻一篇文字。假今不作、明日作，當更另有一篇文字。」此深知時節因緣之道者也。是故在易菴時有易菴時之靈隱誌書，在具和尚時有具和尚時之靈隱誌書，在晦和尚時又有晦和尚時之靈隱誌書，時節因緣，先後固不得相假也。雖然人各有心、各如其面，用我之手握我之筆、發抒我之意，以為我所修之誌各求其當，遑計修誌之前有其人焉，不敢與之或有異同；又遑計吾誌修之後有其人焉，與我絕不異同也。我既修之後，屬我重修，我亦不能必其無異同焉。我總聽之于時節因緣而已矣。</p>
<p style="margin-left:2em">康熙十年歲在辛亥夏六月望日，吳門徐增子能氏書于靈隱寺面壁軒</p>
</div>
<div class='div-xu'><a id='mulu8' />
<p class='h3'>序</p><p style="margin-left:0em;text-indent:2em">樵者於樵之外無所事焉；然武林為佳山水，而樵者又生長其間，則安得默然而已耶？具德禮和尚，臨濟之大宗匠也。其以眾人之請而來至此也，蓋翦其蓬蒿而居之。越十有三載而琳宮梵宇煥然而鼎新焉。樵者樂山林之寵榮，又不可以無志；雖然，靈隱有志前此矣。萬曆三年，昌黎白氏之所修者，吾見之矣。白氏為志凡三易稿，而帝虎雜出、年祀淆亂，況以陋劣如樵者哉？雖然，以大師之靈、竭樵之志慮，則於今昔記載、或冀其有當於萬一焉耳。若以比方於楊衒之之《洛陽伽藍》，則樵豈敢？</p>
<p style="margin-left:2em">康熙二年癸卯秋七月，西山樵者孫治撰</p>
</div>
<div class='div-xu'><a id='mulu9' />
<p class='h3'>武林靈隱寺誌序</p><p style="margin-left:0em;text-indent:2em">名山多有誌，而作者殊難其人。非作者之難其人，而名山之難誌也。蓋紀事務奇則怪迂以濫耳，標理猥則龐雜以淆目，而徑露寡聞者畏上古如雷門，好奇弔詭者視世俗如蒙茸。甚矣！名山之難誌而益以見作者之難其人也。予讀樵者誌靈隱十二卷，雅而不誣，贍而有體；其舉賾也，雖幽隱不廢；其述類也，雖猥近不遺。斌斌乎置于古作者之間，又奚疑焉？余生長武林，喜述舊聞。即如葛立之《鶴林玉露》、僧懷顯《錢唐勝蹟》、傅牧《西湖古事》、周益公《平園日記》、牟應隆《隆山雜記》、四水潛夫《武林舊事》、楊瑀《山居新錄》、岳珂《桯史》、劉孟熙《霏屑錄》、葉子奇《草木子》之類，名不能盡述，而存者或寡。樵者網羅，無所缺失，按部就班，入其中者如玄圃西山、侯鯖獺髓無以異也。又其逸氣雋句又如讀先秦以上檀、考、公、穀之書，予驚怖其言而無極也。然則具德和尚重興靈隱，功冠八紘，道光千載，而斯誌直空前後，其不朽矣乎！樵者為誰？予友孫子宇台。孫子之稱「西山樵者」，蓋其志也。</p>
<p style="margin-left:2em">康熙二年歲次癸卯秋八月，嚴沆顥亭氏撰</p>
</div></div>
<div class='div-other'><a id='mulu10' />
<div class='div-other'><a id='mulu11' /><div style="margin-left:2em"><img src='../images/GA023p0017_01.gif' alt='GA023p0017_01.gif' /></div>
<div style="margin-left:2em"><img src='../images/GA023p0018_01.gif' alt='GA023p0018_01.gif' /></div>
</div>
<div class='div-other'><a id='mulu12' /><div style="margin-left:2em"><img src='../images/GA023p0019_01.gif' alt='GA023p0019_01.gif' /></div>
<div style="margin-left:2em"><img src='../images/GA023p0020_01.gif' alt='GA023p0020_01.gif' /></div>
</div>
<div class='div-other'><a id='mulu13' /><div style="margin-left:2em"><img src='../images/GA023p0021_01.gif' alt='GA023p0021_01.gif' /></div>
<div style="margin-left:2em"><img src='../images/GA023p0022_01.gif' alt='GA023p0022_01.gif' /></div>
</div>
<div class='div-other'><a id='mulu14' /><div style="margin-left:2em"><img src='../images/GA023p0023_01.gif' alt='GA023p0023_01.gif' /></div>
<div style="margin-left:2em"><img src='../images/GA023p0024_01.gif' alt='GA023p0024_01.gif' /></div>
</div>
<div class='div-other'><a id='mulu15' /><div style="margin-left:2em"><img src='../images/GA023p0025_01.gif' alt='GA023p0025_01.gif' /></div>
<div style="margin-left:2em"><img src='../images/GA023p0026_01.gif' alt='GA023p0026_01.gif' /></div>
</div>
<div class='div-other'><a id='mulu16' /><div style="margin-left:2em"><img src='../images/GA023p0027_01.gif' alt='GA023p0027_01.gif' /></div>
<div style="margin-left:2em"><img src='../images/GA023p0028_01.gif' alt='GA023p0028_01.gif' /></div>
</div>
<div class='div-other'><a id='mulu17' /><div style="margin-left:2em"><img src='../images/GA023p0029_01.gif' alt='GA023p0029_01.gif' /></div>
<div style="margin-left:2em"><img src='../images/GA023p0030_01.gif' alt='GA023p0030_01.gif' /></div>
</div>
<div class='div-other'><a id='mulu18' /><div style="margin-left:2em"><img src='../images/GA023p0031_01.gif' alt='GA023p0031_01.gif' /></div>
<div style="margin-left:2em"><img src='../images/GA023p0032_01.gif' alt='GA023p0032_01.gif' /></div>
</div>
<div class='div-other'><a id='mulu19' /><div style="margin-left:2em"><img src='../images/GA023p0033_01.gif' alt='GA023p0033_01.gif' /></div>
<div style="margin-left:2em"><img src='../images/GA023p0034_01.gif' alt='GA023p0034_01.gif' /></div>
</div>
<div class='div-other'><a id='mulu20' /><div style="margin-left:2em"><img src='../images/GA023p0035_01.gif' alt='GA023p0035_01.gif' /></div>
<div style="margin-left:2em"><img src='../images/GA023p0036_01.gif' alt='GA023p0036_01.gif' /></div>
</div>
<div class='div-other'><a id='mulu21' /><div style="margin-left:2em"><img src='../images/GA023p0037_01.gif' alt='GA023p0037_01.gif' /></div>
<div style="margin-left:2em"><img src='../images/GA023p0038_01.gif' alt='GA023p0038_01.gif' /></div>
</div>
<div class='div-other'><a id='mulu22' /><div style="margin-left:2em"><img src='../images/GA023p0039_01.gif' alt='GA023p0039_01.gif' /></div>
<div style="margin-left:2em"><img src='../images/GA023p0040_01.gif' alt='GA023p0040_01.gif' /></div>
</div></div>
<div class='div-other'><a id='mulu23' />
<p class='h2'>靈隱寺誌總目</p>
<ul class="">
<li><p style="margin-left:1em">序</p>
</li>

<li><p style="margin-left:1em">山圖</p>
</li>

<li><p style="margin-left:1em">卷之一</p>

<ul class="">
<li><p style="margin-left:1em">開山</p>
</li>

<li><p style="margin-left:1em">重興</p>
</li>

<li><p style="margin-left:1em">山水</p>
</li>
</ul></li>

<li><p style="margin-left:1em">卷之二</p>

<ul class="">
<li><p style="margin-left:1em">梵宇</p>
</li>

<li><p style="margin-left:1em">古塔</p>
</li>

<li><p style="margin-left:1em">古蹟</p>
</li>
</ul></li>

<li><p style="margin-left:1em">卷之三<span class="note-inline">(上)</span></p>

<ul class="">
<li><p style="margin-left:1em">禪祖</p>
</li>
</ul></li>

<li><p style="margin-left:1em">卷之三<span class="note-inline">(下)</span></p>

<ul class="">
<li><p style="margin-left:1em">禪祖</p>
</li>
</ul></li>

<li><p style="margin-left:1em">卷之四</p>

<ul class="">
<li><p style="margin-left:1em">法語</p>
</li>
</ul></li>

<li><p style="margin-left:1em">卷之五<span class="note-inline">(上)</span></p>

<ul class="">
<li><p style="margin-left:1em">檀越</p>
</li>
</ul></li>

<li><p style="margin-left:1em">卷之五<span class="note-inline">(下)</span></p>

<ul class="">
<li><p style="margin-left:1em">人物</p>
</li>
</ul></li>

<li><p style="margin-left:1em">卷之六<span class="note-inline">(上)</span></p>

<ul class="">
<li><p style="margin-left:1em">藝文<span class="note-inline">(碑記)</span></p>
</li>
</ul></li>

<li><p style="margin-left:1em">卷之六<span class="note-inline">(下)</span></p>

<ul class="">
<li><p style="margin-left:1em">藝文<span class="note-inline">(記　序　志　表　書　疏　贊　言　論　銘)</span></p>
</li>
</ul></li>

<li><p style="margin-left:1em">卷之七</p>

<ul class="">
<li><p style="margin-left:1em">藝文<span class="note-inline">(跋　啟　塔銘　塔表　行狀)</span></p>
</li>
</ul></li>

<li><p style="margin-left:1em">卷之八<span class="note-inline">(附山地數)</span></p>

<ul class="">
<li><p style="margin-left:1em">詩</p>
</li>

<li><p style="margin-left:1em">遺事</p>
</li>

<li><p style="margin-left:1em">雜記</p>
</li>

<li><p style="margin-left:1em">山地蕩總目</p>

<ul class="">
<li><p style="margin-left:1em">舊存</p>
</li>

<li><p style="margin-left:1em">檀施</p>
</li>

<li><p style="margin-left:1em">續置</p>
</li>
</ul></li>
</ul></li>
</ul></div></div>
<p class='juan'>武林靈隱寺誌卷之一</p><p class="byline">武林西山樵者孫治宇台初輯</p><p class="byline">吳門而菴居士徐增子能重修</p><p class="byline">住靈隱第二代戒顯晦山校訂</p>
<div class='div-other'><a id='mulu24' />
<p class='h1'>開山始迹</p><p style="margin-left:0em;text-indent:2em">原夫西方聖人之教被于震旦也。漢明帝兆金身之夢，白馬馱經；康僧會恊舍利之求，赤烏建塔。由是而降，聖教大行。彼方聖賢乘運顯迹，或遙空振錫，或隨處託生，所在之處，建立道場以保佑君國、利濟民生，其心甚遠，其功甚大。近代天下大剎在吳越間者，推靈隱寺為首。然開山實自理公，踵其後者豈得忘其所始耶？誌開山第一。</p>
<p style="margin-left:0em;text-indent:2em">靈隱寺在今杭州武林山，去城十餘里。其山控湖扼江，有龍盤鳳翥之狀，為仙靈區宅。東晉咸和三年，竺僧慧理遊至武林，見飛來峰而歎曰：「此為天竺靈鷲峰小嶺，不知何代飛來。」人咸不信。理公曰：「此峰向有黑白二猿在洞修行，必相隨至此。」理公即于洞口呼之，二猿立出。有此因緣，連建五剎：靈鷲、靈山、靈峰等；或廢或更，而靈隱獨存，厯代以來永為禪窟，五燈互照，臨濟子孫居多。今重興者為具德和尚，是法運使然也。</p>
</div>
<div class='div-other'><a id='mulu25' />
<p class='h1'>重興緣起</p><p style="margin-left:0em;text-indent:2em">吾于興廢之際而重有感乎其人也。古來大剎不一，其始也有善知識以創之；迨其後，至瓜分房屋，各利其生，殿閣荒涼，鞠為茂草，往往然也。今觀靈隱，金碧莊嚴冠于諸方，而亦知二十年前衰落之不堪也。嗟乎！不有住持，其何以寺？不有廢者，其何以興？然則靈隱之廢，天之所以開大善知識也。誌重興第二。</p>
<p style="margin-left:0em;text-indent:2em">昔理公之開山也，固非偶然；今靈隱之重興也，亦多奇兆。明季以來，寺已廢敗。本山二十四房，于順治六年己丑，敦請臨濟正宗三十二代具德大和尚住持。和尚乃三峰老人之嫡嗣、天童老人之法孫也。天童一棒，當下直捷；三峰玄要，宏暢綱宗。具和尚兼而行之，道風廣被；十坐道場，位下法從動以千計。是時和尚在佛日，先有烏程金姓者寓靈隱，夢寺中鼓吹迎大慧禪師至；又僧數輩夢明教禪師囑迎和尚。更有異者，佛日忽一日至夜半，四無人聲，聞伽藍殿閧然。細聆之，則靈隱伽藍與佛日伽藍相爭也。于是本山僧眾、闔郡護法敦請不已，而和尚于己丑進院。至則慨然曰：「夫所謂道場者，上以莊嚴尊像、敬禮三寶，使人得以瞻仰；下以鍵鎚衲子、傳佛祖慧命；外以接待宰官、居士，內以安置諸執事、一應僧眾，寮屋缺一不可。今無歇足處，則鷲嶺飛來之瑞、理公開建之功乃至于此！」即率大眾，躬親秉耒，斬棘除壤。凡事先之，不辭勞苦，乃于庚寅冬集料興工。若法堂、方丈、客舍、僧寮、鐘樓、浴室等，次第而成，煥然一新矣。大殿歲久方思修葺，而大殿灾，此豈神天佛祖以為非和尚不能鼎建，而故以是委和尚歟？舊殿高十三丈，度非百萬金錢不可就。功程浩大，揆之世情，人咸難之。和尚立排眾議，乃發誓願曰：「大丈夫出家學佛，身非我有。擔荷重遠，為末劫津梁，顧造一佛殿而便束手卸肩耶？」于是堅金剛心，奮勇猛力，眾心既齊，人天協助。所最難辦者無如巨材，乃命工師求諸徽、嚴、常、玉等山。山深水遠，卒不能下。不日水大發，從空瀉出，咸驚靈異。宰官、護法、檀越施財，貧者用力，役夫助工，其聚如雲，其心如火，不三年而殿成。上梁之日，人來觀者十有餘萬，擁塞如山，咸頌和尚法力，其聲如雷，諸山谷應。說者謂：「自建造以來，未見若斯之盛者也。」其餘寮舍，寛敞足以容眾，四方來參者歲以萬指計，雲水往來日以二三千指計。賓客輻輳，無一寧晷。使人虛往實歸，譬如甘露水，咸得滿願。因緣福報至矣極矣，非天下大善知識，何以有此？未幾，應徑山之請，乃請法嗣雲居補處，即今之晦山和尚也。和尚具大才，少與吳梅村祭酒同筆研，名籍甚。甲申春，聞李賊破京，慟哭焚書，即以金剛王寶劒斬斷葛藤，于千華老人處受具，于具德老人處傳法印。日夜究心綱宗，與從前祖師如鏡照花、如水和乳，化行江楚。連踞雲居、四祖、疏山、薦福諸大祖席。曾著《鍛鍊禪人說》十三篇，諸方畏仰。每結制一七之期，必有數人省發。正法眼藏之利益學人有如此。滹沱絕學重開生面，以大展具老人未竟之緒。靈隱重興固不在殿宇鼎新已也。</p>
</div>
<div class='div-other'><a id='mulu26' />
<p class='h1'>武林山水</p>
<div class='div-other'><a id='mulu27' /><p style="margin-left:0em;text-indent:2em">誌靈隱為寺也，而何以及武林？蓋先有武林山水而後有寺也。從古聖賢負佛祖慧命、為人天眼目者，往往遠城市而居山林，非耽名勝、重道場也。道場為莊嚴法寶、陶鑄衲子之地，豈擾擾名利之藪可得而混雜者哉？故古剎必在名山，不惟使皈心法道者得山水清迥之氣以資其禪定，且使遨遊山水者瞻仰紺宇以發其道心。然則助道因緣，莫名山若也。乃誌武林山水為第三。</p>
<p style="margin-left:0em;text-indent:2em">武林山水，其載于邑乘、見于遊人記詠，亦既詳且備矣，而茲何以誌之？武林山，峰嶺不一，名剎甚多，而世之稱靈隱者，必曰「武林靈隱」。說者又以北高峰西麓、寺之所坐之山為武林，則安得有六十里之廣？要之，武林是合六十里之山而言之也。孫宇台誌云：「武林在錢唐縣，發源于天目，森列錢唐。東至赤山埠、進龍浦，西至古蕩西溪，北環西湖，南控浙江，週迴六十餘里為當。」吾于是知靈隱之得以武林稱者。當理公未創寺之前，祗有武林；及理公建寺，武林山亦止一靈隱，故稱「武林靈隱」。今之三竺諸剎分踞武林者，皆在靈隱既建之後，是以不聞稱「武林三竺」，明乎不得與靈隱抗行也。夫廣六十里之武林山，既為三竺諸寺所分踞，則誌靈隱寺者不可得而盡舉。若就所坐之山而誌之，則又非稱「武林靈隱」之義矣。吾今就其西山迤邐一帶以誌之。</p>
</div>
<div class='div-other'><a id='mulu28' /><p style="margin-left:0em;text-indent:2em">其峰則有：</p>

<div class='div-other'><a id='mulu29' />
<p class='h3'>飛來峰</p><p style="margin-left:0em;text-indent:2em">即靈鷲峰也，為靈隱寺案山，以竺僧理公得名，高五十餘丈。此峰中空外奇，玲瓏磊塊，說者謂其如矯龍、奔象、伏虎、驚猿，墮者將壓、翹者欲飛是也；然未能盡其形容也。其石有竅、有罅、有筋、有稜、有如手指攢撮者、有如鐵線疏剔者、有如老松皮者、有如蟲蝕者、有如蟻穴湧起者、有如蜂房相比者、有如波浪衝激者、有如凍雲合遝者。下本淺土，勢若懸浮；橫豎反側，非人思想之所得及。石色非青非紫，帶白帶綠。石隙生樹木，甚老甚瘦，輒有無根藤附之。秋有紅葉，豔若布錦。坐冷泉亭望去，迥出世外。多生藥草，鮮知其名。其從西天飛來無疑，洵武林山之第一峰也。<span class='note-inline'>(其洞另詳)</span></p>
</div>
<div class='div-other'><a id='mulu30' />
<p class='h3'>蓮華峰</p><p style="margin-left:0em;text-indent:2em">在飛來峰西，高起而聯屬者是也。《水經》謂孤石壁立，大三十圍，高百丈。今從下遙望，下闊上銳；從頂視下，其石四面敷開如蓮華瓣狀，故名。</p>
</div>
<div class='div-other'><a id='mulu31' />
<p class='h3'>宰相峰</p><p style="margin-left:0em;text-indent:2em">在蓮華峰北下向西，如宰相執笏待漏狀。</p>
</div>
<div class='div-other'><a id='mulu32' />
<p class='h3'>月桂峰</p><p style="margin-left:0em;text-indent:2em">在飛來峰西。南唐天寶中嘗雨桂子，有一子成樹。慈雲懺主居此十二年。宋天聖中，丁卯秋七、八月兩望夜，殿堂左右天降若雨，其大若豆、其圓若珠，有黃白黑三種色，帶殻、味辛，此月中桂子也。因取播種林下，浹旬而甲坼，彌月盈寸，綠葉可玩。明年春，移植白猿峰下迴軒亭，凡二十有五株。其它桂樹甚多，而今無存者，以花時多得煩惱，不去培植，漸至彫盡。康熙五年，靈隱大殿落成。後八月十三日早起，載堂禪師聞屋上歷落有聲，出而視之，其狀圓而長，大踰萆麻子，殼有文，亦相類。大殿、法堂、方丈前後都有。拈取呈具德和尚，曰：「此月中桂子，吾已見過二次。」載公，秦川人，今為晦山和尚法嗣；曾住持石門虎嘯寺，曩在具和尚位下。因收貯二合許，將移至秦中種之。時有好事者聞之，咸索觀，輒取四五枚去。纔至揚州而桂子已盡。駱賓王有句云：「桂子月中落，天香雲外飄。」其語不虛，則唐初已落過。然落必有瑞應，具和尚重興靈隱寺，十有七年間凡三見矣。</p>
</div>
<div class='div-other'><a id='mulu33' />
<p class='h3'>白猿峰</p><p style="margin-left:0em;text-indent:2em">理公嘗畜白猿于此。</p>
</div>
<div class='div-other'><a id='mulu34' />
<p class='h3'>稽留峰</p><p style="margin-left:0em;text-indent:2em">在蓮華峰。峰形正不偏，無別峰。迤邐、傾昃、突兀之狀，俗譌為「雞籠山」是也。</p>
</div>
<div class='div-other'><a id='mulu35' />
<p class='h3'>北高峰</p><p style="margin-left:0em;text-indent:2em">武林山左支之最高者，自下至頂九十二丈。樵蹊陡峻，以曲折為灣，共三十六灣。登絕頂瞻眺，羣山孫列，湖水鏡涵；江流折為帶環，海色宿為莽沆，真大觀也。上有五顯廟塔一座。</p>
</div>
<div class='div-other'><a id='mulu36' />
<p class='h3'>烏石峰</p><p style="margin-left:0em;text-indent:2em">在北高峰西，上有烏石，故名。昔趙清獻判奪法安院歸靈隱作形勝，又名「形勝山」。</p>
</div>
<div class='div-other'><a id='mulu37' />
<p class='h3'>龍門峰</p><p style="margin-left:0em;text-indent:2em">在烏石西，上有石對峙如門。</p>
</div>
<div class='div-other'><a id='mulu38' />
<p class='h3'>西原峰</p><p style="margin-left:0em;text-indent:2em">在龍門西南，武林水北澗發源處也。</p>
</div>
<div class='div-other'><a id='mulu39' />
<p class='h3'>雙檜峰</p><p style="margin-left:0em;text-indent:2em">在龍門南，上竺右山也。上有雙檜，望之如蓋。</p>
</div>
<div class='div-other'><a id='mulu40' />
<p class='h3'>白雲峰</p><p style="margin-left:0em;text-indent:2em">上竺坐山，常有白雲覆其上。</p>
</div>
<div class='div-other'><a id='mulu41' />
<p class='h3'>中印峰</p><p style="margin-left:0em;text-indent:2em">在上竺左。昔寶掌開中竺山，掌乃西域五印度之中印人，故名中印。</p>
</div>
<div class='div-other'><a id='mulu42' />
<p class='h3'>乳竇峰</p><p style="margin-left:0em;text-indent:2em">山下有乳泉，白色。</p>
</div>
<div class='div-other'><a id='mulu43' />
<p class='h3'>獅子峰</p><p style="margin-left:0em;text-indent:2em">與中印峰左右相夾，為上竺路也。頂有奇石，狀如獅踞。</p>
</div>
<div class='div-other'><a id='mulu44' />
<p class='h3'>香罏峰</p></div>
<div class='div-other'><a id='mulu45' />
<p class='h3'>善住峰</p><p style="margin-left:0em;text-indent:2em">善住峰與中印相連，因寶掌住世故名。《悲華經》：摩尼太子成道，號「善住珍寶山王」。</p>
</div></div>
<div class='div-other'><a id='mulu46' /><p style="margin-left:0em;text-indent:2em">其嶺則有：</p>

<div class='div-other'><a id='mulu47' />
<p class='h3'>駝巘嶺</p><p style="margin-left:0em;text-indent:2em">北峰東，盡處宛如駝肩，今作桃源。</p>
</div>
<div class='div-other'><a id='mulu48' />
<p class='h3'>石人嶺</p><p style="margin-left:0em;text-indent:2em">北峰西，高六十二丈，路屈曲如羊腸，通西溪。</p>
</div>
<div class='div-other'><a id='mulu49' />
<p class='h3'>東墓嶺</p><p style="margin-left:0em;text-indent:2em">通黃山。</p>
</div>
<div class='div-other'><a id='mulu50' />
<p class='h3'>楓木嶺</p><p style="margin-left:0em;text-indent:2em">中印峰路。</p>
</div>
<div class='div-other'><a id='mulu51' />
<p class='h3'>白沙嶺</p><p style="margin-left:0em;text-indent:2em">以沙白得名。通梵村。</p>
</div>
<div class='div-other'><a id='mulu52' />
<p class='h3'>郎當嶺</p><p style="margin-left:0em;text-indent:2em">又名「捫壁嶺」。左迫削嶂，右臨深溪。緣木扳蘿方可舉趾，故稱「郎當」。又上為天門，東通龍井、南通五雲。</p>
</div>
<div class='div-other'><a id='mulu53' />
<p class='h3'>幽淙嶺</p><p style="margin-left:0em;text-indent:2em">深壑泠泠，巉石齒齒，陟此者須前後牽挽。草樹周密，仰天一線，俗名「水出嶺」，與郎當嶺接。</p>
</div>
<div class='div-other'><a id='mulu54' />
<p class='h3'>東嶺</p><p style="margin-left:0em;text-indent:2em">下竺東大路。</p>
</div>
<div class='div-other'><a id='mulu55' />
<p class='h3'>西嶺</p><p style="margin-left:0em;text-indent:2em">道標和尚結廬于此。</p>
</div>
<div class='div-other'><a id='mulu56' />
<p class='h3'>仙芝嶺</p><p style="margin-left:0em;text-indent:2em">月桂峰下，南北二山通衢，俗名「胭脂嶺」。</p>
</div>
<div class='div-other'><a id='mulu57' />
<p class='h3'>黃泥嶺</p><p style="margin-left:0em;text-indent:2em">胭脂嶺餘氣。</p>
</div></div>
<div class='div-other'><a id='mulu58' /><p style="margin-left:0em;text-indent:2em">其塢則有：</p>

<div class='div-other'><a id='mulu59' />
<p class='h3'>於家塢</p><p style="margin-left:0em;text-indent:2em">雷院西，玄本塔基。</p>
</div>
<div class='div-other'><a id='mulu60' />
<p class='h3'>水岡塢</p><p style="margin-left:0em;text-indent:2em">在北高峰，水從東下。</p>
</div>
<div class='div-other'><a id='mulu61' />
<p class='h3'>巢居塢</p><p style="margin-left:0em;text-indent:2em">泝澗而西，達韜光。許由夏則巢居，又云：「巢父所居」，故名。</p>
</div>
<div class='div-other'><a id='mulu62' />
<p class='h3'>大桐塢</p><p style="margin-left:0em;text-indent:2em">烏石峰西。</p>
</div>
<div class='div-other'><a id='mulu63' />
<p class='h3'>石人塢</p><p style="margin-left:0em;text-indent:2em">石人嶺下。</p>
</div>
<div class='div-other'><a id='mulu64' />
<p class='h3'>白沙塢</p><p style="margin-left:0em;text-indent:2em">白沙嶺下。</p>
</div>
<div class='div-other'><a id='mulu65' />
<p class='h3'>桐木塢</p><p style="margin-left:0em;text-indent:2em">楓木嶺下，舊有吳寺，通中竺。</p>
</div>
<div class='div-other'><a id='mulu66' />
<p class='h3'>騰雲塢</p><p style="margin-left:0em;text-indent:2em">上竺後，通白雲峰。</p>
</div>
<div class='div-other'><a id='mulu67' />
<p class='h3'>楊梅塢</p><p style="margin-left:0em;text-indent:2em">廢興福寺路對上竺<span class='note-inline'>(興福舊名「彌陀教院」，得月輝老宿重興。)</span></p>
</div>
<div class='div-other'><a id='mulu68' />
<p class='h3'>永清塢</p><p style="margin-left:0em;text-indent:2em">對中竺，內有菴，名永清。</p>
</div>
<div class='div-other'><a id='mulu69' />
<p class='h3'>神道塢</p><p style="margin-left:0em;text-indent:2em">與下竺對。</p>
</div>
<div class='div-other'><a id='mulu70' />
<p class='h3'>慈雲塢</p><p style="margin-left:0em;text-indent:2em">以慈雲建塔得名。</p>
</div>
<div class='div-other'><a id='mulu71' />
<p class='h3'>葛塢</p><p style="margin-left:0em;text-indent:2em">葛井處也。</p>
</div>
<div class='div-other'><a id='mulu72' />
<p class='h3'>活沙塢</p><p style="margin-left:0em;text-indent:2em">上至天門，諸山下伏。</p>
</div>
<div class='div-other'><a id='mulu73' />
<p class='h3'>水竹塢</p></div>
<div class='div-other'><a id='mulu74' />
<p class='h3'>珍珠塢</p></div>
<div class='div-other'><a id='mulu75' />
<p class='h3'>瑞岡塢</p></div>
<div class='div-other'><a id='mulu76' />
<p class='h3'>鷂子塢</p></div></div>
<div class='div-other'><a id='mulu77' /><p style="margin-left:0em;text-indent:2em">其洞則有：</p>

<div class='div-other'><a id='mulu78' />
<p class='h3'>龍泓洞</p><p style="margin-left:0em;text-indent:2em">前當迴龍橋，後通冷泉澗，㟏岈懸、挂碧湧金，似真非真。內有通天處，漏天如井，後人題「通天洞」三字。其側有小洞，底地無垠，傳聞昔有採石乳者入之不已，聞篙櫓、風浪之聲，謂度浙江、通蕭山者，即此洞也。內有蔣之奇篆書<span class='note-inline'>(未見)</span>、賈似道題名<span class='note-inline'>(見後卷八)</span>。唐丁飛宅於中。</p>
</div>
<div class='div-other'><a id='mulu79' />
<p class='h3'>玉乳洞</p><p style="margin-left:0em;text-indent:2em">一名巖石室，一名羅漢洞。吳赤烏二年，葛孝先于此得道，後人就道畔鑿住世羅漢十六尊。其迴旋曲折，小有蠻蝸；涓滴沁凝，大旱不竭。豈上仙蛻白石之繭而龍鼻為大陰之耶？</p>
</div>
<div class='div-other'><a id='mulu80' />
<p class='h3'>射旭洞</p><p style="margin-left:0em;text-indent:2em">一名青林巖，即理公巖，有唐楊遵篆書三大字見石隙，乃理公燕寂之處，又名燕寂巖。其下四極三門，鰲撐而立；其上豐額險足，龜殼猶存。外視則洞可容百數人，內視則巖可樹百椽屋。藤蘿聯絡，峰石縱橫，無愧署書「八面玲瓏」四字者也。內小石有「金光洞」字，側有周伯琦篆書〈理公巖記〉一碑<span class='note-inline'>(見文內)</span>。山多櫧桂，木葉常青，淩冬不彫，故曰青林。又曰香林。</p>
</div>
<div class='div-other'><a id='mulu81' />
<p class='h3'>呼猿洞</p><p style="margin-left:0em;text-indent:2em">在蓮華峰麓，即慧公驗飛來峰處。六朝宋時有僧智一訪舊蹟，畜猿于此。其洞門甚狹，側身乃容；內廣堂皇，[宴-女+六]如長夜。又一洞，炬火傴行數百武，或高平如砥，或齰䶦如牙。又一洞，非螣蚺不入，故人憚而未詳。</p>
</div>
<div class='div-other'><a id='mulu82' />
<p class='h3'>金佛洞</p><p style="margin-left:0em;text-indent:2em">飛來峰南，下竺薝蔔堂後。</p>
</div>
<div class='div-other'><a id='mulu83' />
<p class='h3'>香林洞</p><p style="margin-left:0em;text-indent:2em">亦名香桂林，黃初菴有詩。</p>
</div>
<div class='div-other'><a id='mulu84' />
<p class='h3'>圓公洞</p><p style="margin-left:0em;text-indent:2em">三生石側，為圓澤會處也。</p>
</div></div>
<div class='div-other'><a id='mulu85' />
<p class='h2'>其巖則<span class='corr'>有</span>：</p>
<div class='div-other'><a id='mulu86' />
<p class='h3'>龍泓巖</p><p style="margin-left:0em;text-indent:2em">在龍泓洞，洞有室曰巖。</p>
</div>
<div class='div-other'><a id='mulu87' />
<p class='h3'>青林巖</p><p style="margin-left:0em;text-indent:2em">在青林洞。</p>
</div>
<div class='div-other'><a id='mulu88' />
<p class='h3'>理公巖</p><p style="margin-left:0em;text-indent:2em">理公燕寂處也。</p>
</div>
<div class='div-other'><a id='mulu89' />
<p class='h3'>玉女巖</p><p style="margin-left:0em;text-indent:2em">飛來峰頂，一名新婦石。巖下石罅有水如玉。女潭也</p>
</div>
<div class='div-other'><a id='mulu90' />
<p class='h3'>日月巖</p><p style="margin-left:0em;text-indent:2em">在下竺山，一圓如日，一半灣如月。</p>
</div>
<div class='div-other'><a id='mulu91' />
<p class='h3'>虎頭巖</p><p style="margin-left:0em;text-indent:2em">在蓮華峰下，虎頭禪師以此為號。</p>
</div>
<div class='div-other'><a id='mulu92' />
<p class='h3'>千歲巖</p><p style="margin-left:0em;text-indent:2em">以寶掌為名。</p>
</div>
<div class='div-other'><a id='mulu93' />
<p class='h3'>天香巖</p><p style="margin-left:0em;text-indent:2em">在中印峰山半，又名百歲巖。</p>
</div>
<div class='div-other'><a id='mulu94' />
<p class='h3'>白雲巖</p><p style="margin-left:0em;text-indent:2em">永清塢新菴。</p>
</div>
<div class='div-other'><a id='mulu95' />
<p class='h3'>百丈巖</p><p style="margin-left:0em;text-indent:2em">雙檜峰後。</p>
</div>
<div class='div-other'><a id='mulu96' />
<p class='h3'>烏石巖</p><p style="margin-left:0em;text-indent:2em">白雲峰後。</p>
</div></div>
<div class='div-other'><a id='mulu97' /><p style="margin-left:0em;text-indent:2em">其石則有：</p>

<div class='div-other'><a id='mulu98' />
<p class='h3'>石蓮</p><p style="margin-left:0em;text-indent:2em">即蓮華峰也。</p>
</div>
<div class='div-other'><a id='mulu99' />
<p class='h3'>石梁</p><p style="margin-left:0em;text-indent:2em">在飛來峰頂，長一丈，亘石上如梁。</p>
</div>
<div class='div-other'><a id='mulu100' />
<p class='h3'>三生石</p><p style="margin-left:0em;text-indent:2em"><span class='note-inline'>(下竺右。)</span></p>
</div>
<div class='div-other'><a id='mulu101' />
<p class='h3'>水波石</p><p style="margin-left:0em;text-indent:2em"><span class='note-inline'>(下竺後。石上有水波紋，舊時江水至此。)</span></p>
</div>
<div class='div-other'><a id='mulu102' />
<p class='h3'>鬬鷄石</p><p style="margin-left:0em;text-indent:2em">無考。</p>
</div>
<div class='div-other'><a id='mulu103' />
<p class='h3'>卧龍石</p><p style="margin-left:0em;text-indent:2em">慈雲種梅其上，其詩有「梅有和羹實，龍無為雨時」之句。</p>
</div>
<div class='div-other'><a id='mulu104' />
<p class='h3'>一指石</p><p style="margin-left:0em;text-indent:2em">龍泓洞旁。</p>
</div>
<div class='div-other'><a id='mulu105' />
<p class='h3'>石筍</p><p style="margin-left:0em;text-indent:2em">烏石峰山半，高數仞，周可七八抱。圓峭特立，亦名卓筆峰。</p>
</div>
<div class='div-other'><a id='mulu106' />
<p class='h3'>石室</p><p style="margin-left:0em;text-indent:2em">在韜光山後。真觀坐其中得道者名「頭陀石室」，理公巖下者名「巖石室」。其一未詳。</p>
</div>
<div class='div-other'><a id='mulu107' />
<p class='h3'>獅子石</p><p style="margin-left:0em;text-indent:2em">韜光山後，高數仞。</p>
</div>
<div class='div-other'><a id='mulu108' />
<p class='h3'>石人</p><p style="margin-left:0em;text-indent:2em">在嶺上。近視如將軍戴鐵笠之狀，遠望又如幼女雙髻也。</p>
</div>
<div class='div-other'><a id='mulu109' />
<p class='h3'>棋盤石</p><p style="margin-left:0em;text-indent:2em">在永清塢中，高數丈，色赤如丹，廣丈許，平如砥。嘗有老僧謂：邵山子埽葉林中，得石棋子。</p>
</div>
<div class='div-other'><a id='mulu110' />
<p class='h3'>醉石</p><p style="margin-left:0em;text-indent:2em">方廣一尋，在洪有竹園浴蓮池側。主人以其平踞可觴咏也，名曰「水臺盤」。白珩〈靈隱記〉曰：「至是搜名勝而此石以小見遺。夜夢人指曰：何忘醉石也？」</p>
</div></div>
<div class='div-other'><a id='mulu111' /><p style="margin-left:0em;text-indent:2em">其棧則有：</p>

<div class='div-other'><a id='mulu112' />
<p class='h3'>伏虎棧</p><p style="margin-left:0em;text-indent:2em">陸羽《二寺記》言：「靈隱澗中奇石，後為朱勔取去。」</p>
</div>
<div class='div-other'><a id='mulu113' />
<p class='h3'>連巖棧</p><p style="margin-left:0em;text-indent:2em">飛來峰頂，石級猶存。白子佩原誌謂：連雲棧與伏虎棧皆峰麓奇石，楊真伽鑿為佛像。</p>
</div></div>
<div class='div-other'><a id='mulu114' /><p style="margin-left:0em;text-indent:2em">其水則有：</p>

<div class='div-other'><a id='mulu115' />
<p class='h3'>南澗</p><p style="margin-left:0em;text-indent:2em">一會支澗七。</p>
<p style="margin-left:0em;text-indent:2em">南發源于五雲山，水出嶺。</p>
<p style="margin-left:0em;text-indent:2em">西合上竺兩山支澗，徑靈隱房小橋合流，過五雲山路小廟橋，又合觀音井水，經時橋<span class='note-inline'>(匯水陰溝)</span>，出金佛橋<span class='note-inline'>(在普門內)</span>，過天巖房橋。</p>
<p style="margin-left:0em;text-indent:2em">東合楊梅塢支澗，出琮老橋<span class='note-inline'>(僧琮建)</span>。東合中竺永清塢支澗，北出中竺寺橋。東合下竺神道塢支澗，北過下竺寺橋。東合月桂峰支澗<span class='note-inline'>(三水橫出如川，名葛洪水)</span>，過慈雲北澗，出飛來峰，至龍迹橋會北澗。</p>
</div>
<div class='div-other'><a id='mulu116' />
<p class='h3'>北澗</p><p style="margin-left:0em;text-indent:2em">一會支澗十。</p>
<p style="margin-left:0em;text-indent:2em">發源于西源峰，南合白沙塢支澗，西合永安支澗，西北合大桐塢支澗。流過吳寺橋西北，合烏石峰水，南會呼猿澗暗水。南合冷泉水源、北合石筍支澗。又北會金沙、銀沙支澗，又北合韜光支澗。東流過曹家橋，渟匯于靈隱石門澗，經瀑雷橋<span class='note-inline'>(今廢)</span>、迴龍橋，會南澗水于合澗橋下<span class='note-inline'>(舊橋三洞，今修)</span>，曰靈隱浦<span class='note-inline'>(南宋通舟至此)</span>。北合水架塢支澗，西流過白樂橋，北合瑞雲塢水，經雷院名「後澗溪」。出唐家橋東南，趨西行春橋、逕東行春橋、逕金沙灘裏五橋，匯為西湖。</p>
</div></div>
<div class='div-other'><a id='mulu117' /><p style="margin-left:0em;text-indent:2em">其泉則有：</p>

<div class='div-other'><a id='mulu118' />
<p class='h3'>冷泉</p><p style="margin-left:0em;text-indent:2em">相傳在蓮華峰麓，今在寺前。堆藍漾碧，冬夏常盈。池旁有嶔崎空洞，形家以招提擁北高而面飛來，宜匯此澗，置閘以蓄水。建亭其上者，唐刺史元藇；廣池者，宋僧如璧也。</p>
</div>
<div class='div-other'><a id='mulu119' />
<p class='h3'>溫泉</p><p style="margin-left:0em;text-indent:2em">在冷泉之上首，今涸。</p>
</div>
<div class='div-other'><a id='mulu120' />
<p class='h3'>渦渚泉</p><p style="margin-left:0em;text-indent:2em">臨安誌云：在東嶼。</p>
</div>
<div class='div-other'><a id='mulu121' />
<p class='h3'>卧龍泉</p><p style="margin-left:0em;text-indent:2em">在渦渚側。</p>
</div>
<div class='div-other'><a id='mulu122' />
<p class='h3'>醴泉</p><p style="margin-left:0em;text-indent:2em">在渦渚右。大曆六年出，酌之療疾。</p>
</div>
<div class='div-other'><a id='mulu123' />
<p class='h3'>蕭公泉</p><p style="margin-left:0em;text-indent:2em">在寺右。</p>
</div>
<div class='div-other'><a id='mulu124' />
<p class='h3'>伏犀泉</p><p style="margin-left:0em;text-indent:2em">在飛來峰頂。</p>
</div>
<div class='div-other'><a id='mulu125' />
<p class='h3'>瓔珞泉</p><p style="margin-left:0em;text-indent:2em">下竺後巖。元時竭僧允若祝曰：「吾緣在是，泉當再來！」已而泉出。</p>
</div>
<div class='div-other'><a id='mulu126' />
<p class='h3'>蓮華泉　跳珠泉</p><p style="margin-left:0em;text-indent:2em">此二泉疑在慈雲塔院處。東坡有〈和周次元跳珠泉詩〉。</p>
</div>
<div class='div-other'><a id='mulu127' />
<p class='h3'>上永福</p><p style="margin-left:0em;text-indent:2em"><span class='note-inline'>(劉宋，慧琳禪師開山。明弘治間，洪水堙廢。順治間，靜照法師重興。)</span></p>
</div>
<div class='div-other'><a id='mulu128' />
<p class='h3'>金沙泉　銀沙泉</p><p style="margin-left:0em;text-indent:2em">俱在上永福，二方石池現存。</p>
</div>
<div class='div-other'><a id='mulu129' />
<p class='h3'>觀音泉</p><p style="margin-left:0em;text-indent:2em">上竺為大悲泉，在講堂下，流繞殿前，經如意池。池以青石闌之，方丈許，石面鏤如意文。</p>
</div>
<div class='div-other'><a id='mulu130' />
<p class='h3'>夢泉</p><p style="margin-left:0em;text-indent:2em">宋崇寧元年，浙西大旱，寺中廚水不給。主僧玉法師夢泉發于西坡，鑿之果得。</p>
</div>
<div class='div-other'><a id='mulu131' />
<p class='h3'>薈泉</p><p style="margin-left:0em;text-indent:2em">在雙檜峰。</p>
</div>
<div class='div-other'><a id='mulu132' />
<p class='h3'>華光泉</p><p style="margin-left:0em;text-indent:2em">在白雲西院。</p>
</div>
<div class='div-other'><a id='mulu133' />
<p class='h3'>凝翠泉</p><p style="margin-left:0em;text-indent:2em">在獅子峰下。</p>
</div>
<div class='div-other'><a id='mulu134' />
<p class='h3'>水月泉</p><p style="margin-left:0em;text-indent:2em">在中印峰前。</p>
</div>
<div class='div-other'><a id='mulu135' />
<p class='h3'>孫公泉</p><p style="margin-left:0em;text-indent:2em">《上竺誌》謂孫思邈。</p>
</div>
<div class='div-other'><a id='mulu136' />
<p class='h3'>玉液泉</p><p style="margin-left:0em;text-indent:2em">永清塢。</p>
</div>
<div class='div-other'><a id='mulu137' />
<p class='h3'>小龍泓泉</p><p style="margin-left:0em;text-indent:2em">閻妃墓側。</p>
</div>
<div class='div-other'><a id='mulu138' />
<p class='h3'>白公茶井泉</p><p style="margin-left:0em;text-indent:2em">在形勝山麓，舊鐵秀菴處。</p>
</div>
<div class='div-other'><a id='mulu139' />
<p class='h3'>龍王泉</p><p style="margin-left:0em;text-indent:2em"><span class='note-inline'>(康熙辛亥夏大旱，韜光道上澗泉盡涸。忽於龍王祠前迸出一泉，充潤常住，真龍神賜也。)</span></p>
</div></div>
<div class='div-other'><a id='mulu140' /><p style="margin-left:0em;text-indent:2em">其池則有：</p>

<div class='div-other'><a id='mulu141' />
<p class='h3'>蘸筆池</p><p style="margin-left:0em;text-indent:2em">在本寺東廊下，丁行者學書處。</p>
</div>
<div class='div-other'><a id='mulu142' />
<p class='h3'>茯苓池</p><p style="margin-left:0em;text-indent:2em">在本寺西，僧堂劚苓成池。</p>
</div>
<div class='div-other'><a id='mulu143' />
<p class='h3'>金蓮池</p><p style="margin-left:0em;text-indent:2em">在韜光。</p>
</div>
<div class='div-other'><a id='mulu144' />
<p class='h3'>福泉池</p><p style="margin-left:0em;text-indent:2em">下永福寺，福王建亭其上。</p>
</div>
<div class='div-other'><a id='mulu145' />
<p class='h3'>雲液池</p><p style="margin-left:0em;text-indent:2em">在白雲峰。</p>
</div>
<div class='div-other'><a id='mulu146' />
<p class='h3'>七星池</p><p style="margin-left:0em;text-indent:2em">中竺殿前。</p>
</div>
<div class='div-other'><a id='mulu147' />
<p class='h3'>金波池</p><p style="margin-left:0em;text-indent:2em">集慶寺後。</p>
</div></div>
<div class='div-other'><a id='mulu148' /><p style="margin-left:0em;text-indent:2em">其井則有：</p>

<div class='div-other'><a id='mulu149' />
<p class='h3'>葛翁大井</p><p style="margin-left:0em;text-indent:2em">普福寺後。洪丹井，天下凡十三，而在杭者三。此與下竺井為二，其一則在龍井翁家山。有壇在雷院慶化山，所植松在履泰將軍廟。</p>
</div>
<div class='div-other'><a id='mulu150' />
<p class='h3'>天澤井</p><p style="margin-left:0em;text-indent:2em">天澤井，履泰將軍為天澤侯，此其井也。</p>
</div></div></div>
<p class='juan'>武林靈隱寺誌卷一終</p>
</div><!-- end of div[@id='body'] -->
</body></html>