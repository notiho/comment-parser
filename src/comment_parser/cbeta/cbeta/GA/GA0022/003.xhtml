<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>增修雲林寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu62' />
<p class='juan'>增修雲林寺志卷三</p>
<div class='div-other'><a id='mulu63' />
<p class='h1'>禪祖</p>
<div class='div-other'><a id='mulu64' />
<p class='h2'>如璧禪師饒節</p><p>字德操臨川人以文章著名曾子宣丞相禮為上客陳了翁諸人皆與之游往來襄鄧間始有婚宦意遇白崕長老與之語欣然有得嘗令僕守舍歸見其占對異常怪而問之僕曰守舍無所用心聞鄰長老有道價往請一轉語忽爾覺悟身心泰然無他也德操慨然曰汝能是我乃不能何哉徑往白崕問道八日而悟盡發囊橐與其僕祝髮為浮屠德操名如璧僕名如琳徧參諸方陳了翁關子東兄弟皆以詩稱美之至江浙樂靈隱山川因挂錫焉琳抱病德操躬進藥餌卒盡送終之義後主襄陽天寍夏均父為請䟽其畧云無復挾書更逐康成之後何憂成佛不居靈運之先又云豈惟江左公卿盡傾支遁獨有襄陽耆舊未識道安時稱其精當德操自號倚松道人所為詩文皆高邁號倚松集</p>
</div>
<div class='div-other'><a id='mulu65' />
<p class='h2'>僧智融</p><p>俗姓邢名沚世居京師以醫入仕南渡居臨安萬松嶺號草菴邢中官至成和出入禁庭賞賚殊渥年五十棄官謝妻子祝髮入靈隱寺諸公貴人挽之不可又游諸方徑山康廬經行殆遍聞靈山之勝遂投迹為終焉計獨行獨坐或至移晷人不知其能畫也山深多蛇忽作二奇鬼于壁一吹火向空一蹋蛇而掣其尾蛇患遂除遇其適意嚼蔗折草蘸墨以作坡岸巖石尤為古勁間作物象不過數筆寥寂蕭散生意飛動作詩不多語意絕自言若得為僧三十秋瞑目無言萬事休紹熙四年五月日卒壽八十僧臘如師言</p>
</div>
<div class='div-other'><a id='mulu66' />
<p class='h2'>佛行道昌禪師</p><p>俗姓吳氏湖州府歸安縣寶溪橫洋人六歲投鹿苑禮澄公為師十三祝髮受具堅持淨節綽有成人風至十五擔包行腳不憚寒暑尋訪耆宿究取上乘時妙湛師住湖州道場山道價擅一時四眾皈仰師首和謁一日問妙湛曰不起一念時還有過也無湛曰須彌山你作麽生會師於言下領略自後機鋒捷出有無礙辯罷參歸霅川士人莫倚施米麥豆六百斛懇令住持何山左丞葉公寓卞山與師契厚魚皷相從伊蒲共饌為方外忘形之交繼住平江瑞光移穹窿又遷四明住育王山皆創成法席一新寺宇先是妙湛住淨慈有大通所傳雲門大師摩衲已八代相授至是妙湛對雪峰大眾以此衣授師眾謂不失其宗人皆榮之葉公帥建康時蔣山新經戎燼屋僅數椽公奏請師住此山不數年樓閣化城若自天而下寶公規制盡復舊觀翠華駐臨安靈隱方丈暫虛師被旨住持時丞相湯公喜師履踐禪悅德臘俱高欲以激昻有眾奏授佛行大師時年七旬餘告老選靈泉幽隱為出塵之所退居其間自號月堂杜門謝客以娛晚景值淨慈闕住持十方衲子懇府帥王公親入山敦請師不得已承命忽以辛卯歲正月上澣擊皷辭眾遠近咸集無不泣留侍者宗本求語師曰吾平生拈古頌古其語已多尚何言哉端然而化師年八十有二僧臘六十九夏葬全身於寺之東隅松隱曹勳為之塔銘</p>
</div>
<div class='div-other'><a id='mulu67' />
<p class='h2'>寒巖升禪師</p><p>建寍府建安人俗姓吳母游氏初生有肉如環在其左乳人皆異之年十四依本府龍居寺出家肉環隨隱天資聰慧十九為僧有遊方之志以父早世未忍捨母母遂之長樂會圓悟高弟佛智禪師端裕演法於西禪入其室言下頓悟自是機鋒迅發人莫能當佛智移杭之靈隱師為首座佛智歸師亦還鄉後住支提承天石霜泐潭諸大剎示寂於皷山世壽七十九僧臘六十山陰陸待制務觀與師游愛敬之如師友周丞相子充為之銘</p>
</div>
<div class='div-other'><a id='mulu68' />
<p class='h2'>臨安府靈隱荊叟如珏禪師</p><p>婺州人天童潁禪師法嗣住後上堂云新歲擊新皷普施新法雨萬物盡從新一一就規矩普賢大士忻歡乘時打開門放出白象王徧地無尋處枯拄杖曰惟有者箇不屬故新等閒開口吞卻法身擲下曰是甚麽千年桃核裏原是舊時仁僧問如何是佛師云爛東瓜</p>
</div>
<div class='div-other'><a id='mulu69' />
<p class='h2'>偃溪廣聞禪師</p><p>侯官林家子母程氏世業儒從季父智隆於宛陵光孝十八得度受具初見鐵牛印少室睦無際派追隨甚久參浙翁于天童針芥雖投自知未契及再參于雙徑翁笑迎曰汝來耶一夕坐簷間聞更三轉入堂曳履而蹶如夢忽醒翌朝造室翁奉趙州洗缽盂話師將啟吻翁遽止之平生疑情堂下冰釋紹定戊子四明制閫胡公以小淨慈致之厯住香山萬壽雪竇育王淨慈靈隱徑塢入山開爐上堂舉趙州和尚示眾云老僧三十年前在南方火爐頭有箇無賓主話直至如今無人舉著師云森羅萬象明闇色空日夜舉揚趙州古佛不是不知只為貪程太速又上堂云一升三合拄杖頭邊萬水千山草鞵跟底未言先領誰家竈裏無烟撩起便行是處井中有水莫道空來又空去許多途路不相孤又上堂云趙州喫茶去金牛喫飯來龍門多上客有人續得末後一句許你入阿字法門景定四年六月十四日示寂壽七十五僧夏五十八<span class='note-inline'>(以上增補前代諸禪師；以下續前志五岳濟玹禪師後)</span></p>
</div>
<div class='div-other'><a id='mulu70' />
<p class='h2'>豁堂正嵓禪師</p><p>金陵郭氏子明初始祖以軍功授杭州衞指揮遂家焉師生三歲頴異不凡有異僧見之曰是兒濁水牟尼珠也七齡絕葷腥母匿飼之輒嘔十歲喪父依靈隱復初靜主喜閱宗門語錄時葛屺瞻沈無囘兩先輩講學湖上師執贄受業迎機通辨沈謂葛曰是子非浮屠將奪我席彼法中亦透網金鱗也十三薙染十五謁無盡大師於天台復歸靈隱從古心律師受沙彌十戒次圓具憨山達觀二大師洎耶溪蓮居並豎法幢學流雲會師徧詣質疑所至避席三峰漢和尚開法淨慈師往見峰訶云此識解依通流轉生死根本師惘然自失苦心參究目不交睫者七晝夜倦劇擬臥忽聞板聲通身汗下㘞地湛明作頌以呈亟蒙印可靈隱耆宿請住本山名剎中頺苔寮蘚壁師顏其居曰破堂宴坐自如雲門具和尚駐錫廣陵延師首眾兩載佐鎚脫頴不一至片語解紛微言了義具公自以為弗及也戊子冬仍歸靈隱以寺五剎之首而<span class='corr'>圮</span>廢不振今日興起者非具和尚不可緇俗僉諧迎主法席師亦屢住大剎最後駐錫淨慈煥然鼎新丙午夏忽罹無妄逮訊金陵事白釋歸退隱普寍村院庚戌夏徒眾堅請還南屏歸不肯入方丈曰吾從此逝矣以七月二十日沐浴跏趺書偈而化師博涉儒籍理徹詞秀所作詩文雜著頌偈共若干卷行世弟子奉全身建塔於慧日峰左</p>
</div>
<div class='div-other'><a id='mulu71' />
<p class='h2'>乾菴賢禪師</p><p>具德和尚法嗣住靈隱三年</p>
</div>
<div class='div-other'><a id='mulu72' />
<p class='h2'>三目源禪師</p><p>紹興某氏子具公法嗣住靈隱二年</p>
</div>
<div class='div-other'><a id='mulu73' />
<p class='h2'>碩揆原志禪師</p><p>鹽城孫氏子具公法嗣住靈隱十三年著有借巢詩集及語錄行世詳見塔銘</p>
</div>
<div class='div-other'><a id='mulu74' />
<p class='h2'>證南參禪師</p><p>杭州人三目和尚法嗣住雲林三年</p>
</div>
<div class='div-other'><a id='mulu75' />
<p class='h2'>匡瀑戒禪師</p><p>系出桐鄉徐氏八歲而孤作出世想至十五懇母辭兩兄從師覺如于靈隱寺披剃得高峰錄讀之恍然有所得年二十忽省壽相匪堅咏偈遁去參具老人於邗溝天寍看傳燈錄城東老母才見佛來便以手掩面及至十指無非是佛處豁然有省作偈曰眼花不少老婆婆平地無風自起波十指莫嫌都是佛祗緣避溺反投河復參豁公於臯亭讀大慧錄中狗子佛性語不覺無字從口中出乃大悟如衣中珠亟入方丈陳所得豁公與師相視而笑乃陞座告眾付以衣拂後主湖州弁山法華寺二十餘年其終也告眾曰來時無心去時無口不作偈泊然而化</p>
</div>
<div class='div-other'><a id='mulu76' />
<p class='h2'>諦暉慧輅禪師</p><p>吳興金田沈氏子也師生於前明天啟丁卯六歲而孤家毁于役及母李終師乃捨俗出家徧參諸方遊學至靈隱禮具德和尚拜直指堂下仰見直指二字憬然曰彼以直指我以直會忽聞外鳥鳴聲頓覺大千一時俱直時具公座下五千人惟師少年機鋒奮迅遂嗣法焉師秀眉大耳儀觀偉然厯住諸剎學侣雲集後住靈隱最久聖祖仁皇帝南廵幸寺賜名雲林寺曾被顧問賜有禪門法紀額及金扇石硯人參香金等物雍正三年三月二十日示寂春秋九十有九僧臘七十有四以佛法<span class='corr'>斂</span>塔於飛來峰頂雲間張比部彙為之銘</p>
</div>
<div class='div-other'><a id='mulu77' />
<p class='h2'>超然開言法師</p><p>桐鄉費氏子幼不喜茹葷常學跏趺坐七歲父母捨入靈隱山中祗園菴禮仲也師為弟子為人湻朴受具於本寺碩揆和尚朝夕提策令勿放逸師曰某甲鈍根不善參悟惟知念佛耳和尚曰念佛亦可了生死師依奉行精嚴戒律二六時中惟一句彌陀勿問他事海昌陳文簡相國曾讀書菴中與師契厚後陳公撫粤西適菴中大士殿傾頺師不憚跋涉往謁陳公公欣然捐資重建師歸山後道力愈堅乾隆丁巳六月二日忽召徒眾謂曰我行矣汝等念佛送我說偈曰吾年七十七世緣俱已畢坐斷兩頭關得箇消息且道如何是消息聻合掌端坐而逝</p>
</div>
<div class='div-other'><a id='mulu78' />
<p class='h2'>敏巖智廣禪師</p><p>秀水馬氏子神儀挺特幼厭俗塵薙染于里中旃檀菴受具於資福靈機和尚遂投昭慶宜潔和尚座下學毘尼律二載後參請雲林諦公深得法要住吳江之長慶杭州之龍井于雍正三年繼席雲林凡六年修葺傾頺力懇當事奏免山稅為叢林所倚重無疾端坐而化有訥菴語錄行世</p>
</div>
<div class='div-other'><a id='mulu79' />
<p class='h2'>聞竹上志禪師</p><p>秀水人齠年辭家從江超岸寺宜潔和尚受具足戒與敏巖友善同得衣鉢于雲林諦和尚主禾中天寍二載嗣受雲林事雍正十年秋饑寺僧絕糧為海眾持缽過瘁得疾順世世壽六十五僧臘四十九夏有忍菴賸語</p>
</div>
<div class='div-other'><a id='mulu80' />
<p class='h2'>晚山上峻禪師</p><p>杭人王氏子少頴秀為博士弟子過三十餘不第遂棄妻子入雲林禮諦公下髮習三摩提朝夕參究得其奧旨稱入室焉雍正十三年秋住雲林方丈五閱月以歲儉缽單蕭索讓于同門巨濤退掃先師塔院日以精進為務示寂時世壽六十五僧臘三十二</p>
</div>
<div class='div-other'><a id='mulu81' />
<p class='h2'>元微明覺禪師</p><p>山陰人俗姓屠幼學佛於杭之擊竹菴有志願了衲衣下事從雲林諦公得戒在寺服勤左右無倦色時時習禪定有所證入諦公年近期頤寺眾苦饑多散去惟師三條篾束肚不以為苦諦公稔其堅忍知為法器因授記莂初主臯亭顯寍寺雍正十三年雲林虛席紳士請進院住持三載告寂曾乞免飛來峰並寺基征稅至今賴之</p>
</div>
<div class='div-other'><a id='mulu82' />
<p class='h2'>且惟德傳禪師</p><p>嘉興崔氏子元微禪師法嗣在寺守龕十月</p>
</div>
<div class='div-other'><a id='mulu83' />
<p class='h2'>山止高禪師</p><p>嘉興陸氏子生三齡解趺坐念佛韜光尺玉禪師過其門師見之合掌微笑師甚異之因丐其父為徒下髮後常參究性宗性好文字遇名流游韜光者必乞其吟詠彚刻為一編曰韜光紀游集雍正丁未立秋日沐浴更衣端坐念佛號而逝世壽八十僧臘六十一</p>
</div>
<div class='div-other'><a id='mulu84' />
<p class='h2'>止安長老</p><p>宜興人久居雲林公務寮為人拙實操作勤苦見常住乏資糧住持終年走四方託盋不足供大眾棟宇傾朽無緣重新當食興嗟忽于乾隆五年擇閏六月三日發願焚身聚薪坐其上與眾訣曰某甲去後願韋天感應使雲構增輝香廚充滿遂擲炬自燔高聲念佛而色怡然無恐觀者如堵莫不讚嘆希有昔元漳州開元寺釋定世因峒賊之攻祝城不陷生焚以答僧恆白為詩以美之若止公者自恥素餐特發弘誓與夫食之人食而無尺寸之補者相去何如哉</p>
</div>
<div class='div-other'><a id='mulu85' />
<p class='h2'>巨濤義果禪師</p><p>丹徒章氏子也年十一父母命出家于焦山日夕頂禮觀音像及長薙染操行苦自名薅草行人陳太守滄洲甚器重之出參諸方受具于京師西山潭柘寺德彰和尚至杭侍雲林諦公執役九年無怠容師命參三不是話禪堂中時問不是心不是佛不是物是甚麽語未竟師打一竹篦因有省呈偈云一擊敲開海底天塵塵剎剎盡歸源當陽拈出無私句鐵馬嘶風躍九淵師頷之旋受付囑敏巖廣主席任監院事雍正壬子繼席雲林未幾入長安於法門多所保護乾隆戊午復進院道風丕振感汪光祿萬松大捨淨財廢墜一新論者以為靈隱至明季夷為烟礫　國朝具和尚鼎建將及百年漸就摧<span class='corr'>圮</span>中興之功非師其誰與歸</p>
</div></div>
<div class='div-other'><a id='mulu86' />
<p class='h1'>法語</p>
<div class='div-other'><a id='mulu87' />
<p class='h2'>聳禪師</p><p>靈隱聳禪師上堂示眾云十方諸佛常住汝前還見麽若言見將心見將眼見所以道一切法不生一切法不滅若能如是解諸佛常現前</p>
</div>
<div class='div-other'><a id='mulu88' />
<p class='h2'>佛智端裕禪師</p><p>佛智端裕禪師被旨補靈隱上堂云盡大地是沙門眼徧十方是自<span class='corr'>己</span>光為甚麽東弗于逮打鼓西瞿耶尼不聞南<span class='corr'>贍</span>部洲點燈北鬱單越暗坐直饒向箇裏道得十全猶如光影裏活計撼拂子云百雜碎了也作麽生是出身一路擲下拂子云參僧問如何是賓中賓師云你是田庫奴曰如何是賓中主師曰相逢是莽鹵曰如何是主中賓師云劍氣爍愁雲曰如何是主中主師曰敲骨打髓</p>
</div>
<div class='div-other'><a id='mulu89' />
<p class='h2'>瞎堂遠禪師</p><p>瞎堂遠禪師敕住靈隱乾道八年八月六日獨召入內觀堂延坐賜茶上曰前日睡中忽聞鐘聲遂覺未知夢與覺是如何師對曰陛下夢中底覺來底若問覺來底而今正是寐語若問夢中夢覺無殊誰分別夢是幻知幻離離幻覺覺心不動所以道若能轉物同如來上曰夢幻非且鐘聲從甚處起師云從陛下問處起上復問前日在此閣靜坐忽然思得不與萬法為侣朕從者裏有箇見處師云陛下作麽生會上曰明鏡絕纖塵師奏曰一口吸盡西江水又如何上曰亦未嘗欠缺</p>
</div>
<div class='div-other'><a id='mulu90' />
<p class='h2'>石皷希夷禪師</p><p>靈隱石皷希夷禪師上堂舉南泉云文殊普賢昨夜三更相打人與二十棒趁出院了也趙州曰和尚棒誰喫泉曰王老師過在甚麽處州作禮而出頌曰春風吹落碧桃花一片流經十萬家誰知畫樓沽酒處相邀來喫趙州茶</p>
</div>
<div class='div-other'><a id='mulu91' />
<p class='h2'>石田法薰禪師</p><p>石田法薰禪師住靈隱弟子師俊繪師像求讚有曰末後一句分付廚山眾頗訝之明日忽示疾退歸寶壽趣辦終焉計窆全身於院之後山</p>
</div>
<div class='div-other'><a id='mulu92' />
<p class='h2'>癡絕道冲禪師</p><p>癡絕道冲禪師參松源於靈隱源門庭峻絕笠棲八月不獲入室或以失士告源曰我以八字打開挂搭渠自是渠當面蹉過耳師聞其語口耳俱喪徹見曹源於妙果龜峰時嘻笑怒罵皆為人善巧方便自是不疑天下老和尚舌頭</p>
</div>
<div class='div-other'><a id='mulu93' />
<p class='h2'>東谷光禪師</p><p>東谷光禪師上堂云藏身處踪跡無影樹頭靈鳥宅踪跡處莫藏身不萌枝上春光坼有來由誰辨的天曉西風拂拂吹松釵一徑爭抛擲</p>
</div>
<div class='div-other'><a id='mulu94' />
<p class='h2'>妙峰之善禪師</p><p><span class='corr'>妙</span>峰之善禪師晚住靈隱上堂云應物現形如水中月信手拈來一時漏泄拂子擊禪床左邊曰者裏是鑊湯爐炭擊右邊曰者裏是劍樹刀山前面是觀音勢至後面是文殊普賢中間一著還知落處麽又擊曰毘婆尸佛早留心直至如今不得妙</p>
</div>
<div class='div-other'><a id='mulu95' />
<p class='h2'>悅堂祖誾禪師</p><p>悅堂祖誾禪師住靈隱一僧新到師問何處來曰閩中師曰彼處佛法何如住持曰饑喫飯困打睡師曰錯曰未審和尚此間如何住持師拂袖歸方丈</p>
</div>
<div class='div-other'><a id='mulu96' />
<p class='h2'>元叟行端禪師</p><p>元叟行端禪師元宵上堂云千粒萬粒從一粒生只者一粒從甚麽處生千燈萬燈從一燈起只者一燈從甚麽處起識得一粒千粒萬粒粒粒無礙三腳驢子弄蹄行踏破無邊香水海拈拄杖卓一卓曰頂門也少者一粒不得</p>
</div>
<div class='div-other'><a id='mulu97' />
<p class='h2'>東嶼德海禪師</p><p>靈隱東嶼德海禪師頌俱胝豎指曰深深無底高高絕攀思之轉遠尋之復難</p>
</div>
<div class='div-other'><a id='mulu98' />
<p class='h2'>竹泉法林禪師</p><p>竹泉法林禪師至元四年主靈隱上堂云法是常法<span class='corr'>道</span>是常道拶破面門點不到雪峰一千七百人善知識朝夕只輥三箇木毬趙州七百甲子老禪和見人只道喫茶去中峰居常見兄弟相訪只是敘通寒温燒香义手若是金毛獅子予三千里外定淆訛</p>
</div>
<div class='div-other'><a id='mulu99' />
<p class='h2'>性源慧明禪師</p><p>性源慧明禪師住靈隱上堂舉香嚴和尚曰去年貧未是貧今年貧始是貧去年貧猶有卓錐之地今年貧錐也無眾中忽有箇漢出來問長老錯了也今朝四月八是佛生日如何舉此公案山僧只對道住持事繁浴佛上堂舉藥山儼禪師因遵布衲浴佛次山問祗浴得者箇還浴得那箇麽遵曰把將那箇來山休去師曰者一箇那一箇一一從頭都浴過藥山布衲漫商量仔細看來成話墮成話墮將淆訛拍禪床曰武林春已老臺榭綠陰多</p>
</div>
<div class='div-other'><a id='mulu100' />
<p class='h2'>用貞輔良禪師</p><p>用貞輔良禪師晚住靈隱示眾云達摩一宗陵夷殆盡法等用力如救頭然可也百千法門無量妙義於一毫端可以周知如知之變大地為黃金受之當無所讓否則貽素餐之愧矣歲月流電向上之事汝等急自進修<span class='note-inline'>(以上補前代諸禪祖法語；以下補　本朝諸禪師法語)</span></p>
</div>
<div class='div-other'><a id='mulu101' />
<p class='h2'>豁堂正嵓禪師</p><p>豁堂禪師住靈隱啟七期示眾師良久云夫心本無依境原非住心境雙忘脫體自在譬如空輪絕朕隨器量以方圓海量無涯儘江湖而斟酌斯則無煩起作任意施為弗假穿通了無礙隔自古及今超凡越聖法爾圓明不勞修學所以從上人活計步步絕行蹤塵塵迷處所向萬人叢裏奪標目無一人在十仞峰頭走馬度如厯塊幸有如是神通何不直前揮霍諸仁者但向衲僧衣線下薦取不欠絲毫若於故紙堆中尋覔還成糟粕雖然如是猶是時中受用未是刦外風猷直須獨奮全提二俱坐斷把住向上牢關截卻從前蹊徑稍有參學氣息如或未然且向七尺單前究取</p>
</div>
<div class='div-other'><a id='mulu102' />
<p class='h2'>聞竹上志禪師</p><p>雍正九年二月初六日師住雲林進院山門云各各從此中出入誰能踏着者裏可謂主中之主如何是主中主揮拂子云指揮自在韋馱云靈山付囑諒不敢忘輔正摧邪全憑主張伽藍云賓主相投事事合節大眾慧命須藉著力祖堂云西天四七東土二三慧命相傳豎拂子云惟憑者著監齋云一日三餐事事具足眾蒙恩諒須扶荷大殿云覿面相逢無處廻避作麽生相見展具云理長則就便禮三拜據室云據祖父之室行祖父之令直饒臨濟德山到來必須一一驗過</p>
</div>
<div class='div-other'><a id='mulu103' />
<p class='h2'>敏巖智廣禪師</p><p>雍正三年乙巳三月二十六日闔郡紳衿本山檀護耆宿新舊兩序請師繼席陞座拈香畢乃云昔日大覺世尊為此一大事因緣出現於世向靈山會上拈花示眾擊節宗猷可謂肝腸火熱曲為今時新雲林亦為此一大事因緣出現於世向此靈山會裏撾皷陞堂拈花豎拂發揚妙義可謂子續父機義難推委我思世尊所為大事與新雲林所為大事同別且置還有過於此段大事者麽有則請試此於大眾前也送呈起拂子云可有高高若此厚厚若此大大如此濶濶如此知得根源識得落處佛恩皇恩以及師長檀護之恩一時報盡且道報恩一句又作麽生以拂作插香勢云所供是實</p>
</div>
<div class='div-other'><a id='mulu104' />
<p class='h2'>巨濤義果禪師</p>
<div class='div-other'><a id='mulu105' /><p>乾隆三年戊午仲冬下浣七日重住雲林織造部堂蘇赫訥大護法設進院齋請陞座師拈香云此一瓣香聖明逾日睿算同天恩被萬方量周四海祝延今上皇帝聖壽無疆次拈香云奉為當道宰官諸大護法同乘福慧共植菩提永作皇家柱石恆為佛法金湯復拈香云此一瓣香奉為織造部堂蘇大護法德威福備補衮調羹樂善培元台星朗照伏願綸音不次壽等椿松次拈香云此一瓣香奉為本寺各房耆宿同扶慧命白業精修嘉會重逢如共契復出香云此一瓣香炎寒遍厯不憚辛勤末後知歸承恩有地奉為　欽賜禪門法紀上諦下輝先老和尚用酬法乳<span class='corr'>斂</span>衣就座僧問若識佛性義當觀時節因緣今因緣已具時節已至如何是時至理彰句師云山山煥彩進云如何是為法為人句師云物物增新進云畢竟以何為驗師便喝進云恁麽則先師公案重拈出枯木花開大地春師云果上座慚愧問最勝覺場人人普集向上宗乘如何舉唱師云實無少法當人情進云恁麽則好音在耳人皆聽草偃風行得自由師云大眾證明進云或有箇入林不動草入水不動波底作者來時如何相見師云不將語默對進云卻將甚麽對師云仁義道中放過一着進云纔覺東風添意氣梅花先已占春魁師云儘註腳問慈雲迷六合杲日麗天衢如何是陞座句師云飛來峰點頭不謬進云眉間橫寶劍肘後佩靈符如何是為人句師云冷泉水入耳無差進云千言恢祖胄一喝定綱宗如何是正令全提句師云風光普遍進云恁麽則天上有星皆拱北人間無水不朝東師云切莫錯會問今日十方聚會請轉法輪未審這箇法輪作麽生轉師云春風正當令進云指迷善巧處處圓通則且止如何是諸佛出身處師云枯木開花進云知命一機生生不息作麽生和尚示他個個沾恩去師云步步着實地僧打○相云謝師答話師云切莫動着乃云金剛心華藏界闢於中有一句子光吞萬象氣絕諸塵識得者可以拈一莖草作丈六金身可以坐微塵裏轉大法輪誠為無量妙義中實義百千法門裏殊勝因本無來去不涉見聞秪在當人委悉直下翻騰如或未然驀豎拂云卻在山僧拂子頭上放光動地去也現前諸兄一箇箇眉橫鼻直逈脫根塵更須一條白練與千聖同途共挽頺綱勉成大丈夫事方堪慶快生平若以威音王那畔檢點將來纖毫不動遍界春囘何妨大家出手驅出巖前石虎收囘陝府鐵牛纔顯得澄潭月皎枯木龍吟瑞彩盤空鷲峰起舞且道如是作略種種嘉祥畢竟以何為驗聻復擊拂子云堯天舜日瞻無盡正法昌隆賀太平下座</p>
</div>
<div class='div-other'><a id='mulu106' />
<p class='h3'>乾隆六年四月十九日轉輪殿上梁</p><p>師云天上重施雨露恩巍峩寶藏轉金輪[竤-么]看慧日舒光處照耀靈山面目新大眾還見面目新麽如見但有利益莫憚勤勞為梁為棟架起雲霄功歸檀度瑞產嘉苗卓拄杖一下云更向這裏培因結果管恆處菩提座不動須彌福壽高</p>
</div>
<div class='div-other'><a id='mulu107' />
<p class='h3'>乾隆六年十月十六日法堂重上梁</p><p>師云昔日祖翁建法幢於靈山顯寍義法叔和尚請法陞此一梁以聚十方龍象弘揚妙義闡發綱宗只得天雨四花同聲讚歎其如年深歲久日致摧殘義果景仰餘光因緣補葺普請大眾齊出隻手共助無為且現前一句作麽生道豎拄杖云剎竿扶起天人喜唱道重新第一枝</p>
</div>
<div class='div-other'><a id='mulu108' />
<p class='h3'>梵香觀音閣上梁</p><p>師拈拄杖云一番提起一番新草綠花香遍界春寶閣重開呈舊面莊嚴端藉箇中人今人天普集瑞彩雲臻梁棟橫空千祥拱照畢竟時至理彰一句作麽生道卓拄杖云恰喜善財齊着力不須彈指證圓通</p>
</div>
<div class='div-other'><a id='mulu109' />
<p class='h3'>庫房上梁</p><p>師卓拄杖云此一住處久藴於懷直至今日方能復還舊觀重開生面從此寶藏興焉貨財殖焉取之無盡用之不竭且道畢竟是何三昧復卓杖云好日好時齊着力大家同唱太平歌</p>
</div>
<div class='div-other'><a id='mulu110' />
<p class='h3'>釋迦佛開光</p><p>師拈筆云佛身充滿於法界普現一切羣生前恁麽會得何榮何辱誰苦誰甜王與鷲嶺無正亦無偏入山又出山體性總安然塵說剎說不墮言詮以筆點眼云今舊彩重新剔炯炯光華照大千</p>
</div>
<div class='div-other'><a id='mulu111' />
<p class='h3'>彌勒開光</p><p>師拈拄杖云寛着肚皮緊收布袋天上人間獨稱尊貴山門頭逢人便笑內殿裏見佛不拜匡時濟物儘有慈悲跣足科頭了無罣礙以杖作點眼勢云賴有這點光明亘古亘今不壞不壞因甚要山僧點出顧左右云摩醯照出塵沙界萬象從茲脫體新</p>
</div>
<div class='div-other'><a id='mulu112' />
<p class='h3'>藏佛同地藏菩薩開光</p><p>師云一明一切明一見一切見大覺與能仁光明皆顯現三同源不隔一線普度羣生豈忘悲願拔濟三途頓超十善欽仰無窮愛戴無倦俱稱萬德尊榮因甚麽又要重點光明聻不是奇特人難明向上事今事已現前如何是奇特一句<span class='note-inline'>(咄)</span>光彩還他舊光彩發人信一番新</p>
</div>
<div class='div-other'><a id='mulu113' />
<p class='h3'>羅漢開光</p><p>師拈杖云法化報三身卻從這裏薦得戒定慧之學豈更節外生枝遨遊四海習定天台圓陀陀光灼灼照徹十虛各顯神通同歸淨域澄澄爾湛湛爾萬象平吞<span class='corr'>煅</span>聖鎔凡通身抖擻不盡西天東土異類心跡全降若然衞法頓令法幢振起若然助福管福慧駢臻如許妙用縱橫畢竟以何施設卓拄杖一下云人間天上稱如意莫不承其正眼開</p>
</div>
<div class='div-other'><a id='mulu114' />
<p class='h3'>山門金剛開光</p><p>師云金剛正體普大千保護靈山威而不猛若要放出光明重增精采須是山僧併力始得何也聻以杖指左云這一位同聲相應指右云這一位同義相親復卓拄杖云從此又添新氣象山門振起舊家風</p>
</div>
<div class='div-other'><a id='mulu115' />
<p class='h3'>韋馱菩薩開光</p><p>師云三洲普護願力洪深六度齊修威權獨顯靈山全賴以增輝古剎重新而現瑞以致摧邪輔正衞法安僧檀信皈崇人天共慶得此種種嘉祥莫不向一毫頭上放出光明了也大眾且道今光明在甚麽處發現聻遂以筆點云摩醯灼破乾坤濶海眾雲臻盡荷恩</p>
</div>
<div class='div-other'><a id='mulu116' />
<p class='h3'>觀音大士開光</p><p>圓通無礙遍界巍巍隨緣赴感誓願非違故得龍女獻珠善財參禮心境雙融事無不喜妄執蠲除悟迷空矣遂舉筆云請看點出光明藏一片慈心普濟人</p>
</div>
<div class='div-other'><a id='mulu117' />
<p class='h3'>送止菴行人入塔<span class='note-inline'>(係宜興縣人庚申閏六月三日端坐自焚其身年四十三歲)</span></p><p>師云至無相貎奧旨絕言詮覻破箇中意何曾有正偏止菴上座獨步超先一生惟勤行業不知着意求元欲圖歸隱六月炎炎杲日當午端坐怡然心無罣礙火化蓮四十三年倏忽百千三昧周全漫騎驢子歸天嶺還請遨遊靈鷲邊大眾且道如何是靈鷲邊事遂舉靈骨云幢標金剎千秋壯名著西湖又一賢</p>
</div></div></div>
<p class='juan'>雲林寺志卷三終</p>
</div><!-- end of div[@id='body'] -->
</body></html>