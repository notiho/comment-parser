<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>增修雲林寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu217' />
<p class='juan'>增修雲林寺志卷五</p>
<div class='div-other'><a id='mulu218' />
<p class='h1'>藝文</p>
<div class='div-other'><a id='mulu219' />
<p class='h2'>重修靈鷲興聖寺記</p><p class="byline"><span class='note-inline'>(宋)</span>樓杕</p><p>靈隱前天竺後名與天壤齊介兩山間一蘭若曰靈鷲竇石澗泉嵌空合流中分而兼有之考諸志實維晉理法師卓錫之始理咸和初自西天來見茲山而驚曰是中天竺國靈鷲山之小嶺不知何年飛來佛在世日多為仙靈所隱今此亦復爾耶廼披荊棘廼闢梵廬地以人而顯至今巖以理名訪其塔猶在更厯表章至吳越尊尚至國朝駐蹕隱竺之價日增是剎幾蕪廢不治猶齊魯之邾莒緇素愴焉聞於神臯嘉熙元年春妙選吳僧行果主之始至喟然曰吾少長茲境目擊而心憫之院無大小也人無古今也是山則前日之舊也吾其勉行之越明年作山門易向而南明年兩廡成又明年觀堂成位置合宜事可則而物皆可久也雅靚邃修丹碧奪目規畫一出其手內外備矣始欲築丈室建寶閣盡挹乎四山之秀不求諸人而聞者樂施不知其役而見者興敬於是靈鷲復粲粲余愛山水成癖坐冷泉憩香林屢嘗造其廬月異而歲不同難矣哉修鱗泳波茂樹當道徑窈橋橫使人意消於煙霏空翠之表吁而不扶危而不持聖門之所嘆孰謂浮屠氏其專如果哉果北峰暮年之法子兄事古雲晦嵓遡其源已不凡兼而有常其心休休然士之寓者客而游者入出一待之以衣食察其色久不倦視其槖匪有餘此蓋有大過人者起廢細行也願力宏固有家法在遂書</p>
</div>
<div class='div-other'><a id='mulu220' />
<p class='h2'>重修靈隱寺記</p><p class="byline"><span class='note-inline'>(明)</span>張瀚</p><p>吾杭自錢氏有國南宋建都兩山諸剎依然勝其間敕於先朝如虎林山之靈隱寺尤為冠絕東晉咸和梵僧慧理建後析而兩之東靈鷲西靈隱宋景德四年復合為一啟覺皇殿彌勒閣高宗駐蹕數臨幸賜金額莊田以後興廢靡常迨洪武中住持惠明恢復如舊永樂初善才增塑三世金身宣德間災住持良玠重建隆慶三年復燬於雷火止餘直指一堂時海宼紛擾寺僧德明等圖復力不贍萬厤壬午陸司宼光祖知僧如通足任斯役令僧眾亟迎比至首築壇趺坐其上說楞嚴法華諸經遠邇諦聽罔不來助於是棟梁榱桷之材甃砌磉墁之石金雘丹堊之飾覆墊甎甓之需智士運謀壯夫輸力不三數年大覺殿巍然中峙就彌勒閣舊址為藏殿後為直指堂又後為方丈左為妙應閣右為選佛齋壯麗周匝雅飾莊嚴數十年瓦礫之場輪奐一新落成之日宜記其本末以垂永久僧眾相率詣余余遂次第其事系之銘</p>
</div>
<div class='div-other'><a id='mulu221' />
<p class='h2'>紫竹林記</p><p class="byline"><span class='note-inline'>(國朝)</span>陳元龍</p><p>杭州湖上諸山名勝甲天下而靈鷲峰為最面峰古靈隱寺也</p>
<p>聖祖仁皇帝南廵御書題曰雲林因遂稱雲林寺入寺稍折而西百餘步有三摩地焉曰紫竹林上接韜光下臨靈鷲蒼松左峙碧澗右繞桂竹交加翠陰茂密雲林之勝槩盡是矣中供大士像寶色莊嚴迥異諸相有禱焉輒應厯來住持皆修苦行如古尊宿海內聞風而瞻禮者南自閩越北至燕齊不遠千里重趼裹糧殆無虛日以大士之靈棲絕勝之境於是毘耶十笏之地為雲林增重登紫竹林者如身遊佛國也元季楊亷夫遊靈隱寺詩有僧住栴檀紫竹林之句前明黃貞父李長蘅諸公亦嘗橫經于此蓋山川之靈秀佛乘之高深自古與文人學士結世外緣也予弱冠時奉先君子命率仲叔兩弟偕許時菴大宗伯俱以諸生鍵關於此者數載親見仲野溯岷二禪師修葺整齊人天擁護之盛迨通籍居京師與山中遙隔者二十餘年旋以養親假歸曾一過之而二禪師已辭世仲野之徒超然克守規禪板梵音肅焉如昔喜山門之不替留連憶舊者久之及予出撫粤西超然遠道來謁以重新殿宇告且屬為之記予許之而未遑屬草也自後予再入國門出守</p>
<p>山陵歸參綸閣踪跡如雲毛似雪廻念讀書山中時甲子重新紫竹林之名勝眇乎若隔世矣今年春超然復貽書曰憶公與二先師結方外交時山僧以小沙彌侍側今公壽逾八十山僧亦將七旬俯仰今昔一時主賓僧俗惟公山僧在耳紫竹林之蘭若與公似有宿緣可無一言以示後人乎予老矣退食之暇蒲團趺坐輒神遊于祗園甘露之境顧以聖恩深重未敢乞身形枯心瘁學殖荒落安能繼鐵崖黃李之後以文章翰墨留為湖山佳話而追遡生平遊厯之處惟紫竹林夢寐不能忘則洵有宿緣未可知也異日者倘能蒙恩放歸買艇湖頭與超然師扶杖同行結香火之社豈非予之大幸乎姑書此以俟之是為記</p>
</div>
<div class='div-other'><a id='mulu222' />
<p class='h2'>重修雲林禪寺碑記</p><p class="byline">常安</p><p>兩浙聲名文物爭雄天下而名山巨浸亦甲秀東南唐宋之際蘭若琳官羃坡堙谷其在錢塘者至一百二十七所而靈隱寺為五山之一枕倚巖壑吐納煙雲敞麗幽敻如所隲自晉咸和中僧慧理飛錫於此始建道場洊厯五季隋唐遞有興廢逮吳越武肅王敬禮延壽禪師恢宏雲構蓮界聿新南渡後高孝兩朝屢臨幸焉元末燬於火明洪武初主僧惠明光復如舊嗣此住持善財良玠德明如通等相繼興修迄乎季世龍象潜靈漸就頺落國朝順治己丑具德和尚來主法席道風丕振學侣雲從遂乃廣締勝緣經營有十餘載千櫨嶻櫱百栱穹窿雖曰重修其功實與開創者等康熙己巳恭逢聖祖仁皇帝南廵駐蹕茲寺敕攺今額天章飛藻鷲嶺增輝其後翠華四幸宸翰屢頒又有金佛香檀之賜而主僧諦暉亦蒙寵錫誠異數也今上皇帝御極念茲寺為聖祖臨幸之地敕免本寺山場地蕩征稅若干使緇褐之徒得以定息繩床身心無擾蓋我朝之加恩雲林者深且厚矣自具公以來更厤七十餘載不無摧剝今主僧巨濤為諦公法嗣開法是山慨然以興復為己任適光祿少卿廣陵汪君諱應庚字上章來遊武林一見契合大啟毘尼之壇度僧六百三十九眾旋捐淨財次第興修自大雄寶殿外為殿者五為堂者十五為閣者五為軒者三為樓者一為亭者二為寮者八他如玉樹林獅子窟塔院梅園以及庖湢庫圊之屬無不崇飾若夫繚以周垣固以層基鑄千僧之鍋塑天龍八部及五百應之像此煥儼之見於寺內者而寺之外則甃塗以便遊侣築堰以蓄飛流凡合澗興隆之橋龍泓之洞鷲峰之徑咸作而新之有加於舊經始乾隆六年十月落成於九年十月費白金二萬兩有奇皆光祿君偕子震潜同為喜捨而鳩工役財則巨公獨力所任也夫給孤長者以祗樹而布金波斯匿王以栴檀而刻像要皆破盧至之慳證香身之果歲壬戌余奉帝簡開府兩浙適當茲寺鼎新之會寶坊金容華榱玉砌與曡崿秀峰輝映於翠微之表知其于過去刼中修無上慧未來刧中植無量福行見塗毒之皷常鳴龍潭之燈永續幽祗協讚海岳崇瞻雖刧盡恆沙而淨業終以無毁矣工竣巨公請予文為記爰疏其末勒之翠珉以告來者</p>
</div>
<div class='div-other'><a id='mulu223' />
<p class='h2'>雲林寺重建輪藏殿記</p><p class="byline">鄭江</p><p>佛氏之有輪藏自梁傅大士始也嗣後叢林效之且徧天下俱供大士像於中雲林輪藏殿具公始建於順治庚寅迄今幾及百年棟宇頺廢所為輪藏者亦攲傾催剝而不能轉乾隆庚申新安光祿少卿汪君上章來游茲山慨然以重興為己任而以是殿為之首落成之日予適過寺見夫傑構翔空若地涌出入門神聳則如天樞激而地軸動月駕旋而風馭行瑤窗寶網眩金碧於無定天龍帝釋儼生氣以飛空徐而察之則集眾有力負之而趨且聆夫大聲起於足下又如良霄歌鐘之擊窟室袁氏皷角之鳴地中偉矣哉象之力宏矣檀護之施廣矣主僧巨濤和尚謁予文以為記予惟傅氏之設輪藏轉經也然三藏十二部卷帙繁而重庋之於輪非數百人莫能轉今所供者諸佛菩薩像則數人能勝其任況轉佛轉經乎且佛氏所重者以心轉境不以境轉心故云能轉法華不為法華轉若夫成住壞空大地山河皆太虛中一微塵耳何有於輪昔村婦薦夫財少而輪自轉則其能轉有不係於輪者惟此心之精誠厯刧常新亦厯劫常轉汪君之輸財巨公之集事可云轉大法輪將有不與土木丹俱敝者矣於是乎書</p>
</div>
<div class='div-other'><a id='mulu224' />
<p class='h2'>梵香閣記</p><p class="byline">張熷</p><p>雲林漸山啟基神構暉煜飛楹繡栱布翼高驤大殿東西隅齋堂後為梵香閣順治丁酉具德法師重興茲寺所建雍正甲辰鬱攸弗戒欻焉堙毁乾隆壬戌住持巨公纂修堂宇新都汪光祿應庚誓願樹緣一切莊嚴爰及茲閣煥爾再新於是禪窟圓成遠近馳仰瞻層軒之聿崇悟離垢之妙諦矣夫法界靜斷滅五根宣芬散馥常參鼻觀諸天與人間止厭氛濁之上升和難各捨本住持旃檀而歸命故佛法中香為佛事騰異香於波利則送風而聞表殊迹于龍池則撥沙而出無量無邊煙雲滿於十方非空非木根枝列夫三品若乃虔供養而塗身澄神慮而結願從聞思修發戒定之馝馚依定入慧證密圓之馣[香*蓋]是則發明無漏熱一塵而具足豈必合境有異擣萬種而為珍哉然起滅生乎現境沉水可作桑根之想淨名顯乎法相靈芬還升頂穴之中印度之女散花而禮讖普達之王傳芳而福應帝釋所摩石上猶餘郁烈兜婁所沐壇前頓爾猛熾要以心無染着多摩因之馞起體不受觸陀羅常在應身是故曼殊氤能使眾欲凉伊蒲掩冉可除一切熱惱受牛頭之嘉產火不能然齅象藏之微薰疾不能害至如奉石鹽於兜率賚棘於終南濡螺貝而卻敵燎薰陸而拒邪西天印土縷縷成穗毘耶城邊馡馡滿缽塵氣焂滅一銖而普薰三千世界天樹開敷四布而周徧五十由旬斯皆耆山之廣運王舍之神機惟幻翳之全消乃融貫其理今巨師解脫知見作大德之苾芻光祿識精元明效伽羅之焚濯故能結此冥慈共成善果修櫳窅靄共煙縷以浮空風韻響偕天花而飄拂凡我道眾信翮高翔胸無滯疑乘香象而截流心有劑和置淨器而浴佛則茲閣之建洵乎功提無外也予居近名藍情皈禪慧眷言靈宇合讚修檀爰焚平等香息心了義而徵妙典以記之</p>
</div>
<div class='div-other'><a id='mulu225' />
<p class='h2'>五百羅漢殿記</p><p class="byline">杭世駿</p><p>在昔湼槃經義謂有五百商人採寶出海值盜攘去并剜其目商日夜號痛欲向無所或告之曰靈鷲佛氏能救汝苦與我重寶引汝見之商且行且舍至大林精舍佛為說法各證阿羅漢果夫所云阿羅漢者大論云阿羅名賊漢名破一切煩惱賊破復次阿羅漢一切漏盡故應得一切世間諸天人供養又阿名不羅漢名生後世中更不生是名阿羅漢法華疏云阿颰經云應瑞應經云人皆無生之義也或言名含三義無明糠脫後世田中不受生死果報故云不生九十八使煩惱盡故名殺賊具智斷功德堪為人天福田故言應供要而論之修六度之梵行標三乘之通號均為超越凡倫優入聖域者矣後世寶坊琳偏閻浮提界然非名藍巨剎則五百應之宇時或缺焉雲林向為五山十剎之一百栱千櫨霞開鳥翥承甍繞霤虹拖蜿垂其西禪堂之下為羅漢殿創于何朝未詳所自具德大和尚來主法席中興締構實建今處時順治戊戌也逮今乾隆癸亥八十餘年榱梠頺瘁法身雨立主僧巨濤慨焉憫睇廣募檀施精心建立幽祗協贊歙人汪光祿應庚獨奬勝緣為布金之須達一切興作咸委巨公於是百廢修舉而羅漢殿工未竣適光祿奄逝令子明州守起踵成之像設閑安四周列坐妙相莊嚴奕奕有生氣飛梁八維環楹交峙寶壇囘互殿如田字之形俗因名曰田字殿吾杭梵宇以百數有此殿者惟淨慈雲林今淨慈悉已阤頓而雲林金碧丹黝慈容統序東西向背毗接偶居嚴飾之工常留花窟夫佛示像法因垂像故金姿寶相月面蓮眸皆無為之寂不盡之靈之所託也今五百應因苦願力普攝無邊散處山林分形顯化作人間福田亦所以示人從生有貪因貪受苦因苦得報則凡見形而入道者於茲殿之興廢所係豈不重與殿成巨公乞言於予余肅瞻靈儀敷具頂禮契正覺之冥符儼法相之常住敬樂石而為之記</p>
</div>
<div class='div-other'><a id='mulu226' />
<p class='h2'>繞橋新建春淙亭記</p><p class="byline">厲鶚</p><p>繞橋當鷲峰之陰跨北澗之上對理公巖之口橋舊無亭乾隆癸亥巨公重新雲林寺飭餘材賸甓成之登斯亭者仰挹山翠俯聽泉響炎曦陰霖有所芘而物色之奔赴若天造而神輸也巨公問名於予余以合澗橋舊有春淙亭蓋取蘇文忠兩澗春淙一靈鷲之句見貝廷臣江文集中今亭廢久矣宜移其名於此巨公曰昔亭之澗合而今亭之澗分昔亭廢而名存今亭新而名舊天下推移起滅之幻有如是乎然其為春淙則一也當夫天根見秋潦縮斯澗也若斷若續涓流如綫其聲滴幽咽或有時而涸四顧林谷萬籟悄然此非君子之潜德未施而吾宗之憩寂入定時耶若夫土膏脈動山澤乃通斯澗也如風雨交作震動巖岫又如奏洞庭之樂五音繁會瑽琤激盪自遠而近此非君子之乘時利見而吾宗之當機倡導時耶以是名斯亭也意深矣遂書以為記</p>
<p>乾隆甲子春正月二十二日郡人厲鶚</p>
</div>
<div class='div-xu'><a id='mulu227' />
<p class='h2'>蒲菴文集序</p><p class="byline"><span class='note-inline'>(元)</span>歐陽元</p><p>由唐至宋大覺璉公明嵩公覺範洪公以雄詞妙論大弘其道於江湖之間一時老師宿儒若我先文忠公及韓琦蘇軾莫不<span class='corr'>斂</span>衽嘆服皇元開國若天隱至公晦機照公倡興斯文於東南一洗咸湻之陋趙孟頫袁桷諸先輩委心而納交焉晦機之徒笑隱訢公尤為雄傑其文太史虞集嘗序之矣訢公寂叢林莫不為斯文之嘅翰林修撰張翥槖示豫章見心復公所為文以敏悟之姿超卓之才禪學之暇發為文辭抑揚頓挫開合變化藹乎若春雲之起於空也皎乎若秋月之印於江也遡而上之卓然並驅於嵩璉諸師無媿也</p>
</div>
<div class='div-xu'><a id='mulu228' />
<p class='h2'>銅佛讚頌序<span class='note-inline'>(炬公住持靈隱)</span></p><p class="byline"><span class='note-inline'>(元)</span>釋天如</p><p>至正甲申夏錢塘照菴炬菩薩大會緇素於寶石山作佛事者四十八日以慶銅彌勒佛及觀音勢至像成亦以張其化使益廣而益遠也原其造像之始約化四十八人各施銅錢一而念佛千聲以為例如是四十八人人各轉化四十八人遞遞轉化積四百八十萬錢冶以範佛佛身長一丈六尺二大士稱之相好纖悉具備又梯山以登之營大殿以安奉之乃有今會於是四方士頌贊交集謂其可贊者有三錢唐佛剎巨細千萬計而未始有銅像一也募施之法取少而化廣異乎常二也合眾善以為會高下之機普攝三也錄頌成卷待余序余於三者之外容有說焉初像之未成也全佛是銅及其成也全銅是佛曰佛曰銅二名一體蓋佛不自佛從緣而生也推緣生而類通之令悟世間萬物物物皆佛也此外復有說焉凡一人一念之興一錢之施則其全體銅像已隨念而應之矣一念爾念念亦然然則應念而成之佛又何止四百八十萬哉此外猶有說焉以多人念佛之心展轉流布自今世後世以達乎無窮則佛隨而應之亦復如是而無窮也橫應之廣如是豎應之遠又如是其數量可思議哉是由照菴宗性具之學而得其旨將使人人同悟是心作佛是心是佛之說以至重重無盡互互無礙曰理曰事周法界無一而非佛故其一機之發一像之成遂能致廣遠之化者如是以余知照菴之化如是故序其贊頌之卷如是</p>
</div>
<div class='div-xu'><a id='mulu229' />
<p class='h2'>倡酬禪偈序</p><p class="byline"><span class='note-inline'>(明)</span>徐一夔</p><p>偈者詩之類也佛說諸經必有重偈以伸其義觀於吾書春秋列國大夫之聘中國修詞令以達事情末復舉詩明之蓋亦此類偈或五言七言惟便於誦讀而不叶以音韻詩多四言而以音韻叶蓋被之絃歌故也詩自漢變為五言唐變為七言頗嚴聲律為釋氏者出言成偈大略亦近於詩吾鄉佐上人字東州處靈隱禪窟還台省親有密心嚴師者為偈一首以贈其行其言七言其句八句詩之類也上人姿敏慧參扣直指其同袍之友慮其愛親之心不勝求道之志更相提擊蘄振祖道而非世俗嘲風咏月之具故不曰詩而曰偈上人徵余題辭因筆於首簡</p>
</div>
<div class='div-xu'><a id='mulu230' />
<p class='h2'>送塤上人歸四明序</p><p class="byline">徐一夔</p><p>豫章復禪師唱道靈隱山中合儒釋以為從之者甚眾有塤上人者氣冲而守恬且有志於道事禪師有年將歸四明造門言別且請僧會予亦以被徵赴京師未暇執筆又介其師之友大淵禪師以為言余謝之曰吾與上人所趨異塗所習異業今茲之別余方違親戚棄妻子以奔走於車塵馬足之間而上人之高踪峻跡如孤雲野鶴以翱翔於太虛之表其情又不同也其何以為上人言哉然余聞之古先哲人有深於佛者謂佛之道與易論語合其言非欺我也上人之師合儒釋以為是宜不以我為異而有所請也豈余知有未深乃反以為異耶上人行矣四明雪竇層峰曡壁嶄絕空傳聞異時多古佛化現上人歸臥雲壑益弘其道所造當益深余老且病得請而歸將絕濤江而東過上人之廬而叩其所以同者</p>
</div>
<div class='div-xu'><a id='mulu231' />
<p class='h2'>韜光紀遊集序</p><p class="byline"><span class='note-inline'>(國朝)</span>常安</p><p>西湖北峰之勝惟靈鷲最奇遊者至冷泉亭仰瞻林木下視流水憩息徘徊興盡而返不復知寺中西折有曲澗縈紆層巒綿衍邃深幽寂之巢塢也巢塢有菴名韜光唐代宗時蜀僧韜光卓錫於此與郡守白公善往還酬答地以人傳而韜光之名以著迨後蘇子瞻趙閱道興寄煙霞題名崖石踵其遊者日盛昔人典型續而不墜自唐宋元明至我朝天下名賢鉅公碩士高僧登臨憑弔撫景留題者多矣皆散漫無紀惟禪鐙一焰至今耿耿豈吾道之不若彼哉無人焉為之彚而集之俾鴻篇藻句湮於古苔荒草中供山僧煮茗具耳婁東顓菴王太史西學士東海名儒敦好古之雅懷輯人文之炳蔚可謂收拾明珠還之合浦極一時之美事己丑歲予曾至浙一躋其垂今三十餘年宦遊四隅時遇浙之士大夫劇談韜光欣然神往壬戌春來蒞兩浙偶偕彭少司農石源尋幽討勝入竹逕循磵而西巖岫䆗窱筧泉滴白雲滿衣裾殊不知有人間世歎曰此可以韜光矣啟窗眺江海始信駱丞樓觀門對之句為不虛俯視四山排闥入檻飄飄乎如列子御風佳處任人自領而已因更得汲泉啜之縱觀所藏卷數十餘年來遊者咏者又若而人輯而藏之亦復裒然成集想當年白傅韜光同此樂趣遂賦詩一篇付山僧冀附作者之林山僧復請弁集首是為序</p>
</div>
<div class='div-other'><a id='mulu232' />
<p class='h2'>武林山辨</p><p class="byline"><span class='note-inline'>(明)</span>邵重生</p><p>武林杭之名山因以名郡而古今皆朦朧未有直指的名為某山者舊志以武林門右土阜俗稱祖山者當之為其山先名虎林以避唐諱攺稱武林成化志引楊正質虎林山記為錢王時祖山在郭外有異虎其山自名虎非避諱也又引宋樓攻媿詩武林山出武林水靈隱後山無乃是且宋湻熙志明載武林山為武林水所出安有又避唐諱之說决非城內無水小山明矣與薛公通志同惜偏而未全一統志列武林山當矣下曰一名靈隱一名靈苑一名仙居乃以武林山飛來峰二山為武林山是矣特認而未的至沙門契嵩武林山志與四水潜夫武林舊事直以飛來峰為武林似矣又局而未廣近田公西湖遊覽志陳公萬厤志皆不列武林山而以靈隱山一名武林山豈惟齟齬不明而名言更不正今余為辨者三以俟質之君子凡郡邑之著稱者必以郡中佳山水祖山蟻垤不足以當固矣特靈隱之名發於東晉先秦兩漢厥名伊何愚意凡謂之山者以其全體而言也高聳者曰山峰如脊者曰山嶺至岡陵丘阜皆有分別而一山字足以槩之故武林之名乃靈隱天竺諸峰之祖名也自慧理來之後有飛來之名焉有靈隱之名焉有靈鷲之名焉有天竺而後有三竺之名焉至於蓮花佛國白雲白猿獅子香爐皆繼慧理發之而為武林之支名至於南高北高五雲雙桂乳竇月桂諸名又後人濫觴也其曰形勝烏石靈苑仙居龍門楊梅西源善住興正瑞雲慶化集慶秦亭又土人之私諡也自有諸名而武林反以無專主而晦如子姓眾多而又著則祖父之名遠而晦久而亡此常道也如羅浮有七十二峰皆謂之羅浮山黃山有三十六峰皆謂之黃山武夷有六十三峰皆謂之武夷山是可辨者一也羅處約靈隱碑曰浙水之右有山曰武林盧襄西征記杭地北環靈隱國朝楊太守開西湖疏曰杭州南跨吳山北兜武林觀前人之文曰右曰環曰兜三字則非一二山之指其可辨者二也且武林山者必當求武林水杭南北二山之水孰有大於三竺靈隱之溪乎南則從捫壁嶺水出嶺合雙桂永月桂諸塢北從石人西源合白沙韜光諸塢正與舊志合曰武林山有二水南出者曰南澗北來者曰北澗若惟以靈隱寺山為武林山則惟有北澗而無南澗若惟以飛來峰為武林山則飛來峰無水不出澗若以靈隱飛來二峰為武林山則南澗從天竺諸峰來發源不全况舊志云西湖滙武林山水秦時名武林水至漢方有金牛明聖之號南北二山凡有水流入湖者皆武林山其可辨者三也質高人之偉見稽形勝之現存吾於武林也奚疑</p>
</div>
<div class='div-other'><a id='mulu233' />
<p class='h2'>九里松說</p><p class="byline"><span class='note-inline'>(國朝)</span>孫治</p><p>袁公仁敬之樹松也左右各三行行九里起行春橋至靈隱而止及下竺焉是為九里松也萬厤志載九里松之見在者下竺路十一本靈隱集慶一百一十九本共一百三十本邵虎菴之為山志也相去十餘載所記行春橋至張家亭八本至黑觀音堂五十一本至飛翠亭七本至飛來峰二本廻龍橋至靈隱門十二本下竺路十本共九十一本其末年已十亡其五余為童子時猶見有二十餘本及於今日所存者不過十數本矣嗟乎松盡而九里又何有矣無其實者以名存之千載而下得與泰山五大夫並傳者則猶賴乎此耳</p>
</div>
<div class='div-other'><a id='mulu234' />
<p class='h2'>賜佛照禪師宸翰</p><p class="byline">宋孝宗</p><p>禪師所奏菩薩十地乃是修行漸次從凡入聖夫復何疑方知腳踏實地十二時中曾無間斷以至圓熟雜染純淨俱成障礙任作止滅脫此禪病常如禪師之言當揮劍刃卓起脊梁發心精進猶恐退墮思到處兢兢業業未嘗敢忘今俗人乃有以禪為虛空以語為戲論其不知道也如此茲事至大豈在筆下可窮也聊敘所得耳</p>
</div>
<div class='div-other'><a id='mulu235' />
<p class='h2'>靈隱觀老奉敕住天童疏</p><p class="byline">樓鑰</p><p>海內名山最說天童法席禪林的派還須臨濟當家詔旨一頒人心俱響<span class='note-inline'>(某)</span>神鋒峻發正令全提西湖水不抵辨口瀾翻北高峰未如道行高聳一光一造都成陳迹三章三要正賴舉揚豈惟祖師粲可供作證明直得衣冠巢許同伸勸請呼猿洞口任他萬壑爭流宿鷺亭前便看一錫飛下</p>
</div>
<div class='div-other'><a id='mulu236' />
<p class='h2'>靈隱翻蓋僧堂疏</p><p class="byline">釋居簡</p><p>未除滲漏可容一日安居已揭翻豈怕七間閒卻倘有帡幪之託遂無風雨之虞行住坐臥在其中裒君五福造次沛必於是還我三椽</p>
</div>
<div class='div-other'><a id='mulu237' />
<p class='h2'>靈鷲修造疏</p><p class="byline">釋居簡</p><p>千年箕裘得人則成住一日鐘鼓失度則壞空擬控衡三竺之雄冀復還兩晉之舊補苴罅漏首法堂翼兩廊扶持危襟蓮峰帶雙澗便便惟謹爾誓將以就緒為期戛戛其難哉豈敢言信緣而已</p>
</div>
<div class='div-other'><a id='mulu238' />
<p class='h2'>請印鐵牛住靈隱茶湯榜</p><p class="byline">釋居簡</p><p>玉虎何知先動山中消息雲龍早貢首膺天上平章價雖重於連城產獨珍於雙璧恭惟某寵光五葉一杯分萬象之甘彈壓羣英數水劣諸方之勝方圓制度白華滋笑溈源春夢不到池塘眷老圃秋容尤高節操頰牙騰馥四河衮衮無邊襟袖生凉兩腋颼颼未已洞庭君子封下邳箕裘不墜洛誦孫父事副墨文采難藏試從師友淵源欲起烟霞沈痼恭惟某攪雜毒海設醴奚為開甘露門飲河而止直指單傳其來有自俱收並畜待用無遺薦醍醐一味之醇擷芝术眾芳之助行精進定是上藥草起一生成佛於膏<span class='corr'>肓</span>見善知識如優曇花慰千載得賢於季孟</p>
</div>
<div class='div-other'><a id='mulu239' />
<p class='h2'>靈隱修前後兩殿榜</p><p class="byline">釋居簡</p><p>入雲表剎化成南度莊嚴倒影浮圖彈壓北高巍峭桂子從廣寒飄下蓮花自天竺飛來一龕長放光明誰名彌勒孰是彌勒兩地平分風月有是文殊非文殊欲策勳輪奐之餘忍袖手危之際扶持得起同享泰山磐石之安蓋覆將來遂有陵雨震風之託</p>
</div>
<div class='div-other'><a id='mulu240' />
<p class='h2'>韜光菴修造榜</p><p class="byline">釋居簡</p><p>喚韜光歸舊隱安用草北山之移思白傅詠甘棠尚可明南國之花偈曾煩招隱白鷗終不寒盟排闥送來知何日了問春從此去更幾時囘宜速加鞭未堪勒駕把茅欲墮隻力奚為萬間倘遂帡幪一盋盡歌藜藿飯猿臺畔起四三橡栗之翁布地園中須百萬摴蒱之手</p>
</div>
<div class='div-other'><a id='mulu241' />
<p class='h2'>淨慈瀨翁住靈隱方外交疏</p><p class="byline"><span class='note-inline'>(元)</span>釋天如</p><p>惠遠送修靜過虎溪神交方外妙喜招子韶來徑塢契室中悠悠古人實勞我思濟濟多士復見此老某人通身手眼貼骨爪牙斥宗似是之非得佛心不傳之妙一筆萬言雄辨仲靈覺範愕爾於前五年三跨大方寶掌永明瞠乎其後別利器於盤錯先鞭策以馳驅登見山堂誦東澗詩修乃祖盛時之舊好掬冷泉水洗許由耳振先民絕世之高風三轉法輪一貫吾道</p>
</div>
<div class='div-other'><a id='mulu242' />
<p class='h2'>石賦<span class='note-inline'>(飛來講徒聚石作供為之賦)</span></p><p class="byline">釋居簡</p><p style="margin-left:0em;text-indent:0em;" class="lg-abnormal"><div class='lg-row'>石奇而怪兮有惜不惜　眡人兮猶人眡石　夫二三子悠然會心　攀高陟遐　隱搜細尋</div>
<div class='lg-row'>捫蘿鳥輕　籋雲景沉</div>
<div class='lg-row'>俯闚嶔崎　側行岑崟　磅礴巖阿　裴回磵陰　洗濯雨蝕　摩挲蘚侵</div>
<div class='lg-row'>獸駭始蹲　鸞囘欲升　介如其質　鏘乎其音</div>
<div class='lg-row'>如考琮璜　如擊球琳　如獲大貝　如致南金　室邇兮其何能及　石遠兮輦無傭</div>
<div class='lg-row'>直屹如林兮若拱而揖　百夫睨兮無用其力</div>
<div class='lg-row'>若夫坡阤兮盤　峭峙兮桓　王佐才可就而不可致</div>
<div class='lg-row'>權奇兮巧　玲瓏兮小　市鄽隱可致而不可馽</div>
<div class='lg-row'>俯疏簷而巍插　挂綺疏而環植　立中不倚　凜姿淡如</div>
<div class='lg-row'>卻步欲前　傴僂反趍　匪卑媟尊　匪親簡疏　匪璞貴雕　匪瘠貴腴</div>
<div class='lg-row'>蔭之以綠蕉密葉之凉　友之以琅方寸之虛</div>
<div class='lg-row'>澤之以金莖沆瀣之　鐫之以石皷斷缺之餘</div>
<div class='lg-row'>堅不可鐫　頑可澤與　將為魯叟之堅乎　抑為瞽叟之頑乎哉</div>
<div class='lg-row'>或曰是石也　皆有飛來之一體　始焉飛來終焉飛去　固蕩誕謾紿兮不可復據</div>
<div class='lg-row'>夜半有力者負之而趍　吾恐昧者不知兮防之不預</div>
<div class='lg-row'>因作而言曰小子識之　庶乎一得兮有補千慮</div>
</p></div>
<div class='div-other'><a id='mulu243' />
<p class='h2'>靈隱釋寶達傳贊</p><p class="byline"><span class='note-inline'>(宋)</span>釋贊寍</p><p>「印沙牀」者何？通曰：有道之士居山，必非寶器，疑其範築江沙巧成坐榻歟！「照佛鑑」者何？通曰：鑑燈耳。以其陸鴻漸貞元中多游是山述記，記達師節儉而明心之調度也。</p>
</div>
<div class='div-other'><a id='mulu244' />
<p class='h2'>靈隱千佛贊</p><p class="byline">宋理宗</p>
<div class="lg regular" style="margin-left:0em;"><div class='lg-row'>一佛不二　千佛奚別　如處處水　現在在月　無去無來　不生不滅</div>
<div class='lg-row'>梅花開時　前村深雪</div>
</div></div>
<div class='div-other'><a id='mulu245' />
<p class='h2'>永明壽禪師畫像贊</p><p class="byline">釋居簡</p><p>客吟燈殘，猿嗁月落。納帔蒙頭，千巖萬壑。指破凡夫，為等覺妙覺。齊大小乘，於錢索井索。縱大辨于談笑，寄虛懷於冥莫。所謂百軸宗境之文，如泰山之一毫芒，巍巍堂堂，煒煒煌煌。非心亦非佛，破鏡不重光。</p>
</div>
<div class='div-other'><a id='mulu246' />
<p class='h2'>嵩禪師贊</p><p class="byline"><span class='note-inline'>(宋)</span>釋惠洪</p><p style="margin-left:0em;text-indent:0em;" class="lg-abnormal"><div class='lg-row'>歐陽之學　宗師於世　其徒喧闐　攻我以喙　童首儒林　氣索力屈</div>
<div class='lg-row'>公於是時　粹然一出　天縱之辨　武庫縱橫</div>
<div class='lg-row'>璜璣捍我　如護目睛　義如串肉　理如析薪　一時名舉　聳動縉紳</div>
<div class='lg-row'>世尊舉身　毛孔俱笑　如公語言　筆下皆妙</div>
<div class='lg-row'>六物不壞　未易致詰　豈其踐履　明驗之力　宗之衰　河壞山摧</div>
<div class='lg-row'>冠巾緇衲　其寒如灰　拂拭塵翳　見氷雪容</div>
<div class='lg-row'>拜起而喟　涕落無從</div>
</p></div>
<div class='div-other'><a id='mulu247' />
<p class='h2'>長老端裕贊</p><p class="byline"><span class='note-inline'>(宋)</span>孫覿</p><p style="margin-left:0em;text-indent:0em;" class="lg-abnormal"><div class='lg-row'>龜搘牀　鵲巢肩　鶉百結　芋火然　貌堂堂　人中天　師子吼　遍大千</div>
</p></div>
<div class='div-other'><a id='mulu248' />
<p class='h2'>杲和尚畫讚</p><p class="byline"><span class='note-inline'>(宋)</span>王庭珪</p><p style="margin-left:0em;text-indent:0em;" class="lg-abnormal"><div class='lg-row'>硉硉矹矹如祝融太華　高不知其幾千丈　軒軒轟轟如驚雷唳鶴　聲徹乎九天之上</div>
<div class='lg-row'>道在空　空無相</div>
<div class='lg-row'>以相求之　如盲摸象　乘機應物　河嶽震響　眼如掣電　舌如奔浪</div>
<div class='lg-row'>轉大法輪　說無盡藏　當恁麽時　有識之者箇是徑山和尚</div>
</p></div>
<div class='div-other'><a id='mulu249' />
<p class='h2'>大慧禪師贊</p><p class="byline"><span class='note-inline'>(宋)</span>陸游</p><p style="margin-left:0em;text-indent:0em;" class="lg-abnormal"><div class='lg-row'>平生嫌遮老子　說法口巴巴地　若是靈利阿師　參取畫底妙喜</div>
</p></div>
<div class='div-other'><a id='mulu250' />
<p class='h2'>佛照禪師贊</p><p class="byline">陸游</p><p style="margin-left:0em;text-indent:0em;" class="lg-abnormal"><div class='lg-row'>名動三朝　話行四海　撤手歸來　雲山不攺　人言大覺同龕　師云老僧掩彩</div>
</p></div>
<div class='div-other'><a id='mulu251' />
<p class='h2'>龍安住僧仁遠出德光頂相求贊</p><p class="byline">周必大</p>
<div class="lg regular" style="margin-left:0em;"><div class='lg-row'>靈隱山前　口說喃喃　龍安寺前　目視耽耽　彼一此一　前三後三</div>
<div class='lg-row'>語息則默　學人更參</div>
</div></div>
<div class='div-other'><a id='mulu252' />
<p class='h2'>夢觀法師遺像贊</p><p class="byline"><span class='note-inline'>(元)</span>釋溥洽</p><p style="margin-left:0em;text-indent:0em;" class="lg-abnormal"><div class='lg-row'>右街三考左街昇　跨朗籠基只一僧　遍界光明藏不得　又分京浙<span class='corr'>百</span>千燈</div>
</p></div>
<div class='div-other'><a id='mulu253' />
<p class='h2'>跋佛智與升菴書</p><p class="byline"><span class='note-inline'>(宋)</span>陸游</p><p>此一編，佛智禪師與其法子寒巖升公書也。議論超卓，殆非世所及。三復嘆仰！湻熙己亥三月九日建安雙堂書。</p>
</div>
<div class='div-other'><a id='mulu254' />
<p class='h2'>跋德光與梁世昌頌</p><p class="byline">周必大</p><p>大慧禪師住世時杜撰長老人人謂得其道今四十年電滅無餘惟佛照禪師朴實頭之的嗣壽且康續佛慧命微斯人吾誰與歸梁光遠得此頌藏之二十年若識本來面目是名叅禪不然予復贅名故紙之後是結兩重公案也嘉泰壬戌八月</p>
</div>
<div class='div-other'><a id='mulu255' />
<p class='h2'>題癡絕禪師書山谷煎茶賦後</p><p class="byline"><span class='note-inline'>(元)</span>釋大訢</p><p>魯直謫居瀘戎雖瀕九死而怡然自得效蜀人法事茗飲愛其風致作賦紀之後百餘年當宋季湻祐間蜀阻兵革癡絕禪師蜀人也思歸其鄉而不得讀魯直賦悲之書以寄所感焉由湻祐距今皇元天厤攺元之秋又八十六年矣而蜀再罹兵亂比喜服順然不無傷殘也予雖非蜀人觀癡絕所書能無感慨佛言世界眾生悉由宿業流轉惟有道者持以定慧之力能安行而順適彼外之貧富夷險無一毫加損於我也魯直知道故謫居異土如享廊廟鐘鼎之樂癡絕悲蜀禍之慘知宿業之不可逃惟修定慧足以勝之然則作賦與所書為後世貴重者以其道也金華樞要堂篤志於道得而甚秘惜之或者玩其詞之超勝而議其書之工拙者無取</p>
</div>
<div class='div-other'><a id='mulu256' />
<p class='h2'>題趙孟頫書靈隱寺碑</p><p class="byline"><span class='note-inline'>(明)</span>方孝孺</p><p>天地間至堅固者莫如金玉木石脆薄者莫如簡筆縑紙礲石攻木範金植土以成室其成也難其傳也宜其可久操筆書紙率然而成文非假金石以刻之宜其易毁滅也然而世之為堅固之具者常託其傳於易毁之物則豈其所託之人為足恃耶錢塘佛寺最鉅麗者曰靈隱寺當元皇慶壬子攺而新作之距今洪武癸酉僅越八十二春秋求其一榱一瓦皆已燬燎無遺而金華石塘胡公及吳興趙文敏公所撰而書之文述寺之創始與其山水之勝棟宇之麗僅盈尺之紙耳誦而觀之當時之事猶儼乎如在則夫天下之可恃以永久者果安屬哉亦可慨然而有感矣石塘在元位最不顯而行最篤文最奇趙公名重宦高得其文必欣然為之書於是又可見苟有足恃固不以外物為重輕而二公之過乎人必有出乎文詞翰墨之外而世之尊二公者方拘拘然求之于此而不知求之於彼不亦重可感夫翰林修撰練君子寍以此卷示予子寍多學而甚文必以予言為然</p>
</div>
<div class='div-other'><a id='mulu257' />
<p class='h2'>募修雲林寺引</p><p class="byline"><span class='note-inline'>(國朝)</span>李衞</p><p>嘗聞佛之興由於西域寶剎之建盛於西湖蓋秀氣乃結名都而異境多歸<span class='corr'>淨</span>土如雲林者創由晉代廓自　熙朝海負江環久擅東南勝槩山奇水冷素稱吳越禪宗飛來鷲嶺之峰俗塵難到散下蟾之子佳話常留伏念聖祖仁皇帝幸浙省方荷翠華暫駐研雲染墨曾叨御筆親題香靄重其氤瑞照增其朗耀近因蓮臺歲久蘭若年深燦爛芬橑漸被鼪鼯剝落崔巍殿宇旋驚風雨飄搖維茲名勝之區可無中興之侣廼有住持智廣者虔思補葺立願增修將用舊基以維新永護宸章於厯久但頺垣廢瓦早須布施之金綺井丹楹端賴發心之士用是弘祈檀越廣種福田多寡隨緣工程計日高僧勸善諒非藉此營私君子平施或可因而成事</p>
</div>
<div class='div-other'><a id='mulu258' />
<p class='h2'>靈隱寺題名</p><p class="byline">朱彝尊</p><p>靈隱寺晉咸和初沙門慧理建前有飛來峰理公巖冷泉經其下西出合澗橋分流入僧房叢篠中巖上下多鐫佛像土俗相傳謂是元僧楊璉伽所鑿蓋本於夏時正府志非也象自漢孝明帝時流入中國終漢之世凡宇內墓門石闕刻鏤先聖賢孝子烈女未有鐫及佛像者至晉始有之潜說友撰臨安志在宋咸湻年此時楊璉伽未至浙中行省志中載寺有梁簡文帝石像記又據陸羽靈隱寺記稱理公巖慧理宴息其下後有僧於巖下周廻鐫小羅漢佛菩薩像然則飛來峰石像唐以前已有之審視厥狀戌削奇古望而知為六代遺跡今煙霞洞羅漢六石屋羅漢一百一十六要非吳越以後工人所鑿土俗流傳之謬由未見咸湻志爾康熙辛巳三月同遊長洲顧嗣立俠君秀水朱彝尊錫鬯杭州馮念祖文子吳陳琰寶厓顧之珽搢玉周崧層巖期而不至者蕭山毛奇齡大可也</p>
</div>
<div class='div-other'><a id='mulu259' />
<p class='h2'>故靈隱普慈大師塔銘<span class='note-inline'>(并序)</span></p><p class="byline"><span class='note-inline'>(宋)</span>釋契嵩</p><p>法師諱幼旻信陽玉山人也本姓葉氏童時有出族之意告父母得命遂入其邑之興蘭若師僧省覃出家納戒乃訪道四方來虎林見惠明禪師頺然有道器服膺執弟子禮盡學其法法務無難易者備嘗之矣久之惠明命師監其寺事未幾會其寺大火蕩盡方根其所失其同事者危之皆憂及禍師謂之曰我總寺事罪盡在我吾獨當之爾曹不必懼也吏果不入寺問師第坐其起釁者耳此豈古所謂臨難無苟免者耶其後惠明告終畢其喪師帥眾白本府請大長老惠照公其寺以繼惠明所統仍以監寺輔之戮力相與復其寺不十年而葺屋廬嶷然千餘間益偉其舊慶厤中朝廷用其薦而錫之章服其後又賜號普慈及惠照謝世師方大疾亦力疾治其喪事始惠照垂終遺書舉師自代官疑其事不與以靈隱更命僧主之師事其僧愈恭無毫髮鄙悋心見于聲彩而人益德之當此知府龍圖季公知之乃以上天竺精舍命師以長老居之及觀文孫公初以資政大學士蒞杭特遷之主靈隱始其演法之日孫公大帥衣冠貴游不翅百人預會爇香聽其所說而道俗老少貴賤摩肩而趨來者萬計是日人聲馬跡溢滿山谷法席之盛其如此者鮮矣師天性寛平慈恕與人周而多容而人亦頗美之故居其寺方六年寺益修眾益靖度弟子二十三人嘉祐乙亥仲冬初忽感微疾而臥先終一日與蒙語將授寺與今知禪德語氣詳正如平不衰十三日雞鳴起潄洗問時辰乃安坐而盡世壽六十一僧臘四十一以是月二十九日入塔于呼猿洞之直北寺垣之內塔已知師以其行狀求蒙文而銘之然在古高僧傳其法凡吾人於其有德有賢及其有功者乃得書之若今靈隱最天下名寺固我佛法倚之張弛也嗚呼普慈于其寺平生如此之效豈不曰于法有功乎予故不讓乃引其事而書之也銘曰：</p>

<div class="lg regular" style="margin-left:0em;"><div class='lg-row'>惟功在法　惟德在法　法不生　其勝緣豈有熄耶</div>
<div class='lg-row'>惟師之盛善常然　不冺不墜斷可見矣</div>
</div></div>
<div class='div-other'><a id='mulu260' />
<p class='h2'>靈隱佛海禪師遠公塔銘</p><p class="byline"><span class='note-inline'>(宋)</span>周必大</p><p>師姓彭氏名慧遠眉山人先世儒業父寍母宋氏師年十三因其兄從釋氏問曰欲何為乎兄曰求解脫耳師曰然則我亦可為也願與兄偕父母許之事藥師院僧宗辨問質所疑辨察其異語之曰吾不用汝侍奉也其往參叢林度有成而歸吾猶未老也祝髮走成都習經論學於大慈寺留四年乃遊諸方叩請甚眾復還峨嵋靈巖寺依黃龍南公之孫徽禪師兩歳若有所悟徽可之翼日告行同志挽留不聽曰師以為可而吾終未釋然也聞圜悟勤禪師住成都昭覺造焉一日圜悟普說師豁然有得仆於眾中眾掖起之乃曰吾夢覺矣至暮與圜悟問答無滯圜悟大喜以偈贈師有奮鐵舌轉關捩之語眾目為鐵舌遠自此機鋒峻發常屈其上首紹興乙卯春眉守延居象耳山不赴是歲圜悟去世嘆曰哲人云亡繼之者誰乎廼扁舟下峽初抵淮南住龍蟠山壽聖寺一年遷琅琊山之開化又移婺之普濟侍蘇伯充一代耆德日與師談論俄徙衢之定業時妙喜杲公謫梅州有傳師偈頌往者妙喜駭曰老師暮年有子如此因以書寄法衣逮其歸相遇甚懽妙喜極口稱譽之自是人益歸重俄徙光孝閱十年安定郡王趙表之侍曾天猷俱為世外交後過南嶽住南臺有龍玉璉方廣行皆月菴高弟道行湖湘竊謂曰此間壁立萬仞遠將何所置足乎及聞其議論超詣始大嘆服璉率其屬環拜曰此膝不屈於人久矣未幾過天台厯住護國國鴻福三寺乾道丁亥沈尚書德和守平江以虎邱比不得人力邀師至則接物利生無倦外屨滿緇素悅服名達闕下五年有詔住皋亭山崇先寺六年遂開堂於靈隱賜號佛海禪師惟聖上神曜道得虛心應物屢召師入內相與問答而其道益尊明年夏有日本僧覺阿通天台乘頗工書能道諸國語初來謁師氣甚銳師徐以禪宗曉之覺阿留三年作投機五頌而去他日因海商附其國園城寺主者覺忠詩書來謝其為遠人所敬如此湻熙三年閏九月旦師上堂說偈數十句末云相喚相呼歸去來上元定是正月半都下喧傳而疑之師有弟曉林亦出家且得法於師方住國至是招以來若有所屬明年感微疾果以上元安坐而化龕留十日顏色不變是月二十五日葬烏峰之塔壽七十四僧臘五十九後事實林主之傳其道又有了宣齊已了乘師玉靖紹鴻如本尼法皆住大剎云某始識師於虎邱晚乃見之靈隱愛其辨而有宗峻而能通故樂與之語師葬而林數以銘為請且曰吾師遺言也久之乃為銘曰</p>

<div class="lg regular" style="margin-left:0em;"><div class='lg-row'>禪有頓門　無言為宗　世或待喻　假言以通</div>
<div class='lg-row'>惟其善鳴　譬如雷風　言而非言　以開羣聾</div>
<div class='lg-row'>猗歟遠師　心傳大雄　如應響谷　如待問鐘</div>
<div class='lg-row'>得其承　龍象影從　明詔再錫　又彰其逢</div>
<div class='lg-row'>發明正宗　摧折妄庸　法席屢遷　道契九重</div>
<div class='lg-row'>於古有光　為譽益崇　順緣而歸　自昔所同</div>
<div class='lg-row'>明月攝彩　浮雲無踪　我為銘詩　刻劃太空</div>
<div class='lg-row'>於彼戲論　記其初終</div>
</div></div>
<div class='div-other'><a id='mulu261' />
<p class='h2'>圜鑑塔銘</p><p>法不孤起道不虛行續佛慧命必有其人其人謂誰佛照禪師其人是已師諱德光姓彭氏臨江軍新喻縣人曾祖崇善祖堯訓父術皆樂施喜釋氏嘗籍鄉里貧計口給錢宣和辛丑歲母袁氏夢異僧入室有孕生師骨相奇龎伏犀貫腦袁州木平山有妙應大師伯革者善相謂此子他日空門梁棟也初小入學讀書十行俱下父母繼亡依伯父循以居一日延僧追修師視佛書若素習然紹興辛酉大悲禪師宗杲南遷過邑師年二十一望見曰此古佛也吾安得事之自是有意出家後二年師拾光禪院受業為足菴普吉研究宗旨日以精進吉還閩命從月菴善果於東禪服勤三年是時妙湛佛心圓覺乾元越山諸禪剎名僧相望師一一咨叩聞江西百丈道震嚴冷寶峰擇明峭拔俱入其室一日見饒州天寍應菴曇華送化主頌歎曰此臨濟種草亟往依之雖箭鋒相直然礙膺未决復從果老于馮山果入寂還江西謁典牛天游於雲嵓見萬菴道顏于圓通會曇華移廬山之東林婺之雙林師皆從之丙子歲聞大慧住四明阿育山喜曰緣法在茲矣已而果大徹慧示以贊略曰有德必有光其光無間隔名實要相稱非黃赤白慧歸徑山明月一堂師奉事益虔遇其說法坐下爭執筆鈔錄一厯耳根終身不忘有聞輒舉其慧解蓋天資也慧入塔分坐仰山乾道丁亥台守李侍浩延住鴻福閱五年徙孝光郡城大火寺亦焚蕩師念災餘財施必艱航海過泉州入境喜捨厚載而歸殿宇一新師自號拙菴曰我平生多得拙力孝宗皇帝雅聞其名湻熙三年詔開堂靈隱寺遣中使賜金是冬召入觀堂留五晝夜數問佛法大意師敷奏直捷上大悅賜佛照禪師之號贈以御頌明年再對進宗門直指以都下勞應接丏閑山林七年夏上用仁宗待大覺禪師懷璉故事亦以育王處之逮移御重華趨令入覲漏下十刻乃退紹熙四年攺蒞徑山師力辭孝宗曰欲時相見耳慶元元年許還育王歸老東菴盡鬻錫賚物直數萬緡置田歳增穀五千石助常住費詳見陸待制游記中師常曰佛經有大報恩七篇謂釋子當由孝以竭其力乃水陸堂東偏設位歳時祀其祖禰云嘉泰三年仲春忽語云我將行矣三月十七日手寫遺表及遺書常所厚者二十日晨興集眾敘別斂衣收足說偈而逝三日入龕容貌如生塔全身于東菴之後請諡于朝敕特賜普慧宗覺大禪師塔名圜鑑僧臘六十夏嗣法者遍滿四方得度者一百二十餘人名公貴卿多從師遊海東國人往往望風歸敬初璉六十歳自汴京來育王壽八十三師始終適同茲其異也八月侍者正玸持遺書來謂先師與公幸接鄉隣同受阜陵異知以塔銘見屬其行述則同里兵部章侍頴為之予聞時節因緣鐵芥啐啄從上諸聖不能强為喻筏刻劍徒增我慢又况對御法語世已流布得道源流接物機要叢林門弟各存語錄姑敘住世大畧如此銘曰</p>

<div class="lg regular" style="margin-left:0em;"><div class='lg-row'>我聞萬生　各具佛性　人有未見　或見未盡</div>
<div class='lg-row'>偉哉光公　宿習戒定　頼入悟門　遂傳心印</div>
<div class='lg-row'>福慧兩足　行解兼進　巍巍孝宗　見聖由聖</div>
<div class='lg-row'>與師晤言　謂發深省　晚歸東菴　不倦接引</div>
<div class='lg-row'>八十三年　報緣已竟　勿云明鏡　昔見今隱</div>
<div class='lg-row'>一物本無　何用照映　勿云空谷　有叩誰應</div>
<div class='lg-row'>十方皆空　何論銷殞　摘葉拈花　繫風捕影</div>
<div class='lg-row'>持問塔中　解顏微哂</div>
</div></div>
<div class='div-other'><a id='mulu262' />
<p class='h2'>松源禪師塔銘</p><p class="byline">陸游</p><p>松源禪師名崇岳生于處州龍泉之松源吳氏故因以自號自幼時已卓犖不羣處羣兒中未嘗嬉宕稍長聞出世法慕向之年二十三棄家衣掃塔服受五戒於天明寺首造靈石妙禪師繼見大慧杲禪師於徑山久之大慧陞堂稱蔣山應菴華公為人徑捷師聞之不待旦而行至入室未契退愈自奮勵中夜自舉狗子無佛性話豁然有得以扣應菴應菴舉世尊有密語伽葉不復藏師云鈍置和尚應菴厲聲一喝自是朝夕咨請應菴大喜以為法器說偈勸使祝髮棟梁我道隆興三年師始得度於臨安西湖白蓮精舍自是徧厯浙江諸大老之門罕當其意乃浮海入閩見乾元木菴永禪師一日辭木菴欲往黃檗木菴舉有句無句如藤倚樹師云裂破木菴云琅琊道一堆爛柴聻師云矢上加尖如是應酬數反木菴云老兄下語老僧不過如此祗是未在他日佛柄在手為人不得驗人不得師云為人者使博地凡夫一超入聖域固難矣驗人者打向面前過不待開口已知渠骨髓何難之有木菴舉手云明明向汝道開口不在舌頭上後當自知逾年見密菴于衢之西山隨問答密菴微笑曰黃楊禪爾師切于明道至忘寢食密菴移住蔣山華藏徑山皆從之一日密菴入室次問傍僧不是心不是佛不是物師侍側豁然大悟乃云今日方會木菴道開口不在口頭上自是機辨縱橫不可觸木菴遷靈隱遂命師為堂中第一座旋出世于平江澄照為密菴嗣遷江陰之光孝無為之冶父饒之薦福明之香山平江之虎邱天下名山惟冶父最寂寞又以火廢師一臨之四方名納踵至棟宇亦大興人謂師能使所居山大慶元丁巳年適靈隱虛席僉曰安得岳公來乎果被旨以畀師驩聲如潮居六年道盛行得法者眾法席為一時冠而師有棲隱之志上章乞罷住持事上察其誠許之退居東菴俄屬微疾猶不少廢倡道忽垂一則語以驗學者曰有力量人為甚麽擡腳不起開口不在舌頭上又貽書嗣法山光光睦雲居善開傳以大法因書偈曰來無所來去無所去瞥轉元關佛祖罔措跏趺示寂實嘉泰二年八月四日得年七十有一坐夏四十奉全身塔於北高峰之原塔成之四年香山遣其侍者道孚以銘屬某某方謝事居鏡湖上年過八十病臥一榻得書不覺起立曰亡友臨川李德遠浩實聞道於應菴蓋與密菴同參李德遠與某談參問悟入時機緣言句率常達旦今讀師語峻峭崷崒下臨雲雨如立千仞之華山蹴天駕空駭心眩目如錢塘海門之濤虎豹股栗屋瓦震動如漢昆陽之戰追思德遠所言然知師臨濟正宗應菴密菴之子孫也銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>臨濟一宗　先佛正傳　應菴父子　以一口吞　金圈栗蓬　晚授松源</div>
<div class='lg-row'>松源初心　論刧參禪　于一笑中　疾雷破山</div>
<div class='lg-row'>坐入道場　眾於濤瀾　金鏃脫手　碎首裂肝　彼昏何知　萬里鐵關</div>
<div class='lg-row'>後十大劫　摧山湮川　法力所持　此塔巋然</div>
</p></div>
<div class='div-other'><a id='mulu263' />
<p class='h2'>靈隱悅堂禪師塔銘</p><p class="byline"><span class='note-inline'>(元)</span>黃溍</p><p>至大元年七月二十四日靈隱四十八代悅堂禪師告寂于丈室遺戒送終如常僧勿循故事建塔仍不得用世間法服衰麻之衣為書徧別交遊及其法嗣遂書偈曰緣會而來緣散而去撞倒須彌虛空獨露置筆右脇而臥入于湼槃龕留七日顏色不變天方連雨闍維之日霽色朗然灰燼中得五色舍利大如菽其徒相與謀以為師之光明俊偉如此雖治命不可違然不宜無以表人天之瞻依慰四眾之推慕靈隱所度弟子希捐私財造塔且置田若干畝歳度僧一人為永久計而未有以昭示來者塔成後三十有七年希及希白等若干人以狀來謁銘按狀師諱祖誾自號悅堂族南康周氏母夜夢一老僧來借宿覺而孕師遂以生宋端平元年八月一日也師幼不茹葷骨氣偉家故業儒七歳就學殊非其志年十有三母病危甚禱于觀世音大士而刲股和藥以進病隨愈母以其與佛有緣乃語其父俾出家依同郡嘉瑞寺偃上人尋祝髮受具一日閱華嚴經至惟一堅密身一切塵中現忽有省往見正叟心公于東林見別山智公于蔣山智問云近離何處師云江西智云馬大師安樂否師义手進云起居和尚智命侍香師拂衣去見靈叟原公于焦山見斷橋倫公於淨慈倫問臨濟三遭黃檗痛棒是否師云是又問因甚大愚脇下築拳師云得人一牛還人一馬倫顧左右云再來人也倫示寂謂師曰吾必不起汝宜自勉師泣曰和尚滅度後當依誰倫曰柏山介石和尚妙喜三世孫其往依焉倫逝而介石適來補其處一日室中舉柏樹子話師方擬議石抗聲云何不道黃鶴樓前鸚鵡洲師言下頓悟延入侍司翌日陞堂白眾曰先師之道喜得人矣介石將終囑以宗門大事乃遣馳書於徑山偃豁聞公聞與語而契嘆曰介石雖往賴有吾侄在師歸廬山東巖日公在圓通請師分座眾五百人莫有契其機者九江守錢公孫以禮聘師出世于西林瓣香酬恩歸於介石國朝至元十二年取宋之師至江右居人咸避匿山谷間師獨晏坐一室軍士挾刃以臨之刃及頸問曰懼否師曰吾無生死有何懼乎軍士乃投刃而拜且遺師以白金師亦弗顧它軍士皆驚服散去一境之內賴以無恐二十五年遷開先法會益盛名聞于上二十年被命遷東林東林大剎而恆產素薄屋壞弗治師以所受施資置田若干畝葺殿堂門廡使之一新謂廬山以匡先生得名購寺傍道之地築室而禮祀焉元貞元年奉詔赴闕入對稱旨賜璽書號通慧禪師并金欄法衣以榮其歸大德九年靈隱虛席行宣政院俾師主之師嘗勘一僧云微塵諸佛在你舌上三藏聖在你腳底何不瞥地僧罔措師便喝又勘一僧云釋迦彌勒是他奴他是阿誰僧擬對師便打一僧新到師問何處來僧云閩中師云彼處佛法如何住持僧云饑喫飯困打睡師云錯僧云未審和尚此間如何住持師拂袖歸方丈僧休去其機鋒峻峭多此類居四歳而逝世壽七十五僧臘五十二四坐道場三十六年惟以紹隆祖道為已任至於崇屋室以安其居廣土田以足其食皆末事耳得法弟子東林住山宗廓等得度弟子慶哲希等若干人有語錄若干卷行於諸方師自髫年受學于馮先生去非先生為時宗工師熏炙之久間出緒餘施于世諦文字多奇作師嘗刻先生之文于東林後人遂以師之文並刻以傳始予徒玩師之文而敬慕焉茲覽狀所述乃見其深造自得卓焉過人坐叢林何擔大事末後一着照映古今竊媿世之知師者淺也庸采狀所述序而銘之曰：</p>
<p style="margin-left:0em;text-indent:0em;" class="lg-abnormal"><div class='lg-row'>惟通慧師　一世偉人　少遵魯誥　長探竺墳　游戲如幻　發為至文</div>
<div class='lg-row'>曰是瑣瑣　匪道所存　朝夕咨訪　直指心源</div>
<div class='lg-row'>條落葉　洞見本根　乃受智印　乃啟度門　乃膺帝眷　道譽彌尊</div>
<div class='lg-row'>蔭注所及　如彼大雲　隨緣會散　以返其</div>
<div class='lg-row'>勿豐吾終　厥有餘言　罔極之報　在其後昆　金瓶寶篋　巍巍身</div>
<div class='lg-row'>表以靈塔　勒以貞珉　飛聲焯實　垂之無垠</div>
</p></div>
<div class='div-other'><a id='mulu264' />
<p class='h2'>元叟禪師塔銘</p><p>菩提達摩以摩訶迦葉所得無上正法來至中土直接上根其後支分為二而心印獨付於曹溪派別為五而宗風大振於臨濟至大慧而東南禪門之盛遂冠絕於一時故其子孫最為蕃衍徑山元叟禪師大慧四世孫也師諱行端元叟蓋其字族臨海何氏世為儒家母以論語孟子輒能成誦雅不欲汨於世儒章句之學十一從族叔父茂上人得度於餘杭之化成院十八受具戒一切文字不由師授自然能通而其器識淵邃夙負大志以斯道自任宴坐思維至忘寢食初參藏叟和尚於徑山問汝是甚處人師云台州叟便喝師展坐具叟又喝師收具叟云放汝三十棒參堂去師於言下豁然大悟一日侍次叟云我泉南無僧師云和尚聻叟便棒師接住云莫道無僧好叟頷之延入侍司是時眾滿萬指莫有契其機者叟告寂師至淨慈依石鞏公處以記室相與激揚此事與虛谷陵東嶼海晦機照東州永竹閣為莫逆交尋以靈隱山水勝往掛錫焉師嘗自稱寒拾里人橫川珙公在育王以偈招之曰寥寥天地間獨有寒山子師竟不度江而謁覺菴公於承天復參雪巖欽公於仰山巖問何處來師云兩浙巖云因甚語言不同師云合取臭口巖云獺徑橋高集雲峰峻未識書記在師拍手云鴨吞螺螄眼睛突出巖笑顧謂侍者點好茶來送師歸蒙堂居三歲而巖逝乃還浙右虎嵓伏公時住徑山請師居第一座而退處楞伽室擬寒山子百餘篇皆乘流注四方衲子多傳誦之大德庚子出世湖之資福伏公加盛禮覬師唱其道師微笑而不答末後瓣香卒歸于藏叟居五載學徒奔凑名聞京國至大特旨賜師號曰慧文正辨行宣政院尋舉師主中天竺師當久廢之餘為樹門榜而正鄰剎之侵疆治殿宇而還叢林之舊觀延祐丙辰遷靈隱有旨設水陸大會於金山命師陞座說法竣事入覲於便殿從容奏對深契上衷加賜佛日普照之號陛辭南歸拂衣去養高於良渚之西菴至治壬戌徑山虛席三宗四眾咸謂非師莫能負荷其任相率白於行宣政院請師補其處事聞於朝泰定甲子降璽書作大護持師至凡三被金襴袈裟之賜二十年間足不越閫而慕其道者鱗萃蟻集至無所容歲饑皆裹糧而來以得見為幸徑山自大慧中興後代有名德得師而其道愈光師嘗勘一新到僧云何方聖者甚處靈祗僧云臨朕碪師曰杜撰禪和如麻似菽叅堂去又勘一僧云碁盤石斫破你腦門缽盂池浸爛你腳板僧擬答師便喝又勘一僧云擘開華嶽連天秀放出黃河徹底且置平實地上道將一句來僧擬開口師便打僧休去其機鋒峻峭多此類師以呵罵為門弟子慈切之誨以近人情行天下大公之道藏叟之的傳一人而已師之利他皆陰為之齒不言而其道德聞望為朝野所推服薦膺命賜人以為榮而師未始自炫意漠如也暇日以餘力施於篇翰尤精絕古雅石田林先生隱居吳山不與世接獨遺師以詩曰能吟天寶句不廢嶺南禪其取重前輩如此師生於宋寶祐乙卯二月十六日以至正八月辛巳終於徑山之丈室世壽八十八僧臘七十六其先五日示微疾問侍僧云呼之曾未休吸之尚未含試問請苦源來者不來者如何是來者不來者侍僧無語師良久云後五日看越四日夜分沐浴更衣別眾趺坐書偈云本無生滅焉有去來冰河燄發鐵樹花開投筆垂一足而化龕留七日顏貌如生以是月某日奉全身窆於寂照塔院而分爪髮建塔於化城幻有精舍四會說法語有錄行於世所度弟子若干人嗣其法而同時闡化于吳楚閩越蜀漢間者若干人其上首靈隱法林中天竺祖銘等狀書行業俾溍書之茲碑溍忝從章甫逢掖之後未能於宗門中嗅薝蔔之香嘗醍醐之味罔知所以措其頌美之辭庸備著狀所述而銘諸庶幾不失其實來學得以瞻承夫遺範云爾銘曰</p>
<p style="margin-left:0em;text-indent:0em;" class="lg-abnormal"><div class='lg-row'>大雄唱滅　宗途肇分　不有單傳　就開我人　巍巍大慧　垂陰四葉</div>
<div class='lg-row'>門庭之盛　規重矩疉　法雷普震　裂地轟天</div>
<div class='lg-row'>據師子座　四十二年　被遇三朝　便蕃異數　王臣順風　有嚴外護</div>
<div class='lg-row'>大法棟梁　一夕而摧　本無生滅　焉有去來</div>
<div class='lg-row'>寂而常照　碧潭秋月　散為千光　非同非別　徑山蒼蒼　上與雲齊</div>
<div class='lg-row'>身常住　大慧焉依　贊述虛空　非愚則惑</div>
<div class='lg-row'>直書具文　刻此山石</div>
</p></div>
<div class='div-other'><a id='mulu265' />
<p class='h2'>碩揆和尚塔銘</p><p class="byline"><span class='note-inline'>(國朝)</span>王澤弘</p><p>天童密雲悟公得法十二弟子而三峰為最三峰漢月藏公得法十四弟子而徑山靈巖為最徑山具德禮公得法六十七弟子而靈隱為最靈隱於諸兄弟如中條一峰秀出霞表今拈椎豎拂者徧天下棒喝錯互魔外橫行而師以一座當軒如雷發蟄如日馳照非惟震耀徑山之聲光三峰乘願崛興不惜觸犯忌諱起臨濟七百餘祀一絲九鼎之綱宗厯一紀二紀三四紀以迨於今求其繫以弗墜不得不以師為中流砥柱矣師示寂之四年庚辰春弟子練忍二公遵遺命將歸塔靈隱徒步三千里至京師以狀乞銘嗚呼哲人徂謝末法艱危彼剎竿相望者寍復有聞直指堂塗毒鼓聲而死盡偷心移所寶惜歸之無礙光者乎是則可慨也已師諱原志字碩揆鹽城孫氏子父陛字玉庭母趙生三子師其長也天性孝友不樂嬉戲稍長豪邁不可羈靮七歲就外塾塾師講大學致知格物語牽合師笑曰此曾子人誠意一個方法耳不明則疑疑則誠意去疑得明非誠意不能也塾師大驚而講毛詩凡書義兩騎處師出一語如斬綟絲舉座嘆服及其為文滚滚不藉思索如夙搆人皆以科名期之而不知其為宿根乘願中人也師父玉庭公尚氣任俠以明末四方變亂結客梁宋齊魯間加意老成凡伍諸狙諸狙怒常欲死公順治丁亥公卒為諸狙所害師泣血遜荒數年而後得逞於仇手刃之廼還鄉里告祭父墓部置其母與弟得所然後辭去庚寅師年二十三至通州佛陀寺去氏祝髮師事元璽老宿未幾投靈隱具公受戒辛卯具公結制臯亭佛日寺師從參萬法歸一無夢無想二公案七日傍僧問威音王劫前如何是學人自己公曰麻三觔乾矢橛僧曰不會公曰初三十一中秋賞月師豁然有省因呈偈曰夜來消息枕頭傳報道火燒水底天喪盡毒龍哮石虎爪牙在萬人前具公深肯之自是橫機無讓法門有識之士莫不嘉嘆矣己亥命居座元代公唱明三峰之學蹴踏龍象鼓鑄洪爐師握一竹篦勘辨方來未嘗不電激雷奔當之者震慄也康熙壬寅具公上堂手書付囑首提三峰為滹沱正宗別開生面機先一句是汝諸人安身處先機一着是汝諸人立命處其間左右伸縮是汝諸人踏腳處末後一句是汝諸人出頭處此四則語於四一全一四乃楊岐之正脈隆祖之磕睡虎也三峰常云三十年後此話大行今碩座元悟處機語一一符合楊岐正脈斯得人矣是年師住揚州上方癸卯住泰興慶雲所至諸上善人莫不羅列香花傾城為供座下數千指環繞數萬眾一切典壞起廢不假思議而成皆若順風揚塵之易師遏山水為妙聲化樹木為寶網東南法席未有盛於斯者也丁未具公示寂揚州之天寍寺戊申住徑山庚戌造塔徑山之天開嶺奉藏具公衣缽爪髮遂過靈巖候繼起儲公退靈巖喜而不寐顧謂西堂不菴眎曰碩姪知我喜則知我平日之憂也今見碩姪始終不與世心和合一意以從上法道為己任千百年後知三峰老和尚有孫如此具兄有子如此退翁早不失卻一隻可喜也靈巖門下率多百尺竿頭更進一步之人而期望於師乃如此則徑山囑付六十七人臨化獨諄諄在師者總皆以三峰全副擔荷楊岐正脈者委之也是年母年八十師買地梅谷靜室供養所謂正續道人也蓋先受戒具公法名濟燈云壬子住三峰初進院聞靈巖訃上堂曰徑山先師見背小子痛哭哀毁不至滅性以吾靈巖猶在我先師同心同眼同佛口出之分身也思先師而不見見老人如見先師老人卵我翼我提奬我自不間於先師今何以報其深恩良久拊膺曰只有者一著隨顧眾曰會麽復拊膺曰更有何人知此心師以重興三峰為己任披肝膽傾倒於凉一席至則責負如山征徭似火墻不歲苦庫無宿積時師中寒病已七閱月扶杖蹩躠四顧茫茫廡下數百眾無以餬其口不三日遠邇贏糧輕齎陸續力辦供眾之外以其羨為修造資雖規模草剙而氣象一新已未應江五州之請庚申應揚州善慶之請辛酉住靈隱一切鼎新莊嚴整肅雲水如歸凡夙根道妙者靡不就其鑪錘丁卯師年六十和碩康親王命天來和尚捧衣缽到山請師說戒一時戒子千餘人座前繞禮者幾三千餘眾焚香堵觀撫軍率官屬齋筵聽法咸謂具公五千衲子下揚州惟師繼其盛巳己車駕南廵二月望幸靈隱問答稱旨賜御書雲林二字命易寺額賜帑命二百兩當是時朝野歡騰而師以為法門慶不自以為喜也師住靈隱十二年辭院去緇素攀留至於涕泣師皆不顧於是空三峰之人迎之境上師曰固老僧未了事也癸酉再住三峰蓋師之去三峰已十四年矣山中地氣高寒風雨發作無時昔之修葺者今已<span class='corr'>圮</span>壞師告於介眾叶於神謀身編厰務背負柝杵夏雨冬霜瘃膚灌頂師不避也舊者新之闕者補之惟大殿未成師猶恧焉丁丑師年七十師以四月十七日生誕彌之後殿前古樹忽斃一枝六月二十四日示微疾七月七日有白鶴東來盤旋飛舞由法堂轉方丈長唳數聲而去是晚師夢造林泉勝境樓臺殿閣儼古梵王剎龎眉秀頂數百人請師說法遂陞座曰：鳳翥九霄，鵬生六合，偶去偶來，有何儀式？心向何生，性成何色，遂拈香云：日月有窮，天地無極。寤舉似開顯等，亦不知其木壞山頺之讖也。七月中元午刻沐浴更衣說偈偈曰昨欲行時月不圓今遲一日月嬋娟從今要見三峰面劈破乾坤作兩邊書訖開顯等又問封龕舉火誰屬復索筆書曰三峰之龕誰敢來封若不封卻宗說何通大書八字貼在當中當中當中久坐無功萬仞峰頭行大道增一把火看龍書訖過筆與侍者坐脫而去世壽七十法臘四十七遺命歸塔靈隱師前後開法三十六年八住道場<span class='corr'>鍛</span>鍊學徒誠愷切說法自闢谿徑如蜀道初開如泰山日出不求合古法皆自與古法合非復千百世之眼目非灼然足當楊岐正脈未有能挽囘末法者也仕宦至其地者餐風味道造請無虛席寶坊所坐川搖嶽震有自來也梓行八會語錄雜著尺牘詩偈如干卷借巢集詩篇自吐胸臆論者謂在寒山栯堂間翰墨似顏平原握拳透爪師皆不以措意也嗣法弟子指薪溥隱嵩顯燈傳暉攝水月宗楷證爾嶽潮練飛量雙乾勤蒼際隆指梅問夢持鑑自諾惺忍修梁嵩巖耀雷震崑潮發脫三賢雪舟度明巖照逸岸融笑拈印轉菴正在鈞埏川囘望七來寶根受潤鯤化誠碓三傳雪蒼遇七來復凡三十人剃度弟子開和開如等若干人得戒弟子萬數師氣宇高朗襟度等夷坦無邱陵不立崖岸其於祖父一言一語不敢背違路馬許田不少借假持身衞道如冰履霜而愈堅如金<span class='corr'>煅</span>火而愈栗蒙眾誚而不恤犯眾怒而不顧諍所當諍辨所當辨孤行獨往雖賁育不能奪矣不菴嘗與師書曰山頭老師曰吾兄不求合於古而自無不合於古是實語是滿腹語是定語從其口出者不敢於語外復置一念惟默而祝曰凡今之得座披衣號為人天師者無問先一葉同一葉後一葉及二葉三葉以至多葉如是如是不獨滹沱之統持以不墜諸宗亦多榮藉之幸不菴靈巖高弟一杖遠引罵盡一世惟於師深所心折由斯觀之師之生平可知矣。比二公來乞銘，而不菴亦已化去，金湯無人，誰為搘拄，俛仰法門？嗚呼！是可慨也已！銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>徑山之子　三峰之孫　楊岐正脈　終古乾坤　心心相契　一線無痕</div>
<div class='lg-row'>三十三世　道行彌尊　寶坊高踞　緇素雲屯</div>
<div class='lg-row'>挽囘末法　電掣雷奔　茫茫溟渤　嶽嶽崑崙　維水有源　維山有根</div>
<div class='lg-row'>如星中月　如風中旛　冷暖自知　何恤人言</div>
<div class='lg-row'>悠悠蟪蛄　十里聲喧　龍豈羣遊　鳳實孤騫　歸骨越山　藏鉢吳門</div>
<div class='lg-row'>亡則俱亡　存則俱存　三十弟子　誰報師恩</div>
</p></div>
<div class='div-other'><a id='mulu266' />
<p class='h2'>諦暉和尚塔銘</p><p class="byline">張彚</p><p>達磨西來不立文字廓然無聖脫屣生死其生也無法為法其死也不宜有銘雖然不宜有銘法也無法為法則亦可銘和尚諱慧輅以明天啟七年丁卯十月初八日得四大於吳興金田沈氏父濟母李以雍正三年乙巳三月二十日舍四大於錢塘雲林古靈隱寺春秋九十有九僧臘七十有四余與和尚濳遠之契垂三十年乙巳三月十一日夜示夢余從京師走書江南告弟奕山曰和尚將入湼槃地矣果以是日示疾預指二十日午時為報年之限及期命鳴鐘自升繩床<span class='corr'>趺</span>坐點首三而滅遺命坐三日入龕門人智廣等以佛法斂丙午九月十三日于飛來峰側起塔安神和尚秀眉大耳步律音鐘六歲而孤家碎於役及母李終乃檀那身命自拔人間遍叅諸方以求止泊順治己丑二月遊學至靈隱禮具德和尚一日拜直指堂下仰見直指二字憬然曰彼以直指我以直會又聞外鳥嗁聲一時大千俱直時具德和尚弟子五千人碩德圓戒林植山而師以年少依位而立寶身突兀常住不遷乃嗣法焉厯住興福妙濟師林天竺龍井諸寺終於靈隱初聖祖仁皇帝賜寺額曰雲林因為雲林寺後南廵輒舉賜和尚御書曰禪門法紀又別賜御書黃金佛像白金等物和尚三身八勝而六時一露地白牛無得無捨常造余竺西草堂行梅花下花千餘樹如雪香動心魂和尚行未嘗一仰視至草堂坐謂侍僧曰聞梅花香乎曰聞曰爾等看花去及返終亦不視九十後便不酬不對一以師子音接十方佛當機者不喻則曰和尚耋矣語不可曉偶落六通則曰和尚昔云然今果然銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>醍醐味醨　薝蔔香衰　斑其相紛　羊啞狐咍　和尚智度　七十四年</div>
<div class='lg-row'>縣解尻首　草腐人天　一佛無　千佛乃有</div>
<div class='lg-row'>演暢宗極　下足撒手　峰昔飛來　師今飛去　無去無來　導師常住</div>
</p></div>
<div class='div-other'><a id='mulu267' />
<p class='h2'>祭佛照禪師文</p><p class="byline"><span class='note-inline'>(宋)</span>釋居簡</p><p>嘉泰三年三月二十八四川兩浙兩廣七閩江淮東西荊湖南北叅學比丘某與諸比丘眾注香煮茶奉微供于鄮之東菴佛照禪師拙菴大和尚之靈於戲師之所自立亦難矣哉方其升應菴之堂則登東山而小魯晚入雙徑之室然後登泰山而小天下妄庸醜正歗羣困折不可奈何而後已卒能橫翔捷出縛虎兕鞭龍象搏扶搖跨閶闔阜陵英主也曰兢兢業業當如禪師之言史隱帝者師也謂其氣雄萬夫陸放翁山陰耆舊也贊其話行四海非有大過人一聖二賢曷以若此他日行輩鼎立更迭而逝師則巋然獨殿諸老紛紛晚進競爭春妍秋新露零一掃而盡於是時也方擥阰之木蘭洲之宿莽凌霜厲雪以自怡收卷波瀾一菴至樂忍死不敢寍居逸體今亡矣夫昧者謂其果亡矣有法門名無盡燈冥者皆明明終不盡則師常在而不亡尚何悲焉</p>
</div>
<div class='div-other'><a id='mulu268' />
<p class='h2'>祭元叟和尚文</p><p class="byline"><span class='note-inline'>(元)</span>釋大訢</p><p>公與先師齊驅宋季潛子器之震動一世後七十年惟公獨在趙州汾陽高出行輩如見先師床下受拜策我駑蹇箴我狂隘我來金陵不阻書誨我眷茲山翠華所屆倚公之重雄冠海岱累請於朝待命不至胡以訃聞德音未沫濟北之宗藐焉孤寄承乏何人化為異類所恃惟公庶幾知畏公復往矣而我何恃如舉九鼎畀之孺稚胡力之任不以躓就云潢潦可接巨派孰云焦壤可沃霈霈猶不遐遺置我鑪錘有赫其靈光吐虹霓尚聆後訓霆烈飈厲平生幾何萬古長喟吾宗是慟匪私我涕</p>
</div></div>
<p class='juan'>雲林寺志卷五終</p>
</div><!-- end of div[@id='body'] -->
</body></html>