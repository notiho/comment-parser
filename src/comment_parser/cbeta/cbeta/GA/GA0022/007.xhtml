<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>增修雲林寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu545' />
<p class='juan'>增修雲林寺志卷七</p>
<div class='div-other'><a id='mulu546' />
<p class='h1'>遺事</p>
<div class='div-other'><a id='mulu547' />
<div class='div-other'><a id='mulu548' /><p>明僧大善《西溪百詠》序云：北高峰塔，唐天寶年建，中藏古佛舍利。初建塔時有一花犬，每隨工匠銜甎石置塔所，至頷吻流血。於荒榛間得一石佛，缺左耳，犬<span class='corr'>刨</span>古寺基，出耳，湊合。</p>
<p>又一僧夜坐塔下，虎欲噬之，忽大蛇從塔頂噴霧作雨，虎吼而去。按此事出《太平廣記》。</p>
</div>
<div class='div-other'><a id='mulu549' /><p>李翱《來南錄》云：「元和四年二月戊子，至杭州。己丑，如武陵之山，臨曲波，觀輪舂。」注曰：「靈隱天竺寺。」吳虎臣云：「按，杭州無武陵山，當是筆誤，恐是林字。」《晉書地理志》：「吳郡錢塘縣武林山，武林水所出。」當時錢塘屬吳郡。又見《前漢．地理志》。</p>
</div></div>
<div class='div-other'><a id='mulu550' />
<div class='div-other'><a id='mulu551' /><p>太平興國八年秋，詔通慧大師贊寍撰《大宋高僧傳》三十卷，王內翰元之贈詩，有「詔修僧史浙江濱，萬卷書中一老身」之句。</p>
</div>
<div class='div-other'><a id='mulu552' /><p>東坡餘杭，遇遊西湖，多令旌旗導從出錢塘門，坡則自湧金門泛舟絕湖而，來飯於普安院，徜徉靈隱、天竺間。以吏牘自隨，至冷泉亭則据案剖決，落筆如風雨，分爭辨訟談笑而辦。已乃與僚吏劇飲，薄晚則乘馬以歸，夾道燈火，縱觀太守。有老僧紹興末九十餘，幼在院，能言之。當是時此老之豪氣逸韻可以想見也。</p>
</div>
<div class='div-other'><a id='mulu553' /><p>政和中，僧惠雲於冷泉亭前又作小亭，郡守毛寶文友命去之，為詩序云：「昔人以為冷泉未極其妙，因加小亭其上。然冷然水光，滃然山翠，以故去者過半。予以謂不必加工，但去其尤贅者，斯善也。如明鏡中而繢畫，非不美好，所以為清明者逝矣。拂拭菑翳，舊觀復還。」詩云：「面山取勢俯山中，亭外安亭自蔽蒙；眼界已通無礙物，胸中陡覺有空；試尋櫓響驚時變<span class='note-inline'>(洞中事)</span>，卻聽猿嗁與舊同<span class='note-inline'>(白猿事)</span>；萬事須臾成壞裏，我來閱世一初終。」</p>
</div>
<div class='div-other'><a id='mulu554' /><p>宋丹陽葛澧作〈錢塘賦〉，中有云：「傍西深入，巖谷益秀，上下天竺，靈隱靈鷲，爭出奇巘，互獻重岫，烟籠黛染，澤通雲覆，九里之松徑陰陰，萬脈之冽泉澑澑。」數語簡而能該。</p>
</div>
<div class='div-other'><a id='mulu555' /><p>周益公《玉堂雜記》云：嘗自德壽後垣趨傳法寺，望見一樓巍然。朝士云：太上名之曰「聚遠」，而自題其額，仍大書東坡「賴有高樓能聚遠，一時收拾與閒人」之詩於屏間。靈隱寺冷泉亭，臨安絕景，去城遠，難於頻幸，仍中鑿大池，續竹筒數里，引西湖水注之。其上曡石為山，象飛來峰，宛然天成。某作〈端午帖子〉云：</p>

<div class="lg regular" style="margin-left:0em;"><div class='lg-row'>聚遠樓頭面面風　冷泉亭下水溶溶</div>
<div class='lg-row'>人間炎熱何由到　是瑤臺第一重</div>
</div></div></div>
<div class='div-other'><a id='mulu556' />
<div class='div-other'><a id='mulu557' /><p>高宗居德壽，時到靈隱冷泉亭閒坐。有一行者奉湯茗甚謹，德壽語之曰：「朕觀汝意，度非行者也，本何等人？」其人拜且泣曰：「臣本某郡守，得罪監司，誣劾贓罪，廢為庶人。貧無以餬口，來從師舅覓粥延殘喘。」德壽惻然曰：「當為皇帝言之。」數日後再往，則其人尚在，問之，則云：「未也。」明日孝宗恭請太上帝后幸聚景園，德壽不笑不言，孝宗再奏，亦不答。太后曰：「孩兒好意，招老夫婦，何為怒耶？」德壽默然。良久曰：「朕老矣，不聽我言。」孝宗益駭，復從太后請其事。德壽乃曰：「如某者，朕已言之而不效，使朕媿見其人。」孝宗曰：「昨承聖訓，次日以諭宰相，宰相謂贓污狼藉，免死已幸，難以復用。然此小事，來日決了。今日且開懷一醉可也。」明日孝宗再諭宰相，遂復原官予大郡。數日德壽再往，其人曰：「臣已得恩命，專待陛下之來。」謝恩而去。</p>
</div>
<div class='div-other'><a id='mulu558' /><p>宋楊郡王取無著禪師塔為壽地，遂啟其塔，乃陶龕，容色如生，髮垂至肩，指爪皆繞身，舍利無數，留三日不壞。僧肇淮海有詩云：</p>

<div class="lg regular" style="margin-left:0em;"><div class='lg-row'>一定空山五百年　不須惆悵啟甎</div>
<div class='lg-row'>路邊多少麒麟冢　過眼無人贈紙錢</div>
</div></div>
<div class='div-other'><a id='mulu559' /><p>南宋時有僧於韜光菴降仙，請至釋子蘭以下十人，凡七士三釋，皆唐人能詩者。各書一詩，語極奇絕，曲盡其景。見《武林舊事》，惜其詩之不存也。</p>
</div>
<div class='div-other'><a id='mulu560' /><p>紹興中，韓郡王解樞柄，逍遙家居，常頂一字巾，跨駿騾，周遊湖山之間，纔以私童史四五人自隨。時李如晦（晦叔）自楚州幕官來改秩，而失一舉書，憂撓無計。當春日，同邸諸人相率往天竺，李辭以意緒無聊賴。皆曰：「正宜適野散悶可也。」强挽之行，各假僦鞍馬。過九里松，值暴雨，眾至迸避。李奔至冷泉亭，衣袽沾溼，愁坐長歎。遇韓王亦來，相顧揖，矜其憔悴可憐之狀，作秦音發問曰：「官人有何事縈心，而悒怏若此？」李雖不識韓，但見姿貌魁異，頗起敬心，乃告以實。韓曰：「所欠文字，不是職司否？」答曰：「常員也。」韓曰：「世忠卻有得一紙，明日當相贈。」命小吏詳問姓名、階位，仍詢居止處。李巽謝感泣。明日，一吏持舉牘授之曰：「郡王送來。」仍助以錢三百千。李遂陞京秩，修箋謝韓王，欲展門生之禮，不復見。</p>
</div>
<div class='div-other'><a id='mulu561' /><p>秘監陸放翁嘗問松源曰：「心傳之學，可得聞乎？」源曰：「是心傳，豈從聞得？」公領解，獻偈曰：</p>

<div class="lg regular" style="margin-left:0em;"><div class='lg-row'>幾度驅車入帝城　逢僧一例眼雙青</div>
<div class='lg-row'>今朝始覺禪家　說有談空要眼聽</div>
</div></div>
<div class='div-other'><a id='mulu562' /><p>放翁西湖春游詩云：</p>
<p style="margin-left:0em;text-indent:0em;" class="lg-abnormal"><div class='lg-row'>靈隱前　天竺後　鬼削神剜作嵓岫</div>
<div class='lg-row'>冷泉亭中一尊酒　一日可敵千年壽</div>
</p><p>此翁之躭玩鷲峰幽勝，可謂極矣。</p>
</div>
<div class='div-other'><a id='mulu563' /><p>乾道初，臨安靈隱寺後山茁一蕈，圓徑二尺。寺僕見之，喜其光明潤澤，採以納長老。長老驚詫，以為目所未覩，謂之曰：「我固願食異味，然合院三百人，今不過能及十之一，非我法平等意也。」於是賫餉楊郡王。楊亦訝其大，曰：「是當以奉玉食。」乃奉獻於孝宗。詔以賜靈隱，葢初不知其所從來也。迨復持至寺，已經日，盤內頗有汁沾濡。兩犬在側，爭舐之，俄頃間皆趺足若狂，眼突毛顫，仆地死。諸僧乃悟為毒物，使之入天庖，寍不大為咎累？亟瘞諸深坑，而不暇窮其根本。惟萬乘所御，自是神物護持，楊王亦大貴人，長老不私口腹，故皆脫於意外之禍。</p>
</div>
<div class='div-other'><a id='mulu564' /><p>瞎堂禪師舊畜一猿，頗馴，因衣之，命曰：猿行者湻熙三年正月十五日遷化。至期，諸王卿相皆至，師陞座祝聖，遂入方丈，扃閉，久之，眾窺窗隙，並無謦欬，惟見猿持卷待側，亟入，師已死矣。猿書乃辭世偈也。</p>
</div>
<div class='div-other'><a id='mulu565' /><p>臨安靈隱、淨慈、上中下三天竺，皆宋朝祖宗功德寺也。湻祐庚戌，為貴妃閻氏建功德寺於九里松，迎靈隱寺前，名顯慈集慶寺，土木之工過於諸寺，人名之曰賽靈隱寺。</p>
</div>
<div class='div-other'><a id='mulu566' /><p>閻妃以特旨奪靈隱寺菜園，建功德寺。住持沖，號癡絕，退院示眾云：「欲去不去被去礙，欲住不住被住礙。渾不礙，十洲三島鶴乾坤，四海五湖龍世界。」</p>
</div>
<div class='div-other'><a id='mulu567' /><p>宋理宗取靈隱下菜園為閻妃建集慶寺，內司分市材木於郡縣，旁緣為姦，望青採斫，鞭笞追逮，雞犬不寍。雖勳臣舊輔墓，皆不得自保。或作詩諷之曰：</p>
<p style="margin-left:0em;text-indent:0em;" class="lg-abnormal"><div class='lg-row'>合抱長材卧壑深　於今惟恨不空林　誰知廣厦千斤斧　斲盡人間孝子心</div>
</p><p>閻妃之卒也，葬寺後。寺中存理宗御容一輻、燕游圖一輻。明監司陳邦佐留詩云：</p>
<p style="margin-left:0em;text-indent:0em;" class="lg-abnormal"><div class='lg-row'>黃袍前顧紫袍隨　樂事宮中此一時　春色錢塘渾似昔　御街芳草正離離</div>
</p></div>
<div class='div-other'><a id='mulu568' /><p>九里松左軍場內，向有馬三寶墓，至元十五年六月，內有軍厮名狗兒者，因樵采墾土得一鐵<span class='corr'>券</span>，上有字云：「雁門馬氏葬於橫衝橋後。」又有十字云：「至元十五六，狗兒壞我屋。」葢古人知數者耳。始知橫春橋本橫衝橋云。見《武林舊事》。</p>
</div></div>
<div class='div-other'><a id='mulu569' />
<div class='div-other'><a id='mulu570' /><p>明初夢堂噩公參元叟端公於靈隱，機鋒交契，命掌內記。噩公嘗游越中，詩人劉孟熙、唐處敬輩集曹娥祠，見一僧敝衣坐船尾，眾方分韻賦詩，殊不知顧。忽作禮，有剩韻，乞布施一箇，拈蕉字與之，噩應聲賦詩云：</p>
<p style="margin-left:0em;text-indent:0em;" class="lg-abnormal"><div class='lg-row'>平明飯罷促高梢　撑出五雲門外橋</div>
<div class='lg-row'>離越王城一百里　到曹娥渡十分潮　白翻晴雪浪花舞　綠弄晚風蒲葉搖</div>
<div class='lg-row'>西北陰沈天欲雨　卧聽篷韻學芭蕉</div>
</p><p>眾驚曰：公非噩夢堂乎？遂邀入社。</p>
</div>
<div class='div-other'><a id='mulu571' /><p>永樂七年閏四月一日，王希範遊西山，記云：西經行春橋，逾集慶蘭若，始至飛來峰下，葢西山第一佳處也。其高不逾五六十丈，巖石瑰怪特異，若犢駭，若阜立，若烏喙，若豹躍，若蛇趨，若棊置，劒植衡從，偃仰益玩益奇。上多異木，枝葉碧色，不假土壤。根出石外，冬夏常鬱鬱然。丹葩翠蕤，蒙羃聯絡，種種殊異，不可名狀。其下巖洞若曲室，玲瓏相通，中外鑿佛像，泉自石脈出，滴石上作鏗然鳴。隱隱出洞，久而始散。有寺在山，趾曰「靈隱」，有亭曰「冷泉」，澗經其下，始出沸激，久乃徐流。白礫布底，坦然平瑩。跋石潄波，毛骨爽徹。同遊者，余弟淵執、役者阿總。約而不至者，張懋升秀才也。</p>
</div></div></div>
<p class='juan'>雲林寺志卷七終</p>
</div><!-- end of div[@id='body'] -->
</body></html>