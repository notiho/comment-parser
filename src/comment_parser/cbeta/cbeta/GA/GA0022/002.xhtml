<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>增修雲林寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>增修雲林寺志卷二</p><p class="byline">錢塘厲鶚太鴻增輯</p><p class="byline">仁和張熷曦亮同輯</p><p class="byline">住持義果巨濤參訂</p>
<div class='div-other'><a id='mulu10' />
<p class='h1'>山水</p>
<div class='div-other'><a id='mulu11' />
<p class='h2'>武林山</p><p>漢書地理志會稽郡錢塘注武林山武林水所出祥符圖經云在縣西十五里高九十二丈周廻一十二里又曰靈隱曰靈苑曰仙居也又按十三州記云武林山高九十二丈周廻三十里在錢塘縣西南十二里靈隱寺正坐其山寺之東西瀵二水東龍源橫過寺前龍溪也冷泉亭在其上西曰錢源其流洪大下山二里八十步過橫坑橋入於錢湖蓋錢源之聚滀也</p>
</div>
<div class='div-other'><a id='mulu12' />
<p class='h2'>稽留峰</p><p>太平寰宇記云許由葛洪皆隱此山忘返故號稽留</p>
</div>
<div class='div-other'><a id='mulu13' />
<p class='h2'>理公巖</p><p>咸湻臨安志云在靈鷲院之右陸羽寺記云昔慧理宴息於下後有僧於巖上周囘鐫小羅漢佛菩薩像慈雲法師所謂訪慧理之禪巖弔客兒之山館是也近主僧行果始作閣道屬之巖中以祠理公</p>
</div>
<div class='div-other'><a id='mulu14' />
<p class='h2'>白猿峰</p><p>遵式白猿峰詩序云西僧慧理蓄白猿於靈隱寺詩云引水穿廊走呼猿繞澗跳</p>
</div>
<div class='div-other'><a id='mulu15' />
<p class='h2'>龍洞</p><p>咸湻臨安志云在理公巖之北晏元獻公云吳赤烏二年葛仙翁於此得道後有人就洞兩岸鑿住世羅漢十六尊</p>
</div>
<div class='div-other'><a id='mulu16' />
<p class='h2'>玉女巖</p><p>咸湻臨安志云太平寰宇記靈隱山南一石狀似人形兩髻分明俗謂之女兒山顧野王地志云靈隱山南有玉女巖</p>
</div>
<div class='div-other'><a id='mulu17' />
<p class='h2'>葛塢</p><p>晏元獻公輿地志云在靈隱山吳方士葛孝先所居也陸羽寺記云晉葛洪亦居此</p>
</div>
<div class='div-other'><a id='mulu18' />
<p class='h2'>臥犀泉</p><p>按鄭戩靈隱天竺詩集序云若夫玉巖璧犀泉龍瀃峰攅千曡松排萬蓋山之境也據此則璧澗臥犀泉皆在靈隱天竺之間</p>
</div>
<div class='div-other'><a id='mulu19' />
<p class='h2'>白沙泉</p><p>咸湻臨安志云在靈隱寺西普園院方丈之西有泉自白沙中出</p>
</div>
<div class='div-other'><a id='mulu20' />
<p class='h2'>茯苓泉</p><p>咸湻臨安志云在靈隱西無垢院半山古松婆娑下有甘泉博物志云松脂入地千年化為茯苓因名</p>
</div>
<div class='div-other'><a id='mulu21' />
<p class='h2'>石人嶺</p><p>咸湻臨安志云一名馮公嶺在靈隱寺西極高峻有石人臥路傍故名</p>
</div>
<div class='div-other'><a id='mulu22' />
<p class='h2'>蓮花泉</p><p>在飛來峰頂石巖無土可啜茶見陳善杭州府志</p>
</div></div>
<div class='div-other'><a id='mulu23' />
<p class='h1'>梵宇</p>
<div class='div-other'><a id='mulu24' /><p>大殿　天王殿　地藏殿　伽藍殿　金光明殿　祖師殿</p>
</div>
<div class='div-other'><a id='mulu25' /><p>法堂　東禪堂　西禪堂　嫩桂堂　南鑑堂　齋堂　雲水堂　擇木堂　大悲堂　官客堂　直指堂　法壽堂　羅漢堂</p>
</div>
<div class='div-other'><a id='mulu26' /><p>指南閣　聯燈閣　華嚴閣　蓮閣</p>
</div>
<div class='div-other'><a id='mulu27' /><p>猊軒　面壁軒駐蹕軒</p>
</div>
<div class='div-other'><a id='mulu28' /><p>鄉水樓　看月樓　鐘樓</p>
</div>
<div class='div-other'><a id='mulu29' /><p>公務寮　浴寮　茶寮　打掃寮　值作寮　知器寮　尊宿寮　山寮</p>
</div>
<div class='div-other'><a id='mulu30' /><p>冷泉亭</p>
<p>以上俱乾隆七年新安汪光祿諱應庚子甯波府知府諱起同本山住持僧義果重修</p>
<p>輪藏殿　梵香閣　春淙亭　延壽堂　庫房　總管堂</p>
<p>以上俱重建</p>
</div></div>
<div class='div-other'><a id='mulu31' />
<p class='h1'>古蹟</p>
<div class='div-other'><a id='mulu32' />
<p class='h2'>袁君亭</p><p>陸羽寺記刺史袁仁敬造</p>
</div>
<div class='div-other'><a id='mulu33' />
<p class='h2'>翠微亭</p><p>咸湻臨安志云紹興十三年韓蘄王世忠建後廢乾道五年周安撫淙重建</p>
</div>
<div class='div-other'><a id='mulu34' />
<p class='h2'>石橋亭</p><p>咸湻臨安志云在武林山中路近翻經臺</p>
</div>
<div class='div-other'><a id='mulu35' />
<p class='h2'>月桂亭</p><p>咸湻臨安志云在月桂峰下</p>
</div>
<div class='div-other'><a id='mulu36' />
<p class='h2'>靈山海會之閣</p><p>咸湻臨安志云在靈鷲寺湻祐十二年理宗御書扁</p>
</div>
<div class='div-other'><a id='mulu37' />
<p class='h2'>普圓院</p><p>咸湻臨安志云天福二年吳越王建舊名資嚴大中祥符元年改今額古跡有石筍白沙泉鄴公菴</p>
</div>
<div class='div-other'><a id='mulu38' />
<p class='h2'>法安院</p><p>咸湻臨安志云在靈隱寺西天福三年吳越王建舊額廣嚴唐長慶中有詩僧結庵於院之西自號韜光常與樂天唱和大中祥符元年攺今額</p>
</div>
<div class='div-other'><a id='mulu39' />
<p class='h2'>巢雲亭</p><p>在寺內見咸湻臨安志</p>
</div>
<div class='div-other'><a id='mulu40' />
<p class='h2'>徐奭墓</p><p>在靈隱山石筍院徽宗朝賜號冲晦先生</p>
</div>
<div class='div-other'><a id='mulu41' />
<p class='h2'>慕容妃墓</p><p>在九里松唐家衕東</p>
</div>
<div class='div-other'><a id='mulu42' />
<p class='h2'>周殿撰<span class='corr'>杞</span>墓</p><p>在九里松水岡塢咸湻臨安志云<span class='corr'>杞</span>建炎三年知常州值苗劉之亂倡義勤王以功除右文殿修撰</p>
</div>
<div class='div-other'><a id='mulu43' />
<p class='h2'>曲水亭</p><p>舊在香林洞側一曰流杯亭有水臺盤為梅詢靈隱十詠之一</p>
</div>
<div class='div-other'><a id='mulu44' />
<p class='h2'>將軍場墓</p><p>在行春橋水竹塢內俗呼唐三寶墓紹興末因廣場此冡獨高大眾欲去之方舉鍤間有黑蜂數百飛出不可向是夜戎帥夢一人高冠朱衣曰吾錢王之子葬此已久祈勿毁方怪之詰朝得本軍申遂留此墓</p>
</div>
<div class='div-other'><a id='mulu45' />
<p class='h2'>靈隱天竺寺門</p><p>在飛來峰牌門東俗呼二寺門又名方外門慶厯八年太常博士元居中書扁知杭州府蔣堂立至今不易</p>
</div>
<div class='div-other'><a id='mulu46' />
<p class='h2'>密因閣</p><p>在廻龍橋萬厯辛亥方伯浮渡吳公捐俸建橋亭題曰覺路津梁上供準提佛題曰密因閣又為複閣曲軒以對溪流扁枕石潄流</p>
</div>
<div class='div-other'><a id='mulu47' />
<p class='h2'>方等懺堂</p><p>在寺內萬厯壬子介如石公講楞嚴義海于寺尋葺此堂集三學精通禪者修方等懺法</p>
</div>
<div class='div-other'><a id='mulu48' />
<p class='h2'>石佛菴</p><p>在靈隱山直指堂後梁簡文帝所造迦葉維衞石佛二尊萬厯間僧如[月*盈]持準提咒夢披荒莽中見石佛像身如芒刺募貲建菴菴後建準提閣前後皆竹湯煥書竹林精舍</p>
</div>
<div class='div-other'><a id='mulu49' />
<p class='h2'>錢和墓</p><p>在天竺靈隱西兩山之間吳越王之後仕至直秘閣知荊南府</p>
</div>
<div class='div-other'><a id='mulu50' />
<p class='h2'>忠勇廟</p><p>在九里松祀宋統制張玘</p>
</div>
<div class='div-other'><a id='mulu51' />
<p class='h2'>超然臺</p><p>在石筍普圓院內方丈左右金漆板扉皆趙獻諸賢蘇秦陳黃留題及文與可竹數枝如張揔得父子吳傳朋等題字甚多歲久暗淡猶隱隱可見</p>
</div>
<div class='div-other'><a id='mulu52' />
<p class='h2'>宋理宗貴妃閻氏欑</p><p>在顯慈集慶寺寺地舊屬靈隱</p>
</div>
<div class='div-other'><a id='mulu53' />
<p class='h2'>隆親永福院</p><p>宋温國陳夫人香火今廢永福寺隆國黃夫人功德咸湻九年建俱在靈隱寺西</p>
</div>
<div class='div-other'><a id='mulu54' />
<p class='h2'>宜對亭</p><p>在九里松葉紹翁書見名勝志</p>
</div>
<div class='div-other'><a id='mulu55' />
<p class='h2'>月波亭</p><p>靈隱遺事云大松數圍正與月波亭對</p>
</div>
<div class='div-other'><a id='mulu56' />
<p class='h2'>錢塘縣舊治</p><p>水經注云浙江東逕靈隱山山下有錢塘故縣</p>
</div>
<div class='div-other'><a id='mulu57' />
<p class='h2'>杏園</p><p>堯山堂外紀云錢塘莫維賢居靈竺間繞舍栽杏號曰杏園</p>
</div>
<div class='div-other'><a id='mulu58' />
<p class='h2'>白閣</p><p>錢塘舊志云明邵重生古菴建白閣於靈鷲山呼猿洞祀許由及唐宋名賢為樓三楹中祀其父經邦足不入城市遇節序祭祀歸家信宿已還山如是者二十年</p>
</div>
<div class='div-other'><a id='mulu59' />
<p class='h2'>附錄</p>
<div class='div-other'><a id='mulu60' />
<p class='h3'>湯莊</p><p>在靈隱寺西舊為明副使包涵所別墅原名蓮山房倚蓮華峰跨曲澗臺榭之美冠絕一時外以石屑砌墻柴根編內則曲房密室行其中者宛轉不能出今猶稱包氏北莊為前少宰湯公右曾別業自題有蓮峰紫翠看皆好喬木風烟畫不如之句</p>
</div>
<div class='div-other'><a id='mulu61' />
<p class='h3'>白雲山房</p><p>在飛來峰之西白雲峰下為副使翁公嵩年建中有愛吾廬得樹軒環山樓流泉繞屋嵐翠在庭多植梅桂松竹剝啄罕到習靜最宜</p>
</div></div></div>
<p class='juan'>雲林寺志卷二終</p>
</div><!-- end of div[@id='body'] -->
</body></html>