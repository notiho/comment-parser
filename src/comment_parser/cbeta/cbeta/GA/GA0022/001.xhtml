<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>增修雲林寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' /><p style="margin-left:0em;text-indent:2em">雲林寺即杭州西湖靈隱山靈隱寺，以康熙二十八年（一六八九）賜名「雲林寺」，故名。乾隆九年（一七四四），寺僧巨濤和尚重修大殿，乃延郡人樊榭居士厲鶚增修寺志。按徐增所編「靈隱寺志」，記事止於康熙十年（一六七一），至乾隆九年（一七四四）新殿落成，已歷百餘年。其間清聖祖於康熙二十八年（一六八九）南巡，駕幸靈隱寺，並親灑宸翰，書「雲林」二字，賜名「雲林寺」；三十八年（一六九九）再幸雲林，賜金佛一尊；四十二年（一七〇三）、四十四年（一七〇五）又二度駕幸，敕賜頗夥。唯歷經百年，寺殿不無摧剝，至巨濤和尚開法是山，乃興修大殿，鑄千僧之鍋，塑天龍八部及五百應真之像。寺名既更，殿宇興修，巨濤和尚乃延厲鶚增修新志以存文獻。鶚乃乾隆時大儒，長於史學，撰「遼史拾遺」名於世。鶚與門人張熷乃就舊志所未備者，勒成八卷，題曰「增修雲林寺志」，門類一依徐增「靈隱寺志」，分為十二門：宸恩、山水、梵宇、古蹟、禪祖、法語、檀越、人物、藝文、詩詠、遺事、雜記。宸恩一門記康熙四度駕幸時之詠詩與敕賜，雍正、乾隆之敕賜。山水一門補記舊志之未備。梵宇一門僅記乾隆七年重修與重建之殿宇。古蹟一門記舊有今廢之遺蹟。禪祖一門起如璧禪師迄巨濤禪師，共傳二十二人。法語一門錄十八位禪師升堂語錄。檀越、人物二門記與本寺有關之人。藝文一門錄寺記、序、辨、說、疏、賦、贊、頌、塔銘等，皆有關建置、寺史、傳記之文獻。詩詠一門錄歷代文士詠本寺之詩作。遺事一門收唐、宋、明三代有關本寺之軼事。雜記一門有題名、物產、著述、圖畫四目。茲據清光緒十四年（一八八八）錢塘嘉惠堂丁氏刋本景印。</p>
</div>
<div class='div-other'><a id='mulu3' />
<p class='h1'>欽定四庫全書提要</p><p>增修雲林寺志八卷<span class='note-inline'>(浙江巡撫採進本)</span>國朝厲鶚撰鶚有遼史拾遺已著錄是編成於乾隆甲子以靈隱舊志脫漏尚多且聖祖仁皇帝省方南幸駐蹕山中賜名雲林寺不宜仍用舊名故因前志而增輯之首紀宸恩次山水次禪祖次法語次檀越人物次藝文詩詠而以遺事雜記終焉</p>
</div>
<div class='div-xu'><a id='mulu4' />
<p class='h1'>增修雲林寺志序</p><p>靈隱為吾浙首剎前此之有志也始自昌黎白珩子佩氏近則仁和孫治宇台氏吳門徐增子能氏相繼重修聖祖仁皇帝省方南幸駐蹕山中御書雲林二字為額則在徐氏癸卯輟簡之後天文煥爛佛日重光曷可無紀前志雖三屬草脫漏尚多曷可無述茲幸巨濤和尚為主席苦行宏願信於檀施舉七十餘年之土湮木腐者一旦聿新落成從事於志請於予予郡人也素耽林壑留意西山之勝也久何敢辭又得同學張君曦亮為佽助謹撰次前志所未備者勒成八卷門類則仍舊焉書成題曰增修雲林寺志其有缺略以俟後之君子</p>
<p>乾隆九年春二月望樊榭居士厲鶚書於雲林之面壁軒</p>
</div>
<p class='juan'>增修雲林寺志卷一</p><p class="byline">錢塘縣舉人候選知縣<span class='note-inline'>(臣)</span>厲鶚</p><p class="byline">仁和縣生員<span class='note-inline'>(臣)</span>張熷恭紀</p><p class="byline">本山住持<span class='note-inline'>(臣)</span>僧義果</p>
<div class='div-other'><a id='mulu5' />
<p class='h1'>宸恩</p>
<div class='div-other'><a id='mulu6' /><p>康熙二十八年聖祖仁皇帝南廵駕幸靈隱寺御製飛來峰詩一首</p>
<p style="margin-left:0em;text-indent:0em;" class="lg-abnormal"><div class='lg-row'>巖岫崚嶒洞壑奇　懸藤古木半迷離　冷泉亭子溪上　誰識源頭混混時</div>
</p><p>御製靈隱寺詩一首</p>

<div class="lg regular" style="margin-left:0em;"><div class='lg-row'>靈山舍秀色　鷲嶺起嵯峨　梵宇盤空出　香雲繞地多</div>
<div class='lg-row'>開襟對層碧　下馬撫烟蘿　羽衞閒來往　非同問法過</div>
</div><p>又親灑宸翰書「雲林」二字賜名雲林寺三十八年聖駕再幸雲林賜金佛一尊香金五百兩及御書禪門法紀額又御題一聯云</p>
<p style="margin-left:0em;text-indent:0em;" class="lg-abnormal"><div class='lg-row'>禪心澄水月　法鼓聚魚龍</div>
</p><p>御製雲林寺詩一首</p>

<div class="lg regular" style="margin-left:0em;"><div class='lg-row'>無為幾事少　問俗駐林邱　衞騎森嚴減　爐烟靉靆浮</div>
<div class='lg-row'>鳥蹏香界古　花綴梵筵幽　野徑春風引　輕鋪細草柔</div>
</div><p>御製靈鷲詩一首</p>
<p style="margin-left:0em;text-indent:0em;" class="lg-abnormal"><div class='lg-row'>何處飛來一塊石　嵌空巖竇作玲瓏　下臨巨澗淙淙冷　上蔭長松謖謖風</div>
</p><p>四十二年聖駕再幸賜御書金剛經一卷心經一卷</p>
<p>御製再過鷲峰詩一首</p>
<p style="margin-left:0em;text-indent:0em;" class="lg-abnormal"><div class='lg-row'>愛此幽一徑深　馬隨泉響入雲林　蒼苔古洞何年鑿　脈脈韶光自賞心</div>
</p><p>四十四年聖駕再幸雲林賜住持<span class='note-inline'>(臣)</span>僧慧輅御書金扇一柄石硯一方四十六年再幸又賜人參二斤香金四十兩</p>
</div>
<div class='div-other'><a id='mulu7' /><p>雍正十一年六月初二日世宗憲皇帝恩頒帑金五百兩齋僧二千眾監其事者為嚴州府知府<span class='note-inline'>(臣)</span>蔣林</p>
<p>本寺無田惟有山地三十六頃有奇歲課無辦雍正六年前住持<span class='note-inline'>(臣)</span>僧智廣將寺內殿基園場地一頃十四畆土山四十一畆歲該條漕銀六兩八錢零并寺攤加鄉丁銀一十二兩零漕米五石五斗零漕截銀一兩四錢零呈懇督臣李批准</p>
</div>
<div class='div-other'><a id='mulu8' /><p>今上皇帝乾隆元年督臣嵇　題准豁免乾隆二年前住持<span class='note-inline'>(臣)</span>僧明覺復將寺外官路并飛來峰亭基共徵地四十四畆零土山六十二畆零石山八十六畆零歲該條漕銀三兩七錢漕米二石四斗零漕截銀六錢續懇督臣嵇　題免二次奉免之外尚存徵地三十八畆零土山七頃二十四畆零中山二十四頃零石山一十四畆零水蕩二畆零歲該條漕截并徵銀三十六兩八錢漕米一十七石零今住持<span class='note-inline'>(臣)</span>僧義果監院<span class='note-inline'>(臣)</span>僧德球德語于乾隆四年呈懇前撫<span class='note-inline'>(臣)</span>盧具　題欽奉恩旨准於乾隆四年為始通數全免勒碑以垂永久</p>
</div></div>
<p class='juan'>雲林寺志卷一終</p>
</div><!-- end of div[@id='body'] -->
</body></html>