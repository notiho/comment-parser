<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>重修普陀山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu400' />
<p class='juan'>普陀山志卷四</p><p class="byline">庠生　管萬里　余詠　仝校</p>
<div class='div-other'><a id='mulu401' />
<p class='h2'>事畧</p>
<div class='div-other'><a id='mulu402' />
<p class='h3'>補陀洛迦山考</p><p class="byline">元盛熙明<span class='note-inline'>(龜茲人)</span></p>
<div class='div-other'><a id='mulu403' /><p style="margin-left:0em;text-indent:2em">九州之山川具載於書傳，山海之詭竒亦見於圖記，其來尚矣。謹按：「補陀洛伽」者，蓋梵名也，華言「小白華」。《方廣華嚴》言善財第二十八叅，觀自在菩薩與諸大菩薩圍繞說法，蓋此地也，然世無知者。始自唐朝梵僧來覩神變，而補陀洛伽山之名遂傳焉。盤礴於東越之境，窅茫乎巨浸之中。石洞嵌巖，林巒清邃。有道者居之，而阿蘭若兆興焉。似非好竒探幽、乗桴浮槎者，罕能至也。惟我皇元，際天所覆，均被化育；梯航所及，靈跡悉著。至於茲山，瞻拜相繼，肹蠁昭答，不可勝紀矣。然圖志脫漏，言辭庸謬，四方何傳？㒒頃因謝病，偶在海濵，恭叩靈躅，旁搜經籍。首集自在之功徳，繼攷洞宇之勝槩。若夫由心所見，光景斯彰，因緣有待，廟㙮興建，具載於篇。能遊目者，不起於坐，飛神於大方之外。當知清淨光明，廣大悲心，與菩薩無二。推惻隱之端，躬行於日用之間，非徒空言也。倘欲南詢，亦必問<span class='corr'>津</span>於此；而與善財同乗般若慈舟，共逹毘盧性境；入海印之三昧，證大悲之法門；圓解脫之深因，滿普賢之願海。普令法界含生盡登菩提彼岸者，豈虚謬哉！</p>
</div>
<div class='div-other'><a id='mulu404' />
<p class='h4'>自在功徳品</p><p style="margin-left:0em;text-indent:2em">釋典所載菩薩名號，如恒河沙數，不可勝計。惟觀自在，洋洋赫赫，功徳獨顯乎世間。凡遇厄難，竭誠稱念，稽首請命，亦徃徃如影響。誠由行願弘深，大悲無礙之力也。廣如藏教，今畧陳之。梵云「阿哩耶婆盧吉帝」，此云「聖觀世音」。又梵云「阿縳盧枳帝濕伐羅」，此云「觀自在」。諸經所稱，或單云「觀世音」，或云「觀自在」，或兼云「觀音自在」。《觀音三昧經》及《大悲經》、《悲華》諸經說：「此菩薩久已成佛，號正法明如來。」又云：「後成正覺，號徧出一切光明功徳山王如來。」</p>
<p style="margin-left:0em;text-indent:2em">《楞嚴經》云：「觀世音菩薩言：『我昔於無數恒河沙劫，有佛出現，名觀世音，教我從聞思修入三摩地，於聞中入流亡所。所入既寂，動靜二相了然不生。如是漸增，聞所聞盡，盡聞不住；覺所覺空，空覺極圓；空所空滅，生滅既滅；寂滅現前，忽然超越世出世間，十方圓明。上合十方諸佛本覺妙心，同一慈力；下合十方一切六道眾生，同一悲仰。由於供養觀音如來，蒙授如幻聞薰聞修金剛三昧，身成三十二應，入諸國土。所謂佛身、獨覺、緣覺、聲聞、梵王、帝釋、自在天、大自在天、天大將軍、四天王及天王太子、人王、長者、居士、宰官、婆羅門、比丘、比丘尼、優婆塞、優婆夷、女主、童男、童女、天、龍、藥叉、乾闥婆、阿修羅、緊那羅、摩呼羅伽、人、非人等，我於彼前，皆現其身，而為說法，令其成就，令諸眾生獲十四種無畏功徳。彼佛嘆我善得圓通法門，授記我「觀世音」號，由我觀想十方圓明故，觀音名徧十方界。』」</p>
<p style="margin-left:0em;text-indent:2em">《法華經》云：「若有眾生受諸苦惱，一心稱觀世音菩薩名號，即得解脫。若水火雷電、龍蛇惡獸、夜叉羅剎、王難枷鎻、軍陣怨賊，諸難之中，能施無畏；於苦惱死厄，能作依怙；現三十二身，隨類說法。地獄、鬼、畜生，生老病死苦，以漸悉令滅。」</p>
<p style="margin-left:0em;text-indent:2em">《大悲心總持經》云：「若有誦持大悲呪者，即滅百千億劫生死重罪，不墮惡趣。臨命終時，十方諸佛皆來授手，隨願徃生諸淨土中。能獲無量等持辯才，解脫八難，滅除三毒。一切所求無不成就。」大悲總持具載別本。</p>
<p style="margin-left:0em;text-indent:2em">藏教密乗經中所載，觀自在菩薩為蓮華部主，現諸神變。忿怒則稱馬首明王，救度則聖多羅尊，滿諸願則大准提尊及如意輪王、不空罥索，乃至師子吼并毘俱胝、一髻、青項、白衣、葉衣、千首、千臂，皆有儀軌，真言畧舉其名。若西天未譯番本，師傳本續真言要門，未易悉究。</p>
<p style="margin-left:0em;text-indent:2em">今上即位之初，聖師大寳葛嚕麻尼自西域來京師。解行高深，福慧具足。明通三世，闡揚一乗；同自在之慈悲，宣六字之神力。上自宮庭王臣，下及士庶，均蒙法施，靈感實多，不可備録。將非大士之應化者乎？然江南未之聞也，故畧紀其實。若六字呪，師所常誦：</p>
<p class="dharani" style="margin-left:0em;text-indent:2em">唵嘛呢叭[口*迷]吽。</p>
<p class="dharani" style="margin-left:0em;text-indent:2em">◇◇◇◇◇◇。</p>
<p style="margin-left:0em;text-indent:2em">功徳具在《莊嚴寳王經》。</p>
</div>
<div class='div-other'><a id='mulu405' />
<p class='h4'>洞宇封域品</p><p style="margin-left:0em;text-indent:2em">世傳蓬萊、方丈，若弱水中，非飛仙莫能到。昔秦王、漢武窮年遠討，勞神苦體，卒如捕風追影，終不得其涯涘。今小白華山，距四明不遠，為聖賢託跡之地；石林水府，神光瑞像。雖在驚濤駭浪之間，航海乗風，刻日可至，故特舉其勝槩如左。《昌國志》云：「昌國州在東大海西，星紀之次，在牽牛婺女分野。昔夏少康封庶子於越；至句踐滅吳獲夫差，欲使居甬東百家。」杜預云：「句章，東海中洲也。」《國語》以為甬句東。今州有甬東村是也。由秦歷漢，屬鄮縣。唐開元廿六年，以鄮縣置明州，領縣四。翁山，今之昌國也。五代後，改鄮為鄞，則又屬鄞。宋熙寧間，創縣為昌國，東控日本，北接登萊，南亘甌閩，西通吳會，實海中之巨障。皇元至元十五年，陞縣為州。寳陀寺在州之東海梅岑山，世傳梅福煉丹之所，釋所言「東大洋海，西紫竹栴林」者是也。自四明陸行東九十餘里，過穿山渡至大榭，再經嵩子渡至昌國州，陸行七十里，沈家門一渡至山，周圍僅百里許，環繞大海。馮高望昌國諸山，隱隱如青螺，東極微茫無際，日月出沒；上下若鑑，微風時來；雷轟雪湧，竒絕孤逈，非復塵世也。山茶樹高數丈，丹葩滿枝，猶珊瑚林。水僊紫蓀，芳菲滿地；金沙玉礫，的落璀璨。潮音洞，菩薩示現之所，去寺三里，至洞皆黃沙。石洞巉巖，瞰海四顧無畔岸，人跡不及。洞上有穴如天窓，下屬洞前。舊有石橋橫亘，可以瞻禮，今崩廢。善財洞，在潮音洞右，亦祥異顯現。巖石有罅，峭峻蹙逼，中窅叵測。其外則石崖壁立，泉溜如珠不涸，謂之「菩薩泉」。瓶罌盛貯，以洗目疾。磐陀石，平廣，上坐百餘人，下瞰大海。五更，遠見扶桑五色光發，項有一輪極大，從海涌出，真竒觀也。三摩地，在寺西偏，登山由此。有亭曰「極清<span class='corr'>淨</span>」，嘉木森秀，清泉甘冽，亂石錯出，有聳立者、踞伏者，竒詭萬狀。真歇菴，在寺後山深處。真歇了禪師修道菴中，後圓寂立㙮。無畏石，在真歇菴前，突然方廣，然峻不可陟。獅子巖，在無畏石側，形如獅踞。左，玉趣峯，靈鷲峯，觀音峯。</p>
</div>
<div class='div-other'><a id='mulu406' />
<p class='h4'>感應祥異品</p><p style="margin-left:0em;text-indent:2em">嘗讀《楞嚴》，謂世間曠野深山聖道塲地，皆阿羅漢所住持，故世間麄人所不能見。是山是梵僧啟其端，而始知大士之宮宅，其信然乎哉？或因風濤怖懼而致禱，或好事尋幽而有遇；使者銜命，至誠所格；緇素夙緣，目擊道存，如鏡中像、水中月，皆有清淨心現，徃徃不同。自昔多失紀録，今姑存<span class='corr'>一</span></p>
<p style="margin-left:0em;text-indent:2em">二，俟來者繼述焉。唐大中有梵僧來洞前燔十指，指盡，親見大士說法，授與七寳石，靈感遂啟，始結茅居。日本僧惠鍔從五臺山得菩薩像，將還國，抵礁石，舟不能動。望潮音洞默叩，得逹岸，乃以像舍於洞側。張氏家屢睹神異，遂舍居作觀音院。郡將聞之，迎像入城，為民祈福。未幾，有僧，不知何許人，索嘉木，扃戶刻之。彌月像成，僧不知所在。所奉菩薩像即此也。元豐中，謁者王舜封使三韓，遇風濤，大龜負舟，惶怖致禱。忽睹金色晃耀，現滿月相；珠瓔粲然，出自巖洞。龜沒舟行，泊還，以上聞，始錫寺額曰「觀音寳陀」。自是海東諸夷，如三韓、日本扶桑、阿黎、占城、渤海數百國，雄商鉅舶繇此取道放洋，凡遇風波寇盜，望山歸命，即得消散，感應頗多。崇寧間，戶部待郎劉逵、給事中吳栻使高麗。及還，自羣山島經四晝夜，月黑霧翳，海面冥蒙，不知向所。舟師大怖，遙叩寳陀。未幾，神光滿海，四屬如晝，歷見招寳山，遂得登岸。宋給事中黃龜年恭禮洞前，親睹大士紫金自在相朗然坐石上，偕遊老稚俱見，備作讃頌。紹興戊辰三月望，鄱陽程休甫、四明史浩至此，翌蚤詣潮音洞，寂無所睹，炷香供茶，盞浮花瑞。歸寺食訖，晡時再至洞門，俯伏苔磴，凝睇嶔空，惟亂石纍纍，興盡欲[這-言+歹]。有僧指曰：「巖頂有竇，可以下瞰。」攀緣而上，瞻顧之際，瑞相忽現，金色照耀，眉目瞭然。二人所見不異，惟浩更睹雙齒潔白如玉。於是慶快，用書於壁，庶幾來者觀此無疲，不以一至不見而遂已也。又傳，史衛王彌遠見茶樹上示一目，蓋二十年相業之讖也。咸淳丙寅三月，范大尉以目疾，遣子致禱洞下，無所遇，汲泉歸，洗目既愈，復命子來謝。洞左大士全現，淡烟披拂，猶隔碧紗。繼徃善財洞，童子忽現，大士亦現，縞衣縹帶，珠瓔交錯，精神顧盻，如將示語。紹定庚寅十月，慶元昌國監胡煒登大士橋，禮潮音洞，倐現火明，左則月蓋長者與童子並立，一僧居<span class='corr'>右</span>；師子盤旋，兩目如電。及至善財巖，童子再現，黛眉粉面，寳蓋珠鬘，森列于前。旁現一㙮，晶彩煥發。眾僧曰：「我等雲集，歷年未睹，今承恩力，共覿色相。」遂刻山圖于石，以示悠久。嘉定歲，僧修者所祝大士栴檀像偶毀，亡一指，心甚懊惋。後於洞前波間浮一花，視之，乃向失像指，眾尤異之。淳祐連歲苦<span class='corr'>旱</span>，制帥顏頤仲禱雨洞中，大士并童子喜悅出迎，自是隨求輙應。皇元至元十三年丙子六月，丞相伯顏定江南，部帥哈喇歹來謁洞下，杳無所見，乃張<span class='corr'>弓</span>引矢，射洞而迴。及登海舟，蓮花滿洋，遂驚異悔謝。徐見白衣大士并童子像，於是施財，莊嚴像設，并搆殿於洞上。大徳五年，集賢學士張蓬山奉㫖祝釐潮音洞，見大士相好，彷彿在洞壁。次至善財洞，童子焂現，頂上瑞靄中，大士再現，寳冠瓔珞，手執楊枝，碧玻璃椀，獲法大神衛翊其前。久之，如風中烟，漸向銷沒；但祥光滿洞，如靄霞暎月。見數尊小佛，作禮慰快而去。致和元年戊辰四月，御史中丞曹立承上命降香幣，至洞求現。忽見白衣現相，瓔珞被體。次及善財洞，童子螺髻素服，合掌如生。適以候潮未行，再叩再現，而善財洞大士亦在。童子鞠躬，眉目如畫；七寳瓔珞明潔可數，羣從悉見。嘗詢諸耆老，云：「自昔遊者，至今為盛。若夫西域名師、王公貴人，備極精誠，有睹白衣禪定，或冠珮莊嚴，或千首臂，或坐立異相。有眉目儼若，親承于咫尺；或景像縹[緲-目+耳]，若瞻對乎繪素。至有羅漢長者，童子天龍，前後翊從；寳瓶蓮花，森列乎海波；頻伽鸚鵡，飛翔於香靄。共見如一，或獨見非常，變化示現，殊不可詰。若夫竭力遠來，罔遇恍惚，常居其境，終不得瞻望餘光者亦多有之。」</p>
</div>
<div class='div-other'><a id='mulu407' />
<p class='h4'>興建沿革品</p><p style="margin-left:0em;text-indent:2em">海嶠孤絕，蛟龍呵護，自非遺世高蹈者鮮能棲息也。草茅以為廬，朮芝以為食。歲月既久，輝光煥發，致感王臣之崇重，士民之歸仰，大其宮室，廣其田疇，以養其徒侶；修習至道，將與山川增重，助益風化於無窮也。梁貞明二年，日本僧惠鍔首創觀音院在梅岑山之隂。宋元豐三年，王舜封使三韓，遇風濤有感，以事上聞，賜額曰「寳陀觀音寺」；置田積糧，安眾修道，歲許度一僧。紹興元年辛亥，真歇禪師清了，自長蘆南遊，浮海至此，結菴山椒，扁曰「海岸孤絕禪林」。英秀多依之，郡請于朝，易律為禪。嘉定三年庚午八月，大風雨，圓通殿摧。住山徳韶言於朝，賜錢萬緡，七年殿成。潮音洞無措足地，鑿石架橋，凡六年。御書「圓通寳殿」、「大士橋」以賜，建龍章閣以藏之，植杉十萬。是時，有田五百六十七畆，山千六百七畆。是年，丞相史彌遠承父志，捨財莊嚴殿宇，廊庾備具，香燈供養。上聞，賜宸翰，并金襴衣、銀鉢、碼碯數珠、松鹿錦旛。陳帥機施錢二百六萬，置長明燈。淳祐八年戊申，制帥顏頥仲禱雨有感，施錢二萬，米五十石，置長生庫接待莊，仍請于朝，免租役。皇元大徳二年戊戌春，中宮命內侍李英降香，修繕寺宇像設。明年春，宿衛孛羅奉㫖降香，賜金百兩；命江浙省臣董其事，一新棟宇。供嚴之具，金碧璀璨。四年春，遣使魏也先等飯僧轉經。及歸，以玉琢聖像獻。五年，復遣太出齎綵幡緘香，降內帑二十緡，建演法堂，益修從宇；俾浙省割官田二千畆供僧，於正、五、九月諷誦祈禱，特頒璽書護持。自是祝香齎賜，歲以為常。敕翰林直學士劉<span class='corr'>賡</span>製文，集賢直學士趙孟頫書丹刻石，以彰聖化。皇慶二年冬，皇太后遣使法華奴等降香，賜主僧袈裟，飯十方僧，敕浙省賜鈔八百六十八錠，買田三頃，以給佛燈長明。泰定四年夏，中宮遣中政同知帖閭賜鈔千錠、僧衣百八、黃金織文幡、金綵綺帛等，供聖飯僧。買田二頃二十六畆，以其入供營繕。致和元年四月，中丞曹立降香幣及鈔百錠。元統二年，宣讓王施鈔千錠，建石㙮，高九丈六尺。至順二年，江西之萬安陳覺和率眾化財，凡八載，範銅為大士像，佛千尊，鐘磬幡蓋供具，今置閣上。我朝列聖相承，信崇佛法，遣使錫予，實不能備記。今上踐位以來，尤加尊異，祝香集福，以錫下民，絡繹不絕。武林西山上天竺寺，自昔相傳，海上浮香木、現光瑞，因刻為觀音自在菩薩像，多現祥異，士民歸嚮。自春至冬，焚香叩禮，雨暘急難，感應如響，積有年矣。至正二十年，杭城薦罹兵燹，西山寺宇盡毀，聖像不知所在，眾共追慕。丞相太尉開府康里公出金旁求，乃於草莾中得之。遂卜日，齋戒徒跣，率僚佐士庶，自北關門恭迎。聖像安奉於今丞相公所建清平山之西天寺中。時聖像上大放光明，照耀雲漢，分為三道：其一遠屬東方，若嚮補陀山者；其一屬上天竺寺；其一徑屬今西天寺。一時咸覩，益加敬仰焉。大都薊州之境，控接檀州有霧靈山，山谷高深，林巒清邃，古昔相傳為菩薩道塲。山之上下，舊有寺宇；每歲，士庶敬禮求現，常有綿雲起自谷中，潔白彌滿，凝蔽天日；或變琉璃境界空洞一碧，次現蒲萄纍纍遍布。光暎遠近，忽見白衣端正之像，凌空而立，鮮見面目。然亦徃徃或黑夜有燈，或如列宿，或如爟火，聯暉接燄，凌空遠來，殊不可測。山頂寒甚，澗有泉水，起落應潮，傳云潜通大海也。㒒甞遊五臺山，從礙哩室利師獲聆番本《補陀洛伽山行程記》。始自西竺，至葛剌拶迦羅國有靈㙮。當晝夜遶道叩禮，自有告以道里方所，乃可前進。中間歷羅剎鬼國，誘以聲色飲食，慎勿犯之；及種種魔礙之所，但勇徃<span class='corr'>毋</span>退。復遇寳池，獲飲甘露，身力增倍，儵踐勝境，亦莫貪戀，一心徑徃。漸近聖地，當有馬首金剛遠來迎導，至于下巖，聖多羅尊攝受慰喻。然後詣巖中，紫竹栴檀，森鬱交䕃，流泉清潔，纖草如茵；菩薩充滿，觀自在菩薩常住其中，天龍圍繞。行者至此，蒙宣妙法，即得開悟。凡有所求，依願圓滿。此其大畧，不能具録。以是考之，則决非凡境，豈造次所能至哉？似非此地比擬也。後至四明，屢有邀予同遊補陀山者，心竊疑之，不果徃也。一夕，忽夢有人謂曰：「經不云乎，菩薩善應諸方所。蓋眾生信心之所向，即菩薩應身之所在。猶掘井見泉，然泉無不在。况此洞，神變自在，靈迹夙著，非可以凡情度量也。」既覺而嘆曰：「嗟夫！諸佛住處，名常寂光，遍周沙界，本絕思議，何徃而非菩薩之境界哉？斷無疑矣！」既集成傳，附以天竺、霧靈事跡，并以舊聞。庶顯非同非異，無別無斷，用祛來者之惑也。</p>
</div></div>
<div class='div-other'><a id='mulu408' /><p style="margin-left:0em;text-indent:2em">補陀洛伽山在東粵之大海中。望扶桑日輪，湧出水底，咫尺間，金光絢赫，五色敷瑩，煥爛心目。泰山日觀，不足竒也。大士觀音坐此道塲。自其始興迄今，無片文隻字紀録，以垂考證。間有之，亦不過述其脩崇土木，侈其壯麗，昭其寵光耳。龜茲盛熙明氏既來遊息，即其事為文，中具四品。其第一品以梵語譯華言，言菩薩功徳也。第二品以山川地里言，言竒蹤勝槩也。至於三、四，則以歷代官民祈籲靈異應感，與夫今朝之祝釐賚予言，言所崇信莊嚴也。熙明自乃祖乃父，主居西域，世與佛隣，善誦佛書，深逹梵語。故於《楞伽》秘密之典，傳習小白華之事，不啻若自其口出；矧於身親炙之，而不敷揚演說其詳乎？余甞至正乙未之冬十月初六督漕回還，海舶順風至其地。是日海氣肅澄，天光雲影，上下涵虚。見大士白衣相於潮音洞，與人間畫幘者無異；又見大將軍身與羅漢身於洞口石壁上。一時羣從所見又各不同。慨嘆顧瞻，罔生憎慢。若玉蘭瓊芝之芳馥，異香竒羽之翔鳴，與夫島嶼之玲瓏，烟霞之縹[緲-目+耳]。人事非罕，而遊塵野馬之蹟亦所希有。况近地有號安期鄉、蓬萊都者，景物歷歷可翫。意者，秦皇、漢武為聲聞所誤。倘得見之，亦何有海上別為神仙之求耶？熙明所述為不誣。住山僧睿上人以其傳來請誌，是亦東南一偉觀也，故以書遺之。天台劉仁本題</p>
</div>
<div class='div-other'><a id='mulu409' />
<p class='h3'>附：舊志序</p>
<div class='div-other'><a id='mulu410' /><p style="margin-left:0em;text-indent:2em">夫泥垣之教，西教也。過去莊嚴古佛破暗滅冥、覺迷拯溺，茫昧邈綿，莫得考鏡矣！迨自周昭王瑕時，世尊生於迦毘羅國，離家淨飯，脩行彌樓，遍歷苦行，成無上道，普度三界，為天人師。入滅以來，析栴檀木，香別性同；分崑崙源，[泳-永+(瓜-、)]殊波一。然止教行天竺，東土未聞。西教東流，則自漢明帝始。帝感金人示夢，日輪飛空。<span class='corr'>傅</span>毅采史蘇之石函，闡西方之聖諦。而摩騰、法蘭，首從月氏來集闕下，駝經白馬，獻像優填。王侯貴戚而下，稽首十地，皈心三寳。霞蔚雲蒸，踉蹌恐後。則中國之知信向覺皇，實自漢明發之也。觀世音菩薩者，過去正法明如來，實與釋迦齊肩。以聞思修入三摩地，以大悲因地證如來果。以聞思故，號曰觀音；以大悲故，發弘誓願。欲以普度閻浮眾生苦惱，於是與釋迦同時應化；授記釋迦，圓通第一。而退處菩薩權位，妙脫情塵，智周沙界，事理無礙，機相盡融。三千大千中，有億萬蠛蠓呈形，形亡不見；有億萬蠛蠓發聲，聲亡不聞。因物現身，身身惟一；隨機說法，法法俱圓。菩薩無身，因物有身，是名大身；菩薩無法，隨機有法，是名大法。有億萬物，有億萬身，而其究身物兩空，求一身了不可得；有億萬機，有億萬法，而其究機法兩空，求一法了不可得。不可得身，是故有身，以眾生身為身；不可得法，是故有法，以眾生法為法。眾生惟其有身，是以無身；眾生惟其有法，是以無法。法與身融，非法非身，亦法亦身；身與法融，非身非法，亦身亦法。是故世音亦菩薩音，菩薩音亦世音。音者亦形，形者亦音；觀者亦聴，聴者亦觀。何以故？眾生以眼觀形，以耳聴音。以眼觀形，觀不隔垣；以耳聴音，聴不掩耳，有障礙故。菩薩形融於音，音融於形；耳融於目，目融於耳；觀融於聴，聴融於觀。觀，亦非耳亦非目；聴，亦非目亦非耳。耳遇音則聴，遇形則觀，而要非任耳；目遇形則觀，遇音則聴，而要非任目。形亦名觀，音亦名觀，觀無所觀；音亦名聴，形亦名聴，聴無所聴，無障礙故。谷之受響，因谷有響，響不谷起；鏡之受形，因鏡有形，形不鏡出。般若現於萬緣，不泊於萬緣；萬緣行於般若，不累於般若。佛言圓通如是。如是以圓通故，是以華嚴甘露，七寳林中，白衣光藏，慈悲靈感，西來大聖，清淨海眾，天香妙香，廣月宮中，藏王慶信，晶日八難，西天洋海，清淨座立，清涼寳海，廣慶倖願，寳揚惠德，華嚴海眾，吉祥海月，清涼寳山，寳陀大悲等，隨時立號。而佛、菩薩、梵王、帝釋、天身、天大將軍、毘沙門、小王身、長者、居士、宰官、㜑羅門、比丘、比丘尼、優婆塞、優㜑夷、天、龍、夜叉、乾闥婆、阿脩羅、迦樓羅、緊那羅、摩睺羅伽等，亦隨物現身。經言寳陀，即補陀也。震旦國中三大道塲，西峩眉以普賢，北五臺以文殊，而我東海補陀以觀世音。西北距佛國不遠，道法漸摩，近而且易；東海僻在穼阻，聲迹荒遐。眾生久苦沉淪，薰染五濁，如來重愍之。茲觀世音之開化補陀，津梁娑竭，良有以也。峩眉、五臺深峭雄㧞，秀甲齊州；而補陀獨立大瀛海中孤絕處，尤為竒特。善信航海朝謁大士，肩駢趾錯。無論中華，即天竺梵僧，亦徃單瓢隻履，間關而至，殆無虚日。而吾鄉士大夫顧反畏風波，罕登涉者。海上文人，恒標勝靈區，詫竒五岳，託之竹素，而補陀一志獨闕焉。乃使大教壅閼，外道喧豗，則何貴操筦綴文者哉？開府侯大將軍乃謀之兵使者劉公、郡大夫龍公，纂修《補陀志》。爰尊今上奉聖母命頒賜藏經、制敕及御製序文，冠諸簡端。而圖繪山海巖洞、殿宇形勝；次弟裒集古今名賢制作，彚為一書。復属道民刪定，乃為稍削舊詩之俚謬，增入時賢之合作者若干篇。復以道民所自為記頌韻語附焉。三君子之闡揚教典，開迪愚矇，厥功不細。詎維山靈海若忻豫？亦如來之所印可也。萬曆<span class='corr'>己</span>丑春，弢光居士屠隆和南譔</p>
</div>
<div class='div-other'><a id='mulu411' /><p style="margin-left:0em;text-indent:2em">流沙以西，有崑崙縣圃；之罘以東，有蓬萊三山。赤縣神州，名洞天福地者，難可僂指；大都為仙靈託跡，以青兕班麟、瑞草神芝勝，獨東海補陀稱道塲。昔襄城鼎湖，迹肇軒后；包山洞庭，秘發龍威。柱下著竅妙于五千文，為萬古丹中王，宣尼以猶龍讃之。清虚沖舉之學，實自此昌明焉。維時固不聞有能仁氏之教也；有之，亦迦毘身毒彼國自為奉行爾。西京之東漸流震旦，其道以超脫為貴，以空寂為宗。盡取世界一切事物槌破之，歸之幻妄；而獨露靈明，謂之見性。吾儒者固甞昌言排之，而高明特逹之士，徃徃褰裳染指焉。則何故？士方苦世法跼蹐，而一聞擺落之言，即豁焉如縳者之得釋；士方苦世涂炎囂，而一領清淨之㫖，即灑焉如暍夫之飲氷。蓋佛惟以擺落為宗，士之近擺落者易入也；佛惟以清淨為㫖，士之近清淨者易入也。匪惟無妨于儒，亦足助儒教之所不及。議者或病其有體無用，不知儒有儒之體用，佛有佛之體用。佛以辟支獨覺為小乗禪，而其究要諸廣濟普度，固非偏枯全無補世教者。世之排佛，徒罪其持戒不煞、殘體燔肢，以為惑世傷教，此特佛之皮毛爾；其精者在清虚宏遠，故我教所不廢。通儒偉人，以吾儒之道理物宰身，而以佛氏之道繕性歸真，亦何不可哉？此我皇上握符御世、闡教明道之意也。大哉王言：「刑賞所及，權衡制之；刑賞所不及，善法牗之。生成之表，別有陶冶矣！」補陀洛伽乃觀世音大士道塲，山孤懸大瀛海中，空闊逈絕，秀甲神州。一躋<span class='corr'>覽</span>其上，輙有馮虚御風、超越塵壒之想。不侫猥叨職事，仰宣皇上清淨、奉道、開化徳意，而下以牗俗淳風者，守臣責也。若夫儒佛之理之精者，不侫惡能知？則敬以俟當世之大叅同君子焉。萬曆<span class='corr'>己</span>丑仲春日，巡視海道．浙江按察司副使．前刑科右給事中．皖城劉尚志記</p>
</div>
<div class='div-other'><a id='mulu412' /><p style="margin-left:0em;text-indent:2em">昔太宰嚭問於孔子曰：「夫子聖人歟？」對曰：「丘愽識強記，非聖人也。」問：「三王聖人歟？」對曰：「三王善用智勇，聖非丘所知。」又問：「五帝聖人歟？」對曰：「五帝善用仁義，聖非丘所知。」「然則三皇聖人歟？」對曰：「三皇善用時，聖亦非丘所知。」太宰大駭曰：「然則孰為聖人乎？」孔子動容有間，曰：「丘聞西方有大聖人者焉，不治而不亂，不言而自信，不化而自行，蕩蕩乎人無能名焉。」此謂佛也！夫自眾生覆於無明，溺於愛水，妄想顛倒，作諸惡業，漸遠涅槃之山，永淪生死之海。佛為興慈運悲，㧞苦與樂，則敕諸大菩薩，隨佛眉間白光所照、神通天眼所視之處，同加攝受覆護，救濟拯接，使一切眾生共成佛道而後已。是佛其主宰，而菩薩者為之佐使者也。猶中國有君，而三公九卿、百執事，則行君之令而致之民者也。予甞翻閱慈悲懴法，諸大菩薩如文殊、普賢、無邊身、觀世音等，皆佛所敕使眾生所，囑累中，惟無邊身與觀世音常證常現，而觀音尤為聞聲濟苦。《楞嚴經》云：昔無數恒河沙刼，有佛出世，名觀世音。是觀世音久已成佛號，第其深心主於大慈大悲，弘誓期於救苦救難，故觀音名遍十方界，十方界尤所歸依。而今補陀洛伽山為善財第二十八叅，觀自在菩薩與諸天神王說法處也。余令定海，常見朝禮茲山者，毋論我震旦中人，即邊島夷酋，罔不歸命。其間有直心正念、起殷重心、生難遭想，輙蒙大士現身說法授記。其或機緣下劣，心志懈怠，而欲希放光現瑞，終不可得。昔城東老母，與佛同生，俱在一處而不能見紫磨金相。當知菩薩善應諸方所，盖眾生信心之所向，即菩薩應身之所在。何必補陀？又何必不補陀？萬曆<span class='corr'>己</span>丑孟冬日，定海令清源汪應泰譔</p>
</div>
<div class='div-other'><a id='mulu413' /><p style="margin-left:0em;text-indent:2em">勝國時，盛熙明氏以西域之裔，深通秘密之典，廼著《補陀洛伽山傳》，分為四品。由是菩薩之功徳，山川之竒勝，與夫歷代祈籲祝釐之虔，應感靈瑞之異，彰彰較著矣。然而卷帙陿小，流傳未布，使天下通都大邑，道里遼曠，嚮慕而不可至者，卒弗獲一展卷而臥遊焉。且今之叢林，自徃年倭亂之後，廢而復興，已非昔日之舊，其沿革又不可以無志也。余不倿，承乏來浙，涉歷海洋，首謁大士於補陀。周覽之餘，問之寺僧：「山有志乎？」始出熈明著傳，則紙敝墨濡，幾成蠹簡矣。蓋熈明至今已二百三十餘年，其四品所載亦大都爾。入我明來，香火益崇，著述益富，迄今無有紹熈明而為之傳者。余喟然曰：「名山巨剎，既不可無載述以示于世；况今聖母慈聖皇太后刊印藏經，而我皇上純孝承志，敕遣內使齎經降香，來錫寳陀。余既勒之貞珉，與茲山並峙矣。」於是謀志乗於海憲潜山劉公，公以屬之郡大夫武陵龍公，曰：「必儀部屠長卿先生也。」乃就而請業焉。不數時，彚次成帙，以授侯生繼高，不侫輙復申一言于末簡。夫後世之儒者，諱不言佛；若戎臣武士，又輙謂威克厥愛，與慈悲之㫖弗類。以愚思之，佛之大端，以慈悲為體，以化導為用，其要使人人趨善而背惡爾。孟子曰：「以不忍人之心，行不忍人之政。」非慈悲之謂乎？孔子曰：「<span class='corr'>己</span>欲立而立人，<span class='corr'>己</span>欲逹而逹人。」非化導之謂乎？余，武人也，麄鄙弗學，顧平日耳剽先生長者之言，而有味乎慈悲化導之㫖，况睹熈<span class='corr'>明</span>盛典，而樂觀此志之成也哉！茲歲仲春，余督哨海洋，舟過補陀，肅謁大士，禱曰：「我佛靈赫，尚克相余，俾我師貞吉，少效尺寸，以上報天子。」未幾，倭奴竊發，窺我邊界。皇威丕震，我是以有花腦、浪岡之捷。謂非大士默相之功可乎？志成，適有此役，因并記之。萬曆<span class='corr'>己</span>丑夏五月既望，鎮守總兵官雲間侯繼高譔</p>
</div></div>
<div class='div-other'><a id='mulu414' />
<p class='h3'>甬東山水古蹟記</p><p class="byline">元吳萊</p><p style="margin-left:0em;text-indent:2em">昌國，古會稽海東洲也。東控三韓、日本，北抵登萊、淮泗，南至慶元城三<span class='corr'>百</span>五里。泰定元年六月，自慶元桃花渡覔舟而東，海際山童無草木，或小槿如筯，輙刈以鬻鹽戶。東偪海有招寳山，或云他處見山有異氣，疑下有寳；或云東夷以海貨來互市，必泊此山。山故有砲臺，曾就臺蹠弩射夷人，洞船猶入地尺。又別作大筒曳鐵鏁江水，夷船猝不得入。前至<span class='corr'>峽</span>口，恠石嵌險離立，南曰金雞，北曰虎蹲。又前則為蛟門，浹東浪激，或大如五斗石甕，躍入空中，却墮下碎為零雨；或遠如雪山氷岸，挾風力，作聲勢，崩擁舟，蕩蕩與之上下。一僧云：此特其小小者耳；秋風一作，海水又壯，排空觸岸，杳不辯舟楫。獨㠶檣上指，潮東上，風西來，水相鬪，舟不能咫尺；一撞礁石，且靡解不可支持。又前則為三山，大洋山多磁石，舟板釘鐵，或近山，則膠掣不動。昌國境中多大山，四面皆海，人家頗居篁竹蘆葦間，或散在沙㠗，非舟不相徃來。田種少，類入海捕魚，蝤蛑、水母、彈塗、桀步，腥涎褻味逆人鼻口，歲或仰榖他邦。東從舟山過赤嶼，轉入外洋，望岝峉山，山出白艾，地多蛇。東到梅岑山，梅子真煉藥處。梵書稱「補陀洛伽山」也，華言「小白華山」。自山東行，西折為潮音洞。洞瞰海外，[山*(免/免)]中裂大石，壁紫黑，旁罅而兩岐；亂石如斷圭，積伏蟠結。怒潮聳擊，晝夜作魚龍嘯吼聲。又西則為善財洞，峭石嚙足，泉流滲滴，懸纏不斷。前入海數百步有礁，土人云：曾有老僧秉燭行洞穴，且半里，山石合。一竅有光，大如盤盂。側首睨之，寛引潔白，非水非土，遠不辯涯際。又自山北轉，得磐陀石山。麄恠益高，疊石如峌。東望窅窅，想像高麗日本如在雲霧蒼茫中。日初出，大如米篩。薄雲掩蔽，空水弄影，恍若鋪金僧伽黎衣，或見或滅。南望桃花、馬秦諸山，嵌空刻露，屹立巨浸，如山疊太湖。靈壁不着寸土尺樹，天然可愛。東南望東霍山，山多大樹，徐市住舟于此。土人云：自東霍轉而北行，盡昌國北界，有蓬萊山。眾山四圍峙立，旋繞小嶼，屹如千丈樓臺。而中處又有紫霞洞，與山為隣。中畔通明，方如大車之輿。潮水一退，人可入。或云，人不可到。隱隱有神仙題墨，漫不能辯。又有沙山，細沙所積。海日照之有芒，手攫則霏屑下漸成窪穴。潮過又補，終不少損。旁有石龍，蒼白角爪，鱗鬣皆具。蜿蜒跨宣，亘三十里，舟經其下。西轉別為洋山，中多大魚。又北則為胊山、岱山、石蘭山，魚鹽者所聚。又自北而南，則為徐偃王戰洋。世言偃王既敗，不之彭城而之越，棄玉几案于會稽之水。又南則為黃公墓。黃公，赤刀壓虎不行為虎所食者也。夫昌國本〈禹貢〉島夷，後乃屬越，曰甬勾東。越王句踐欲使放吳王夫差居之，然不至也。海中之山，安期、羨門之屬，或避秦亂至此，方士時未深入。或云王山在山底，故稱入會稽者為入東海。抱朴子亦云：「古仙者之樂，登名山為上；海中大島如會稽之東翁洲者次之。」今昌國也。八月自昌國回，姑録山海竒絕處，明晋人之不妄。時一展玩宗少文臥遊不是過矣。</p>
</div>
<div class='div-other'><a id='mulu415' />
<p class='h3'>昌國州寳陀寺記</p><p class="byline">劉賡<span class='note-inline'>(翰林學士)</span></p><p style="margin-left:0em;text-indent:2em">國家自世祖奄有四海，凢名山大川，仙釋所託以神其教者，朴桓新弊，畢乗興運；鉅剎珠庭，天降地湧。蓋於以揚前人之休光，衍萬世之慶澤。浙東慶元之昌國，有山名補陀洛伽者，竒巒複嶂，幽洞靈巖，錯立層出。奔波駭浪之中，潮汐吞吐，烟霞變幻；虬龍黿鼉，蜿蜒呵護。《華嚴經》所謂善財二十八叅、觀音菩薩與諸大菩薩圍繞說法，此即其地也。寺曰寳陀，創始於宋元豐間。爾時靈蹟率隨緣影嚮，示現香花，與五臺、峩眉道塲實類；而旱潦風濤之禱，響答為尤捷。其在東南，故是佛法一大海會；亡論遐邇卑尊，靡不皈依瞻仰。皇后福徳日盛，一念中間無慮皆佛事。乃大徳二年春，特命中御府臣李英驛降御所祝香。使還，再命修繕其像設。之于明年春，宿衛臣孛羅等再馳祝香；內出中金百兩，飭江浙行中書省，遣寮吏同涖其役。又明年春，宿衛臣魏也先、太出三馳祝香，御命飯僧，周閱具典。竣事，寺之長僧如智津其徒言：「孜奉玉琢菩薩瑞相，表上內庭，以便瞻禮。」具歸美報。今年春，仍命太出偕李鐵木兒不花、魏也先持五綵旛旌，祐祝香以徃，莊嚴其法筵。又出內寳幣二千緡，即其寺治演法之堂，暨廬舍之圮腐殘剝者。又飭行中書省，捐土田之在官者二十頃，畀之，益其徒食。俾每歲以建寅、午、戌月，諷誦祈禱。又下璽書，復其凡隸寳陀者。非寳陀者，禁其毋得怙以匿冐。如智亦因得被袈裟。內庭傳瑞流恩，曾無虚歲。至是命中正院傳命翰林臣，裨用文字而刻貞石，以垂永久。臣謹銓次如右。切謂象教之來中土，雖顯晦靡常；其所獲驗，亦不專係夫崇奉敬怠。陛下以寛簡而治民，殿下以慈祥而佐理，與徃聖覺皇同符共貫，是宜圓精薦釐，方祈效祉。至若金湯迦維，亦曰我國家之常事。其所以迓續延洪之道，自有大本大原在也。因明其所在而繫之以詩曰：</p>
<p style="margin-left:0em;text-indent:0em;" class="lg-abnormal"><div class='lg-row'>皇元混一　其仁如天　好生惡殺　慈視竺乾</div>
<div class='lg-row'>帝繩祖武　仁守大寳　曰臨曰御　書循堯道</div>
<div class='lg-row'>后嗣徽音　所寳惟慈　力行萬善　念茲在茲</div>
<div class='lg-row'>繄我補陀　法云真際　白衣如來　東漸南被</div>
<div class='lg-row'>如來大智　無古無今　慧日滿月　無不照臨</div>
<div class='lg-row'>天開崇因　祠香歲致　應復為感　匪除匪亟</div>
<div class='lg-row'>布金檀幣　即而招提　舊仍新就　離立翬飛</div>
<div class='lg-row'>僧智衣陳　如來照晰</div>
<div class='lg-row'>玉琢妙嚴　象其光潔　補陀非遙　浙水之東</div>
<div class='lg-row'>法身圓對　奚必梵宮　教㫖崇之　勝旛是錫</div>
<div class='lg-row'>申畫沃腴　益其香積　俾勤梵唄　為國禱祈</div>
<div class='lg-row'><span class='corr'>斂</span>時五福　教賜靡私　誕降璽書　以鎮以護</div>
<div class='lg-row'>山河大地　等為樂土　恩徳新覃　震耀無前</div>
<div class='lg-row'>帝仁后慈　億萬斯年　惟觀自在　非聞非見</div>
<div class='lg-row'>圓通融性　神光畢現　優曇鉢花　瑞應孔彰</div>
<div class='lg-row'>皇圖釋網　相為無疆</div>
<div class='lg-row'>詞臣承命　頌述其職　揆厥本原　懋昭大徳</div>
</p></div>
<div class='div-other'><a id='mulu416' />
<p class='h3'>皇明魯王補陀山碑記</p><p style="margin-left:0em;text-indent:2em">神州之內有三大山，為震旦佛國，曰峩眉，曰五臺，曰洛伽。而洛伽獨在東南鉅海中，為觀音大士現真聖界。鴻波怒濤，萬里極目。寰中自垂髫黃髮，赤鬚白足，罔不擔躡聚糧，梯危絕徼，奔走香火者。而大士靈真玄鑒，隨力大小、緣厚薄、誠淺深輙應之。蓮花寳蓋，玉節珠幢，時時見雲濤中。或洞壑巖岫，恍惚出沒，靈異萬狀。以故見者、傳聞者、思至者、結茅來者，繭足欲一覿大士聖祕，拯萬劫之迷途，闢無方之朗照。歲丙戌，仁聖皇太后、慈聖皇太后拱念靈庥，賜經一藏，遣中人齎送海上。而皇上復為文，明著聖母至意，碑勒在寺。予不敏，蓋督慕之，廼無由一望洋而禮，而歲輙致米飯大眾。近復鑄赤金像一座，重三十石，送新殿敬祝。嗟夫！觀音力鴻鉅周浹，大極須彌，小入蠁曶。顧予何人，敢以一念邀惠大雄力哉？唯聖母厚徳載物，皇上玄祐彌天；大士實隂隲之，禔福海內。予譬飲河知滿，戴天思報，天何言哉？寺僧真表有戒行，其詣京恭謝，亦過予，予甚噐之。夫天下事大不偶，明州故三佛地，而補陀復賜經顯於天下，光於萬世。予與表何幸躬<span class='corr'>逢</span>，遂畧記其事，以告後來。萬曆十五年丁亥十月孟冬立石</p>
</div>
<div class='div-other'><a id='mulu417' />
<p class='h3'>重修補陀山寳陀禪寺記</p><p class="byline">汪鏜<span class='note-inline'>(鄞人　禮部尚書)</span></p><p style="margin-left:0em;text-indent:2em">明郡，當溟渤之會，其東屬邑曰定海。補陀山在定海外二百餘里，遠望滄茫杳靄，隱見明滅，如鳶鳧帖帖伏水中。佛書稱「補陀洛伽山，海岸孤絕處」是也。或云「梅岑山」，即子真煉藥處，因以名焉。今皆不可考矣。自山東行，西折為潮音洞，廼觀音大士現化之地。石壁中裂，傍罅兩岐。又西為善財洞，石齒齒不容足。緣崖泉滲滴，若垂纓不斷。前入海數尋有礁，突起如瓶爐狀。又自山北轉，得磐石巖。頂上有竇，可以下瞰。海天孤闊，洞府幽深；波濤際空，茫無畔岸；烟霧晝冥，四景若一；倒影凌虚，排雲御風。誠上聖之窟宅，而非塵寰俗界所可彷彿者也。昔梁貞明間，日本僧惠鍔得觀音瑞相於五臺山，將迎歸本國。舟抵新螺礁，蓮花當洋，舟蔽不前。鍔禱之曰：「是我國無緣見佛，當從何所立建精藍？」有頃舟行，泊于潮音洞，遂於此地創建梵宇，馮依佛乘。宋元豐間，賜「寳陀寺」額。歷代因之，崇尚不廢。至我國朝，益加尊禮，世百千年休祥蒙賴，於戱盛矣哉！維我觀音大士，通明圓覺，神應變化；運慈悲定慧，以闡教利生、開迷救苦。竒功妙道，不可殫述。故能使千百萬億人，無貴賤賢愚，無遠近大小，起心歸向，開口誦念，合掌恭敬，焚香頂禮。四方善士及緇羽軰，每於春月，即洞中叅禮求現。而王侯妃嬪，貴戚貂璫，薦金寳以致誠，懴悔愆以祈宥。使者冠蓋，相屬於道。然乗筏渡海，觸犯風濤，竟無濡足之患，而為觀音必相之，則證應從可識矣。甞聞故老說，補陀佛屢著靈異，凡我眾生意念精虔，徃徃聖像放光，金色身照耀天日；青蓮擁瑞，天樂發音；金橋矗空，祥烏繞樹；百靈秘恠，恍惚呈露；隨剎現身，形不可測識，亦異矣。嘉靖癸丑，島夷犯順，㨿為巢穴；軒搆摧<span class='corr'>圮</span>，緇錫解散。國朝敕賜碑文俱斷裂，仆海中。所僅存者獨聖壽寺、琉璃、無梁等殿。而梵音虚寂、鼎蒙塵蕪者垂數年。然教不終否，有五臺龍樹寺僧真松，北遊來京師，聞其事于禮部。時宮保大學士養齋嚴公為大宗伯，亟下其議于郡縣，俾給劄住管，崇奉香火，而演律儀，以資景福。靈山勝會，一旦光復，非我嚴公道契百靈、徳兼三教，其能洽和幽明、興舉廢墜有如是哉？維時我郡侯太恒吳公、總戎草堂劉公，相與恊賛規畫，次第修舉。一號令之餘，而改觀易聴矣。適御馬監太監松菴馬公景慕名山，起心發願，廼範金成佛，綉綵結旛，不惜重資，歸誠于佛。一時輻輳，增重叢林，豈非事有待而化有緣邪？而謂我觀音佛法力冥助，神功默相，誠不誣也。闡茲靈異，普濟羣生，其俾我四方息警，雨暘時若，災厲不興，物生蕃阜；環海內外，斷惡修善，佑我邦家，用臻康乂。則百千萬年永賴洪庥，酬徳報恩者寧有紀極耶？鏜生長海濵，習聞靈蹟，且身享康寧，濫竽祿位。母氏年踰大耋，高堂無恙。藉此福徳，敢忘厥自？故因真松之請，不諱鄙陋，為文以紀其事，而復系之以詩曰：</p>
<p style="margin-left:0em;text-indent:0em;" class="lg-abnormal"><div class='lg-row'>縹[緲-目+耳]靈山　嵯峨蹟石　廻抱滄溟　吞吐潮汐</div>
<div class='lg-row'>石洞峭深　瓊泉滴瀝　爽氣飛揚　囂塵斷隔</div>
<div class='lg-row'>佛祖壇塲　天神窟宅　昔我觀音　來自五臺</div>
<div class='lg-row'>覩茲靈境　息駕徘徊　梵宮夜厰　寳剎朝開</div>
<div class='lg-row'>金容璀璨　廣樂喧豗　星繁電瓅　倐徃忽來</div>
<div class='lg-row'>自昔稱竒　於今為烈　貝影扶踈　蘭缸明滅</div>
<div class='lg-row'>百千萬人　無論愚哲　向山歸禮　噀水致潔</div>
<div class='lg-row'>蠢爾醜夷　㨿為巢穴</div>
<div class='lg-row'>几席荒凉　棟宇摧裂　道無終否　感則必通</div>
<div class='lg-row'>[夕*即]士恊吉　上下和同　垂增雲搆　弘闡佛風</div>
<div class='lg-row'>燕還舊壘　僧依故宮　光復盛美　伊誰之功</div>
<div class='lg-row'>維我觀音　慈悲成性　我願眾生　咸歸清淨</div>
<div class='lg-row'>聖壽綿延　帝圖昌盛　默佑隂扶　永綏吉慶</div>
<div class='lg-row'>勝水名山　萬年輝映　小子顓蒙　稽首歌詠</div>
</p></div>
<div class='div-other'><a id='mulu418' />
<p class='h3'>補陀洛伽山記</p><p class="byline">屠隆</p><p style="margin-left:0em;text-indent:2em">東海補陀洛伽山者，震旦中國第一大道塲也。釋言「海岸孤絕之地」，又言「東大洋海西紫竹栴林」。《華嚴》言「善財第二十八叅，觀自在菩薩圍繞說法」，蓋此地也。華言「小白華山」，又云即「梅岑山」，廼梅子真煉藥處。東海甬句東，並海翁洲；北界山東登萊、之罘，接三神山、十洲諸島。安期、羨門飛仙羽人咸在。而洛伽佛道塲，遠摽釋典，開朗宣揭，則自唐大中間梵僧來爇指感現始。由明州城桃花津，六十里至候濤山下，是為海門。東航海抵翁洲洛伽山，周圍百里，四際無岸，孤懸海中。赤縣神州不復記憶置在何處。穢土刼濁，邈焉隔絕。雖屬閻浮，亦造物之所以別立清涼界也。遠近諸山，大者如拳，小者如栗。三韓、日本島國，青螺一抹，杳靄烟際，乍有乍無。微風不動，天鏡涵空，澄碧萬里。海鳬鸀鳿，低飛亂鳴。驚飈下撞，洪濤上舂。銀山雪屋，<span class='corr'>簸</span>蕩天地。五更望日出扶桑，巨若車輪，赤若丹砂。忽從海底湧起，赭光萬道，散射海水，奛鮮煜霅，晃耀心目。吳淵頴謂「空水弄影，恍若鋪金僧伽黎衣」，尤極形容，竒哉觀也。山有潮音洞，乃大士示現處。洞上有穴如天窓，仰窺日星，頫瞰海島。金沙細軟，石罅深黑，海濤日夜來嘯吼。其下又有善財洞，以善財二十八叅得名。[山*(免/免)]巖峭囓，表仄中窅。崖上珠泉，歕滴不斷，號「菩薩泉」。北轉得磐陀石，可踞坐望海外。又有龍女洞，以龍女獻珠故。有太子㙮，以太子施捨故。有紫竹林、白華嶺、蓮花洋，以山所產故。有栴檀嶺，以佛香故。有獅子巖，以佛法無畏故。有妙應峰、圓通嶺，以觀自在圓妙故。有甘露潭，<span class='corr'>以妙法灑</span>心故。有金剛窟，以威音降伏故。山上寳陀禪寺，奉觀音大士其中。<span class='corr'>上自</span>帝后妃主、王侯宰官，下逮僧尼道流、善信男女，遠近纍纍，亡不函經捧香，<span class='corr'>搏</span>顙繭足，梯山航海，雲合電奔，來朝大士。方之峩眉、五臺有加焉。江津海浦，風濤覆舟。哀空侯，酹波臣，亡時亡之。獨洛伽慈航，乗潮穩渡。開山以來，絕不聞有顛危之險。自非勝力默持，慈心垂祐，胡能然矣？而眾生之朝禮皈依者，徃徃示現靈蹟神光。金身瑞相，白衣縞帶，紺目翠眉，五雲幢蓋，七寳瓔珞，香花勝鬘，仙禽佛燈，時時有之。婬污者望山而氷銷，狡凶者瞻容而霰化；慧根者頓悟而日朗，迷真者立撤而霧開。寳石乞靈于梵衲，金光睹異于王人；寳冠感瑞于蓬山，蓮花戢武于哈喇。唐宋累朝，咸知信向，至我皇代，益以尊崇。今上奉聖母慈聖宣文明肅皇太后命，印施藏經，裝塑金像，宣揚教典，衍暢宗門，穆哉盛矣！夫大士于現在賢聖刼中為觀自在菩薩，于過去莊嚴刼中為正法明如來。佛果本其法身，菩薩廼其權位。㨿法稱尊，道臻無上，因權度化，普度眾生。從聞思脩以入三摩，智超般若；本空寂以了二相，善得圓通。尋聲捄苦，卓矣大悲！隨念消災，熾然弘願。義密教深，見聞之妙如響；觀成機熟，耳目之用盡融。感而常寂，所觀之相何存？過以不留，能觀之心亦泯。故能各現身而說法，處處皆通；握一智以長存，如如不動。譬之萬波散[泳-永+(瓜-、)]，元無萬波；千月分光，止惟一月。嗚呼！[虎*武]猛獷悍，王化之所不能伏，而慈氏攝之；蔽錮昏庸，師儒之所不能誨，而如來導之。十方欽崇，萬國蜂涌，夫豈偶然之故哉！</p>
</div>
<div class='div-other'><a id='mulu419' />
<p class='h3'>渡海記事</p><p class="byline">尹應元<span class='note-inline'>(漢陽人　浙江巡撫)</span></p><p style="margin-left:0em;text-indent:2em">大明萬曆三十一年癸卯夏五月，督撫浙江都御史漢陽尹應元視師海上，時總戎都督僉事處州李承勛蕳銳士數千以待。聞補陀山峙大海中，登此山，則諸凡險要，可指顧而知。又近歲，聖母、皇上特遣御用監太監張隨、內官監太監王臣，齎帑金重修普陀梵宇、經藏。前撫臣會䟽請停留中，應元以為百聞不<span class='corr'>博</span>一見，决筴徃焉。總戎具舟卒，諦風潮，訂行期。海道副使同安王道顯、叅將蘇州袁世忠、寧波府知府建安鄒希賢、同知金谿黃櫸、推官宜興何士晋、定海縣知縣漳浦朱一鶚，悉從都御史。以是月十三日解纜，十五日抵補陀。既焚香頂禮觀音大士，遂歷海潮，陟絕巘，望滄溟；擬睇扶桑，周咨海島。真三生竒覯哉！夫普陀、海潮寺等耳，又同在一山。海潮巨剎宛然，恬不為異。而普陀名號最著，因災脩復，殊非非常之原。一旦重以天子之命，勢必竦動遐邇。鯨波叵測，偵備宜嚴。乃屬叅總各官，整旅飭防，聞警即援，永期寧謐，萬萬弗遺君父憂。總戎暨諸司分猷共念，可為一時之盛。爰鐫石、紀歲月以告嗣來云。</p>
</div>
<div class='div-other'><a id='mulu420' />
<p class='h3'>普陀寺碑記</p><p class="byline">周應賔<span class='note-inline'>(鄞人　吏部侍郎)</span></p><p style="margin-left:0em;text-indent:2em">惟我皇上，清寧得一，易簡函三。垂衣蜎蠖之中，馳化寰瀛之表。薄海內外，罔不咸熈。然猶崇尚西方清淨慈悲之教，用裨理道。萬曆<span class='corr'>己</span>亥，廼遣御馬監太監趙永，頒藏經於東海普陀寺，俾供奉之。盖聞震旦之國，名剎有三：文殊治五臺，普賢治峩眉，觀音治東海。而東海靈應尤異，以是皇上特垂意焉。維時寺燬於火，招提未立，無敢委君命於草莾。永具以聞，上乃遣人閱視故址，頒帑金一千兩，鼎建藏殿。仍令舉內侍中忠勤幹敏、堪任茲役者，左右以御用監太監張隨為對，上遂命之。甲辰三月，藏殿告成，隨報命闕下，繪圖以獻，上悅而賚焉。維時佛宇僧寮尚未具也。明年，上復發帑金二千兩，聖母所發嬴其半，諸宮各捐金有差，以竟前績。賜額曰「護國永壽普陀禪寺」，仍遣隨徃涖之。隨奉上命惟謹，拮据經理，無日不身在土木間。鳩材度工，至親襍徒庸為伍。乃以丙午秋月已事而竣。丁未春，上復遣御馬監太監党禮，頒帑金一千兩，剏碑示禁，告土以畢役焉。夫皇上殷意茲役，四發命，三遣內臣；積歲所賚，意無慮數千金。于是棟宇巋峩，金璧輝暎。鹿苑鷲嶺有不得比盛者，秋毫皆上賜哉！應賔，東海波臣也，樂觀厥成，敢不對揚聖天子之休？竊惟大士以三十二應身入諸國土，現八萬四千臂目接引羣生，而尤顯瑞于東海。《華嚴》所說「善財南詢之處」，即今所也。佛本無相，非相無以攝凡心；亦本不住，非常住無以得眾止。使知彼岸不遙，有同海岸；梵音非渺，即是潮音。是以聖主當陽，古佛出世。總之綱維大化，以扶宇宙。况乎屢朝供奉，尤盛于茲；綸綍既赫，輪奐斯彰。降魔王於水擊，護法大千；效大眾以嵩呼，壽延億萬。詎行宮私築所可倣其一二耶？惟是四方善信，莫不俛首受戒。修蒲團之理者，列屋而居；輸香花之誠者，蔽江而進。豈盡神通之致哉？亦崇奉所自來矣！故其寺旋廢旋舉，山川寔式靈之。然曩時風雨之所摧頹，興復不難也。今煨燼之餘靡，一椽一瓦之留存，藉非邀寵皇上，何以復覩漢官威儀之盛若此？緇白之流，咸稽首崩角以讃功徳。於是應賔搦管作頌，勒諸珉碑，頌曰：</p>

<div class="lg regular" style="margin-left:0em;"><div class='lg-row'>猗歟大士　現靈東方　東有瀛海　寔度大荒</div>
<div class='lg-row'>黃金布地　紫竹成行　既弘瑞炬　亦普慈航</div>
<div class='lg-row'>祝融為厲　梵宇斯殃　崇法彰教　是維聖皇</div>
<div class='lg-row'>內帑既發　內遣惟良　經之營之　迄今八霜</div>
<div class='lg-row'>紺宮更始　寳相重光　蓮花奕奕　貝葉煌煌</div>
<div class='lg-row'>爰清爰淨　彌熾彌昌　弘開壽域　載啟樂邦</div>
<div class='lg-row'>是大功徳　不可思量　敢告來裔　萬禩不忘</div>
</div></div></div></div>
</div><!-- end of div[@id='body'] -->
</body></html>