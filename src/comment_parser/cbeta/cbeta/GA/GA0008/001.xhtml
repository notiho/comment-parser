<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>重修普陀山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' /><p style="margin-left:0em;text-indent:2em">普陀山，原名「小白華」，梵稱「普陀洛迦」，又作補陀洛迦、補陁洛伽、補怛洛伽、補陀羅伽，皆梵語翻譯之異文也。山位於浙江定海東南海中，距治東百里許。其山境，東盡青鼓壘，西盡風洞嘴，南盡短姑道頭，北盡伏龍山，周遭屈曲百里。唐以前，傳為梅子真、葛稚川之寄隱；又傳於宣宗大中間，有天竺僧來，卽洞中燔盡十指，親睹觀音，與說妙法，授以七色寶石。自五代梁貞明二年（九一六）建「不肯去院」，而法址始開。自宋神宗元豐三年（一〇八〇）敕建寶陀寺，而香灺始盛。自高宗紹興元年（一一三一），真歇建海岸孤處，易律為禪。厥後歷元明清三代，經各代高僧之經營，梵剎林立，為中國佛教之聖地，與峨眉、五臺、九華，合稱四大名山，素有「海天佛國」之稱，為觀音大士之道場。論其聲望，又遠非他山所能及也。其梵剎主寺有三：普濟禪寺，舊傳為梁不肯去觀音院；法雨禪寺，始於明萬曆八年（一五八〇）麻城僧大智所建之「海潮庵」；慧濟禪寺，始於明僧圓慧所建之「慧濟庵」。其餘精藍近百，庵堂無數，號稱佛國，洵不虛也。記錄普陀者，舊有元龜茲盛熙明撰《補陀洛迦山傳》，今存一卷；明侯繼高始撰山志，惜未通行。至萬曆間，周應賓以《侯志》重山而略於寺，乃為重修，釐為六卷，分為十二門：宸翰、圖考、山水、殿宇、規制、建制、靈異、頒賜、命使、釋子、物產、藝文。宸翰收勑諭四通、御製序文二首，皆萬曆年間明神宗所撰也。體例尚稱嚴謹，搜羅亦頗宏富，有為後志所不及者。是志刋於萬曆間，流通不廣，民國十二年（一九二三）王亨彥修新志時亦不得見。茲據國立中央圖書館代管北平圖書館所藏明萬曆三十五年（一六〇七）太監張隨原刋本景印。</p>
</div>
<div class='div-xu'><a id='mulu3' />
<div class='div-other'><a id='mulu4' />
<p class='h2'>重修普陀志叙</p><p style="margin-left:0em;text-indent:2em">普陀故有志，<span class='corr'>兹</span>載輯者何？重鼎新也。志者，所以彰往示來也。惟是山川式靈，又重之以王命，其再造也，將必有廢興之迹焉，雖載輯之可也。夫表東海者，非普陀也耶？僻在一隅，不比中原逶麗，然而四大之一也。天傾西北，聖主御焉；地絕東南，古佛出焉。神道設教，聖人不廢，是宸翰所護持也，曷可冺諸？盖補陀古剎也，興而廢、廢而興者數矣。是舉也，其鏹發諸內帑，其工督諸內遣，維壇宇依如，維名與制煥如，是廢興一大際會也，故曰：「雖載輯之可也。」志凢為卷者五，為<span class='corr'>類</span>者十有七，纂撮於諸文學之手，而不佞裁焉。前志重在山，要以顯佛靈；今志重在寺，要以尊君貺。是是編之大指也，敬表而敘之。</p>
<p style="margin-left:0em;text-indent:2em">萬曆丁未四月既望，</p>
<p style="margin-left:0em;text-indent:2em">東海外史周應賓識</p>
<div style="margin-left:6em"><img src='../images/GA009p0006_01.gif' alt='GA009p0006_01.gif' /></div>
</div>
<div class='div-other'><a id='mulu5' />
<p class='h2'>補陀山志序</p><p style="margin-left:0em;text-indent:2em">不佞嘗[弓*ㄆ]之圖記，補怛洛伽山與峩眉、五臺鼎峙寰宇，而靈秀之氣，尤鍾於洛伽。蓋東南之勝，不徒以丹山赤水著矣。昔觀音大士以耳根圓通證無漏果，而紫竹栴林實善財與諸大菩薩環遶說法之地，則寶陀古剎洵海外之靈壤而方中之奧區也。其山僻在窮㠀，海天萬里，吞吐日月，出沒魚龍。每一騁望，則扶枽若木，近在几席間。琳宮梵宇，金碧輝煌，寶座法身，靈異桴皷，普門示現，皈依者遍遐荒焉。先是，殿宇燬于祝融，聖上不費水衡金錢，特捐內帑，遣張中官銜命鼎新之。天冠瓔珞，諸佛之瑞相儼然；碧瓦朱甍，東土之精藍更偉。且也加意蔵教，契志玄宗；凾經降自宮庭，梵筞頒於禁苑。以內典之清<span class='corr'>淨</span>，羽翼[但-日+木]明；以祝釐之道塲，迓衡純祜，猗歟盛矣！名山護法，先後作慈氏津梁，則有若周少宰、屠儀部、沈符卿，或紀其形勝，或闡其密蔵，或勒之[王*貞]珉，或形之歌咏。幸哉山靈，若被以九錫；而校讐之役，則屠生與有力焉。余[泳-永+芝]懷五來吏茲土，為簿書所束。遙望小白華，鬱蔥<span class='corr'>佳</span>氣，亭亭如盖。尚未得揚颿金鉢，一盪滌其塵襟，擥結其勝槩；適志成，敬以數言，序其首簡，庶幾以當宗生臥遊。若曰品題名剎，照映簡編，則余不佞豈敢！</p>
<p style="margin-left:0em;text-indent:2em">萬曆丁未孟夏，</p>
<p style="margin-left:0em;text-indent:2em">賜進士第定海令椘潛樊王家撰</p>
<div style="margin-left:7em"><img src='../images/GA009p0012_01.gif' alt='GA009p0012_01.gif' /></div>
</div>
<div class='div-other'><a id='mulu6' />
<p class='h2'>重鋟補陀志序</p><p style="margin-left:0em;text-indent:2em">補陀為祝延名山，皈依大士。白華載於內典，黑龍咒於唄音。故無志也，志鋟於侯大將軍，以汛海選勝也。維時與吾㝎二三居士，罝弋見聞，凢形勝、宮室、紀碣、詠彞，繇唐迄今表表者，彙列成帙，嗣且再之三之矣。余不敏，受讀，質以所聞，父老言：「一登彼岸，知補陀屼懸海上，去邑二百里而遙，外控諸夷，先朝貢舶孔道也。」然而代有隆替，則時為政，抑地劫會<span class='corr'>逢</span>，非大士慈靈代為覺迷也！</p>
<p style="margin-left:0em;text-indent:2em">今上道揆在宥，皇極建中，而支流餘裔無不受之。迺廣孝治，奉兩宮慈㫖，念力南海大士，遣中使頒經披繡，祝延萬年而<span class='corr'>庇</span>之民。海上無大兵革，於茲三紀矣，而內地屢豊安堵，自無疵癘，孰效靈是？識者謂疇昔之替，良由此山鮮膏壤食土，檀越四方，其緇黃游集，動以千計，不無逋藪也者。甚而假途譸幻，然指檠肉，至於捨身洞崖，慘烈弗恤。普門之法不立，僻隅之區為阱，慧戒方之左矣。以而夷訌兵燹，或回祿見於中宵，天馮人孽，謂時政地劫也乎哉！邇者當道禁詰，召名僧主住，式定莊嚴。既以一洗習障，而內外剎素不相能者，亦齋心輯志，同奉綸綍為兢兢。勒石頌徳，則補陀洵一淨土也。福國庇民，響應蓍蔡，夫豈冥冥而決懴籙者哉？是則大士靈也。抑何以故？先是歲己亥，前殿灾，甍礎具燼，獨大士金相自若，而護法關神亦不毀，此其故可曙已！今茲屢廑詔諭，中使毖飭，鼎新厥宇。告竣也，宜哉。矧其時汛舳艫，諸島防援，賁相望于滄溟，鯨鯢無敢動焉。此寔我皇靈伊濯，孝慈昭假，而大士如為助流宣化也。志補陀者，儻亦遵揚風美意乎？故曰：事不軌物者，則君不舉焉；言不微中者，則臣不獻<span class='corr'>焉</span>。苟其持之有故，言之成理，君子嘗樂道之矣。然則是刻也，謂之孝慈志也可，謂<span class='corr'>之</span>軍志、治安志也可。謹拜手序。成志者，寺僧性能也，併書之。</p>
<div style="margin-left:0em;text-indent:2em">邑人邵輔忠撰<img src='../images/GA009p0020_01.gif' alt='GA009p0020_01.gif' /></div>
</div></div>
<div class='div-other'><a id='mulu7' />
<p class='h1'>普陀山志目錄</p>
<ul class="">
<li>卷之一
<ul class="">
<li>宸翰
<ul class="">
<li>敕諭</li>

<li>御製</li>
</ul></li>
</ul></li>

<li>卷之二
<ul class="">
<li>圖考</li>

<li>山水</li>

<li>殿宇</li>

<li>規制</li>

<li>建制</li>

<li>靈異</li>

<li>頒賜</li>

<li>命使</li>

<li>釋子<span class="note-inline">(仙附)</span></li>

<li>物産</li>
</ul></li>

<li>卷之三
<ul class="">
<li>藝文
<ul class="">
<li>雜著</li>
</ul></li>
</ul></li>

<li>卷之四
<ul class="">
<li>事畧</li>
</ul></li>

<li>卷之五
<ul class="">
<li>詩類</li>
</ul></li>
</ul></div>
<p class='juan'>普陀山志卷一</p>
<div class='div-other'><a id='mulu8' />
<p class='h1'>宸翰</p>
<div class='div-other'><a id='mulu9' />
<p class='h2'>敕諭四通</p>
<div class='div-other'><a id='mulu10' />
<p class='h3'>皇帝敕諭普陀山寶陀禪寺住持及僧眾人等</p><p style="margin-left:0em;text-indent:2em">朕惟佛氏之教具在經典，用以化導善類，覺悟羣迷，于護國佑民不為無助。茲者聖母慈聖宣文明肅皇太后命工刊印《續入藏經》四十一函，并舊刻藏經六百三十七函，通行頒布本寺。爾等務須莊嚴持誦，尊奉<span class='corr'>珍</span>藏，不許諸色人等，故行褻玩，致有遺失損壞。特賜護持，以垂永久。欽哉，故諭。</p>
<p style="margin-left:0em;text-indent:2em">廣運</p>
<p style="margin-left:0em;text-indent:2em">大明萬曆十四年三月　日之寶</p>
</div>
<div class='div-other'><a id='mulu11' />
<p class='h3'>敕諭南海普陀山普陀寺住持及僧眾人等</p><p style="margin-left:0em;text-indent:2em">朕發誠心，印造佛大藏經，頒施在京及天下名山寺院供奉，經首護敕已諭其由。爾<span class='corr'>住</span>持及僧眾人等，務要處潔供安，朝夕禮誦，保安眇躬康泰，宮<span class='corr'>壼</span>肅清。懺已徃愆尤，祈無疆壽福，民安國泰，天下太平。俾四海八方同歸仁慈善教，朕成恭<span class='corr'>己</span>無為之治道焉。今特差內漢經廠掌壇御馬監太監趙永，齎請前去彼處安供，各宜仰體知悉。欽哉，故諭。</p>
<p style="margin-left:0em;text-indent:2em">廣運</p>
<p style="margin-left:0em;text-indent:2em">大明萬曆二十七年二月初十日之寶</p>
</div>
<div class='div-other'><a id='mulu12' />
<p class='h3'>皇帝敕諭南海普陀山普陀寺住持及僧眾人等</p><p style="margin-left:0em;text-indent:2em">朕惟自古帝王以儒道治天下，而儒術之外，復有釋教相翼並行。朕以冲昧嗣承大統，迄今卄有七禩，天下和平，臣民樂業。仰思天眷，祖徳洪庇，良繇大公同善之因。况國初建置僧録司，軄掌厥事。蓋仁慈清淨，其功徳不殊；神道設教，于化誘為易；祖宗睿謨，意深遠矣。佛氏藏經，舊刻六百三十七函，我聖母慈聖宣文明肅皇太后續刻四十一函。朕既恭序其端，而又因通行印施，序其前後，敕諭護持，所以錫孝類、流慈恩也。茲者朕嘉善道之可依，念傳布之未廣，爰命所司印造全藏六百七十八函，施捨在京及天下名山寺院，永垂不朽。庶表朕敬天法祖之意、弘仁普濟之誠，使海宇共享無為之福。先民有言：「一念思善，和風慶雲；一念不善，災星厲氣。」夫善念以有感而興，無感而懈。是以皇極敷言，不厭諄懇；聖喆所貴，善與人同。古今相傳，其揆一也。且善在一人，尚萃一家和氣；若億兆嚮善，豈不四海太和？此經頒布之處，本寺僧眾人等，其務齋心禮誦，敬奉<span class='corr'>珍</span>藏，不許褻玩，致有毀。特賜護敕，<span class='corr'>以</span>垂永久。欽哉，故諭。</p>
<p style="margin-left:0em;text-indent:2em">廣運</p>
<p style="margin-left:0em;text-indent:2em">大明萬曆<span class='corr'>二</span>十七年二月　　日之寶</p>
</div></div>
<div class='div-other'><a id='mulu13' />
<p class='h2'>御製佛藏經序文（二首）</p>
<div class='div-other'><a id='mulu14' />
<p class='h3'>御製聖母印施佛藏經序</p><p style="margin-left:0em;text-indent:2em">朕聞儒術之外，釋氏有作，以虛無為宗㫖，以濟度為妙用，其真詮密微，其法[泳-永+(瓜-、)]閎演。貞觀而後，代譯歲增，兼總羣言，苞<span class='corr'>裹</span>八極，貝葉有所不盡，龍藏有所難窮。惟茲藏經，繕始于永樂庚子，梓成于正統庚申。由大乘般若以下，計六百三十七函。我聖母慈聖宣文明肅皇太后又益以《華嚴玄談》以下四十一函，而釋典大備。夫一心生萬法，萬法歸一心。諸佛心印，人人具足。勸善覺迷，諸苦解脫。一覺一善，皆資勝因。是以聞其風者，億兆為之翕習；慕其教者，賢愚靡不歸依。則知刑賞所及，權衡制之；刑賞所不及，善法牖之。蓋生成之表，別有陶冶矣。先師素王亦云：聖人神道以設教，善世而愽化。諦觀象教，詎不信然？恭惟聖母濬發弘願，普濟羣倫，遂托忠誠誘善，勤侍傳宣，廣修眾因。乃印禪經，布施淨土；兼立梵宇，齋施僧倫。成修寶㙮，立豎於虛空；繪塑金容，散捨於大地。濟貧㧞苦，召赦孤幽；無善不作，無徳不備。證三身于此世今生，明四智于六通心地。普惠雲興，普賢瓶瀉。大垂玄<span class='corr'>澤</span>，甘露雨灑于三千；徧覆慈雲，法雨滋培于百億。無微無鉅，咸受益而蒙榮；有性有生，盡飡龢而飲惠。俾福利之田，與人同樂；仁壽之域，舉世咸登。如是功徳，一切善言之讚歎，一切善氣之導凝，我聖母延齡，如天永永；我國家保泰，降福穰穰矣。於乎盛哉！大覺之教，宜其超九流而處尊，<span class='corr'>偕</span>三五以傳遠也！</p>
</div>
<div class='div-other'><a id='mulu15' />
<p class='h3'>御製新刊續入藏經序</p><p style="margin-left:0em;text-indent:2em">續入藏經四十一函，起《華嚴玄談會玄記》，至《第一希有大功徳經》，記四百一十卷，此我聖母慈聖宣文明肅皇太后所命刻也。朕惟釋教東流，經典遞譯，函卷繁富極矣。我聖母躬體聖善，坐撫昇平，密契心乗，力修聖果。因復假筏迷津，施航覺海，續增茲典，聿廣義宗，徳意甚盛。載惟經世、出世，厥用敻殊；然其立教，以明心見性為宗，以慈悲喜捨為用，以嗔愛婬殺為戒，以戒定禪寂為門。大都使人破塵妄之迷，以印妙圓之體；惕罪報之由，以脩慈善之根；悟未來之因，以減現在之業。此其覺人濟物、勝殘去殺之功，於吾聖治不為無助。故經謂：「莊嚴施之周於沙<span class='corr'>界</span>，不若一經一偈流布之功。」然則聖母慈命，真可謂續慧燄於昏衢，普慈雲於隂界，延佑宗社，種福人天，不可思議者矣。若乃梁魏隋唐之主，傾國貲以崇像餙，瘠齊民以奉緇流，殊戾釋氏本㫖，朕所不取，亦非我聖母流布是經之意。是為序。</p>
<p style="margin-left:0em;text-indent:2em">慈聖宣</p>
<p style="margin-left:0em;text-indent:2em">文明肅</p>
<p style="margin-left:0em;text-indent:2em">大明萬曆十四年三月　　日</p>
<p style="margin-left:0em;text-indent:2em">皇太后寶</p>
</div>
<div class='div-other'><a id='mulu16' />
<p class='h3'>御製重建普陀寺碑</p><p style="margin-left:0em;text-indent:2em">朕御㝢三十有四載，嘉與海內臣民，咸用康乂。一切嶽瀆諸祀，不䟽不數，用以寧吾民而徵信於神。惟是聖母慈聖宣文明肅貞壽端獻恭熹皇太后，含純懿之真性，秉慧覺之上資，諸所焚修祝釐、護國保民者，朕一一欽承，無所愛惜。先是，南海普陀寺毀於祝融，我聖母惻然發念，欲緣故址而鼎新焉。朕仰承慈諭，無騷民，無煩將作，無費水衡金錢，盖默示以愛護蒼生、綿延國脉至意。朕益用祗承，首捐內帑。其自朕躬而下，悉輸誠發願，以次助施。遣官督建，迄今落成，而聖母喜可知也。因題額名</p>
<p style="margin-left:0em;text-indent:2em">「大明敕建護國永壽普陀禪寺」。寺在洛伽山頂，大海波心，是觀音大士說法道塲、顯靈應處也。大士圓通三昧，普照十方，三十二應身隨處變現，十四種功徳不可思維，朕無所庸其讚<span class='corr'>歎</span>。<span class='corr'>第</span>白馬開緣，赤烏建剎，雨花靈鷲，在在有之，而海上最著。盖其慈悲大㫖，普度法門，不可以意智得，不可以聲色求。遠而彌尊，近而難即，離此苦海便登彼岸，指點最為真切。其密證了義，則有望洋<span class='corr'>已</span>耳。夫惟修之默默，應之昭昭，禔福在宮中，靈感在海外，有若響答然者。即今聖母燕喜，天錫難老；朕荷茲百祿，延及孫子以至萬邦黎庶，海㝢宴然。良由聖力護持，神功默祐，非偶爾也。嗟乎！莊嚴妙相，今古皈依；功成而不擾，教尊而不瀆。則今日盛事，與前代瘠民侫佛者大有間矣。工起于</p>
<p style="margin-left:0em;text-indent:2em">萬曆三十年七月二十七日，迄于</p>
<p style="margin-left:0em;text-indent:2em">萬曆三十五年三月十五日。是用勒石鑄詞，使羣臣百姓咸知朕奉揚聖母徳意，且以昭示傳諸不朽云。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>茫茫萬有　慾愛同纏　業風振海　識浪滔天</div>
<div class='lg-row'>惟此苦海　千古渺瀰</div>
<div class='lg-row'>彼岸寥廓　竟渡其誰　如來法身　累劫修行</div>
<div class='lg-row'>妙通圓明　反照見性</div>
<div class='lg-row'>慈悲廣大　功力無邊</div>
<div class='lg-row'>破昏揭暗　慧炬高懸　音聲萬億　遙入我觀</div>
<div class='lg-row'>由聞起見　尋根窮端</div>
<div class='lg-row'>所見非目　所聞非耳</div>
<div class='lg-row'>靡有見聞　詎有我彼　恒河世界　悉歸掌輪</div>
<div class='lg-row'>隨願畀福　隨溺拯津</div>
<div class='lg-row'>如汲海水　罇盎具足　滄溟不虧　人飲滿欲</div>
<div class='lg-row'>如月印川　萬壑皆圓</div>
<div class='lg-row'>清光不減　皎皎中天</div>
<div class='lg-row'>洛伽浮空　瀛波旋繞　梵宮蔚起　翹望雲表</div>
<div class='lg-row'>大士耀靈　遐邇傾就</div>
<div class='lg-row'>貴賤聖凢　拜禮恐後</div>
<div class='lg-row'>猗我聖母　心契大慈</div>
<div class='lg-row'>願言錫祚　以保羣黎</div>
<div class='lg-row'>予承慈訓　啟我覺慧　如天好生　聿嘉二帝</div>
<div class='lg-row'>載培國脉　瓜瓞綿延</div>
<div class='lg-row'>與天同久　億萬斯年</div>
</p><p style="margin-left:0em;text-indent:2em">大明萬曆三十五年四月二十一日，欽差督工．內漢經廠．焚修祝釐．御用監太監張隨奉㫖謹立</p>
</div></div>
<div class='div-other'><a id='mulu17' />
<p class='h2'>普陀寺殿圖</p><div><img src='../images/GA009p0069_01.gif' alt='GA009p0069_01.gif' /></div>
<div><img src='../images/GA009p0070_01.gif' alt='GA009p0070_01.gif' /></div>
</div></div>
</div><!-- end of div[@id='body'] -->
</body></html>