<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>重修普陀山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu378' />
<p class='juan'>普陀山志卷三</p><p class="byline">庠生　周應宸　章載道　仝校</p>
<div class='div-other'><a id='mulu379' />
<p class='h1'>藝文</p>
<div class='div-xu'><a id='mulu380' /><p style="margin-left:0em;text-indent:2em">夫制作之林大抵<span class='corr'>珍</span>藏名山，然亦有揭之通道大都者。洛伽經藏所多，墨客之形容亦殫矣。標付殺青，將令南詢者傳觀焉，不惟衰草寒烟之嘆。志藝文。</p>
</div>
<div class='div-other'><a id='mulu381' />
<p class='h2'>雜著</p>
<div class='div-other'><a id='mulu382' />
<p class='h3'>觀音大士讃<span class='note-inline'>(有序)</span></p><p class="byline">唐王勃</p><p style="margin-left:0em;text-indent:2em">蓋聞圓通大士，乃號觀音。接物利生，隨機應現。向乾坤東畔娑竭海中，雲濤涌金色之山，聖閣起琉璃之界。巍巍寶座，凝然居自在之身；蕩蕩慈容，皎若現白衣之相。身挂雲羅素服，藕絲織而色映寒霜；體嚴瓔珞同心，衣縷盤而麗晶皓雪。翠迎仙島，五雲之寶盖玲瓏；艷迸摩尼，百寶之華冠赫奕。眉橫纖黛，如海門之秋月初彎；目紺重瞳，似水面之青蓮乍秀。齒排珂玉，舌瑩紫檀。丹珠一點艷頻婆，兩臉朦朧勻琥珀。向靜綠波上，圓相舒而有金毫玉毫；虛白光中，勝境現而有佛界仙界。於是雲雷吐辯，宣諸佛祕密之金言；釋梵雨華，歎聖徳希竒之妙事。獻寶兮有龍王龍女，奏樂兮有天仙地仙。向孤絕逈處作津梁，於浩渺波中㧞急難。尋聲救苦，赴感隨緣，如萬水之印孤蟾，似洪鐘之應千谷。是以經云：王法賊盗，水火漂焚，惡龍惡鬼，毒藥毒蛇，或被人推落金剛山，或惡風吹入羅剎國，或臨軍陣，或值雷霆，若能仰告觀音，應時即得解脫。菩薩有不思議之弘愿，無[書-曰+皿]意之神通，悲心誓救於娑婆，遺教遍臨於穢土。誠以周塵周剎，普應普觀；無遐無邇盡歸依，有願有求皆赴感。河沙功徳，億劫難量。遙望洛伽之山，稽首聊申歌讃：</p>
<p style="margin-left:0em;text-indent:0em;" class="lg-abnormal"><div class='lg-row'>南海海深幽絕處　碧紺嵯峩連水府　號名七寶洛伽山　自在觀音於彼住</div>
<div class='lg-row'>寶陀隨意金鰲載　雲現兠羅銀世界</div>
<div class='lg-row'>眾玉裝成七寶臺　真珠砌就千華葢</div>
<div class='lg-row'>足下祥雲五色捧　頂上飛仙歌萬種</div>
<div class='lg-row'>頻伽孔雀盡來朝　諸海龍王齊獻供</div>
<div class='lg-row'>寶冠晃耀圓光列　纓絡遍身明皎潔</div>
<div class='lg-row'>臉如水面瑞蓮芳　眉似天邊秋夜月</div>
<div class='lg-row'>繡衣金縷披霞袂　縹[緲-目+耳]素服褊袒臂　[王*犮]珈珂珮響珊珊　雲羅綬帶真珠綴</div>
<div class='lg-row'>紅纖十指凝酥膩　青蓮兩目秋波細</div>
<div class='lg-row'>咽頸如同玉碾成　羅紋黛染青山翠</div>
<div class='lg-row'>朱唇艷齒排玉珂　端坐昂昂劫幾何</div>
<div class='lg-row'>化身百億度眾生　發願沙河救鼻阿</div>
<div class='lg-row'>我慚我愧無由到　遙望觀音悲讃歌</div>
<div class='lg-row'>大聖大悲垂愍念　願舒金手頂中摩</div>
<div class='lg-row'>觀音滿願真言曰　唵阿嚕力迦娑婆訶</div>
</p></div>
<div class='div-other'><a id='mulu383' />
<p class='h3'>留題寶陀禪寺碑偈<span class='note-inline'>(有序)</span></p><p class="byline">宋史浩<span class='note-inline'>(太師)</span></p><p style="margin-left:0em;text-indent:2em">紹興戊辰三月望，鄱陽程休甫、四明史浩，由沈家門泛舟，遇風挂席，俄頃至此。翌早，恭詣潮音洞，頂禮觀音大士。至則寂無所覩，炷香烹茶，但椀面浮花而已。歸寺，食訖，與長老瀾公論「文殊揀圓通，童子入法界」事。晡時，再至洞下，俯伏苔磴，凝睇嵌空，惟亂石纍纍，興盡欲[這-言+歹]。有比丘指曰：「巖頂有竇，可以下瞷。」扳援而上，瞻顧之際，瑞相忽現，金色照耀，眉目瞭然。二人所見不異，惟浩更覩雙齒潔白如玉。於是咸懷慶快，作禮而退。既而治舟還甬東。懼此語無傳，用書于壁，庶幾來者觀此無疲厭心，不以一至不見而遂已也。廼作偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>稽首寶陀山　觀音大菩薩　三十二妙應　垂福于人天</div>
<div class='lg-row'>慧日廓圓明　微隱無不照　我等由宿植　於菩薩有緣</div>
<div class='lg-row'>曩書一毫端　菩薩悉能鑒</div>
<div class='lg-row'>今茲一何幸　聮檣來寶山　椒景得惠風　滄海如鑒淨</div>
<div class='lg-row'>朝發東秦岸　須臾逹蓬宮</div>
<div class='lg-row'>僧飯洗鉢時　相與瞻遠嶠　石橋跨巨浪　側足毛骨寒</div>
<div class='lg-row'>自念塵坌身　得伴清淨侶　同聲諷密語　復念我師名</div>
<div class='lg-row'>注目謁慈光　忽覩紫金相</div>
<div class='lg-row'>崆峒石窟上　宴坐自在容　雲霧不蔽虧　跪禮得良久</div>
<div class='lg-row'>偕來無老稚　咸識應現尊</div>
<div class='lg-row'>讃歎且忻歡　得所未曾有　我念現前眾　中多大福人</div>
<div class='lg-row'>夕親近我師　所禱如響應　為我懴眾惡　遂亦見如來</div>
<div class='lg-row'>同辦起心香　復陳一日供</div>
<div class='lg-row'>倘以昔積善　獲此大吉祥　願敦未來因　永託如來記</div>
<div class='lg-row'>浮生如夢幻　孰處教生戒</div>
<div class='lg-row'>教戒多素羞　廣閱如來藏　分隂實可惜　棲遲必山林</div>
<div class='lg-row'>料理般若舩　長想菩薩岸　羣生迷苦海　拯援使知津</div>
<div class='lg-row'>共發向上心　世世同佛會</div>
</p></div>
<div class='div-other'><a id='mulu384' />
<p class='h3'>觀世音菩薩補陀巖示現偈<span class='note-inline'>(有序)</span></p><p class="byline">中峯祖師</p><p style="margin-left:0em;text-indent:2em">觀世音菩薩，以太虚空為體，以五須彌為寶髻，四大海為口門，日月兩曜為眼光，森羅萬象為垂身瓔珞，一切眾生於其毛孔裏出生入死；由是菩薩以此興大悲心，發無上願，施十四無畏，現三十二身，上合諸佛慈心，下應眾生悲仰。無端被吾兩浙運使琴軒瞿公向小白華巖偷眼一看，直得無地藏身，文彩彌露。乃援毫引墨，盡意發揮。時有梅山喜公，奮辭舞筆，作為長篇，揭露殆盡。而海粟待制以雄才豪辯，向無所見處議論風生，筆舌雷動。但末後一句，留以遺幻住子同為證明。乃為說偈以收之，偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>妙圓通體超諸礙　包裹色空含法界　見與不見二俱離　始識大悲觀自在</div>
<div class='lg-row'>琴軒居士佛眼通　白華巖畔追靈蹤</div>
<div class='lg-row'>狹路相<span class='corr'>逢</span>避不及　似鏡照鏡空合空</div>
<div class='lg-row'>引墨援毫書所見　揭破浮雲呈日面</div>
<div class='lg-row'>盡十方空一普門　妙相塵塵俱露現</div>
<div class='lg-row'>梅花山裏老禪翁　滄海一粟夫子馮</div>
<div class='lg-row'>浩浩春雷鼓筆舌　巨篇長偈真豪雄</div>
<div class='lg-row'>俾我重圓末後句　口縫未開先吐露　若以耳聞非所聞　不以耳聞非所㨿</div>
<div class='lg-row'>我昔曾遊碧海東　海王抱日扶桑紅</div>
<div class='lg-row'>怒浪搖金光閃爍　照開朶朶青芙蓉</div>
<div class='lg-row'>無位真人潜洞府　洞裏潮音喧萬鼓</div>
<div class='lg-row'>珊瑚樹頭月徘徊　水晶簾外蛟龍舞</div>
<div class='lg-row'>波神㧞劍驅長鯨　吞空浪雪粘青冥</div>
<div class='lg-row'>撒出龍堂珠萬斛　寶光射透瑠璃屏</div>
<div class='lg-row'>法身驚入一毛孔　一毛空裏波濤涌　爾時　大士失卻磐陀石上吉祥草與詹蔔華　但見土烟翠霧埋雙踵</div>
<div class='lg-row'>有眼共見耳共聞　妙圓通體鐵渾淪</div>
<div class='lg-row'>最初末後句非句　萬里潮聲撼海門</div>
</p></div>
<div class='div-other'><a id='mulu385' />
<p class='h3'>磐陀石觀日賦</p><p class="byline">吳萊</p><p style="margin-left:0em;text-indent:0em;" class="lg-abnormal"><div class='lg-row'>粵東游於海徼兮　得偉觀於陽阿　登磐陀之疊石兮　路畏纍而巍峩</div>
<div class='lg-row'>天雞號而夜半兮　暾欲出于重波</div>
<div class='lg-row'>恍玄幕之垂黑兮　惚火輪之盪摩</div>
<div class='lg-row'>緬羲和之有御兮　扶木燁其將華</div>
<div class='lg-row'>渺晹谷之不可以里兮　屇高舂其幾何</div>
<div class='lg-row'>嗟世寰之安在兮　尚昧冥而未旦　覩帝車之斜迤兮　耿星宿于霄漢</div>
<div class='lg-row'>漸島嶼之奛鮮兮　益淼茫而瀰漫</div>
<div class='lg-row'>恐闤闠之猶爾夢寐兮　類蟄虫之惛亂</div>
<div class='lg-row'>明乾極之牽掣兮　儼機軸之翕張</div>
<div class='lg-row'>固隂泉之歙烱兮　煥熸燧之奮颺</div>
<div class='lg-row'>煒踆烏之㸌<span class='corr'>煟</span>燦爛兮　渴啄解羽藐以迭碭</div>
<div class='lg-row'>或有燭龍之燬炳煈昱兮　熾額[火*崩]目[勿*頁]其方驤</div>
<div class='lg-row'>懸[火*香]鏡之熒灼炭熺兮　鮫人泉客劀濯有光</div>
<div class='lg-row'>振頳鼓之焱熽炫煇兮　北若壁壘[檄-木+山]嶙前行</div>
<div class='lg-row'>指彩虹之抱戴珥璚兮　璀錯爣[火*朗]繆綢遹皇</div>
<div class='lg-row'>想朱烏之次舍軌度兮　豁逹藺轢[谷*可]閜燿鋩</div>
<div class='lg-row'>乗寒澇潮水之傎倒推盪兮　散曉赮霞氣之轇轕彩章</div>
<div class='lg-row'>乃飛騰于寥廓兮　竟瞑眩於混茫</div>
<div class='lg-row'>繄高抗乎氛曀兮　僅啟明之獨爍</div>
<div class='lg-row'>歘遠麾之黂爝兮　遽羣動之盡躩</div>
<div class='lg-row'>川后潜精而窟藏兮　海童覷燿以犇[火*咢]</div>
<div class='lg-row'>鮫鼉揚鬐撥鬣以悠漾兮　鴻鶴刷毛挾翅而陵薄</div>
<div class='lg-row'>莾瑯琊之躋臺兮　㴐鯨山而晝其[穫-禾+火]也</div>
<div class='lg-row'>間羅浮之瞷井兮　混蜃穴而夜其爚也</div>
<div class='lg-row'>迅夸娥之杖策兮　懼追逐而莫之跳逴也</div>
<div class='lg-row'>怒魯陽之揮戈兮　恠盤礡之弗吾䂓彠也</div>
<div class='lg-row'>惟圭臬之可測兮　柰隙駒之焉託</div>
<div class='lg-row'>恒鞠明而究曛兮　遂壯凋而老鑠　昔聖賢之有法兮　寔盖渾之同天</div>
<div class='lg-row'>矧鍊石而凝質兮　復斷鰲而鎮淵</div>
<div class='lg-row'>將渤澥之鑿竁兮　淪谷底而迭燃</div>
<div class='lg-row'>抑崑崙之[山*窟]峙兮　繞巖腹而互旋</div>
<div class='lg-row'>豈文身黑齒之俯邇所出兮　貫裸壤以相連</div>
<div class='lg-row'>或淹滋濛汜之遠壓所沒兮　罄汃國之窮堧</div>
<div class='lg-row'>歎嚴氷與嬲雪兮　曠古莾之鮮覺常眠</div>
<div class='lg-row'>惕重蒸與叠爇兮　焮炎丘之毒瘴霾烟</div>
<div class='lg-row'>諒眾人之懵愜兮　持蜂蟻之擈緣　偉小兒之辯知兮　雖睿哲而弗宣</div>
<div class='lg-row'>彼凡俗之多故兮　遇曙朝而即竟</div>
<div class='lg-row'>誠旦晝之梏亡兮　嚮晦昬而暫定</div>
<div class='lg-row'>紛士學之攘爭兮　集農商而<span class='corr'>斫迸</span></div>
<div class='lg-row'><span class='corr'>淫</span>末作以相資兮　侈利心之百穽　儻<span class='corr'>桑</span>榆之不復滅沒兮　盡奪時而力政</div>
<div class='lg-row'>願鬱儀之恒若溟涬兮　庶保躬而固命</div>
<div class='lg-row'>噐曉籌<span class='corr'>而催</span>闢兮　警宵柝而告靜</div>
<div class='lg-row'>信舉筴而豫知<span class='corr'>兮</span>幸聞鐘而深省</div>
<div class='lg-row'>何觀瞻之不足兮　重徙倚以盤桓</div>
<div class='lg-row'>光已通于一躍兮　影奚候于三竿</div>
<div class='lg-row'>逮層溟之畢露兮　屹東霍之巖巒　念列仙之獨徃兮　扼羨門於波瀾</div>
<div class='lg-row'>劃孤嘯而陟降兮　撤蒙蔀以欣歡</div>
<div class='lg-row'>顧秦越之邀不相及兮　又焉論夫遠近乎長安</div>
</p></div>
<div class='div-other'><a id='mulu386' />
<p class='h3'>清淨境亭銘<span class='note-inline'>(有序)</span></p><p class="byline">皇明宋濂<span class='note-inline'>(金華人　翰林學士)</span></p><p style="margin-left:0em;text-indent:2em">補怛洛伽山者，在東大洋海，梵語「補怛洛伽」，華言「小白華」。傳云，山有二，皆觀音大士示現之地。其一自西竺歷羅剎鬼國暨諸魔土，始至其境。其一即《華嚴》大經所說「善財南詢」之處，盖今所也。山絕起海中，周圍僅百里，滿望冥茫無際，翁洲遠山隱隱天外，如青螺幽閴，遼敻不可名狀。寶陀禪寺在山南，去寺三里至潮音洞，洞脚插海，張頥欲飲，怒風驅濤，進退擊衝作海潮音，故名。洞左，佛跡二，印石上。洞顛通穴天窓，白光注其底如月。唐大中間，梵僧拜洞前，燔十指禱之；指且盡，大士為現身說法，授以七色寶石。厥後，襲以為常人。以誠感輙應，或現紫金自在相，縞衣被體而縹帶貫之，珠瓔紛然懸；或現千首千臂像，護法大神翼衛乎後先，可怖可駭。稍轉而右為善財洞，嵌巖中坼，窈黑不可測；外則峻巖壁立，泉毿毿滴下如珠，名「菩薩泉」。善財時現，黛目粉面，寶蓋華鬘，皆明潔可指數。從洞折而北有石，類香爐、類天境、類佛牙，竒甚，唯磐陀石上最寛平，可坐百人。雞初號，遙見扶桑五色光發，照東方盡白。久之，湧出日輪赤如火，流光燭海波，閃爍不定；或輕烟明霞，左右蔽虧，愈致妍麗，誠竒觀也。自石折而西有獅子峯，形如狻猊，作跳躑之勢。有象巖，有佛手峯，皆以其形名。有三摩地，嘉木櫹森，恠石駢列，臥者、離立者、蹲欲起者、迎躍似舞者。其他勝槩，難可以數計。大抵山在海岸孤絕處，重巒複嶂，蒼翠如洗。紫蓀白葩，濯濯滿地。山丹樹高數丈，絳花繞枝，鮮澤如珊瑚林。黃金沙四布，尤璀璨眩目可玩。海水震盪，無雲自雷，終日轟轟然。頻伽之禽，繽飛于青空中，上下和鳴，彷彿如稱佛號。氣象靘曠，絕不類人世。登高四顧，神思飛動，若冥身琉璃瓶中，一髮塵土不得相侵，誠霄壤間勝特之境也。洪武庚戌春正月，部使者贛州劉君承直與寶陀大師行丕，抱杖西東遊，使者曰：「此清淨境也，盍為亭？」大師乃建于寺之南嶺上。從三十尺，衡如之；左倚山，右入潮音洞。云：「予聞從西方過十萬億，國名淨土，纖穢不存，以黃金為地，寶樹重重，迦陵頻伽能演妙法，人思至之有不能得。豈意東海之區、清淨之境為頗近之邪？是宜大士顯靈于其地！」勒銘亭上，并叩知唯心之學者。大師，字大基，行丕其名，鄞人也。宗說兼通，行解相應，蔚為時之名僧。初由佛隴昇主是山，匡眾說法，恢復產業。而振興乎叢林席者，非茲之可備載，故畧而不書。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>大海東匯　厥名維瀛　并包川洛　混合坤經</div>
<div class='lg-row'>鯨波四繞　龍島中停　濯濯綠淨　皦皦青縈</div>
<div class='lg-row'>片滓弗立　纖塵不驚　如蓮出水　類鑒含明</div>
<div class='lg-row'>流雲<span class='corr'>斂</span>翳　新旭爭熒　金沙布地　寶樹森屏</div>
<div class='lg-row'>巨石佛足　嵌洞潮聲　大士顯瑞　梵童揚靈</div>
<div class='lg-row'>仙帶翻縹　玄珠垂瓔　月相穆穆　飈馭冷冷</div>
<div class='lg-row'>龍君持㦸　水伯捧旌　衛茲勝持　控此高冥</div>
<div class='lg-row'>倬彼開士　爰謀建亭　莫平匪砥　有覺惟楹</div>
<div class='lg-row'>直遡寂廓　將齊攖寧　塵因道寂　境逐心清　徜徉淨國　周流覺城</div>
<div class='lg-row'>敢告來裔　庸勒新銘</div>
</p></div>
<div class='div-other'><a id='mulu387' />
<p class='h3'>補陀山觀音偈<span class='note-inline'>(有序)</span></p><p class="byline">釋性徹</p><p style="margin-left:0em;text-indent:2em">余洪武十七年孟夏上旬泛海遊山，諦觀聖境，頓見水天一色，淨若琉璃，萬象森羅，炳然齊現。所覩靈異，難以具陳，是故踊躍歡喜，自不知形身在于人間世也。信知如來說《華嚴》時，入海印三昧，豈欺我哉？偶于洪武乙亥冬夢遊是境，與昔無別。遂乃焚香遙禮，輙伸鄙見，說偈賛曰：</p>
<p style="margin-left:0em;text-indent:0em;" class="lg-abnormal"><div class='lg-row'>菩薩常居娑竭海　慈悲願弘無向背　分明化境滄海東　應現諸方無不在</div>
<div class='lg-row'>所證三摩地　那分西與東</div>
<div class='lg-row'>突出摩醯眼　八面虚玲瓏</div>
<div class='lg-row'>海印發輝炳然現　懸河四辯明真宗　花開小白巖　天香吹徧界</div>
<div class='lg-row'>紫竹旃檀盡作林　孔雀頻伽歌梵唄</div>
<div class='lg-row'>昔年親曾海上遊　靈山倒卓波面浮</div>
<div class='lg-row'>可是圓通真境界　白衣妙相乗蓮舟</div>
<div class='lg-row'>四圍縱周覽　浩渺難可窮　上極通霄漢　下瞰龍伯宮</div>
<div class='lg-row'>波光瀲灔吐隂火　潮音日夜號天風</div>
<div class='lg-row'>雲鋪白銀界　地布黃金沙　琉璃相間錯　有若優曇花</div>
<div class='lg-row'>磐陀上看扶桑日　紅輪湧現猶天車</div>
<div class='lg-row'>覽斯妙境非實相　普門示現如夢想</div>
<div class='lg-row'>幻出樓臺縹[緲-目+耳]間　寶網珠光遞輝朗</div>
<div class='lg-row'>聞聲豈是聲　見色原非色　別是一壺天　智識誰能測</div>
<div class='lg-row'>經行宴坐水晶宮　受用風清與月白</div>
<div class='lg-row'>十聖及三賢　到此應難渡　萬[泳-永+(瓜-、)]洄漩任參互　潜流密布四神州　潤濕羣萌為雨露</div>
<div class='lg-row'>我今親禮賛　惟垂遙鑒知　併却見聞知覺　掃除語默離微</div>
<div class='lg-row'>徹底揭翻生死海　普令頓證佛菩提</div>
</p></div>
<div class='div-other'><a id='mulu388' />
<p class='h3'>吳郡康時萬等捐貲造印《妙法蓮華經》二十四部送南海補陀山寶陀禪寺供奉</p><p class="byline">王世貞<span class='note-inline'>(太倉人　南京刑部尚書)</span></p>
<div class="lg regular" style="margin-left:0em;"><div class='lg-row'>妙法蓮華　諸經中王　我觀世音　菩薩中王</div>
<div class='lg-row'>眾善知識　合造此經　二十四部　歸于普陀</div>
<div class='lg-row'>大士道塲　妙音梵音　與海潮音　罔晝夜間</div>
<div class='lg-row'>一切聖凡　能轉此經　縱看經轉　功徳大小</div>
<div class='lg-row'>永不唐捐　我見是刊　故說此言　鳥王龍王</div>
<div class='lg-row'>修羅波旬　皈依護持　有毀侵者　頭破七分</div>
</div></div></div>
<div class='div-other'><a id='mulu389' />
<p class='h2'>應制</p>
<div class='div-other'><a id='mulu390' />
<p class='h3'>聖母印施藏經讃<span class='note-inline'>(有序)</span></p><p class="byline">申時行<span class='note-inline'>(吳縣人　少師　大學士)</span></p><p style="margin-left:0em;text-indent:2em"><span class='note-inline'>(臣)</span>等竊聞釋教來自西土，興于東漢。其說主清淨出世，帝王所不道。然而訓化廣大，義㫖遐深，要歸于澄徹心性，利濟民物。是以雖當儒道昌明、宇宙淳和之際，而其道不廢。大乗般若以來，祖祖相承，心心相印，卷帙益多，裒為大藏。總持禪言，武庫莫方其富；尊函禁地，緇流弗覩其全。非俟上聖垂仁，曷以播宣斯理？我聖母慈聖宣文明肅皇太后，徳冒人寰，功周法界；融最上之真諦，懷</p>
<p style="margin-left:0em;text-indent:2em">大覺之弘慈。乃印施茲藏，以祝延我皇上無疆之曆；而推其餘以佑</p>
<p style="margin-left:0em;text-indent:2em">國庇民，意甚盛也。<span class='note-inline'>(臣)</span>等因得涉獵，稍窺玄微，似於儒理，亦有相發明者焉。謹對揚皇上之休命，奉宣聖母之徳意，拜手稽首為讃曰：</p>
<p style="margin-left:0em;text-indent:0em;" class="lg-abnormal"><div class='lg-row'>粵惟聖道　如日麗天　萬有畢照　誕被八埏</div>
<div class='lg-row'>亦有釋教　如月破闇　接引未來　超登彼岸</div>
<div class='lg-row'>於皇聖母　毓成帝徳</div>
<div class='lg-row'>治化丕覃　億兆寧一　載弘大願　永㧞沉淪</div>
<div class='lg-row'>外息諸緣　內淨六根　嘉與眾生　永臻覺路</div>
<div class='lg-row'>皈依十方　如寐得寤　諸佛妙義　如恒河沙</div>
<div class='lg-row'>示權顯實　會演三車　若誦一句　若說半偈</div>
<div class='lg-row'>是人功徳　盡未來際　况茲大藏　建寺延僧</div>
<div class='lg-row'>成修寶㙮　造捨金容　廣施貧苦　普赦幽冥</div>
<div class='lg-row'>功徳無等　喻如虚空</div>
<div class='lg-row'>續燄分燈　灌頂輸露　火宅惠凉　昬衢錫炬</div>
<div class='lg-row'>迷川寶筏　如無盡意　似功徳林　廣度有情</div>
<div class='lg-row'>四流六通　咸歸正乗　微塵國土　徧蒙佛力</div>
<div class='lg-row'>一一國土　皆聖母徳</div>
<div class='lg-row'>微塵世劫　流布施經　一一世劫　皆聖母齡</div>
<div class='lg-row'>廼惟本願　為帝祝釐</div>
<div class='lg-row'>天子萬壽　與天巍巍　載惟本願　為民祈福</div>
<div class='lg-row'>天子惠民　澤施滲漉　匪民是庇　國祚茂延</div>
<div class='lg-row'>助我聖道　日月並懸　是藏流行　無界無盡</div>
<div class='lg-row'>施者功徳　亦莫究竟</div>
</p></div>
<div class='div-other'><a id='mulu391' />
<p class='h3'>印《法華經》歌<span class='note-inline'>(有序)</span></p><p class="byline">沈一貫<span class='note-inline'>(鄞人　少傅　大學士)</span></p><p style="margin-left:0em;text-indent:2em">龍伯貞，雅士也，佐余郡有聲然，時有入道之心焉。一日過補陀勘事，而疑僧眾之不齊也，取《法華》一函焚之，駈之超焉以徵信。夢神人傳佛㫖曰：「奉道毀道，罪當不宥，罰作三石牛嗇官。」蓋冥官也，伯貞頓首祈。而山有大智師者，亦助之懴。良久，始免已。夢告者曰：「欲償經乎，用百當一。」于是伯貞就余家印《法華》百以進，從此嚮道彌篤矣。異哉！大士之示靈有赫，而伯貞之囬心速也。余欲成其美，為賛一辭。篇末數言，蓋老氏絕棄之謂、釋子呵罵之談。莊生所謂非過孝之言，不及孝之言也。伯貞得無變虎色乎？毀道有罪，戱論亦有罪，余烏乎敢？君請勿疑。</p>
<p style="margin-left:0em;text-indent:0em;" class="lg-abnormal"><div class='lg-row'>楚中山川絕天下　龍侯稟其最竒者　為吏不肯兄龔黃　為文又欲家班馬</div>
<div class='lg-row'>來官我郡近四年　手披口决如湧泉</div>
<div class='lg-row'>細民怙之為二天　老吏吐舌不敢前</div>
<div class='lg-row'>遍搜至人作師友　布衣窮巷常周旋</div>
<div class='lg-row'>心好山水幽勝處　攀蘿躡磴栖青烟</div>
<div class='lg-row'>當年曾讀叅同契　飄飄庶幾試其事</div>
<div class='lg-row'>掛壁蒲團代象牀　赤脚雙童當家累</div>
<div class='lg-row'>龍侯龍種靈且幻　幻出人心最神異</div>
<div class='lg-row'>郡中佛域補陀巖　五臺峩眉鼎足三　靈蹤中廢比興復　四方趨赴負且擔</div>
<div class='lg-row'>叢林人多訟事起　不辭揚帆入海水</div>
<div class='lg-row'>指揮劈畫具有條　鱗次綺分端可儗</div>
<div class='lg-row'>總為衛佛心太殷　欲吸海水澆羶葷</div>
<div class='lg-row'>自爇金函作盟呪　羣駈僧眾凌烟雰</div>
<div class='lg-row'>目見千里不見睫　手欲渡人先浪涉</div>
<div class='lg-row'>未睹如來騰玉毫　已見韋馱按金鋏　病中忽自縶南冠　定裏俄成白骨觀</div>
<div class='lg-row'>勑遣冥中作牛吏　誰堪世上為龍官</div>
<div class='lg-row'>新從下土不知體　顧此愚誠良不昧</div>
<div class='lg-row'>智師助懴懇且哀　蜿蜿癡龍此時蛻</div>
<div class='lg-row'>為余敬乞蓮華百　因師上贖如山大</div>
<div class='lg-row'>世人且莫輕癡龍　慈恩慧愛於君鐘</div>
<div class='lg-row'>嚴父何曾笞路子　聖人詎肯呵凡庸</div>
<div class='lg-row'>龍侯生還未是還　大還還在蓬池間　修士自能遵覺路　宗師也不逃深山</div>
<div class='lg-row'>焚却木<span class='corr'>人</span>乾却海　此時歡笑黃金顏</div>
</p></div>
<div class='div-other'><a id='mulu392' />
<p class='h3'>恭遇皇上奉聖母敕命賜南海寶陀寺藏經頌<span class='note-inline'>(有序)</span></p><p class="byline">屠隆<span class='note-inline'>(鄞人　禮部主事)</span></p><p style="margin-left:0em;text-indent:2em">夫如來之教，勝殘化暴，徹蓋導迷；以清淨為本，以觀照為功，以漏盡為真諦，以解脫為了義；上則入流證聖，得以超劫越塵，下則去垢離嗔，頼以懴諐寡過。羽翼儒教，弼助皇化，偉彼功徳，作我津梁矣。然世必頼明王喆后信奉皈依，植慈氏之藩籬，為人天之眼目，然後士庶雲涌，善信波馳，興起因緣，宣暢教典，所關繫詎細故哉？恭惟皇上，天縱神聖，再來英喆；手握乾符，躬承泰運；敉寧億萬，紹隆三五。乃於萬機之暇，凝神玄默，究心禪宗；欲以闡揚三寶，法式九圍。遵奉慈聖皇太后懿㫖，特頒詔勑，印施前後藏經六百三十七函。四十一函到補陀洛伽山寶陀禪寺，僧眾踊躍，龍神懽呼。東方臣庶，始知泥洹之教果為苦海寶筏、迷途慧炬。其在聖主，尚爾尊崇，况我庸愚，詎敢褻慢？大教興起，玄風遐暢；化行俗醇，徳厚刑措。於都哉！美矣盛矣！草莾<span class='note-inline'>(臣隆)</span>於是以手加額，稽首作頌曰：</p>
<p style="margin-left:0em;text-indent:0em;" class="lg-abnormal"><div class='lg-row'>皇帝在宥　風翔化溢　乗日之車　飈霆駛疾</div>
<div class='lg-row'>不鞭而馳　不教而率　翼而助之　厥惟能仁</div>
<div class='lg-row'>以淨治垢　以慈治嗔　以真治妄　以解治棼</div>
<div class='lg-row'>巨周沙界　細入微塵　消煩逹滯　揭冥破昬</div>
<div class='lg-row'>超出橫豎　師表天人　乃有冥頑　婬㐫暴盭</div>
<div class='lg-row'>賞不能勸　刑不能艾　或因慈氏　掀翻錮蔽</div>
<div class='lg-row'>自投三寶　稽首懴悔　無明為障　積業隕福</div>
<div class='lg-row'>歷劫輪轉　曷繇㧞足　皈依大悲　永超五濁</div>
<div class='lg-row'>或修六度　或行十善</div>
<div class='lg-row'>證聖像流　大道是踐　行解相應　諸佛立現</div>
<div class='lg-row'>譬如飲海　各滿分願　善哉聖力　徧覆大千</div>
<div class='lg-row'>皇徳閎鉅　與佛齊肩　綿曆永祚　億萬斯年</div>
</p></div>
<div class='div-other'><a id='mulu393' />
<p class='h3'>補陀觀音大士頌<span class='note-inline'>(有序)</span></p><p class="byline">屠隆</p><p style="margin-left:0em;text-indent:2em">夫理有去來，宏通之機斯顯；位有權實，圓明之妙無方。觀世音菩薩者，古正法明如來也。如來實相，既已臻無上之尊；菩薩應權，乃退處大乗之號。譬彼國王，下攝上將；猶夫宰輔，出領監司。行教則蹔遜其權，證道則無改其位，何以故？蓋如來體尊，尊則下土多于敬畏；菩薩地近，近則眾生易以皈依。而觀世音，心珠朗耀，齊妙覺以證三摩；性海澄浤，超聲聞以圓四智。故善財徧叅其妙法，來諸聖之欽崇；釋迦授記以圓通，同文殊之廣化。般若義深，善得法門無漏；仁慈觀熟，<span class='corr'>徧</span>于此土有情。揭暗破昏，高懸慧炬；消災救苦，普施津梁。通十方三界為一界，毛竅聲響之悉聞；合千百億身為一身，痛癢爬搔之必切。流轉迷倒，無不哀憐；蠢動含靈，咸所度脫。雖揵連之救母，不足喻其大悲；即恒河之數沙，不足酬其弘願。人非人等，因物而現；自在之身，離慾離嗔。隨念以著靈感之效。威音伏眾，刀兵水火潜形；勝力降魔，羅剎鳩般拱手。誦白衣之號，則孕嗣充閭；望紫竹之林，則漂舫及岸。百戰猛夫，睹蓮花洋而魄褫；九幽獄鬼，洒楊枝水而魂甦。凡夫苦行薰脩，頓叩香臺法座；居士至心悲仰，立見聖相圓光。兠羅銀界，琉璃嵌七寶雕床；華蓋金幢，瓔珞暎五雲錦帶。西成道于天竺，迦毘之種既已星奔；東顯化于洛伽，娑婆之眾益以泉涌。偏陬陋壤，被功徳者無涯；愚媼村氓，奉香火者恐後。照深潭，潭潭見月，月止一輪；爇寶鼎，鼎鼎皆香，香無二性。真妙莊嚴，無復唐捐，藏秘密不可思議者矣。于是弟子敬薰沐，和南作頌曰：</p>
<p style="margin-left:0em;text-indent:0em;" class="lg-abnormal"><div class='lg-row'>大哉法王子　累刼行薰修　想觀既成熟　漏盡得無礙</div>
<div class='lg-row'>圓明了一切　十方咸照徹　剎那千手眼　或億萬化身</div>
<div class='lg-row'>恒河沙世界　悉歸掌輪中</div>
<div class='lg-row'>大千蠛蠓形　亦如蠮螉響　所有微塵眾　如來悉見聞</div>
<div class='lg-row'>所見亦非目　所聞亦非耳</div>
<div class='lg-row'>由通妙明性　而融耳目相　隨物皆應現　巍巍不動尊</div>
<div class='lg-row'>尋聲救苦難　疾於激弩矢　誓㧞度眾生　普徧娑婆土</div>
<div class='lg-row'>乗彼弘願力　亡不得所須</div>
<div class='lg-row'>譬如汲海水　盡甕盎甔罌　咸令滿足去　大海不减損</div>
<div class='lg-row'>願苦惱眾生　一心歸命禮</div>
<div class='lg-row'>或頌阿哩耶　咸稱帝濕伐　觀音肸蠁至　㧞汝出苦海</div>
</p></div>
<div class='div-other'><a id='mulu394' />
<p class='h3'>普陀寺募緣䟽</p><p class="byline">屠隆</p><p style="margin-left:0em;text-indent:2em">原夫現在觀世音菩薩，即過去正法明如來。如來是其證果，菩薩乃其權位。借果行因，已歷經乎多劫；開權顯實，為普度乎羣靈。首標千二百功徳，思脩深于[這-言+歹]聞；獨超二十五圓通，入流妙于忘所。大悲弘願，遍恒河界悉作津梁；應感隨緣，傳空谷嚮捷于桴皷。維補怛洛伽山勝地，廼大士說法道塲。靈潮嘯吼，孤懸菡蓞香臺；空水澄鮮，別廠瑠璃寶地。龍部聽經，香繞霞衣少女；天人護法，光生電甲長神。金燈照夜，遙分紫竹于林端；玉殿干霄，下暎紅蓮于波面。八難三途，隨呼輙應，下寶筏而力㧞之苦海；四生六道，有感必通，秉慧炬而悉照彼迷方。白叟黃童，青娥素媼，頂如來而繭足皺皮，[拚-ㄙ+ㄊ]命鯨鯢之窟；辮髮椎髻，犛面文身，捧瓣香而梯山航海，皈心龍象之尊。茲可謂眾生之慈父，震旦之樂邦也。邇者，緇素雜處，染淨同居。清淨比丘，力欲薰修而紹隆佛法，闡提惡種，乃敢盤踞而壞亂清規。是以龍天動威以懲邪，伽藍揚靈而護法。上將登壇，朗陵之刀偃月；童真奉道，韋馱之杵如霜。天然毀佛而蒙誅，復洩禍幾於如岳；龍丞焚經而被勘，幸頼禱謝於眾師。明神之肹蠁纍彰，其柰魔眾之昬迷難悟。我如來是用授㫖金剛力士，屏滓穢而掃除；假權回祿祝融，付殿宇于烈熖。巢穴一空，魔羣之盤㨿自散；威靈大赫，佛子之懲創益深。是父母慈嚴之並用，大士折攝之微權也。殿堂盡燼，獨金身瓔珞儼然；棟宇俱焚，惟關聖鬚眉無恙。非大法神靈之最於昭顯灼者哉？宰官目繫心恫，業分善惡而沙汰；闡提魂消神悸，亦懼罪業而逋逃。于是戒行僧真宰、如迥等，痛道塲之頹廢，慨大法之陵夷；願捐糜以報佛恩，將竭力而興西教。適皇上遠降鸞章，表信心於中使；聖母式頒龍藏，將誠意於寶函。沐九重曠蕩之恩，洵三寶興隆之會。隆竊思佛法懸於皎日，慈光亘古昭明，梵宇遍乎名山，天神隨處擁護。有如佛法不大昭明；則香花幢蓋之森羅胡以徧億兆而供奉？天神不加擁護，則梵王帝釋之旁列胡以歷萬劫而常然？世界本同火宅，非如來之甘露，何繇灌灑而清凉？惡業永被牽纏，非慈氏之法門，何繇放捨而解脫？矧大士乃眾生皈依之父，比十方諸佛為最親；補陀乃大士說法道塲，實萬邦善信所共仰。殿宇不設，則羣生瞻仰弗尊；瞻仰弗尊，則凡情向善無路。由斯以談今日之火，乃伽藍之警省乎頑愚，非如來之自廢其大法也。威靈痛折之後，沙門之懲艾方深；叢林燬壞之餘，棟宇之鼎新當亟。伏念名山道塲，度工力既極其浩大，則檀波喜捨，此功徳亦不比尋常。仰惟諸宰官居士、善男信女，其力圖之，幸甚！</p>
</div>
<div class='div-other'><a id='mulu395' />
<p class='h3'>普陀山太子㙮下藏零牙志<span class='note-inline'>(有序)</span></p><p class="byline">傅光宅<span class='note-inline'>(聊城人　御史)</span></p><p style="margin-left:0em;text-indent:2em">嘉靖初年，有南峯和尚過山東之靈巖寺，遺一齒，請僧轉呪，藏之㙮下；作〈零牙記〉，詞意精妙，大啟後學。余茲來南海，留三日，去而為風濤所阻，復[這-言+歹]山中。是日大病，夜深方愈。次日忽蟲食殘牙自落，余因法南峯和尚之㫖，且答大士攝受之恩，亦請僧轉呪，埋於㙮下。夫佛以四諦轉法輪，一法即萬法，無少無多；人以四大成色身，一體即全體，無二無別。且四大惟地大最難壞，而今乃先離之，乃無痛苦。若四大全離時，亦如此無痛苦，則於大法思過半矣，豈以早晚為計哉？此牙得藏寶地，依大士慈光，則我身心全體在光中也，因為之偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>一即一切一切一　此牙是我我是誰　㙮前常浸菩提水　石上應長青蓮枝</div>
</p></div>
<div class='div-other'><a id='mulu396' />
<p class='h3'>禮普陀大士偈</p><p class="byline">釋傳燈</p>
<div class="lg regular" style="margin-left:0em;"><div class='lg-row'>稽首觀音　大悲之主　我今說偈　畧讚所以</div>
<div class='lg-row'>所以者何　所謂三摩　菩薩證入　常住寶陀</div>
<div class='lg-row'>寶陀山在　今之南海　世界有壞　此山不毀</div>
<div class='lg-row'>山居世界　云何不壞　誠由菩薩　心得自在</div>
<div class='lg-row'>心自在故　山亦堅固　境即是心　迷亦成悟</div>
<div class='lg-row'>故菩薩身　坐紫竹林　微風吹動　常演法音</div>
<div class='lg-row'>金沙布地　七寶為砌　功徳之香　白華泛瑞</div>
<div class='lg-row'>青青楊柳　四時常有　水盈淨瓶　塵不能垢</div>
<div class='lg-row'>潮音洞中　常顯神通　出沒無礙　其由履空</div>
<div class='lg-row'>磐陀石上　毫光常放　一切眾生　莫不仰望</div>
<div class='lg-row'>以仰望故　來者沿路　為求菩薩　作彼依怙</div>
<div class='lg-row'>菩薩大聖　感無不應　隨彼所求　惟願是聴</div>
<div class='lg-row'>欲演法音　先為現身　十法界象　不出一心</div>
<div class='lg-row'>蓋此一心　具無量身　此一一身　橫廣豎深</div>
<div class='lg-row'>此一分心　誰人不有　眾生循聲　自生過咎</div>
<div class='lg-row'>菩薩妙智　不同於世　從聞思脩　入三摩地</div>
<div class='lg-row'>無量劫中　證此圓通　超世出世　異而復同</div>
<div class='lg-row'>以由同故　能覺迷悟　眾生蒙此　遠離恐怖</div>
<div class='lg-row'>故菩薩身　或現千手　無非示現　眾生本有</div>
<div class='lg-row'>於一一手　各有一眼　眾生千現　亦復不减</div>
<div class='lg-row'>從此一千　增至八萬　普令眾生　即心成辦</div>
<div class='lg-row'>蠢蠢之曹　各具塵勞　即障顯徳　道固非遙</div>
<div class='lg-row'>既現身已　乃為說法　大小偏圓　渡河之筏</div>
<div class='lg-row'>身而無身　說而無說　澗畔松風　水中明月</div>
<div class='lg-row'>以無身故　無所不身　高低嶽瀆　普現色身</div>
<div class='lg-row'>以無說故　無所不說　遠近潮音　出廣長舌</div>
<div class='lg-row'>即此形聲　號曰普門　我於日用　無不見聞</div>
<div class='lg-row'>惟願菩薩　令我開悟　一超直入　妙莊嚴路</div>
</div></div>
<div class='div-other'><a id='mulu397' /><p style="margin-left:0em;text-indent:2em">釋傳如</p>
<p style="margin-left:0em;text-indent:0em;" class="lg-abnormal"><div class='lg-row'>大悲觀世音　成就自在力　於聲旋聞機　所亡聞性寂</div>
<div class='lg-row'>不啻泯前塵　能聞亦無住　無住之覺空　空覺盡圓極</div>
<div class='lg-row'>圓極生滅滅　是成真實滅</div>
<div class='lg-row'>即滅演妙相　以入微塵國　相由心妙故　無相無不相</div>
<div class='lg-row'>或現百千首　或現千萬臂</div>
<div class='lg-row'>所現目亦然　斯由本來具　或在極樂國　輔佐無量壽</div>
<div class='lg-row'>或在堪忍界　亦佐於寂默　釋尊已示滅　大士當何在</div>
<div class='lg-row'>南海中有山　其名小白華</div>
<div class='lg-row'>菩薩之妙身　現於山之上　山奚名白華　菩薩名自在</div>
<div class='lg-row'>以白離諸染　自在無煩惱</div>
<div class='lg-row'>以離染污故　能現一切境　以無煩惱故　能聖一切生</div>
<div class='lg-row'>故大士所證　身處或稱妙　依正微妙故　乃所謂普門</div>
<div class='lg-row'>誰謂我無耳　出流正奔逸</div>
<div class='lg-row'>誰謂我無心　煩惱正擾亂　誰謂我無處　所依皆染著</div>
<div class='lg-row'>展轉唯塵勞　曠劫沉障礙</div>
<div class='lg-row'>今唯大士歸　示我圓通境　悔昔聲色迷　眼耳莫易地</div>
<div class='lg-row'>今於音云觀　所視亦非色　知觀不住觀　是名觀世音</div>
<div class='lg-row'>了無住而住　是名觀自在</div>
</p></div>
<div class='div-other'><a id='mulu398' />
<p class='h3'>補陀海潮寺開山大智禪師碑</p><p class="byline">屠隆</p><p style="margin-left:0em;text-indent:2em">夫妙逹性宗，開智慧海，則解為朗炬；嚴淨佛事，入功徳林，則行為弘基。心炬不朗，則一切作為總屬人天有漏，何以燭理而爍羣昏？徳基不弘，則空虚見解徒騁<span class='corr'>棒</span>喝機鋒，何以實脩而圓萬徳？是故局功行而體昧空寂，雖以梁武之廣造㙮度僧，見呵初祖；倚狂慧而行染污邪，雖以善星之解十二部藏，難免泥犂。經不云乎，理因頓悟，乗悟併消；事非頓除，因次第盡。三摩禪那，以為妙悟；六度萬行，以為莊嚴。是諸經之總持，千聖之密印也。末法眾生，明道者多，行道者少。少室師甞記之：邇者，世智辯聰，竄入聖解；盲鞭瞎<span class='corr'>棒</span>，動託宗門。法師高登講座，戒行不持，而曰「吾舌吐蓮華，知人天之沾法雨」。縉紳沉身慾海，無業不作，而曰「我腹有貝葉，如慧日之消雪霜」。此適足揚韋馱之杵，奮北酆之筆爾。雲棲師作《崇行録》以救之，為慮深矣。補陀海潮寺住持大智禪師，靈心朗晳，戒徳孤高。披精進鎧，薰修翹勤於六時；建勇猛幢，功行加持於三寶。自幼嚴脩梵行，尊宿讓而傾心；亦以宿種善緣，道俗望而引領。曾興峩眉叢林，肅震旦之區；繼去鎣華雲水，寄巾瓶之迹。遂卓片石盖頂，巖霜裂膚。渴則飲海，饑則茹荼。砥行良苦，翹勤佛事。至徳不孤，歸者如市。遂營梵宮，遂奉大士；壯擬王居，麗如忉利。六時行功，僧徒翼翼；不肅而嚴，如守三尺。有威有儀，無怠無斁；戒壇清規，永可為式。一旦西逝，幢幡來迎；玉毫中見，蓮華上生。蛟龍夜泣，猿鶴哀鳴；師雖化矣，遺風故在。我瞻名山，僧規匪懈；松色經函，潮聲梵唄。和南禮佛，羯磨講戒；浩渺海壖，居然法界。</p>
</div>
<div class='div-other'><a id='mulu399' />
<p class='h3'>二大士傳</p><p class="byline">釋真一</p><p style="margin-left:0em;text-indent:2em">補陀潮音洞有二大士者，一現男子身，一現婦人身，面目黧黑，頭髮髼亂。萬曆三十三年，婦人以六月至山；男子禮九華，以十月至山。居於洞南之山頂石上，各以茅苫一蓬，高不過三尺。上漏下濕，匡坐其中，唯飲水茹蔬而已。人與之米，不辭；與之錢，亦不辭。有游衲至，竟散與之。或數日絕粒，亦不以為病。山中人以為丐者，莫之知也。余偕居士陳載卿夜至其所，默然與之坐，不通問訊，彼亦不驚。顧舉燈視之，惺然無昬睡狀。余始與之談，男子但笑而不言，婦人則隨叩隨答，不作道理會。而吐詞等，刀鋸莫可犯其鋒。問其姓名，則曰：「有甚姓名？」問其年紀，則曰：「有甚年紀？」問其何許人，則曰：「有何方所？」問其曾住何山，則曰：「住終南為久。」問其見何道理，則但曰：「眼見大海，耳聞風聲、雨聲、潮聲、鳥聲。」問其作何工夫，則曰：「有時想起觀世音，便念幾聲，餘則唯坐，坐中亦無甚做工夫處。」其言詞直捷如此，似胸中無一物者，余大駭之。春二月，人皆來謁洞，男女堵觀之曰：「汝軰各自安隱去，問我何為？」遂不見。</p>
</div></div></div>
</div><!-- end of div[@id='body'] -->
</body></html>