<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明州岳林寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu227' />
<p class='juan'>明州岳林寺志卷六</p><p class="byline">澹雪居士．顧岱（止菴）鑒定</p><p class="byline">奉川後學．戴明琮（璧城）纂輯</p>
<div class='div-other'><a id='mulu228' />
<p class='h1'>名釋</p>
<div class='div-other'><a id='mulu229' />
<p class='h2'>宗源傳</p><p class="byline">黃紹中<span class='note-inline'>(邑侯)</span></p><p style="margin-left:0em;text-indent:2em">宗源首座篤於修行，究明經論，能詩并擅草聖；一生直截提持，惟以法門鄭重。宋徽宗崇寧三年召曇振禪師，源隨入福寧殿，巾侍悉周。後臨終自書偈，筆力視平昔特勝。</p>
</div>
<div class='div-other'><a id='mulu230' />
<p class='h2'>饒道者傳</p><p class="byline">錢光祖<span class='note-inline'>(邑侯)</span></p><p style="margin-left:0em;text-indent:2em">宋紹興間有饒道者，不知何許人；目不識丁字，惟事禪那。參岳林文岳和尚，喝下得省。戊寅冬，寺閣俱燬，饒跪佛前，燃臂立誓募建崇寧閣，七載告成。及終，示微疾，沐浴入龕。說偈畢，於彈指上歘然火起自焚。是蓋得力於禪定以入滅者。</p>
</div>
<div class='div-other'><a id='mulu231' />
<p class='h2'>桂堂傳</p><p class="byline">陸經正<span class='note-inline'>(復古，進士)</span></p><p style="margin-left:0em;text-indent:2em">海慧，字桂堂，茸城陳氏子，骨格飄然。受具後遍參知識、名山，入超果楷公之室，機緣相契。上堂說法，付衣，復說偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>透徹吾宗向上機　崢嶸頭角奮雄威　興雲布雨從君去　普潤三千振祖基</div>
</p><p style="margin-left:0em;text-indent:2em">遂職以西堂。康熙丁巳延主盤龍，連丁[飢-几+((茲-卄)/几)]饉，翛然告退，住奉川余家笆。不踰年卧病，忽淨身書偈云：</p>
<p style="margin-left:0em;text-indent:0em;" class="lg-abnormal"><div class='lg-row'>歸去好　歸去好　閒花落地無人掃　鷓鴣聲裏夢還家　蝴蝶枝頭蘿月曉</div>
</p><p style="margin-left:0em;text-indent:2em">擲筆奄然而化。其語錄尚未入梓，有《禪餘草》行世。</p>
</div>
<div class='div-other'><a id='mulu232' />
<p class='h2'>天機傳</p><p class="byline">項强<span class='note-inline'>(恂如，孝廉)</span></p><p style="margin-left:0em;text-indent:2em">書記天機，西鄔化城院僧，俗隸鄞邑。性禀柔和，好讀莊老，而筆墨亦自可人。入岳林參楷菴和尚，痛加鉗錘，漸覺棒頭落處會悟。山中百廢具興，不辭勞苦。康熙己未授拂，遂得疾。一日清晨集眾，出缽資三十兩造普同塔。即午喚行者云：「我今去矣！」行者云：「何不說偈？」機云：「不說偈，難道去不成？」話畢，吉祥而逝。</p>
</div>
<div class='div-other'><a id='mulu233' />
<p class='h2'>幻夫傳</p><p class="byline">釋行紹<span class='note-inline'>(弘遠，住雪竇)</span></p><p style="margin-left:0em;text-indent:2em">幻夫珏禪師，岳林楷公嫡子也，俗系剡城樓隘，祝髮於大慕坪。幼好吟詩，逼似唐人口吻。及長參方，遍歷名山。入雲間結社，號「法門騷客」。歸隱龍溪，職典西堂。嘗救親割股，有《蓼莪篇》、《在田集》，廣布明州。卧病，擬放鰲，詩曰：</p>

<div class="lg regular" style="margin-left:0em;"><div class='lg-row'>曾在三山浮碧海　橫眠宇宙跨金橋</div>
<div class='lg-row'>明晨吐霧翻身去　頭角猙獰上九霄</div>
</div><p style="margin-left:0em;text-indent:2em">明早果示寂。乙丑暮春，宏音擕幻師靈骨至，乞余入塔，復述其概以識之。</p>
</div></div>
<div class='div-other'><a id='mulu234' />
<p class='h1'>塔銘</p>
<div class='div-other'><a id='mulu235' />
<p class='h2'>明州府奉化縣岳林定應大師塔銘<span class='note-inline'>(并序)</span></p><p style="margin-left:0em;text-indent:2em">崇寧五年，特自西省編修官，蒙恩除僉書武安軍節度判官㕔公事。以道遠累重，擬求一近地居。久之，有道人擕小浮圖像過，曰：「此聖僧也，方自外來，請售之。」家人輩不窮其語，遂與百金貸之，留佛室中。大觀改元，特得旨許免武安軍，命就部領邑來此。越三日，謁祠廟，至岳林寺崇寧閣，瞻禮定應師像，乃與前日所售浮圖像不異。由是感悟出處之不在人，而知定應師有若預報不爽也。因訪師出處之跡，得皇祐中逸民張浩與前縣令都公所撰行狀，及長者圓明錄偈頌示現之事。圓明曰：「定應歸寂二百年，今塔在縣東北封山。雖龕開人去，當年塋寢於此，願求文以銘其塔。」按：僧賛寧撰《高僧傳》，并劉繼業序事，歷歷可據，迄今存焉。蓋師之出處應現，與普照明覺同，而形性乃與菩提達摩、臨濟之普化等。人謂之慈氏應世，其詳不可得而知也。銘曰：</p>

<div class="lg regular" style="margin-left:0em;"><div class='lg-row'>定應法身若虛空　應物現形水月中</div>
<div class='lg-row'>混塵示眾皆妙智　程表莫測其高宏</div>
<div class='lg-row'>隨緣赴感證沙界　一肩布袋無內外</div>
<div class='lg-row'>卷舒舉放傳上根　喚醒迷途絕知解</div>
<div class='lg-row'>停雲寥廓忘今昔　清風自傳瓶與錫</div>
<div class='lg-row'>鳥跡乘空聲度垣　少林革履普化鐸</div>
<div class='lg-row'>演出菩提無量門　不開貌相起沉淪</div>
<div class='lg-row'>悟士須知端的處　寶燈續焰妙玄論</div>
<div class='lg-row'>有師圓明志堅固　修葺幾經歲月暮</div>
<div class='lg-row'>巖生雲兮岫生風　百世人依作甘露</div>
</div><p style="margin-left:2em">承議郎．知明州府奉化縣．管句學事兼兵馬司公事．管句勸農公事．黃特撰</p>
<p style="margin-left:2em">開法沙門圓明緝</p>
<p style="margin-left:2em">岳林賜紫住持．志宣立石</p>
</div>
<div class='div-other'><a id='mulu236' />
<p class='h2'>重刻定應大師塔銘文</p><p style="margin-left:0em;text-indent:2em">「定應大師」者，宋仁宗賜奉化縣布袋和尚號也。自唐末出現於世，至梁貞明三年，端坐說偈，示寂本寺。晉天福初，泉州莆田縣令王仁煦復見閩中，得其親寫一偈，後書九字云「不得狀吾相此即是真」，始知示寂偈相為符合，非彌勒佛之化身乎？皇宋熙寧三年，凡一百三十五祀，莆田裔孫鑄尚能寶藏之。晉安劉繼業摹其偈文，并寫大師像，刻石於宜春，遺其九字。元豐四年，沙門宗尚得其本，復刻石岳林寺內。踰年，承事郎呂振來監明州市舶，出其所藏九字，遺住持沙門如恂於偈後。蓋閩中所書真本也。恂以幻相非和尚意，命去之。乃移偈新石，後附九字，將使見聞之者悟諸相之非相，非徒為好事也。考諸傳記，歷有明徵。惟縣令黃特所撰塔銘石刻，久而隳冺。往往主席者雖有志摹勒，或作而復輟。今住持復菴初禪師，開法經年，取為已任，校其正文，創亭於塔祠前，購堅珉而重鐫之，以崇舊觀。季潭泐公書丹，一初仁公篆額，皆相其成也。夫大士之神化奕奕，在人耳目間，豈尋常世諦語言文字所能增損？然四方禮拜者，苟無登載，究知聖迹，殊不愜其向慕之誠。況大師入滅以來幾五百載，而岳林香火賴以不墜。復菴汲汲焉注意於斯，可謂知所本矣。予竊獲親見之，將以結龍華會中參慈氏之勝緣，非至幸歟？</p>
<p style="margin-left:2em">洪武二十四年歲在辛未二月八日，前台州瑞巖寺沙門存義識</p>
<p style="margin-left:2em">岳林嗣法住持守初重立</p>
</div>
<div class='div-other'><a id='mulu237' />
<p class='h2'>鼎建普同塔銘<span class='note-inline'>(有序)</span></p><p class="byline">釋真承</p><p style="margin-left:0em;text-indent:2em">在昔姬文垂掩骼之仁，莘野抱納溝之恥，書有明徵，可攬而誦也。矧我如來以慈悲度世，頑艶殊科，統歸一致，為其苖裔者勿思繼述慈悲，一肩擔荷，汗顏莫甚！兹岳林彌勒道場遡自五季梁代以還，綿歷不知凡幾，而普同塔曾未之前聞。豈當時無暇旁及？抑留以待後之學者補其缺略歟？余於癸丑應檀那請，勉主斯席，積燬新創，土木驟興，且物力維艱，捉襟露肘，人亦未免誚譏，而余安之若性，何也？既已圓頂方袍，而下儷於圈牢蒭豢，大知其不可也。所以數年內，披榛範土，鳩工庀材，整葺殿宇，莊嚴金相，竭蹶不遺餘力，僉曰：「落成汔可少休矣！」然委積殘骸，風雨不蔽，中心耿耿，夙夜靡寧；用是搜括枯囊徒天機助資外，并募諸賢，建普同塔於寺之東園。時康熙乙丑十月望日吉辰也。蓋至是而余之心乃大安。今日者，骨安有口？以無口之口念無字經，適凖西來不立文字之程。骨安有手？以無<span class='corr'>手</span>之手輪如意珠，堪嘲象罔求珠之誤。骨安有足？以無足之足朅來如飛，竊比赤白乘雲之致。骨安有眼？以無<span class='corr'>眼</span>之眼視於無形，有何露柱燈籠之憾？骨安有耳？以無耳之耳聽於無聲，自恰太音正希之旨。總之，骨已無身，以無身之身，逍遙於廣漠之野，出入於無何有之鄉，永脫有身是苦之患。序畢而復系之以銘。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>塔之中　倥倥侗侗　風雨密不通　塔之外　矗天三峰　日月時過從</div>
<div class='lg-row'>塔之右　臨梵王宮　朝暮兮鼓鐘　塔之左　陸廟神封　畫棟兮盤龍</div>
<div class='lg-row'>金沙湧兮溶溶　潮水環兮潀潀</div>
<div class='lg-row'>挺翠柏兮偃蒼松　靈骨呈祥兮牛斗之墟紫氣衝</div>
</p>
<p class='juan'>明州岳林寺志卷六終</p></div></div>
<div class='div-xu'><a id='mulu238' />
<p class='h1'>後序</p><p style="margin-left:0em;text-indent:2em">彌勒，天下之彌勒也。若溯其化身之處，則必以吾剡岳林為重。余嘗閱〈彌勒傳〉、〈封山碑〉，洎家司成公〈千佛閣記〉，僅得其住持大概，恐達士高真慕名山、禮活佛而來游兹土者，未悉布袋始終，山川勝蹟非所以傳示後世也。久欲彚訂志書，與雪竇、雁宕、天台諸山志並垂不朽，惜為貧驅未暇。一日，方丈茶次，楷和尚曰：「寺肇蕭梁迄今千有餘載，燬復屢更，非有以志之，則今之廢而復興者，安知其後之不興而復廢，令活佛道場零落滅沒於荒煙蔓草間，得不如今之悼昔乎？」遂謬承是役。歲丙寅，假館吳學士家，不避寒暑，草創分編為二。至丁卯夏，初稿脫方告竣。適蓉湖澹雪先生覽勝而來，棲遲兹地，與吾師莫逆交。蒲團、佛火、茗椀、爐香之下，輒取而較定之，釐為六卷。倘亦彌勒有靈，默邀先生之鴻文以光厥集哉！今而後，浮圖殿閣、異蹟奇觀，盡從先生筆尖點出，為布袋一放大光明也。讀者須另具隻眼。</p>
<div style="margin-left:2em">康熙丁卯仲秋日戴明琮敬題　<img src='../images/GA015pb178_01.gif' alt='GA015pb178_01.gif' /></div>
</div>
</div><!-- end of div[@id='body'] -->
</body></html>