<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明州岳林寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' /><p style="margin-left:0em;text-indent:2em">岳林寺位於浙江奉化縣治東北之三山中，縣治雉門之東為龍溪，溪自鎮亭發源，由惠政橋繞至寺前。三山為岳林之主峰，其脈自南來，入廣平源，過峽卽三山，高有丈許。梁大同二年（五三六）於龍溪之西建崇福院，唐相李紳書額，會昌中（八四一－八四六）毀，宣宗大中二年（八四八）閒曠禪師徙建溪東，改岳林寺。僖宗時（八七四－八八八）有僧遊寓常擕布袋乞食，人稱為「歡喜和尚」，自號「長汀子」，至貞明三年（九一七）坐東廊磐石說偈而逝，眾僧神異之，寺乃以彌勒道場為俗所重，為明州三大佛教聖地之一。宋眞宗大中祥符八年（一〇一五）賜額「大中岳林禪寺」，徽宗賜號「崇寧閣」。元、明兩代，興廢屢更，至清康熙十二年（一六七三）楷菴和尚入院，大暢宗風，皈依雲集，重新殿閣。楷公和尚以舊無寺志，乃請戴明琮草創，明琮於康熙二十五年（一六八六）假館吳學士家，纂輯志稿，次年（一六八七）夏初稿告竣，時澹雪居士顧岱攬勝茲寺，乃取以校定，釐為六卷，分目為十：寺圖、梵宇、名勝、古蹟、法產、法系、藝文、詩賦、名釋、塔銘。寺圖所繪乃康熙間之現觀，劉鴻聲撰圖說以附之。梵宇記岳林禪寺及其殿閣堂院之建置沿革。名勝記此寺之勝槪。古蹟記大鐘、布袋和尚行臥處、彌勒湼槃石等。法產則記田、地、山、丁、口之實數。法系記自唐之閒曠達至清康熙間楷菴承，共記二十二位禪師。藝文一門，收序、記、傳三目。詩賦一門，請啟、募疏附焉。名釋一門，傳宗源、饒道者、桂堂、天機、幻夫之行誼。塔銘一門錄定應大師與鼎建普同之塔銘。集康熙以前本寺文獻之大成。茲據國立中央圖書館藏清康熙間刋本景印。</p>
</div>
<div class='div-other'><a id='mulu3' /><p style="margin-left:0em;text-indent:2em"><span class='corr'>敕</span>賜大中岳林禪寺</p>
</div>
<div class='div-other'><a id='mulu4' />
<div class='div-xu'><a id='mulu5' />
<p class='h2'>序</p><p style="margin-left:0em;text-indent:2em">按浙省志書，明州著三佛地，其一彌勒道塲。世所傳長汀子恒攜布袋自隨，游行度世，遺蹟奉化縣勅建岳林寺是也。寺創唐大中，自僖宗朝迄今約八百餘載，其間興壞屢更，而封山一片石，香火巍然獨存。雖販夫村婦，無不知有活佛隱身處，敬禮之恐後。噫嘻，何其神哉！葢天下無二道，聖人無兩心，三□□□□□□□莫為之前，雖美弗彰；莫為之後，雖盛不傳。嗣法之隆替亦難言矣。丁卯夏季，余以放廢，落拓江湖間，遇楷公和尚於岳林。晤對經旬，相視莫逆。其後長汀而振法者，非斯人而誰歟？奉邑土瘠民貧，俗儉朴。康熙初，寺僧因逋糧他徙，以故寮舍盡傾，殿閣皆置瓦礫中。楷公杖錫來此，出其法力，悉舉而新之，耳目改觀。時邑中士大夫及鄉里父老，無不以是為楷公頌。而余之所以頌楷公者固不在是。方今世教波靡、人心陷溺。彼金玉其外、敗絮其中者，未嘗不卓然自命主持法輪；求其能澹樸如、實證無相、成己兼成物者，蓋亦罕矣！以余觀楷公於書無所不窺，於事無所不歷，於心無所不空，於世無所不度，固將矯斯世之積弊，以振聾發瞶、亷頑立懦，此雙林大士亦當為額首稱道、歡喜接引者也。余獨訝彌勒世尊示現塵寰，雖酒壚屠肆，其隨口指授皆法印心宗；乃誠信皈依者僅得蔣摩訶一人。足徵耳食者多，慧眼正復不易。余性根久錮，今得謝棄一切，與楷公叅究大事因緣，且獲瞻依法像、頂禮定應寶塔，則又余之私幸也。夫戴子葺志成，遂書此以為序。</p>
<div style="margin-left:2em">旹康熙二十有六年，歲次丁卯，六月望日，澹雪居士顧岱止菴撰　　<img src='../images/GA015pb006_01.gif' alt='GA015pb006_01.gif' />　　<img src='../images/GA015pb006_02.gif' alt='GA015pb006_02.gif' /></div>
</div>
<div class='div-xu'><a id='mulu6' />
<p class='h2'>岳林寺志序</p><p style="margin-left:0em;text-indent:2em">剡上以彈丸小邑僻處海隅，其俗儉陋而民淳，無錦繡珠玉之飾、泉刀枲布魚鹽之饒，無園林陂池臺榭為燕樂之所，無琳宮貝宇極金碧莊嚴之觀。正如子瞻在儋州時，大率皆無耳。予才識闇淺，竊幸兹土僻簡，可安吾拙。兩年來，公庭閴寂，吏抱文牘判紙尾外無他事，然亦鹿鹿無寧時。聞雪竇山水奇秀，為東南絕勝，思一登其而未有暇也。東郊外距城三里有岳林寺，長吏迎春講社，歲一至再至焉。予見其殿閣嵯峨，左右禪房歷歷備具，雖悃愊無華，而花竹暢茂，差可游息。顧謂諸父老曰：「此奉邑之所絕無者，而何以有是哉？」或告之曰：「是唐大中時勅建，布帒老人顯化處，鞠為茂草久矣。近庀材而更新之，惟和尚楷菴是賴。」楷公曰：「山衲何功之有？實藉雲間諸檀那廣種福果、前邑侯曹公護持之力居多！」予不覺瞿然曰：「是何言之謙而避之㴱也！凡物之成壞有數，而興廢在人；若非道力超羣、法緣幅凑，曷由致是？」越一年，丁卯，楷菴手一編示予曰：「岳林舊無志書，今寺已落成，法鼓復振，恐湮沒無攷，不得有傳於後，是以璧城志之。」請予文弁其首，予曰：「可哉，子之遠慮也！」今上振興文教，命諸儒臣纂輯《一綂志》，海內名山古剎，俱搜採編入。岳林彌勒道場為四明法窟，則寺志誠不可少！况予同鄉賢士大夫好善樂施，前輩曹公教養元元，共成不朽盛事。楷菴經營有年，手口卒荼，誠孚遐邇，非衲子時輩所可及。則昔日所無，不妨為今之所有。是皆不可以不記也，於是乎書！</p>
<p style="margin-left:4em">錫山施則曾（省園氏）題</p>
<div style="margin-left:7em"><img src='../images/GA015pb012_01.gif' alt='GA015pb012_01.gif' />　<img src='../images/GA015pb012_02.gif' alt='GA015pb012_02.gif' /></div>
</div>
<div class='div-other'><a id='mulu7' />
<p class='h2'>明州岳林寺志目錄</p>
<ul class="no-marker">
<li>卷一
<ul class="no-marker">
<li>寺圖</li>

<li>梵宇</li>
</ul></li>

<li>卷二
<ul class="no-marker">
<li>名勝</li>

<li>古蹟</li>
</ul></li>

<li>卷三
<ul class="no-marker">
<li>法產</li>

<li>法系</li>
</ul></li>

<li>卷四
<ul class="no-marker">
<li>藝文<span class="note-inline">(序、記、傳)</span></li>
</ul></li>

<li>卷五
<ul class="no-marker">
<li>詩賦<span class="note-inline">(請啟、募疏、附)</span></li>
</ul></li>

<li>卷六
<ul class="no-marker">
<li>名釋</li>

<li>塔銘</li>
</ul></li>
</ul></div>
<div class='div-other'><a id='mulu8' /><p style="margin-left:0em;text-indent:2em"><span class='corr'>敕</span>賜大中岳林禪寺</p>
<div style="margin-left:2em"><img src='../images/GA015pb016_01.gif' alt='GA015pb016_01.gif' /></div>
<div style="margin-left:2em"><img src='../images/GA015pb017_01.gif' alt='GA015pb017_01.gif' /></div>
<div style="margin-left:2em"><img src='../images/GA015pb018_01.gif' alt='GA015pb018_01.gif' /></div>
<div style="margin-left:2em"><img src='../images/GA015pb019_01.gif' alt='GA015pb019_01.gif' /></div>
</div>
<div class='div-other'><a id='mulu9' />
<p class='h2'>岳林圖說</p><p style="margin-left:0em;text-indent:2em">岳林建于晚唐，舊時紺宇珠宮遺圖尚在，明季衰廢不可復睹矣。自楷公中興，締造增煥，因編寺志，繪圖以弁於首。蓋岳林居縣治東北，種一邑之龍秀，繪寺必先繪縣治，其發源也。雉門之東為龍溪，惠政橋而下，金沙擁秀水、寺門。殿閣巍峩、廻廊修整，披圖而見楷公拮搆苦心矣。西為封山彌勒真身在焉，乃寺之祖隴，固當與寺俱傳。至若陸公祠、普惠寺、普同塔，形勢相附，例應繪。後為三山、廣平湖，寺之坐山入之尺幅中矣。東為長汀，金鐘屹峙、錐塔砥流，善塘之拱護、驛道之紛馳，并繪之以集其全。一圖一書而志乃成。于是乎招提勝槩盡從摩詰點染出矣！</p>
<p style="margin-left:14em">邑人劉鴻聲識</p>

<p class='juan'>明州岳林寺志卷一</p><p class="byline">澹雪居士．顧岱（止菴）鑒定</p><p class="byline">奉川後學．戴明琮（璧城）纂輯</p></div></div>
<div class='div-other'><a id='mulu10' />
<p class='h1'>梵宇</p>
<div class='div-other'><a id='mulu11' />
<p class='h2'>岳林禪寺</p><p style="margin-left:0em;text-indent:2em">古志，寺距縣北五里，梁大同二年始創溪西，名崇福院。唐相李紳書額，會昌中毀。大中二年<span class='note-inline'>(歷志載三年，誤)</span>閒曠禪師徙建溪東，改岳林寺。僖宗時，有僧遊寓，常擕布袋乞食，人稱為歡喜和尚，自號長汀子。至貞明三年，坐東廊磐石，說偈而逝。宋真宗祥符八年，賜額「大中岳林禪寺」。仁宗賜御製書札。徽宗賜號「崇寧閣」。文岳禪師建，有十景題閣，後燬復建。元至元十九年九月閣崩，住持梵中重搆。明永樂癸卯火。宣德正統時修復。萬曆間又火，南禪師同僧萬金等重建大殿崇寧閣。皇清順治間，自閒、天伊、解齊諸禪師相繼主持寺事。後寺僧因官逋他徙，寺<span class='corr'>圮</span>。康熙十二年癸丑，檀護敦請楷菴和尚入院，大暢宗風，皈依雲集；創天王殿、方丈、大殿兩廂，又造普同塔，百廢具舉。臬司印周王公碑記。</p>
</div>
<div class='div-other'><a id='mulu12' />
<p class='h2'>大雄寳殿</p><p style="margin-left:0em;text-indent:2em">明萬曆三十六年戊申九月二十六日，住持南禪師同萬金、萬全捐貲協建。計七楹，高六十二尺，縱九十八尺，廣一百二十四尺。康熙庚申，臬司印周王公重新舊額「勅賜大中岳林禪寺」八字。</p>
</div>
<div class='div-other'><a id='mulu13' />
<p class='h2'>崇寧閣</p><p style="margin-left:0em;text-indent:2em">明崇禎三年二月初十日，僧守愚、法緣重建。計七楹，高五十二尺，縱七十四尺，橫一百二十四尺。中五楹，上供千佛，下供彌勒大像；左閣為祖堂，餘為首事寮。中有「大光明藏」、「古崇寧閣」、「彈指門開」等額。</p>
</div>
<div class='div-other'><a id='mulu14' />
<p class='h2'>兠率宮</p><p style="margin-left:0em;text-indent:2em">址遺千佛閣後。剙自定應大師，今<span class='corr'>圮</span>。</p>
</div>
<div class='div-other'><a id='mulu15' />
<p class='h2'>天王殿</p><p style="margin-left:0em;text-indent:2em">七楹。高五十二尺，縱六十三尺，廣一百二十四尺。中三間供天王，東為雜務寮，西為雲水堂。康熙十五年丙辰建。</p>
</div>
<div class='div-other'><a id='mulu16' />
<p class='h2'>方丈</p><p style="margin-left:0em;text-indent:2em">居崇寧閣左，共五楹。高二十五尺，縱四十二尺，廣八十九尺。左右各廂五楹，左為指南軒，右侍寮。康熙戊午年建。</p>
</div>
<div class='div-other'><a id='mulu17' />
<p class='h2'>禪堂</p><p style="margin-left:0em;text-indent:2em">五楹。即崇寧閣下，基址在方丈前。</p>
</div>
<div class='div-other'><a id='mulu18' />
<p class='h2'>祖堂</p><p style="margin-left:0em;text-indent:2em">即崇寧閣左。康熙丁卯春上堂安座。</p>
</div>
<div class='div-other'><a id='mulu19' />
<p class='h2'>伽藍堂</p><p style="margin-left:0em;text-indent:2em">大殿前左。康熙戊午年建。戴元賢題曰「正氣冲霄」。</p>
</div>
<div class='div-other'><a id='mulu20' />
<p class='h2'>祖師堂</p><p style="margin-left:0em;text-indent:2em">大殿前右。康熙辛酉年建。</p>
</div>
<div class='div-other'><a id='mulu21' />
<p class='h2'>應供堂</p><p style="margin-left:0em;text-indent:2em">五楹，在大殿左。康熙戊午年建。</p>
</div>
<div class='div-other'><a id='mulu22' />
<p class='h2'>日新堂</p><p style="margin-left:0em;text-indent:2em">大殿前左，五楹。康熙己未年建。</p>
</div>
<div class='div-other'><a id='mulu23' />
<p class='h2'>香積廚</p><p style="margin-left:0em;text-indent:2em">五楹，在大殿左。舊存二。</p>
</div>
<div class='div-other'><a id='mulu24' />
<p class='h2'>客堂</p><p style="margin-left:0em;text-indent:2em">大殿前右，五楹。供大悲像。康熙辛酉年建。</p>
</div>
<div class='div-other'><a id='mulu25' />
<p class='h2'>至善堂</p><p style="margin-left:0em;text-indent:2em">為崇寧右輔，三楹。安住戒師，舊存。</p>
</div>
<div class='div-other'><a id='mulu26' />
<p class='h2'>湼槃堂</p><p style="margin-left:0em;text-indent:2em">在祖師堂側，計二楹。</p>
</div>
<div class='div-other'><a id='mulu27' />
<p class='h2'>茶房</p><p style="margin-left:0em;text-indent:2em">崇寧閣右，計三楹。舊存。</p>
</div>
<div class='div-other'><a id='mulu28' />
<p class='h2'>庫房</p><p style="margin-left:0em;text-indent:2em">崇寧閣左，三楹。康熙戊午年建。</p>
</div>
<div class='div-other'><a id='mulu29' />
<p class='h2'>浴室、淨房、碾磨坊、田寮、園房</p><p style="margin-left:0em;text-indent:2em">十三楹，俱在茶房後。康熙戊午年建。</p>
</div>
<div class='div-other'><a id='mulu30' />
<p class='h2'>鐘樓</p><p style="margin-left:0em;text-indent:2em">天王殿左，高五丈餘。元天曆三年鑄成，銅萬觔有奇。<span class='note-inline'>(聲聞二十里。僧越凡司鐘不法，邑侯蔡公復歸常住。康熙乙丑年，用價貳拾肆兩贖田肆畝。丁卯春重修。)</span></p>
</div>
<div class='div-other'><a id='mulu31' />
<p class='h2'>輪藏</p><p style="margin-left:0em;text-indent:2em">與鐘樓相對，在天王殿右，所以藏經者。中置轉輪，畵柱雕龍。時或轟雷閃電帶雨發聲，亦一奇也。唐布袋和尚建，順治間毀。</p>
</div>
<div class='div-other'><a id='mulu32' />
<p class='h2'>山門</p><p style="margin-left:0em;text-indent:2em">在天王殿前，五楹。今<span class='corr'>圮</span>。</p>
</div>
<div class='div-other'><a id='mulu33' />
<p class='h2'>幻住經堂</p><p style="margin-left:0em;text-indent:2em">本寺之左。水南湘禪師所建，今<span class='corr'>圮</span>。</p>
</div>
<div class='div-other'><a id='mulu34' />
<p class='h2'>鐘樓經堂</p><p style="margin-left:0em;text-indent:2em">寺左數十武，即鐘樓下。三楹兩廂，今存。</p>
</div>
<div class='div-other'><a id='mulu35' />
<p class='h2'>塔院</p><p style="margin-left:0em;text-indent:2em">三山園左，面挹廣平湖。正三楹，㫄各五楹。坐乾向巽，乃楷菴老人壽藏也。自題曰「宴然」。康熙癸亥年造。</p>
</div>
<div class='div-other'><a id='mulu36' />
<p class='h2'>普同塔</p><p style="margin-left:0em;text-indent:2em">寺園之東，坐卯向酉。砌石為藏，三頂三壙。康熙乙丑年造。</p>
</div>
<div class='div-other'><a id='mulu37' />
<p class='h2'>寶塔</p><p style="margin-left:0em;text-indent:2em">天王殿前，龍眼池側。左右兩座，高四丈餘。相傳謂之龍角，布袋和尚遺蹟也。</p>
<p style="margin-left:0em;text-indent:2em">又山門前浮圖七座<span class='note-inline'>(其一久毀)</span>。</p>
</div>
<div class='div-other'><a id='mulu38' />
<p class='h2'>彌陀亭</p><p style="margin-left:0em;text-indent:2em">寺左。道旁有彌陀石像，高可八尺。其亭鄰義塜，遠近居民謂能為禍福，皆祀以雞黍。解齊大師入院，見薦牲者殊穢褻，遂說偈，火其像，亭亦燬。</p>
</div>
<div class='div-other'><a id='mulu39' />
<p class='h2'>佛塔亭</p><p style="margin-left:0em;text-indent:2em">封山之腹，距寺三里。梁貞明間建大殿五楹，結龕為窣堵波。亭中塑布袋和尚、十八兒童環遶之。四圍石座，彌勒法身藏焉。後圓明禪師重新塔亭，里人馮斯道、何智施山地，增擴其基，忽發異光；掘之獲黃色淨瓶、六環錫杖，制度奇古，觀者太息。有司上其事，敕賜「定應大師塔」。康熙十七年，住持如暢，同徒性聞，復新中塔，建左廂三楹供關聖，右廂七楹供祖師，外為客寮。理刑黃端伯題曰「分身揚化」，邑侯孫嗣先題曰「常羊淨土」，邑令夏時正題曰「真跡傳宗」，大參鄔鳴雷題曰「勅賜定應大師之塔」，邑侯蔡毓秀題曰「佛化真境」，進士俞廷瑞題曰「古佛重來」，牧雲門禪師題曰「龍華現相」。</p>
</div>
<div class='div-other'><a id='mulu40' />
<p class='h2'>定應塔院</p><p style="margin-left:0em;text-indent:2em">封山之麓。順治五年，僧三笋重建大殿，邑令王奐書疏。左廂五楹，供伽藍祖師，今<span class='corr'>圮</span>。右廂為齋堂；後二十餘楹，客堂、廚房并各寮。康熙丁卯，如暢、性聞建山門。</p>
</div>
<div class='div-other'><a id='mulu41' />
<p class='h2'>奉師塔</p><p style="margin-left:0em;text-indent:2em">寺北六里，在應家山東。創自蔣摩訶居士，明季毀。康熙乙卯年，僧恒泰，同徒聞悅，重興三楹兩廡，莊嚴佛相，修古洞塔，并置產若干。石城編修陳捷撰記。</p>
</div>
<div class='div-other'><a id='mulu42' />
<p class='h2'>青雲菴</p><p style="margin-left:0em;text-indent:2em">寺西六十里，石門銀坑嶺側，徐宅所施。順治間，僧真寂（字體常），始創精廬供佛。今為岳林退居。</p>
</div>
<div class='div-other'><a id='mulu43' />
<p class='h2'>柴菴</p><p style="margin-left:0em;text-indent:2em">在城西嶴相去十里。山八十餘畞，內四十畝錢偉才所施。屋三楹兩廊，康熙庚申年建。</p>
</div>
<div class='div-other'><a id='mulu44' />
<p class='h2'>岳林莊</p><p style="margin-left:0em;text-indent:2em">求村十字塘，距寺八十里。布袋和尚以囊沙壘為塘，塘成如石，以捍海潮。仍設三碶以禦旱潦。塘內得田二千餘畝，每歲收穫給僧徒。歲久，碶塘為潮所衝，悉成海塗。康熙間奉旨遷海，僅存田三十三畝、地四十三畝、山五百畝。順治初，莊屋廢，今重復。</p>
</div>
<div class='div-other'><a id='mulu45' />
<p class='h2'>普惠莊</p><p style="margin-left:0em;text-indent:2em">寺東浦口。莊二，東西各一。計田四百三十畝。至明季，田莊為房僧盡廢。西莊址為豪右所奪，東莊址尚存。康熙十八年，岳林常住新置田三十餘畝。</p>
<p style="margin-left:0em;text-indent:2em"><span class='note-inline'>(右寺中，已建者錄其實，未建者存其名；昔所建而今不必建者亦附載之，以識舊蹟云爾。)</span></p>
</div></div>
<p class='juan'>明州岳林寺志卷一終</p>
</div><!-- end of div[@id='body'] -->
</body></html>