<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明州岳林寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu46' />
<p class='juan'>明州岳林寺志卷二</p><p class="byline">澹雪居士．顧岱（止菴）鑒定</p><p class="byline">奉川後學．戴明琮（璧城）纂輯</p>
<div class='div-other'><a id='mulu47' />
<p class='h1'>名勝</p>
<div class='div-other'><a id='mulu48' />
<p class='h2'>三山</p><p style="margin-left:0em;text-indent:2em">岳林主峰也。脉自南來，入廣平湖，過峽為三山。高丈許，松篁掩映，花鳥爭香。</p>
</div>
<div class='div-other'><a id='mulu49' />
<p class='h2'>龍溪</p><p style="margin-left:0em;text-indent:2em">自亭發源，由惠政橋至寺前，循栗樹塘，抵金鐘墪。屈曲環抱，夾岸蘆花，遊人競渡。</p>
</div>
<div class='div-other'><a id='mulu50' />
<p class='h2'>廣平湖</p><p style="margin-left:0em;text-indent:2em">唐奉化令宋嗣宗係文景公璟之曾孫，卜居邑東斗門。不忘其祖，故名湖曰廣平。在三山左。元至元間，取資國堰水入湖，溉田二千餘畝。延祐庚申，知州事馬公浚之。至正中，郡侯李公復開利甚溥。宋榮詩云：「相業何人補？湖光自古流。」</p>
</div>
<div class='div-other'><a id='mulu51' />
<p class='h2'>龍眼池</p><p style="margin-left:0em;text-indent:2em">在天王殿前。左右二池，周圍三丈許。相傳謂之龍眼，大旱不竭。真宗禪師詩曰：「欲知慈氏靈湫遠，龍眼雙池萬古明。」</p>
</div>
<div class='div-other'><a id='mulu52' />
<p class='h2'>封山</p><p style="margin-left:0em;text-indent:2em">脈自大雷來，逶迤而至日嶺。側起一峰，遞轉為數峰。嶄然突起，曰青錦山，又名蓮華巖。左開一面，體勢雄壯，曰封山。茂竹蒼松，蔚然深秀。中建佛塔亭，布袋和尚真身隱此，有鉢盂古迹存焉。</p>
</div>
<div class='div-other'><a id='mulu53' />
<p class='h2'>淨土池</p><p style="margin-left:0em;text-indent:2em">在天王殿右，廣可丈許。芙容繞岸，綠樹埀陰。</p>
</div>
<div class='div-other'><a id='mulu54' />
<p class='h2'>長汀渡</p><p style="margin-left:0em;text-indent:2em">距寺五里。水出龍溪，潮通北渡。布袋老人曾浴此，與羣兒嬉。長汀子所由名也。</p>
</div>
<div class='div-other'><a id='mulu55' />
<p class='h2'>金沙灘</p><p style="margin-left:0em;text-indent:2em">即寺前左首。灘湧石沙，色如金。廣數十丈。樓㙜瞰碧，鷗鳥迎人。水南禪師詩曰：</p>

<div class="lg regular" style="margin-left:0em;"><div class='lg-row'>兩岸樓臺不一家　年年流水泛金沙</div>
<div class='lg-row'>幾囘曳杖閒中望　石上青苔覆落花</div>
</div></div>
<div class='div-other'><a id='mulu56' />
<p class='h2'>惠政橋</p><p style="margin-left:0em;text-indent:2em">距寺左一里。宋乾道中建，復壞。大觀中，架木為梁，覆以屋，攺今名。廢興凡五次，載縣志。</p>
<p style="margin-left:0em;text-indent:2em">皇清康熙五年，邑令張奎胤延解齊大師重建，綿延二十間。南接台溫，北通寧紹，奉邑之雄鎮也。</p>
</div>
<div class='div-other'><a id='mulu57' />
<p class='h2'>金鐘墪</p><p style="margin-left:0em;text-indent:2em">寺北五里，長汀之下。或傳錢氏載大金鐘過此沉焉，漲沙成墪。墪絕小，下有龍潭。六月二十日，有司致祭。林木頗茂，雖山泉衝盪，亦無損。見志兀誌。</p>
</div>
<div class='div-other'><a id='mulu58' />
<p class='h2'>耀碑潭</p><p style="margin-left:0em;text-indent:2em">去寺一里，在大溪之西。父老相傳「官清則碑現」，載寰宇紀。</p>
</div></div>
<div class='div-other'><a id='mulu59' />
<p class='h1'>古蹟</p>
<div class='div-other'><a id='mulu60' />
<p class='h2'>大鐘</p><p style="margin-left:0em;text-indent:2em">沙門景湘水南氏識曰：</p>
<p style="margin-left:0em;text-indent:2em">余住持岳林十有三載，經營鑄造已渉九年，凡募化隨緣，錙銖所得，輒運寺中。於天曆三年庚午四月二十日穀旦，方得告成。敬為之述其事而系以銘曰：</p>

<div class="lg regular" style="margin-left:0em;"><div class='lg-row'>晨昏扣擊　警醒愚蒙　[宋-木+免]親平等　俱出樊籠</div>
<div class='lg-row'>隨喜聞見　耳覺圓通　旌之我銘　祖室攸崇</div>
<div class='lg-row'>幽冥息苦　塵刦靡窮</div>
</div></div>
<div class='div-other'><a id='mulu61' />
<p class='h2'>洗面石</p><p style="margin-left:0em;text-indent:2em">長二丈，濶四尺二寸，深四寸。可以出水，并石魚四尾安置茶房門首。左刻「梁貞明四年三月八日吉旦」。</p>
</div>
<div class='div-other'><a id='mulu62' />
<p class='h2'>布袋和尚行卧處</p><p style="margin-left:0em;text-indent:2em">在封山中塔後。路旁石巖處，鉢盂、足跡隱隱猶存。</p>
</div>
<div class='div-other'><a id='mulu63' />
<p class='h2'>娑羅樹</p><p style="margin-left:0em;text-indent:2em">定應大師手植。歷唐、宋、元，寺幾經灰燼，樹獨無恙。明季枝葉凋零，至楷老人入院，仍復暢茂。騷客多所題贈。雲間鷹垂周公撰記。康熙乙丑春，方丈前忽生一小株，眾異之，今並列云。</p>
</div>
<div class='div-other'><a id='mulu64' />
<p class='h2'>彌勒涅槃石</p><p style="margin-left:0em;text-indent:2em">梁貞明三年三月三日，布袋和尚涅槃。此石方四尺五寸，安置千佛閣下。順治間，提督田公駐劄，為兵所損，尚存片碣焉。</p>
</div></div>
<p class='juan'>明州岳林寺志卷二終</p>
</div><!-- end of div[@id='body'] -->
</body></html>