<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明州岳林寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu65' />
<p class='juan'>明州岳林寺志卷三</p><p class="byline">澹雪居士．顧岱（止菴）鑒定</p><p class="byline">奉川後學．戴明琮（璧城）纂輯</p>
<div class='div-other'><a id='mulu66' />
<p class='h1'>法產</p>
<div class='div-other'><a id='mulu67' /><p style="margin-left:0em;text-indent:2em">岳林寺清丈田、地、山、人丁實數</p>
</div>
<div class='div-other'><a id='mulu68' />
<p class='h2'>田</p><p style="margin-left:0em;text-indent:2em">共壹百陸拾壹畝玖厘陸毫</p>
</div>
<div class='div-other'><a id='mulu69' />
<p class='h2'>地</p><p style="margin-left:0em;text-indent:2em">共壹百壹畝壹分伍厘貳毫</p>
</div>
<div class='div-other'><a id='mulu70' />
<p class='h2'>山</p><p style="margin-left:0em;text-indent:2em">共叁百柒拾玖畝陸分</p>
</div>
<div class='div-other'><a id='mulu71' />
<p class='h2'>丁</p><p style="margin-left:0em;text-indent:2em">共捌丁壹分貳厘</p>
</div>
<div class='div-other'><a id='mulu72' />
<p class='h2'>口</p><p style="margin-left:0em;text-indent:2em">共貳拾壹口陸分捌厘</p>
<p style="margin-left:2em">按：明嘉靖十一年，謝澭纂《奉化縣志》，為岳林首剎常住田叁千肆百伍拾貳畝，山壹千壹百拾貳畝陸分。今廢。</p>
</div></div>
<div class='div-other'><a id='mulu73' />
<p class='h1'>法系</p>
<div class='div-other'><a id='mulu74' />
<p class='h2'>梁</p><p style="margin-left:0em;text-indent:2em">大同二年，僧始創溪西，名崇福院。姓氏無考。</p>
</div>
<div class='div-other'><a id='mulu75' />
<p class='h2'>唐</p>
<div class='div-other'><a id='mulu76' />
<p class='h3'>閒曠達禪師</p><p style="margin-left:0em;text-indent:2em">諱延達，四川人。少時聰穎，性質孤高。後出塵，遍參法席。大中二年，徙建溪東，百廢具舉，殿閣改觀，遂號岳林寺。為開山第一祖焉。</p>
</div>
<div class='div-other'><a id='mulu77' />
<p class='h3'>布袋和尚</p><p style="margin-left:0em;text-indent:2em">師不知何許人也，唐僖宗時見於明州奉化縣，蹙額皤腹、形體腲脮，日夕寢食無常處。世莫知其姓氏。每以杖荷布袋，且有十八小兒譁逐之，不知所從來。入廛肆聚落，見醯醢魚葅，輒乞入口，餘以投袋中。自號長汀子。曾往閩化木一袋，從寺井中出，取之不竭。岳林梵宇大興，共神異之。梁貞明三年丙子三月，師將示寂，說偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>彌勒真彌勒　化身千百億　時時示時人　時人自不識</div>
</p><p style="margin-left:0em;text-indent:2em">偈畢，即於本寺東廊下，端坐磐石而化。結龕封山為窣堵波，賜額「定應塔」。後復現于他州，亦負布袋，眾競圖其像。</p>
<p style="margin-left:0em;text-indent:2em">有僧在師前行，師撫其背，僧回首，師曰：「乞我一文錢。」曰：「道得即與！」師放下布袋，叉手而立。白鹿和尚問：「如何是布袋？」師放下布袋。又問：「如何是布袋下事？」師負之而去。保福和尚問：「如何是佛法大意？」師放下布袋，叉手。又問：「莫更有向上事否？」師乃負之而去。師立街傍，有僧問：「和尚在這裏作甚麼？」師曰：「等個人來。」曰：「來也，來也！」師曰：「汝不是這個人。」師在閩中，有陳居士謂師曰：「和尚此去不可墮他人是非！」師曰：</p>
<p style="margin-left:0em;text-indent:0em;" class="lg-abnormal"><div class='lg-row'>是非憎愛世偏多　仔細思量奈我何　寛却肚皮常忍辱　放開笑口暗消磨</div>
<div class='lg-row'>若逢知己須依分　縱遇冤家也共和</div>
<div class='lg-row'>能使此心無罣礙　自然證得六波羅</div>
</p><p style="margin-left:0em;text-indent:2em">士曰：「和尚有法號否？」師曰：</p>
<p style="margin-left:0em;text-indent:0em;" class="lg-abnormal"><div class='lg-row'>我有一布袋　虚空無掛礙　展開遍十方　入時觀自在</div>
</p><p style="margin-left:0em;text-indent:2em">士曰：「有行李否？」師曰：</p>

<div class="lg regular" style="margin-left:0em;"><div class='lg-row'>一鉢千家飯　孤身萬里遊</div>
<div class='lg-row'>覩人青眼在　問路白雲頭</div>
</div><p style="margin-left:0em;text-indent:2em">士曰：「弟子愚頑，如何得見佛性？」師曰：</p>

<div class="lg regular" style="margin-left:0em;"><div class='lg-row'>即個心心心是佛　十方世界最靈物</div>
<div class='lg-row'>縱橫妙用可憐生　一切不如心真實</div>
</div><p style="margin-left:0em;text-indent:2em">士曰：「和上此去莫依族舍而住。」師曰：</p>
<p style="margin-left:0em;text-indent:0em;" class="lg-abnormal"><div class='lg-row'>我有三寶堂　裏空無色相</div>
<div class='lg-row'>不高亦不低　無遮亦無障　學者體不如　求者難得樣</div>
<div class='lg-row'>智慧解安排　千古無一匠　四門四果生　十方盡供養</div>
</p><p style="margin-left:0em;text-indent:2em">居士異之，復作禮，留齋宿。是夕師復書偈于門曰：</p>

<div class="lg regular" style="margin-left:0em;"><div class='lg-row'>吾有一軀佛　世人皆不識　不塑亦不裝　不雕亦不刻</div>
<div class='lg-row'>無一滴灰泥　無一點彩色　工畫畫不成　賊偷偷不得</div>
<div class='lg-row'>體相本自然　清淨非拂拭　雖然是一軀　分身千百億</div>
</div><p style="margin-left:0em;text-indent:2em">僧問：「如何降伏妄心？」師曰：</p>
<p style="margin-left:0em;text-indent:0em;" class="lg-abnormal"><div class='lg-row'>心是何物　徒勞調伏</div>
<div class='lg-row'>妄本無根　放下無跡　諸緣擾攘　一真寧寂　如如法界體堂堂　砍不破兮遮不黑</div>
</p><p style="margin-left:0em;text-indent:2em">師受田家齋，田家問道，師曰：</p>
<p style="margin-left:0em;text-indent:0em;" class="lg-abnormal"><div class='lg-row'>手揑青苗種福田　低頭便見水中天　六根清淨方成稻　退後原來是向前</div>
</p><p style="margin-left:0em;text-indent:2em">師在大橋夜坐，忽有强人窺探，示以偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>由貪淪墮世波中　捨却貪嗔禮大雄　直截凡情無所得　圓明寂照汝心宗</div>
</p><p style="margin-left:0em;text-indent:2em">師出街衢，見市人擠擠，歎曰：</p>
<p style="margin-left:0em;text-indent:0em;" class="lg-abnormal"><div class='lg-row'>奔南走北欲何為　百歲光陰頃刻衰　自性靈知須急悟　莫教平地陷風雷</div>
</p><p style="margin-left:0em;text-indent:2em">又曰：</p>

<div class="lg regular" style="margin-left:0em;"><div class='lg-row'>趨利求名空自忙　利名二字陷人坑</div>
<div class='lg-row'>疾須[這-言+歹]照娘生面　一片靈心是覺王</div>
</div><p style="margin-left:0em;text-indent:2em">僧問：「如何是頓漸法門？」師曰：</p>

<div class="lg regular" style="margin-left:0em;"><div class='lg-row'>汝心即聖智　何須問次第</div>
<div class='lg-row'>聖凡都不到　空華映日飛</div>
</div><p style="margin-left:0em;text-indent:2em">僧問：「如何是化導？」師曰：</p>
<p style="margin-left:0em;text-indent:0em;" class="lg-abnormal"><div class='lg-row'>肩挑日月橫街去　把定乾坤莫放渠　遇聖遇凡俱坐斷　寂光勝地可安居</div>
</p><p style="margin-left:0em;text-indent:2em">僧問：「如何修持則勿虛生浪死？」師曰：</p>
<p style="margin-left:0em;text-indent:0em;" class="lg-abnormal"><div class='lg-row'>無生無死佛家風　不墮古今莫定蹤　觸處圓明常湛寂　龍華雞足兩無從</div>
</p><p style="margin-left:0em;text-indent:2em">僧問：「如何是道？」師曰：</p>
<p style="margin-left:0em;text-indent:0em;" class="lg-abnormal"><div class='lg-row'>碧水映孤峰　寒潭迎皎月　爾我不知宗　須彌足底越</div>
</p></div>
<div class='div-other'><a id='mulu78' />
<p class='h3'><span class='note-inline'>(附錄)</span>蔣摩訶</p><p style="margin-left:0em;text-indent:2em">諱宗霸，桐城縣函人，即函亭侯裔也。梁四明州評事，罷官，居於奉川<span class='note-inline'>(考自蔣姓宗譜)</span>，時與布袋和尚遊。其出處、飲食、相往來尤密。每日自課念摩訶般若波羅密多，世因呼為「摩訶居士」。初隱應家山，距寺北六里。創精舍以焚修，名「奉師塔」，至今猶存焉。洎師示滅後，復築菴於東湖跘跨山十二盤之高處以居。畜一黃犬自衞。頌布袋和尚曰：</p>

<div class="lg regular" style="margin-left:0em;"><div class='lg-row'>兜率宮中阿逸多　不離天界降娑婆</div>
<div class='lg-row'>相逢為我安心訣　萬劫千生一剎那</div>
</div><p style="margin-left:0em;text-indent:2em">迨蜀使致師命歸，即設齋會親友，沐浴趺坐而逝。塔全身於盤山頂上。</p>
</div></div>
<div class='div-other'><a id='mulu79' />
<p class='h2'>宋</p>
<div class='div-other'><a id='mulu80' />
<p class='h3'>圓明禪師</p><p style="margin-left:0em;text-indent:2em">師，福州陳居士裔孫，得法於東林照覺延。主寺事，重修大殿兩廡，并創東西方丈，規模丕振，大暢宗風，遠近名緇雲集，洵稱為岳林開法之祖焉。年八十有四，沐浴更衣，端坐而逝。</p>
<p style="margin-left:0em;text-indent:2em">上堂云：</p>
<p style="margin-left:0em;text-indent:0em;" class="lg-abnormal"><div class='lg-row'>從來學道原非易　鐵石心肝始自堅</div>
<div class='lg-row'>不用思維尋古句　還須努力向前參　忽然露出虛空骨　直下當知般若船</div>
<div class='lg-row'>一點湛湛無所繫　月明遐嶼水中天</div>
</p><p style="margin-left:0em;text-indent:2em">揮拂子。</p>
</div>
<div class='div-other'><a id='mulu81' />
<p class='h3'>海印宣禪師</p><p style="margin-left:0em;text-indent:2em">諱志宣。宋真宗賜紫，主席岳林，創立定應大師塔碑。邑侯黃敬山特撰銘。</p>
<p style="margin-left:0em;text-indent:2em">頌世尊初生曰：</p>

<div class="lg regular" style="margin-left:0em;"><div class='lg-row'>抉霧騰騰下大荒　指天指地不尋常</div>
<div class='lg-row'>雲門忒煞唇皮快　無限癡人漫度量</div>
</div></div>
<div class='div-other'><a id='mulu82' />
<p class='h3'>穎悟聰禪師</p><p style="margin-left:0em;text-indent:2em">諱廣聰，杭州人。初參雪竇顯，得省。入岳林海公之室，命主維那。一日，海下堂云：「穎維那在此堂中還知彌勒消息也未？」師云：「此處無銀三十兩。」海云：「也須着地還錢。」師云：「蒼天，蒼天！」海呵呵大笑而出。越明年，付衣拂，繼席岳林。</p>
<p style="margin-left:0em;text-indent:2em">上堂云：「岳林這裏龍溪水白浪滔天，崇寧閣迴出青霄，汝等諸仁向什麼處攀仰？」時二僧並出，師云：「一箭落雙鵰。」一僧喝，師云：「這一喝未有主在。」一僧作禮，師云：「汝見什麼道理？」僧以坐具打圓相。師云：「弄虛頭漢！」僧便喝，師云：「果然！」</p>
</div>
<div class='div-other'><a id='mulu83' />
<p class='h3'>宗尚禪師</p><p style="margin-left:0em;text-indent:2em">師，元豐四年住持，門庭整肅，不以外護營心。稍不如意，拽杖便行。年五十餘辭世。</p>
<p style="margin-left:0em;text-indent:2em">僧問：「如何是岳林境？」師云：「娑羅遍覆雲來影。」「如何是岳林人？」師云：「高提七尺辣烏藤，人境已蒙師指示。」「轉身一句作麼生？」師云：「脚跟踏破錦乾坤。」</p>
</div>
<div class='div-other'><a id='mulu84' />
<p class='h3'>如恂禪師</p><p style="margin-left:0em;text-indent:2em">師住持岳林，布袋和尚一偈於石，并所書真本九字，承事郎呂振親授也。</p>
<p style="margin-left:0em;text-indent:2em">僧問：「天上無彌勒，地下無彌勒，即今在什麼處？」師云：「錯過了也。」僧云：「主賓互唱，覿面相逢，且道是誰錯者？」師云：「汝錯過了也。」僧喝，師打，云：「錯過了也！」</p>
</div>
<div class='div-other'><a id='mulu85' />
<p class='h3'>曇振禪師</p><p style="margin-left:0em;text-indent:2em">師嗣瑞巖鴻。崇寧三年，徽宗皇帝於福寧殿賜紫衣。後建崇寧閣。越十年，示疾，集眾焚香，跏趺而逝。</p>
<p style="margin-left:0em;text-indent:2em">示眾云：「今日布袋頭開，還有買賣者麼？」時有僧出云：「有！」師云：「不作貴，不作賤，作麼生酬價？」僧無語。師云：「老僧失利。」便歸方丈。</p>
</div>
<div class='div-other'><a id='mulu86' />
<p class='h3'>宏智覺禪師</p><p style="margin-left:0em;text-indent:2em">諱正覺，隰州李氏子。七歲，日誦數千言。十五薙染，十八遊方。受具慈雲智律師，得法於丹霞淳。初住泗州普照寺，繼住舒州太平，江州圓通、能仁，真州長蘆，晚住天童。應岳林之請，遂回太白。惟宋樓鑰公一詩載在邑乘。紹興丁丑十月七日，別郡紳檀那。翌日辰時，沐浴更衣，端坐說偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>夢幻空華　六十七年　白鳥煙　秋水連天</div>
</p><p style="margin-left:0em;text-indent:2em">擲筆而逝。龕留七日，顏貌如常。丙午乃奉全身塟於東谷。龍圖閣學周葵撰銘。</p>
</div>
<div class='div-other'><a id='mulu87' />
<p class='h3'>文岳中禪師</p><p style="margin-left:0em;text-indent:2em">諱行中。紹興間，寺經回祿而閣俱煨燼。時有饒道者，燃一臂化緣，重建寶閣，有十景題咏。</p>
<p style="margin-left:0em;text-indent:2em">上堂，僧問：「一莖高竪，寶閣凌空，未審有何祥瑞？」師云：「雲際橫梁懸日月，大千沙界悉光輝。」進云：「今朝布袋重提起，兜率玄風播宇寰。」師云：「讃歎有分。」進云：「還是神通妙用，為復法爾如然。」師竪拂云：「所仗這一點兒。」進云：「某甲到這裏，有口難辨。請和尚別轉機輪。」師便喝，僧亦喝。師云：「知恩者少。」乃云：「星飛電轉，作用通天；玉振金聲，風光動地。今日到這裏，不是神通妙用，亦非法爾如然。且道畢竟承誰之力？」以拄杖畫一畫云：「的的沒量大人，總不出這點光明不得。」</p>
</div>
<div class='div-other'><a id='mulu88' />
<p class='h3'>大川濟禪師</p><p style="margin-left:0em;text-indent:2em">諱普濟，奉川林氏子。披薙棲真，得法於浙翁琰。琰嗣佛光照，照嗣大慧杲。嗣師法者，天童石門來、雪竇野翁同。住岳林，赴臨安靈隱之請。後曾撰修《五燈會元》二十卷行世。</p>
<p style="margin-left:0em;text-indent:2em">題世尊出山相曰：</p>

<div class="lg regular" style="margin-left:0em;"><div class='lg-row'>龍章鳳質出王宮　肘露衣穿下雪峰</div>
<div class='lg-row'>智願必空諸有相　不知諸有幾時空</div>
</div></div>
<div class='div-other'><a id='mulu89' />
<p class='h3'>益州懷禪師</p><p style="margin-left:0em;text-indent:2em">師嗣智環公，環嗣大璉公，乃雲門宗第七世也。受奉川紳衿之請，主持寺事、置產業、修殿堂，至老而寂。</p>
<p style="margin-left:0em;text-indent:2em">僧參，師問：「到此作麼？」僧云：「特參布袋和尚。」師云：「布袋和尚即今在什麼處？」僧禮拜。師云：「你見什麼道理？」僧擬對，師便打。</p>
</div>
<div class='div-other'><a id='mulu90' />
<p class='h3'>正眼具禪師</p><p style="margin-left:0em;text-indent:2em">諱炳具，義烏王氏子，與獨菴禪師為友。</p>
<p style="margin-left:0em;text-indent:2em">師誕日上堂：「汝等東走西走，不如覿面一覯。山僧母難之辰，拂拂清風滿袖。無端舉示禪流，也是一場漏逗。光陰迅速如馳，且莫尋言討句，急須早早回頭，看取父母未生前的無量壽。大眾且道如何是無量壽？」以拂子倒握云：「相救，相救！」下座。頌魯祖面壁曰：</p>
<p style="margin-left:0em;text-indent:0em;" class="lg-abnormal"><div class='lg-row'>池陽面壁成何事　無數英雄當下收</div>
<div class='lg-row'>大抵還他肌骨好　不搽脂粉也風流<span class='note-inline'>(已上宋室禪師，俱依年號編次；載封山塔碑誤。)</span></div>
</p></div></div>
<div class='div-other'><a id='mulu91' />
<p class='h2'>元</p>
<div class='div-other'><a id='mulu92' />
<p class='h3'>栯堂益禪師</p><p style="margin-left:0em;text-indent:2em">師，溫州人。嗣法於徑山珍禪師。有法語載《五燈續略》，山居詩四十首行世。</p>
<p style="margin-left:0em;text-indent:2em">上堂：「古者道：『我這裏無法與人，只是據欵結案。』彰聖這裏亦無法與人，亦不據款結案。」拈拄杖云：「如何是佛？赤脚踏蓮華！如何是佛向上事？雕梁畫棟。」擲下拄杖，便歸方丈。</p>
<p style="margin-left:0em;text-indent:2em">二月十五日上堂，擊拂子一下云：「彰聖今日將三十年前冷灰爆出烏豆，換老胡眼睛去也。」喝一喝曰：「設有一法過於涅槃，我此一喝不作一喝用。」</p>
<p style="margin-left:0em;text-indent:2em"><span class='note-inline'>(此二則係彰聖法語，緣徧尋全錄無蹤，今識之以存一代住持。)</span></p>
</div>
<div class='div-other'><a id='mulu93' />
<p class='h3'>水南湘禪師</p><p style="margin-left:0em;text-indent:2em">諱景湘，奉川汪氏子。披薙廣法，禮曇馨為師。精持律儀，氣宇溫和。入雪竇野翁同公之室，巾侍二年，付以衣拂。受請於天皇，遷兹寺。晚居岳林，座下名緇蟻附。募鑄大鐘，確有成勩。行道之餘，建幻住經堂，佛懿禪師曇噩為記。</p>
<p style="margin-left:0em;text-indent:2em">師誕日上堂：「天高氣爽勝巖阿，竹杖閒擕帶月歌；一枕繩牀忘歲序，任教滄海泛清波；麻衣澹飯隨緣過，懶向人前說法多。只在廣平湖龍溪畔一醉清風是什麼，敢問大眾？若說即此便是頭上安頭，若說即此不是浪裏淘沙，正當恁麼時，畢竟如何是？」以拂子打○云：「秋水長天一色，落霞孤鶩齊飛。」</p>
</div>
<div class='div-other'><a id='mulu94' />
<p class='h3'>性初聞禪師</p><p style="margin-left:0em;text-indent:2em">諱壽聞，係吉安人。得法於靈隱聳。主席年餘，結廬天台華頂峰。</p>
<p style="margin-left:0em;text-indent:2em">僧參，師問：「仙鄉何處？」僧云：「吉安。」師云：「原來是鄉里。」僧云：「不敢！」師云：「還帶得鄉里人事來麼？」僧無語。師云：「將謂是鄉里，原來假的！」</p>
</div></div>
<div class='div-other'><a id='mulu95' />
<p class='h2'>明</p>
<div class='div-other'><a id='mulu96' />
<p class='h3'>復菴初禪師</p><p style="margin-left:0em;text-indent:2em">諱守初，洪武二十四年住持。創亭封山塔祠之前，校其正文，重鐫定應大師塔銘，以崇舊觀。季潭泐公書丹，一初仁公篆額。</p>
<p style="margin-left:0em;text-indent:2em">重刻封山塔碑，說偈募眾云：</p>

<div class="lg regular" style="margin-left:0em;"><div class='lg-row'>宋室遺文蓋有年　離離斷碣卧荒煙</div>
<div class='lg-row'>堪憐聖蹟俱烏有　扶起還須古越賢</div>
</div></div>
<div class='div-other'><a id='mulu97' />
<p class='h3'>真宗忞禪師</p><p style="margin-left:0em;text-indent:2em">諱元忞，隆慶間住持。修崇寧閣，裝嚴千佛。大司成愚齋公常往來問道，有〈千佛閣記〉。其上堂語錄失傳。</p>
<p style="margin-left:0em;text-indent:2em"><span class='note-inline'>(自梁至明，年代荒遠，行業祖系十失其七矣。及閱封山塔院碑文與布袋和尚傳記，內稱：住持沙門，嗣法詳明者，俱登祖位；外此或混禪師代數并明季僧會，盡行削之，不敢濫入。但碑列七十有三，其間佩服心印亦難委悉，名字姑附。如兀峰峻、海月朗、戒定振、隱菴顯、大同全、東雙穎、嶮崖遇、泥犂印、足翁、一菴仰、癡翁瑩、南岡岳、不倚中、絕崖恩、古航慈、石心圮、梵中節、孚中信、象先輿、璞先珵、可中然、東明晟、虛舟濟、獨任荷、白雲閒、性海筏、古光覲、古嵓嶙、菴貞、草堂閒諸師，俟博雅者考訂補入。)</span></p>
</div></div>
<div class='div-other'><a id='mulu98' />
<p class='h2'>皇清</p>
<div class='div-other'><a id='mulu99' />
<p class='h3'>自閒覺禪師</p><p style="margin-left:0em;text-indent:2em">諱行覺，蜀之重慶合州金氏。八歲隨父禮本邑當馬山太空師脫白，十九出山聽教，二十六受具於天童密老人。參萬法歸一話，驀觸露柱，有省，拈偈云：</p>

<div class="lg regular" style="margin-left:0em;"><div class='lg-row'>心佛眾生　三無差</div>
<div class='lg-row'>撞破乾坤　露柱饒舌</div>
</div><p style="margin-left:0em;text-indent:2em">後得法於林野和上，是歲甲申，三十有五也。初住嘉定羅漢寺，繼住崇明慈濟、奉川法海。壬寅之冬，請主岳林，後受芙蓉之請。於順治十八年十二月十七日，沐浴更衣，書偈而逝。世壽五十三，僧臘二十八。嗣法弟子三十三人。建塔於寺之屏風山麓。</p>
<p style="margin-left:0em;text-indent:2em">上堂：「古殿洞明，溪光散彩，崇寧聳翠，岳色增輝。打開本有家風，撥轉從前氣象。是處是慈氏，無門無善財，慣與十八孩兒同門出入。一天風月，獨自逍遙。高枕瓶盂，橫拖布袋。在市盈市，在村滿村。與狸奴、白牯同唱無生之曲，蝦蟆、蚯蚓共轉根本之輪。水到渠成，山堆海集。且道報國裕民一句又作麼生？四明山月朗，三佛地風清。」</p>
</div>
<div class='div-other'><a id='mulu100' />
<p class='h3'>天伊澐禪師</p><p style="margin-left:0em;text-indent:2em">諱行澐，俗系姚江。嗣浮石賢禪師，傳臨濟三十二世。康熈乙巳冬主席岳林，時山海作祟，拮据經營，糧役僅有其緒。</p>
<p style="margin-left:0em;text-indent:2em">上堂云：「解開布袋頭，放出百千牛，撞倒須彌山上頂，踏翻華藏海中漚。直得燃燈寶體，分身無量，普光爍破，四洲堪嗟。糞草堆邉爛籌子，臭氣尚未脫也。與麼隨人打鬨，行色匆匆，引教木上座咬碎拇指，忍笑不禁。只得唱個啝啝曲子，一任瞎驢趂大隊，由他鮑老送燈臺。雖然，若到諸方去，休云見我來！」擲下拂子。</p>
</div>
<div class='div-other'><a id='mulu101' />
<p class='h3'>解齊純禪師</p><p style="margin-left:0em;text-indent:2em">諱行純，舜江人。得法於牧雲門和尚，嗣臨濟三十二世。康熈戊申，受岳林之請。修惠政橋，告成即退院歸里。</p>
<p style="margin-left:0em;text-indent:2em">上堂，僧問：「飛錫三山天地震，祥雲起處遍乾坤。祝聖開堂於此日，斬新條令事如何？」師云：「天高羣象正。」進云：「恁麼則兵隨印轉，將逐符行。」師云：「海濶百川朝。」進云：「九重深密全尊貴，赫赫威光震九垓。」師云：「朝到西天，暮歸東土。」乃云：「昔年曾向剡溪游，未遇知音暫且休；今日復從溪上住，金沙灘裏一拋鈎。大眾！山僧蒙十方檀護、本山耆宿特地相邀，隨緣住此岳林。光祖道、闡宗風，攅花簇錦，自有諸方。臨濟喝、德山棒、雲門餅、趙州茶，子上歷歷分明，山僧才踈德尠，薄福少緣，皤然鬚髮，不諳世故，向此鼓舌搖唇作麼？久參上士，未舉先知；後學初機，一任吞吐。」遂竪拂子云：「紹隆惟孝子，匡弼在能臣。」復舉：「古德云：『向上一路，千聖不傳。』又有道：『向上一路，千聖不然。』岳林者裏不說向上，亦不說向下。逢人便笑，還有薦取者麼？」卓拄杖兩下。</p>
</div>
<div class='div-other'><a id='mulu102' />
<p class='h3'>楷菴承禪師</p><p style="margin-left:0em;text-indent:2em">諱真承，字緒芳，號楷菴，俗隸奉川茅嶼，鮑氏子。十八依大顯師剃度，二十七受具於天童牧雲禪師。朝夕苦參，不得入路。一日擔柴遭跌，有省，作偈云：</p>
<p style="margin-left:0em;text-indent:0em;" class="lg-abnormal"><div class='lg-row'>未知生　焉知死　輪廻覓處無起止</div>
<div class='lg-row'>白雲盡處見青山　行人不在青山裏</div>
</p><p style="margin-left:0em;text-indent:2em">次參寶慶離言和尚，問：「自遠趨風，乞師一接！」離云：「放下著！」師云：「欲窮千里目，更上一層樓。」離云：「更放下著！」師禮拜云：「謝師答話。」充侍寮。一日看朝宗錄云：「『我手何似佛手？』答云：『某甲也有！』」師遂大徹。離問：「羅堠羅以何為第一？」師云：「寧可截舌，不犯國諱。」離休去。頌臨濟三頓棒云：</p>
<p style="margin-left:0em;text-indent:0em;" class="lg-abnormal"><div class='lg-row'>患得秦朝毒　良哉楚國醫　只消灸一艾　脫骨換新皮</div>
</p><p style="margin-left:0em;text-indent:2em">三十一佛成道日，離付師拂子。源流職南禪西堂。東歸，住靜五龍山，受邑南登山之請。後住台州香嵓、廣福，松江超果、普照，嘉興靈祐諸剎。今住岳林，重新彌勒道場。有全錄十卷并崇寧閣詩集行世。嗣法另，兹不載。</p>
<p style="margin-left:0em;text-indent:2em">上堂：「岳林古剎，彌勒道場，天高地迥，水遠山長。兜率樓閣儼然，布袋典型猶在。今朝法筵大啟，凡聖交參，丕振千年福地，全彰古佛家風，揭示滹沱的旨，洞明少室真機。諸佛不傳之妙心，切須頓契；父母未生之面目，直下圓成。若也坐斷千差，猶是釘樁搖櫓；更乃棒喝交馳，未免拕泥帶水。」驀竪拂云：「這個千聖同其源，萬靈合其轍。向無言處演言、無事處作事、無佛處現佛、無祖處示祖，直得木人拍板、石女謳歌、寒嵓發燄、枯木糝花，國運與佛運齊興，皇風與宗風並扇。雖然如是，這猶是利生邊事。且道如何是向上事？大野風清三佛地，一天月朗四明州。」復舉布袋和尚偈云：</p>

<div class="lg regular" style="margin-left:0em;"><div class='lg-row'>彌勒真彌勒　化身千百億</div>
<div class='lg-row'>時時示時人　時人自不識</div>
</div><p style="margin-left:0em;text-indent:2em">師云：「這老漢負著布袋，等個人來，大似靈龜拽尾，臨末梢頭。又恁麼道，未免手脚俱露。且道這老漢意在於何？從前汗馬無人識，只要重論蓋代功。」</p>
<p style="margin-left:0em;text-indent:2em">冬至上堂，璧城居士問：「簾外三竿日，新添一線長。文字語言都掃却，圓機暗合請師宣。」師云：「合却口門問將來。」士左劃○云：「是什麼？」師左一拂。士右劃○云：「是什麼？」師右一拂。士云：「左右逢源前後斷，大千沙界獨稱尊。」師云：「如何是獨尊之旨？」士云：「天不能蓋，地不能載。」師云：「非公境界。」乃云：「晷運推移，日南長至。佛法大意，如何話會？若也會得，野外梅開一朶兩朶，全彰格外風規；池上冰浮四片五片，獨露寰中節令。靈雲桃、香巖竹，大有生機；柏樹子、麻三觔，徐增意氣。因甚燈籠與露柱長年如是？」揮拂云：「寒來暑往無遷變，鐵石身心不受磨。」喝一喝。</p>
<p style="margin-left:0em;text-indent:2em">竪天王殿，上堂：「竪一柱，高拄乾坤；架一梁，普擎日月。大機圓應，大用縱橫，大施門開，大功克就。風調雨順，海宴河清。全彰彌勒家風，丕煥山門氣象。不是神通妙用，亦非法爾如然。且道畢竟成誰功幹？」拈拄杖云：「樓玉殿一莖草，福國裕民億萬年。」下座。</p>
</div></div></div>
<p class='juan'>卷三終</p>
</div><!-- end of div[@id='body'] -->
</body></html>