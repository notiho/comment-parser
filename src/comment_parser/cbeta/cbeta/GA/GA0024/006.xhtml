<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>杭州上天竺講寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu177' />
<p class='juan'>杭州上天竺講寺志卷之六</p><p class="byline">天目山三學學人廣賓纂</p>
<div class='div-other'><a id='mulu178' />
<div class='div-other'><a id='mulu179' />
<p class='h2'>清規</p>
<div class='div-other'><a id='mulu180' /><p style="margin-left:0em;text-indent:2em">天台大師立制法曰：「夫新衣無孔，不可補之以縷；宿植淳善，不可加之以罰。吾初在浮度中處金陵，前入天台諸來法徒，各習道業，尚不須軟語勸進，況立制肅之？後入天台觀乎晚學，如新猿馬，若不控鎖，日甚月增。為成就故，失二治一，蒲鞭示恥，非欲苦之。今訓諸學者，略示十條，應須增損，眾共裁之。」</p>
<p style="margin-left:0em;text-indent:2em">第一、夫根性不同，或獨行得道，或依眾解脫。若依眾者，當修三行：一、依堂坐禪，二、別場懺悔，三、知僧事。此三行人，三衣六物，道具具足，隨有一行，則可容受。若衣物有闕，都無一行，則不同止。</p>
<p style="margin-left:0em;text-indent:2em">第二、依堂之僧，本以四時坐禪、六時禮佛，此為恆務；禪禮十時，一不可闕。其別行僧行法竟，三日外即應依眾十時。若禮佛不及一時，罰三禮對眾懺；若全失一時，罰十禮對眾懺；若全失六時，罰一次維那。四時坐禪亦如是。除疾礙，先白知事則不罰。</p>
<p style="margin-left:0em;text-indent:2em">第三、六時禮佛，大僧應被入眾衣，衣無鱗隴若縵衣，悉不得。三下早集敷坐，執香爐胡跪。未唱誦不得誦，未隨意不散語話。叩頭彈指，頓曳屣履，起伏絫差，悉罰十禮對眾懺。</p>
<p style="margin-left:0em;text-indent:2em">第四、別行之意，以在眾為緩故，精進勤修四種三昧。而假託道場，不稱別行之意，檢校得實，罰一次維那。</p>
<p style="margin-left:0em;text-indent:2em">第五、其知事之僧，本為安立利益，反作損耗，割眾潤己，自任恩情。若非理侵一毫，雖是眾用而不開白，檢校得實，不同止。</p>
<p style="margin-left:0em;text-indent:2em">第六、其二時食者，若身無病、病不頓臥、病已差，皆須出堂，不得請食。入眾食器，聽用鐵瓦；薰油二器、甌椀匙筯，悉不得以骨角；竹、木、瓢、染、皮、蚌，悉不得上堂。又不得撐觸己鉢，吸啜等聲；含食語話，自為求索；私將醬菜，眾中獨噉。犯者罰三禮對眾懺。</p>
<p style="margin-left:0em;text-indent:2em">第七、其大僧小戒，近行遠行，寺內寺外，悉不得盜噉魚肉辛酒、非時而食，察得實，不同止。除病危篤，瞻病用醫語出寺外投治，則不罰。</p>
<p style="margin-left:0em;text-indent:2em">第八、僧名和合，柔忍故和，義讓故合，不得諍計。高聲醜言、動色兩競者，各罰三十拜對眾懺；不應對者不罰。身手互相加者，不問輕重，皆不同止；不動手者不罰。</p>
<p style="margin-left:0em;text-indent:2em">第九、若犯重者，依律治。若橫相誣，被誣者不罰，作誣者不同止。若學未入眾時，過，眾主不受，學眾未攝故。彼自言比丘故入眾，來犯重誣他者，治罰如前。</p>
<p style="margin-left:0em;text-indent:2em">第十、依經立方，見病處藥；非於方，吐於藥，有何益乎？若上來九制聽懺者，屢懺無慚愧，不能自新，此是吐藥之人，宜令出眾。若能改革後，亦聽還。若犯諸制，捍不肻懺，此是非方之人，不從眾網，則不同止。</p>
</div>
<div class='div-other'><a id='mulu181' />
<p class='h3'>祝聖</p><p style="margin-left:0em;text-indent:2em">每月朔望，住持領眾焚修，維那舉首祝贊云：</p>
<p style="margin-left:0em;text-indent:0em;" class="lg-abnormal"><div class='lg-row'>大圓滿覺　應迹西乾　心包太虛　量周沙界　仰冀洪慈　俯彰洞鑒</div>
</p><p style="margin-left:0em;text-indent:2em">月朔望之辰，謹集臣僧，恭趨寶殿，持諷祕章，稱揚聖號。所萃洪因，端為祝延今上皇帝聖躬萬安，皇后齊年，太子千秋，文武官班同增祿算。伏願堯風蕩蕩，舜日巍巍，八方歌有道之君，四海樂無為之化。</p>
</div>
<div class='div-other'><a id='mulu182' />
<p class='h3'>修懺</p><p style="margin-left:0em;text-indent:2em">每歲正月初一日至初二日，合寺僧眾，頂禮《金光明懺》三日，上祝聖帝明王慈臨無際，羣臣眷屬<span class='corr'>常</span>享尊榮，兆姓四民永安富樂。佛法檀越，父母師生，平等熏修，普皆利益。具載懺文。</p>
</div>
<div class='div-other'><a id='mulu183' />
<p class='h3'>浴佛</p><p style="margin-left:0em;text-indent:2em">四月初八日祝云：現天人相，充滿太虛；深遠雷音，遍周法界。巍巍乎高等須彌，晃晃乎明於日月。降生有疏，伏希采聽：大明國浙江杭州府僧綱司，上天竺大講寺末裔住持某、眾比丘某等，四月初八日恭遇本師釋迦如來降生之辰，謹備香齋，專伸恭養，諷演經文，稱揚聖號。所集功德，用酬慈陰。伏以千聖嗣興，莫不由實道而成正覺；一法可讚，所謂以慈心而遊世間。既膺人壽百歲之時，遂補賢刼四佛之處；取萬二千國中央之地，示三十二相劣應之身。固敢為天於先，而自稱人中勝；豈羨繼天之貴，蓋昭惟佛之尊。應迹如存，仰明星而猶悟；化儀雖往，想白虹而尚騰。適奉賜影之辰，少效惟馨之薦。奉匜香水，爰浴金軀。集兹有作之熏，仰報難思之德。本師釋迦如來大和尚！伏願彌隆至化，闡宗風，復振皇風，未喪斯文。寢邪法，流通正法。罄有相，證諸相非相之實相；統含生，悟無生受生之真生。等未來時，如出興日。</p>
</div>
<div class='div-other'><a id='mulu184' />
<p class='h3'>授戒</p>
<ul class="no-marker">
<li><p style="margin-left:3em;text-indent:-3em">第一、求師授法。</p>
</li>

<li><p style="margin-left:3em;text-indent:-3em">第二、策道勸信。</p>
</li>

<li><p style="margin-left:3em;text-indent:-3em">第三、請聖證明。</p>
</li>

<li><p style="margin-left:3em;text-indent:-3em">第四、授三皈依。</p>
</li>

<li><p style="margin-left:3em;text-indent:-3em">第五、召請聖師。</p>
</li>

<li><p style="margin-left:3em;text-indent:-3em">第六、白佛乞戒。</p>
</li>

<li><p style="margin-left:3em;text-indent:-3em">第七、懺悔罪愆。</p>
</li>

<li><p style="margin-left:3em;text-indent:-3em">第八、問無遮蓋。</p>
</li>

<li><p style="margin-left:3em;text-indent:-3em">第九、羯磨授戒。</p>
</li>

<li><p style="margin-left:3em;text-indent:-3em">第十、略說戒相。</p>
</li>

<li><p style="margin-left:4em;text-indent:-4em">第十一、發弘誓願。</p>
</li>

<li><p style="margin-left:4em;text-indent:-4em">第十二、結撮回向。</p>
</li>
</ul></div>
<div class='div-other'><a id='mulu185' />
<p class='h3'>羯磨</p><p style="margin-left:0em;text-indent:2em">每月朔望。先一日，住持領眾上殿，依授戒次第，設席趺坐。各令首過，鋪花鮮委以驗淨穢。具載教院清規。</p>
</div>
<div class='div-other'><a id='mulu186' />
<p class='h3'>念佛</p><p style="margin-left:0em;text-indent:2em">每年二月十五日，啟建道場，供養三寶，祝延帝壽，且福利軍民。其建會之法，勸請會首二百一十人，各募四十八人，逐人請念佛懺願<span class='corr'>曆</span>子一道，每日念佛名一千聲，懺障道重罪；發菩提願，為度眾生，取於淨土。請畫佛於<span class='corr'>曆</span>子上，至建會日，頂齎<span class='corr'>曆</span>子，并備淨財四十八文，到寺攢錄上疏，至日表宣。或入社弟子傾逝者，請勸首繼將姓名并其人<span class='corr'>曆</span>子到寺相報，即當告示在社九百九十人，各念佛一千聲，為彼懺罪，資其願行，令生淨土。又至建會日，令社眾念佛薦其往生，仍請勸首速募人補，所冀<span class='corr'>常</span>結萬人同修淨業者。</p>
<p style="margin-left:2em">都勸緣住持，傳天台教觀沙門，知禮</p>
</div>
<div class='div-other'><a id='mulu187' />
<p class='h3'>展鉢</p><p style="margin-left:0em;text-indent:2em">偈云：</p>
<p style="margin-left:0em;text-indent:0em;" class="lg-abnormal"><div class='lg-row'>若展鉢時　當願眾生　信心清淨　除諸粗暴</div>
</p></div>
<div class='div-other'><a id='mulu188' />
<p class='h3'>供齋</p><p style="margin-left:0em;text-indent:2em">偈云：</p>
<p style="margin-left:0em;text-indent:0em;" class="lg-abnormal"><div class='lg-row'>此齋色香味　上供十方佛　中奉諸賢聖　下及六道品　等施無差別　惟願皆飽滿　令今施者得　無量波羅密</div>
</p></div>
<div class='div-other'><a id='mulu189' />
<p class='h3'>受食</p><p style="margin-left:0em;text-indent:2em">偈云：</p>
<p style="margin-left:0em;text-indent:0em;" class="lg-abnormal"><div class='lg-row'>若受食時　當願眾生　禪悅為食　法喜充滿</div>
</p></div>
<div class='div-other'><a id='mulu190' /><p style="margin-left:0em;text-indent:2em">釋迦如來二月望日涅槃疏曰：</p>
<p style="margin-left:0em;text-indent:2em">鷲嶽膺期，顯一乘而極唱；鶴林顧命，指三德以歸真。自高山先照，示以出興；至峻嶺餘輝，云當入寂。知唱生而唱滅，恆<span class='corr'>常</span>不變，法性本然；見令始而令終，會必有離，世相如是。醫師背喪，賈客他行。花柳無私，俄遊逢於遠日；蘋蘩可薦，罔敢墜於遺風。式表芹誠，仰祈藻鑑。伏願分身俯降，護身使佩於靈符；慧命長存，贖命見頒於重寶。庶令後裔，克紹先宗。</p>
</div>
<div class='div-other'><a id='mulu191' /><p style="margin-left:0em;text-indent:2em">智者大師十一月廿四日示寂疏云：</p>
<p style="margin-left:0em;text-indent:2em">古塔開扉，半座平分風月；靈山在目，三周俱付筌蹄。摧我慢自高之幢，示吾今親證之地。陳隋應運，蠻貊歸誠。小根小莖，每望洋而歎；大枝大葉，皆拔茅連茹而征。眾丘統司命，遜其高寒；諸子駕安車，鞭其觳觫。斯民以來未有，愈高泰山北斗之具贍；此舟過後更無，益重浮木盲龜之難。玄珠匿彩，智鑑沈光。象武絕塵於何有，鄭聲將亂於侏離。允賴正音，洗空邪說。謬記刻舟之蹟，輒營諱日之齋。擷芳於沼沚之毛，式資明信；展敬於涓<span class='corr'>埃</span>之效，用答洪休。伏願：法空寶覺智者大禪師，有伴即來招手，勿忘於金地；如月初上分身，豈間於橫流？再振玄猷，庶昌厥後。</p>
</div></div>
<div class='div-other'><a id='mulu192' />
<p class='h2'>示眾</p>
<div class='div-other'><a id='mulu193' /><p style="margin-left:0em;text-indent:2em">佛光照法師示小師正吾曰：</p>
<p style="margin-left:0em;text-indent:2em">為人難，為人師不易。難者何？曰天資，曰學問，曰識見，曰氣象。無天資，無學問，無識見，無氣象，若是而能為人者，未之有也。有天資而後有學問，有學問而後有識見，有識見而後有氣象，若是能為人，未也。是何也？天資不高，學問不博，識見不明，氣象不雅，猶之不能也。不高則庸，不博則窒，不明則回，不雅則野。高而智，博而達，明而正，雅而文，四者備，能為人矣。而欲為人師者，未之可也。曷為不易？曰宗旨，曰教義，曰法相。不得乎宗旨，不通乎法相，不辨乎教義，猶之不可也。能提宗旨矣，能析教義矣，能解法相矣，不有師承，不明境觀，而能與人為師者，未之有也。師承正，境觀明，而不超悟洞徹佛意者，猶之不能也。亦能超悟洞徹矣，而不忘境觀，絕知見，離法愛，為大導師者，未之有也。三者具矣，而不知進退得失者，猶之不可。故曰：為人難，為人師不易。</p>
</div>
<div class='div-other'><a id='mulu194' /><p style="margin-left:0em;text-indent:2em">圓法師示學徒曰：</p>
<p style="margin-left:0em;text-indent:2em">於戲！大法下衰，去聖愈遠。披緇雖眾，謀道尤稀。競利名為己能，視流通為兒戲，遂使法門罕闢，教綱將；實頼後昆，克荷斯道。汝曹虛心請法，潔<span class='corr'>己</span>依師，近期於立身揚名，遠冀於革凡成聖。發揮象法，非子而誰？故雖修身踐言，慎終如始；勤爾學問，謹爾行藏；避惡友如避虎狼，事良朋如事父母；奉師盡禮，為法忘軀；有善毋自矜，有過務速改；守仁義而確乎不拔，處貧賤則樂以忘憂；自然與禍斯違，與福斯會。豈假相形問命，諂求榮達之期？擇日選時，苟免否屯之運，此豈沙門之遠識？實惟俗子之妄情。宜乎見賢思齊，當仁不讓；慕雪山之求法，學善財之尋師。名利不足動於懷，死生不足憂其慮。倘功成而事遂，必自邇而陟遐。不沽名而名自揚，不召眾而眾自至；智足以照惑，慈足以攝人；窮則獨善其身，達則兼善天下。使真風息而再振，慧炬滅而復明，可不謂大丈夫焉，可謂如來使矣。豈得身棲講肆，迹列常徒？在穢惡則無所間然，於行解則不見可畏，以至積習成性，自滅其身。始教慕彼上賢，終見淪於下劣，如斯之輩，誠可悲哉！詩云：「靡不有初，鮮克有終。」斯之謂矣。中人以上，可不誡歟？抑又戒慧分宗，大小異學，悉自佛心而派出，意存法界以同歸。既而未曉大猷，於是各權所據。習經論則以戒學為棄物，宗律部則以經論為憑虛；習大法者則滅沒小乘，聽小乘者則輕毁大法。但見人即偏讚，遂執之而互相是非；豈知佛意<span class='corr'>常</span>融，苟達之而不見彼此。應當互相成濟，共熟機緣。其猶萬派朝宗，無非到海；百官蒞事，咸曰勤王。未見護一派而擬塞眾流，守一官而欲廢庶績。原夫法王之垂化也，統攝羣品，各有司存。小律比禮刑之權，大乘類鈞衡之任。營福如司於漕輓，製撰若掌於王言。在國家之百吏咸修，類我教之羣宗競演。果明此旨，豈執異端？當須量己才能，隨力演布。性敏則兼學為善，識淺則顓門是宜。若然者，雖各播風猷，而共成慈濟；同歸和合之海，共坐解脫之牀。夫如是，則真迷途之指南，教門之木鐸也。居乎師位，諒無慚德；趣乎佛果，決定不疑。汝無矜伐小小見知、樹立大大我慢，輕侮先覺，熒惑後生。雖云聽尋，未補過咎。言或有中，汝曹思之。</p>
</div>
<div class='div-other'><a id='mulu195' /><p style="margin-left:0em;text-indent:2em">一初法師上堂示眾曰：</p>
<p style="margin-left:0em;text-indent:2em">天台一家，所談修行指歸之處，無出《止觀》一書，所謂大乘修行之要門也。所以祖師云：「止觀之道，一乘也。一乘之道，無法不備。」是如來藏大覺世尊歷刼行滿，涉六年而伏見，舉一指以降魔；始鹿苑，中鷲嶺，後鶴林，至於法付迦葉，不出此止觀之道。然此止觀，前代祖師談之者眾，能得止觀之要者，十不能一二。只如宋圓智法師住上天竺時，秦檜問曰：「止、觀，一法耶？二法耶？」智曰：「一法也。譬之一水，湛然而清者止也，可鑑鬚眉者觀也，水則一耳。以眾生心性有巨昏重散之病，用止觀為藥，救而治之，歸一法界之全體。法界寂然名為止，<span class='corr'>寂</span>而<span class='corr'>常</span>照名為觀。止觀明靜之體，豈有二耶？」圓智之說，可謂善矣。諸人直道止觀，畢竟是一法耶？二法耶？若云二法，昏散各途；若云一法，明靜一致。正與麼時，如何舉似？不得春風花不開，花開又被風吹落。</p>
</div>
<div class='div-other'><a id='mulu196' />
<p class='h3'>蔬筍社儀節</p>
<div class='div-other'><a id='mulu197' />
<p class='h4'>第一、繫心安養</p><p style="margin-left:0em;text-indent:2em">會日以侵早取齊序立，向佛前燃燈進香，眾念香讚，即稱禮：</p>

<ul class="">
<li><p style="margin-left:1em">南無<span class="corr">常</span>住十方佛<span class="note-inline">(一拜)</span></p>
</li>

<li><p style="margin-left:1em">南無<span class="corr">常</span>住十方法<span class="note-inline">(一拜)</span></p>
</li>

<li><p style="margin-left:1em">南無<span class="corr">常</span>住十方僧<span class="note-inline">(一拜)</span></p>
</li>

<li><p style="margin-left:1em">南無過去七佛<span class="note-inline">(一拜)</span></p>
</li>

<li><p style="margin-left:1em">南無釋迦牟尼佛<span class="note-inline">(一拜)</span></p>
</li>

<li><p style="margin-left:1em">南無當來彌勒尊佛<span class="note-inline">(一拜)</span></p>
</li>
</ul><p style="margin-left:0em;text-indent:2em">再進香唱念：</p>

<ul class="">
<li><p style="margin-left:1em">一心頂禮西方極樂世界本師阿彌陀佛<span class="note-inline">(三拜三唱)</span></p>
</li>

<li><p style="margin-left:1em">一心頂禮西方極樂世界觀世音菩薩<span class="note-inline">(三拜三唱)</span></p>
</li>

<li><p style="margin-left:1em">一心頂禮西方極樂世界大勢至菩薩<span class="note-inline">(三拜三唱)</span></p>
</li>

<li><p style="margin-left:1em">一心頂禮西方極樂世界清淨大海眾菩薩<span class="note-inline">(三拜三唱)</span></p>
</li>
</ul><p style="margin-left:0em;text-indent:2em">各就席坐，念《大悲呪》、《心經》畢，誦《阿彌陀經》一卷，持《往生咒》千遍。讚佛畢，念南無阿彌陀佛千聲，觀音大勢至眾菩薩各十聲。〈小淨土文〉，回回向、齋佛。〈普供養真言〉，宣疏、舉前頂禮佛號<span class='note-inline'>(四拜)</span>。化紙。午飯。</p>
</div>
<div class='div-other'><a id='mulu198' />
<p class='h4'>第二、講習大乘</p><p style="margin-left:0em;text-indent:2em">就席，舉發願文八句，即念前會所限大乘經卷一遍，即舉經中疑義問難。有得開示，無疑務要有疑，無說必要有說。斟酌商量，如行過路，後遇有省，不使茫然。良久，復再限下會所看經。</p>
</div>
<div class='div-other'><a id='mulu199' />
<p class='h4'>第三、游藝翰墨</p><p style="margin-left:0em;text-indent:2em">既晡，各禪坐，或散行，或樂所近見偶得相請益，或即記此日事，或成小詩，或弄筆、琴、棋。餅麵取飽為別。</p>
<p style="margin-left:2em">此會未散於靈山，是過去乃幸逢於此土，是今生共繫念於西方，是未來含三世矣。且兼內外學而並進，合儒釋教以同科，禮不煩而事易舉。世外清修，莫善於是。莫謂浮生短，能修尚未晚；莫謂來日長，修為自<span class='corr'>己</span>忙。有志君子，幸共勉之。</p>
</div>
<div class='div-other'><a id='mulu200' />
<p class='h4'>會約七條</p>
<ul class="">
<li><p style="margin-left:1em"><span class="corr"/>此會凡一月一集，不欲數。</p>
</li>

<li><p style="margin-left:1em"><span class="corr"/>所限諸經，各要平日於家程誦數十遍，多更佳。</p>
</li>

<li><p style="margin-left:1em"><span class="corr"/>所會費不過一人二分，若有外友臨期欲入者，以米一升、銀一分為率。佛前相繼止小燭一對，天寒用榾柮一爐。</p>
</li>

<li><p style="margin-left:1em"><span class="corr"/>所會用，維香、維茗、維菜、維腐，不許精美盤飧，是富貴餘途，自傷雅道。</p>
</li>

<li><p style="margin-left:1em"><span class="corr"/>凡允會，非有疾兼日道不赴此外，雖遠雖冗，風寒暑雨，願毋自畫；嫁言者有罰。</p>
</li>

<li><p style="margin-left:1em"><span class="corr"/>凡會中時雜話，或家事、身事、心事，舉共商量，當可不使得罪名教則可。或有世事，時情必舉，廉頑立懦，安分自求。清慎敬戒之語，以相警策，不許廣引。希求干謁可賤之事，非我友也，況會中乎？</p>
</li>

<li><p style="margin-left:1em"><span class="corr"/>為會澹泊，有味有情，不欲如時酒食充溢，不許設滴酒美菜，不遵作第一義罰。蓋君子草衣木食，已自不能無求於世；一酒不戒，一食不粗，則其餘可知，非佳士也。</p>
</li>
</ul><p style="margin-left:2em">古菴山子重生述</p>
<p style="margin-left:0em;text-indent:2em">昔廬山遠法師，開蓮社以度羣品，雷次宗等十八諸賢獨為稱首；其間得生淨土者，不可勝紀。唯淵明陶公一人，把之入社而不可得，無酒即攢眉去。迄今世遠法傾，所謂蓮社者，亦寥寥無聞矣。居士豈淵明後身？慨兹敝風，因立蔬筍社，開建三時，接引後學；合儒釋教以同科，兼世出世而並舉，隨時高下。夫亦以昔時之不可為，今日之可也，慈悲亦甚矣。性慧薙染也晚，何敢望遠公下風？唯居士不吝振作之。始其社者，天竺靜庵、遂清二師與焉。</p>
<p style="margin-left:2em">是歲癸卯之十二月念又五日也，釋慧和南</p>
</div>
<div class='div-other'><a id='mulu201' />
<ul class="">
<li><p style="margin-left:1em">初集四眾：</p>

<ul class="">
<li><p style="margin-left:1em">邵古庵，名重生。錢塘諸生，隱居呼猿洞。</p>
</li>

<li><p style="margin-left:1em">釋覺海，名性慧。薙染上虞，住天竺。</p>
</li>

<li><p style="margin-left:1em">釋靜庵，名真讓。度上竺天巖房。</p>
</li>

<li><p style="margin-left:1em">釋遂清，名如汀。隸上竺雲隱房，後舉都綱。</p>
</li>
</ul></li>
</ul>
<ul class="">
<li><p style="margin-left:1em">第七集益二眾：</p>

<ul class="">
<li><p style="margin-left:1em">釋潮音，名海瑞。度上竺長生房。</p>
</li>

<li><p style="margin-left:1em">釋旨玄，名寂嘉。度上竺心安房。</p>
</li>
</ul></li>
</ul>
<ul class="">
<li><p style="margin-left:1em">次年益四眾：</p>

<ul class="">
<li><p style="margin-left:1em">楊又玄，名應秀。郡城武弁，隱居韜光庵。</p>
</li>

<li><p style="margin-left:1em">江澹如，名鏷。仁和弟子員，後舉孝廉。</p>
</li>

<li><p style="margin-left:1em">釋靜葵，名寂芳。度上竺雲隱房。</p>
</li>

<li><p style="margin-left:1em">吳美子，名本泰。海寧弟子員，今成進士。</p>
</li>
</ul></li>
</ul></div></div></div></div>
<p class='juan'>上天竺講寺志卷六終</p>
</div><!-- end of div[@id='body'] -->
</body></html>