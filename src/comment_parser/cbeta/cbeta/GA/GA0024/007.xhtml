<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>杭州上天竺講寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu202' />
<p class='juan'>杭州上天竺講寺志卷之七</p><p class="byline">天目山三學學人廣賓纂</p>
<div class='div-other'><a id='mulu203' />
<p class='h1'>道場規製品</p>
<div class='div-other'><a id='mulu204' /><p style="margin-left:0em;text-indent:2em">側聞臺起中天，冠翠微於太乙；經來東漢，倡白馬於雍西。名襲鴻臚，製追鹿苑。粵惟我東吳之有塔寺也，康僧舍利，兼營金粟於鹽官；慧理伽藍，乍指鷲頭於印度。是以金甎側布，紺瓦驚飛。倣天宮之殿，最吉祥云；摹華藏之門，不思議者。逮夫此上竺之奐輪也，較其時後五百餘年，仍其額，別下中上寺。錢國王闢最初經院，宋天子尊第一教山。乃如千柱浮幢，構白雲為堂奧；三門表剎，跨滄海為階渠。然不免成住壞空而相互，駭胡騎之南侵；特不難士農工賈以作興，鳩檀輪之外施。是致隨墮隨樹，載故載新。闌楯羅網，重重紆界道金繩；樓閣軒窗，隱隱駐垂空寶蓋。得非僧海洛伽之島，而人寰帝釋之宮哉。詩云：「如翬斯飛，君子攸躋。」此之謂也。志規製。</p>
</div>
<div class='div-other'><a id='mulu205' />
<p class='h2'>名考</p><p style="margin-left:0em;text-indent:2em">按《內七識》曰：</p>
<p style="margin-left:0em;text-indent:2em">天竺國有五，號五印度。今下竺古名天竺，乃東晉西僧惠理所開。今上竺開山在石晉時，而列名在錢王時。中竺坐中印峯下，為中天竺，唐時已有此名（見唐詩）。而東南西北未明，或謂宋時以南山演福寺為南天竺，以北山靈峯寺為北天竺，以吳山劉寺為東天竺，以西方為尊而三竺同謂之西天竺。《華嚴論》云：「觀音菩薩表位西方，以西乃秋殺之地，於殺處行慈救苦，故名觀世音也。」又云：「晉以前，山中皆道教，慧理名飛來峯，人心翕然從之。道翊奉奇木為觀音，人心翕然歸之。」飛來若欠此名，天竺若少此佛，必有此名此佛而後山川定，皆自然莫知所以然而然。所謂大因緣也，天也。二僧雖名僧，不逢因緣，安得流通崇信？惟佛法之大，他法不能加。大法正當入此土，杭地正有緣，感人心正當皈依佛法。二僧又名僧，逢此大願，所以萬世尊崇，夫豈偶然哉？</p>
</div>
<div class='div-other'><a id='mulu206' />
<p class='h2'>因革</p><p style="margin-left:0em;text-indent:2em">按宋潛說友《咸淳臨安府志》曰：上天竺靈感觀音寺，後晉天福四年，僧道翊結廬山中，夜有神光，就視得奇木，命孔仁謙刻觀音像。會僧從勳自洛陽來，持古佛舍利至，因納之頂間，妙相<span class='corr'>具</span>足。錢忠懿王夢白衣人求治其居，因感寤，乃<span class='corr'>即其</span>地創佛廬，號天竺看經院。咸平初，郡守張去華以旱迎大士至梵天寺致禱，即日雨。自是遇水旱必謁焉。天聖中，僧詵夢像浮空而行出小山曰：「吾欲憩此。」明日僧寂至，語夢，協乃謀徙今處。乳竇峯矗其前，白雲、獅子、中印諸峯左右環遶。嘉祐末，守沈禮部文通謂天竺起於司馬晉時，踰七百載而觀音發跡西峯，甫及百年遂分為二，所謂上天竺也。大士以聲音為佛事，非禪那所居，即謝去住持智月，以辨才法師元淨為其主；仍請於朝，以教易禪，此名靈感觀音院。時曾公亮為相，時實獎其事。既而蔡端明襄出守，曾公以錢十萬為扁，委蔡公為書之。蓋曾公慶歷間道杭，同行僧元達至天竺瞻禮，中途見衣素婦人謂達曰：「上人同曾舍人來耶？舍人五十七入中書。」語訖，無所見。已而如其言。事載於石刻。元淨乃益鑿山闢地，增廣殿宇。曾公又以經五千二百三十卷遺元淨，即西廡為藏。熙寧中，詔歲度僧一；朝廷每遣中使謁者致香幣，歲給大農錢作佛事。而公卿貴人致帛祈禱者，旁午於道。紹聖二年，郡守陳軒請於朝，詔以一路祠廟施利，繕修精舍。靖康初，郡迎大士禱雨於法惠寺，屬有狄難，道元祕大士像於井。賊退，瓦礫中忽鏗然有聲，始知井所在，得聖像，歸之院。紹興五年，高宗皇帝嘗臨幸。孝宗初即位，以久雨，降香致禱，即日霽。上喜甚，賜內府寶玉三品；明年，御製〈大士贊〉。乾道三年，翠華一再臨幸，殿及門扁咸御書，改院為寺。又賜金幣，為十六觀堂、法輪寶藏，仍命皇太子大書二扁。理宗皇帝賜大士應夢畫像，書《心經》其上，仍賜御製贊及殿記。又嘗書唐太宗所製〈聖教序〉及白玉爐以賜。如「應真閣」、「超諸有海」、「廣大靈感觀音教寺」、「廣大靈感觀音寶殿」諸扁，已上並貯於雲漢之閣。景定二年，平章魏公施田二千畝作佛供，自為記。</p>
<p style="margin-left:0em;text-indent:2em">又夏時正《成化杭州府志》曰：元季燬，重建。</p>
<p style="margin-left:0em;text-indent:2em">皇明成化丙申，鎮守太監重建鐘樓，修山門，殿廡一新。</p>
<p style="margin-left:0em;text-indent:2em">又陳善《萬歷府志》曰：治平中，元淨益鑿前山，闢地二十有五尋，殿加重簷。乾道三年，門扁皆御書。慶元三年，改天台教寺。自宋咸平至今，仁和錢唐每有旱熯、淫潦，所司恆即山中，或迎致大士像入城，祈禱無不響應。</p>
</div>
<div class='div-other'><a id='mulu207' />
<p class='h2'>建置</p>
<div class='div-other'><a id='mulu208' />
<p class='h3'>廣大靈感觀世音菩薩殿</p><p style="margin-left:0em;text-indent:2em">宋元舊制，不復詳考。按《寺誌》，洪武十五年，僧錄左善世弘道上疏云：「臣前住上天竺寺，殿宇自經兵燹無存，乞賜重建。」上出御幣三千金，<span class='corr'>遣</span>中使陶磚瓦於姑蘇，命杭州前右二衛軍士撤操二月，搬運磚瓦、木植入山鼎建。鴛鴦殿廣五楹、袤十二楹，誠異數也。歲久敝，嘉靖三十六年，雲間僧海澄暨住持清蕙，協力繕葺。澄卒，平淨繼之以<span class='corr'>竣</span>。淨復以殿之磚砌壆闕，易以巨甓甃之，丹堊煥然。萬歷二十五年，住持道福如淵重新前半殿。至三十九年，住持明機復新後半殿，逾七載，緒猶未就。機，繼以寺眾：海堅、諸香、萬靈、海瑞、如汀、世高、性恩、萬富、興美、祖玉、圓逸、真宰、如澄、如湘輩，各醵衣資，協同首事。航海采木者，為海堅、萬靈、照本。迨四十六年落成之，高七丈八尺，深七十步，橫闊三十四步，柱礎六十有二。地磚自二十七年準十香火分，均輸泉役，以竣厥事。崇禎年間，住持照本捐資，易以王磚八十有一。殿額，初，吳越忠懿王書曰「天竺看經院」；宋治平中，郡守蔡襄書曰「靈感觀音之殿」，燬；紹興中，高宗御書之如舊稱；慶元中，孝宗賜改院為寺，曰「上竺天台教寺」；迨理宗，又御書其額。</p>

<div class='div-other'><a id='mulu209' /><p style="margin-left:0em;text-indent:2em">浙江學政吳江趙寬譔〈重修上天竺靈感觀音寺記〉曰：</p>
<p style="margin-left:0em;text-indent:2em">佛生於天竺西域之國，以虛無為宗，以慈悲不殺為教，妙明玄寂，弘濟萬品。而觀世音如來，從三慧門入道，以聲音為佛事，始於聞而能無所聞，始於無所聞而能無所不聞，所謂大圓覺義、大解脫力，天下千萬世流俗所共信向者也。杭州西湖西北諸山曰天竺者，蓋襲西域之名。世傳五代石晉時，觀音大士示現，有瑞木放光之異，寺因以建。嶺岫岧嶤，林谷迴合，琳宮梵宇，參差起伏於其間，隱若鷲峯、鹿苑，誠東南絕勝處也。中間起而復毁、剝而隨復者屢矣。大明弘治中，內府司監麥公奉命鎮於兹，興四民之利、奠百神之居，嚴兵衛、繕城隍、通津梁，綱維賁飾，以輔太平之治，燦然明備。又以其餘暇，從事於名山勝境，將以宣神聖之靈，聳瞻望於遐邇，宏象教而尊法寶，祝帝釐而資民福也。謂上天竺實惟五山之首，剏於前者，既極宏遠之規，嗣其後者，宜加維持之力。捐資搆材，百役並興；抉疏葺裁，增其式廓。會有中使奉詔來者，宣賜白金二十鎰，充繕修之費。於是宮殿樓閣，外內上下，廣大雄偉之勢，妙麗莊嚴之相，豁然而天日開，絢然而雲霞舒，巋然而山嶽峙。農工士庶，遊矚瞻禮，目奪神惕，眴轉愕眩。住僧祖芳道潛沐聖明之殊渥，承大乘之嘉惠，謂不可無以垂永久，述其梗概來請記。寬惟天下之物，廢興新故之相尋，蓋理勢之常。凡囿於形者，莫得而逃焉。不有以整頓而植立之，則廢者終於廢而不可為，興者亦將日趨於廢而莫之救。有志於世道者，不如是也。是故古之明哲，先事而為之備，患未至而預防之。兹山之新，雖非時政所以緩急，然上而聖天子致治保邦之鴻圖，下而鎮臣憂深思遠之至意，因是可以推見其一二矣。林泉之勝，古蹟之潤色，亦加之意，況民用乎？方外之術亦所不棄，況吾道乎？雖然，時有所待，數有所會，或契闊而不逢，或輻輳而並集，蓋有非人力之所能為者。然裁成之功，運用之妙，非人則亦莫之能為也。兹山遭遇聖世，時數相符，天人交通；寥寥於昔者，一旦赫然於今，豈偶然之故哉？意者大士在天之靈，有默而相之者乎？審如是，大士之能庇吾民也昭矣！</p>
</div>
<div class='div-other'><a id='mulu210' /><p style="margin-left:0em;text-indent:2em">南京大理寺卿仁和夏時正〈上天竺修造記〉曰：</p>
<p style="margin-left:0em;text-indent:2em">欽差鎮守浙江司設監太監李公義，忠勤篤厚，允為聖天子心膂親信之臣。惟聖天子心在黎元，視遠伊邇，故用輟公侍從朝夕，而寄之以監督藩維之重。公忠勤奉國，篤厚臨民，一飯不敢忘君，一念一慮恆在民。乃成化丁酉夏兩月不雨，至於杪秋，魃愈肆虐，良農告災，歲事惟愆。公援文檄，遍走羣舉，而神罔時鑒，旱勢益蒸然不可遏也。公乃進藩臬問之，進諸郡邑問之，進諸耆艾問之，進諸國人問之，皆曰：「郡城西有觀音大士，大慈大悲，至靈至感。像居佛國山中，寺曰上天竺。郡有旱乾、水溢，疾疚、患難，咸走集祈焉。惟恪誠則其應如響，前代已然，匪今日者。」公曰：「盍從事焉？」即屏諸煩穢，齋心潔行，三日而走大士前，為民請命。意勤辭懇，冥漠潛通。旋軫之際，陰雲布興，甘雨加霔。槁者聿蘇，仆者旋起；遠邇交忭，<span class='corr'>三</span>農謳於野，商賈謠於市，官府文於詞，士林聲於頌。公則退然不有，而曰：「大士力也。」乃用禮致住持釋霑師，而告以：「臆前吾有事大士，顧大士殿、天王殿，棟甍榱桷傾欹，不特金碧青紅漫漶，不飾寶藏；有亭<span class='corr'>圮</span>就盡，鐘樓巋然於其左，而於右則鼓樓斯闕，此皆不可不為之意也。吾將以是昭答大士之貺，法財自我而捐，法喜由汝發願，否則我亦何從以奉國臨民？何緣以自效於大士乎？」乃用掄材鳩工，擇日肇事。材良工僝，期月落成。又：「顧所謂普門、圓通門者，所謂莊嚴供養者，則用委重汝，霑其悉此心。」師承順惟謹，罄其衣鉢贏資，兼以十方檀施，以趨赴之。無幾何時，兩門前闢諸佛、菩薩、祖師法身，端臨儼若。香燈旛蓋，掩映繚繞；萬眾瞻仰，益生敬信。壬寅，夏雨不時，山石殞，墮其舊觀。師復以天王殿西琢石甃甓，高若干尋，袤若干丈。念此莫大功德，莫大勝緣，不有書之文詞，則無以傳示不朽。乃來請言，辭不獲已。按石晉天福四年，有釋翊者，結庵乳竇、白雲間。一夕有光燦燦，旦起視，得奇木，因命斲為大士像。適釋勳者奉佛舍利自洛陽來，納諸像之頂中。誓言當靈感，已而果然。他日大士示夢吳越國王，為擴其居，侈麗遂冠一方，因易庵為寺。自是顯靈，日以動人，人心皈依，日以無替，而寺之名勝位置亦從以崇。宋乃標為講教，五山第一，歷元入我國朝仍之。然寺雖乘運，廢興不常，而大士憫念世間，譬之連城夜光函諸寶櫝，而祥光外燭，曷有秘藏掩抑時哉？嘗聞九州之外，更有九州，渺然莫之彷彿。其中物類，幽冥奇詭。然自今契勘，可驗不誣。矧大士救世苦惱，無量無邊，本之大慈大悲，為吾郡耳聞目覩者哉？惟世之人，淺薄隘陋，所見曾幾，不見恆多；而欲以區隅所及以蓋世外無窮，井蛙測東海也。亦有信於耳目者矣，而又眩於福田利益，<span class='corr'>斂</span>而歸之<span class='corr'>己</span>，掊以益其家，不暇溥厥施焉。惟公之有祈於大士，一念信向，推而極之，奉天永命於億萬斯年，臨民而保和勞來以樂生興事。公以是感，大士以是而應，妙矣哉影響之隨形聲！然公既不忘大士之貺，有以自效；而師復承順公意，以克有終。因果願力顯然暴白有可書者，是宜書以垂示後人。是為記。</p>
</div></div>
<div class='div-other'><a id='mulu211' />
<p class='h3'>大悲靈感觀世音後殿</p>
<div class='div-other'><a id='mulu212' /><p style="margin-left:0em;text-indent:2em">廣五楹，歲久傾<span class='corr'>圮</span>。成化二十三年，太皇太后遣中使齎白金重建。木材磚瓦之類，皆出於官。取土千丈坑，峻拓其基，爽塏壯麗，以為正殿之屏翳也。萬歷十二年，當湖顧其忠施金祈嗣，屬僧平澗重修；仍範銅八百觔，為角端形，置殿外以代香爐，門額曰「圓通」。</p>
</div>
<div class='div-other'><a id='mulu213' /><p style="margin-left:0em;text-indent:2em">翰林院編修，仁和江瀾撰〈重建觀音後殿記〉曰：</p>
<p style="margin-left:0em;text-indent:2em">西山上天竺大講寺，實普門大士觀音如來示現圓通之古道場也。寺建於五代晉漢之際，至吳越錢忠懿王始拓大之，遂聲聞於天下。凡邦有病疫、雨暘，禱之輒應，民無不仰。寺既據有名勝，諸峯環拱，雙澗合流。傳天台之真印，為五峯之首剎。由宋暨元，高僧輩出，微法妙梵，振盪鏗訇；而金界紺園，寶華綵樹，種種奇絕，儼乎化成之幻，出於人間世也。逮入我皇明，益增壯麗，渙頒藏典，金鑰玉函，照耀璇霄，曠古所無，一時畢萃。乃成化壬午，皇上爰遣使臣，出內帑白金以為兹寺營修之助。適後殿傾<span class='corr'>圮</span>，金碧剝落。今欽差鎮守太監張公，議將重建以圖維新，首捐祿資，仰副上意。仍辨其寺之地田湮占於齊民者，凡千四百有奇，悉收其租，以<span class='corr'>贍</span>公役。於是斵石於山，斬木於林，陶茨墁堊，山積河匯，雲滃雨至，未期歲而告成。雕檐碧瓦，寶珠纓絡，曇花晝垂，海潮夜湧。觀之者敬而生信，願施毫末，希布福田，以廣利益。又建伽藍、祖師二殿，翼其左右。較之舊制，不啻什伯。住山僧洪智，承命領事，喜夤善緣，礱石刻辭，欲告將來，求予為記。夫大士有弘誓之願，神通之力，甘露法雨，霈乎羣有。其所以顯應諸方者，唯杭之上竺為最。歷年滋久，靈貺愈多。庇國康民，攘菑簡福。自朝廷以至黎庶，崇事罔愆。是以天子發內帑，貴臣施祿資，興墜舉廢，不日而成，何其盛哉！雖然，天人一理，無二致也。大士陰翊乎皇圖，皇上加惠乎大士；而親貴守臣又能克體上命，茂厥駿功，無非將以惠鮮乎斯民，欲以措諸方仁壽之域而已。揆其乃心，何可殊塗論耶？文以記之。</p>
<p style="margin-left:2em">弘治三年，歲次庚戌，春三月既望，住山洪智立石</p>
</div></div>
<div class='div-other'><a id='mulu214' />
<p class='h3'>四大天王殿</p><p style="margin-left:0em;text-indent:2em">廣三楹，高五丈九尺，闊九丈，深六丈六尺。正德間，住持祖芳重建。嘉靖中，住持歸定再葺。萬歷庚子，住持玉遠鳩勤舊等倡施甃地磚階石。住持圓徑募彩繪之梁。標額曰「上天竺大講寺」，前代書，無欵識。北面額曰「如來真境」，大方伯，錫山龔勉書。「真見如來」，王問書。</p>
</div>
<div class='div-other'><a id='mulu215' />
<p class='h3'>護法韋陁天殿</p>
<div class='div-other'><a id='mulu216' /><p style="margin-left:0em;text-indent:2em">廣三楹，古基地三分。內有樓屋二間，久廢。萬歷己未，僧心印暨合山贖地重建於靈感正殿左。南向山陰，翰林周鳳翔題額。</p>
</div>
<div class='div-other'><a id='mulu217' /><p style="margin-left:0em;text-indent:2em">吏部稽勳司員外，錢唐虞淳熙撰碑曰：</p>
<p style="margin-left:0em;text-indent:2em">上天竺沙門一如法師撰《法數》，敘韋天將軍曰：「神姓韋，諱琨，為四王三十二將之首。修童真，不受天欲。凡建伽藍，皆設像崇敬，彰護法之功。」度如師時，嘗有彰功之殿、擎杵之像；而畏頭破七分者，任十分破壞久矣。夫受人欲似天欲也。予與心印冥資護法之力，護護法者，創殿殿左，同日升梁矣。或撓之，神忽馮人從階下逆翻階上，如墮石之升。眾駭，梁升焉。後有以他事誣印，印呼神，僅滅耳，而免碎首，固華報哉！夫神以其童真望人之童真，凡魔男、魔女惑亂比丘，悽惶奔赴，應機除翦。如勝國楊璉真伽發豔姬墓，擬汙陳人；德藏真諦抽神杵，起擊其黨，百人頭破，鷹撇虎騰，炬滅鋤段，<span class='corr'>楊</span>抱首潰走。而近有猥梵嫂之徒，予令誓淨慈韋天前曰：「如所否者，七日舌爛。」乃竟如誓。彼恣淫樂者，何知神之悽惶？一旦奔赴，則其機甚捷，必翦必除，真可畏也。今竺僧幸聽余言，不奪泉寶，能推此類，且無屋藏嬌，然毋倚神之忘瑕，神實有不忍忘者。知悽惶難動其心，除翦必碎其首，謂無天於上乎？諸天戴殿而行，毁殿奚益？惟是披戒鎧敵寶杵，若一如法師輩，神立變悽惶為歡喜；奉以銖衣瑤漿、仙厨女寶，諸師不受也。心印輩不受天欲，不令天憂，常喜界、極樂界，於斯證焉。不然者，予及韋天涕泣而隨之，庶幾感悟離此岸登彼岸，猶從階下翻階上也，殿其津梁哉！</p>
</div></div>
<div class='div-other'><a id='mulu218' />
<p class='h3'>護法伽藍神殿</p><p style="margin-left:0em;text-indent:2em">廣三楹，闊六丈六尺，深五丈二尺，在靈感正殿左，西向。萬歷二十年，住持道霑重建。至庚子年，寺僧海堅再修。</p>
</div>
<div class='div-other'><a id='mulu219' />
<p class='h3'>歷代祖師殿</p><p style="margin-left:0em;text-indent:2em">廣三楹，在正殿右，東向。崇禎丙寅，住持照珍重建。</p>
</div>
<div class='div-other'><a id='mulu220' />
<p class='h3'>大毘盧遮那佛殿</p><p style="margin-left:0em;text-indent:2em">廣輪二丈五尺，純甓砌成，不需材木；高三丈餘，在白雲堂北。萬歷乙卯年，住持圓徑募織造司禮監劉成，倡施重建。</p>
</div>
<div class='div-other'><a id='mulu221' />
<p class='h3'>阿彌陀佛殿</p><p style="margin-left:0em;text-indent:2em">廣三楹，在普門外路南，面北。萬歷二十年，住持道霑募建。崇禎中燬。</p>
</div>
<div class='div-other'><a id='mulu222' />
<p class='h3'>香山大士殿</p>
<div class='div-other'><a id='mulu223' /><p style="margin-left:0em;text-indent:2em">廣三楹，在圓通門外衢北，南。萬歷甲寅，寺僧道福創建，郡人楊應時題額。</p>
</div>
<div class='div-other'><a id='mulu224' /><p style="margin-left:0em;text-indent:2em">明左方伯劉汝康撰記曰：</p>
<p style="margin-left:0em;text-indent:2em">武林天竺香山殿者，觀音大士示現之別境也。不佞家故東魯，凡殊方神怪之事故不敢語，於其為書亦不之厭。間嘗蒐及《山海》、《河圖．龍伯》諸帙，及天地四方之陲，各有金剛敢死之士，身重每兼吾土五千萬人；又有人復倍乎千，腹圍千五百里，其名曰聖，曰先，曰仁，曰信，曰無，不達其說，固自駭乎庸聽矣。後閱《楞嚴》，所談普門觀音大士，能以三十二應入諸國土，其中或見一首、二首，乃至八萬四千爍迦羅首，其臂目之現亦然，然未知所以為現者。歲癸丑，不佞官浙藩，身涖天竺，觀大士異光之像，并讀先守杭東坡居士《禪喜》所載〈大悲閣記〉，乃知觀音大慈，端不間乎當人之仁；聞其所謂手之與眼，又何外乎提拔昭明之用哉？蓋吾心吾身本來廣大，而人自障之；果能脫情塵，則如來法界身雲，當處圓徧。凡諸世間神鬼之為技，非吾身毛孔之所宅、肢節之屈信已乎？兹香山之殿，郡抑陳太僕嘗囑寺僧道福，捐<span class='corr'>己</span>業以建置，比昔道翊所創，莊嚴倍勝，非普門示化無遮之旨得爾爾耶？余同榜虞司勳嘗印道福之成功，而訶護既久，是歲又屬不佞為記以垂永，因係之銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>天竺之號　肇自西乾</div>
<div class='lg-row'>香山為殿　大士兼焉　化跡之妙　超乎言先　如聲之谷　如月之川　大悲為記　東坡宛然</div>
<div class='lg-row'>斯文之作　空花相鮮　賴有檀越　劫石是傳</div>
</p></div></div>
<div class='div-other'><a id='mulu225' />
<p class='h3'>敕賜藏經殿</p><p style="margin-left:0em;text-indent:2em">自皇祐七年，宋仁宗賜祕典五千三百三十卷為教藏，特殿藏之。乾道八年二月，孝宗賜錢重建藏殿，東宮書額曰「法輪寶藏」。淳熙元年，賜福州印造藏經五百函。宋季殿燬。元洎國初亦無考。至正統十年二月，英宗睿皇帝賜本山北藏五千四十八卷全，欽賜敕諭一道，用硃龕二，奉置於靈感正殿之左右。天啟甲子，住持興美整飾繕補。於崇禎庚午，以四廚遷貯於兩峯堂閣上。</p>
</div>
<div class='div-other'><a id='mulu226' />
<p class='h3'>白雲堂</p><p style="margin-left:0em;text-indent:2em">在大悲後殿之後，坐白雲峯故名。莫考厥初，至辨才法師更建。高宗臨幸，進素饌白雲堂。孝宗賜僧錄若訥「白雲堂印」，以轄禪教律三宗。寶祐元年，徑山住持心月乞分宗，各保舉師。本山住持法照奏曰：「宗宗黨黨，非古也。恐違孝皇賜印之意，未敢承命，乞回避。」理宗即有旨云：「古法難易預與釐正矣，禪教律從僧錄公，舉朝省劄白雲堂仍舊。」八月，詔闢白雲堂基址。景定二年，賜住持妙銛御書「白雲」二大字。咸淳元年，度宗以法堂繪事方新，詔揭先帝御書白雲堂扁額。自爾歷元逮國朝，鼎革相尋。嘉靖間，住持圓俊重建，副使李景萃重書堂額。萬歷十一年燬。乙卯年，住持圓徑募織造司禮監劉成倡施復興，廣五楹，規模如舊。堂背甃磚，為毘盧殿。</p>
</div>
<div class='div-other'><a id='mulu227' />
<p class='h3'>兩峯堂</p>
<div class='div-other'><a id='mulu228' /><p style="margin-left:0em;text-indent:2em">在白雲堂後，前與雙檜、乳竇峯相參故名。紹興二年，圓通如法師建。紹熙五年，丞相京鏜書兩峯堂扁。國朝成化間燬。嘉靖四十一年，寺眾為郡倅雷公柏山建遺愛堂，即兩峯故址也，翰林諸大綬有記。萬歷間燬。至崇禎己巳秋，住持寂纓、照珍、照本、續元，同前住持興美募建五楹，易堂為閣，今稱為藏經閣；深四十尺，高三十二尺，閣上奉安欽賜經律論藏四龕，下設禪單，以為閱藏者宴息，進士李陳玉有記。</p>
</div>
<div class='div-other'><a id='mulu229' /><p style="margin-left:0em;text-indent:2em">翰林院修撰，山陰諸大綬撰〈柏山雷侯遺愛碑〉曰：</p>
<p style="margin-left:0em;text-indent:2em">柏山雷侯之倅青州也，奉朝命以青州兵來保浙，分屯於杭西湖之諸寺。兵有紀，三千唯一心，皆如賓旅，無暴客犯吾民者；雖僧居，亦秋毫無犯也。民德之，乃諸寺僧倍德之，晨夕焚香作禮佛前，祝侯願，報侯德。比旋師，請留像，侯不可；請留衣履，又不可。則別為堂設位，將永崇奉。疏詳惠跡，礱石於山，待史氏紀之。壬戌中秋，余將北上視舟武林，乘暇遊湖山，過靈隱，經集慶，至三竺上剎，僧顯懷迎告余曰：「歲在己未，梵宇為行營，微雷侯等幾毁矣，我僧眾何託而居乎？侯不鄙夷方外，保僧眾如保民。今日山門不改，方丈之地猶能爇爐烹茗、以迎太史公之車轍者，侯之賜也。」因稽首乞余言。時侯同守杭郡，余笑而自思，僧耳何喁喁焉頌德於使君？歸數月，聞侯微疾，纔就寢，遽起沐浴更衣，端坐而逝。余悼惜且驚異。及抵杭，再至湖，僧方向侯位泣奠；見余，請甚懇，余愾然歎曰：「有是哉！德愛之遺乎，不可泯矣！」侯性敏慧，恭而温温。倅吳越，分職平政，政乃平，越人稱「雷侯平」。嘗視篆上虞，上虞士大夫紀其行事，有善政錄。前秋官龍川徐君，秉高節，素慎許可，錄中所敘述者最詳。是時島夷寇兩浙郡縣，侯受知梅林胡公，奉檄往來省府，練士卒，守城池，出籌畫，以佐主帥。乙卯，杭圍之解，侯有力焉。其提師自齊南征，道經淮揚。淮揚寇熾甚，巡撫李公克齊留侯之兵協勦。侯親臨陳，戰姚家蕩，戰廟灣，皆大捷；斬首數千級，焚溺死者無算，廟議行有超格之擢。寇退，始至杭郡，在杭兵戢而民安，所濟者多於戰功。逮為同守連署屬縣，政善而平，一如倅吳越時也。嗟乎！古所謂「文以附眾，武以威敵」者，非其人與？恨未究厥施耳。佛氏之教，了無受想，漠然人世。僧乃用情於侯，其愛其慕，猶夫民者。保性而止其所，應無所住而生其心，懷思崇奉，固其宜矣。名將之略，循吏之風，起於慈悲一念。侯像在堂，與寺並存，遺之無斁，碑宜有文。侯名鳴陽，字時豫，貴州永寧衛人。</p>
</div>
<div class='div-other'><a id='mulu230' /><p style="margin-left:0em;text-indent:2em">吉州李陳玉撰〈上天竺寺藏經閣記〉曰：</p>
<p style="margin-left:0em;text-indent:2em">如來以三藏妙性，乘大悲智，為無所藏；復以無所藏智，說無所說，流而為藏。無所藏故無密不顯，有所藏故無顯不密。其為目，曰經，曰律，曰論；而其為指也，不過聖凡同體，曰空、曰不空、曰空不空三者而已。是故人有寶藏，物無盡理；四十九年五千餘部，真巨海之一滴，而太虛之微毛。匪凡夫不能窮如來，實如來不能窮凡夫者也。然而高曾規矩，人天鉗錘。先天地生，尚有青牛之訪；處周秦後，方來白馬之迎。《華嚴》分龍<span class='corr'>宮</span>之一部，《首楞》血波<span class='corr'>刺</span>之全軀，聞法如此其難，護法抑何其易！則大藏所有法寶攸繫，故非殊智絕力鮮能辦焉。武林天竺，蓋南國之佛域也。開山於石晉，時僧道翊者，獲奇木，肖大士像，遠近響應，宗風代振。至宋辨才主之，始以教易禪，寺故有藏。中更興廢，遂未有閣，蓋教之敝也久矣。有僧寂纓、照珍、照本、興美、續元，慨然念復，嗟貝葉之委地，念寶氣之燭天。而毘陵董公，以大乘器應宰官身，來長淛藩；顧盼生歎，捐退食之俸餘，作如來之一粒，因以庀材鳩工之責付諸僧等。於是上為重閣以安諸部，下為奧室以安禪誦。上焉肅肅，下焉雍雍。上為兜率、為娑竭宮，下為鷲嶺、為眾香國。誦者便於披閱，禪者便於靜觀。誦者入波斯國，片片夜光，是見佛佛各具一藏也；禪者入一真地，大地黃金，是又人人各具一藏也。即兹為教，即兹為禪，不必易也。噫！吾以是而知公之用意深、功德遠矣。予以春官之役，道出武林，閱湖山者兩月。遊屐所至，荒址茆堂，無非公之芟除、莊嚴，殆西湖之穀玉而南國之金湯也乎？愧不敏，不足以讚歎萬一。僧等將公之意，樂公之功，故為述夫藏之所由來，并志夫閣之所由始，使知佛法難興，功德希有，當勤守先律，丕振宗風，各自護其室藏，以無負公之意耳。將見乳竇盡呈醍醐，獅子遍為哮吼；東澗西澗之水萬派歸宗，南山北山之雲四天共布矣，是則公之意乎！公名承詔，字聖臣，丁未進士。</p>
</div></div>
<div class='div-other'><a id='mulu231' />
<p class='h3'>護國金光明懺堂</p><p style="margin-left:0em;text-indent:2em">皇祐年間始建。紹興三年六月，高宗詔正殿前為懺堂，又前為香華筵。尋燬，又復。今併遺址無基，或云基在正殿西偏。</p>
</div>
<div class='div-other'><a id='mulu232' />
<p class='h3'>十六觀堂</p>
<div class='div-other'><a id='mulu233' /><p style="margin-left:0em;text-indent:2em">乾道三年二月，孝宗賜金帛倡建。上命皇太子書額曰「觀空淨域」。既燬。開禧二年七月二十二日，寧宗賜錢重建，仍摹光宗舊書扁額，尚書內翰樓鑰撰記。嘉定元年，天目山人文禮述觀堂舊記并書。寶祐元年三月，理宗賜牒及米，重葺。觀堂在白雲峯麓，由正殿西北隅拾級而升，今為子院。</p>
</div>
<div class='div-other'><a id='mulu234' /><p style="margin-left:0em;text-indent:2em">宋翰林樓鑰撰〈上天竺講寺十六觀堂記〉曰：</p>
<p style="margin-left:0em;text-indent:2em">嘉定改元，歲在戊辰四月乙巳，被命禱雨於上天竺山。住持、左右街僧錄妙珪有請曰：「公頃年直學士院時，許以修造記。既而去國，遂求於內相洪公。而公今既再入朝，而寺之十六觀堂崇成，願求記文，以踐前言。」予何辭？予四明人也，城中延慶教院為東南最勝處，嘗讀諫議忠肅陳公所為〈淨土院記〉云：「元豐中，比丘介然修西方淨土之法，不卧三年。謂其同行曰：『我等各據一室，成此勝緣。來者加眾，而室不增多。寺之西隅尚有隙地，得檀施錢二千餘萬，為室六十餘間。中間室閣立丈六彌陀之身，夾以觀音、勢至，環為十有六室。室各兩間，外列三聖之像，內為禪觀之所。殿臨池水，水生蓮花，不離塵染之中，豁開世境之外。』自是更七寒暑，無一不如其志。初介然燃手二指，誓必成此。元符三年三月落成之日，復燃三指以增淨誓。於是見聞歡喜，靜習之士無有虛位。期滿者去，發志者來，依勝境而獲善利者不知其幾何人也！」了翁洞明教觀，其序大略如此。抑聞介然願心深切，當時一木一石，微至磚甓，皆以〈大悲咒〉歷歷咒之，而手授匠者。建炎虜燬，城郭焚蕩，獨所為淨土院者，至今堅緻如故。間一至其處，幾於未施敬於民而民敬者。上天竺山觀音大士功德殊勝，四民所欽。孝宗皇帝留心內典，乾道三年二月，駕幸此山，修供大士，賜緡錢二萬，俾建此室，遂寫延慶規模以為之嚴淨精妙，過者必肅。又嘗命建於禁中，退朝餘暇多燕坐其上。或引禪律高僧，設齋講道，非人間所可及也。光宗皇帝時，在潛邸奉旨書額，自此四方修梵行者接迹其中。然物必興廢，不離乎數；開禧二年七月二十六日，燈灺為災，悉已煨燼。珪公竭力營建，成於期年，又過於舊；金碧輝映，稱其所謂淨土之說。得旨再摹光宗御書揭之。山去都城最遠，幽邃秀潤，固已素離塵染，況又為此淨處，坐進此道者，可不勉乎！予去已告老，不謂復為此來。珪公住山十有七年，建立勝事，乃作復庵於山之南，為歸老計。道俗歸向，日領三數百眾，修進不倦；累朝眷遇，至今不衰。予非久於此者，將復尋延慶之遊，又不能如了翁推明九品十倫之旨；特以珪公請之殷，為書其實以遺之。</p>
</div></div>
<div class='div-other'><a id='mulu235' />
<p class='h3'>法堂</p><p style="margin-left:0em;text-indent:2em">隆興二年九月，高宗詔知臨安府事曹澄，督建法堂。咸淳元年九月，理宗幸寺，時法堂繪事方新，詔揭光宗御書「白雲堂」扁額，知省揚端朝承準。今廢。</p>
</div>
<div class='div-other'><a id='mulu236' />
<p class='h3'>講堂</p><p style="margin-left:0em;text-indent:2em">舊有之。淳祐十年九月丁亥，理宗詔闢講堂。今廢。</p>
</div>
<div class='div-other'><a id='mulu237' />
<p class='h3'>水陸堂</p><p style="margin-left:0em;text-indent:2em">在殿左。紹定二年，理宗詔建，郡寺淨勝句當。尋燬。寶祐元年九月，仍命建堂以為修齋之所。擬斫後山大楓樹為梁，僉曰：「神物所依，枝葉莫敢攀，況斫乎！」是日有風自南仆於北隴，若神助然。今廢。</p>
</div>
<div class='div-other'><a id='mulu238' />
<p class='h3'>靜處堂</p><p style="margin-left:0em;text-indent:2em">淳祐九年三月，住持法照建。今廢。</p>
</div>
<div class='div-other'><a id='mulu239' />
<p class='h3'>中印堂</p><p style="margin-left:0em;text-indent:2em">載《武林舊事》。《寺志》遺，今增入，莫考其地。</p>
</div>
<div class='div-other'><a id='mulu240' />
<p class='h3'>香積堂</p><p style="margin-left:0em;text-indent:2em">即齋堂。</p>
</div>
<div class='div-other'><a id='mulu241' />
<p class='h3'>延賓堂</p><p style="margin-left:0em;text-indent:2em">即客堂。</p>
</div>
<div class='div-other'><a id='mulu242' />
<p class='h3'>頤耄堂</p><p style="margin-left:0em;text-indent:2em">即老堂。</p>
</div>
<div class='div-other'><a id='mulu243' />
<p class='h3'>延行堂</p><p style="margin-left:0em;text-indent:2em">即病堂。</p>
</div>
<div class='div-other'><a id='mulu244' />
<p class='h3'>東堂　西堂　廚堂　庫堂</p><p style="margin-left:0em;text-indent:2em">並廢。</p>
</div>
<div class='div-other'><a id='mulu245' />
<p class='h3'>禪堂</p><p style="margin-left:0em;text-indent:2em">即古天仙樓秋香閣基也。萬歷庚子歲，寺僧明遠合眾請觀如法師接待雲水。至萬歷九年，住持興美、寂嘉、如貿屢興屢葺，拓充讌寢兩所，兩廂堪居千指。觀師普心苦行，乘戒俱急，弘經開律，眾每盈千。注有《法華正旨》行世。</p>
</div>
<div class='div-other'><a id='mulu246' />
<p class='h3'>雲漢閣</p><p style="margin-left:0em;text-indent:2em">隆興元年八月，住持應如建閣奉安，歷賜御書宸翰。孝宗親灑奎文，曰「轉大法輪」，又曰「雲漢之閣」，二扁以賜之。景定二年，住持祖印重建。宋季燬。今廢。</p>
</div>
<div class='div-other'><a id='mulu247' />
<p class='h3'>千佛閣</p><p style="margin-left:0em;text-indent:2em">紹熙五年二月甲寅，住持妙珪建。提刑趙時逢撰記。今廢。</p>
</div>
<div class='div-other'><a id='mulu248' />
<p class='h3'>應真閣</p><p style="margin-left:0em;text-indent:2em">即羅漢閣，在伽藍殿後。紹熙二年，住持應如建。隆興二年九月，孝宗詔臨安府尹曹澄，又督建五百羅漢閣。淳祐五年九月，住持法照重新之。理宗御書「超諸有海」四大字以賜為額。今廢。</p>
</div>
<div class='div-other'><a id='mulu249' />
<p class='h3'>準提閣</p><p style="margin-left:0em;text-indent:2em">在普門外。寺僧續元建自崇禎年中。</p>
</div>
<div class='div-other'><a id='mulu250' />
<p class='h3'>秋香閣</p><p style="margin-left:0em;text-indent:2em">與延桂、秋芳為叢。淳祐九年三月，住持法照重建，洎元並燬。至正十二年，住持古愚重建，迨萬歷中廢。今為禪堂。</p>
</div>
<div class='div-other'><a id='mulu251' />
<p class='h3'>秋芳閣</p><p style="margin-left:0em;text-indent:2em">在祖師殿後。紹興二十三年，住持圓智建。今廢。</p>
</div>
<div class='div-other'><a id='mulu252' />
<p class='h3'>延桂閣</p><p style="margin-left:0em;text-indent:2em">與秋芳對。古有叢桂，可數圍。紹熙年中，住持妙珪建，後廢。崇禎元年，寺僧寂芳重建延桂閣，為精修淨業之所。</p>
</div>
<div class='div-other'><a id='mulu253' />
<p class='h3'>伴雲閣</p><p style="margin-left:0em;text-indent:2em">在白雲左偏。淳祐三年，住持法照建，為寢息之所。</p>
</div></div></div>
<p class='juan'>上天竺講寺志卷七終</p>
</div><!-- end of div[@id='body'] -->
</body></html>