<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>杭州上天竺講寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu105' />
<p class='juan'>杭州上天竺講寺志卷之五</p><p class="byline">天目山三學學人廣賓纂</p>
<div class='div-other'><a id='mulu106' />
<p class='h1'>尊宿住持品</p>
<div class='div-other'><a id='mulu107' />
<p class='h2'>別傳</p>
<div class='div-other'><a id='mulu108' />
<p class='h3'>五代</p>
<div class='div-other'><a id='mulu109' />
<p class='h4'>心印水月禪師</p><p style="margin-left:0em;text-indent:2em">名子儀，温州樂清陳氏子也。童時約伴修行，至靈鷲山，曰：「是真棲修勝地矣。」投寺出家，廼升戒品，博究大乘經論。自思佛法玄微，非造次可及，遂杖策負囊，參禮尊宿。初往福州鼓山，神晏和尚一見曰：「異人至矣。」修師禮敬，問答便承言，大悟玄旨。數月後，復歸靈山。錢忠懿王聞其道譽，命開法席。上堂示眾曰：「久立大眾，更待甚麽？卻恐誤於禪德，轉迷歸路。時寒，珍重！」僧問：「如何是從上來事？」師曰：「住。」問：「如何是薦？」曰：「可惜龍頭翻成蛇尾。」有僧禮起將問，師曰：「如何且置。」問：「如何是法界義？」師曰：「九月九日淛江潮。」將下堂，僧問下堂一句，曰：「攜履已歸西竺寺，此山空有老猿啼。」問：「鼓山有掣鼓奪旗之說。」曰：「敗將不忍誅。」曰：「遇良將又如何？」曰：「今汝孤魂，賜汝三奠。」問：「世尊入滅，當歸何所？」曰：「鶴林空變色，真歸無所歸。」問：「未審畢竟何之？」曰：「朱實殞勁風，繁英落素秋。」問：「師將來欲歸何所？」曰：「子今欲識吾歸處，東西南北柳成絲。」問：「如何修行即得與道相應？」曰：「高捲吟邊箔，濃煎睡後茶。」後以雍熙三年示滅，門入闍維，收舍利、起塔。</p>
</div></div>
<div class='div-other'><a id='mulu110' />
<p class='h3'>宋</p>
<div class='div-other'><a id='mulu111' />
<p class='h4'>普慈禪師</p><p style="margin-left:0em;text-indent:2em">名玄本，字幻旻。慶歷八年，住持靈隱。皇祐五年，直學士給事中孫沔守杭，以旻住持上竺。僧問：「臨濟入門便喝，德山入門便棒，此意如何？」師曰：「天晴不肯去。」一日，師見僧看經，乃示頌曰：</p>
<p style="margin-left:0em;text-indent:0em;" class="lg-abnormal"><div class='lg-row'>看經不識經　徒勞損眼睛　欲得不損眼　分明識取經</div>
</p></div>
<div class='div-other'><a id='mulu112' />
<p class='h4'>宋智月禪師</p><p style="margin-left:0em;text-indent:2em">補幻旻，住上竺寺。提唱宗綱，兩師約十年。獨月機緣、法嗣及氏里無考。</p>
</div>
<div class='div-other'><a id='mulu113' />
<p class='h4'>宋文捷法師</p><p style="margin-left:0em;text-indent:2em">吳郡精進院僧也。戒律精苦，常持如意輪咒，靈變尤多。利上竺之鼎盛，以知制誥呂惠卿勢，部使者奪而主之，遷辨才法師於下天竺，恬不為忤。捷猶未厭，逐辨才歸於潛。逾年捷敗，事聞朝廷，再以上竺[田/廾]辨才。文捷之在上竺也，吳人不悅施，草木皆索然。及辨才之復至，士女不督而集山中，草木為之生色。</p>
</div>
<div class='div-other'><a id='mulu114' />
<p class='h4'>宋興咸法師</p><p style="margin-left:0em;text-indent:2em">字虛中，黃巖章氏子，賜號明祖。母夢故白蓮惠師遺黃柑，令食之，及寤，齒頰有香。生七歲，依香積出家。首謁知涌，涌奇之，曰「祖位再來也」。學成，以妙年居第一座。涌沒，證悟為繼。已而悟遷上竺，乃舉師以代。聚徒既多，歲復大歉，吳中施者惟恐自後。王孟公問十六觀義，師曰：「佛在十方億剎外，而提封不越方寸。若克循觀道，則往彼非遙也。」資政鄭公問《楞嚴》「八<span class='corr'>還</span>」，師曰：「迷心為境，八法瞀亂。達大觀者，一念自反。」二公皆感悟，歲歲為遺供。師倦於酬應。隆興元年五月別，端坐念佛而逝，瘞龕於寺之東岡。乾道三年夏，復從茶毘，五色舍利無算。所著《菩薩戒疏注》三卷、《金剛辨惑》一卷、《復宗》二卷、《法華撮要》一卷。素精於《易》，<span class='corr'>折</span>衷諸解。以自名咸，因號澤山。</p>
</div>
<div class='div-other'><a id='mulu115' />
<p class='h4'>宋明義法師</p><p style="margin-left:0em;text-indent:2em">按《統紀》，嗣法慈辨諫法師。無傳。</p>
</div>
<div class='div-other'><a id='mulu116' />
<p class='h4'>宋師覺法師</p><p style="margin-left:0em;text-indent:2em">按《統紀》，出家上天竺，為慧先訥法師嗣也。蓋神照下第七世。無傳。</p>
</div>
<div class='div-other'><a id='mulu117' />
<p class='h4'>宋海月法師</p><p style="margin-left:0em;text-indent:2em">名慧辯，字訥翁。學教觀於明智，居第一座以代講。翰林沈遘治杭威厲，見者多惶懼失據，師從容如平生。遘異之，任以都僧正；蘇子瞻時為通守，為序以贈之。師既蒞職，凡屬內寺院虛席者，即涓日，會諸剎及座下英俊，開<span class='corr'>問</span>義科場，設棘圍，糊名，考校十問。五中者為中選，不及三者為降等，然後隨院等差以次補入。由是諸山仰之，咸以為則。吳越大旱，禱大士，久不應。師於禪定見金身老人告曰：「明午必雨。」果驗，遠近感師誠致。熙寧六年七月，旦起別眾，合掌趺坐而逝。初，師遺言，須東坡至方闔龕。四日坡至，見坐如生，其頂尚温。坡盡敬而返，作為真贊，弔以句；命子由為塔銘。</p>
</div>
<div class='div-other'><a id='mulu118' />
<p class='h4'>宋神煥法師</p><p style="margin-left:0em;text-indent:2em">安吉人。早學，慧覺，有悟。曰：「自昔教門諸師立義未盡者，悉辨論之。」得百篇，世號「煥百章」。嘗論諸天位次不正，乃考尋藏典，撰為《天傳》。以君臣、賓主、男女、本跡為綱目，謂大梵尊天，君臨三界，統上貫下，諸天皆其臣屬也。大梵為三界主，三目摩醯為大千主，帝釋主地居三十三天，四王主領八部。雖君臣不同，要各有主義。若大辨在山澤，功德在北天園中，皆客寄耳，實無所主領也。梵釋四王是男天，功德、大辨、地神、樹神皆女，不可使男女失序。況鬼子母有女名功德天，有男名散脂修摩；今子居母上，可謂之以母從子，其可居天主之上乎？梵釋四王本是地住菩薩，金剛滅跡本護成佛，不揣其本而齊其跡可乎？知此四義，然後始可與言天矣。煥於寶慶紹定間住上竺。</p>
</div>
<div class='div-other'><a id='mulu119' />
<p class='h4'>宋北峯法師</p><p style="margin-left:0em;text-indent:2em">鹽官陳氏子，名宗印，字元實。首謁當湖竹菴觀公，得教觀之旨。一日，思「寂光有相」之義不得，空有聲云：「寂光本體，如水中月。」通守蘇玭白師座，請居正覺。未久返浙右，貳上竺，講止觀法，深砭學者支離名相之病。圍坐挾策。主者以得士為忌去，隱雷峯毛氏菴。</p>
</div>
<div class='div-other'><a id='mulu120' />
<p class='h4'>宋擇卿法師</p><p style="margin-left:0em;text-indent:2em">台人。天資聰敏，博學强記。受業慈辨之門，嘗曰：「四明之意，吾已得之；唯起教觀，信之未及。然不敢不信也。」生平未嘗屈節豪貴；聚徒三百，施者自來。居常喜茶，臨終之頃謂左右曰：「晨鐘即來報。」時至，啜茶一甌，書偈而化。</p>
</div>
<div class='div-other'><a id='mulu121' />
<p class='h4'>宋慧照法師</p><p style="margin-left:0em;text-indent:2em">善琴，為時所慕。參寥和尚贈以詩，見題詠。</p>
</div>
<div class='div-other'><a id='mulu122' />
<p class='h4'>宋若芬法師</p><p style="margin-left:0em;text-indent:2em">字仲石，婺州曹氏子。為上竺書記。善畫，求者日益眾，師曰：「錢江八月潮，西湖雪後諸峯，乃是天然偉筆！二三子當面錯過，卻求玩道人數點殘墨耶！」後歸老家山，古澗側、蒼壁間，古勝作菴，扁曰「玉澗」，因以為號。又建閣對芙蓉峯，別號「芙蓉峯主」。嘗自題畫竹曰：「不是老僧親寫，曉來誰報平安？」其意趣可想見也。</p>
</div>
<div class='div-other'><a id='mulu123' />
<p class='h4'>宋仁濟法師</p><p style="margin-left:0em;text-indent:2em">芬玉澗之甥也。書學東坡，竹學俞子清，梅學楊補之。自謂「用心四十年，作花圈稍圓耳」。</p>
</div>
<div class='div-other'><a id='mulu124' />
<p class='h4'>宋曇瑩法師</p><p style="margin-left:0em;text-indent:2em">善《易》。金主亮入寇，瑩卜當自斃於江北。已而，果然。時甚神之。</p>
</div>
<div class='div-other'><a id='mulu125' />
<p class='h4'>宋晦菴慧明法師</p><p style="margin-left:0em;text-indent:2em">鹽官人。剃染祥符寺。後詣上竺慧光僧錄輪下聽習，二十年間不舍晝夜，頓了一家教觀之旨。初住慧通，後赴循王府待制位，請遷富春蘭若。尋投菁山<span class='corr'>常</span>照。與叶公守枯槁，為淨土歸歟之計，兼誦《法華》等經。慶元己未，抱疾垂革，弟子請作頌，乃書「骨頭只煨過」五字付之，累足泊然而逝。天樂沸然，舍利無數。</p>
</div></div>
<div class='div-other'><a id='mulu126' />
<p class='h3'>元</p>
<div class='div-other'><a id='mulu127' />
<p class='h4'>偉首座</p><p style="margin-left:0em;text-indent:2em">既精三觀為正傳，復慕一心為直指。寂照嘗贈之云：「上人間多出慷慨，誓將生死窮根株。平生足迹半天下，豈肯<span class='corr'>汩</span>沒文字海中，甘作鑽故紙之蠧魚？德山見龍潭，便乃燒卻鈔疏；<span class='corr'>良</span>遂參麻谷，便乃散卻講徒。男兒曠達有如此，光明烜赫何代無？」</p>
</div>
<div class='div-other'><a id='mulu128' />
<p class='h4'>原璞法師</p><p style="margin-left:0em;text-indent:2em">名士璋，海寧王氏子。伏犀貫頂，目光烱烱射人。幼投傳法寺出家，其師與翰林柳公貫游，公嘗親授儒書，講究奧旨。及薙染，依我菴於上竺，及天台大小部，志慮專一。我菴門人曰天心瑩者，素高亢不服人，亦歆羨師之行履，共燈火磨勵詰難，時稱雙璧。至正十三年，宣政院命主棲真寺。洪武初，集慶虛席，請師提唱。未幾入湼槃。</p>
</div>
<div class='div-other'><a id='mulu129' />
<p class='h4'>瞽菴法師</p><p style="margin-left:0em;text-indent:2em">名顯示，海寧盧氏子。投會稽悟本院一山元公為脫白。具戒，即踰江濤而西事天岸濟公。久之，見其天資峻利，曰：「子曷從吾師遊乎？」乃謁佛海大師於上天竺教寺，研窮三觀十乘之旨，不至於洞達弗措也。至正間，聘主崇恩演福寺，以洪武四年順寂。師古貌長身，寡言笑；清儉自持，一榻二十年，蕭然如逆旅。雅不事干謁，其出世為人，皆迫於羣情，不得已而起也。</p>
</div>
<div class='div-other'><a id='mulu130' />
<p class='h4'>天岸法師</p><p style="margin-left:0em;text-indent:2em">弘濟，字同舟。投寶積滿公剃度；依半山全公讀天台之書，悉通其玄義。嘗修《法華》、《金光明》、《淨土》期懺，聚精會神，存誠不二。於觀定中，恍睹尊者[田/廾]以犀角如意，因是談辨日增，了無留礙。泰定二年，鹽官海岸崩，民朝夕惴惴，恐為魚鼈。浙江行省右丞相脫驩甚憂之，祈禜觀音大士於上天竺，仍請師冥心禪觀。取海沙<span class='corr'>祝</span>之，親帥其徒徧擲其處。凡足迹所至，岸為不崩，人咸異之。</p>
</div></div>
<div class='div-other'><a id='mulu131' />
<p class='h3'>國朝</p>
<div class='div-other'><a id='mulu132' />
<p class='h4'>西源湧法師</p><p style="margin-left:0em;text-indent:2em">主天竺。既投老，居蘇城西之蘭若里。趙宗文嘗寓宿菴中，吳之詩人數輩連牀夜話。師出玉杯傳飲，杜用嘉碎之，殊不自安，師歎曰：「我法萬物有無常，此乃常也，曷怪乎！」</p>
</div>
<div class='div-other'><a id='mulu133' />
<p class='h4'>一如法師</p><p style="margin-left:0em;text-indent:2em">會稽人。出家上竺，善講《法華經》。永樂間，詔修大藏，命總其事。洪熙元年，為僧錄左闡教。卒，著述有《法華科注》、《大明三藏法數》。</p>
</div>
<div class='div-other'><a id='mulu134' />
<p class='h4'>明懺首</p><p style="margin-left:0em;text-indent:2em">自京歸上竺，時明州同竹庵任僧錄，賦詩送之曰：</p>

<div class="lg regular" style="margin-left:0em;"><div class='lg-row'>相見即相親　忘形語轉新　眼青三竺客　頭白四明人</div>
<div class='lg-row'>細雨沾衣重　涼風送棹頻　爾師吾故友　一別幾經春</div>
</div></div>
<div class='div-other'><a id='mulu135' />
<p class='h4'>靜中講主</p><p style="margin-left:0em;text-indent:2em">每為下竺懺首，蔚著賢聲。後為上竺首座，益新風範。空谷老人題其小像，其略曰：</p>
<p style="margin-left:0em;text-indent:0em;" class="lg-abnormal"><div class='lg-row'>靜中上人居此地　祖道繩繩善相繼　小朶峯前司懺摩　天竺平分風月位</div>
</p></div>
<div class='div-other'><a id='mulu136' />
<p class='h4'>士瓛法師</p><p style="margin-left:0em;text-indent:2em">字秉中。為人天資警敏，素履端醕。愛讀儒書，兼長唐律。從上竺掌教性菴究天台教觀，諸山推轂。</p>
</div>
<div class='div-other'><a id='mulu137' />
<p class='h4'>住無相</p><p style="margin-left:0em;text-indent:2em">上竺僧。寺大界相石，皆其所立。熟《法華經》如注。</p>
</div>
<div class='div-other'><a id='mulu138' />
<p class='h4'>鐵峯法師</p><p style="margin-left:0em;text-indent:2em">名歸定，北京僧。與鎮守公善雲遊，為寺住持，創下白雲堂。一日，鎮守造堂，見其犬甚肥，問：「犬不葷乎？」對曰：「然！」守即以美饌覆地，犬不食，大異之。詳載《郡志》。</p>
</div>
<div class='div-other'><a id='mulu139' />
<p class='h4'>青厓道人</p><p style="margin-left:0em;text-indent:2em">上竺駿彥也。嘉靖中，將行腳名山，都綱縉賓山送以詩曰：</p>

<div class="lg regular" style="margin-left:0em;"><div class='lg-row'>青厓原即是洪厓　圓嶠空峒數往來</div>
<div class='lg-row'>不顧蒼苔石頭滑　月明與爾試芒鞋</div>
</div><p style="margin-left:0em;text-indent:2em">句中風致，可想見其人。</p>
</div>
<div class='div-other'><a id='mulu140' />
<p class='h4'>寧佩韋</p><p style="margin-left:0em;text-indent:2em">有錫類之孝。軍門温令舉側微異行，寧曾刲股救師，舉當道，得「獎勵順僧」四字扁。後趙錢塘見扁，命碎之，豈惡其自衒耶？</p>
</div>
<div class='div-other'><a id='mulu141' />
<p class='h4'>杲兩峯</p><p style="margin-left:0em;text-indent:2em">名智杲，杭城陳氏子。少持《金剛般若》，日勵清修，專課誦。年六十有四忽示疾，迨彌留，索陳皮湯，飲之不輟，腹有宿穢，盡洩無餘。命筆書偈，而手不聽運，叱其手曰：「汝先吾斃耶？」乃屬侍者如賢代書云：</p>

<div class="lg regular" style="margin-left:0em;"><div class='lg-row'>八卦年來入寂　甜酸苦辣經識　今朝了卻世緣　遮箇皮袋狼籍　一腳跨步出門　撞見寒山拾得</div>
<div class='lg-row'>三人拍手呵呵　伴我歸投彌勒　咦　九蓮朶內見當人　金剛般若波羅密</div>
</div><p style="margin-left:0em;text-indent:2em">嘉禾沈星吳名其廬曰「兩峯草堂」。</p>
</div>
<div class='div-other'><a id='mulu142' />
<p class='h4'>了空禪師</p><p style="margin-left:0em;text-indent:2em">山陰人，姓王氏。少貧，手供藝事，口誦彌陀。後禮蓮大師，法名廣似。甲午。朝天台，就萬年寺落髮。歸上天竺華嚴山居，禮歷菴，咸稱赤腳師，以師勤苦精進，雖踐踏冰雪，不襪不履也。冬惟一葛，夏惟一苎。山居而下有澗，足不踰澗三十餘年。世壽八十。錢太史受益銘所謂「沉心孤詣，抗志物表」者哉。</p>
</div>
<div class='div-other'><a id='mulu143' />
<p class='h4'>怡中法師</p><p style="margin-left:0em;text-indent:2em">諱靈建，初字靜照，苕上凌氏子。幼皈華藏院，熟治經史。進具之年，遍參名宿，蓮居唯識宗，既登堂奧，後於台宗有契。興福院月輝光禪師請升《楞嚴》講座，地產靈芝，天降甘露，雙瑞一時，眾稱希有。</p>
<p style="margin-left:0em;text-indent:2em">海昌松谿大師付法卷曰：「夫佛祖慧命，師資道脈，唯以心印心而不謬。所承者，斯得之。然所承維何？謂有教以為說，有觀以為行，行說備而事理具，造之一念三千、三千一念，修性善惡之不變隨緣、隨緣不變，皆於是可識矣。至若簡小大、明權實、定謗止、辯麤妙，誰為所解離？誰為所解即？孰是偏漸修？孰是圓頓修？纖悉不濫，如指諸掌。殆今家舍其無從，而圓宗心印，因緣生法，即空、即假、即中。又舍今家，亦無從者。昔柳子厚嘗曰：『法道微而異端起，唯天台所傳為得其正。』陳瑩中又曰：『只一具字顯今宗，入此宗者甚希有。』此二賢豈虛美而諂附之耶？在親嘗實見，方悉吾言非誕耳。怡中法子，憶己卯歲始從佛國之山來，入戒壇之室。余固教觀雙弘，近數年中雖薪桂交作、海山不寧，亦必說之玄義，說之止觀，未敢少有懈心。則知汝在輪下，於一家宗途，曰判、曰釋、曰解、曰行，精心苦志，自多深入，蓋不獨撤其籓籬已也。兹彌陀興福，高雅唯謙，情存樂法。重以檀護之命，請演《楞嚴》。是宜授夫衣法，以見眾緣之有合，以見吾道之有屬云。但吾得法於桐谿，弘道於智者；而桐谿實得法於幽谿，幽谿實得法於百松；百松悟入妙宗，又實得法於四明。故嗣興教觀，光昭天下，如日月之不可掩。乃四明與慈雲同出寶雲之門，而慈雲闡教於靈山，其法嗣辯才復傳化於上竺。若慧光訥師，則又得法於竹菴，弘經於白雲之堂，歸隱於彌陀之院。降而若佛光、東溟、一菴諸師，雖人分先後，道無古今，同智者之家法，同一台嶺之心宗。汝得吾法，繼席演教，誠淵源有自，授受非虛矣。今而后，唯不昧而不違，自可傳而可大。吾道弘，祖道與佛道俱弘。所望汝者，豈淺衷哉？之！慎之！」</p>
</div>
<div class='div-other'><a id='mulu144' />
<p class='h4'>紹谿師</p><p style="margin-left:0em;text-indent:2em">名圓昭，姓顧氏，鹽官橫山里人。度雲隱德儒為本師。課誦《金剛》大乘經，靡間寒暑。性節儉，耐勤辛，敝衣惡食，澹如也。生平未嘗失色於人。暮年於德馨橋躬執爨事，施茶湯以濟焦吻。世壽八十四。恆自言：「人主七十古希，予年八十餘，則又希。」一日示微疾，盥浴更衣曰：「吾將行矣。」法胤問以往天台乎？西方乎？曰：「皆不願，仍來為竺僧耳。」惺然而逝。</p>
</div>
<div class='div-other'><a id='mulu145' />
<p class='h4'>潔空禪師</p><p style="margin-left:0em;text-indent:2em">名海淨，宜興人，姓莊，家業頗殷。十九娶妻，生子一。妻故，忽猛自省曰：「世間有何不了事？」遂盡捨家園田產，挈子投海潮了義師薙染。隨至上竺，掩關紫竹林淨居。戒律精苦，茹淡，日惟一食。持利<span class='corr'>刺</span>舌端，血書《法華》及《華嚴》五大部等經，立願送供五大名山。師曾患胸疾，冬月遇老叟贈巨桃一枚，服之立愈。又於窗隙見老嫗問以書經工夫當無間斷，語訖忽不見。深夜坐禪，有虎遶前，若有所請。師笑謂曰：「此間無物。」虎即遁避。種種奇異。一日，索浴將別，文學沈允燁言：「老師定生西方。」師大喝曰：「你來惑亂我！何處非西方？」滿室旃檀香氣，吉祥而逝。傳法徒名寂奇，移住草庵，即其子，清苦有父風。庵即上竺醵金所建。</p>
</div></div></div>
<div class='div-other'><a id='mulu146' />
<p class='h2'>教觀</p>
<div class='div-other'><a id='mulu147' />
<p class='h3'>教門</p>
<div class='div-other'><a id='mulu148' />
<p class='h4'>釋迦如來說法四十九年，適時而進，天台判釋凡為五時</p>
<ul class="no-marker">
<li><p style="margin-left:2em;text-indent:-2em">一、最初成道，於三七日中說《華嚴經》，謂「華嚴時」。</p>
</li>

<li><p style="margin-left:2em;text-indent:-2em">二、於鹿苑十二年中，說《四阿含》小乘經，<span class="corr">謂</span>之「阿含時」。</p>
</li>

<li><p style="margin-left:2em;text-indent:-2em">三、於諸處八年中，說諸大乘經，彈偏斥小，歎大褒圓，謂之「方等時」。</p>
</li>

<li><p style="margin-left:2em;text-indent:-2em">四、於舍衞國諸處二十二年中，說諸部般若，謂之「般若時」。</p>
</li>

<li><p style="margin-left:2em;text-indent:-2em">五、於耆闍崛山并娑羅雙樹間八年中，說《法華》、《涅槃經》，謂之「法華涅槃時」。</p>
</li>
</ul></div>
<div class='div-other'><a id='mulu149' />
<p class='h4'>五時所說不出八教</p><p style="margin-left:0em;text-indent:2em">八教者：<span class='corr'>頓</span>、漸、秘密、不定，藏、通、別、圓。頓等四教是為化儀，如世藥方；藏等四教是為化法，如辨藥味。</p>
</div>
<div class='div-other'><a id='mulu150' />
<p class='h4'>判五時麄妙</p><p style="margin-left:0em;text-indent:2em">華嚴兼粗說妙，阿含但粗無妙，方等對粗說妙，般若帶粗說妙，法華純妙無粗。</p>
</div>
<div class='div-other'><a id='mulu151' />
<p class='h4'>化儀四教</p><p style="margin-left:0em;text-indent:2em">頓者：頓大之教，不從漸來，正說於大。即華嚴也。</p>
<p style="margin-left:0em;text-indent:2em">漸者：從淺至深，次第得益。即初鹿苑、次方等、三般若也。</p>
<p style="margin-left:0em;text-indent:2em">祕密者：佛或為此人說頓，或為彼人說漸，彼此互不相知，能令得益。橫在四時，別無部帙。</p>
<p style="margin-left:0em;text-indent:2em">不定者：佛以一音演說法，眾生隨類而得解。於頓說中得漸，於漸說中得頓益。亦橫在四時，別無部帙。</p>
</div>
<div class='div-other'><a id='mulu152' />
<p class='h4'>化法四教</p><p style="margin-left:0em;text-indent:2em">藏者：經律論三藏，條然不同，三人修諦緣度，析色入空。</p>
<p style="margin-left:0em;text-indent:2em">通者：通前藏教，通後別圓，三人同以無言入道，體色入空。</p>
<p style="margin-left:0em;text-indent:2em">別者：別前藏通，別後圓教，界外獨菩薩法，修行位次互不相攝。</p>
<p style="margin-left:0em;text-indent:2em">圓者：圓名、圓妙、圓頓、圓足，明不思議因緣，二諦中道，事理具足，但化最上利根之人。</p>
</div>
<div class='div-other'><a id='mulu153' />
<p class='h4'>四教化人旁正</p><p style="margin-left:0em;text-indent:2em">藏教：正化二乘，旁化菩薩。</p>
<p style="margin-left:0em;text-indent:2em">通教：正化菩薩，旁化二乘。</p>
<p style="margin-left:0em;text-indent:2em">別教：獨菩薩法。</p>
<p style="margin-left:0em;text-indent:2em">圓教：方入為佛法。</p>
</div>
<div class='div-other'><a id='mulu154' />
<p class='h4'>四教詮理化物廣狹</p><p style="margin-left:0em;text-indent:2em">藏通：詮真理，化六凡，改惡遷善，革凡成聖。</p>
<p style="margin-left:0em;text-indent:2em">別圓：詮中理，化十界，俱成佛道。</p>
</div>
<div class='div-other'><a id='mulu155' />
<p class='h4'>藏教四諦</p><p style="margin-left:0em;text-indent:2em">苦則三相遷移，集則四心流動，道則對治易奪，滅則滅有歸無。迷真重故，從事得名。</p>
</div>
<div class='div-other'><a id='mulu156' />
<p class='h4'>通教四諦</p><p style="margin-left:0em;text-indent:2em">苦無逼迫相，集無和合相，道不二相，滅無生相。迷真輕故，從理得名。</p>
</div>
<div class='div-other'><a id='mulu157' />
<p class='h4'>別教四諦</p><p style="margin-left:0em;text-indent:2em">苦無量相，十界果報不同；集有無量相，五住煩惱不同；滅有無量相，諸波羅密不同；道有無量相，恆沙佛法不同。迷中重故，從事得名。</p>
</div>
<div class='div-other'><a id='mulu158' />
<p class='h4'>圓教四諦</p><p style="margin-left:0em;text-indent:2em">陰入皆如，無苦可得；塵勞本清淨，無集可斷；邊邪皆正中，無道可修；生死即涅槃，無滅可證。迷中輕故，從理得名</p>
</div>
<div class='div-other'><a id='mulu159' />
<p class='h4'>八種四教</p>
<table>
<tr><td>一、漸中開四</td>
<td colspan="4">如破他宗，不識教體之妨，謂法華是漸圓，華嚴是頓圓。</td>
</tr>
<tr><td>二、方等中四</td>
<td colspan="4">四教並談曰方，四機普被曰等。</td>
</tr>
<tr><td rowspan="4">三、別教竪入四</td>
<td>十信</td>
<td rowspan="4">修</td>
<td>生滅四諦</td>
<td>藏</td>
</tr>
<tr><td>十住</td>
<td>無生四諦</td>
<td>通</td>
</tr>
<tr><td>十行</td>
<td>無量四諦</td>
<td>別</td>
</tr>
<tr><td>十向</td>
<td>無作四諦</td>
<td>圓</td>
</tr>
<tr><td>四、十行橫學四</td>
<td colspan="4">別教十行，化他心切，橫出四四一十六門。</td>
</tr>
<tr><td rowspan="4">五、涅槃追泯四</td>
<td colspan="3">生生不可說</td>
<td>藏</td>
</tr>
<tr><td colspan="3">生不生不可說</td>
<td>通</td>
</tr>
<tr><td colspan="3">不生生不可說</td>
<td>別</td>
</tr>
<tr><td colspan="3">不生不生不可說</td>
<td>圓</td>
</tr>
<tr><td>六、涅槃追說四</td>
<td colspan="4">有因緣故亦可得說，四句如前，但義同施權，卻更分別前四教也。</td>
</tr>
<tr><td>七、法華施出四</td>
<td colspan="4">從法華實理施四時三教、權理明無量義，從一清淨道施出二三四。</td>
</tr>
<tr><td>八、法華開顯四</td>
<td colspan="4">開四時三教，歸今法華，收多歸一也。</td>
</tr></table></div>
<div class='div-other'><a id='mulu160' />
<p class='h4'>五時四教筌罤魚兎</p><div style="margin-left:2em"><img src='../images/GA026p0139_01.gif' alt='GA026p0139_01.gif' /></div>
</div>
<div class='div-other'><a id='mulu161' />
<p class='h4'>釋經首題五重玄義</p>
<table>
<tr><td>一、釋名</td>
<td>名為一部之總，不尋能詮之名，焉悟所詮之體？故名居先。</td>
</tr>
<tr><td>二、辯體</td>
<td>因筌得魚，尋名顯體，得體而後忘名。苟不辯之，知得何體？</td>
</tr>
<tr><td>三、明宗</td>
<td>即得體已，須修宗行。見道修道，宗要當明。</td>
</tr>
<tr><td>四、論用</td>
<td>宗既歸體，必起大用。佛說是經，蓋得乎此。此經力用，次當論之。</td>
</tr>
<tr><td>五、判教相</td>
<td>名為能詮，三為所詮。能所之教，必有其相。頓漸大小，法當剖判。</td>
</tr></table></div>
<div class='div-other'><a id='mulu162' />
<p class='h4'>法華五章</p>
<table>
<tr><td>法喻</td>
<td rowspan="5">為</td>
<td>名</td>
<td>妙法是法，蓮華是喻。</td>
</tr>
<tr><td>實相</td>
<td>體</td>
<td>十界十如之法，一一離相絕非。</td>
</tr>
<tr><td>一乘因果</td>
<td>宗</td>
<td>眾善為因，自行言果，是佛自行因果。</td>
</tr>
<tr><td>斷疑生信</td>
<td>用</td>
<td>迹門開顯斷權疑，生實信；本門開顯斷近疑，生遠信。</td>
</tr>
<tr><td>無上醍醐</td>
<td>教相</td>
<td>此經純圓故喻醍醐，逈異偏小餘味故。</td>
</tr></table></div>
<div class='div-other'><a id='mulu163' />
<p class='h4'>法華二妙</p>
<table>
<tr><td>一、相待論妙</td>
<td>待前四時三教之粗，獨顯法華一乘之妙。</td>
</tr>
<tr><td>二、絕待論妙</td>
<td>妙前諸粗皆成今妙，無粗可論故稱為絕。</td>
</tr></table></div>
<div class='div-other'><a id='mulu164' />
<p class='h4'>法華本迹因果開合</p><div style="margin-left:2em"><img src='../images/GA026p0141_01.gif' alt='GA026p0141_01.gif' /></div>
<div style="margin-left:2em"><img src='../images/GA026p0142_01.gif' alt='GA026p0142_01.gif' /></div>
</div>
<div class='div-other'><a id='mulu165' />
<p class='h4'>圓教六即判位<span class='note-inline'>(無機子頌)</span></p>
<table>
<tr><td>理即佛</td>
<td>一切眾生皆有佛性</td>
<td>動靜理全是，行藏事盡非，冥冥隨物去，杳杳不知歸。</td>
</tr>
<tr><td>名字即佛</td>
<td>知識經卷聞名知字</td>
<td>方聽無生曲，始聞不死歌，今知當體是，翻恨自蹉跎。</td>
</tr>
<tr><td>觀行即佛</td>
<td>依教修行即五品位</td>
<td>念念照常理，心心息幻塵，遍觀諸法性，無假亦無真。</td>
</tr>
<tr><td>相似即佛</td>
<td>相似解發即十信位</td>
<td>四住雖先脫，六塵未盡空，眼中猶有翳，空裏見花紅。</td>
</tr>
<tr><td>分真即佛</td>
<td>分破分證初住至等覺</td>
<td>豁爾心開悟，湛然一切通，窮源猶未盡，常見月朦朧。</td>
</tr>
<tr><td>究竟即佛</td>
<td>智斷圓滿即妙覺位</td>
<td>從來真是妄，今日妄皆真，但復本時性，更無一法新。</td>
</tr></table></div></div>
<div class='div-other'><a id='mulu166' />
<p class='h3'>觀門</p>
<div class='div-other'><a id='mulu167' />
<p class='h4'>三諦</p>
<ul class="">
<li><p style="margin-left:4em;text-indent:-4em">真諦者：泯一切法。</p>
</li>

<li><p style="margin-left:4em;text-indent:-4em">俗諦者：立一切法。</p>
</li>

<li><p style="margin-left:4em;text-indent:-4em">中諦者：統一切法。</p>
</li>
</ul></div>
<div class='div-other'><a id='mulu168' />
<p class='h4'>三觀</p>
<ul class="">
<li><p style="margin-left:4em;text-indent:-4em">空觀者：破見思惑，顯真諦理。</p>
</li>

<li><p style="margin-left:4em;text-indent:-4em">假觀者：破塵沙惑，顯俗諦理。</p>
</li>

<li><p style="margin-left:4em;text-indent:-4em">中觀者：破無明惑，顯中諦理。</p>
</li>
</ul></div>
<div class='div-other'><a id='mulu169' />
<p class='h4'>纓絡三觀</p>
<ul class="no-marker">
<li><p style="margin-left:2em;text-indent:-2em">一、從假入空觀，亦名二空觀。</p>
</li>

<li><p style="margin-left:2em;text-indent:-2em">二、從空入假觀，亦名平等觀。</p>
</li>

<li><p style="margin-left:2em;text-indent:-2em">三、因二空方便，入中道第一義觀。</p>
</li>
</ul></div>
<div class='div-other'><a id='mulu170' />
<p class='h4'>天台三止</p>
<ul class="no-marker">
<li><p style="margin-left:2em;text-indent:-2em">一、體真止，止於真諦。</p>
</li>

<li><p style="margin-left:2em;text-indent:-2em">二、方便隨緣止，止於俗諦。</p>
</li>

<li><p style="margin-left:2em;text-indent:-2em">三、息二邊分別止，止於中道第一義諦。</p>
</li>
</ul></div>
<div class='div-other'><a id='mulu171' />
<p class='h4'>一心中三止觀</p>
<ul class="">
<li><p>一空一切空，無假無中而不空，總空觀。</p>
</li>

<li><p>一假一切假，無空無中而不假，總假觀。</p>
</li>

<li><p>一中一切中，無假無空而不中，總中觀。</p>
</li>
</ul></div>
<div class='div-other'><a id='mulu172' />
<p class='h4'>南嶽三種止觀</p>
<ul class="">
<li><p style="margin-left:3em;text-indent:-3em">漸次：初淺後深，如梯隥。</p>
</li>

<li><p style="margin-left:3em;text-indent:-3em">不定：前後更<span class="corr">互</span>，如金剛寶置於日中。</p>
</li>

<li><p style="margin-left:3em;text-indent:-3em">圓頓：初後不二，如通者騰空。</p>
</li>
</ul></div>
<div class='div-other'><a id='mulu173' />
<p class='h4'>天台三種止觀</p>
<ul class="">
<li><p style="margin-left:3em;text-indent:-3em">漸次：禪波羅蜜十卷。初淺後深，解<span class="corr">頓</span>行漸。隨他空。</p>
</li>

<li><p style="margin-left:3em;text-indent:-3em">不定：六妙門一卷。前後更互，解頓，行或漸、頓。隨自他假。</p>
</li>

<li><p style="margin-left:3em;text-indent:-3em">圓頓：摩訶止觀十卷。初後不二，行<span class="corr">解</span>俱頓。隨自中。</p>
</li>
</ul></div>
<div class='div-other'><a id='mulu174' />
<p class='h4'>修止觀前二十五方便</p>
<ul class="no-marker">
<li><p style="margin-left:2em;text-indent:-2em">一、具五緣</p>

<ul class="no-marker">
<li><p style="margin-left:8em;text-indent:-8em">（一）持戒清淨：在家出家，大小不同。</p>
</li>

<li><p style="margin-left:8em;text-indent:-8em">（二）衣食具足：蔽形即足，隨食資身。</p>
</li>

<li><p style="margin-left:8em;text-indent:-8em">（三）閒居靜處：不作眾事，名無憒鬧。</p>
</li>

<li><p style="margin-left:8em;text-indent:-8em">（四）息諸緣務：生活、人事、工巧、伎術。</p>
</li>

<li><p style="margin-left:8em;text-indent:-8em">（五）近善知識：外護、同行、教授三種。</p>
</li>
</ul></li>

<li><p style="margin-left:2em;text-indent:-2em">二、訶五欲</p>

<ul class="no-marker">
<li><p style="margin-left:7em;text-indent:-7em">（一）呵色欲：男女形貌、玄黃朱紫。</p>
</li>

<li><p style="margin-left:7em;text-indent:-7em">（二）呵聲欲：絲竹、環珮、男女歌詠。</p>
</li>

<li><p style="margin-left:7em;text-indent:-7em">（三）呵香欲：男女身香、飲食香等。</p>
</li>

<li><p style="margin-left:7em;text-indent:-7em">（四）呵味欲：飲食餚膳，種種美味。</p>
</li>

<li><p style="margin-left:7em;text-indent:-7em">（五）呵觸欲：男女身分及諸好觸。</p>
</li>
</ul></li>

<li><p style="margin-left:2em;text-indent:-2em">三、棄五蓋</p>

<ul class="no-marker">
<li><p style="margin-left:7em;text-indent:-7em">（一）貪欲蓋：追昔五欲，忘失正念。</p>
</li>

<li><p style="margin-left:7em;text-indent:-7em">（二）嗔恚蓋：想他惱我，忿怒相續。</p>
</li>

<li><p style="margin-left:7em;text-indent:-7em">（三）睡眠蓋：心神昏塞，烏暗沉黑。</p>
</li>

<li><p style="margin-left:7em;text-indent:-7em">（四）掉悔蓋：作無益事，心中憂悔。</p>
</li>

<li><p style="margin-left:6em;text-indent:-6em">（五）疑蓋：非障理疑，乃障定疑。</p>
</li>
</ul></li>

<li><p style="margin-left:2em;text-indent:-2em">四、調五事</p>

<ul class="no-marker">
<li><p style="margin-left:10em;text-indent:-10em">（一）調心不沉不浮：沉繫鼻端，浮安心下。</p>
</li>

<li><p style="margin-left:10em;text-indent:-10em">（二）調身不緩不急：挺動肢節，正頭直項。</p>
</li>

<li><p style="margin-left:10em;text-indent:-10em">（三）調息不澁不滑：氣息若調，則易入定。</p>
</li>

<li><p style="margin-left:10em;text-indent:-10em">（四）調眠不節不恣：不可苦節，復不可縱。</p>
</li>

<li><p style="margin-left:10em;text-indent:-10em">（五）調食不饑不飽：安身愈疾，處中得宜。</p>
</li>
</ul></li>

<li><p style="margin-left:2em;text-indent:-2em">五、行五法</p>

<ul class="no-marker">
<li><p style="margin-left:5em;text-indent:-5em">（一）欲：欲離妄想顛倒，欲得禪定智慧。</p>
</li>

<li><p style="margin-left:6em;text-indent:-6em">（二）精進：持戒棄蓋，初中後夜勤行精進。</p>
</li>

<li><p style="margin-left:5em;text-indent:-5em">（三）念：念世欺誑可輕賤，禪定智慧可重貴。</p>
</li>

<li><p style="margin-left:6em;text-indent:-6em">（四）巧慧：籌量世間樂禪定，智慧樂得失輕重。</p>
</li>

<li><p style="margin-left:6em;text-indent:-6em">（五）一心：念慧分明，見世間可患，定慧可貴。</p>
</li>
</ul></li>
</ul></div>
<div class='div-other'><a id='mulu175' />
<p class='h4'>十乘觀法</p>
<ul class="no-marker">
<li><p style="margin-left:8em;text-indent:-8em">一、觀不思議境：謂觀一念心具足三千性相，即空即假即中，更不前後，廣大圓滿，橫<span class="corr">竪</span>自在。故《法華經》云：其車高廣。</p>
</li>

<li><p style="margin-left:9em;text-indent:-9em">二、真正發菩提心：謂依上妙境，發無作四弘誓願，愍己愍他，上求下化。經云：又於其上，張設幰蓋。</p>
</li>

<li><p style="margin-left:9em;text-indent:-9em">三、善巧安心止觀：謂體妙理，<span class="corr">常</span>恆寂然名為定，寂而<span class="corr">常</span>照名為慧。經云：安置丹枕。</p>
</li>

<li><p style="margin-left:6em;text-indent:-6em">四、破法遍：謂以三觀破三惑，三觀一心，無惑不破。經云：其疾如風。</p>
</li>

<li><p style="margin-left:6em;text-indent:-6em">五、識通塞：謂苦集、十二因緣、六蔽、塵沙、無明為塞；滅、滅因緣、智、六度、一心三觀為通。若通須護，有塞須破。經云：其疾如風。</p>
</li>

<li><p style="margin-left:7em;text-indent:-7em">六、道品調適：謂無作道品一一調停，隨宜而入。經有大白牛等。</p>
</li>

<li><p style="margin-left:7em;text-indent:-7em">七、對治助開：謂若正道多障，圓理不開，須修事助，謂五停心及六度等。經云：又多僕從。</p>
</li>

<li><p style="margin-left:6em;text-indent:-6em">八、知位次：謂修行之人知六即位次，既不生上慢，亦不生退屈。經云：乘是寶乘，游於四方。</p>
</li>

<li><p style="margin-left:6em;text-indent:-6em">九、能安忍：謂於逆順安然不動，策進五品而入六根。引經同前。</p>
</li>

<li><p style="margin-left:6em;text-indent:-6em">十、無法愛：謂莫著十信相似之道，須入初住真實之理。引經同前。</p>
</li>
</ul></div>
<div class='div-other'><a id='mulu176' />
<p class='h4'>十境、三障、四魔</p><div style="margin-left:2em"><img src='../images/GA026p0148_01.gif' alt='GA026p0148_01.gif' /></div>
<div style="margin-left:2em"><img src='../images/GA026p0149_01.gif' alt='GA026p0149_01.gif' /></div>
</div></div></div></div>
<p class='juan'>上天竺講寺志卷五終</p>
</div><!-- end of div[@id='body'] -->
</body></html>