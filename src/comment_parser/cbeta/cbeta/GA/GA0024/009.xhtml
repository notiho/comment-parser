<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>杭州上天竺講寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu360' />
<p class='juan'>杭州上天竺講寺志卷之九</p><p class="byline">天目山三學學人廣賓纂</p>
<div class='div-other'><a id='mulu361' />
<p class='h1'>規製品</p>
<div class='div-other'><a id='mulu362' />
<p class='h2'>像設</p><p style="margin-left:0em;text-indent:2em">廣大靈感觀世音菩薩尊像，按李東瀛誌準神異記載，天福年間，道翊既得奇木，異香襲人，膚理神色，與凡木迥殊。翊就竹竿巷雕塑匠孔仁謙，造觀音大士。孔剖之，有大士像宛然天成，不假刻削。冠服具美，慈顏婉好。孔欲易以他木所為者，翊輒夢大士云：「吾像孔已匿之幮庋中背面者，是毋為致欺。」翊往迎，果更別像，乃以夢語諭之，孔不能隱也。</p>
<p style="margin-left:0em;text-indent:2em">按《武林外史．靈奇識》云，仁謙因其形似，即造大士像。既成，妙貌莊嚴，寶光煥發。夜亡列燭之明，晝掩曦輪之影。其為神異，不可格思。邵生云：「大士之靈，假乎像，不依乎像也。」然法身本無限量，今高二尺四寸，坐相。左右<span class='corr'>侍</span>善財、龍女，並異香具足相好。</p>
<p style="margin-left:0em;text-indent:2em">殿北擁壁，今易木龕，奉大士滲金銅像，坐相，高六尺，左右並大士銅像。嘉靖甲子，寺僧平澗募造。</p>
<p style="margin-left:0em;text-indent:2em">殿左右中架，奉十六王子聖像，坐高約四尺五寸。</p>
<p style="margin-left:0em;text-indent:2em">左右後架，奉十地菩薩聖像，立高約七尺。</p>
<p style="margin-left:0em;text-indent:2em">左右前架，奉護法諸天像二十位，立約二尺四寸。</p>
<p style="margin-left:0em;text-indent:2em">殿奧，奉彌勒應身銅坐像，約四尺。</p>
<p style="margin-left:0em;text-indent:2em">左右後古藏經廚內，奉銅大士，洎善才、龍女，約高四尺。嘉靖年，鹽官陳普惠為寺淨人，專事殿之啟閉洒掃、香鐙鐘鼓之役，暇則喃喃經佛而已。銖積日施三十餘金，裝嚴十地諸天等像。新飾廚龕，易木座為石臺。舊誌紀之。</p>
<p style="margin-left:0em;text-indent:2em">後殿，奉丈六銅大士像。嘉靖四十五年，華亭大學士徐階鑄捨。又奉千手眼大士像，約量八尺，減塑。又銅大士坐像，約五尺。左右擁壁，奉天台五百聖僧像，增塑。北面擁壁，塑星宿海，奉熾盛光佛、藥叉大將，下奉三大士鐵像，坐約五尺。</p>
<p style="margin-left:0em;text-indent:2em">白雲堂北磚殿，奉毘盧遮那佛，坐約一丈六尺，銅冶金裝。并蓮花四十八瓣，亦銅也。萬歷末年，淮僧真寶募造。</p>
<p style="margin-left:0em;text-indent:2em">前殿，奉四天王天神，增塑。又彌勒應身坐像，高五尺。萬歷乙未，平湖陸冢宰光祖造施。</p>
<p style="margin-left:0em;text-indent:2em">護法殿，奉韋馱尊天坐像，高四尺五寸，減塑。</p>
<p style="margin-left:0em;text-indent:2em">鼓樓下，奉阿彌陀佛，洎觀音、勢至銅立像，高六尺，三面塑擁壁。</p>
<p style="margin-left:0em;text-indent:2em">鐘樓下，奉地藏菩薩坐像，高一丈；洎左右十王立像，高六尺，並銅鑄。</p>
<p style="margin-left:0em;text-indent:2em">伽藍殿，中奉敕封福祐靈濟公像，左奉大權、修利、華光、周宣、關聖諸神，右奉五顯神等坐像。</p>
<p style="margin-left:0em;text-indent:2em">祖師殿，奉菩提達摩、天台智者、開山道翊尊者三坐像。</p>
<p style="margin-left:0em;text-indent:2em">藏經閣，上奉阿彌陀佛坐像，東向奉千手眼大悲立像，並約五尺餘高。</p>
<p style="margin-left:0em;text-indent:2em">香山殿，奉文殊、普賢、觀自在三大士；三面擁壁，塑香山勝境。</p>
<p style="margin-left:0em;text-indent:2em">文昌祠，上奉帝君坐像，閣下奉定光古佛應身像。三官祠，奉三官大帝坐像，高六尺。</p>
<p style="margin-left:0em;text-indent:2em">國初，僧錄存翁和尚頂相一軸，國公李景隆書贊。崇禎己卯五月廿八，雲中房火，廢。</p>
<p style="margin-left:0em;text-indent:2em">姚少師道衍遺像，存如淵房，木商吳宗伯竊去。〈自贊〉見贊類。</p>
<p style="margin-left:0em;text-indent:2em">董方伯承詔建兩峯堂，請像留白雲東院。</p>
</div>
<div class='div-other'><a id='mulu363' />
<p class='h2'>供具</p><p style="margin-left:0em;text-indent:2em">靈感大士內殿一座，高二丈四尺，深一丈二尺，闊如之。雕鐫彩繪，精好光嚴，古名「最吉祥寶華龕」也。龕以內設百寶牀一座，木類栴檀，飾諸珍異。長四尺，闊二尺，高尺許。廼成祖文皇帝所供，奉安大士真身於上。背張屏扆上懸大圓智鏡幔，以錦綺加瓔緌等飾。龕以前橫安雕几，几用磚面，示有警也。盛列彝鼎，羅香華鐙燭之供。龕以下琢石為臺，高五尺，闊二丈四尺，深二丈。左右納陛，拾級而陞。石臺不徧處，以木綴之。臺端三面繞以闌干。萬歷中，雲間徐分司知白公，蠲資整飾。因禁一切人毋登龕殿，溷渫真身，使扃鐍之，卒不能久也。龕以外雜以罘罳伏蹕。金絲幢旛，掩映交羅，氤繚繞，其為殊勝，不可名狀。天順年，製為聯曰：「福聚海無量，是故應頂禮。」又髹漆經笥二。又黑鈿香盒一。又古銅牌二，闊六寸，長一尺，琢經偈者。又黑漆神位，高尺許，螺鈿嵌其字曰「靈感觀世音菩薩」，是可稱山門神器也。自天啟丁卯年，舊住持興美、寂嘉不交付下手所存。凡大士祈禱出山，古遺座前白銅軍持一具，左右金螭為耳，注淨水於中；如誠感雨應，則先夕先旦，必水從缾溢，或泡沫汎躍，斷斷無爽。又座前，香爐一，花瓶二，皆古銅者，寺舊物也。殿中，大方爐一，花瓶二，古銅者，太皇太后張賜施。大方銅燭臺一對，高五尺，狀元諸大綬施，廢。銅報鐘一口、大鐵磬一口，古所遺者。巨鐘一口，約三千斤。雲板一面，約三百斤，岐陽武靖王捨，洪武十七年十一月二十七日，住持惠隱鑄。又銅籤筒一對，每約二百斤，太監劉捨。洪武十五年，住持妙修承領，今廢其一。又銅塔一座，約高五尺，成化廿三年，周太后鑄捨，今奉安後殿。殿前，鐵爐一具，約三千斤；其製鑄以鼎蓋，承以石臺，泥不陷，雨不濡也；萬歷庚子，織造太監孫隆鑄捨。四月初八日浴佛古銅盆一，崇禎年間，住持通藏，廢。</p>
<p style="margin-left:0em;text-indent:2em">後殿前，銅角端一具，約七百斤，即香爐也；萬歷十二年，平湖顧其忠鑄施。崇禎三年暮夜，被偷兒竊去，其首其身鎔鑄供器五，事見存藏經閣。</p>
<p style="margin-left:0em;text-indent:2em">天王殿左隅，磚紙爐一座，方廣約一丈六尺。爐亭石為柱，約丈四尺。天啟元年重建。前此嘉靖中，郡城孫立甃。萬歷中，錢塘李思明修爐基，古公界地也。近議香山殿牆外南，地長三丈三尺，闊九尺，係福一山房己業。眾以堆貯爐灰，取便每春二月初三，聽其房收化紙錢一日，以為地稅。古剎竿石柱一合，每柱匾方高一丈，在紙爐南。大士行殿一座，金彩莊嚴，方廣四尺，高八尺，行則十六人舁之。</p>
</div>
<div class='div-other'><a id='mulu364' />
<p class='h2'>碑記</p>
<div class='div-other'><a id='mulu365' /><p style="margin-left:0em;text-indent:2em">宋洪內翰邁撰〈上天竺講寺碑〉曰：</p>
<p style="margin-left:0em;text-indent:2em">華藏世界毘盧覺海，萬億河沙諸佛菩薩，均以大慈能仁、闡豁悲願為出世導師；而隨念融攝，從聞思修，使末刼有生持戴瞻仰如在其上者，惟觀音大士為然。自給孤靈山、勝身贍部、兜率毘盧之宮，補怛洛伽之谷，無量無垠魔區鬼窟，未有不靈赫示化、暢宣正機，而放大光明；覺有緣眾，接物利人，因病施藥，直若家至到者，惟錢塘天竺為然。故其肇始於道翊師，示夢於錢忠懿，顯祠於咸平，浮像於天聖，易十方於妙臻，還舊貫於元淨；塵塵剎剎，久而愈昭，於是有「靈感」美名之錫。當時寶光示現，濬發兆祥，絢爛隮升，上澈霄漢，湛然虛明，普照四天。知制誥呂夏卿、龍圖閣學士沈文通、寶文閣待制陳軒，紀載於前，可覆視也。遭靖康孽火，鞠為灰燼。蒿目淺智，意其復初為難。人天護承，否極必泰；大駕南巡，狩臨是邦；紹開中興，寧濟方夏；雖英謨雄烈，士業得以憑藉。然窈冥沕穆，非菩薩焉依？凡請雨謁晴，不嫌於屢。故六七十載，昭事愈飭；傳序三聖，年增歲加。錫鑾和鈴，薦往法駕；捐內帑金幣，俾建經、鐘二樓。會法安僧之堂，羅漢之閣，水陸之宇，視所應為，次第崇立。孝宗創於西北隅，啟十六觀，賜之玉缶觚彝、珠宮金相、寶冠纓絡，價數十萬緡；親製贊文，特書兩扁，終之以法輪寶藏。聖安太上亦揭賁雲章，今皇帝又申「永作天台教寺」之旨。凡禪、律、賢首、慈恩異宗，毋得窺覦更易，然後學者知所蒙賴。是教也，本於智者建化，以妙為宗，以如為體，以法華三昧為極致，以安養國土為依歸，以止觀為修證之要。蕩一切塵，以空為觀；立一切法，以假而觀；究一切法性，以中而觀；以五時八教判釋如來一代訓典，訖於無生真諦，超最上乘。教海淵深，義天高遠；業空緣廢，理勝惑亡；等於太虛，無惡不斷。厥今水精之域圓滿清淨，其門庭燁如，其堂殿穹如，其觀閣迥如，其廂廡邃如。羣居以智導迷，人知選佛之場矣。先後住持者，曰惟日，曰若訥，曰師覺，曰妙珪，皆擢錄教門，實稱僧中龍象。珪<span class='corr'>遺</span>信求記不置，既書之，而又系偈言，其詞曰：</p>
<p style="margin-left:0em;text-indent:0em;" class="lg-abnormal"><div class='lg-row'>北山鎮錢塘　三竺分鼎峙　西峯居上頭　氣與下中異　南無觀世音　的以何年至　至今無作相　在此猶在彼</div>
<div class='lg-row'>雖自西徂東　而實未嘗動　法門元不二　一一成菩提　應生無住心　了不滯空有</div>
<div class='lg-row'>以我清淨眼　普鑒阿耨塵　白日當空虛　豈復留纖翳　皇居尺有咫　天近聖澤彌　多羅蓮花臺　不與昔時似</div>
<div class='lg-row'>高皇屈萬乘　孝祖親製文　玉觚寶瓶彝　冠珞粲珠琲　價百千萬　莊嚴不遺力</div>
<div class='lg-row'>誰言佛土遙　小叩則小應　炎天六七月　要雨雨隨注　乃至請晴霽　應念便護感　左右十六觀　攝彼散亂心</div>
<div class='lg-row'>天台妙教宗　永永傳真諦　蕩蕩水精域　化樂侔天宮　太上及今皇　瞻敬更無極　咨汝白足士　思報君佛恩</div>
<div class='lg-row'>善修成法身　一證一切證　譬如航巨海　龍驤駕高檣　無風送吹噓　難擬徹彼岸</div>
<div class='lg-row'>珍寶祕幽谷　虎豹嚴衛守　無人為我先　可到不可致　菩薩具方便　總持觀十方　為巍大道場　誓願徧應物</div>
<div class='lg-row'>紫金光結聚　若非煙非雲　闡宏慈悲心　為汝眾生父　念今聖天子　與佛俱有緣</div>
<div class='lg-row'>拈花世尊前　咸透第一義　求闡無盡藏　護國并福民　剎那彈指間　聞見悉成佛　惟日暨訥覺　於今妙珪師</div>
<div class='lg-row'>稽首大士前　洗我綺語業</div>
</p></div>
<div class='div-other'><a id='mulu366' /><p style="margin-left:0em;text-indent:2em">元黃溍〈重建大殿記〉曰：</p>
<p style="margin-left:0em;text-indent:2em">至元之三年，寺毁於災，惟聖像巍然獨存，諸珍異服器亦無損毫末，人以為是有神物陰護之。亡何而主僧仲頤告寂，延慶子思以五年夏五月來涖寺事，謂復故莫先治殿，以揭虔妥靈。各探己槖，出錢有差。俄有大商獻巨楠六十有三，尋收亡僧所遺錢緡、田畝各若干，而達官大姓相繼輸施。於是隨木之植以選其材，<span class='corr'>斂</span>田之入以給其食，量緡錢之多寡以經其費。凡其制為間二十有四，悉準其舊。其崇八尋，倍其崇而益尋有二尺以為修，半其修而去尋有二尺以為廣。功未竟者三之一，子思以至正二年還四明之延慶。本無由延慶出領兹山，悉力殫慮，圖終其役。三年，本無逝。四年，慧日自下天竺陞補其處，節縮浮費，併裒眾施之<span class='corr'>羨</span>餘，完以圬墁，飾以髹彤，而前堂後室煥乎一新。安奉如式，纎悉畢備；緇白之侶有所瞻依，薦紳之流咸欣慶焉。蓋天竺據羣山之奧，乳竇峙其前，白雲、獅子、雙檜諸峯拱揖其左右。其外則襟江帶湖，清淑所鍾；神棲聖<span class='corr'>止</span>，光靈彰灼，有以大庇乎斯人。而杭在異時為行都，旄頭屬車之幸臨，宸章奎奏之裦飾，寶冠龍符、玉缶觚彝之賜予，燁其餘輝，下賁林壑；矧今昭代，帝德所覆，承護有嚴，名香花旛，中使狎至；王公貴人至於閭里好事之家，稽首募趨恐弗及，宜不難於以壞為成。然猶六更藏鑰，三換主席，乃克就緒。某是用備記其廢興之顛末，來者尚鑒於斯而扶植之，俾勿墜哉。夫大士以種種之形示現諸國土，以巍巍之力饒益諸眾生，非世諦文字可得而記之者，不敢贊一辭也。</p>
</div>
<div class='div-other'><a id='mulu367' /><p style="margin-left:0em;text-indent:2em">宋丞相李綱譔〈建上天竺天台教寺十六觀堂碑〉曰：</p>
<p style="margin-left:0em;text-indent:2em">上天竺寺，始自石晉天福四年，僧道翊法師開山。後忠懿王錢因感大士靈異，闢舊基聿新之，名曰「看經院」。逮高宗南遷，迭見祥瑞，萬眾欽仰，聖駕不時臨幸。乾道元年二月，住持若訥宣對稱旨，特補右街僧錄。四月，復進左街。上竺錄僧事者始此。特賜御幣金帛，鼎建十六觀堂，以為止觀之所，極其弘麗；東宮親書扁額以賜，曰「超諸有海」。先是，辯才淨法師於嘉祐、熙寧間兩住本山，兼統禪講二教律三宗，賜詩襃美。東宮復書「歸隱」之額，聽其退居興福。訥以觀堂之設，厥功甚偉；聖王之意，惻憫佛法日就湮晦，正欲闡明教觀，虔修《金光明懺法》於智者乍興之時，以續佛慧命。訥自謂日逼桑榆，不具紀述鐫勒貞珉，則無以昭示聖明之令典。時予提舉洞霄宮，倩予摭其寺之顛末，以詔來者知所紹述。不惟表章前聖之殊恩，抑亦振揚如來之墜緒。愚以西方聖人之教，專以了明心性、出離死生為事，至漢明帝時方入中夏。歷唐而宋，授受殊軌；惟曹溪頓悟上乘，獨傳心印。其次根器懸絕，各立鑪冶，遂有南能北秀之別。枝蔓興而宗旨微矣，必也逆遡釋迦之正脈；勿以止觀宣演為殊科，止以精修默悟為實地。其他如戒慧、空假中、半滿、權實、偏圓、大小之論，至於止觀之法，亦有十六之差殊。不知千柯萬葉，本於一根；千流萬派，本於一源；千經萬卷，本於一理；千態萬狀，本於一心。心外無性，性外無心；心即是性，性即是心。如千江月，處處圓明，不以水之闊隘、淺深而現影獨殊；如無塵鏡，人人普照，不以貌之黑白、妍媸而鑑形少異。此心性之本無不同，均稟同賦，皆可以成佛作祖也。如登萬仞之山，非一蹵之能至，必由梯磴而可升。其行步之疾徐，皆由於足力之强弱。雖到有遲速，其同至於則一也。如涉萬里之津，非一息所能濟，必假舟楫而可渡。其登岸之後先，各隨其帆檣之備否。雖行分遠近，其同濟於險則一也。此猶根器之稟有不同，而頓漸之教所由立也。如大醫王對病用藥，在在差殊。故佛世尊隨機說法，種種方便。故頓者一聞千悟，如真金落火，重鎔迭鍊，不損毫釐。直是天生彌勒，不勞心力，到手圓成。漸者如盲人走路，覓響尋聲，全仗指迷；磨杵作鍼，全憑<span class='corr'>鍛</span>鍊者也。學道之人，若能不求言於言，而求言於心；不求言於心，而求言於性；不求言於性，而求言於空。則空空不已，是之謂真空；言言皆泯，是之謂無言。三藏靈文，悟後全無半字；大千法界，個中普現真如。是之謂大解脫，是之謂最上乘，是之謂真般若，是之謂善知識，是之謂正法眼，是之謂無上覺。斯能仰報朝廷列聖之錫予，重輝祖燈萬刼之光明也。否則，蘭若翬飛，徒作心猿之檻穽窠巢，喪魄以昏迷；筌蹄山積，空勞書蠧之鑽研，糟粕入唇而吐去。其不為鐵圍湯火之俘囚，偏受冥途磔碾之果報者幾希！請各猛加淬礪，免教永墮輪迴。是為記。</p>
</div>
<div class='div-other'><a id='mulu368' /><p style="margin-left:0em;text-indent:2em">宋次公楊傑撰〈辯才法師退居龍井記〉曰：</p>
<p style="margin-left:0em;text-indent:2em">天台宗師辯才淨老，坐道場者四十年，指空假中以接人；其心契於聖智，具戒定慧以行己。其德動於幽潛，真有道士也。初住錢塘法慧院之寶閣，次住上下二天竺，又住南屏之興教；往來學徒踰萬人，分傳教觀，多能演其所聞，開悟學者。師平生未嘗輒有求於人，然所至必有四眾依嚮，莫不興感，善其有所致也。余在都下，時見趙清獻公與師唱酬偈頌，已知師之所存矣。及觀蘇子瞻與師詩，言其兒初弱不能行，因禱師加護，即壯而能行，然後知師功行至矣。師一日謂諸徒曰：「我筋力衰疲，倦於應接，安得幽僻處一菴地以養餘年？」檀越聞之曰：「師有退居之意，我輩蒙其德不謂不久，盍合擇可居之地？」乃於龍井山得敝屋數楹；主者不堪其居，願人為代以捨去。於是請師居之，又為師鼎新棟宇，不日而成。元豐八年秋，被命陪高麗國公子祐世僧統，訪道吳越，謁師於山中。乃度風篁嶺，窺龍井，過歸隱橋，鑒滌心沼，觀獅子峯，望薩埵石，升潮音，憩訥齋，酌沖泉，入寂<span class='corr'>室</span>，登照閣，臨間堂，會方圓菴，從容議論，夕而後還。異日遣其徒丐文以記其本末，余為之記。</p>
</div>
<div class='div-other'><a id='mulu369' /><p style="margin-left:0em;text-indent:2em">明蕭山魏驥譔〈湖山佳處記〉曰：</p>
<p style="margin-left:0em;text-indent:2em">杭為兩浙名郡，山水之勝，無逾於上天竺；咸謂：山之奇秀，寺據之矣。孰知寺東更有最勝之處，以草木蒙翳，人跡不通，其勝久祕。今郡都綱性菴者，嘗住兹寺；課講之暇，散策林下，注目盤桓，乃得其所勝。水天一碧，畫舫去而漁歌來，歌聲欸乃而繞於東者，西子湖也。岡巒起伏，獻秀騁奇，若拱若揖而峙於南者，乳竇峯也。削翠巉巖，參天錐立，不異砥柱而屹於其西者，雙檜峯也。藂桂林立，虯松夾徑，清芬撲人而擁於其北者，天香巖也。性菴竊自歎曰：「天地祕兹靈境，其有待於我乎，吾其可舍乎哉？」遂於謝事之日，芟荊薙棘，作生塔於其中。前搆室數楹，以為晏息之所。於以究竟其實際，於以吟咏其性情。適其所適，樂其所樂，與鷲嶺祗園者無以異也。一日，其甥閩憲副錢公過之，以其勝也，乃以前中書舍人王尹實篆古「湖山佳勝」四字額之。迨浙憲使曾公聞之，復如王中書所題隸古，揭之楣間。由是性菴之居曰「湖山佳處」者，得名天竺山中也。徵余記之，余曰：「佛氏之教，苦空為要。一切有相，皆無足以動其中。雖巖居穴處，茹木飲澗，在在而得，何暇計其居之佳與不佳哉？諺曰『天下名山僧占多』，非也。殊不知，貴戚鉅家慕尚其教，聞其有道者，乃延之名山以居之耳，彼何嘗有心耶？若性菴以內宗外學之著聞，眾延之於杭之梵天、京之報恩、今之上天竺也，所居復何庸心乎哉？以杭之名緇擬之，若聖達觀之神異、辯才淨之廣博、孤山圓之清峻，性菴殆兼之矣，彼區區世相，何足以混之乎？今求余記者，特以重人之標榜，似不能忘情耳。若謂有所執著，非知性菴者也。」庵曰：「執事之言，誠得我心，願記之。」</p>
</div></div></div>
<p class='juan'>上天竺講寺志卷九終</p>
</div><!-- end of div[@id='body'] -->
</body></html>