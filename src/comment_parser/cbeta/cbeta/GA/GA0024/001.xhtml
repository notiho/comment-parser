<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>杭州上天竺講寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' /><p style="margin-left:0em;text-indent:2em">上天竺講寺位於浙江杭州西湖天竺山，天竺分上、中、下三山，上天竺山位於武林羣山中，為佛教勝地。上天竺講寺肇建於後晉天福四年（九三九），時僧道翊得奇木，刻大士像，僧勳持古佛舍利納之頂間。吳越錢忠懿王即地建「天竺看經院」；宋嘉祐中，改「靈感觀音院」。靖康初，屬金難，僧道元秘聖佛於井，兵退歸像院中；理宗書「廣大靈感觀音教寺」；元至元五年（一二六八）改「天竺教寺」；明成化間重修；清康熙五年（一六六六）因燬重建，三十八年（一六九九）聖祖南巡，書「法雨慈雲」匾額，賜撰「天竺寺碑文」；乾隆十六年（一七五一）御題「法喜寺」匾額，故俗稱為法喜寺。咸豐十一年（一八六一）寺燬於兵；同治三年（一八六四）寺復舊觀。寺志舊有李金庭志，以附會舛<span class='corr'>訛</span>，甚至僞撰明太祖〈竺隱說〉一篇以炫俗。崇禎年間寺僧照本乃囑釋廣賓為撰新志。廣賓曾撰「西天目祖山志」、「潛陽梵剎考」等書。此志凡五易寒暑始脫稿，彙成十五卷，分門為八：普門示現品，尊宿住持品、道場規製品、器界莊嚴品、帝王檀樾品、宰官外護品、風範隆汚品、詩文紀述品。〈普門示現品〉收功德、靈異、悲仰贊、感應頌、喜雨詠、請牒、祈謝、感應等文。〈尊宿住持品〉收題名、高僧列傳、教觀、清規、示眾等。〈道場規製品〉錄建置、塔墓、碑記。〈器界莊嚴品〉則載形勝、遊記、物產、施田等。〈帝王檀越品〉錄勅命、御製等。〈宰官外護品〉載師友、信施、著作、旌舉等。〈風範隆汚品〉則備書寺僧品行。〈詩文紀述品〉則摘錄歷代文士有關本寺之詩文。是志曾得古菴居士校訂，流通不廣，光緒二十三年（一八九七）錢塘嘉惠堂丁丙覓得舊本，乃為之重刋。兹據丁氏重刋本景印。</p>
</div>
<div class='div-other'><a id='mulu3' />
<div class='div-other'><a id='mulu4' />
<p class='h2'>四庫全書總目</p><p class="head2">上天竺山志十五卷</p>
<p class="byline">明釋廣賓撰</p><p style="margin-left:0em;text-indent:2em">天竺東南巨剎，舊有李金庭志，廣賓以其附會舛譌，甚至撰明太祖〈竺隱說〉一篇以炫俗，乃刪補而成此書，曰普門示<span class='corr'>現</span>品，曰尊㝛住持品，曰器界莊嚴品，曰帝王檀越品，曰宰官外護品，曰風範隆污品，曰詩文紀述品，凡七門。其風範隆污一品，於寺僧污行備書不隱，較他志獨存直筆。據總目，尚有卷首一卷，此本已佚不存。</p>
</div>
<div class='div-other'><a id='mulu5' /><p style="margin-left:0em;text-indent:2em">上天竺寺肇於晉天福四年，僧道翊得奇木，刻大士像，會僧勳持古佛舍利納之頂間，妙相具足。錢忠懿王感白衣異夢，地建「天竺看經院」。宋嘉祐中，郡守沈文通攺「靈感觀音院」。靖康初，屬金難，僧道元祕聖佛於井，兵退歸像院中。理宗書「廣大靈感觀音教寺」，元至元五年仍改「天竺教寺」，明則重修於成化丙辰。入國朝，康熙五年因燬重建。三十八年，聖祖南巡，書「法雨慈雲」匾額，賜撰〈天竺寺〉碑文。六十一年春，殿再燬。雍正九年，世宗賜帑金鼎建，製重修寺碑。乾隆十六年，御題「法喜寺」匾額。嗣後曡邀宸翰，恩錫優渥。祈禱雨暘，為一郡司命，遠方趨謁不下普陀。咸豐辛酉，罹粵匪之刼。同治甲子，兩浙鏡，佛日重輝，寺復舊觀。光緒初，元住持釋悟化校、海甯管廷芬原輯《天竺山志》十二卷，詳近畧遠，未見廣賓所纂，斯志殊屬缺典。今得舊本，冠以欽定四庫總目，不惟直筆昭彰，且所佚之首卷亦都在焉，洵普門之寶衛，自在之莊嚴也。謹壽諸版，回向靈山不二門中，同圓種智。</p>
<p style="margin-left:2em">光緒二十三年丁酉六月十九日，優婆塞丁丙合十序</p>
</div>
<div class='div-other'><a id='mulu6' />
<p class='h2'>重修上天竺山志序</p><p style="margin-left:0em;text-indent:2em">天竺在月氏東南數千里，杭之山曷為沿兹名？浮圖法故來自天竺，典午時以兹顏其寺，名所繇昉也。道翊結茅，光徵奇木，大士像成。而洛僧又以舍利置頂間。寤求夢見，赫有靈蹟。旛蓋香燈之供，口持膜拜之虔，殷山谷，魁然此阜，遂與身毒並稱矣。曷為成兹志？志者，識也。識大識小，道斯未墜。普門之示現，勝地之靈奇，衣鉢之流傳，錫屐之游息，非紀載莫詳。舊志輯於東瀛李氏茂才手，寺僧照本懼嵗遠益譌，屬賓公任編摩之役，凡五易星霜，彚成十五卷。靜探輪藏之文，博摉籖軸之祕。孝廉、文學、住山、皈法者，各以見聞佐之，而强半取<span class='corr'>裒</span>於古菴居士。居士存日久隱山阿，攷訂精覈，山之董狐也。或疑浮圖樹下一宿，無住無著。經曰「法無名字，言語斷故」，蒙豫所謂「聚沫多緣假，標空非色香」者也。然則大士何戀於是山？山何贅以是志？余惟大士從聞思修入三摩地，動靜二相了然不生，能所圓融，有無交暢。三十二應，入諸國土，無剎不現；海上普陀，湖邊竺嶺，出現因緣，較他剎更顯。至於旱澇祈請，歲著靈奇；厯代表彰，尤極喧茂。則夫藉山以宣大士之教，即藉志以著兹山之奇，因是而可大可久；俾眾生獲十四種無畏功德、四不可思議無作功德。記事者參載世事，仍歸無事；記言者旁採世言，總歸無言。南北宋之崇褒遞加於<span class='corr'>大</span>士，固國土所同稱，而廣大獨耑屬竺嶺，大士何必不託異於天竺？天竺又何必不傳信於此志？所謂「觀匪留色，音匪受聽」，道未墜地者，當不在大月氏，而近取諸上天竺矣。古來志輿圖多為經世之用，惟王子紀五山，東方朔撰十洲，陶景譜金壇林屋，杜光庭考洞天福地，則皆出世之觀，又祇為尋玄采作津梁耳。《西域記》、《洛陽伽藍記》以後，闡宗風者，其欣攬於兹編。</p>
<p style="margin-left:2em">時順治三年丙戌秋七月幾望，古潤妙香居士孫時偉（乳仙甫）薰沐敬書於湖上之紫薇右署</p>
</div>
<div class='div-other'><a id='mulu7' />
<p class='h2'>杭州上天竺講寺志凡例</p>
<ul class="">
<li><p style="margin-left:1em"><span class="corr"/>慈悲淨聖，靈異顯赫，奔走海宇，曷可無志？寺僧照本，興荊棘銅駝之感，傾衣鉢屬余。余雖不文，適修《天目祖山志》、《西湖僧寶》、《聚諸祖禪藻拾遺》、《潛陽梵剎考》諸書成，鼓舞餘勇，遂力任其事。</p>
</li>

<li><p style="margin-left:1em"><span class="corr"/>東瀛輯上竺舊志，蕪杜撰，如題中所云，冒元人於宋首，其他猶可。至高皇帝〈竺隱說〉，亦造一篇。本以開面靈山，翻滋罪案，粃糠沙石，槩在汰刪。</p>
</li>

<li><p style="margin-left:1em"><span class="corr"/>古者列國各有史，史不實錄，則觀者胡稽？是以董狐良史，趙盾必書。志即史之餘，將以是非得失，垂為勸誡；敢俛曲阿徇，濫施華衮？風範隆汙，寸心千古；知我罪我，所弗敢辭。</p>
</li>

<li><p style="margin-left:1em"><span class="corr"/>靈奇悲仰，贊頌詩文，充棟汗牛，筆不勝書，梓不勝壽。兹獨力艱，輿情未愜；何妨好事，續刻補遺？是集所收，精微潔淨，有目幸鑒。</p>
</li>

<li><p style="margin-left:1em"><span class="corr"/>聞之吹竽而過邯鄲之市，則師曠凜色；盛容而出臨淄之塗，則陽文沮顏。何者？邯鄲耳肆，臨淄目林，雖姝色和聲，無當眾視羣聽也。今輯志於名山，人爭聽覽焉，其敢忽諸？蒐摭散軼，稽訂魯魚；枯心嘔血，聚腋綴裘。託始於鷲山，再輯於鄭菴，再輯於寶石山房，則孝廉邵以窺氏煑字宏多，更請政於嚴氏文學孝廉諸君子修討，凡五易寒暑，而是書始燦然可觀。</p>
</li>

<li><p style="margin-left:1em"><span class="corr"/>語云：「趾欲固，視故步。」往蹟未詳，文獻奚考？聞有藏書，饑渴往借；篝燈簡讀，有關某某，隨筆錄鈔。太史公自序曰：「余所謂述故事，整齊其世傳，非敢云作也。」</p>
</li>
</ul></div>
<div class='div-other'><a id='mulu8' /><div style="margin-left:2em"><img src='../images/GA026p0017_01.gif' alt='GA026p0017_01.gif' /></div>
<div style="margin-left:2em"><img src='../images/GA026p0019_01.gif' alt='GA026p0019_01.gif' /></div>
<div style="margin-left:2em"><img src='../images/GA026p0021_01.gif' alt='GA026p0021_01.gif' /></div>
<div style="margin-left:2em"><img src='../images/GA026p0023_01.gif' alt='GA026p0023_01.gif' /></div>
</div></div>
<p class='juan'>杭州上天竺講寺志卷之一</p><p class="byline">天目山三學學人廣賓纂</p>
<div class='div-other'><a id='mulu9' />
<p class='h1'>普門示現品</p>
<div class='div-other'><a id='mulu10' /><p style="margin-left:0em;text-indent:2em">側聞應化無方，選此方之教體；隨緣弗類，攝同類之機宜。予竊惟之，有深意爾。夫南海，蓋善才所參小白華也。凡天下之願躬謁者，視鯨波鼉浪為忠信可憑，則千萬人中無幾矣！惟西湖廼天竺所飛小靈鷲也。凡郡內之指首屈者，推岑蓮月桂；為仁智攸耽，則南北峯間其最矣！於是我大士閔五季刀兵之刼，妙三吳山水之區，巧示普門，即坐不垂堂者麕至；適衝都會，兼游偏挾伎者飈來。信未信在人，縱遊戲於佳麗繁華之地；仁不仁由我，盍範圍於慈悲喜捨之天？是以赫赫厥靈而羣趨並望，班班斯著而曲記特書。此直垂慈眼視眾生，何異痛心呼父母哉！故經云：「欲識佛性義，當觀時節因緣。」其斯之謂也。志示現。</p>
</div>
<div class='div-other'><a id='mulu11' />
<p class='h2'>自在功德章</p><p style="margin-left:0em;text-indent:2em">元盛熙明纂曰：</p>
<p style="margin-left:0em;text-indent:2em">釋典所載菩薩名號，如恆河沙數，不可勝計。惟觀自在洋洋赫赫功德，獨顯乎世間。凡遇厄難，竭誠稱念、稽首請命，亦往往如影響。誠由行願弘深，大悲無礙之力也。廣如藏教，今略陳之。梵云「阿哩耶婆盧吉帝」，此云「聖觀世音」。又梵云「阿縛盧枳帝濕伐羅」，此云「觀自在」。諸經所稱，或單云「觀世音」，或云「觀自在」，或兼云「觀音自在」。《觀音三昧經》及《大悲經》、《悲華》諸經說：「此菩薩久已成佛，號『正法明如來』。」又云：「後成正覺，號『徧出一切光明功德如來』。」</p>
<p style="margin-left:0em;text-indent:2em">《楞嚴經》云：「觀世音菩薩言：『我昔於無數恆河沙劫，有佛出現，名觀音，教我從聞、思、修入三摩地。初於聞中，入流亡所；所入既寂，動靜二相了然不生。如是漸增，聞所聞盡；盡聞不住，覺所覺空；空覺極圓，空所空滅；生滅既滅，寂滅現前。忽然超越世出世間，十方圓明。上合十方諸佛本覺妙心，同一慈力；下合十方一切六道眾生，同一悲仰。由我供養觀音如來，蒙授如幻，聞薰聞修，金剛三昧，成身三十二應，入諸國土。所謂佛身、獨覺、聲聞、梵王、帝釋、自在天、大自在天、天大將軍、四天王及天王太子、人王、長者、居士、宰官、婆羅門、比丘、比丘尼、優婆塞、優婆夷、女主、童男、童女、天、龍、藥叉、乾闥婆、阿修羅、緊那羅、摩呼羅伽、人、非人等，我於彼前皆現其身而為說法，令其成就，令諸眾生獲十四種無畏功德。彼佛歎我善得圓通法門，授記我為觀世音號。由我觀想十方圓明，故觀音名徧十方界。』」</p>
<p style="margin-left:0em;text-indent:2em">《法華經》云：「若有眾生受諸苦惱，一心稱觀世音菩薩名號，即得解脫。若水火雷電、龍蛇惡獸、夜叉羅剎、王難枷鎖、軍陣怨賊，諸難之中，能施無畏；於苦惱死厄能作依怙，現三十二身，隨類說法。地獄、鬼、畜生、生老病死苦，以漸悉令滅。」</p>
<p style="margin-left:0em;text-indent:2em">《大悲心總持經》云：「若有誦持大悲咒者，即滅百千億刼生死重罪，不墮惡趣。臨命終時，十方諸佛皆來授手，隨願往生諸淨土中；能獲無量等持辯才，解脫八難，滅除三毒，一切所求無不成就。」《大悲總持》，具載別本。</p>
<p style="margin-left:0em;text-indent:2em">藏教密乘經中所載：觀自在菩薩為蓮華部主，現諸神變。忿怒則稱馬首明王；救度則聖多羅尊；滿諸願則大準提尊及如意輪王、不空罥索，乃至師子吼并毘俱胝、一髻、項、白衣、葉衣、千首、千臂，皆有儀軌<span class='corr'>真</span>言，略舉其名。若西天未譯番本，師傳本續真言要門，未易悉究。</p>
</div>
<div class='div-other'><a id='mulu12' />
<p class='h2'>靈奇識</p><p style="margin-left:0em;text-indent:2em">按《武林山內七識》曰：</p>
<p style="margin-left:0em;text-indent:2em">上天竺觀音菩薩之示現也，蓋僧道翊，石晉天福間，結廬西峯，見瑞光發於前澗，劚得奇木，高數尺，一奇也。命工孔仁謙，不他像擬，因其形似，即造大士像，因緣正凑，出現呈祥，二奇也。聖像既成，妙貌端嚴，白光煥發，夜亡列燭之光，晝掩太陽之影，人民崇信，三奇也。後漢乾祐中，僧從勳自洛陽來，持古佛舍利一顆，曰：「吾寶之久矣，今願置菩薩頂相中。」神靈一合，四奇也。北宋人民有「靈感」二字，南宋加號「大慈悲救苦難」，後法照摭《大悲經》加「廣大」二字。天下觀音同，而此號天竺獨，五奇也。</p>
</div>
<div class='div-other'><a id='mulu13' />
<p class='h2'>靈感錄</p>
<div class='div-other'><a id='mulu14' /><p style="margin-left:0em;text-indent:2em">唐僖宗光啟三年丁未，時中原鼎沸，黃巢、李克用等屠戮生民，戰爭不息。杭州臨安人錢鏐，膂力絕人，有保障兩浙之意。起自草野，奮梃一呼，驍勇雲集，殺弘、誅昌，吳越安堵。至是以屢建大功，立為杭州<span class='corr'>刺</span>史，從民望也。既拜官，痛加砥礪，眾益欽戴。誓奠安東南，不使有一夫之警。猶豫未決，夜夢一媍人語之曰：「汝有心慈悲，不忍殺人，將藩翰一方，百戰不衂。中原天子雖易五姓，汝之疆土固自若也。福祿遐永，子姓緜遠；珪組蟬聯，封王拜相，莫可涯涘。二十餘年，當覔我於天竺山中。」鏐覺而異之。自是所向無前，屢有神助。種種響應，若合左券。故書之於策，昭示子孫，世世崇祀。四世五王，與五代相終始。後錢俶納土於宋，聯姻帝室，通籍金門，振振蟄蟄，冠絕區宇。而大江東西鹿苑寶坊，翬飛雲湧以千計，皆錢氏所刱，職此之故也。而上竺看經庵，則其所發軔者云。</p>
<p style="margin-left:0em;text-indent:2em">黃巢作亂，所過殺戮其城，血流半天下。一日，忽至杭，民無所竄匿，哭聲震原野；所恃以為扞禦者，惟錢鏐一人而已。老稚幾百萬人，泣拜大士，願乞垂慈冒怙。巢將入境，鏐振兵拒之甚力。巢亦素聞鏐勇武，方欲格戰，聞空中有念佛聲；仰視雲端，旌幢、寶蓋，擁護大士。其火首金剛、天龍、修羅等眾，扈從無算。鏐兵見之，氣壯百倍。巢歎曰：「此佛士也！」戒戢羣下，遂逾日而去。由是鏐益篤信大士，以為神武而不殺者焉。</p>
<p style="margin-left:0em;text-indent:2em">唐昭宗乾寧元年春正月，越州董昌作亂，焚府庫、殺官吏；浙人震駭竄匿，橫罹鋒者甚眾。杭<span class='corr'>刺</span>史鏐躬禱大士，以祈默佑，乃仗鉞出兵。方對敵之際，空中忽聞萬騎馳驟之聲；昌一見禠魄，不俟接戰，即斬首俘馘。而越中底定矣，遂進爵為海節度使。</p>
<p style="margin-left:0em;text-indent:2em">唐天祐四年，朱温改名曰晃，受禪於唐，國號後梁，改元開平。鎮海節度使錢鏐欲舉兵討温，復詣大士，禱而決之。夢大士以火而詔之曰：「汝有大功德於民，能救拔百萬億蒼生於刀山劒樹之中，當獲莫大果報。第保守境內，不可輕動，賊斷不敢犯。不旬日，即進爵為王也。」未幾而吳越國王之命下矣。吁，可異哉！</p>
</div>
<div class='div-other'><a id='mulu15' /><p style="margin-left:0em;text-indent:2em">後唐長興三年壬辰三月，吳越武肅王錢鏐卒，中子元瓘立，素畏朱全忠之酷烈凶殘，不遑寧處。乃出居別館，齋戒浹旬，徒步拜叩大士，冀得夢兆，以破其惑。忽夢邑之山林皆被錦綺，光彩晃耀天日，瓘喜躍：「此吾先王時事也！吾當奠枕鼾睡耳，彼胡其奈我何哉？」</p>
<p style="margin-left:0em;text-indent:2em">錢忠懿王嘗夢白衣人求葺其居，曰：「能昌爾國。」厥明訪知，惟天竺大士衣白，因建看經院崇奉焉。此上天竺祈夢之始。</p>
</div>
<div class='div-other'><a id='mulu16' />
<p class='h3'>宋</p><p style="margin-left:0em;text-indent:2em">太祖建隆元年，吳越國王錢俶以太祖即位，進止未決，乃禱於大士，以求指迷。齋宿殿中，夜夢紫衣神人命金甲將校數十百人，持綵繩，由楊子江北岸以繩隔界，直抵豫章、閩越而止；急呼俶，詔之曰：「此汝故物也。」復俾以袍笏冠冕無算。覺而喜曰：「吾無恐矣。」即擇日上表，獻圭璧、儀物稱賀。帝大喜賜宴，詔使者：「歸報爾主，朕將倚彼為籓翰，以翊贊至治，當不負前勳也。」已而毫髮不爽，王頂戴益虔，聿新殿宇像設，以答靈貺。</p>
<p style="margin-left:0em;text-indent:2em">開寶五年夏五月，大雨，河決。帝禱於天地鬼神，益雨。羣臣有言上竺大士之靈異，速遣中使馳驛、齎香虔禱之。數日天即開朗，河流亦復止塞。逮中使歸，詢之，即至杭既禱之明日也。嗣是凡水旱疾疫，必禱焉。</p>
<p style="margin-left:0em;text-indent:2em">太宗雍熙三年五月，帝以曹彬有白溝之敗，見辱於契丹。遣中使詣上竺致禱於大士，以求神助，張齊賢遂有代州之捷。諸將遙見火光中有金甲大將，長數丈許，立於雲端，持赤幟揮霍；虜望之膽落魂消，辟易奔潰。</p>
<p style="margin-left:0em;text-indent:2em">真宗咸平元年，給事中張去華守杭，正月至五月不雨。徧禱望，旱彌甚。迎大士於梵天寺，率官寮拜禱之，雨隨澍，四境沛足。</p>
<p style="margin-left:0em;text-indent:2em">咸平三年夏大旱，浙東天台講宗四明尊者知禮，同遵式修〈護國金光明三昧懴〉，三日九雨，明州太守蘇某為碑頌其德。</p>
<p style="margin-left:0em;text-indent:2em">大中祥符九年九月，蝗飛蔽天。帝以連歲旱蝗，多方捕瘞不能止，遣中使禱於大士。是月晦日午時，赤日杲杲；忽黑雲起自西北，迅雷掣電，雨雹疾於矢石，聲如銃礟；蝗蝻堆積川陸，高數尺許。帝甚神之，而天書之說益信矣。</p>
<p style="margin-left:0em;text-indent:2em">仁宗慶歷八年，曾公亮丁內艱，扶柩歸泉南，道由錢唐。有鄉僧元達，附舟來禮大士於天竺；忽於松行間見女士靚妝雅服，問達曰：「上座從曾舍人來耶？舍人五十七入中書，上座亦受大師號。」語訖不見。後服除還朝。嘉祐元年，亮位參知政事，達亦賜號「寶梵大師」，果如其言。</p>
<p style="margin-left:0em;text-indent:2em">英宗治平二年秋八月三日，都城大雨，水泛漲。下詔求直言。宰相曾公亮嘗因虜陳知杭州。沈文通奏：「天竺看經院觀音大士，始自石晉至今，福天下、澤生民，前後靈跡甚著。」上命禱之，其雨即止。賜曰「天竺靈感觀音院」。端明殿學士、禮部侍蔡襄書額。及襄繼守是邦，一新院宇。</p>
<p style="margin-left:0em;text-indent:2em">高宗紹興四年冬十月，帝憤數敗於金人，無以自釋。乃卜日齋戒，遣中使齎疏懇禱於大士，以求救拔天下元元之命於塗炭鋒鏑之中。即日手敕韓世忠，力圖報効，以雪國家不共戴天之恥。世忠拜命感泣，誓不與虜俱生。候金步卒親提大騎兵駐大儀。會朝廷命魏良臣使金，給良臣有詔移屯守。良臣出境，即上馬令軍中曰：「抵吾鞭所向移軍大儀。」勒伍陳設伏二十餘所，約聞鼓起擊。金兵聞移屯之說，喜其兵退，擁鐵騎掩擊。世忠麾旗鳴鼓，伏兵四起，各持長斧揕入斫馬。遙見大兵數百萬計，雲擁而至，蹂躪溺死者以萬計，遂至大捷。史稱為中興武功第一，殆亦有神助之力云。</p>
<p style="margin-left:0em;text-indent:2em">紹興五年，夏大旱，遣杭州府守迎天竺觀音於海惠寺，禱亦不應。時六月中，有苦行頭陀潘法惠，默禱，願焚右目。以鐵丸燒紅置目中，然香其上。香焰起，行雲滿空，大雨霑足。法惠眼即枯。後三日，夢白衣女借一珠，拒不許。有二僧在旁曰：「與不妨，自今六六送還。」至七月廿一日，又夢二僧來請赴六通齋，白衣女在前引導。山川蔚然，百果皆熟，紛紛而墮。惠就地拾食，心地清涼。忽白衣女擲一彈，正中枯目，失聲而覺。枯眶內已有物若珠，瞻視漸復舊。數其再明，卻三十六日，始悟六六送還之兆。</p>
<p style="margin-left:0em;text-indent:2em">紹興二年，兩浙進士類試於臨安，湖州談誼者，與鄉友六人謁上竺祈夢。是夕，誼夢以茄為餽，惟徐楊者夢食巨蟹。次日詳之，謂茄者，俗稱落蘇；蟹者，黃甲也。陽果登科。後二年，誼復與周元者，赴漕司舉。又祈夢於寺。是夜元夢鄉人徐廣之持省榜至，凡列三等，已為中等第一。已而賀客四集，有道士在焉。明年省試罷，還吳興待榜，路逢徐廣之，已而省至，元果中等，於吳興為一。既歸，賀客中一道士素昧平生，元詢之，對曰：「去年君過我卜，豈忘之耶？」凡事一與夢符。</p>
<p style="margin-left:0em;text-indent:2em">齊劉豫，同金虜入冦，高宗下詔親征。九月親詣大士殿，焚香供禱，仰祈默祐，顯現天兵蚤平北虜。既而淮東宣撫使韓世忠敗金人、齊人於潤州。方對敵之頃，虜見我師行陣之上雲端，金甲神將數十餘，身長二丈許，目光炳耀，威勇異<span class='corr'>常</span>。虜知為天應神祐，不戰自卻。故人馬自相蹂踐，河蔽野，其敗衄特甚。世忠獻俘行在，　　具言其故，是以知之。世忠因陳戰沒之人，乞加贈恤。上蹙然曰：「死於鋒鏑，誠為可憫。」即敕直學士胡松年具詞，建水陸大齋七晝夜以薦度。是夕見鬼神來者甚眾，有夢戰死者，咸欣然相慶，以為自此得生善道。</p>
<p style="margin-left:0em;text-indent:2em">理宗嘉熙四年正月辛未，彗星出於營室，復以流星見於營室。史占曰：「彗見，災莫大焉。」帝甚憂之，亟下議己之詔，播告中外。乃遣中使齎香疏，懇大士以消弭天變。是夕也，有光出自大士頂間，直貫營室，結為卿雲，凝聚不散者久之，而彗滅矣。</p>
</div>
<div class='div-other'><a id='mulu17' />
<p class='h3'>元</p><p style="margin-left:0em;text-indent:2em">至正四年八月，住持東溟日法師，時以承平日久，海內兵革騷動，特建安國福民道場三晝夜，以祈消弭兵革於乍萌之始。眾僧方宣疏禮拜，忽覩五彩毫光發自大士頂間，照耀殿庭；已而直沖紫霄，凝聚搖曳。萬人屬目，贊歎希有。</p>
<p style="margin-left:0em;text-indent:2em">至正五年，張士誠據蘇州，縱兵焚掠。將入佛國山，抵行春橋，忽有泉自流虹泉湧出，自高一丈許，崩崖堙谷，勢轟雷電。賊相顧以為有神力所致，驚歎而返。由是亦不敢妄殺，杭州藉以稍全性命。或者以為慈雲祖師猶能顯水觀之靈，禦此暴耳。</p>
<p style="margin-left:0em;text-indent:2em">至正二十年，杭城薦罹兵燹，西山寺宇盡毁，聖像不知所在，眾共追慕。丞相太尉開府康里公出金旁求，乃於草莽中得之。遂卜日齋戒、徒跣，率僚佐士庶，自北關門恭迎聖像，安奉今丞相公所建清平山之西天寺中。時聖像上大放光明，照耀雲漢，分為三道：其一遠屬東方，若向普陀山者；其一屬上天竺寺；其一徑屬今西天寺。一時咸覩，益加敬仰焉。</p>
<p style="margin-left:0em;text-indent:2em">吳元年夏，三月不雨，禾盡槁死。郡守王與福竭誠致禱上天竺大士，甘澍隨車而沛，禾復有秋。</p>
</div>
<div class='div-other'><a id='mulu18' />
<p class='h3'>皇明</p><p style="margin-left:0em;text-indent:2em">武七年，六月大旱。參政徐本、李賢、王德宣，同誠徒步入天竺寺叩祈大士，雨隨沾足。</p>
<p style="margin-left:0em;text-indent:2em">景泰六年夏，兩浙天久不雨，禾稼將槁，四民徬徨無措。時鎮守都知監阮公，會諸都閫藩臬重臣，遂與同鎮守兵部尚書德興孫公齋沐。六月既望，徒跣躬詣上天竺寺，奉迎靈相至仙林，建壇禱雨。即日陰雲四起，至日晡，甘雨大澍；明日如之，又明日亦如之，致兩浙之地禾黍芃芃，枯槁即蘇，民咸懽忭鼓舞。由是公大感靈貺，念無以酬，即捐己資重建行龕，洎製冠服及諸供具而莊嚴之，仍奉送以歸。</p>
<p style="margin-left:0em;text-indent:2em">成化丁酉年夏，兩月不雨。鎮守太監李公義齋心潔行三日而走大士之前，為民請命。意勤辭懇，冥漠潛通。旋軫之際，陰雲布興，甘雨如注。槁者聿蘇，仆者旋起。遠邇交忭，三農謳於野，商賈謠於市，官府文於詞，士林聲於頌。公乃大出帑金，鼎新大士殿、天王殿、鐘樓、普門、圓通門，以昭答大士之貺。</p>
<p style="margin-left:0em;text-indent:2em">弘治癸亥，歲旱不雨。鎮守太監麥公憂勞萬民，爰以七月二十四戊子，奉迎金身，自天竺而來至於海會寺。道經鎮府，赤日停午，忽有片雲如蓋，隨仗而至，驟雨傾注，若翻盆然。明日己丑，陰雲竟日。庚寅、辛卯，皆微雨。壬<span class='corr'>辰</span>，奉以歸，則又雨。豈非大士之靈乎！</p>
<p style="margin-left:0em;text-indent:2em">嘉靖己亥歲，水旱薦災。郡守陳仕賢憂切民隱，精誠率僚屬走上天竺，密禱大士，若痌瘝在身。雩禜輒效，民咸歌誦之。</p>
<p style="margin-left:0em;text-indent:2em">嘉靖壬寅閏五月，旱既甚。郡伯希齋陳公閔民無辜，齋沐率僚屬吏民，微服徒跣，躬迎大士，奉安海會寺，晨夕展敬。越四日庚午夜，僧綱良縉夢大士語云：「甲戌日有雨。」至期，雨如注；明日再雨，原野霑足。</p>
<p style="margin-left:0em;text-indent:2em">天竺道場凡遇二月十九日為大士誕辰，遠近人等先期齋戒入山，不翅億萬眾。殿宇不能容，皆露坐達旦，名曰宿山。嘉靖甲寅年誕期，星月昭朗，忽見白鸚鵡自殿中飛出，翔旋遶於太虛之上。萬人矚目贊歎，念佛之聲振撼林木，山谷響應。如是者迭現數四。</p>
<p style="margin-left:0em;text-indent:2em">杭城有王姓者，患瘡瘍，告許燈油苕帚。病愈，拜還。其人乃衣冠之士，方詣大士焚香稽首，所施物為惡少盜匿。已而廉得其人，將理於官。盜畏罪，倍償而釋之。王有女孩，驀自言曰：「今日父親還愿，許人酒食財物。菩薩慈悲，奈護法伽藍拏我，要去之急。」更備前物至寺，求懺謝伽藍。而女孩蘇醒，問之，云如夢中，莫之知也。</p>
<p style="margin-left:0em;text-indent:2em">上海有潘姓拉里閈三數輩進香，舟次崇德河下，見鄰船少婦，謔視之，精誠已蕩。既歸，弭棹黃浦，其人忽墮水，眾力挽乃出，幾於不救。遂驚悸成疾彌月。<span class='corr'>問</span>諸巫，巫曰：「汝往天竺，中途淫媟良家婦，神瞋汝不敬，遣鬼擠之，得土穀神哀求獲免。可往祭告，庶獲有瘳。」如其言，始半復。</p>
<p style="margin-left:0em;text-indent:2em">嘉靖二十四年，自春徂夏，亢陽彌時，田疇龜坼，瀦澤塵飛；米價騰涌，僵死蔽野。方伯九畹謝公乃命郡駕、仁和錢唐令，素服徒步入天竺迎大士，設壇於海會寺祈禱。越明日，淨瓶水微湧出，果得微雨。又明日，水大湧出，遂果大雨。金庭子作頌。</p>
<p style="margin-left:0em;text-indent:2em">《夷堅續志》云：上天竺觀音像，身披瓔珞，皆宋朝御賜七寶為之，五色璀璨，實為希世之寶。杭州歸附後，為七寶瓔珞夜有神光，為異物，取之以供朝廷。至京，則晦而不明。乃祝曰：「如七寶欲回天竺，期以某時色再光明。」至期，果神光燭天，遂遣回天竺。</p>
<p style="margin-left:0em;text-indent:2em">萬歷八年五月淫雨，大水當道。迎大士入城致禱，三日後隨應。</p>
<p style="margin-left:0em;text-indent:2em">萬歷十六年春大雨，夏六月旱，加以瘟疫盛行，途路死者相藉。上司府縣躬請大士入城，虔禱屢獲響應。</p>
<p style="margin-left:0em;text-indent:2em">三十六年，夏五月大水，秋疫。撫臺甘士价率郡邑，同請大士入城，致禱輒應。鼓樂、冠袍、旛蓋送歸。</p>
<p style="margin-left:0em;text-indent:2em">天啟六年，夏六月至七月大旱，府縣請大士入城，懇祝切效。</p>
<p style="margin-left:0em;text-indent:2em">崇禎元年，秋七月廿三日，海潮湧沒沿江居民，久淹不退。方伯董承詔率郡僚迎大士，奉安海會寺，為民請命，仍獲有秋。董方伯捐俸，偕郡守萬國相、邑侯王揚基建藏經閣，以酬神貺。</p>
</div></div>
<div class='div-other'><a id='mulu19' />
<p class='h2'>悲仰贊</p>
<div class='div-other'><a id='mulu20' /><p style="margin-left:0em;text-indent:2em">宋孝宗天竺廣大靈感大士贊曰：</p>
<p style="margin-left:0em;text-indent:2em">觀音大士，以所謂普門示現神通力故，應跡於杭之天竺山，其來尚矣。朕每有禱祈，隨念感應。曰雨曰暘，不愆晷刻。是有助於沖人者也。因為贊曰：</p>
<p style="margin-left:0em;text-indent:0em;" class="lg-abnormal"><div class='lg-row'>猗歟大士　本自圓通　示有言說　為世之宗　明照無二　等觀以慈　隨感而應　妙不可思</div>
</p></div>
<div class='div-other'><a id='mulu21' /><p style="margin-left:0em;text-indent:2em">宋理宗皇帝製靈感觀音大士贊曰：</p>

<div class="lg regular" style="margin-left:0em;"><div class='lg-row'>神通至妙兮　隱顯莫測　功德無邊兮　應感奚速</div>
<div class='lg-row'>時和歲豐兮　佑我生民　兵寢刑措兮　康此王國</div>
</div></div>
<div class='div-other'><a id='mulu22' /><p style="margin-left:0em;text-indent:2em">宋郡守陳軒上竺寺記贊曰：</p>
<p style="margin-left:0em;text-indent:0em;" class="lg-abnormal"><div class='lg-row'>白衣仙人無住著　補陀洛伽渺雲海　為大導師安樂國　歙然徧應河沙剎</div>
<div class='lg-row'>世界熱惱或有聞　曾不旋踵垂覆護　眾生心念非一種　皇皇不足<span class='corr'>常</span>有求</div>
<div class='lg-row'>如飢須食渴須水　顧亦何從滿其願　我觀聖心等太虛　其視萬物猶一物　細視一物如一身　是身四大猶不有</div>
<div class='lg-row'>萬物何能作留礙　殊功妙用濟十方　欲求功用不可得　羣生夢幻可兩忘</div>
<div class='lg-row'>爾固無餘我無欠　嘗觀瑞像見寶光　如淨明珠時白赤　琉璃琥珀雜蒼玉　熒煌璀燦照眉宇　山頂或見初日升</div>
<div class='lg-row'>匹素曳空煙縹緲　凡人倒作思惟　須臾變滅無復初　非空非色非有無　菩薩應身亦如是</div>
<div class='lg-row'>堂堂祕殿表東南　山君海王盡回向　觀音智功不思議　佛子當作何等觀</div>
</p></div>
<div class='div-other'><a id='mulu23' /><p style="margin-left:0em;text-indent:2em">元笑隱禪師大忻贊大士曰：</p>
<p style="margin-left:0em;text-indent:0em;" class="lg-abnormal"><div class='lg-row'>門門證圓通　法法無差別　文殊擇法眼　云何示優劣</div>
<div class='lg-row'>如城之四門　中道乃逕捷　又如百川流　大海悉融攝　是故觀世音　<span class='corr'>日</span>用<span class='corr'>常</span>三昧　眼塵識和合　世間相無礙</div>
<div class='lg-row'>盡空諸所有　亦不壞三界　隨其所應度　說法示慈愛　心地諸種子　大小各不同</div>
<div class='lg-row'>時至雨露滋　發生均化工　幻師一毫端　幻相三十二　而彼諸應心　即我自心是　觀心而覩相　心相而寂滅</div>
<div class='lg-row'>稽首常現前　證我如是說</div>
</p><p style="margin-left:0em;text-indent:2em">又贊曰：</p>
<p style="margin-left:0em;text-indent:0em;" class="lg-abnormal"><div class='lg-row'>耳於六根　功獨超勝　况不耳聞　反聞自性</div>
<div class='lg-row'>前塵起滅　自性不動　故諸塵用　譬如大將　遇變出奇　金鼓旌鎧　錯置逆施　稽首大士　證我三昧</div>
<div class='lg-row'>為我後人　委曲垂誨　三十二應　十四無畏　隨感而通　分身異類　如天元氣　四時運行　萬物芸芸　莫知其生</div>
<div class='lg-row'>我觀畫師　毫端遊戲　即是神通　現相不二　我眼見像　如聽法說　心精遺聞　均一解脫</div>
<div class='lg-row'>心佛眾生　同證無礙　不立一法　名觀自在</div>
</p></div>
<div class='div-other'><a id='mulu24' /><p style="margin-left:0em;text-indent:2em">國朝空谷景隆禪師贊大士曰：</p>
<p style="margin-left:0em;text-indent:0em;" class="lg-abnormal"><div class='lg-row'>聞思修入三摩地　以智觀照世言音</div>
<div class='lg-row'>不從耳根墜塵識　是故尊號觀世音　聞塵聞性無所住　智體本來無起滅　是故寂滅<span class='corr'>常</span>現前　超證圓通無異等</div>
<div class='lg-row'>導師亦號觀世音　因果符合無差別　慈育眾生如赤子　亦如赤子同悲仰　分身應現十方界　如幻如化無去來</div>
<div class='lg-row'>反觀聞性<span class='corr'>常</span>寂滅　頓使眾生離諸苦　施諸無畏不思議　無功用行而成就</div>
<div class='lg-row'>聞極疑聞無所有　法法圓融無罣礙　譬如明月當秋空　光明應現一切水　水月曾無應現心　無作妙力之所感</div>
<div class='lg-row'>六根互用等無別　前後中際不可得　盡聞聞性充法界　是故有求無不應</div>
</p></div></div>
<div class='div-other'><a id='mulu25' />
<p class='h2'>感應頌</p>
<div class='div-other'><a id='mulu26' />
<p class='h3'>國朝浙江提學副使吳江趙寛〈觀音感應頌〉有序</p><p style="margin-left:0em;text-indent:2em">弘治癸亥，歲旱不雨。鎮守太監麥公憂勞萬民，用《周禮》索鬼神之義，徧雩於上下及釋氏。念觀音大士以慈悲為道，爰以七月廿四日戊子，奉迎金身，自天竺寺而來於海會寺。道經鎮府，赤日停午，炎光赫曦；忽有片雲如蓋，隨仗而至，驟雨傾注，若翻盆然。明<span class='corr'>日</span>己<span class='corr'>丑</span>，陰雲竟日。庚寅、辛卯，皆微雨。壬辰，奉以歸，則又雨。雖不能溥且足，亦可謂奇矣。豈非大士之靈乎？非公精誠之感乎？然不能溥且足，何也？大士果有靈乎，則蒼生不勝大願。願溥也，願足也。遂作頌曰：</p>
<p style="margin-left:0em;text-indent:0em;" class="lg-abnormal"><div class='lg-row'>惟聖惻惻　濟利為德</div>
<div class='lg-row'>惟神不測　變幻空色　感則斯應　應則未溥　殆是變幻　貿眩下土　胡不大之　徧灌十方</div>
<div class='lg-row'>俾出火坑　咸就清涼　忍視眾生　受諸苦厄　大慈大悲　無量願力</div>
</p></div>
<div class='div-other'><a id='mulu27' />
<p class='h3'>金庭子〈感應頌〉并序</p><p style="margin-left:0em;text-indent:2em">嘉靖二十有四載，自春徂夏，亢陽彌時，田疇龜坼，瀦澤塵飛；米價騰踊，僵死蔽野，兆人有不測之變。方伯九畹謝公躬率百司，禱諸山川社稷之神；復用諸方士符咒之術，而燔灼益甚。乃命郡別駕闇齋羅公、仁和令後岡程公、錢唐令蘆溪龔公，素服徒步入天竺佛國山，具儀仗迎觀音大士於海會禪寺。諭都綱良縉、上竺住持惠琳道顯，董諸比丘昕晡齋沐諷經，務期昭假。先是，祈禱皆以淨瓶滴水為驗。越明日，瓶水微湧，點滴如珠，果得微雨。又明日，水大湧出，遂果得大雨。金庭子見而異之，敢作斯頌，以彰大士之神應云。頌曰：</p>
<p style="margin-left:0em;text-indent:0em;" class="lg-abnormal"><div class='lg-row'>乙巳之夏　火入南斗　槁苗斯焚　百姓疾首　三月不雨　旱魃降殃　巨津為塗　若墮火坑　巫覡舞雩　靡神不舉</div>
<div class='lg-row'>天不悔過　赤地千里　方伯曰嘻　爰禱大士　濟濟庶僚　從如歸市　輿衛擁護　壇於吳山</div>
<div class='lg-row'>惟眾比丘　厥誠孔殫　淨瓶一滴　化為甘露　利濟大千　驩聲載路　大士神靈　其應如響　發大慈悲　萬刼瞻仰</div>
</p></div>
<div class='div-other'><a id='mulu28' />
<p class='h3'>尚寶卿六橋徐江山〈禱雨靈應頌〉有敘</p><p style="margin-left:0em;text-indent:2em">觀音大士，<span class='corr'>以</span>慈悲廣大之力，靈庇兹土有日矣。故旱潦輒禱，禱則<span class='corr'>輒</span>有殊應。嘉靖壬寅閏五月，旱既甚。我郡伯希<span class='corr'>齋</span>陳公閔民無辜，乃齋沐率僚屬吏民，雩城<span class='corr'>隍</span>，<span class='corr'>不</span>雨；雩山川庶神，不雨；觸土龍、舞巫覡，愈不<span class='corr'>雨</span>。<span class='corr'>公</span>曰：「《周禮》荒政<span class='corr'>索</span>鬼神，〈雲漢〉之靡神不<span class='corr'>舉</span>，皆<span class='corr'>憂旱</span>者之當務也。<span class='corr'>吾</span>聞天竺大士靈驗屢著，<span class='corr'>盍往請</span>之？」卜日丙寅，<span class='corr'>公微</span>服、徒跣，<span class='corr'>盛旗幡</span>、<span class='corr'>鼓</span>吹<span class='corr'>奉迎</span>大士，恭安<span class='corr'>於</span>吳<span class='corr'>山之海</span>會寺。<span class='corr'>肅香楮</span>，<span class='corr'>晨夕展敬焉</span>。越四日庚午夜，僧綱良縉夢大士語云：「甲戌日有雨。」至期，僧庶駢集以俟雨。日亭午，淨瓶水上沿楊柳滴下，津津如貫珠然，未刻雨如注。明日乙亥，瓶水滴；薄暮再爾，雨如注，原野沾足矣。是非大士之顯靈哉？公之精誠昭假有足徵也。嗚呼，休哉！謹再拜而作頌曰：</p>
<p style="margin-left:0em;text-indent:0em;" class="lg-abnormal"><div class='lg-row'>於赫大士　濯濯厥靈</div>
<div class='lg-row'>旱乾水溢　靡禱弗徵　歲閱壬寅　閏月維五　旱既太甚　千里焦土　郡守陳公　憂心殷殷　肅爾寅恭　雩兹庶人</div>
<div class='lg-row'>瞻彼昊天　杲杲日出　我心靡寧　憂心如炙　公謂黎民　舍爾土龍　予索爾神　曷其弗宗</div>
<div class='lg-row'>其神伊何　觀音大士　厥像孔嚴　於天竺寺　乃肅香帛　乃率羣僚　郊焉迎焉　翩其旟旐　惠然來思　登歡喜地</div>
<div class='lg-row'>載拜載祈　陳詞獻醴　吉日庚午　彼僧都綱　爰夢大士　如在洋洋　其夢伊何　於時語語</div>
<div class='lg-row'>五日為期　甲戌斯雨　僧庶咸集　如林如丘　有淨者瓶　津津溢流　瓶之罄矣　其雨溼溼　既優既渥　自未至戌</div>
<div class='lg-row'>明發再興　瓶水猶滴　此日而晡　雨彼原隰　民曰休哉　膏我黍苗　何以致之　陳公之勞</div>
<div class='lg-row'>自天降康　我公之賜　公曰匪予　讓於大士　巍巍大士　大慈大悲　澤我蒸民　孔惠孔時　振振陳公　式廉式愛</div>
<div class='lg-row'>通於神明　厥澤孔潰　維神之靈　維公之誠　維誠維假　俾民亟寧　維神斯依　公歸弗有</div>
<div class='lg-row'>我作頌言　用詔而後</div>
</p></div></div>
<div class='div-other'><a id='mulu29' />
<p class='h2'>喜雨詠</p><p style="margin-left:0em;text-indent:2em">成化年中，省城迎大士禱雨輒應，性菴法師永顧率眾而詠曰：</p>
<p style="margin-left:0em;text-indent:0em;" class="lg-abnormal"><div class='lg-row'>去歲祈晴格上蒼　今歲祈雨應非常　纔迎大士離三竺　遂喜甘霖沛八荒</div>
<div class='lg-row'>甕內不須留蜴蜥　道傍先見舞商羊　應知上相誠心切　頓使南方旱魃藏　六合濃雲連海嶠　一竿新水滿池瑭</div>
<div class='lg-row'>芃芃禾稼沾殊渥　靄靄桑麻異眾芳　野老騰懽歌歲稔　山僧作偈誦時康　人心自與天心合　法運還同國運昌</div>
<div class='lg-row'>兩浙江山增氣象　萬家謠誦樂虞唐　偉哉功業垂千古　好刻貞珉示不忘</div>
</p></div>
<div class='div-other'><a id='mulu30' />
<p class='h2'>禱雨篇</p><p style="margin-left:0em;text-indent:2em">萬歷乙巳夏六月，迎大士入城，即時滂沛，錢塘邵重生喜而歌曰：</p>
<p style="margin-left:0em;text-indent:0em;" class="lg-abnormal"><div class='lg-row'>蒼天烏乎虐下土　驕陽亢魃不肯俯　大士出山下民主　感格未通心未普</div>
<div class='lg-row'>油然沛然欲成雨　敲松擊瓦點可數　孰能漏天不復補　孰能立海若神禹　感天旋日不旋武　使我為農亦為圃</div>
<div class='lg-row'>襲衣百拜不敢侮　小社大心在區宇　楊枝涓滴我願吐　伽瓶洋溢吾所怙</div>
<div class='lg-row'>匹夫之誠未狂瞽　小兒青龍白龍亦同舞<span class='note-inline'>(其時都城集千小兒，齊唱謠曰：「青龍頭，白龍尾，小兒求雨天懽喜，點點落在苗田裏。」故末句云然。)</span></div>
</p></div></div>
<p class='juan'>上天竺講寺志卷一終</p>
</div><!-- end of div[@id='body'] -->
</body></html>