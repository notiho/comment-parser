<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>杭州上天竺講寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu659' />
<p class='juan'>杭州上天竺講寺志卷之十四</p><p class="byline">天目山三學學人廣賓纂</p>
<div class='div-other'><a id='mulu660' />
<p class='h1'>詩文紀述品</p>
<div class='div-other'><a id='mulu661' /><p style="margin-left:0em;text-indent:2em">側聞白傅之詩，宛是題兹天竺；坡仙有跋，獨云書彼䖍州。但既傳神，何妨借重？況其太白之豪游時，有山無寺；參寥之富詠者，是宋非唐<span class='note-inline'>(唐道士葛參寥與龍泓丁飛善)</span>。考降靈神木之初，乏志瑞詞華之選。惜無好事，孤此窮蒐。僅壓卷於二蘇，庶張軍於殘李者也。然而對景抽吟，半落徐凝之洗惡；登高撰賦，卒難謝眺之驚人。蠢爾東瀛，贋為下里。冐元人於宋首，目不識丁；溷麥氣於檀林，刑當坐劓，可勝歎哉！且夫選例辭專，史科雜贅。名公鉅札，擬一字於千金；諸祖緒言，揲全身於半偈。縱曰壽諸金石，奈何殃及兵烽。或鬼祕於燼餘，或神摉於蠧末。摭兹屑玉，類彼晨星。殘編斷簡，使名山之文獻可徵；埜史稗官，即委巷之叢談有據。讀其遺製，湖山之景常新；攬夫鴻篇，禪宗之規可溯。故曰：「志者，記也，所以備遺亡之事也。」志紀述。</p>
</div>
<div class='div-other'><a id='mulu662' />
<p class='h2'>題詠</p>
<div class='div-other'><a id='mulu663' />
<p class='h3'>唐</p>
<div class='div-other'><a id='mulu664' />
<p class='h4'>李太白：送崔十二遊天竺山</p>
<div class="lg regular" style="margin-left:0em;"><div class='lg-row'>還聞天竺寺　夢想懷東越　每年海樹霜　桂子落秋月</div>
<div class='lg-row'>送君此地遊　已屬流芳歇　待我來歲行　相隨浮溟渤</div>
</div></div>
<div class='div-other'><a id='mulu665' />
<p class='h4'>又：與從姪杭州<span class='corr'>刺</span>史良遊天竺山</p><p style="margin-left:0em;text-indent:0em;" class="lg-abnormal"><div class='lg-row'>挂席凌蓬丘　觀覽憩鐘樓　三山動逸興　五馬同遨遊</div>
<div class='lg-row'>天竺森在眼　松風颯驚秋　覽雲測變化　弄水窮清幽　疊嶂隔遙嚮　當軒寫歸流</div>
<div class='lg-row'>轉成傲雲月　佳趣滿吳州</div>
</p></div>
<div class='div-other'><a id='mulu666' />
<p class='h4'>白居易：遊天竺山</p>
<div class="lg regular" style="margin-left:0em;"><div class='lg-row'>一山門作兩山門　兩寺原從一寺分　東澗水流西澗水　南峯雲接北峯雲</div>
<div class='lg-row'>前臺花發後臺見　上界鐘聲下界聞　遙想吾師行道處　天香桂子落紛紛</div>
</div></div></div>
<div class='div-other'><a id='mulu667' />
<p class='h3'>宋</p>
<div class='div-other'><a id='mulu668' />
<p class='h4'>蘇東坡：贈辯才法師</p><p style="margin-left:0em;text-indent:0em;" class="lg-abnormal"><div class='lg-row'>南北一山門　上下兩天竺　中有老法師　瘦長如鸛鶻</div>
<div class='lg-row'>不知修何行　碧眼照山谷　見之自清涼　洗盡煩惱毒　坐令一都會　男女禮白足　我有長頭兒　角頰峙犀玉</div>
<div class='lg-row'>四歲不知行　抱負煩背腹　師來為摩頂　起來趁奔鹿　乃知戒律中　妙用謝拘束　何必言法華　佯狂啖魚肉</div>
</p></div>
<div class='div-other'><a id='mulu669' />
<p class='h4'>又：聞辯才復歸上天竺，以詩問信</p><p style="margin-left:0em;text-indent:0em;" class="lg-abnormal"><div class='lg-row'>道人出山去　山色如死灰　白雲不解笑　青松有餘哀</div>
<div class='lg-row'>忽聞道人歸　鳥語山容開　神光出寶髻　法雨洗浮埃　想見南北山　花發前後臺</div>
<div class='lg-row'>寄聲問道人　借禪以為詼　何所聞而來　何所見而回　道人笑不答　此意安在哉　昔年本不住　今日亦無來</div>
<div class='lg-row'>此語竟非是　且食白楊梅</div>
</p></div>
<div class='div-other'><a id='mulu670' />
<p class='h4'>又：訪辯才不值，留題</p><p style="margin-left:0em;text-indent:0em;" class="lg-abnormal"><div class='lg-row'>不辭清曉叩松扉　欲值支公久不歸　山鳥不鳴天欲雪　捲簾惟見白雲飛</div>
</p></div>
<div class='div-other'><a id='mulu671' />
<p class='h4'>又：雨中遊天竺靈感觀音院</p><p style="margin-left:0em;text-indent:0em;" class="lg-abnormal"><div class='lg-row'>蠶欲老兮麥欲黃　前山後山雨浪浪　農夫輟耒女停筐　白衣仙人坐高堂</div>
</p></div>
<div class='div-other'><a id='mulu672' />
<p class='h4'>又：立秋日禱雨上天竺，宿靈隱，同周徐二令</p><p style="margin-left:0em;text-indent:0em;" class="lg-abnormal"><div class='lg-row'>百重堆案掣身閑　一葉秋聲對榻眠</div>
<div class='lg-row'>牀下雪霜侵月　枕中琴筑落階泉　崎嶇世味嘗應徧　寂寞山棲老漸便</div>
<div class='lg-row'>惟有憫農心尚在　起占雲漢更茫然</div>
</p></div>
<div class='div-other'><a id='mulu673' />
<p class='h4'>釋道潛：謁上竺觀音大士</p><p style="margin-left:0em;text-indent:0em;" class="lg-abnormal"><div class='lg-row'>十年江海去飄然　魂夢長依鷲嶺邊　月地雲堦重到處　殷勤稽首白衣仙</div>
</p></div>
<div class='div-other'><a id='mulu674' />
<p class='h4'>又：陪司馬才仲節推諸君游天竺（得青字）</p><p style="margin-left:0em;text-indent:0em;" class="lg-abnormal"><div class='lg-row'>西郊久不雨　草木無餘青</div>
<div class='lg-row'>薄雲弄秋暉　山色時晦冥　超然五詞客　文采披華星　聯翩過吾廬　車蓋紛滿庭　相攜訪靈鷲　細路通巖扄</div>
<div class='lg-row'>攀翻幽桂叢　衣襟襲芳馨　絕竟異人世　吾詩豈能名　諸豪追鄴下　妙語逾瓊英</div>
<div class='lg-row'>願言一揮寫　樂事良難并　高空墮海日　歸驂尚能停</div>
</p></div>
<div class='div-other'><a id='mulu675' />
<p class='h4'>又：懷辯才法師</p><p style="margin-left:0em;text-indent:0em;" class="lg-abnormal"><div class='lg-row'>法師安遠徒　我見常磬折　綱製像運　基構甚宏達　煌煌四十載　說法傾吳越</div>
<div class='lg-row'>人天會方丈　萬趾常雜遝　藹然如丘山　四座羞蟻垤　投老倦揮<span class='corr'>麈</span>　毅然辭且決　饑鷹得秋風　轉盼俄一掣</div>
<div class='lg-row'>結茆南山陲　雲蘿古幽絕　昔我海上還　相尋訪林樾　夜闌叩微要　猨鳥寂不聒</div>
<div class='lg-row'>慧風洒幽襟　法雨濯枯枿　別來今四載　寒暑驚屢闋　相望如晨星　杳杳各天末　何當從杖藜　一笑龍泓月</div>
</p></div>
<div class='div-other'><a id='mulu676' />
<p class='h4'>又：辯才生日</p>
<div class="lg regular" style="margin-left:0em;"><div class='lg-row'>像末真風恐不傳　故生豪傑為人天　慈航橫截三千界　法雨均沾四十年</div>
<div class='lg-row'>獨鶴精神秋始健　長松根節老彌堅　莫將有物觀無象　唾露冰輪處處圓</div>
</div></div>
<div class='div-other'><a id='mulu677' />
<p class='h4'>又：聽天竺慧照師琴</p>
<div class="lg regular" style="margin-left:0em;"><div class='lg-row'>太古淳音久已虧　多君妙指善醫治　高山流水意雖在　白雪陽春和者誰</div>
<div class='lg-row'>不放驚飈侵磵　只容明月侍簾帷　滿堂賓客俱傾耳　共失芙蓉漏轉時</div>
</div></div>
<div class='div-other'><a id='mulu678' />
<p class='h4'>朱熹：春日過上竺</p>
<div class="lg regular" style="margin-left:0em;"><div class='lg-row'>竺國古招提　飛甍碧瓦齊　林深忘日午　山迥覺天低　琪樹殊方色　珍禽別樣啼</div>
<div class='lg-row'>沙門有文暢　啜茗漫留題</div>
</div></div>
<div class='div-other'><a id='mulu679' />
<p class='h4'>呂祖謙：遊上天竺</p>
<div class="lg regular" style="margin-left:0em;"><div class='lg-row'>淨域何虛寂　居然隔市喧　僧來渾不語　吾亦欲忘言　至樂存簞食　浮名類觸藩</div>
<div class='lg-row'>行行返初服　賁趾老丘樊</div>
</div></div>
<div class='div-other'><a id='mulu680' />
<p class='h4'>真德秀：遊上天竺</p>
<div class="lg regular" style="margin-left:0em;"><div class='lg-row'>世事不可了　還須入是山　遙尋黃葉路　迥出白雲間　瀹茗止煩渴　談空得笑閒</div>
<div class='lg-row'>飄飄有餘興　歸去掩柴關</div>
</div></div>
<div class='div-other'><a id='mulu681' />
<p class='h4'>魏了翁：遊上天竺</p>
<div class="lg regular" style="margin-left:0em;"><div class='lg-row'>風波滿平地　世路繞羊腸　急欲逃塵網　遙登選佛場　雲深猶午暝　竹密夏生涼</div>
<div class='lg-row'>興逸忘歸去　高眠借石牀</div>
</div></div>
<div class='div-other'><a id='mulu682' />
<p class='h4'>郭祥正：遊天竺</p><p style="margin-left:0em;text-indent:0em;" class="lg-abnormal"><div class='lg-row'>誰從天竺國　分得一峯來　占盡湖山秀　最宜煙雨開</div>
</p></div>
<div class='div-other'><a id='mulu683' />
<p class='h4'>楊誠齋：雨中遊上天竺</p><p style="margin-left:0em;text-indent:0em;" class="lg-abnormal"><div class='lg-row'>被雨遊山也莫嫌　卻綠山色雨中添　人家屋裏生松樹　穿出茅簷卻覆簷</div>
</p></div>
<div class='div-other'><a id='mulu684' />
<p class='h4'>又</p><p style="margin-left:0em;text-indent:0em;" class="lg-abnormal"><div class='lg-row'>禪房寂寂水潺潺　澗草巖花數點間　忽有仙禽發奇響　頻伽來自補陀山</div>
</p></div>
<div class='div-other'><a id='mulu685' />
<p class='h4'>李綱：由上竺赴洞霄宮</p>
<div class="lg regular" style="margin-left:0em;"><div class='lg-row'>山谷投閒日　乾坤板蕩時　秦庭徒痛哭　漆室竟誰知</div>
<div class='lg-row'>欲仗空王力　潛開聖主疑　奸雄俱掃盡　談笑定華夷</div>
</div></div>
<div class='div-other'><a id='mulu686' />
<p class='h4'>岳飛：歸赴行在，過上竺寺偶題</p>
<div class="lg regular" style="margin-left:0em;"><div class='lg-row'>强胡犯京闕　駐蹕大江南　二帝雙魂杳　孤臣百戰酣</div>
<div class='lg-row'>兵威空朔漠　法力仗瞿曇　恢復山河日　捐軀分亦甘</div>
</div></div>
<div class='div-other'><a id='mulu687' />
<p class='h4'>張栻：過上竺</p>
<div class="lg regular" style="margin-left:0em;"><div class='lg-row'>上竺諸天近　中林萬木低　迥超塵世外　恍入雪山西　忽漫參龍象　行將混鹿麛</div>
<div class='lg-row'>何年釋簪紱　於此獨幽棲</div>
</div></div>
<div class='div-other'><a id='mulu688' />
<p class='h4'>戴復古：遊上天竺</p>
<div class="lg regular" style="margin-left:0em;"><div class='lg-row'>好山看不了　遂借上方眠　酒渴傾花露　詩清瀉澗泉　生無適俗韻　老欲結僧緣</div>
<div class='lg-row'>睡覺鐘聲曉　窗騰柏子煙</div>
</div></div>
<div class='div-other'><a id='mulu689' />
<p class='h4'>仇山村：游天竺</p>
<div class="lg regular" style="margin-left:0em;"><div class='lg-row'>行遍山巔到水涯　尚無紅葉與黃花　長松夾道六七里　小墅通村十數家</div>
<div class='lg-row'>竺國雲深僧寂寞　草堂洞古石嵯牙　野翁共醉官爐酒　扶醉歸來已暮鴉</div>
</div></div>
<div class='div-other'><a id='mulu690' />
<p class='h4'>又</p>
<div class="lg regular" style="margin-left:0em;"><div class='lg-row'>登覽欣逢勝日閑　蒼松九里費躋攀　行過綠水盡頭路　步入白雲生處山　猿鳥尚能知異境　仙凡原不隔重關</div>
<div class='lg-row'>幾時拂袖逃塵網　野衲村樵共往還</div>
</div></div>
<div class='div-other'><a id='mulu691' />
<p class='h4'>白廷玉：宿上天竺</p>
<div class="lg regular" style="margin-left:0em;"><div class='lg-row'>名山倦遊歷　掛起手中藤　佛國三生石　天巖百歲僧　定回松院磬　吟苦雪龕燈</div>
<div class='lg-row'>愧我心猶雜　何因問二乘</div>
</div></div>
<div class='div-other'><a id='mulu692' />
<p class='h4'>吳大有：遊上天竺</p>
<div class="lg regular" style="margin-left:0em;"><div class='lg-row'>編茅為屋住　結葉作衣裳　不試燒金訣　惟尋煮石方　洗瓢溪月冷　採藥野雲香</div>
<div class='lg-row'>常有仙家鶴　飛來遶石傍</div>
</div></div>
<div class='div-other'><a id='mulu693' />
<p class='h4'>張仲舉：宿上竺寺</p>
<div class="lg regular" style="margin-left:0em;"><div class='lg-row'>山僧留客意殷勤　把酒山亭對夕曛　披徑亂藤盤石樹　摩厓蒼蘚歰秋雲</div>
<div class='lg-row'>月中桂子隨風落　洞口猿聲靜夜聞　老去野心偏向逸　竹窗禪榻漫平分</div>
</div></div>
<div class='div-other'><a id='mulu694' />
<p class='h4'>又</p>
<div class="lg regular" style="margin-left:0em;"><div class='lg-row'>石梁濺水濕蒼苔　陰洞傍穿澗底回　殿閣金銀從地湧　山林圖畫自天開　龍隨僧到分雲處　猿認人呼下樹來</div>
<div class='lg-row'>遊興未闌斜日盡　馬頭呼酒尚徘徊</div>
</div></div></div>
<div class='div-other'><a id='mulu695' />
<div class='div-other'><a id='mulu696' />
<p class='h4'>趙子昂：遊上竺寺</p>
<div class="lg regular" style="margin-left:0em;"><div class='lg-row'>九松曾入畫　三竺久頻登　忽遇餐芝叟　遙尋辟穀僧　風泉喧梵唄　霜月烱禪心</div>
<div class='lg-row'>聞見皆真諦　慚余悟未曾</div>
</div></div>
<div class='div-other'><a id='mulu697' />
<p class='h4'>楊廉夫：遊上天竺</p>
<div class="lg regular" style="margin-left:0em;"><div class='lg-row'>陸海翻鯨浪　香林敞鹿園　冥心超湛寂　彈指隔囂煩　東渡漫多事　西來無一言</div>
<div class='lg-row'>吾將逃火宅　難閉六窗猿</div>
</div></div>
<div class='div-other'><a id='mulu698' />
<p class='h4'>又：獅子峯觀潮二首</p>
<div class="lg regular" style="margin-left:0em;"><div class='lg-row'>海國梅青瘴雨收　胡牀高踞碧獅頭　三韓水接天無盡　百越山窮地欲浮</div>
<div class='lg-row'>樓閣剛風吹碧蜃　旌旗落日照紅鰍　行人莫問驅潮事　湖落山西淺作洲</div>
</div></div>
<div class='div-other'><a id='mulu699' />
<p class='h4'>又</p>
<div class="lg regular" style="margin-left:0em;"><div class='lg-row'>獅子拿雲湧翠巒　我來親拂頂花看　隨潮月上樓閣濕　度海雲生鐘磬寒　蓬島未應三萬隔　桑田今有幾回乾</div>
<div class='lg-row'>大千不究恆沙界　細問彌天釋道安</div>
</div></div>
<div class='div-other'><a id='mulu700' />
<p class='h4'>張光弼：訪舊，次泐法師雜興二首</p>
<div class="lg regular" style="margin-left:0em;"><div class='lg-row'>但教懷抱能傾倒　莫向尊罍計有無</div>
<div class='lg-row'>不為訪僧三竺寺　肯乘烟艇過西湖</div>
</div></div>
<div class='div-other'><a id='mulu701' />
<p class='h4'>又</p><p style="margin-left:0em;text-indent:0em;" class="lg-abnormal"><div class='lg-row'>酒館湖船盡有名　玉杯時得肆閑情　至今人說張員外　不是看花不入城</div>
</p></div>
<div class='div-other'><a id='mulu702' />
<p class='h4'>倪瓚：宿上竺寺</p>
<div class="lg regular" style="margin-left:0em;"><div class='lg-row'>禪月湛高秋　金天夜色幽　珠林星彩動　碧殿露華浮　蓮漏忙催酒　松濤怒撼樓</div>
<div class='lg-row'>清涼徹毛骨　吾欲換貂裘</div>
</div></div></div>
<div class='div-other'><a id='mulu703' />
<div class='div-other'><a id='mulu704' />
<p class='h4'>劉基：遊上竺寺</p>
<div class="lg regular" style="margin-left:0em;"><div class='lg-row'>憶昔西湖覩慶雲　玉毫貫頂動星文　燭微早已徵休瑞　革命方知位聖君</div>
<div class='lg-row'>香火重參龍象窟　煙霞久負鹿麋羣　赤松黃石今安在　徙倚蓮臺悵夕曛</div>
</div></div>
<div class='div-other'><a id='mulu705' />
<p class='h4'>宋濂：訪天竺竺隱法師</p>
<div class="lg regular" style="margin-left:0em;"><div class='lg-row'>存翁古禪伯　爾我久忘形　一笑空前夢　千秋悟獨惺</div>
<div class='lg-row'>樓虛雲自入　月白露先零　擾擾炎途客　誰能為解酲</div>
</div></div>
<div class='div-other'><a id='mulu706' />
<p class='h4'>王偉：遊上竺寺</p>
<div class="lg regular" style="margin-left:0em;"><div class='lg-row'>五峯有宿好　此日始來過　覺樹花增笑　珠林鳥共歌　浮雲空幻質　古鏡喜重磨</div>
<div class='lg-row'>爾我證何相　山僧曾會麽</div>
</div></div>
<div class='div-other'><a id='mulu707' />
<p class='h4'>釋弘道：天竺雜詠四首</p><p style="margin-left:0em;text-indent:0em;" class="lg-abnormal"><div class='lg-row'>西湖蜃氣作樓臺　又見一番風雨來　後夜月明秋似水　桫羅花向鏡中開</div>
</p><p style="margin-left:0em;text-indent:0em;" class="lg-abnormal"><div class='lg-row'>南澗飛淙雜雨鳴　顛風老樹作秋聲　庭前攪碎芭蕉葉　添得書窗兩眼明</div>
</p><p style="margin-left:0em;text-indent:0em;" class="lg-abnormal"><div class='lg-row'>坐對晚花紅照水　夢回青草綠生池　道人居此忘榮辱　不羨長安富貴兒</div>
</p><p style="margin-left:0em;text-indent:0em;" class="lg-abnormal"><div class='lg-row'>晴雪生香晝不寒　光浮四壁白團團</div>
<div class='lg-row'>夜深月照斜橫影　只作梅花紙帳看</div>
</p></div>
<div class='div-other'><a id='mulu708' />
<p class='h4'>釋宗泐：訪道竺隱</p>
<div class="lg regular" style="margin-left:0em;"><div class='lg-row'>空齋高掛錫　世路讓人忙　月伴溪頭影　雲分竹裏牀　丹苓朝入饌　玉乳煖凝香</div>
<div class='lg-row'>如此作生理　何須更糧</div>
</div></div>
<div class='div-other'><a id='mulu709' />
<p class='h4'>釋守仁：上竺與古春話舊</p>
<div class="lg regular" style="margin-left:0em;"><div class='lg-row'>看雲入深谷　眺月傍香臺　幻相風前泡　塵根鏡上埃</div>
<div class='lg-row'>浮生本無住　濁世轉堪哀　象教今衰落　談元憶辯才</div>
</div></div>
<div class='div-other'><a id='mulu710' />
<p class='h4'>釋來復：同黃晉卿、楊同僉遊上天竺</p><p style="margin-left:0em;text-indent:0em;" class="lg-abnormal"><div class='lg-row'>湧金門外小瀛洲　暇日同陪節使遊</div>
<div class='lg-row'>五竺山高雲樹曉　三江風急雪濤秋　說經曾記僧名辯　題碣還聞寺姓劉　祗合泛湖依釣艇　六橋烟水看閑鷗</div>
</p></div>
<div class='div-other'><a id='mulu711' />
<p class='h4'>方豪：題觀堂</p>
<div class="lg regular" style="margin-left:0em;"><div class='lg-row'>已登天竺上　更入觀堂深　竹密寒猶在　山高日易沈　騷狂無酒分　寂寞對僧吟</div>
<div class='lg-row'>倚杖春風外　遙聞鐘磬音</div>
</div></div>
<div class='div-other'><a id='mulu712' />
<p class='h4'>又：贈智明上人</p><p style="margin-left:0em;text-indent:0em;" class="lg-abnormal"><div class='lg-row'>白雲西院白雲寒　客散燈昏獨倚闌　乳竇峯前雙鶴下　老僧拍手白雲端</div>
</p></div>
<div class='div-other'><a id='mulu713' />
<p class='h4'>又：贈暉、明二上人</p>
<div class="lg regular" style="margin-left:0em;"><div class='lg-row'>大明山房勝觀堂　松間犬吠雲蒼蒼　天竺於斯稱最上　題詩巖石添輝光</div>
<div class='lg-row'>忽聞鐘磬聲倒發　知是遊人去倉卒　棠陵狂客太奢華　獨向山中弄明月</div>
</div></div>
<div class='div-other'><a id='mulu714' />
<p class='h4'>又：題天巖房</p><p style="margin-left:0em;text-indent:0em;" class="lg-abnormal"><div class='lg-row'>萬山深處一溪橫　客到柴扉犬自迎　急掃塵埃題白壁　海曦遙射墨花明</div>
</p></div>
<div class='div-other'><a id='mulu715' />
<p class='h4'>王守仁：題白雲堂</p>
<div class="lg regular" style="margin-left:0em;"><div class='lg-row'>白雲僧舍野橋東　別院迴廊小徑通　歲古簷松存獨幹　春還庭竹發新叢</div>
<div class='lg-row'>晴窗暗映羣峯雪　清梵長飄高閣風　遷客從來甘寂寞　青鞋時過月明中</div>
</div></div>
<div class='div-other'><a id='mulu716' />
<p class='h4'>又：泛湖上天竺</p>
<div class="lg regular" style="margin-left:0em;"><div class='lg-row'>靈鷲高林暑氣清　竺天石壁雨痕晴　客來湖上逢雲起　僧住峯頭話月明</div>
<div class='lg-row'>世路久知難直道　此身那得尚虛名　移家早定孤山計　種果誅茅卻易成</div>
</div></div>
<div class='div-other'><a id='mulu717' />
<p class='h4'>又：夜宿白雲堂</p>
<div class="lg regular" style="margin-left:0em;"><div class='lg-row'>春園花竹始菲菲　又是高秋落木時　天迥樓臺舍氣象　月明星斗避光輝</div>
<div class='lg-row'>閒來心地如空水　靜後天機見隱微　深院寂寥羣動息　獨憐鳥鵲遶枝飛</div>
</div></div>
<div class='div-other'><a id='mulu718' />
<p class='h4'>夏言：九里松道中次邃翁元老韻</p><p style="margin-left:0em;text-indent:0em;" class="lg-abnormal"><div class='lg-row'>百盤雲磴入千峯　飛蓋行穿夾道松</div>
<div class='lg-row'>長晝風雷驚虎豹　半空鱗甲舞虯龍　江濤夜合秋聲壯　湖雨春添黛色濃　欲待丹青圖直幹　恨無韋偃得相從</div>
</p></div>
<div class='div-other'><a id='mulu719' />
<p class='h4'>又：遊上天竺次韻</p>
<div class="lg regular" style="margin-left:0em;"><div class='lg-row'>捫蘿屈曲歷崔巍　玉削芙蓉面面開　白日老僧初出定　清春有客到山來</div>
<div class='lg-row'>林深祇樹雲霞遶　地迥諸天日月迴　世上宰官元是佛　洞門猿鶴莫驚猜</div>
</div></div>
<div class='div-other'><a id='mulu720' />
<p class='h4'>胡濙：贈本源顧都綱</p>
<div class="lg regular" style="margin-left:0em;"><div class='lg-row'>曾向都門識道林　泊舟慰我索斯吟　談玄天竺星霜久　拜命楓宸雨露深</div>
<div class='lg-row'>九邑緇流齊拭目　三吳士庶盡傾心　老余致政歸來晚　何日相逢聽梵音</div>
</div></div>
<div class='div-other'><a id='mulu721' />
<p class='h4'>王蒙：遊上天竺</p>
<div class="lg regular" style="margin-left:0em;"><div class='lg-row'>選勝謁蓮臺　松行結駟來　臘醅移宿釀　春服試新裁　膏雨朝初歇　香雲午未開</div>
<div class='lg-row'>催詩頻擊鉢　麗藻愧鄒枚</div>
</div></div>
<div class='div-other'><a id='mulu722' />
<p class='h4'>楊一清：九里松道中</p>
<div class="lg regular" style="margin-left:0em;"><div class='lg-row'>出林遙見兩高峯　又歷周行九里松　午夜煙雲來野鶴　四時風雨撼游龍</div>
<div class='lg-row'>孤根拔地疏仍竦　秀色參天老更濃　若遣移栽向吾土　賓車無日不過從</div>
</div></div>
<div class='div-other'><a id='mulu723' />
<p class='h4'>又：宿上天竺寺</p>
<div class="lg regular" style="margin-left:0em;"><div class='lg-row'>望窮窈窕更崔巍　勝概元從混沌開　天際芙蓉誰削出　海中靈鷲自飛來</div>
<div class='lg-row'>古壇陰洞雲千疊　澗草巖花路幾廻　三十舊游今七十　偶然行樂莫相猜</div>
</div></div>
<div class='div-other'><a id='mulu724' />
<p class='h4'>蕭一中：題上天竺</p>
<div class="lg regular" style="margin-left:0em;"><div class='lg-row'>古竺深秋益可憐　藤蘿裊裊隔諸天　不妨暇日頻登眺　莫惜清樽浪歲年</div>
<div class='lg-row'>曲澗寒泉縈細石　疏林夕照帶鳴蟬　端居聽法依雙樹　猶說當年支遁篇</div>
</div></div>
<div class='div-other'><a id='mulu725' />
<p class='h4'>釋如蘭：次徐退翁夜宿觀堂韻</p>
<div class="lg regular" style="margin-left:0em;"><div class='lg-row'>來往山林鬢欲霜　雁池秋夜獨徬徨</div>
<div class='lg-row'>浩歌雪壁留題句　滿地月明人影長</div>
</div></div>
<div class='div-other'><a id='mulu726' />
<p class='h4'>李茂之：詣洞霄宮，道出天竺山</p>
<div class="lg regular" style="margin-left:0em;"><div class='lg-row'>九里松行路　三天竺國山　日蒸巖霧紫　花點石苔斑</div>
<div class='lg-row'>溪盡寺方到　雲深僧獨閒　吟行隨杖履　蹤跡出人間</div>
</div></div>
<div class='div-other'><a id='mulu727' />
<p class='h4'>釋德祥：同張方伯遊上竺</p>
<div class="lg regular" style="margin-left:0em;"><div class='lg-row'>不因遊覽入松門　猿鶴何由識使君　黃葉路從流水上　青蘿牀與白雲分</div>
<div class='lg-row'>逢僧且說裁新句　見寺先尋舊刻文　冰雪寒巖春到後　樹如膏沐草如薰</div>
</div></div>
<div class='div-other'><a id='mulu728' />
<p class='h4'>又</p><p style="margin-left:0em;text-indent:0em;" class="lg-abnormal"><div class='lg-row'>蘿壁非常翫　高僧獨愛之　青松同壽色　老石借春姿　引蔓斜連閣　開花直下池　茶筵賓客散　坐到月來時</div>
</p></div>
<div class='div-other'><a id='mulu729' />
<p class='h4'>釋景隆：題白雲堂</p>
<div class="lg regular" style="margin-left:0em;"><div class='lg-row'>竺峯孤絕勢參天　華構嵯峩景物妍　花映六橋紅似錦　雲封四壁白於綿</div>
<div class='lg-row'>戀巢鶴在青松上　抱子猿歸碧嶂前　日暮鐘聲何太速　猊牀驚起老僧禪</div>
</div></div>
<div class='div-other'><a id='mulu730' />
<p class='h4'>又：清華軒</p>
<div class="lg regular" style="margin-left:0em;"><div class='lg-row'>幽軒高敞拂雲開　軒外諸峯自繞迴　禪老談玄揮玉麈　神龍聽法到巖臺　松濤洶湧當窗起　花雨繽紛入座來</div>
<div class='lg-row'>高廟當年曾勝覽　翠華於此久徘徊</div>
</div></div>
<div class='div-other'><a id='mulu731' />
<p class='h4'>又：兩峯堂</p>
<div class="lg regular" style="margin-left:0em;"><div class='lg-row'>乘輿遙指白雲鄉　曲徑迤邐到上方　玉柱擎天分左右　梵宮居地列中央　水聲落澗雙溪合　樹色排空兩寺長</div>
<div class='lg-row'>滿目幽情吟不盡　何妨行樂到斜陽</div>
</div></div>
<div class='div-other'><a id='mulu732' />
<p class='h4'>又：雲液池</p>
<div class="lg regular" style="margin-left:0em;"><div class='lg-row'>靈地山川畜有施　白雲流潤漸凝脂　涵空漾碧年華遠　浸月揚輝夜漏遲　甘味可侔仙掌露　清光堪擬鳳凰池</div>
<div class='lg-row'>飲來最解詩腸渴　卻憶相如昔未知</div>
</div></div>
<div class='div-other'><a id='mulu733' />
<p class='h4'>又：秋香閣</p>
<div class="lg regular" style="margin-left:0em;"><div class='lg-row'>灝氣涵秋日已涼　虯枝偃蹇獨芬芳　風翻玉葉層層綠　露滴金英點點黃　一種異香來月窟　幾多清影照禪房</div>
<div class='lg-row'>因思寒馥張云句　吟倚闌干興愈長</div>
</div></div>
<div class='div-other'><a id='mulu734' />
<p class='h4'>又：雲漢閣</p>
<div class="lg regular" style="margin-left:0em;"><div class='lg-row'>宸翰當時欲佇留　白雲深處起層樓　萬年睿歷呼嵩岳　五夜神光接斗牛　蓬島路通堪駕鶴　天河槎近可乘流</div>
<div class='lg-row'>嘗聞在昔林蘇輩　輿騎頻來作勝遊</div>
</div></div>
<div class='div-other'><a id='mulu735' />
<p class='h4'>又：夢泉亭</p>
<div class="lg regular" style="margin-left:0em;"><div class='lg-row'>泠泠寒碧出山椒　知是冥祈有感昭　泉汲煮茶清夢寐　餘分沃壤作豐饒　幽亭風月四時足　古鼎沈檀盡日燒</div>
<div class='lg-row'>吟玩不知回步晚　又看歸鶴下岧嶤</div>
</div></div>
<div class='div-other'><a id='mulu736' />
<p class='h4'>又：靜處齋</p>
<div class="lg regular" style="margin-left:0em;"><div class='lg-row'>一室幽棲萬頃雲　晏然長日絕紛紜　苔封石徑人難到　鳥隔松蘿晝不聞　隱隱鐘聲天外落　沈沈燈影坐中分</div>
<div class='lg-row'>曉來入定初回定　不覺西巖又夕曛</div>
</div></div>
<div class='div-other'><a id='mulu737' />
<p class='h4'>又：水月池</p>
<div class="lg regular" style="margin-left:0em;"><div class='lg-row'>夜窗幽矚意徘徊　月印方池絕點埃　玉鑑遠從天上掛　龍淵近向檻前開　遊鱗每為翻萍出　嶺兔長因搗藥來</div>
<div class='lg-row'>卻憶庾公吟思好　南樓空已地生苔</div>
</div></div>
<div class='div-other'><a id='mulu738' />
<p class='h4'>又：雙檜軒</p>
<div class="lg regular" style="margin-left:0em;"><div class='lg-row'>瀟灑軒前兩樹榮　幾回清賞動吟清　未誇白鶴雙棲穩　卻訝蒼龍並化成　覆地婆娑分日影　凌空天矯挾秋聲</div>
<div class='lg-row'>於今廊廟搜才急　會見徵輸上玉京</div>
</div></div>
<div class='div-other'><a id='mulu739' />
<p class='h4'>又：三竺鐘聲</p>
<div class="lg regular" style="margin-left:0em;"><div class='lg-row'>山從佛國忽飛來　三竺樓臺罨畫開　塔影雨晴居谷口　鐘聲朝暮答巖隈</div>
<div class='lg-row'>迢迢碧漢星初轉　役役勞生夢乍回　靜坐蒲團閑聽罷　花間香露滴蒼苔</div>
</div></div>
<div class='div-other'><a id='mulu740' />
<p class='h4'>江玭：寄性菴法師</p>
<div class="lg regular" style="margin-left:0em;"><div class='lg-row'>夢迷佛國白雲深　步入招提一徑陰　四壁松濤驚鶴夢　半空飛雨吼鯨音</div>
<div class='lg-row'>盤迴樓閣供吟興　掩映峯巒稱賞心　彷彿高僧留我宿　薜蘿籠月夜沈沈</div>
</div></div>
<div class='div-other'><a id='mulu741' />
<p class='h4'>黃隆：稿寄性菴法師</p>
<div class="lg regular" style="margin-left:0em;"><div class='lg-row'>匹馬過蕭寺　隨緣訪道林　草迷莎徑淺　雲護竹房深　倚樹知僧臘　因濤識梵音</div>
<div class='lg-row'>頓令塵慮息　何用問安心</div>
</div></div>
<div class='div-other'><a id='mulu742' />
<p class='h4'>又</p><p style="margin-left:0em;text-indent:0em;" class="lg-abnormal"><div class='lg-row'>問道啟禪扃　禪癯似鶴形　煙蘿春翦衲　貝葉夜翻經　出定苔生石　交談水瀉瓶　何緣分半席　坐對數峯青</div>
</p></div>
<div class='div-other'><a id='mulu743' />
<p class='h4'>魏驥：贈性菴上人</p>
<div class="lg regular" style="margin-left:0em;"><div class='lg-row'>長憶清才軼皎然　睽離不覺又經年　孤高別用參心法　冷淡殊忘炙手緣</div>
<div class='lg-row'>閱徧三乘空白馬　吟成四句秀青蓮　湖山佳處占新構　我欲相過試<span class='corr'>問</span>禪</div>
</div></div>
<div class='div-other'><a id='mulu744' />
<p class='h4'>鄭雍言：贈性菴上人</p>
<div class="lg regular" style="margin-left:0em;"><div class='lg-row'>新承華劄興偏濃　飛錫遙登乳竇峯　綠樹青山藏碧殿　斷雲流水度疏鐘</div>
<div class='lg-row'>斜陽送別人千里　後夜相思意萬重　我欲投簪結蓮社　聯牀翦燭話從容</div>
</div></div>
<div class='div-other'><a id='mulu745' />
<p class='h4'>凌煜：送性菴歸上竺方丈</p>
<div class="lg regular" style="margin-left:0em;"><div class='lg-row'>天竺雲堂入夢頻　辭官歸去白頭新　詩筒問訊曾煩犬　法印承擔已得人</div>
<div class='lg-row'>香梵暗驚江外晚　乳筵新試雨前春　自憐衰老忘名爵　願作香山社裏民</div>
</div></div>
<div class='div-other'><a id='mulu746' />
<p class='h4'>劉泰：送性菴上人歸上竺方丈</p><p style="margin-left:0em;text-indent:0em;" class="lg-abnormal"><div class='lg-row'>遙指花關一笑歸　覺今纔是昨猶非</div>
<div class='lg-row'>長齋豈為銀魚鱠　清夢多應戀翠微　詩有秋霜先白髮　閑無塵土上緇衣　夕陽林下松邊石　閒看孤雲獨自飛</div>
</p></div>
<div class='div-other'><a id='mulu747' />
<p class='h4'>張震：贈性菴上人</p>
<div class="lg regular" style="margin-left:0em;"><div class='lg-row'>飄然謝事遠京塵　曾是雲林舊主人　老去不教靈徹笑　歸來聊學仰山貧</div>
<div class='lg-row'>詩成瓦竈茶煙午　定起庭莎草色春　我愛桫欏林下屋　願開白社著遺民</div>
</div></div>
<div class='div-other'><a id='mulu748' />
<p class='h4'>鄧林：游上天竺，囘道與陳士寧、夏誠、畢昌、鄭厚、朱勤、祝彥廣、馬叔良聯句</p><p style="margin-left:0em;text-indent:0em;" class="lg-abnormal"><div class='lg-row'>夜宿招提境　晨辭佛國山　<span class='note-inline'>(陳)</span>馬回知路熟　客去喜僧閑</div>
<div class='lg-row'><span class='note-inline'>(夏)</span>梵剎鐘初歇　人家門尚關　<span class='note-inline'>(畢)</span>幽禽鳴上下　曲澗響潺湲　<span class='note-inline'>(朱)</span>露拂衣珠濕　苔侵屐齒斑</div>
<div class='lg-row'><span class='note-inline'>(馬)</span>白雲橫洞口　紅日射林間　<span class='note-inline'>(祝)</span>湖水玻璃瑩　風霜瑪瑙殷　<span class='note-inline'>(夏)</span>物華憐景好　詩思愧余慳　<span class='note-inline'>(鄧)</span>欲盡登臨興　寧辭步履難</div>
<div class='lg-row'><span class='note-inline'>(鄭)</span>扶持嫌劣僕　寶石更躋攀</div>
</p></div>
<div class='div-other'><a id='mulu749' />
<p class='h4'>王世貞：過九里松</p>
<div class="lg regular" style="margin-left:0em;"><div class='lg-row'>未叩三天竺　先過九里松　菁蔥表河潤　夭矯失秦封　雲結諸天座　風和萬壑鐘</div>
<div class='lg-row'>翔空舞鸞鳳　折地起蛟龍　花滿餘杭釀　脂充石室供　惟輸道傍客　行止一藜筇</div>
</div></div>
<div class='div-other'><a id='mulu750' />
<p class='h4'>張文明：遊上天竺</p>
<div class="lg regular" style="margin-left:0em;"><div class='lg-row'>九里青松行盡時　亂山迴護古招提　叢林點景臨溪口　好鳥思春語寺西</div>
<div class='lg-row'>花遶路香紅袖笑　風吹衣暖紫騮嘶　尋芳訪古無窮興　更把新詩入舊題</div>
</div></div>
<div class='div-other'><a id='mulu751' />
<p class='h4'>沈周：登上天竺</p>
<div class="lg regular" style="margin-left:0em;"><div class='lg-row'>佛國最深處　令人不倦游　鳥題千樹杪　鹿下五峯頭　地僻鐘聲遠　山明寶氣浮</div>
<div class='lg-row'>老僧禪觀熟　詩亦似湯休</div>
</div></div>
<div class='div-other'><a id='mulu752' />
<p class='h4'>張寰：遊上竺寺</p>
<div class="lg regular" style="margin-left:0em;"><div class='lg-row'>老卜行窩湖上山　愛營安樂嬾談官　重修白社延高屐　欲跨青牛度遠關</div>
<div class='lg-row'>世路多歧那復往　性天無礙本來寬　坐忘有訣傳天隱　一枕羲皇夢亦安</div>
</div></div>
<div class='div-other'><a id='mulu753' />
<p class='h4'>施峻：暮秋到上竺寺</p>
<div class="lg regular" style="margin-left:0em;"><div class='lg-row'>風巖霞壁迥青霄　松路迢迢轉石橋　陰濕恍疑龍窟宅　孤高直與鶴飄颻</div>
<div class='lg-row'>天開玉洞漏紅日　地坼寒泉應海潮　知有仙人自來去　白雲紅葉靜吹簫</div>
</div></div>
<div class='div-other'><a id='mulu754' />
<p class='h4'>董澐：遊上竺，和白樂天韻</p>
<div class="lg regular" style="margin-left:0em;"><div class='lg-row'>松行行盡見松門　花事三分過二分　高樹鳥呼低樹鳥　入山雲笑出山雲</div>
<div class='lg-row'>峯前瀑布僧前落　竹裏流泉寺裏聞　忙處不知閒處好　紅塵白浪正紛紛</div>
</div></div>
<div class='div-other'><a id='mulu755' />
<p class='h4'>釋法聚：宿上竺，次樂天韻</p>
<div class="lg regular" style="margin-left:0em;"><div class='lg-row'>兩峯原是五峯門　三竺猶傳五竺分　直到水窮方到寺　未逢僧處已逢雲</div>
<div class='lg-row'>東巖樹色西巖見　屋外泉聲屋裏聞　碧殿石幢春更好　午風花雨落繽紛</div>
</div></div>
<div class='div-other'><a id='mulu756' />
<p class='h4'>金璐：入天竺山</p>
<div class="lg regular" style="margin-left:0em;"><div class='lg-row'>遐眺三天迥　遨遊感昔年　驚崖疑墜石　陡澗欲噴泉　短酌隨芳草　高吟動遠天</div>
<div class='lg-row'>醉歸城郭近　煙樹晚鐘懸</div>
</div></div>
<div class='div-other'><a id='mulu757' />
<p class='h4'>又</p><p style="margin-left:0em;text-indent:0em;" class="lg-abnormal"><div class='lg-row'>石腳開靈竇　雲根出祕泉　竹深團夕照　花煖駐春煙　別澗捫蘿上　清尊帶月還　疏慵謝高調　消洒任孤騫</div>
</p></div>
<div class='div-other'><a id='mulu758' />
<p class='h4'>又</p><p style="margin-left:0em;text-indent:0em;" class="lg-abnormal"><div class='lg-row'>十里長松入　溪迴轉路賖　小雲春閣雨　石樹晚交花　寶殿垂煙合　珠林倒影斜　諸公漫高興　醉裏說三車</div>
</p></div>
<div class='div-other'><a id='mulu759' />
<p class='h4'>楊撫：遊天竺</p>
<div class="lg regular" style="margin-left:0em;"><div class='lg-row'>自憐疏懶性　學道苦難成　猿鶴能無怨　煙霞故有情　長裾還舊服　清世亦虛名</div>
<div class='lg-row'>若個春山畔　如聞伐木聲</div>
</div></div>
<div class='div-other'><a id='mulu760' />
<p class='h4'>沈如松：禮上竺寺大士</p>
<div class="lg regular" style="margin-left:0em;"><div class='lg-row'>齋沐奔趨禮覺王　焚香稽首祝時康　爐煙掩映諸天近　寶炬森羅列宿光</div>
<div class='lg-row'>九里松行流濕翠　五峯臺殿拂穹蒼　獨慚葑菲叨微祿　生長清朝荷吉祥</div>
</div></div>
<div class='div-other'><a id='mulu761' />
<p class='h4'>釋良縉：佛誕日</p>
<div class="lg regular" style="margin-left:0em;"><div class='lg-row'>如來蔗誕現金身　海甸瞻依動萬人　楮燄燭天光四部　爐煙騰霧薄三辰</div>
<div class='lg-row'>丹霄快覩白鸚鵡　紫禁祈生青玉麟　何幸清朝觀盛美　島夷從此息風塵</div>
</div></div>
<div class='div-other'><a id='mulu762' />
<p class='h4'>釋懷璁：登天竺，次樂天韻</p>
<div class="lg regular" style="margin-left:0em;"><div class='lg-row'>萬山迥遊竺天門　路逐羣峯曲曲分　臺殿先迎出海月　松杉時扼入溪雲</div>
<div class='lg-row'>淨瓶柳色春長駐　絕壑泉聲夜更聞　孤磬月明僧未定　半空華雨正紛紛</div>
</div></div>
<div class='div-other'><a id='mulu763' />
<p class='h4'>又：中秋白雲房聽雨</p>
<div class="lg regular" style="margin-left:0em;"><div class='lg-row'>長空不見玉輪升　山雨翻聞雜水聲　勝賞已違今夕燕　晴光還憶去年明</div>
<div class='lg-row'>淙淙飛瀑峯前下　冉冉陰堂座下生　朗嘯山堂忘達旦　峭寒輕沁骨毛清</div>
</div></div>
<div class='div-other'><a id='mulu764' />
<p class='h4'>徐公遴：過上天竺天巖房</p>
<div class="lg regular" style="margin-left:0em;"><div class='lg-row'>天巖足幽勝　嘉景豁吟眸　曲澗清堪挹　深山翠欲流</div>
<div class='lg-row'>灘聲晴度雨　竹映早驚秋　殘照催歸急　沉酣强再留</div>
</div></div>
<div class='div-other'><a id='mulu765' />
<p class='h4'>徐和：題上竺竹山</p>
<div class="lg regular" style="margin-left:0em;"><div class='lg-row'>五峯秀出五臺遙　悟道孫枝小結寮　萬玉青青團燕坐　千巖颯颯起寒潮</div>
<div class='lg-row'>山廚泉歷孤根冷　木榻清同瘦影搖　我欲同師乞收足　煩襟併向此中銷</div>
</div></div>
<div class='div-other'><a id='mulu766' />
<p class='h4'>陳公綸：題白雲堂</p>
<div class="lg regular" style="margin-left:0em;"><div class='lg-row'>山夾長溪路欲迷　松林盡處見招提　香巖翠合諸天近　乳竇流霞眾壑低</div>
<div class='lg-row'>竹院秋深人獨到　雲堂日午鳥初啼　長公往事真如夢　幾向殘碑憶舊題</div>
</div></div>
<div class='div-other'><a id='mulu767' />
<p class='h4'>馬三才：題上竺寺</p>
<div class="lg regular" style="margin-left:0em;"><div class='lg-row'>白馬當年西極來　至今宮殿信雄哉　松<span class='corr'>間</span>鶴鸛翻風起　天際煙霞拂檻回</div>
<div class='lg-row'>貝葉肯隨朝露盡　蓮花常帶夕陽開　五峯不過簷前雨　誰遣雙龍落澗隈</div>
</div></div>
<div class='div-other'><a id='mulu768' />
<p class='h4'>許承周：雨中遊西湖入天竺</p>
<div class="lg regular" style="margin-left:0em;"><div class='lg-row'>畫圖初入望　風雨故須還　烟闊漁迷棹　雲深僧閉關</div>
<div class='lg-row'>橫空疑有水　到岸始知山　已訂重來約　幽期次第攀</div>
</div></div>
<div class='div-other'><a id='mulu769' />
<p class='h4'>又</p>
<div class="lg regular" style="margin-left:0em;"><div class='lg-row'>最是西湖景色饒　來攀高閣躡層霄　羣山深處藏三竺　一水中間界六橋　落日經簷翻小品　臨風杯酒話長朝</div>
<div class='lg-row'>凭欄不辨來時路　萬頃平煙入望遙</div>
</div></div>
<div class='div-other'><a id='mulu770' />
<p class='h4'>范禹臣：入天竺</p>
<div class="lg regular" style="margin-left:0em;"><div class='lg-row'>涉澗沿隄上五峯　泉聲滴滴翠重重　前緣話憶三生石　舊政人傳五馬松</div>
<div class='lg-row'>井口淨明秋水觀　峯頭冷澹白雲宗　年來世路多青草　谷口猶疑駐六龍</div>
</div></div>
<div class='div-other'><a id='mulu771' />
<p class='h4'>蔡守毅：遊上竺寺</p>
<div class="lg regular" style="margin-left:0em;"><div class='lg-row'>地迥紅塵斷　林深白日低　抱關雙鶴在　面壁一僧棲　響應泉鳴壑　雲空月滿溪</div>
<div class='lg-row'>定餘閒點筆　蕉葉試薪題</div>
</div></div>
<div class='div-other'><a id='mulu772' />
<p class='h4'>施經：憩天竺方丈</p>
<div class="lg regular" style="margin-left:0em;"><div class='lg-row'>朱龕圍綠竹　丹徑駐青霞　野客情初洽　孤僧髮已華　循方惟錫杖　閱世幾袈裟</div>
<div class='lg-row'>暫契清幽境　言歸日欲斜</div>
</div></div>
<div class='div-other'><a id='mulu773' />
<p class='h4'>孫一元：遊上天竺</p>
<div class="lg regular" style="margin-left:0em;"><div class='lg-row'>虛閣排空送目勞　肩輿到寺步還遙　古雷破碣無全面　老樹拿崖露半腰</div>
<div class='lg-row'>盛世不須收放逸　青山正爾助詩豪　歸來湖上東風晚　帶得芳鮮氣未消</div>
</div></div>
<div class='div-other'><a id='mulu774' />
<p class='h4'>張可儒：過九里松</p>
<div class="lg regular" style="margin-left:0em;"><div class='lg-row'>唐朝<span class='corr'>刺</span>史袁仁敬　九里青松手自栽　春煖不隨龍化去　月明時引鶴飛來</div>
<div class='lg-row'>波濤聲震千山響　幡蓋叢分兩岸開　今古遊人行樂地　謾將勝境說天台</div>
</div></div>
<div class='div-other'><a id='mulu775' />
<p class='h4'>陳洪濛：夏日過白雲堂舊話</p>
<div class="lg regular" style="margin-left:0em;"><div class='lg-row'>五十年前已識荊　而今白首結山盟　雲巖石洞依然古　翠竹蒼松幾度更</div>
<div class='lg-row'>世態漸如沙逐浪　老懷寧似雨還晴　攜樽未盡平生話　秋杪仍期宿化成</div>
</div></div>
<div class='div-other'><a id='mulu776' />
<p class='h4'>李一經：宿白雲堂</p>
<div class="lg regular" style="margin-left:0em;"><div class='lg-row'>僧梵寂無聲　雲堂欲二更　枕迴山月小　門掩佛燈明　虎嘯林風冽　禽翻竹露清</div>
<div class='lg-row'>悠然見真性　幻影覺空情</div>
</div></div>
<div class='div-other'><a id='mulu777' />
<p class='h4'>董傅策：白雲堂夜酌</p>
<div class="lg regular" style="margin-left:0em;"><div class='lg-row'>白雲深處一徘徊　瑤磴星梯接上台　瞑樹俯從千澗合　寒樽遙對萬山開</div>
<div class='lg-row'>半空鐘梵聞天籟　下界風濤鼓地雷　漫把禪心分去住　詩成還為遠公裁</div>
</div></div>
<div class='div-other'><a id='mulu778' />
<p class='h4'>呂音：題嘯雲樓</p>
<div class="lg regular" style="margin-left:0em;"><div class='lg-row'>岑樓傑出五峯巔　眺遠憑高此最偏　簾捲翠微山似畫　窗含晴旭海如煙</div>
<div class='lg-row'>半空梵吹流雲遏　上界鐘聲百谷傳　個裏名緇有幽意　朗然長嘯泬寥天</div>
</div></div>
<div class='div-other'><a id='mulu779' />
<p class='h4'>葉向高：秋宿天竺，贈雲堂上人</p><p style="margin-left:0em;text-indent:0em;" class="lg-abnormal"><div class='lg-row'>萬峯行盡出孤龕　高卧平分麈尾談</div>
<div class='lg-row'>夢冷霜風歸海上　秋隨衡雁到江南　曇花香散僧初定　草逕苔生鹿自諳　正是東林逢慧遠　不禁明發動征驂</div>
</p></div>
<div class='div-other'><a id='mulu780' />
<p class='h4'>徐江山：題上竺長生堂</p>
<div class="lg regular" style="margin-left:0em;"><div class='lg-row'>十里翠寒松雨晴　曉行山徑馬蹄輕　禪關說法消塵慮　僧舍觀詩憶故情</div>
<div class='lg-row'>小澗泉浮高樹影　隔林風送遠鐘聲　捲簾虛閣延清賞　坐看前山海日生</div>
</div></div>
<div class='div-other'><a id='mulu781' />
<p class='h4'>朱國祚：秋宿上竺寺</p>
<div class="lg regular" style="margin-left:0em;"><div class='lg-row'>丹楓落葉思悠悠　古剎名山不厭遊　高卧何妨雲入　長吟惟與鶴為儔</div>
<div class='lg-row'>竹搖燈影千巒夕　松作濤聲萬壑秋　竟日徜徉忘去住　此身端為白雲留</div>
</div></div>
<div class='div-other'><a id='mulu782' />
<p class='h4'>申時行：謁大士</p>
<div class="lg regular" style="margin-left:0em;"><div class='lg-row'>三竺雲深一徑斜　攝衣重到梵王家　皈真自禮青獅座　演法仍聽白鹿車</div>
<div class='lg-row'>谷底生風聞靜籟　簷前飛雨散空花　病中猶有維摩在　且向名山閱歲華</div>
</div></div>
<div class='div-other'><a id='mulu783' />
<p class='h4'>王穉登：禱大士</p>
<div class="lg regular" style="margin-left:0em;"><div class='lg-row'>稽首皈依萬國同　琉璃翡翠梵王宮　當階水散千家澗　合殿香飄十里風</div>
<div class='lg-row'>豔質如花祈早嫁　衰顏半槁願年豐　欲將仁遍河沙界　盡在慈悲一念中</div>
</div></div>
<div class='div-other'><a id='mulu784' />
<p class='h4'>釋洪恩：贈文巖師</p><p style="margin-left:0em;text-indent:0em;" class="lg-abnormal"><div class='lg-row'>形如槁木念如灰　霜滿頭顱雪滿顋　不是老來偏厭世　眼中無處著塵埃</div>
</p></div>
<div class='div-other'><a id='mulu785' />
<p class='h4'>董其昌：送企菴上人歸天竺</p><p style="margin-left:0em;text-indent:0em;" class="lg-abnormal"><div class='lg-row'>三竺溪流獨木橋　逋仙猶自發空謠　若為卻入千峯去　黃鵠摩空不可招</div>
</p></div>
<div class='div-other'><a id='mulu786' />
<p class='h4'>章台鼎：送企菴上人歸天竺</p><p style="margin-left:0em;text-indent:0em;" class="lg-abnormal"><div class='lg-row'>一條竹杖數函經　歸去秋煙泠翠屏　他日好尋山上路　萬株松下水泠泠</div>
</p></div>
<div class='div-other'><a id='mulu787' />
<p class='h4'>周延儒：宿上竺寺</p>
<div class="lg regular" style="margin-left:0em;"><div class='lg-row'>丈六空傳一草莖　蓮臺肅肅古先生　夜深虛閣聽龍語　世遠枯松讚佛名</div>
<div class='lg-row'>蒲榻禁來知夏淺　稻田栽就覺身輕　等閒法法都如夢　眼底何勞覓化城</div>
</div></div>
<div class='div-other'><a id='mulu788' />
<p class='h4'>吳伯與：上竺禮佛</p>
<div class="lg regular" style="margin-left:0em;"><div class='lg-row'>天梯如御空　幽鑿迢烟上　古樹識人多　橫枝交揖讓　溪流趁雲膚　清界彌天相</div>
<div class='lg-row'>碧蘚日生寒　漸覺光明放　合掌拜觀音　變化千百狀　百千總一身　身身非幻妄</div>
<div class='lg-row'>空堂振木魚　萬象齊回向　至道固默昏　虛空難等量　凡聖孰云存　我心反廓曠</div>
</div></div>
<div class='div-other'><a id='mulu789' />
<p class='h4'>秦舜友：贈潮音師</p>
<div class="lg regular" style="margin-left:0em;"><div class='lg-row'>炎日入深雲　逢僧絕垢氛　袈裟住水閣　經卷閱金文　花片雨中落　鐘聲竹裏聞</div>
<div class='lg-row'>況多猿鶴侶　何日此同羣</div>
</div></div>
<div class='div-other'><a id='mulu790' />
<p class='h4'>方文烈：贈潮音上人</p>
<div class="lg regular" style="margin-left:0em;"><div class='lg-row'>蒼雲迴合鎖松龕　杯茗爐香竟夕談　幾度梵音天竺杪　一聲鐘響鷲峯南</div>
<div class='lg-row'>蓮臺說法龍俱聽　竹嶼吟詩鳥素諳　已許襟期盟白社　不堪雨色促歸驂</div>
</div></div>
<div class='div-other'><a id='mulu791' />
<p class='h4'>蔣德璟：宿平遠樓贈印中上人</p><p style="margin-left:0em;text-indent:0em;" class="lg-abnormal"><div class='lg-row'>眠煙嘯雨醉香曇　中印峯前結石龕</div>
<div class='lg-row'>中國三當佛國五　何須飛錫去西參<span class='note-inline'>(末二<span class='corr'>句</span>乃夢中語也)</span></div>
</p></div>
<div class='div-other'><a id='mulu792' />
<p class='h4'>宋奎光：贈印中上人住持上竺</p><p style="margin-left:0em;text-indent:0em;" class="lg-abnormal"><div class='lg-row'>曾問風雅得師傳　道重還推主法筵</div>
<div class='lg-row'>印度化身分十剎　中原直指貫三天　已知象教窺拈草　端的獅林出勝蓮　有日隔溪尋往事　相逢一笑識因緣</div>
</p></div>
<div class='div-other'><a id='mulu793' />
<p class='h4'>王卿：訪竺如上人不遇</p>
<div class="lg regular" style="margin-left:0em;"><div class='lg-row'>竹裏尋蘭若　雲深半扃　鳥窺臺施食　風亂葉開經</div>
<div class='lg-row'>支遁衣非白　王喬眼自青　無生吾願學　塵夢幾時醒</div>
</div></div>
<div class='div-other'><a id='mulu794' />
<p class='h4'>吳載鼇：自鶴巢之上竺，贈道微師</p><p style="margin-left:0em;text-indent:0em;" class="lg-abnormal"><div class='lg-row'>吐哺接山川　峨眉半入煙　柳晴無剩絮　荷爛有殘蓮</div>
<div class='lg-row'>錦帶魚新倦　西泠鷺罷眠　登臨來二妙　杖履指三天　性相相依佛　庚申更話仙</div>
<div class='lg-row'>拂車石逕淨　試馬曲隄闐　細草承鞋軟　芳枝壓帽偏　千鐘評酒聖　一字倩詩禪　文懺尚隨沈　揮毫且學顛</div>
<div class='lg-row'>安排靈利眼　長使景光圓</div>
</p></div></div></div>
<div class='div-other'><a id='mulu795' />
<p class='h2'>唱酬</p>
<div class='div-other'><a id='mulu796' />
<div class='div-other'><a id='mulu797' /><p style="margin-left:0em;text-indent:2em">辯才法師元淨新亭初成，詩呈府帥蘇翰林曰：</p>
<p style="margin-left:0em;text-indent:0em;" class="lg-abnormal"><div class='lg-row'>暇政去旌旆　杖策訪林丘</div>
<div class='lg-row'>人惟尚求舊　況悲蒲柳秋　雲谷一臨照　聲光千載留　軒眉獅子峯　洗眼蒼龍湫</div>
<div class='lg-row'>路穿亂石腳　亭蔽重岡頭　湖山一日盡　萬象掌中浮　煮茗款道論　奠爵致龍優　過溪雖犯戒　兹意亦風流</div>
<div class='lg-row'>自惟日老病　常期安養游　願君歸廟堂　用慰天下憂</div>
</p><p style="margin-left:0em;text-indent:2em">蘇翰林軾和云：</p>
<p style="margin-left:0em;text-indent:0em;" class="lg-abnormal"><div class='lg-row'>日月轉雙轂　古今同一丘　惟此鶴骨老　凜然不知秋　去住兩無礙　人士爭挽留</div>
<div class='lg-row'>去如龍出水　雷雨捲潭湫　來如珠還浦　魚鼈競駢頭　此生暫寄寓　常恐名實浮　我比陶公愧　師為遠公優</div>
<div class='lg-row'>送我過虎溪　溪水當逆流　聊使此山人　永記二老游　大千在掌握　實有別離憂</div>
</p><p style="margin-left:0em;text-indent:2em">參寥子道潛和云：</p>
<p style="margin-left:0em;text-indent:0em;" class="lg-abnormal"><div class='lg-row'>遠公吾家傑　道妙非壺丘　德傾龍象侶　貌蓋江湖秋　平生經綸學　不為名相留</div>
<div class='lg-row'>滔滔若懸瀑　下注萬丈湫　昔年謝講事　眾挽不轉頭　刳心老巖穴　百念本不浮</div>
<div class='lg-row'>東南多望士　唯見此老優　翰林天下公　方外實輩流　旌旗虎溪路　竟日泉石游　眾生病未已　師意可忘憂</div>
</p><p style="margin-left:0em;text-indent:2em">錢勰和云：</p>
<p style="margin-left:0em;text-indent:0em;" class="lg-abnormal"><div class='lg-row'>幻泡昧空色　真夢游黃丘　宦學類狂走　爾來三十秋　齒髮非他時　歲月不我留</div>
<div class='lg-row'>古剎插亂石　蟄龍蟠霞湫　天人大導師　住錫今白頭　安住差護念　晚節非沈浮　昔嘗謂出處　不用相劣優</div>
<div class='lg-row'>權實分二智　股肱均九流　今知擾擾者　詎得逍遙游　從兹許禮足　尚可治幽憂</div>
</p></div>
<div class='div-other'><a id='mulu798' /><p style="margin-left:0em;text-indent:2em">辯才次韻參寥子，寄秦少游三絕，時少游舉進士不得。</p>
<p style="margin-left:0em;text-indent:0em;" class="lg-abnormal"><div class='lg-row'>秦文字固超然　漢武憑虛意欲仙　底事秋來不得解　定中試為問諸天</div>
</p><p style="margin-left:0em;text-indent:0em;" class="lg-abnormal"><div class='lg-row'>一尾退風抺萬蹄　崑崙玄圃謂朝隮</div>
<div class='lg-row'>回看世上無伯樂　卻道鹽車勝月題</div>
</p>
<div class="lg regular" style="margin-left:0em;"><div class='lg-row'>得失秋毫久已明　不須聞此氣崢嶸</div>
<div class='lg-row'>何妨卻伴參寥子　無數新詩咳唾成</div>
</div><p style="margin-left:0em;text-indent:2em">秦少游次韻和云：</p>
<p style="margin-left:0em;text-indent:0em;" class="lg-abnormal"><div class='lg-row'>武陵漁子入花源　但見秦人不得仙　會有黃鸝鳴翠柳　何妨白眼望青天</div>
</p><p style="margin-left:0em;text-indent:0em;" class="lg-abnormal"><div class='lg-row'>長安仕路與雲齊　倦僕羸驂不可躋　但得玄暉曾折簡　何須平子更安題</div>
</p><p style="margin-left:0em;text-indent:0em;" class="lg-abnormal"><div class='lg-row'>且折花枝醉後酲　人間時節易崢嶸</div>
<div class='lg-row'>屠龍肯自羞無用　畫虎從人笑不成</div>
</p></div>
<div class='div-other'><a id='mulu799' /><p style="margin-left:0em;text-indent:2em">辯才四照閣夜坐，懷少游學士詩云：</p>
<p style="margin-left:0em;text-indent:0em;" class="lg-abnormal"><div class='lg-row'>巖棲木石已皤然　交舊何人慰眼前</div>
<div class='lg-row'>素與晝公心印合　每思秦子意珠圓　當年步月來幽谷　拄杖穿雲冒夕煙　臺閣山水本無異　故應文字不離禪</div>
</p><p style="margin-left:0em;text-indent:2em">參寥和云：</p>

<div class="lg regular" style="margin-left:0em;"><div class='lg-row'>猿鳥投林已寂然　芭蕉過雨小樓前　雲依絕壁中間破　月自遙峯缺處圓　照坐不須紅蠟具　可人惟有蕙爐煙</div>
<div class='lg-row'>校讐御府圖書客　疇昔曾聞此夜禪</div>
</div><p style="margin-left:0em;text-indent:2em">少游和云：</p>

<div class="lg regular" style="margin-left:0em;"><div class='lg-row'>遙聞隻履去翛然　書翰猶收數月前　滄海盡頭人滅度　亂山深處塔孤圓　憶登夜閣天連雁　同看秋厓月破煙</div>
<div class='lg-row'>尚有眾生未成佛　肯超數界入諸禪</div>
</div></div></div>
<div class='div-other'><a id='mulu800' />
<div class='div-other'><a id='mulu801' /><p style="margin-left:0em;text-indent:2em">元趙子昂訪天竺恭行<span class='corr'>己</span>上人不遇，留詩云：</p>

<div class="lg regular" style="margin-left:0em;"><div class='lg-row'>輕輕踏破碧雲堆　半為尋僧半探梅</div>
<div class='lg-row'>僧不遇兮梅未放　野猿笑我只空回</div>
</div><p style="margin-left:0em;text-indent:2em">恭行<span class='corr'>己</span>和詩云：</p>
<p style="margin-left:0em;text-indent:0em;" class="lg-abnormal"><div class='lg-row'>犬不曾嘷鶴不飛　看山今日偶歸遲　點燈吹雪照石壁　恐有玉川留贈詩</div>
</p></div></div>
<div class='div-other'><a id='mulu802' />
<div class='div-other'><a id='mulu803' />
<p class='h4'>國朝釋宗泐：雜興詩</p><p style="margin-left:0em;text-indent:0em;" class="lg-abnormal"><div class='lg-row'>處士梅花千樹盡　蘇公楊柳一枝無　向來畫舫今何處　落日西風野水湖</div>
</p><p style="margin-left:0em;text-indent:2em">張光弼次泐公韻云：</p>
<p style="margin-left:0em;text-indent:0em;" class="lg-abnormal"><div class='lg-row'>但教懷抱能傾倒　莫向樽壘計有無　不為訪僧三竺寺　肯乘烟艇過西湖</div>
</p></div>
<div class='div-other'><a id='mulu804' /><p style="margin-left:0em;text-indent:2em">杭先輩方十洲九敘、高潁湖應冕、童南衡漢臣、庠士劉望子伯結社，後有祝九山時泰亦與焉。徽山人王十岳寅有詩名，諸公延登天竺白雲堂賦詩。</p>
<p style="margin-left:0em;text-indent:2em">王云：</p>

<div class="lg regular" style="margin-left:0em;"><div class='lg-row'>山深多白雲　入寺淡氤　證法尋僧問　忘機與鳥聞　茶煙竹下起　乳水竇中分</div>
<div class='lg-row'>花落疑花雨　隨風映夕曛</div>
</div><p style="margin-left:0em;text-indent:2em">祝云：</p>

<div class="lg regular" style="margin-left:0em;"><div class='lg-row'>三竺參龍樹　千峯隱雁堂　白雲禪榻淨　甘露茗杯香　不染知真性　無心證法王</div>
<div class='lg-row'>悠然塵鞅外　歸路急難忘</div>
</div><p style="margin-left:0em;text-indent:2em">方云：</p>

<div class="lg regular" style="margin-left:0em;"><div class='lg-row'>雙樹白雲裏　遙知釋氏園　方忻禪室靜　況與幽人言</div>
<div class='lg-row'>一酌清冷水　聊祛塵世煩　沖然罷文墨　時把貝書翻</div>
</div><p style="margin-left:0em;text-indent:2em">高云：</p>
<p style="margin-left:0em;text-indent:0em;" class="lg-abnormal"><div class='lg-row'>白雲山寺隱　靈境法堂深</div>
<div class='lg-row'>偶入天香會　俱生清淨心　竟日陪清梵　終慚異道林　安禪僧自寂　聽法鳥無音</div>
</p><p style="margin-left:0em;text-indent:2em">童云：</p>
<p style="margin-left:0em;text-indent:0em;" class="lg-abnormal"><div class='lg-row'>出谷遣塵紛　中堂話白雲</div>
<div class='lg-row'>孤林清磬發　雙澗落霞分　超然憩靈石　斜日對爐熏　神理參茶悟　微言彈指聞</div>
</p><p style="margin-left:0em;text-indent:2em">劉云：</p>
<p style="margin-left:0em;text-indent:0em;" class="lg-abnormal"><div class='lg-row'>塵寰聊可晤　有約過瞿曇　茶鼎殊䐡鼎　玄談妙客談　雲光墮竹榻　日氣抱花龕　愛此懷堪遣　穠華且莫甘</div>
</p></div>
<div class='div-other'><a id='mulu805' /><p style="margin-left:0em;text-indent:2em">夏一叟謝性菴惠茗詩云：</p>

<div class="lg regular" style="margin-left:0em;"><div class='lg-row'>一封珍惠有餘清　粒粒鎗鎗故舊情　閒向竹窗聽夜雨　自燒金鼎汲寒泓</div>
<div class='lg-row'>雲濤乍起燈教翦　松籟時聞句喜成　為問趙州禪作麽　好將真味證無生</div>
</div><p style="margin-left:0em;text-indent:2em">性菴和云：</p>

<div class="lg regular" style="margin-left:0em;"><div class='lg-row'>陽羨翹英味最清　獻芹惟效野人情　青山煖摘春千片　碧澗寒分月一泓　莫笑茶經收未遍　卻<span class='corr'>慚</span>郢曲和難成</div>
<div class='lg-row'>飲來不獨消塵慮　頓使清風兩腋生</div>
</div></div>
<div class='div-other'><a id='mulu806' />
<p class='h4'>釋良縉：秋日同釋道顓、良玉、本旃集大明山房</p><p style="margin-left:0em;text-indent:0em;" class="lg-abnormal"><div class='lg-row'>泉流堂影澗縈迴　巖際柴扉竹裏開</div>
<div class='lg-row'>萬徑喜逢秋雨歇　五峯笑踏夕陽來　空林不睹鶴前錫　覺海還乘鷗外杯</div>
<div class='lg-row'>定起閒心無罣礙　西湖又看棹歌回</div>
</p><p style="margin-left:0em;text-indent:2em">道顓次韻：</p>

<div class="lg regular" style="margin-left:0em;"><div class='lg-row'>白雲重疊路迂迴　日轉層崖門半開　山鳥巡檐窺供下　野泉通竹入廚來　夜深愛客分禪榻　月白談詩弄酒杯</div>
<div class='lg-row'>喜爾久甘蔬筍味　清齋留我未能回</div>
</div><p style="margin-left:0em;text-indent:2em">良玉次韻：</p>

<div class="lg regular" style="margin-left:0em;"><div class='lg-row'>小徑斜斜樹幾回　捲簾殘照晚晴開　半窗寒影雲初度　萬竹秋聲雨後來　麈尾天花平講席　案頭明月滿茶杯</div>
<div class='lg-row'>問禪不畏丹梯滑　乳竇峯前禮萬回</div>
</div><p style="margin-left:0em;text-indent:2em">本栴次韻：</p>

<div class="lg regular" style="margin-left:0em;"><div class='lg-row'>普門西上路盤迴　雙樹巖扉倚洞開　不問高寒雲杪住　獨憐幽勝竹深來　化城有供應持鉢　談道無聲自洗杯</div>
<div class='lg-row'>滿地夕陽孤磬裏　五峯松暝鶴飛回</div>
</div></div>
<div class='div-other'><a id='mulu807' />
<p class='h4'>王淮：過上竺湖山佳處韻</p><p style="margin-left:0em;text-indent:0em;" class="lg-abnormal"><div class='lg-row'>西湖天下湖　西山天下山　湖山境界妙天下　有誰有力居其間</div>
</p><p style="margin-left:0em;text-indent:0em;" class="lg-abnormal"><div class='lg-row'>性菴上人抱大智　占得湖山佳勝地　湖為心鏡山為身　山不動搖湖不沸</div>
</p><p style="margin-left:0em;text-indent:0em;" class="lg-abnormal"><div class='lg-row'>湖中萬狀不可名　春秋旦暮陰還晴</div>
<div class='lg-row'>山中百態不可說　輕煙淡月描其形</div>
</p>
<div class="lg regular" style="margin-left:0em;"><div class='lg-row'>上人燕坐寂無語　湖山為賓<span class='corr'>己</span>為主</div>
<div class='lg-row'>白猿來問白鷗參　搖落半窗花上雨</div>
</div><p style="margin-left:0em;text-indent:0em;" class="lg-abnormal"><div class='lg-row'>四明狂客本凡流　來回湖山佳處游　浩歌半日不歸去　難舍湖山一片秋</div>
</p></div>
<div class='div-other'><a id='mulu808' />
<p class='h4'>徹其源：次上竺韻</p>
<div class="lg regular" style="margin-left:0em;"><div class='lg-row'>碧壑丹崖萬飛鳴泉　白雲滿屋吞吐山峯巔　石徑草煙滚滚上簾綠　竹窗花雨灑灑含清漣</div>
<div class='lg-row'>一袖好風掃開千嶂霧　數聲橫篴吹出青空天　是誰脫卻塵緣早歸此　我來敲鉢相對一談禪</div>
</div></div>
<div class='div-other'><a id='mulu809' />
<p class='h4'>邵重生：同上竺覺海、邃清、潮音師坐月達旦</p><p style="margin-left:0em;text-indent:0em;" class="lg-abnormal"><div class='lg-row'>道人真趣坐清宵　況復名山月可邀</div>
<div class='lg-row'>志合偶期天邂逅　身遊非夢夜逍遙　何方鏡水澄空色　幾處鐘魚破寂寥</div>
<div class='lg-row'>靜極欲求言語斷　不知風木故蕭蕭</div>
</p></div>
<div class='div-other'><a id='mulu810' />
<p class='h4'>又：蔬筍社集竹雲樓，暑甚，分韻</p><p style="margin-left:0em;text-indent:0em;" class="lg-abnormal"><div class='lg-row'>六和成社肯悠游　勇犯秋陽課不休</div>
<div class='lg-row'>小草至心求大乘　北風無暑到南樓　冰肌觸苎衣堪襲　雪藕吹絲分正投　不信大家同熱惱　慈雲私向竹間流</div>
</p></div>
<div class='div-other'><a id='mulu811' />
<p class='h4'>又：社集竹雲樓，分得山字</p>
<div class="lg regular" style="margin-left:0em;"><div class='lg-row'>逼歲誰偷此日閒　況逢雪竇與寒山　朔雲獨愛梅邊意　活火同看竹裏顏</div>
<div class='lg-row'>剛喜團圞勤問答　也懷澹泊數躋攀　扶筇又是明年事　佛日春風恣往還</div>
</div></div>
<div class='div-other'><a id='mulu812' />
<p class='h4'>徐如翰：由西湖至上竺靈隱午齋，次和蘇長公韻</p>
<div class="lg regular" style="margin-left:0em;"><div class='lg-row'>滿湖荷氣遞風香　夾路松陰帶雨涼　音入耳根清溜轉　光開眼界白毫長　苦吟欲借降魔杵　久病惟尋出世方</div>
<div class='lg-row'>擬向禪林最深處　飽為粗糲菜羹嘗</div>
</div></div></div></div></div>
<p class='juan'>上天竺山志卷十四終</p>
</div><!-- end of div[@id='body'] -->
</body></html>