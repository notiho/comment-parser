<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>杭州上天竺講寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu475' />
<p class='juan'>杭州上天竺講寺志卷之十一</p><p class="byline">天目山三學學人廣賓纂</p>
<div class='div-other'><a id='mulu476' />
<p class='h1'>帝王檀越品</p>
<div class='div-other'><a id='mulu477' /><p style="margin-left:0em;text-indent:2em">側聞地登歡喜，出為閻浮提王；果襲應真，間作妙嚴世主。統無為之化，推有道之權。亭毒斯氓，棟梁吾教。乃若雄為王，雌為覇，學菩薩發心；內則釋，外則儒，現官家說法。昔吳越國王，副仄微之懸記；及南朝天子，賚殊渥於偏安。丘墟之棘，金碧旋暉；刼燒之灰，堊丹倍麗。矧兹天竺，舊屬皇禋。乞桴鼓於禜雩，弭磁鍼於菑害。陰翊王度，喜綏民巖。遂爾矗堂殿也虹霓，煥山川兮錦繡。中使之馳，而道相望；尚方之賜，而月無虛。六飛駕即，儼警蹕於中林；千指食繁，籍田莊於列郡。永著名山之寵，茂彰大士之靈。故曰信受奉行，斯不負世尊囑累者也。志檀越。</p>
</div>
<div class='div-other'><a id='mulu478' />
<p class='h2'>敕命</p>
<div class='div-other'><a id='mulu479' />
<p class='h3'>太祖高皇帝</p>
<div class='div-other'><a id='mulu480' />
<p class='h4'>敕浙江杭州府僧綱司都綱弘道奉</p><p style="margin-left:0em;text-indent:2em">奉天承運，皇帝制曰：「古帝王設官任職，分理庶務，已有成制。稽諸典禮，設以僧官，以掌方外之士，非徒為僧榮也。然其率修善道、陰翊王化，爾非真識寡欲、澹泊自守者，奚足任斯職哉？朕倣古制，受爾以官，給爾以符；爾其體至心，以己之善化人為善。來朝考績，朕將合焉。欽哉。」</p>
<p style="margin-left:2em">洪武十六年七月十六日</p>
</div>
<div class='div-other'><a id='mulu481' />
<p class='h4'>又敕左善世弘道</p><p style="margin-left:0em;text-indent:2em">奉天承運，皇帝制曰：「佛本無心，而言心不已；所言不已者，為有心者也。故以無心而導有心，攝聰敏之邪以歸正，啟頑惡以頓良；設如來之威力，以此道而被大千。今爾弘道，履是法門，節度斯道，必人天於爾知，方契無心之本乎。朕昨勅見任僧官，於百萬千中求同佛心者。爾今為眾所推，而至出萬百千人之上，是為希有。特命為僧之第一僧錄司左善世，宜慎善世以消頑，毋增頑以長惡。廓然無依，寥然稱寂，乃證佛之場。必履是道而弗迂，實方今之稱首。欽哉。」</p>
<p style="margin-left:2em">洪武十六年九月二十日</p>
</div></div>
<div class='div-other'><a id='mulu482' />
<p class='h3'>英宗睿皇帝</p>
<div class='div-other'><a id='mulu483' />
<p class='h4'>欽賜杭州上天竺寺大藏經敕命</p><p style="margin-left:0em;text-indent:2em">皇帝聖旨：「朕體天地保民之心，恭承皇曾祖考之志，印大藏真經，頒賜天下，用廣流傳。兹以一藏安置浙江杭州府上天竺講寺，永充供養，聽所在僧官僧徒看誦讚揚。上為國家<span class='corr'>祝</span>釐，下與生民祈福，務須敬奉守護，不許縱容閑雜之人私借觀玩，輕嫚褻凟，致有損壞遺失。敢有違者，必究治之。諭。」</p>
<p style="margin-left:2em">正統十年二月十五日</p>
</div></div></div>
<div class='div-other'><a id='mulu484' />
<p class='h2'>聖旨</p>
<div class='div-other'><a id='mulu485' />
<p class='h3'>太祖高皇帝聖旨</p>
<div class='div-other'><a id='mulu486' />
<p class='h4'>洪武二十一年戊辰</p><p style="margin-left:0em;text-indent:2em">三月十四日，僧錄司左善世弘道等，於中右門欽奉聖旨：「恁僧錄司行文書各處僧司去，但有討度牒的僧，二十已上的，發去烏蠻、曲靖等處，每三十里造一座庵，自耕自食，就化他一境的人。欽此。」</p>
<p style="margin-left:0em;text-indent:2em">四月二十六日，僧錄司左善弘道等，於奉天門欽奉聖旨：「靈谷、天界、天禧、能仁、鷄鳴等寺，係京剎大寺。今後缺大住持，務要叢林中選舉有德行僧人，考試各通本教，方許著他住持，毋得濫舉。欽此。」</p>
<p style="margin-left:0em;text-indent:2em">六月十四日，僧錄司左善世弘道等，於奉天門奏：「各處來未有度牒的僧人，見於靈谷寺，長髮住坐。」奉聖旨：「明日帶他來入見。欽此。」</p>
<p style="margin-left:0em;text-indent:2em">次日，左善世弘道引髮僧於奉天門奏，奉聖旨：「宣諭了，你仍舊剃髮為僧。欽此。」</p>
<p style="margin-left:0em;text-indent:2em">六月十四日，僧錄司左善世弘道等，於奉天門欽奉聖旨：「今後有不守戒律的僧人，發他天界、能仁寺工役。欽此。」</p>
<p style="margin-left:0em;text-indent:2em">八月初一日，僧錄司左善世弘道，於奉天門欽奉聖旨：「天界寺只作『善世』為額。欽此。」</p>
</div>
<div class='div-other'><a id='mulu487' />
<p class='h4'>洪武二十二年</p><p style="margin-left:0em;text-indent:2em">八月初九日，僧錄司申該本月初一日早，本司左善世弘道等，於奉天門欽奉聖旨：「西河洮州等處，多有不曾開設僧司衙門，恁僧錄司差漢僧、番僧去打點，著本處官司就舉選通佛法的僧人，發來考試，除授他去。欽此。」選到漢僧、番僧人一十名。</p>
<p style="margin-left:0em;text-indent:2em">本月初八日，本司左善世弘道等，於奉天門奏，奉聖旨：「著禮部出劄，付恁僧錄司，出文書與他，八月二十日起程去。欽此。」當即將僧花名申部。欽遵施行。</p>
<p style="margin-left:0em;text-indent:2em">八月十七日，僧錄司左善世弘道等，於奉天門丹陛奏：「天禧寺管塔和尚福興，帶鐵牌點燈不便。」奉聖旨：「舒了他。欽此。」</p>
</div>
<div class='div-other'><a id='mulu488' />
<p class='h4'>洪武二十四年</p><p style="margin-left:0em;text-indent:2em">六月初一日，欽奉聖旨：佛教之始，自東漢明帝夜有金人入夢，是後法自西來。明帝敕臣民願崇敬者許，於是臣民從者眾，所在建立佛剎。當時好事，在法入之初，有去鬚髮而捨俗出家者，有父母以兒童子出家者。其所修也，本苦空，甘寂寞，去諸想慾，必欲精一<span class='corr'>己</span>之英靈。當是時，佛教大彰，羣修者雖不能盡為圓覺，實在修行次第之間，豈有與俗混淆、與常人無異者？今天下僧寺，以上古剎列聖相繼而較者。佛之教，本中國之異教也。設使堯舜禹湯之時遇斯闡演，未審興止何如哉？今佛法自漢入中國，歷歷數者一千三百三十年，非一姓為君而有者也，所以不磨滅者為何？以其務生不殺也。其本面家風端在苦空寂寞。今天下之僧多與俗混淆，尤不如俗者甚多。是等其教而敗其行，理當清其事而成其宗。令一出，禪者禪，講者講，瑜伽者瑜伽，各承宗派，集眾為寺。有妻室願還俗者，聽，願棄離者，聽。僧錄司一如朕命，行下諸山，振揚佛法以善世，仍條於後：</p>

<ul class="">
<li><p style="margin-left:1em"><span class="corr"/>自經兵之後，僧無統紀。若府若州，合今僧綱司、僧正司驗倚郭縣分，僧會司驗本縣僧人。雜處民間者，見其實數；於見有佛剎處，會眾以成叢林，守清規以安禪。其禪者，務遵本宗公案，觀心目形以證善果；講者，務遵釋迦四十九秋妙音之演，以導愚昧；若瑜伽者，亦以見佛剎處，率眾熟演顯密之教應供，是方足孝子順孫，報祖父母劬勞之恩。以世俗之說，斯教可以訓世；以天下之說，其佛之教，陰翊王度可也。</p>
</li>

<li><p style="margin-left:1em"><span class="corr"/>令出之後，敢有不入叢林，仍前私有眷屬，潛住民間，被人告發到官，或官府拿住，必梟首以示眾。容隱窩藏者，流三千里。</p>
</li>

<li><p style="margin-left:1em"><span class="corr"/>令出之後，有能忍辱，不居市廛，不混時俗，深入崇山，刀耕火種，侶影儔燈，甘苦空寂寞於林泉之下，意在以英靈出三界者，聽。</p>
</li>
</ul></div>
<div class='div-other'><a id='mulu489' />
<p class='h4'>洪武二十七年</p><p style="margin-left:0em;text-indent:2em">正月初八日，欽奉聖旨：自佛去世之後，諸祖踵佛之道，所在靜處，不出牖。明佛之旨，官民趨向者，累代如此。效佛宣揚者，智人也。所以佛道永昌，法輪<span class='corr'>常</span>轉。邇年以來，踵佛道者，未見智人；但見奸邪無籍之徒，避患難以偷生，更名易姓，潛入法門。以其修行之道不足以動人，一概窘於衣食，歲月難度。由是奔走市村，無異乞覓者。致使輕薄小人毁辱罵詈，有玷佛門。特敕禮部條例，所避所趨者，牓示之。</p>

<ul class="">
<li><p style="margin-left:1em"><span class="corr"/>合避者，不許奔走市村，以化緣為由，致令無籍凌辱，有傷佛教。若有此等，擒獲到官，治以敗壞祖風之罪。</p>
</li>

<li><p style="margin-left:1em"><span class="corr"/>寺院庵舍已有砧基道人，一切煩難答應官府並在此人。其僧不許具僧服入公廳跪拜。設若己身有犯，先去僧服，以受擒掌。敢有連僧服跪公廳者，處以極刑。</p>
</li>

<li><p style="margin-left:1em"><span class="corr"/>凡欽賜田地，稅糧全免。常住田地，雖有稅糧，仍免雜派。僧人不許充當差役。</p>
</li>

<li><p style="margin-left:1em"><span class="corr"/>凡住持并一切散僧，有交結官府、說俗為朋者，治以重罪。</p>
</li>

<li><p style="margin-left:1em"><span class="corr"/>若欲游方問道，在所雲水者，親齎路費，循道而行，往無定止者，聽。民有善德之家，一見如此，禮而齋之者，受。施財者，納之。</p>
</li>

<li><p style="margin-left:1em"><span class="corr"/>僧有妻室者，許諸人捶辱之。更索取鈔五十錠，如無鈔者，打死勿論。</p>
</li>

<li><p style="margin-left:1em"><span class="corr"/>有妻室僧人，願還俗者，聽。願棄離修行者，亦聽。若不還俗、不棄離，許里甲鄰人擒拿赴官。循私容隱不拿者，發邊遠充軍。</p>
</li>

<li><p style="margin-left:1em"><span class="corr"/>僧寺庵院，一切高明之人，本欲與僧攀語，顯揚佛教。奈何僧多不才，其人方與和狎，其僧便起求布施之心，為此，人遠不近。</p>
</li>

<li><p style="margin-left:1em"><span class="corr"/>今後秀才并諸色人等，無故入寺院，坐食僧人粥飯者，以罪罪之。</p>
</li>
</ul><p style="margin-left:0em;text-indent:2em">嗚呼！僧若依朕條例，或居山澤，或守常住，或游諸方，不干於民，不妄<span class='corr'>入</span>村市。官民欲求僧以聽經，豈不難哉？如此，則善者慕之，詣所在焚香禮請，豈不高明者歟？行之歲久，佛道大昌。榜示之後，官民僧俗人等，敢有妄乖為者，處以極刑。欽此。</p>
</div></div>
<div class='div-other'><a id='mulu490' />
<p class='h3'>成祖文皇帝聖旨</p>
<div class='div-other'><a id='mulu491' />
<p class='h4'>永樂十七年</p><p style="margin-left:0em;text-indent:2em">二月二十八日，宣僧錄司右善世一如等於西紅門，當蒙頒賜一如，佛像二軸，佛骨五塊，鈔一千貫，諸佛菩薩名稱歌曲大小三本。當即入見，欽奉聖旨：「恁一如等，為朕編類禪宗語錄來看。欽此。」當即題奏：「中間合無去取？」奉聖旨：「祖師說的，都是佛法，不要去取。欽此。」</p>
<p style="margin-left:0em;text-indent:2em">三月初三日，宣一如等八人，於西紅門欽奉聖旨：「將藏經好生較勘明白，重要板經面用湖水素綾。」當口題奏：「合無用花綾？」奉聖旨：「用八吉祥綾。」當又欽奉聖旨：「每一面行數、字數合是多少？」當口題奏：「五行、六行的，皆用十七字。合無只用十七字？」欽奉聖旨：「寫來看。欽此。」</p>
<p style="margin-left:0em;text-indent:2em">五月二十二日，一如、進庵，於內用作門裏奉聖旨：「你兩個做僧官，較藏經，再尋一人。欽此。」</p>
<p style="margin-left:0em;text-indent:2em">七月初九日，一如等於御用作門裏，呈看僧人子謨等六十四人所寫字樣。奉聖旨：「好。當題後面有幾僧還欠寫。」奉聖旨：「只就今日好日，揀好寫的。」又題：「唐太宗的藏經，前面有〈御製三藏聖教序〉。今聖朝重，合無亦用序文？」奉聖旨：「不要。欽此。」</p>
<p style="margin-left:0em;text-indent:2em">九月十二日，一如等題奏：「藏經目錄裏面，前是經律論，後是各宗祖師文字。聖朝所編的《佛名經》與《名稱歌曲》、《神僧傳》，目錄內合無編寫在經律論後、諸宗文字之前？」</p>
<p style="margin-left:0em;text-indent:2em">奉聖旨：「安在後，只要有朕名時便了。」又奏：「太祖高皇帝御製〈心經序〉，聖朝諸咒前亦各有序，合無於各經前都寫上？」奉聖旨：「太祖於佛法上多用心，都寫上。」又奏：「奉累朝如唐太宗、宋太宗等，經前多有序文，合無寫上？」奉聖旨：「都寫上。」</p>
</div>
<div class='div-other'><a id='mulu492' />
<p class='h4'>永樂十八年</p><p style="margin-left:0em;text-indent:2em">正月十六日，大內觀燈宴。十七日早，宣一如、菴進、法主思擴，未至二人。於西紅門見著，看師子畢，敕問：「藏經較得好了？」當奏云：「已七番較過，好了。」奉聖旨：「上緊用心。」又敕問：「你夜來看燈來？」奏云：「曾看。」有旨云：「著人尋你，如何不見？」奏云：「在後面有。」又奉旨云：「不曾擠了麽？」奏云：「不曾。」又奉旨云：「與燒餅各五十，齋了去。欽此。」</p>
<p style="margin-left:0em;text-indent:2em">七月十八日早，一如等於奉天門口題奏：「昔日太祖皇帝取到各處高僧，命如玘、宗泐等註解《心經》、《金剛》、《楞伽》三經，頒行天下。內有太祖高皇帝御製序文，合無寫入藏板？」奉聖旨：「寫入。」又題：「聖朝《佛菩薩名稱歌曲》作五十卷，《佛名經》作三十卷，《神佛僧》作九卷，即目見寫？」奉聖旨：「是好。」又奉聖旨：「經板後留在何處？」不敢對。當奉聖旨：「明日安一藏在這里，安一藏南京。」又奉聖旨：「石上也刻一藏，大石洞內藏著，向後，木的壞了有石的在。」又奉聖旨：「這里蓋兩個大寺，如今僧取來的，有聰慧的，選下些，明日起大寺了，著他在這里住。」當奏云：「僧裏面只是老的多了。」又奉聖旨：「有病的，著他回去。又如今寫經的，都念經。」奉聖旨：「也難遇著他念經。」當又欽奉聖旨：「寫經的寫經，也要辦我的事。欽此。」</p>
</div></div></div>
<div class='div-other'><a id='mulu493' />
<p class='h2'>御製</p>
<div class='div-other'><a id='mulu494' /><p style="margin-left:0em;text-indent:2em">宋孝宗皇帝誦《金剛般若經》三萬卷，製劄降上竺住持訥法師曰：「平昔以來所食禽魚之類，傷害為多。今仗般若為除此過，庶使羣生俱承解脫。」</p>
</div>
<div class='div-other'><a id='mulu495' /><p style="margin-left:0em;text-indent:2em">宋真宗皇帝製《法音集》一部。大中祥符二年癸丑春三月，又製偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>初祖安心在少林　不傳經教但傳心　後人若悟真如性　密印由來妙理深</div>
</p></div>
<div class='div-other'><a id='mulu496' /><p style="margin-left:0em;text-indent:2em">又自寶祐六年十一月，製〈上天竺觀音記〉，御書登石，惜今不存。</p>
</div>
<div class='div-other'><a id='mulu497' /><p style="margin-left:0em;text-indent:2em">太祖高皇帝御製〈竺隱說〉賜僧錄司左善世弘道曰：</p>
<p style="margin-left:0em;text-indent:2em">僧之殊俗者，去姓是也，務立字為名。爾以道竺隱稱，自以為奇，不知色界之道無盡，法界之道無窮，斯道幽乎？顯乎？有相無相，曲如羊膓；一縱一橫，誠如十字。又若弦在雕弓，其世之君子小人，故有馳之異同，今爾道名可謂志矣。且竺者，西域之國名也。我中土智僧，此立為剎，爾云於此而隱，其道承如來之教乎？說者如來成道時，放眉間白毫相光，照大千界，指迷破暗，利濟羣生，豈不彰之顯之？爾乃以隱自任，何也？且隱者匿也，吾所不取。至者人明其道，幽其德，名彰不朽。果隱其道，則不許。然嘗聞聖人有云：「德不在彰，道不在顯，終日乾乾。」汝若是乎？若此，後必了然哉。</p>
</div>
<div class='div-other'><a id='mulu498' /><p style="margin-left:0em;text-indent:2em">皇明慈寧皇太后賜上天竺觀音瑞蓮聖像，御製贊曰：</p>
<p style="margin-left:0em;text-indent:0em;" class="lg-abnormal"><div class='lg-row'>惟我聖母　慈仁格天　感斯嘉兆　厥產瑞蓮　加大士像　圖寫流傳　延國福民　霄壤同堅</div>
</p>其年月上用「慈聖宣文明肅皇太后之寶」。</div></div>
<div class='div-other'><a id='mulu499' />
<p class='h2'>召問</p>
<div class='div-other'><a id='mulu500' /><p style="margin-left:0em;text-indent:2em">宋孝宗於隆興元年秋七月初，臨幸上天竺寺，陞大士殿，北面未展敬次，問住持若訥曰：「拜是？不拜是？」若訥對曰：「拜則遞相恭敬，不拜則各自稱尊。」上乃拜。</p>
<p style="margin-left:0em;text-indent:2em">乾道三年春二月，駕幸上竺，問《光明懺法》之旨。若訥曰：「梵釋天帝、四大天王下臨土宇，護國護民，故佛為說金光明三昧之道。後世祖師立為懺法，以資諸天之威德。故帝王、道士皆可修持。」上悅。</p>
<p style="margin-left:0em;text-indent:2em">一日，上問：「佛法固妙，安得如許經卷？」訥對曰：「有本者如是。」上然之。</p>
<p style="margin-left:0em;text-indent:2em">九年春正月七日，召左街僧錄若訥入對選德殿。上問天竺緣起及大士靈迹，若訥對曰：「起自石晉天福四年，僧道翊者結庵山中，夜每見前山發火。尋之得異木，取而刻為觀音像。夢神人曰：『明日有洛陽僧來，可求舍利。』果得舍利三顆，置菩薩頂髻中。每有請祈，靈感特異。開寶間，吳越國王錢俶夢白衣天人曰：『吾居處甚陋。』覺而詢得其地，乃廣其殿宇，名『天竺看經院』。英宗治平間，沈文通、蔡襄繼守杭，疏其始末。宰相曾公亮敷陳之，賜額曰『感應觀音院』。今蒙陛下宸翰表章，方成大剎。」</p>
<p style="margin-left:0em;text-indent:2em">上又問《法華經》旨，訥隨答之，上曰：「宗教俱通，其師之謂。」</p>
<p style="margin-left:0em;text-indent:2em">一日又召訥法師，令入內講《圓覺經》。至「於此虛妄心，若無六塵，則不能有」，訥曰：「心本無形，因塵有相；塵滅心滅，真心湛然。」上手書其語賜之。</p>
<p style="margin-left:0em;text-indent:2em">上又嘗問《金剛》之旨，若訥曰：「此乃六百卷般若中一分，興問斷疑，特喻金剛。故無著論云：『此金剛波羅蜜，以如是名顯示勢力。絓是般若，皆有是力。』此既諸般若之釋疑。是故『金剛』二字，文雖出此，義實通諸般若作譬。故持說者福重功深。」上曰：「朕日讀此經，今更命眾合誦三萬卷矣。」</p>
<p style="margin-left:0em;text-indent:2em">孝宗又幸天竺，駕經飛來峯，上問淨暉法師曰：「既是飛來，何不飛去？」淨暉對曰：「一動不如一靜。」已而駕至上天竺寺，上問：「觀音亦持數珠，念誰？」對曰：「念觀音。」上曰：「何故自念？」對曰：「求人不如求己。」上悅。</p>
</div>
<div class='div-other'><a id='mulu501' /><p style="margin-left:0em;text-indent:2em">理宗皇帝寶祐三年值天基節，詔上竺佛光照法師<span class='corr'>入</span>對。上御延和殿，賜講《華嚴經》，皇情大悅曰：「自是不同，自是不同！」厚賚齋幣。上又問無諍三昧之旨，法照對曰：「按《般若經》：『我得無諍三昧人中最為第一。』天親論解曰：『無諍者無欲也，有欲則有諍。』須菩提不但得無諍三昧而已，又於無諍三昧之人之中，最為第一。」上首肯久之。</p>
</div>
<div class='div-other'><a id='mulu502' /><p style="margin-left:0em;text-indent:2em">太祖高皇帝洪武改元，召江南有浮圖待問。上天竺住持慧日法師奉詔入京，上御奉天殿，僧如魚貫而見。時慧日年最高，白眉朱顏，列班之首。<span class='note-inline'>(上問以升濟沈冥之道，慧日備述其故。上悅，顧眾言曰：「邇來學佛者，惟飽食優游、沉埋歲月而已。如《金剛》、《楞伽》諸經，皆攝心之要，何不研究其義？苟有不通，質諸白眉法師可也。」)</span></p>
</div></div>
<div class='div-other'><a id='mulu503' />
<p class='h2'>賜賚</p>
<div class='div-other'><a id='mulu504' />
<p class='h3'>宋</p>
<div class='div-other'><a id='mulu505' />
<p class='h4'>真宗</p><p style="margin-left:0em;text-indent:2em">大中祥符二年癸丑春三月，賜「上天竺看經院」額。</p>
</div>
<div class='div-other'><a id='mulu506' />
<p class='h4'>仁宗</p><p style="margin-left:0em;text-indent:2em">皇祐七年八月，賜「靈感觀音院」額。又賜祕典五千二百三十卷為教藏。</p>
</div>
<div class='div-other'><a id='mulu507' />
<p class='h4'>高宗</p><p style="margin-left:0em;text-indent:2em">紹興元年，賜祠牒，并捐兩浙祠廟施錢，令轉運吳宗哲、張綬之修造上竺殿宇，極其壯麗。</p>
<p style="margin-left:0em;text-indent:2em">三年，賜平江府許墅莊田二十頃。</p>
<p style="margin-left:0em;text-indent:2em">七年二月，賜沈香龍十四，金香爐一，玻璃淨瓶二，大銅鐘一。</p>
</div>
<div class='div-other'><a id='mulu508' />
<p class='h4'>孝宗</p><p style="margin-left:0em;text-indent:2em">隆興元年，建藏經閣，賜御書「轉大法輪」之扁。又賜御書「雲漢之閣」。</p>
<p style="margin-left:0em;text-indent:2em">二年，賜「靈感觀音寺」額。又賜七寶冠一，玉龍符一，玉罇、壺瓶、彝爐各一。</p>
<p style="margin-left:0em;text-indent:2em">九月，建法堂，并五百羅漢閣，御書「靈感觀音寺」額。</p>
<p style="margin-left:0em;text-indent:2em">十月，禱雨輒應，上大悅，賜內府三品玉帶。</p>
<p style="margin-left:0em;text-indent:2em">乾道二年三月，賜若訥法師「白雲堂」印。</p>
<p style="margin-left:0em;text-indent:2em">三年，賜「觀空淨域」額，皇太子書。</p>
<p style="margin-left:0em;text-indent:2em">二月，詔每歲佛誕日，例賜帛五十疋。</p>
<p style="margin-left:0em;text-indent:2em">八年二月，賜錢建藏經閣，東宮書「法輪寶藏」額。</p>
<p style="margin-left:0em;text-indent:2em">淳熙元年，賜福州印造藏經五百函，賜內帑建閣。</p>
<p style="margin-left:0em;text-indent:2em">十一年，賜秀州田一十頃，詔住持師覺承領。又賜若訥法師「歸隱」二字，皇太子書。退居楊梅塢興福院。及逝，賜諡「宗教廣慈大法師」，塔曰普照。</p>
</div>
<div class='div-other'><a id='mulu509' />
<p class='h4'>寧宗</p><p style="margin-left:0em;text-indent:2em">慶元元年五月，賜妙珪「廣惠法師」號。</p>
<p style="margin-left:0em;text-indent:2em">二年十一月，壽成慈惠皇太后賜金瓶六十兩。</p>
<p style="margin-left:0em;text-indent:2em">開禧元年，賜住持妙珪「復庵」二字御書。</p>
<p style="margin-left:0em;text-indent:2em">二年七月二十二日，賜錢建十九觀堂。</p>
<p style="margin-left:0em;text-indent:2em">嘉定六年，賜崇德田一十五頃。</p>
<p style="margin-left:0em;text-indent:2em">四年，賜住持文杲「佛慧法師」號。</p>
</div>
<div class='div-other'><a id='mulu510' /><p style="margin-left:0em;text-indent:2em">淳祐元年，賜大士像及御書〈聖教序〉、御書《心經》，又賜玉手爐。</p>
<p style="margin-left:0em;text-indent:2em">五年九月，重新五百羅漢閣，賜御書「超諸有海」扁。</p>
<p style="margin-left:0em;text-indent:2em">八年冬，祈雪應禱，敕法照法師管教開公事，賜座下衣紫者，六度僧錄，修造祠牒十本。</p>
<p style="margin-left:0em;text-indent:2em">九年，重彩大士，賜七寶冠瓔珞一，玉屐一兩，加賜金錢萬餘。</p>
<p style="margin-left:0em;text-indent:2em">本年九月，明禋，賜賚如前，御筆特書「法照」，賜號「佛光法師」，進錄左街，賜金襴袈裟。</p>
<p style="margin-left:0em;text-indent:2em">寶祐元年三月，賜度牒二十本，米四百石，修大殿觀堂，兼全免各處莊田糧稅。</p>
<p style="margin-left:0em;text-indent:2em">十年，賜法照「晦巖」二字。</p>
<p style="margin-left:0em;text-indent:2em">三年，詔法照入對延和殿，講《華嚴經》，厚賜齋帛。</p>
<p style="margin-left:0em;text-indent:2em">十一月，上御復古殿，宣若訥進見。以皇妃請禱，思學首眾，如前厚賜齋帛。</p>
<p style="margin-left:0em;text-indent:2em">五年九月，特賜法照金香盒，幣帛、湯藥五十緡。</p>
<p style="margin-left:0em;text-indent:2em">六年，明禋，賜如初。賜封伽藍神「福祐靈濟公」。賜法照御書「靈峯堂」三字，復賜紫金襴。</p>
<p style="margin-left:0em;text-indent:2em">景定二年，賜妙銛「白雲」二字。</p>
</div>
<div class='div-other'><a id='mulu511' />
<p class='h4'>度宗</p><p style="margin-left:0em;text-indent:2em">咸淳三年秋，禱晴輒應，賜祠牒十二，師號十二。</p>
<p style="margin-left:0em;text-indent:2em">六年三月，賜錢重建鐘、經二樓；復詔太傅平章魏國公鈞賚俸資，為法照建天巖壽塔。</p>
</div>
<div class='div-other'><a id='mulu512' />
<p class='h4'>皇明</p><p style="margin-left:0em;text-indent:2em">成祖文皇帝永樂二十年十月初六日，上御奉天門，賜僧道官，宴天下眾僧，亦在丹墀。宴畢，先賜僧錄司一如，刻絲觀音菩薩。有旨問云：「你道是什麽？」不敢對。上云：「我兩年擺布的文水晶數珠一串。」</p>
<p style="margin-left:0em;text-indent:2em">成化二十三年，太皇太后周，賜沁金銅觀音聖像一尊，銅塔一座。</p>
<p style="margin-left:0em;text-indent:2em">嘉靖十年，昭聖康惠慈壽皇太后賜旛袍，修齋五晝夜。</p>
<p style="margin-left:0em;text-indent:2em">嘉靖三十八年，唐世子施旛、修齋。</p>
<p style="margin-left:0em;text-indent:2em">嘉靖四十年，楚王施旛二首、修齋。宜春王施旛、修齋。</p>
<p style="margin-left:0em;text-indent:2em">嘉靖四十五年，崇王施錦旛、錦袍，修齋三晝夜，裝塑天王四像，內殿石臺一座，裝千手眼觀音一尊，左右善才、龍女二尊。</p>
<p style="margin-left:0em;text-indent:2em">萬歷辛亥年，神宗皇帝遣中使李承恩，賜珠冠、衮袍、玉帶、青圭。</p>
<p style="margin-left:0em;text-indent:2em">萬歷戊子二月，中宮皇太后賜錦旛二首，以小旛叢翼之。</p>
<p style="margin-left:0em;text-indent:2em">崇禎甲戌四月，潞王施金扁一道：「大慈悲父」四字。</p>
<p style="margin-left:0em;text-indent:2em">崇禎戊寅七月，中宮皇太后周，專遣戚畹周金吾，賜織錦千佛寶旛二首。</p>
</div></div></div>
<div class='div-other'><a id='mulu513' />
<p class='h2'>宸翰</p>
<div class='div-other'><a id='mulu514' />
<p class='h3'>吳越國錢忠懿王</p><p style="margin-left:0em;text-indent:2em">賜手書「天竺看經院」。</p>
</div>
<div class='div-other'><a id='mulu515' />
<p class='h3'>宋高宗</p><p style="margin-left:0em;text-indent:2em">御書上竺額曰「靈感觀音之殿」。</p>
</div>
<div class='div-other'><a id='mulu516' />
<p class='h3'>孝宗</p><p style="margin-left:0em;text-indent:2em">御書「轉大法輪」之扁，以隆興元年八月賜上天竺寺藏閣。又書額曰「雲漢之閣」。</p>
<p style="margin-left:0em;text-indent:2em">隆興二年秋九月，御書「靈感觀音寺」額，詔住持應如承領。</p>
<p style="margin-left:0em;text-indent:2em">孝宗又命皇太子書「觀空靜域」之額，以乾道三年二月賜於十六觀堂。太子即光宗。又敕東宮書「法輪寶藏」額，以賜新成藏殿。</p>
<p style="margin-left:0em;text-indent:2em">淳熙十一年，東宮書「歸隱」二字，賜慧光訥法師蓮居興福院。</p>
</div>
<div class='div-other'><a id='mulu517' />
<p class='h3'>理宗</p><p style="margin-left:0em;text-indent:2em">御書《心經》及書〈聖教序〉，同大士像，賜上竺，時淳祐元年。</p>
<p style="margin-left:0em;text-indent:2em">十一年九月，御筆特書「法照」，賜號「佛光法師」。又敕議上竺大士號，住持法照摭《大悲經》「廣大」二字聞奏，大悅，加「靈感」之上。牌座、殿扁、字額，皆親灑宸翰以易之。</p>
<p style="margin-left:0em;text-indent:2em">寶祐元年九月庚午，詔佛光復領寺事。十月大書「晦巖」二字，以華其號。</p>
<p style="margin-left:0em;text-indent:2em">又御書「靈峯堂」三大字，以侈佛光生緣之地。</p>
<p style="margin-left:0em;text-indent:2em">六年十一月，又御書親製〈觀音記〉，登之石。</p>
<p style="margin-left:0em;text-indent:2em">景定二年十二月，御書「白雲」二字，賜上竺住持左右街、仲鑒法師妙銛。</p>
</div></div>
<div class='div-other'><a id='mulu518' />
<p class='h2'>臨幸</p>
<ul class="">
<li><p style="margin-left:1em">宋高宗皇帝</p>

<ul class="">
<li><p style="margin-left:1em">紹興二年幸上竺寺。</p>
</li>

<li><p style="margin-left:1em">四年九月又幸。</p>
</li>

<li><p style="margin-left:1em">五年乙卯九月丙辰又幸。</p>
</li>
</ul></li>
</ul>
<ul class="">
<li><p style="margin-left:1em">孝宗皇帝</p>

<ul class="">
<li><p style="margin-left:1em">乾道元年幸寺。</p>
</li>

<li><p style="margin-left:1em">二年三月幸寺。</p>
</li>

<li><p style="margin-left:1em">三年二月幸寺。</p>
</li>

<li><p style="margin-left:1em">四年九月庚午，從太上皇幸寺。</p>
</li>

<li><p style="margin-left:1em">淳熙二年春三月幸寺。</p>
</li>

<li><p style="margin-left:1em">十一年又幸。</p>
</li>
</ul></li>
</ul>
<ul class="">
<li><p style="margin-left:1em">光宗皇帝</p>

<ul class="">
<li><p style="margin-left:1em">紹熙元年幸寺。</p>
</li>
</ul></li>
</ul>
<ul class="">
<li><p style="margin-left:1em">寧宗皇帝</p>

<ul class="">
<li><p style="margin-left:1em">慶元元年五月幸寺。</p>
</li>

<li><p style="margin-left:1em">四年九月幸寺。</p>
</li>

<li><p style="margin-left:1em">嘉定元年幸寺。</p>
</li>

<li><p style="margin-left:1em">六年又幸寺。</p>
</li>

<li><p style="margin-left:1em">十二年幸寺。</p>
</li>

<li><p style="margin-left:1em">十六年又幸寺。</p>
</li>
</ul></li>
</ul>
<ul class="">
<li><p style="margin-left:1em">理宗皇帝</p>

<ul class="">
<li><p style="margin-left:1em">紹定二年幸寺。</p>
</li>

<li><p style="margin-left:1em">端平三年幸寺。</p>
</li>

<li><p style="margin-left:1em">嘉熙四年幸寺。</p>
</li>

<li><p style="margin-left:1em">五年幸寺。</p>
</li>

<li><p style="margin-left:1em">淳祐元年幸寺。</p>
</li>

<li><p style="margin-left:1em">七年幸寺。</p>
</li>

<li><p style="margin-left:1em">八年幸寺。</p>
</li>

<li><p style="margin-left:1em">十年夏五月幸寺。</p>
</li>

<li><p style="margin-left:1em">是年冬又幸寺。</p>
</li>

<li><p style="margin-left:1em">寶祐元年幸寺。</p>
</li>

<li><p style="margin-left:1em">三年幸寺。</p>
</li>

<li><p style="margin-left:1em">是年又幸。</p>
</li>

<li><p style="margin-left:1em">四年二月幸寺。</p>
</li>

<li><p style="margin-left:1em">五年九月幸寺。</p>
</li>

<li><p style="margin-left:1em">景定二年九月幸寺。</p>
</li>

<li><p style="margin-left:1em">三年七月幸寺。</p>
</li>
</ul></li>
</ul>
<ul class="">
<li><p style="margin-left:1em">度宗皇帝</p>

<ul class="">
<li><p style="margin-left:1em">咸淳元年春二月幸寺。</p>
</li>

<li><p style="margin-left:1em">是年復幸寺。</p>
</li>

<li><p style="margin-left:1em">三年又幸</p>
</li>

<li><p style="margin-left:1em">四年八月又幸。</p>
</li>

<li><p style="margin-left:1em">五年八月幸寺。</p>
</li>

<li><p style="margin-left:1em">六年三月又幸。</p>
</li>
</ul></li>
</ul></div>
<div class='div-other'><a id='mulu519' />
<p class='h2'>諭祭</p><p style="margin-left:0em;text-indent:2em">仁宗昭皇帝欽賜祭葬上天竺寺天巖山一如法師，諭祭文曰：</p>
<p style="margin-left:0em;text-indent:2em">維洪熙元年，歲次乙巳，三月庚辰朔，初九日己卯，皇帝遣禮部員外丁鎡，諭祭於故僧錄司右闡教一如：維靈深明宗旨，精專戒行；解脫塵緣，眾所敬服；榮膺國命，俾長緇流。方期化導愚冥，丕闡釋教；屬兹圓寂，良用感悼。兹特遣人賜祭，性靈不昧，尚克享之。</p>
</div></div>
<p class='juan'>上天竺講寺志卷十一終</p>
</div><!-- end of div[@id='body'] -->
</body></html>