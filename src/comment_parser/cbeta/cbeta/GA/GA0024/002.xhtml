<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>杭州上天竺講寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu31' />
<p class='juan'>杭州上天竺講寺志卷之二</p><p class="byline">天目山三學學人廣賓纂</p>
<div class='div-other'><a id='mulu32' />
<div class='div-other'><a id='mulu33' />
<p class='h2'>請牒奏</p><p style="margin-left:0em;text-indent:2em">宋郡守陳軒上〈靈感觀音院奏〉曰：</p>
<p style="margin-left:0em;text-indent:2em">臣所領州西偏，湖山之勝，甲於天下，而天竺山在焉。自五代時，僧翊得奇木，不能名，刻為觀音大士像。僧勳又以佛舍利內置頂間，其後像見光，惟與人作福祥，遠者載金石，近者口相傳不絕，不復概舉。臣自去秋視事，民方薦饑。今年春夏，雨彌月不止。吳興苦<span class='corr'>卑</span>，連歲水災，父老日夜憂懼。臣即率屬躬禱像下，衝雨入山，衣帽沽溼；渠決壞道，從者皆涉。比臣之還，天宇開霽，纖雲不興，白日正中，清風穆然，邦人合爪歎息。既又輿致城中作佛事，與民祈禳。已而雨暘有時，民不告病；稼穡旆旆，遂為豐年。實兹像之庇兹土也，所不可忘。臣竊考圖志，惟天竺山，粵自晉末嘗為道場；逮聖朝天聖，始分上下。而觀音像所在，歷載崇奉。在治平中，賜號「靈感」，因以名寺。在熙寧中，許寺歲度一人為僧；朝廷每遣中使謁者走香幣其所，封識用御府寶璽，蓋嚴恭如此。惟是殿宇之建，垂六七十年，日就弊，不足以揭虔妥靈，宜有加飾。臣不勝大願，願給祠部空名度僧牒數十道，貨緡錢市材僦工，撤而新之。不惟俾東南之人永有瞻式，儻遇水旱禍災，<span class='corr'>吏</span>不能力者，庶幾有所控告。臣惶恐以聞。</p>
</div>
<div class='div-other'><a id='mulu34' />
<p class='h2'>祈謝文</p>
<div class='div-other'><a id='mulu35' /><p style="margin-left:0em;text-indent:2em">宋郡守蘇學士軾〈禱天竺大士祈晴文〉曰：</p>
<p style="margin-left:0em;text-indent:2em">三吳之災，連歲不稔，尚賴朝廷，大分倉廩之陳，乃眷疲羸，僅免流殍。今者淫雨彌月，秋成半空。永惟嗣歲之憂，將有流離之懼。我大菩薩，行平等慈，覩此眾生，皆同赤子；反雨暘於指顧，化豐歉於斯須。雖某等不德而召災，念斯民無辜而受憫，願興慈惻，一拯含生。</p>
</div>
<div class='div-other'><a id='mulu36' /><p style="margin-left:0em;text-indent:2em">又〈謝晴文〉曰：</p>
<p style="margin-left:0em;text-indent:2em">民無常心，固何知於帝力？天作霪雨，當有感於佛慈。慧光照臨，陰沴消復。拯農工於溝壑，寬吏責於簡書。某等共銜不報之恩，願頌難名之德。恭馳梵宇，少薦微誠。</p>
</div></div>
<div class='div-other'><a id='mulu37' />
<p class='h2'>感應記</p>
<div class='div-other'><a id='mulu38' /><p style="margin-left:0em;text-indent:2em">唐皮光業譔〈上天竺觀音看經院感應碑〉曰：</p>
<p style="margin-left:0em;text-indent:2em">錢唐佛國山中，舊有天竺觀音寺，相傳創自典午時，毁於六朝兵燹。石晉天福四年，僧道翊從終南山來，即其故址縛茅居之。見山麓有神木發光之異，刻觀音大士像，虔奉菴中。後洛僧侁施舍利納頂間。凡諸祈禱，應答如響。唐季有異人錢鏐，挺生臨安，狀貌魁碩，具萬夫無敵之勇。適當五胡雲擾，九域塵飛，奮梃一呼，兩浙披靡。志圖捍衛東南，中懷疑貳。忽一旦，夢感大士有封王拜相之言，乃攘臂先鋒，所向克捷；頤指氣使，罔不樂從。初為董昌偏將，繼為杭州刺史，擢鎮海節度使，後進荊揚節度使。欲出兵討朱全忠，復夢大士曰：「不可輕動，汝能救百萬蒼生。不旬日，進爵為王矣。」已而果封吳越國王。鏐感大士默佑之神，屬予摭述其事，鐫諸貞珉，以表靈感之德於無窮。予謂老翁止汲水以溺兒，井著婆留之靈迹；胡僧言託生於斯處，池無神物之潛形。宿命洞燭於未來，玄機迭徵於無朕。岱岳生申補衮，藉元良而翊運；尾箕誕說築巖，起右相以和羹。況兹扛鼎之英豪，無始刼來，必親赴龍華而授記；是以然燈之正覺，閻浮界內，乃數呈夢象以開迷。將欲拯溺而救焚，特此因人而假手。非廣大靈感之慈，迥出於乾坤覆載之外；何天人相與之際，若捷於形聲影響之間？否則，何以致三代五王之盛，山林被綿繡以騰輝；一門百辟之榮，子姓襲金貂而繼美者乎！凡諸祥瑞，具載簡編。邇復僭次緒言，代申銘心鏤骨之悃愫；殆亦假兹願力，普為導迷破暗之筌蹄云爾。</p>
</div>
<div class='div-other'><a id='mulu39' /><p style="margin-left:0em;text-indent:2em">宋鮑欽正代郡守陳軒撰〈靈感觀音碑〉曰：</p>
<p style="margin-left:0em;text-indent:2em">紹聖二年，軒自合肥移守錢唐，明年奏疏於朝曰：「臣所領州之西偏，湖山之勝，甲於天下，而天竺山為靈感觀音菩薩像在焉。臣自去秋視事，民方薦饑。今年春夏，雨彌月不止，父老日夜憂懼。臣即率官屬躬禱像下，衝雨入山，衣帽霑溼；渠決壞道，從者皆涉。比臣之還，天宇開霽，纖雲不興；白日正中，清風穆然。既又輿致城中，作佛事與民祈禳。已而雨暘有時，農不告病。實兹像之庇此土也，所不可忘。惟是殿宇之建，日就弊，不足以揭虔妥靈，宜有加飾。臣不勝大願，願給祠部空名度僧牒數十道，貨緡錢市材僦工，撤而新之。」奏禮部尚書，敕令從事。許裒一路祠廟施利，以充其費。於是毗陵胡公宗哲、番陽<span class='corr'>張</span>公綬偕為轉運副使，特主其事。乃得錢五百萬緡，樂施者又千萬。是役也，凡在見聞，智者獻謀，巧者出技，富者薦貨，貧者効力。良材密石，盡山澤之選。經始於某年某月，而某年某月告成。為殿屋若干楹，高明奧深，嚴翼宏大。復闢其前楹為懺堂，金碧丹堊之飾，炳煥奪目。華供之具，無物不備；慈容妙相，巍然益尊。過而禮者，恍若梵天帝釋之居，又疑身在圖畫，或以謂三昧力所變幻也。蓋如是而後足以侈上之賜，而顯揚菩薩之威靈，以慰夫邦人父老之心。余為撰次其本末，將勒石以詔於後。</p>
</div>
<div class='div-other'><a id='mulu40' /><p style="margin-left:0em;text-indent:2em">國朝吏部尚書蕭山魏驥撰〈禱雨感應記〉曰：</p>
<p style="margin-left:0em;text-indent:2em">景泰六年夏，兩浙天久不雨，禾稼將槁，四民徬徨無措。時欽差鎮守浙江都知監左監丞阮公，會諸都閫藩臬重臣於議政之堂而颺言曰：「方今聖上屢降敕書，憫念元元，務在以安其生。今兩浙無雨，田疇龜坼，禾稼枯槁。況嘉湖二府之民已罹水害，賑恤且未蘇，今又旱若此。儻失西成，則民何以堪！非惟其嗷嗷不能以生，則國賦從何而輸？在古暵旱，有靡神不舉之典；今予詢諸耆老，謂上天竺寺所奉之觀音大士，每遇暵旱，凡守土之臣，能秉誠祈之有應。予欲狥民之情，與諸公當一往之可乎？」僉曰宜。公遂與鎮守兵部尚書德興孫公，齋沐於六月既望，率諸藩臬之臣，徒跣躬詣其上天竺寺，奉迎靈相至仙林建壇祈禱。即日陰雲四起，至日晡，甘雨大澍。明日如之，又明日亦如之，致兩浙之地禾黍芃芃，枯槁悉蘇。民咸懽忭鼓舞，舉手加額曰：「此非鎮守大臣秉此一誠，躬率僚寀以祈求之，其何能得雨有如是耶！」公由是大感靈貺，念無以酬，即捐己資重建行龕，洎製冠服與諸供具以莊嚴之。既而仍奉送以歸。於時其住持僧永顧目覩其盛，且於山門有光，乃具前所云者於予，請記之。予曰：「觀音大士得雨以濟斯民。若邇以歲歉，杭之鰥寡惸獨，及別郡流移而來乞食於市者殊夥，公則規畫百至，或給之以米，或濟之以粥，賴其全活者不可勝數。又若正統己巳，括蒼寇作，流毒其境，公躬擐甲冑，提兵深入，擣其巢穴，擒厥渠魁。於脅從者，則待以不死，既招徠無辜陷於寇者，老稚以千萬計。至杭之街衢、河梁之類，久被堙塞，則竭盡心力以繕理之，使復其舊，以便於民。致民仰公者，不啻猶神明；感公者，不啻猶父母，願并紀之。殆有不特表區區感公之心，而且表浙民之感公之心也，敢請。」惟予自天官蒙聖恩歸老林下，知吳越之民被公之惠者非一人，頌公之德者非一口。蓋以公能體聖上惓惓愛民之心為心，於民之飢寒則賑恤之，於民之寇盜則翦除之，於民之嘆旱則祈雨以濟之，於民街衢河梁則整飾之，於民之寃枉則伸雪之；是故强暴不興，良善安業，以樂太平之樂，實由公秉此一誠，外盡其力，內盡其心，而能然也。昔鄭火，大夫子產救災補敗，得宜當理，史實書之；衛有狄人之難，文公治其城市室，合於時制，詩人歌之。今公於浙，不言其他，姑以昔除括蒼之寇盜、今祈雨而濟民而論，與子產救鄭之火災、文公靖衛之寇難無異，其紀之也，良不為過。故予因永顧之請，特為之記。</p>
</div></div>
<div class='div-other'><a id='mulu41' />
<p class='h2'>真身考</p><p style="margin-left:0em;text-indent:2em">國朝邵重生曰：</p>
<p style="margin-left:0em;text-indent:2em">上天竺觀音法身奇木，乃本寺之寶。南宋史：「建炎三年冬十二月，金虜完顏宗弼（即兀朮也）入臨安府，聞其奇，奉觀音輿中，并《大藏經》徙而北。時有比丘智完者，率其徒以從，至燕，舍都城西南五里，曰玉河鄉，建寺以奉。」田公《西湖遊覽志》，陳水南《兩三墨談》，仁寶《七修稿》，今《成化杭州志》、《萬歷杭州志》，皆從《傳燈錄》之說。或言佛身憑虜奉去，安在靈異？不知佛視中國夷狄，初何爾我？按《續傳燈錄》云：「建炎二年十一月，金兀朮入杭城，追高宗至紹興、四明。次年二月，兀朮復回杭城，乃奉觀音北去。不知此時偶陰雨，請真身在城海會寺侍香火。道元知虜求索，急藏井中；將他像置行殿，虜隨取去。及兵退城，寺亦燹爍，眾僧迷不知處。道元被驅至許村，逃歸，知其處，卓地有聲，井起像如故。則虜奉去者，非真身也。」《傳燈錄》之言如此。今余住山，得見真身法身沉香者，不知菩薩化現，自在一方；此土生靈感召，其曰玉河鄉，未聞靈應。然則大士之靈，係於土而不係於像，假乎像而不依於像。狡虜奉去，與黠僧求存，皆斷見也。惜燕京非元上都朔漠之地（乃今北京城）；縱元上都，我成祖北征已至其地，而玉河鄉更邇，亦必有人至，更無能詳訪此像下落耶？其無可知矣。</p>
</div>
<div class='div-other'><a id='mulu42' />
<p class='h2'>上竺論</p><p style="margin-left:0em;text-indent:2em">古菴山人曰：</p>
<p style="margin-left:0em;text-indent:2em">或問：「上天竺於天下，無峨嵋、五臺、普陀、天台之形勝；於神，無泰安、濟瀆之著見；於仙，無茅山、武當之來歷。區區託迹靈木之光，至若狂三吳、饑渴四海，而香火不熄、年新月盛者，此何以故哉？請居客而竟其說！」</p>
<p style="margin-left:0em;text-indent:2em">「大抵山川之靈係於境，神靈之著因乎人，習以成風者由於久，翕然攸好者秉乎彝，從心所欲者乘其便，音響流通者感其慈，願出其途者取其適。不境則靈何所緣？不人則靈何所顯？不久則靈何由同？不性則靈何所攝？不便則靈何由普？不慈則靈何由圓？不適則靈何所歆？七者得其一而從違半，況得其全而天下歸也，夫何疑哉？」</p>
<p style="margin-left:0em;text-indent:2em">「請以人境言之！」</p>
<p style="margin-left:0em;text-indent:2em">「堪輿大勢，地形全資水法，地傑所以人靈。水法東南注為順，順則水走，山因以飛，無情而地不結。水法西北注為逆，逆則水返，山因以迴，有情而地結。粵自上古，武林山南北二支，生至錢江而止，其中南北武林二澗，水瀉於今西湖。西湖東南由進龍浦，順注於江。杭城之地，不結靈竺之山，雖有晦昧，自秦漢晉以來，武林二水瀉於今西湖。其時進浦，路漲為陸，江不通而成湖，方有金牛、明聖之號。西北逆注於海，故杭城之地，結靈竺之山，於焉而始顯。然則有西湖方有杭城，有杭城方顯靈竺，審矣。有靈竺所以有杭城，有杭城不可無靈竺，又審矣。惠理、道翊之見，易地皆同。秦漢晉時，未有杭城，有錢塘縣之草設，故靈竺亦不須深。惠理開天竺，至今下竺而止。石晉之時，杭城盛而稱郡，故天竺當邃。道翊開天竺，至今上天竺而止。杭城小，故天竺近；杭城大，故天竺深。然則杭城盛，天竺寧不盛？杭城衰，天竺與之衰。天竺、杭城，風氣命脈實相關係，不居然可見哉？又不觀之，近有人以大士盛極，而開香火於五雲、焦山二處。五雲風景則大江流其前，焦山則天目聳其左，卒之風氣無關，命脈不係。蓋人雖有厭常喜新之情，而無可大可久之勢故也。寧若上竺之不求，而自然欲廢而不可者乎？不特此也，大士之風，孰不欲依以為重？雖以慈雲之德，設旃檀觀音而不傳，江干有五丈觀音而不著，本境有黑觀音堂而不彰，新市有長觀音而不久，近村有四面觀音而不立；以至剎剎有閣、處處有堂，豈非關係所存，自潛孚默契而不可奪，因緣所感，有若或使令而不容己者乎！惟天下之塗，浙直江犬牙，而福廣川蜀所必由之路。諺云有之：『上說天堂，下說蘇杭。』惟天下之福，金帛財貨萃於杭城；而杭城之福，富貴康寧懸於上竺。山川為杭土之母，若提綱而挈其領；大士之慈悲為杭父，若法化出而佛口生。海內香火雖多，而出現因緣，此山所獨。靈感之言，士民不捨於北宋『廣大』二字，南宋表揚而迄今。夫信之專者，則土石皆帝；攝其魄者，則草木皆兵。加之久道則不言而化，緣熟則不約而同。蓋好德之良根於民性本善，由是天下之人即以仰杭城者而仰大士，其歸已不可禦矣。所謂久而性也如此，至謂便且適者。奈何生氓之情，所以求福者不過欲逸欲樂也。東南財賦有餘之地，人情更甚。杭為六省通衢，九達孔道，花錦為城，貨泉為藪，萬寶之所輻輳，百工之所攢集。開天竺之門，有西湖六橋；掉天竺之手足，有靈鷲飛來峯；秀天竺之眉目，有諸裝點，而天竺兼之焉。因求福而暢逸豫之情，因逸樂而益堅求福之念。故不特富貴、賢智歸之，而貧賤、愚不肖莫不興起，以此也。然其圓也奈何？蓋天下靈聰司土肸蠁者，安富貴而躋貧賤已耳。大士不惟能與世間樂，尤用情於苦難，則雖至貴至富所不能無，而極愚極劣更切哀仰糾察之靈者，不過彰善癉惡已耳。而大士尤不捨夫不善之人，過往之靈，不過電暗室察順風已耳。大士尤遺聞反聞，無作妙力，循聲感應，不特三際懷保、十方恫瘝已耳。而其緣更孚於執著難化之婦女，上合諸佛之慈，故曰大慈；下殉羣生之欲，故曰大悲。世有善不善，百世既歸，家有閫以內，尤懷向慕。夫孰不有父子？孰不有妻孥？孰不有順逆？如是者安往哉？抑又獷悍之性可化而馴良，顓蒙之愚可乞而智慧。隨地說法，靡剎不形。蓋不特三十二應，而有千億恆沙之身；不特千手千眼，而有千億恆沙之手眼。此吳越之崇天竺，高於五臺、峨眉；四海之渴天竺，深於靈山祇樹矣。又何必泰安神道之設、濟瀆浮物之幻、武當昭代之崇、天台羅漢之果、茅山聲聞之迹而已哉！然其外又有三說，為天下神佛之致歸向者，莫不水有風波之危，陸有傳舍之苦。舟車屢易，人獸俱疲。孰有水平通於千里，陸<span class='corr'>凹</span>無過一程？善信如遵郊陸，婦女若履閾門，更出於天下之神靈之右。又四方別省，所以足民用而充官儲者，或棗栗、梨橘、竹木、漆枲，皆成於人者七，而伺於天者三。惟吳越蠶桑、農穀，成於人者三，而伺於天者七。雨暘既司乎大士，豐儉必藉乎威靈。祈蠶、祈穀、祈麥，古聖王所不廢，何能後於今之氓乎？且也泰山、武當、茅山諸處，聞儲香資進奉，孰有如天竺曠蕩之恩，士庶得自盡其誠而無取？故握粟可卜，裹飯可禱，至有心香投體而已者。又有醉飽於僧而賖有秋之償者，或即貨所業而以其羨充費者。而又有創見觀光，驚心聳目，一年不至，若一事未完；一夫不行，若舉家獲罪。此春時之民盡若狂者，以此也。然則杭城、靈竺，豈但相為表裏，而又相為盛衰；豈但相為盛衰，而實相為存亡者耶！」客聞之唯唯。</p>
<p style="margin-left:0em;text-indent:2em">或又言：「上竺與普陀大士，是同是異？」</p>
<p style="margin-left:0em;text-indent:2em">曰：「豈得異？蓋天竺即普陀，普陀即天竺也。普陀所以鎮三際之水，乃天下之大士，而三吳在其中；上竺乃三吳之大士，而天下在其中，大小無分而理亦無異。然至上天竺者，可以不至普陀而圓，謂小可以該大；至普陀者，必至天竺而偏，謂遠而不可忽近。圓偏互舉，而事無不同也。」</p>
</div>
<div class='div-other'><a id='mulu43' />
<p class='h2'>女身說</p><p style="margin-left:0em;text-indent:2em">山人又曰：</p>
<p style="margin-left:0em;text-indent:2em">觀音古佛，其身不必論男女，其身自是天下萬世男女法身。況《法華》、《楞嚴》觀音普門二品三十二應中，或現優婆夷、童女身而為說法，或現女主夫人、命婦大家而為說法。蓋或現者，即於其人中出生善人，即大士之身，非謂大士往變現諸女相也。大士不往變現，隨其人中出生，則隨其身男女矣。斯大士應身之妙，觀「應」之一字，則老少男女、大身童身，皆隨其人而應也。至如《法華．龍女品》之說，此以女化男；如《維摩經》，天女化舍利弗為女身，曰「一切諸法無有定相」，此以男化為女也。此屬皆不可思議事。觀「圓通」二字，則男無所圓、女無所缺，男無不通、女無可礙，故女身之說，亦不廢焉。然則執公主之說，謂之不知佛；則執男子之說，得非局於佛耶？或者又曰：「今時以三寸小履、二寸繡緣加大士可乎？」曰：「無害，隨緣。」其人艴然，曰：「薦以腥羶，塗以脂粉，拒乎？」答曰：「若如是，則又非圓通矣。且大士，天下之大士也，男女之大士也。今女人即以杭城女子之飾事之，男子即以杭產[綜-示+一]縞金銀之物事之。故龍女則獻珠，匿王夫人則獻香纓，難陀牧女則以乳糜，此其人即以法而說大士也。所以佛入葷俗而不拒於肉菜。當晉唐之時，而男子亦口脂面藥者矣，此緣之謂也。」其人乃服。又曰：「燒香何以謂之作福？」余曰：「釋典且不舉，姑以〈洪範．五福〉曰『攸好德』。佛之德盛而福備矣！好之而恭敬供養、親近愛樂，非有身之福乎？至冀其餘庇之光，而懺其宿造之罪，皆第二義也。世有《觀音香山卷》，言『觀音乃妙莊王三公主』之說。執有者，以宣律師曾詢之韋天，韋天言信，而宣律師安有妄語？且趙文敏公管夫人曾書此記，文敏豈易惑之人？今有陶石簣公言：『此大碑今現在汝南府，其文乃蔣之奇撰，蔡京所書。』然則流通於宋元矣。執無者，以大士為淨土導師，淨土安得有女身？女有五障，不得作佛。如王元美言，乃淫僧妖尼誑惑所撰，蓋以其詞中言不足信。如香山在嵩山東二百里，乃中國地，何傳信無徵？又如蓮池言：『妙莊王不見標何方國土、何處國王。』愚謂秦時君始稱朕，周時王女始稱公主，今其卷有二稱。《法華經》妙莊王有二子一女，而此記妙莊王三女，所以興疑。要之，菩薩化身，通乎過現，不可思議論，則刼前或已有諸名稱，與今符合，不可知也。故有無、斷<span class='corr'>常</span>二見皆非佛法。經曰：『靜極光通達，寂照涵虛空；卻來觀世間，猶如隱中事。』此言得之，蓋佛止言因果而不執理，儒家信理而不信因果。儒家言古，及盤古止矣，如外紀之事，便略不經心；佛家言古，動謂前乎千萬刼，此所以不可同年而語也。」或問：「今世人還拜願，自三步至十步；然初未見顯應，而人行之不廢，何也？」答：「此有二說。就菩薩而論，則舍法分無為，自是不可思議事；就眾生而論，則如疾痛呼天、呼父母，觀音乃此方之天、之父母也。」</p>
</div></div>
<p class='juan'>上天竺講寺志卷二終</p>
</div><!-- end of div[@id='body'] -->
</body></html>