<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>杭州上天竺講寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu612' />
<p class='juan'>杭州上天竺講寺志卷之十三</p><p class="byline">天目山三學學人廣賓纂</p>
<div class='div-other'><a id='mulu613' />
<p class='h1'>風範隆汙品</p>
<div class='div-other'><a id='mulu614' /><p style="margin-left:0em;text-indent:2em">側聞世間風氣，或由地氣使然；方外道情，多為俗情夾入，流而不反，習以為常。故尊者發水乳不如之歎，感眾生寢薄於福緣；而如來遺獅蟲自食之言，痛後世殆傾於慧命。熱心千丈，苦口萬端；賴有旁觀不憤，夙願未弘，再來為道德泰山，間出作人天北斗。冰清教海，粉碎魔宮；更游戲於不思之場，乃攝伏其彊陽之類。是所謂有開必先，無往不復者也。上天竺當辨老住山，罹權臣之虐。及胡元入主，費宣政之懲，頃於萬歷大挫三門。借有司齊之以三尺，不能遇知識勸之以一緘。此蓋羣居無紀，坐弛有秋。好修者密自好修，眾非其伍；不肖者甘為不肖，職莫之繩。遂爾因果好旋，卧九里松間者何物？賢愚品騭，載三天竺下者斯人。故曰「董狐，古之良史也。」志隆汙。</p>
</div>
<div class='div-other'><a id='mulu615' />
<p class='h2'>神異</p>
<div class='div-other'><a id='mulu616' /><p style="margin-left:0em;text-indent:2em">辨才淨法師之住天竺也，善持咒水飲病者，輒愈，杭人尊事之。熙寧九年，嘉興縣令陶彖，有子得疾，甚異，形色語笑，非復平人。令患之，乃大出錢財，聘謁巫祝，厭勝百方，終莫能治。辨才適以事至秀州，令素聞其名，即馳詣，告曰：「兒始得疾時，見一女子自外來，相調笑。久之，遺詩曰：</p>
<p style="margin-left:0em;text-indent:0em;" class="lg-abnormal"><div class='lg-row'>生為木卯人　死作幽獨鬼　泉門長夜開　衾幃待君至</div>
</p><p style="margin-left:0em;text-indent:2em">「自是屢來，且言曰：『仲冬之月，二七之間，月盈之夕，車馬來迎。』今去妖期逼矣，願賜哀憐。」師許諾，因至其家，除地為壇，中設觀音像，楊枝霑灑而咒之，三遶壇而去。明日復來，結跏趺坐，引兒問曰：「汝居何地而來此？」答曰：「會稽之東，卞山之陽，是我之宅，古木蒼蒼。」師又問：「汝誰氏？」答曰：「吳王山上無人處，幾度臨風學舞腰。」師曰：「柳姓乎？」乃囅然而笑。師良久，呵曰：「汝無始以來，迷己逐物，為物所轉，溺於邪淫，流浪千刼，不自解脫；入魔趣中，橫生災害，延及無辜。汝今當知，魔即非魔，非魔即法界。我今為汝宣說〈首楞嚴神咒〉，汝當諦聽，訟既往過愆，返本來清淨覺性。」於是號泣，不復有云。是夜女子謂兒曰：「辨才之功，汝父之虔，吾今將去，願舉一觴為別。」因相對飲，作詩曰：</p>
<p style="margin-left:0em;text-indent:0em;" class="lg-abnormal"><div class='lg-row'>仲冬二七是良時　江下無緣與子期　今日臨歧一杯酒　與君千里遠相離</div>
</p><p style="margin-left:0em;text-indent:2em">遂去，不復見。秦少游曰：「予聞其事久矣。元豐二年見辨才於龍井山，問之，信然。」見《七識》。</p>
</div>
<div class='div-other'><a id='mulu617' /><p style="margin-left:0em;text-indent:2em">東坡有子，四歲不能走。辨才見之，為摩頂，即能奔走。坡贈詩，見〈題詠〉。</p>
</div>
<div class='div-other'><a id='mulu618' /><p style="margin-left:0em;text-indent:2em">吳僧文捷，戒律精苦，奇迹甚多。能知宿命，然罕與人言。予羣從遘為知制誥、知杭州，禮為上客。遘學誦〈揭諦咒〉，都未有人知。捷一日相見曰：「舍人誦咒，何故闕一句？」既而思其所誦咒，果闕一句。浙人多言文通不壽，一日齋心往問捷，捷曰：「公更三年為翰林學士，壽四十歲。後當為地下職任，事權不減生時，與楊樂道<span class='corr'>待</span>制聯曹。然公此時當衣衰絰治事。」文通聞之大駭曰：「數十日前曾夢樂道相過云：『受命與公同職事，所居甚樂，勿辭也。』」後數年果為學士，而丁母喪，年三十九矣。明年秋，捷忽使人與文通訣別。時文通在姑蘇，急往錢塘見之。捷驚曰：「公大期在，此月何用更來？宜即速還。」屈指計之，曰：「急行尚可到家。」文通如其言馳還，徧別骨肉，是夜無疾而終。捷常持〈如意輪咒〉，靈變尤多。瓶中水，咒之則湧出。蓄一舍利，晝夜<span class='corr'>常</span>轉於琉璃中，捷行遶之。行速則舍利亦速，行緩則舍利亦緩。士人忠厚事之甚謹，就捷乞舍利。遂與之，封護甚嚴。一日忽失所在，但空瓶耳。忠厚戒齋，延捷加持。少頃見觀音像衣上一物蠢蠢而動，疑其蟲也，試取，乃亡舍利。如此者非一。忠厚以予愛之，持以見歸。予家至今嚴奉，蓋神物也。見宋沈括著《夢溪筆談》。</p>
</div>
<div class='div-other'><a id='mulu619' /><p style="margin-left:0em;text-indent:2em">孫莘老知湖州日，問文捷曰：「呂吉甫如何？」捷曰：「只三年便在官家左右，更有一人白皙而肥，一人美髯而長。」後三年，甫果參大政，同列韓子華、馮當世，皆如其言。</p>
</div>
<div class='div-other'><a id='mulu620' /><p style="margin-left:0em;text-indent:2em">上竺首座德賢。有一室女為祟所撓，求師治。賢至女卧室，設榻而卧，祟便已。見本傳。</p>
</div>
<div class='div-other'><a id='mulu621' /><p style="margin-left:0em;text-indent:2em">賢法師臨終謂左右曰：「吾生前以道力免難，死恐莫逃。」門人造像，以鐵固其頸。及金虜真珠王子兵至，祖師殿眾像皆倒，惟德賢像不動。虜怒，令斬之，不能入。乃積薪縱火，薪盡而屋如故。虜驚，讚禮而去。</p>
</div>
<div class='div-other'><a id='mulu622' /><p style="margin-left:0em;text-indent:2em">齊玉法師，諱改玉為璧。宣和六年住上竺，值歲大旱，井竭。玉運心密禱，忽夢泉出西坡。旦掘之，清流湧注，因名夢泉。</p>
</div>
<div class='div-other'><a id='mulu623' /><p style="margin-left:0em;text-indent:2em">初，慈雲懺主常製疏勸人修期，疏有曰：「求三寶之真福，感諸天之護持。」世傳為墨寶。後兵，失去既久。迨竺隱法師為住持，重修懺期。俄有人持疏跪於前曰：「從餘燼中拾此疏，聞再舉懺筵，敬以致獻。」全室宗泐公等交贊，謂懺法弘通之兆也。</p>
</div></div>
<div class='div-other'><a id='mulu624' />
<p class='h2'>盛事</p>
<div class='div-other'><a id='mulu625' /><p style="margin-left:0em;text-indent:2em">辯才法師悟法華三昧，有至行。弘天台教觀，號稱第一，東吳講者宗向之。時秀州有狂人號回頭，左道以鼓流俗。宣言當建浮圖，為吳人福田，施者雲委。然憚入杭，以辯才不可欺故也。不得已既來，先已錢十萬詣上天竺飯僧。且遣使通問曰：「今以修造錢若干，願供僧一堂。」師答其書曰：「道風遠來，山川增勝；誨言先至，喜慰可量。承以營建淨檀為飯僧之用，竊聞教有明文，不許互用。聖者既遺明誨，不知白佛當以何辭？佇聞報章！」即令撰疏文也。狂人驚慚。見其徒，弟子勸且禮之以化俗，師厲聲曰：「出家兒須具眼始得。彼誠聖者，吾敢不恭？如其誕妄，知而同之，是失正念。吾聞聖者具他心通，今夕當與爾曹虔請，於明日就此山，與十方諸佛同齋。」即如法嚴敬，跪讀疏文焚之。明日率眾出迎，狂人竟不敢至。眾皆服。見德洪著《林閒錄》。</p>
</div>
<div class='div-other'><a id='mulu626' /><p style="margin-left:0em;text-indent:2em">蘇子瞻，元豐中為郡帥，杖策訪辯才於方圓庵。及送至風篁嶺，左右曰：「遠公過虎溪矣。」辯才笑曰：「杜子有云，與子成二老，來往亦風流。」遂作亭嶺上，曰過溪，亦曰二老。亭成，辯才作詩呈府帥。蘇公與參寥子、錢勰屬和之。</p>
</div>
<div class='div-other'><a id='mulu627' /><p style="margin-left:0em;text-indent:2em">高宗自紹興二年臨幸上天竺寺，詣大士前禮拜進香，設素饌於白雲堂。先期三日，命鑾儀司除道警蹕，設鹵簿；丞相以下百僚俱扈從，九里松行道為之擁塞。自是以後，每朔望，遣中使賚香獻供，勒為定規。</p>
</div>
<div class='div-other'><a id='mulu628' /><p style="margin-left:0em;text-indent:2em">宋時二月十九日，上天竺建觀音會，傾城士女皆往燒香。其時馬塍園丁競以名花荷擔叫鬻，其音中律呂。黃子常因作〈賣花聲辭〉，時多和之。</p>
</div>
<div class='div-other'><a id='mulu629' /><p style="margin-left:0em;text-indent:2em">寺僧永顧，<span class='corr'>刺</span>血寫經多種獨和墨寫《華嚴經》八十一卷，今存塔院房。</p>
</div></div>
<div class='div-other'><a id='mulu630' />
<p class='h2'>自勉</p>
<div class='div-other'><a id='mulu631' /><p style="margin-left:0em;text-indent:2em">山中亦有美俗，僧相戒不說不美事，此頗有隱惡揚善之風。天竺山民採樵，逢虎，驚而作聲，山下居民皆應喊，此頗有疾痛一體之意。又僧輪流當家，能者數十年，不能者一二年，使房業不致消廢。又一支傳流，不收師弟，此免分析爭競，亦是良法。</p>
</div>
<div class='div-other'><a id='mulu632' /><p style="margin-left:0em;text-indent:2em">僧杲兩峯者，少時豪宕，房業漸廢。一旦以家事付其徒，日齋誦不<span class='corr'>輟</span>。積十年餘，微疾，飲水數日，作偈，怛然而化。</p>
</div>
<div class='div-other'><a id='mulu633' /><p style="margin-left:0em;text-indent:2em">天巖有白頭僧，生無過。死三年，夢其徒曰：「余今尚未得解脫，因傾潑常住待客殘茶，陰司積數缸，限我食盡，真水厄也。汝等當惜福，斷不可暴殄天物。」</p>
</div>
<div class='div-other'><a id='mulu634' /><p style="margin-left:0em;text-indent:2em">寺有一僧，初甚貧，後頗温飽。人問致此之術，曰：「余少年無一錢，取溪中礪石往城換木魚，持以西溪化茶，以茶易米豆延客，遂致此耳。」</p>
</div>
<div class='div-other'><a id='mulu635' /><p style="margin-left:0em;text-indent:2em">寺僧春谷，機智多謀，與僧月空知交。空素諳少林，有膂力。嘉靖中，海寇猖獗，范參戎署空為頭目。谷初以李府勢凌人，不滿於寺；至是挺身欲往，希蓋前愆。行軍時，谷設謀，教空以鐵為棍，示賊有力。令眾各含靛一粒，戰酣時皆吐靛抹面。寇疑為神兵，遂敗遁。後復奮臂率鬥，陣亡柘林。今列湖上宗將軍廟。</p>
</div></div>
<div class='div-other'><a id='mulu636' />
<p class='h2'>衰鄙</p>
<div class='div-other'><a id='mulu637' /><p style="margin-left:0em;text-indent:2em">宋呂惠卿與吳精進寺僧善，時辯才主上竺，頗有人緣。惠卿入相，使文捷主上竺，逐辯才歸於潛。辯恬不為意。逾年，呂勢敗，朝廷命辯才復還。東坡贈詩曰：</p>
<p style="margin-left:0em;text-indent:0em;" class="lg-abnormal"><div class='lg-row'>師去天竺　山空鬼哭</div>
<div class='lg-row'>天竺師歸　道場光輝　大士大悲　實師焉依</div>
</p><p style="margin-left:0em;text-indent:2em">邵古菴山人曰：「文捷乃一奇僧，故呂敬而主之。然辯才又正而奇者，捷不得掩之也。辯才復天竺未幾，不欲與人相形，退避龍井，則去捷遠矣。」見《七識》，下並同。</p>
</div>
<div class='div-other'><a id='mulu638' /><p style="margin-left:0em;text-indent:2em">或者謂：「今天竺僧中，有一二不習上者，清規掃地，弊德唾人。大士殊不加譴，其靈安在哉？」邵山人答曰：「大士，天地也。汙穢之事，不得罪於天地，而得罪於王法。佛法所不計，而暗於冥加，所謂神目如電、疏而不漏者。如曰有司存耳，大士何譴哉？特諸佛子往昔曾經供養、恭敬大士，故今受其福庇。今不尊奉，狼籍古德，云袈裟下失人身為最苦也。」又曰：「天竺路旁有五官不備、四體暴露、膿蠅血蚋、獸匐鬼呻；痛楚不刀山而獄，臭穢不冰炭而慘。如是種種，各隨其業以招報，所謂人而餓鬼，人而禽獸，人而地獄也。諸佛子勉之哉。」</p>
</div>
<div class='div-other'><a id='mulu639' /><p style="margin-left:0em;text-indent:2em">靈竺既無沃壤，山淺附郭，不容故家。居民止以香客為活，謂之鍋頭。種田、交易，三春為一年之計，謂之櫃上田。往年僧俗相約，俗不宿客，僧不香紙；今則惟利各兼之，而俗尤甚，揖轎牽裾，殊可笑矣。近有豪民劫奪行李，要截鄉愚，深可切齒。在賢護法痛懲之，庶俾大士得妥靈耳。</p>
</div>
<div class='div-other'><a id='mulu640' /><p style="margin-left:0em;text-indent:2em">僧官舊止本等服色，猶存清高微意。至屠府尊，始命服九品服色。上竺僧官製紅綠縐紗圓領，大節日自城回，諸僧披禪衣盛迎。然以官拜，不膜拜，殊不雅觀。其後新住者於布政司換文書，特加數金，添「冠帶」二字；城外起轎，如赴任狀，觀者塞塗。</p>
</div>
<div class='div-other'><a id='mulu641' /><p style="margin-left:0em;text-indent:2em">吳參政墓，在乳竇峯下。名玭，為廣西布政。先以强買，人云「道場非塋墓所宜」。今絕。</p>
</div>
<div class='div-other'><a id='mulu642' /><p style="margin-left:0em;text-indent:2em">慧珊，本圖周氏子，為都事，攝差徭，世途機猾僧也。以擅伐路松，為僧俊者訟於府，擠之，且乞鎮守麥公為言。珊罹刑，追度，遂落僧籍。寺有諺云：「珊老虎撞著俊獵，屈喇喇刺到三計鼓。」</p>
</div>
<div class='div-other'><a id='mulu643' /><p style="margin-left:0em;text-indent:2em">天竺僧多致舉債，或難之，對曰：「世間豈有不欠債之人？惟狗子乃不欠耳。」世以為笑。五十年前已有諺云：「淵一千，逕八百，秀鍾山，真沒髮。」五十年後，又豈特淵逕而已？外飾虛名，內無實蓄，此之謂金玉其相而敗絮其中。</p>
</div>
<div class='div-other'><a id='mulu644' /><p style="margin-left:0em;text-indent:2em">寺有陳光明者，拜經精勤，今其房地磚有拜立之跡，蓋不冺一時。善信云：「向以油供者多，初開山，因地瘠，人曰油甚肥，因用以糞地，遂致雙目失明。悔懼禮經，終身不輟。」</p>
</div></div>
<div class='div-other'><a id='mulu645' />
<p class='h2'>廢弛<span class='note-inline'>(紀長民之蠧，師子之蟲也)</span></p>
<div class='div-other'><a id='mulu646' /><p style="margin-left:0em;text-indent:2em">宋，薛師魯，左藏官。淳祐十年冬十一月，規占上竺廨院為廳，時住持天台法照不許，即渡江東歸。是日適理宗臨幸祈雪，中使鄧惟聰奏聞之，上即命內轄令快行禁渡，趣照回之。</p>
</div>
<div class='div-other'><a id='mulu647' /><p style="margin-left:0em;text-indent:2em">宋，張閣，大觀四年知杭州，兼領花石綱。先是，政和初，朱勔領花石綱使，流毒山水。凡民家有一花一石可玩者，即以黃封之，其家隨破。當時僧眾皆以玩物為蛇蝎。天竺石面靈桃，并石舁去。古鬥鷄巖、伏虎棧、卧龍石、無根藤，與辯才手植山茶，非自毁，則勔與閣取，故皆不存。</p>
</div>
<div class='div-other'><a id='mulu648' /><p style="margin-left:0em;text-indent:2em">王臣者，襄陽人，幼為公侯府家人。善幻術，攝人物為其主。惡刑傷脛，號王瘸子。成化十七年，夤緣充錦衣衞千，與大璫王敬奉敕採藥，收書江南。其實橫索寶物，凡上竺累朝所賜，及富貴之家所獻寶物，有玉觀音、日月珠、鬼谷珠、貓睛、寶冠、玉鐘、玻璃盞、珊瑚樹等物，竊取一空。</p>
</div>
<div class='div-other'><a id='mulu649' /><p style="margin-left:0em;text-indent:2em">僧寶珠者，創新庵於白雲巖，頗弘敞幽寂。後納二徒，兄弟不睦，互相訐告。次徒先以山庵投馬通政以求勝，長徒又求勢之最者獻茅狀元，因而兄勝，遂執左券來業焉。內數老僧以茅演教寺，故欲甘心於此。茅知之，陽慰曰：「余庇廬，非剝廬也。」乃施米二石。明年計逐之，令僕居守。後僕晝出，為虎所食。</p>
</div>
<div class='div-other'><a id='mulu650' /><p style="margin-left:0em;text-indent:2em">辯才法師骨塔，在老龍井山中。萬歷間，村鄰老父競傳為郡城李鄉紳平夷之。學人曰：「宋僧道德光明之盛，莫辯才若也。有趙清獻、蘇文忠之外護，生不能芘文捷以勢劫其住持；有天竺、龍井之法嗣，死不能庇李宦以勢伐其委蛻。三吳百粵奉之如神明，而獨於下竺無緣，是皆果有定業在耶？噫嘻！省之哉。」以上俱見《內七誌》。</p>
</div>
<div class='div-other'><a id='mulu651' /><p style="margin-left:0em;text-indent:2em">舊樓鐘，南宋故物，聲聞數十里。成化間，鎮海燬，鎮守麥秀取入城。嘉靖三十七年，樓復燬，鐘鎔坐地。人言宋鑄時，所施簪珥不計，以有金銀，故聲宏遠清亮。謂其中銀可居半，官命取煎，一金不得。又嘉靖三十四年七月，島夷猖獗，軍門命取廢寺敗鐘，鑄佛機，麾下乘勢脅取。及上竺僧眾訴於雲間潘伯恩，白而止之。</p>
</div>
<div class='div-other'><a id='mulu652' /><p style="margin-left:0em;text-indent:2em">乳竇峯下有多福寺，與上竺一澗之隔耳。廢於嘉靖末年，至隆萬間柱礎猶存。蔭聽泉弔以詩曰：</p>

<div class="lg regular" style="margin-left:0em;"><div class='lg-row'>水弄潺湲遶梵宮　玉音飛去已成空　門前翠輦無人問　屋上青山舊日同　芳草有情還自碧　野花無恙為誰紅</div>
<div class='lg-row'>不堪消歇悲前事　萬壑寒濤獨夜風</div>
</div></div></div>
<div class='div-other'><a id='mulu653' />
<p class='h2'>遺臭</p>
<div class='div-other'><a id='mulu654' /><p style="margin-left:0em;text-indent:2em">僧采、新、方者三人，號為「石灰布袋」，言其著處有迹也。古菴山人曰：「以石之確，從火之潔，既清且白矣，而受此口玷，寃哉！」</p>
</div>
<div class='div-other'><a id='mulu655' /><p style="margin-left:0em;text-indent:2em">僧亦號古春者，北人。牛都督供於墳菴穢行，且待其徒甚薄。夜約青州兵劫之，以末香焚其臍而死。</p>
</div>
<div class='div-other'><a id='mulu656' /><p style="margin-left:0em;text-indent:2em">寺僧圓週，狼心返俗，廢其祖墳穴路，逕使穢踐。書為梟逆，窮餓而死，此為華報。</p>
</div>
<div class='div-other'><a id='mulu657' /><p style="margin-left:0em;text-indent:2em">蕭山李金庭，名東瀛。杭有數鄉紳皆其故人，藉其勢流寓上天竺，凡事必至為處分。壽文、號軸、輓詩，皆出其手。當修《上竺志》，則以時文之學，勦竊禪文。詩才庸腐，以學究本色造家譜手段，偽撰皮日休、李綱碑文，及岳武穆、宋元諸賢之作。至太祖撰〈竺隱〉之文，因本寺失之，而亦撰一篇。蓋事不考古，筆不秉直，狥情逐意，造幻誣靈。欺人而至欺心，欺天而至欺君，遂使所載真贋混淆，玉石難別，不疑而疑。按佛書，大妄語成，墮無間獄。又今律，傳聖旨，當置何地？可歎哉！以上並載邵古菴《七識》。</p>
</div>
<div class='div-other'><a id='mulu658' /><p style="margin-left:0em;text-indent:2em">寺僧戴範，嘉善人，有勇力，善拳法。目無三尺，燬破五戒，婬暴酗賭，致累房業，回祿一光。敗壞法門，毆辱長上，合寺不容。崇禎間，伊祖及合寺公舉告，憲批府郡侯法究，驅逐下山。種種惡款，具載伊祖稟揭附卷。今蓄髮歸俗。</p>
</div></div></div>
<p class='juan'>上天竺講寺志卷十三終</p>
</div><!-- end of div[@id='body'] -->
</body></html>