<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>杭州上天竺講寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu254' />
<p class='juan'>杭州上天竺講寺志卷之八</p><p class="byline">天目山三學學人廣賓纂</p>
<div class='div-other'><a id='mulu255' />
<p class='h1'>道場規製品</p>
<div class='div-other'><a id='mulu256' />
<p class='h2'>建置</p>
<div class='div-other'><a id='mulu257' />
<p class='h3'>鳴陽樓</p>
<div class='div-other'><a id='mulu258' /><p style="margin-left:0em;text-indent:2em">即鐘樓，在正殿左，西向。紹興二年五月，高宗詔住持惟日建。至七年二月，上鑄萬石大銅鐘以賜，住持應如管領。樓燬。咸淳六年三月，度宗賜錢，住持法照復建。入國朝成化間，住持智霑重建。舊所賜鐘，南宋故物也，鯨音圓亮，聲聞數十里。成化間，鎮海樓巨鐘毁於火，時鎮守太監麥公秀輦借入城，以代急用，隨鑄償本寺矣。嘉靖三十四年七月，島夷猖獗，軍門命取廢寺敗鐘鑄佛機。麾下乘勢脅嚇攘取，僧眾控訴雲間方伯潘公恩白而止之。萬歷二十三年十一月，寺僧如淵等重鑄，約六千餘斤。時住持圓逸、圓日、圓逕。</p>
</div>
<div class='div-other'><a id='mulu259' /><p style="margin-left:0em;text-indent:2em">大學士，淳安商輅撰〈上天竺重建鐘樓記〉曰：</p>
<p style="margin-left:0em;text-indent:2em">東南佛寺，錢塘為勝；錢塘佛寺，天竺為勝。天竺有三，上天竺又其最勝也。乳竇峯聳其南，白雲峯拱其北，天香巖峙其東，雙檜巖直其西。重岡疊巘，螺髻堆青；泉水松風，笙簧入韻，誠一方勝概也。寺創於五代之間，時天下繹騷，惟兩淛宴然，蓋錢氏立國之功。文穆之世，高僧道翊結庵是山，一夕，見前澗光明上燭；旦往視之，得奇木，遂刻為觀音像奉之。後感夢忠懿，易庵為寺，聿新殿宇。至宋咸平、元祐，寖加增廣，於時趙閱道、蘇子瞻、秦少游諸公皆有記。南渡以來，六朝車駕不時臨幸，樓臺殿歲增月益，因賜「廣大靈感觀音寺」額，并「白雲堂」印，列為五山之首，禪教宗之。我朝改教為講，五山之名仍因其舊。郡之人水旱疾疫，有求必禱；輿馬闐駢，往來如市。是雖佛之感動於人，要爾山川之靈有以相之。於寺故有鐘樓，<span class='corr'>圮</span>已久。近時司禮太監李公義奉命出鎮，間嘗詣寺，因見巨鐘在地，惻然興念。爰施己資，募工度材，重建層樓，發鐘懸之。於是鯨音四達，晨昏有警。寺之景象，遠過於前。住持僧智霑，具廢興始末徵余為記，將壽諸石，以表太監之功，以侈寺之美觀，可謂知所重已。且地不自美，因人而美；物不自成，因人而成。夫以天竺為寺，擅勝東南，著稱叢林，非有傑構為之壯觀，文字為之顯白，何以昭當時、名後世哉？跡其興建之功偉矣，愧予文不足以繼趙蘇諸賢後。因其請，姑為之說。或來者有考，嗣者弗失，庶幾名山勝境與天地相為悠久云。</p>
</div></div>
<div class='div-other'><a id='mulu260' />
<p class='h3'>振遠樓</p><p style="margin-left:0em;text-indent:2em">即鼓樓，在正殿右，東向。嘉靖間，樓既坍，寺僧清正赤腳募緣，聿新起廢。萬歷己酉，寺僧如淶重修。</p>
</div>
<div class='div-other'><a id='mulu261' />
<p class='h3'>藏經樓</p><p style="margin-left:0em;text-indent:2em">紹興二年五月，高宗詔住持惟日建。咸淳六年三月，度宗賜錢，命住持佛光重建。</p>
</div>
<div class='div-other'><a id='mulu262' />
<p class='h3'>水月樓</p><p style="margin-left:0em;text-indent:2em">在水月池上，虛敞宏麗，僧錄若訥建。自淳熙、嘉定、端平間，屢朝臨幸，駕憇於此。扈從游觀，搢紳名詠，留題甚夥。後燬於兵燹，今廢。</p>
</div>
<div class='div-other'><a id='mulu263' />
<p class='h3'>大仙樓</p><p style="margin-left:0em;text-indent:2em">在兩峯堂後，即禪觀堂。舉佛事則齋天於此。廢，今為禪堂。</p>
</div>
<div class='div-other'><a id='mulu264' />
<p class='h3'>清暉樓</p><p style="margin-left:0em;text-indent:2em">在白雲堂左隅，傾歲久。嘉靖中，僧綱道顯再建。</p>
</div>
<div class='div-other'><a id='mulu265' />
<p class='h3'>方丈</p><p style="margin-left:0em;text-indent:2em">五楹，在白雲堂左，古有之。淳祐十年五月，理宗臨幸，詔住持佛光作方丈石山。至國朝正德中廢。</p>
</div>
<div class='div-other'><a id='mulu266' />
<p class='h3'>皇華館</p><p style="margin-left:0em;text-indent:2em">寶祐元年八月，住持佛光建，奉延中使降香者駐節焉。廢。</p>
</div>
<div class='div-other'><a id='mulu267' />
<p class='h3'>夜講臺</p><p style="margin-left:0em;text-indent:2em">治平中，辯才淨法師演說無倦，嘗謂「鬼神少威德，則不敢隨眾晝聽」，乃為夜分講經，故設之。</p>
</div>
<div class='div-other'><a id='mulu268' />
<p class='h3'>勤舊寮　侍者寮　書記寮　且過寮　茶湯寮　藥石寮</p><p style="margin-left:0em;text-indent:2em">並廢。</p>
</div>
<div class='div-other'><a id='mulu269' />
<p class='h3'>三官佑聖祠</p><p style="margin-left:0em;text-indent:2em">在正殿西隅，廣三楹。萬歷二年，寺僧道禎建。</p>
</div>
<div class='div-other'><a id='mulu270' />
<p class='h3'>福祐靈濟公祠</p><p style="margin-left:0em;text-indent:2em">即伽藍神也。按《寺誌》：寶祐六年，理宗封上竺伽藍神號。《內七誌》曰：此不在十八位之列。姓曾，以四月初四日生辰。</p>
</div>
<div class='div-other'><a id='mulu271' />
<p class='h3'>文昌祠</p><p style="margin-left:0em;text-indent:2em">在鐘樓左偏，北向。崇禎八年，寺僧心印建。僉事林徽初題額。</p>
</div>
<div class='div-other'><a id='mulu272' />
<p class='h3'>張仙祠</p><p style="margin-left:0em;text-indent:2em">在圓通門外，琴岡盡際。萬歷丙子，住持德洪建。左方伯朱卿題額曰「廣嗣張仙祠」。</p>
</div>
<div class='div-other'><a id='mulu273' />
<p class='h3'>土地神祠</p><p style="margin-left:0em;text-indent:2em">神蓋陳渾也。漢靈帝熹平二年，為餘杭令。今山中祀為土神，不知所以尸祝之由。《內七誌》曰：王莽廢錢塘為泉亭縣，光武惡之，廢泉亭，而錢塘故縣未曾復。至光和二年，封朱雋為錢塘侯，則錢塘又廢為侯封，而無縣矣。熹平至光和，凡六年，武林其時想分屬餘杭，而渾正治斯土，有遺澤，故祀之。渾，字應明。餘杭為陳明府君廟，後唐長興二年，封渾太平靈衛王，故俗稱陳明大王。今以正月十五日為君生辰。</p>
</div>
<div class='div-other'><a id='mulu274' />
<p class='h3'>靈衛祠</p><p style="margin-left:0em;text-indent:2em">祀朱蹕也。蹕，安吉人。建炎三年，為錢塘令。十二月，金虜由西溪並天竺而進，金勝、祝威二將於葛嶺編竹覆泥以陷之。蹕率義勇二千款其前鋒，中流矢二，敗猶叱以戰。退守天竺山，傷重而死。咸淳四年，誥封為列侯。</p>
</div>
<div class='div-other'><a id='mulu275' />
<p class='h3'>雷公遺愛祠</p><p style="margin-left:0em;text-indent:2em">公名鳴陽，嘉靖間為本府二守。斷靈竺，賜山萬畮，令佃納餉當差。寺僧即兩峯故址立遺愛堂祀之，諸狀元為記。</p>
</div>
<div class='div-other'><a id='mulu276' />
<p class='h3'>梁公祠</p><p style="margin-left:0em;text-indent:2em">公名瑤。正德中，鎮守本藩，有惠於寺，共建生祠。</p>
</div>
<div class='div-other'><a id='mulu277' />
<p class='h3'>雙檜軒</p><p style="margin-left:0em;text-indent:2em">淳熙二年，賜唐相園中雙檜，植此。見正統石刻。</p>
</div>
<div class='div-other'><a id='mulu278' />
<p class='h3'>清華軒</p><p style="margin-left:0em;text-indent:2em">在秋香閣後。淳祐九年三月，住持佛光重新。宋季燬。大德四年，住持筌若洲重建。今廢。</p>
</div>
<div class='div-other'><a id='mulu279' />
<p class='h3'>竹嶼軒</p><p style="margin-left:0em;text-indent:2em">趙孟頫書扁，在觀堂。</p>
</div>
<div class='div-other'><a id='mulu280' />
<p class='h3'>圓通門</p><p style="margin-left:0em;text-indent:2em">在天王殿左隅，琴岡未盡處，向東。寺初建處，紹興二年五月，高宗詔住持惟日重建。舊制亡稽，今以四柱重枅、飛甍鬬角，翼然而壯也。額曰「圓通」，王穉登書。又嶺南李時行書額曰「蒼煙白石」。</p>
</div>
<div class='div-other'><a id='mulu281' />
<p class='h3'>普門</p><p style="margin-left:0em;text-indent:2em">在雲心衖口，金佛橋下。製似圓通。洪武己巳，住持大山建。正德丁丑，住持歸定重建。萬歷甲戌，住持道福又建，高二丈四尺，闊二丈二尺，嗣曹國公景隆書額曰「普門」，尚寶卿徐江山書額曰「示現神通」。</p>
</div>
<div class='div-other'><a id='mulu282' />
<p class='h3'>山門</p><p style="margin-left:0em;text-indent:2em">舊在飛來峯外，蓋三竺、靈隱共由一門，白太傅所謂「一山門作兩山門」也。入國朝，諸寺始畫地分疆。其門遷在中竺寺橋之右、永清石橋之東。製如圓普，而谿巒關鍵過之。嘉靖甲子，住持道霑重建。萬歷壬子，住持圓逸重修。崇禎乙亥，眾准香火助資，住持本初、心授又新之。洪武甲子，曹國公書額曰「上天竺」，撫臺喻思恂書額曰「法雲慧日」。按《武林舊事》載，天竺外山門額，乃蔡京書，他誌惡其人，不錄。高二丈八尺，闊二丈二尺。</p>
</div>
<div class='div-other'><a id='mulu283' />
<p class='h3'>大界相</p><p style="margin-left:0em;text-indent:2em">三鉅書鑱之石壁。按《虎庵住界誌》云：「不知某師禁足處，東在普門下，西在觀堂後，南在雲心巷，北在白雲房後。學人曰：此是重修懺期結界之限，非禁足也。」按《四分律》云：「佛半月說戒，眾集疲勞，許僧伽藍各結大界。」故又為說戒所置也。</p>
</div>
<div class='div-other'><a id='mulu284' />
<p class='h3'>肅儀亭</p><p style="margin-left:0em;text-indent:2em">在孫公泉上，翰林蔣暉書扁。《西湖志》：嘉祐中，辯才法師建。《寺志》載郡守蔡襄，有名不存。洪武二十八年，一如法師重建。正統五年，住持無相復建。萬歷元年，僧道禮又建。正德間，方豪鑱石厓四大書曰「漸入佳境」。</p>
</div>
<div class='div-other'><a id='mulu285' />
<p class='h3'>雪坡亭</p><p style="margin-left:0em;text-indent:2em">《寺誌》謂東坡訪辯才法師，適雪霽，搆亭厓下，以紀其勝。</p>
</div>
<div class='div-other'><a id='mulu286' />
<p class='h3'>植杖亭</p><p style="margin-left:0em;text-indent:2em">政和五年，郡守李學士偃，訪宣梵珍法師。適珍下山，遇諸塗，遂植杖立談。因置亭表之。</p>
</div>
<div class='div-other'><a id='mulu287' />
<p class='h3'>謝屐亭</p><p style="margin-left:0em;text-indent:2em">誌謂宣梵法師靜處觀堂，陟西峯之麓，石磴紆盤，每出入必三休焉。喜著屐，嘗曰：「安石隱東山，乃攜二妓遊薔薇洞。吾以松竹為薔薇，卒無開落；以白雲明月為妓，空色兩忘。何忝安石哉！」選逕之半為亭，以述厥志。今廢。</p>
</div>
<div class='div-other'><a id='mulu288' />
<p class='h3'>夢泉亭</p><p style="margin-left:0em;text-indent:2em">誌謂齊玉法師，崇寧元年既鑿夢泉於西坡，仍建亭以誌其異。廢。</p>
</div>
<div class='div-other'><a id='mulu289' />
<p class='h3'>曲水亭</p><p style="margin-left:0em;text-indent:2em">熙泰間，妙珪法師再住持，築退居曰「復庵」，在寺門橋南。林樾蓊鬱，引泉為曲水，倣蘭亭故事，作亭其上。瀕水列嘉石為座，參錯宛轉。賓客至，則命轆轤注水，泛杯茗而俯拾焉。廢。</p>
</div>
<div class='div-other'><a id='mulu290' />
<p class='h3'>見心亭</p><p style="margin-left:0em;text-indent:2em">在琮老橋外，山陲沙轉處。嘉靖十三年，都指揮僉事李節建。</p>
</div>
<div class='div-other'><a id='mulu291' />
<p class='h3'>石幢</p><p style="margin-left:0em;text-indent:2em">在見心亭路北，高二丈，鐫諸佛於上。當琮老望之，矗然特立於谿山交際，莫知所自。初二，萬歷間毁一。</p>
</div></div>
<div class='div-other'><a id='mulu292' />
<p class='h2'>子院</p>
<div class='div-other'><a id='mulu293' />
<p class='h3'>大明房</p><p style="margin-left:0em;text-indent:2em">在白雲峯南麓之坳，由級而升。國初始分白雲西房，又分西白雲東房為二矣。隆慶間，東又分鯨音房，今一華四葉也。有額曰「少師舊隱」、曰「藏春樓」、曰「雲深堂」、曰「嘯月樓」、曰「香巖閣」，中丞喻思恂書。</p>
</div>
<div class='div-other'><a id='mulu294' />
<p class='h3'>觀堂房</p><p style="margin-left:0em;text-indent:2em">正統年，無相法師退院，法屬鼎為三房，曰觀東，曰觀西，曰觀中。在白雲峯麓，與大明山同逕，歷級而歧。有額曰「環中堂」，施鳳來書。曰「雙樹堂」、「無垢堂」、曰「攬翠樓」、曰「白雲樓」、曰「華光樓」、曰「覺照樓」。</p>
</div>
<div class='div-other'><a id='mulu295' />
<p class='h3'>白雲東院</p><p style="margin-left:0em;text-indent:2em">在白雲堂東偏。正德年，鐵峯法師退院，法脈別為二房：曰方丈中，曰方丈西。萬歷年，方丈中又別為二房：曰仰峯，曰鏡山。北又別為二房：曰少泉，曰伴雲。西又別為二房：曰碧泉、普門。有額曰「白雲東院」、曰「見峯堂」，夏桂洲書。曰「岧嶤閣」，王穉登隸。曰「慧演堂」，湯煥書。曰「印月堂」，黃汝亨書。曰「振音堂」，董承詔書。曰「寄幻堂」，曰「慈雲樓」，閔宗德書。曰「雲住樓」，曰「嘯雲樓」，王恬書。</p>
</div>
<div class='div-other'><a id='mulu296' />
<p class='h3'>白雲上房</p><p style="margin-left:0em;text-indent:2em">在白雲峯南，跨支岡之麓，拾磴而上，單傳也。有額曰「自觀堂」，錢士升書。</p>
</div>
<div class='div-other'><a id='mulu297' />
<p class='h3'>長生房</p><p style="margin-left:0em;text-indent:2em">廼國初古春法師退院，至顯宗之嗣歧為二：曰長生西，曰長生下。有額曰「蓮花藏」，龔勉書。曰「長生堂」，曰「淨聖齋」。</p>
</div>
<div class='div-other'><a id='mulu298' />
<p class='h3'>心安房</p><p style="margin-left:0em;text-indent:2em">在雙檜峯麓，祖嗣辯才法師，為元東溟法師退院。其胤至嘉隆間析為三：曰心大，心南，心外。有額曰「祚胤閣」，曰「寶月堂」，曰「慈恩樓」，曰「玄對」，曰「清約」。</p>
</div>
<div class='div-other'><a id='mulu299' />
<p class='h3'>雲隱房</p><p style="margin-left:0em;text-indent:2em">在雙檜峯麓右，國初竺隱法師丈室。法裔至永宣間鼎為三：曰雲西，曰雲東，曰雲中。隆慶年，雲中又支一下房。萬歷年，雲西又支一下房。有額曰「來印閣」，沈演書。曰「雲隱堂」，王穉登書。曰「平遠樓」，董承詔書。曰「延桂閣」，陳繼儒書。曰「松華室」，程南雲篆。曰「虛白堂」，陳洪濛書。曰「七重樓」，張繼孟書。</p>
</div>
<div class='div-other'><a id='mulu300' />
<p class='h3'>幻應房</p><p style="margin-left:0em;text-indent:2em">在普門外，與天巖相向古塔院也。成化年，性庵法師之嗣駢為二：曰幻西，曰幻中。有額曰「五峯草堂」，孫鑛書。曰「萬翠樓」，沈夢斗書。曰「怡雲樓」。</p>
</div>
<div class='div-other'><a id='mulu301' />
<p class='h3'>天巖房</p><p style="margin-left:0em;text-indent:2em">在中印峯南麓，蓋佛光法師退院。法嗣至國朝嘉靖間分為三：曰天西，曰天北，曰天南。有額曰「萬杉深處」，開化方豪書。曰「天巖佛窟」，天台王宗沐書。</p>
</div>
<div class='div-other'><a id='mulu302' />
<p class='h3'>見心房</p><p style="margin-left:0em;text-indent:2em">在寺外妙香庵。萬歷十年，越僧真海承嗣都綱霑五峯，始序同心。</p>
</div>
<div class='div-other'><a id='mulu303' />
<p class='h3'>彌陀興福教院</p>
<div class='div-other'><a id='mulu304' /><p style="margin-left:0em;text-indent:2em">在楊梅隖。按《咸淳誌》，淳熙初，慧光法師若訥奉旨撥賜上竺空閒山地，用衣鉢創建。紹熙三年，光宗御書院額賜之。宋末燬。天啟甲子年，僧德光復建，中立三世如來殿七楹；蕭山張士驌醵金倡施，後為彌陀三聖殿五楹；東甌劉康祉創緣為彌勒閣七楹。優婆塞張圓奎率眾落成，約兩廂禪燕、經行、庖湢之寮，三十餘間。像設經龕，制所應有者，悉具焉。</p>
</div>
<div class='div-other'><a id='mulu305' /><p style="margin-left:0em;text-indent:2em">永嘉布政使劉康祉撰〈重建彌陀興福教院記〉曰：</p>
<p style="margin-left:0em;text-indent:2em">杭之上天竺有乳竇、獅子，兩峯間即梅塢也。宋孝宗敕兩峯强半山坡，為慧光訥法師別業，以使退休。光宗御書「彌陀興福教院」為額，而院名始著。元時院廢。我朝隆萬間，寺宇鼎新，基址蓁蕪，且轉轉互授，分屬私門也。萬歷廿六年，靈隱祗園庵月輝禪師德光，愛此寬閑深邃，購得陳氏續置產一片，結廬禪誦。其背係上竺住持玉長老分產，及紹峯與師久契，因劃其山麓若干畝捨之。師即遊蕭山族姓，募百餘金，購材築精藍。日與弟子正課，閒暇開墾平削。幾更寒暑，西圍基面始坦然無坑坎不平之觀也。乞食越城，適呂相府染疫，延師以陀羅尼祛之；遂於餽餉外，更置桌牀幔多副送歸。及遊台宕東甌，宰官聽所項公、伯無王公與余欣然傾蓋；與合郡玉成檀度，遂下南山之木，取道東海，募營中兵士舁歸。無何，又募郡人馮有恩倡刻彌陀丈六之像，觀音、勢至相繼而成眷屬，樂助四十餘金，即成後殿，蓋天啟五年也。嗣後弟圓慧、孫明徹共捐銀帛，更造兩廂，周遭掩映，煥然有章，兵部尚書衡岳朱公榜曰「重建彌陀興福教院」。師進此山將四十年，其為院之寸土片瓦，焦心勞思，間關拮据，辛苦殆非一旦。是以未及六旬，雪鬢霜渡，眉貌稜稜而骨立矣。其所以樂此不為疲者，誠不以自己為急，可謂不負紹峯者矣。</p>
</div></div>
<div class='div-other'><a id='mulu306' />
<p class='h3'>上天竺寺廨院</p><p style="margin-left:0em;text-indent:2em">淳祐十年，住持佛光照法師適左藏，薛師魯占廨院為廳，照不許，即渡江東歸。是日理宗幸寺祈雪，隨禱即應。上喜甚，遣中使鄧惟聰進香。聰有奏聞，上命內轄快行，遂禁渡。炤回，霅僧永頤贈以詩曰：</p>

<div class="lg regular" style="margin-left:0em;"><div class='lg-row'>瀟洒白雲卿　泠然非世情　住山金玉重　去路羽毛輕　禁渡停江棹　高名滿上京</div>
<div class='lg-row'>野人心獨喜　得失懦夫驚</div>
</div><p style="margin-left:0em;text-indent:2em">頤，錢塘耆舊也。</p>
</div>
<div class='div-other'><a id='mulu307' />
<p class='h3'>方圓庵</p>
<div class='div-other'><a id='mulu308' /><p style="margin-left:0em;text-indent:2em">在龍泓。元豐二年，辯才法師自本山歸老於此。</p>
</div>
<div class='div-other'><a id='mulu309' /><p style="margin-left:0em;text-indent:2em">釋守一記曰：</p>
<p style="margin-left:0em;text-indent:2em">天竺辯才法師，以智者教，傳四十年，學者如歸，四方風靡。於是晦者明，窒者通，大小之機無不遂者。不居其功，不宿於名，廼辭其交游，去其弟子，而求於寂寞之濱，得龍井之居以隱焉。南山守一往見之，過龍泓，登風篁嶺，引目周覽，以索其居。岌然羣峯密圍，㳷<span class='corr'>然而不</span>蔽翳，四顧若失，莫知其鄉。逡巡下危磴，穿深<span class='corr'>林</span>，得之煙雲髣髴之間，<span class='corr'>遂</span>造而揖之。法師引余并席而坐，相視而笑，徐曰：「子胡來？」曰：「願有觀焉。」法師曰：「子固觀矣，而又將奚觀？」予笑曰：「然。」法師命予由照閣經寂室，指其庵而言曰：「此<span class='corr'>吾</span>之所以休息乎此也。」窺其制，則圓蓋而方趾。余詰之曰：「夫釋子之寢，或為方丈，或為圓廬；而是庵也，胡為而然哉？」法師曰：「子既得之矣。雖然，試為子言之。夫形而上者，渾淪周徧，非方非圓，而能方圓者也。形而下者，或得於方，或得於圓，或兼斯二者，而不能無悖者也。大至於天地，而近止乎一身，無不然。故天得之則運而無積也，地得之則靜而無變，是以天圓而地方。人位乎天地之間，則首足具二者之形矣。蓋宇宙雖大，不離其內；秋毫雖小，待之成體。故凡有貌像聲色者，無巨細，無古今，皆不能出於方圓之內也，所以古先哲王因之也。雖然，此游方之內者也。至於吾佛亦如之，使我黨祝髮以圓其頂，壞色以方其袍，乃欲其煩惱盡而理體圓，靈慧修而德相顯也。蓋溺於理而不達於事，迷於事而不明於理者，皆不可謂之沙門。以制禮樂為衣裳，至於舟車器械宮室之為，皆則而象之，故儒者冠圓冠以知天時，履句履以知地形。蓋蔽於天而不知人，蔽於人而不知天者，皆不可謂之真儒矣。惟能通天地人，真儒矣。唯能理事一如，向無異觀者，其真沙門歟。噫！人之處乎覆載之內，陶乎教化之中，具<span class='corr'>其</span>形，服其服，用其器，而於其居也，特不然哉？我所以為是庵也。然則，吾直以是為蘧廬爾。若夫以法性之圓，事相之方，而規矩一切，則諸法同體而無自位，萬物各得而不相知，皆藏乎不深之度，而游乎無端之紀。則是庵也，為無相之庵，而我亦將以無所住而住焉。當是時也，子奚往而觀乎？」嗚呼！理圓也，語方也，吾當忘言與之以無所觀而觀之。於是嗒然隱几。予出，以法師之說授其門弟子使記焉。</p>
<p style="margin-left:2em">元豐癸亥四月九<span class='corr'>日</span>慧日峯守一記</p>
<p style="margin-left:0em;text-indent:2em">不二作此成，過予，愛之因書。</p>
<p style="margin-left:2em">鹿門居士米芾元章</p>
</div></div>
<div class='div-other'><a id='mulu310' />
<p class='h3'>彌陀菴</p><p style="margin-left:0em;text-indent:2em">淳熙十一年，詔本山住持師覺補右街監義。十二年，轉左街僧錄。卒，塔瘞此庵，在凝翠泉右。廢。</p>
</div>
<div class='div-other'><a id='mulu311' />
<p class='h3'>復庵</p>
<div class='div-other'><a id='mulu312' /><p style="margin-left:0em;text-indent:2em">紹熙三年，妙珪住持本山，建庵為退居，在普門南。</p>
</div>
<div class='div-other'><a id='mulu313' /><p style="margin-left:0em;text-indent:2em">陸務觀〈復庵記〉曰：</p>
<p style="margin-left:0em;text-indent:2em">嘉泰二年，上天竺廣慧法師築退居於寺門橋南，名之曰復庵。後直白雲峯，前直獅子、乳竇二峯，帶以清溪，環以美箭嘉木。凡為屋七十餘間，寢有室，講有堂；中則為殿，以奉西方像。殿前闢大池。兩序列館，以處四方學者。炊爨湢浴，皆為其所。牀敷巾鉢，雲布鱗次。又以為傳授講習梵唄之勤，宜有游息之地，以休其暇日，則又作園亭流泉，以與學者共之。既成，命其弟子了懷走山陰鏡湖上，從予求文，以記歲月。予告之曰：「進而忘退，行而忘居，趨前而昧於顧後者，士大夫之通患也。故朝廷於士之告歸，每優禮之，而又命有司察其尤不知止者，以勵名節而厚風俗。士猶有不能決然退者，又況物外道人？初不踐是非毁譽之途，名山大眾以說法為職業，愈老而愈尊，愈久而人愈歸之，雖一坐數十夏，何不可者？如法師道遇三朝，名蓋萬衲。自紹熙至嘉泰十餘年間，詔書褒錄，如日麗天，學者歸仰，如泉赴壑，非有議其後者。而法師慨然為退居之舉，傾竭囊裝，無所顧惜。雖然，以予觀之，師獨視天竺之眾，不啻敝屣；加以歲月功行，遂為西方之歸，復庵又一敝屣也。死生去來無常，予老甚矣，安知不先在寶池中俟師之來，語今日作記事，相與一笑乎？」</p>
</div></div>
<div class='div-other'><a id='mulu314' />
<p class='h3'>梅峯庵</p><p style="margin-left:0em;text-indent:2em">端平中，梵奎法師退院，并塔於此。在見心亭北麓。萬歷年廢。</p>
</div>
<div class='div-other'><a id='mulu315' />
<p class='h3'>同庵</p><p style="margin-left:0em;text-indent:2em">淳祐中，允憲法師退院，塔亦在焉。</p>
</div>
<div class='div-other'><a id='mulu316' />
<p class='h3'>古鏡庵</p><p style="margin-left:0em;text-indent:2em">嘉熙中，文杲法師歸塔處。</p>
</div>
<div class='div-other'><a id='mulu317' />
<p class='h3'>北峯庵</p><p style="margin-left:0em;text-indent:2em">景定中，智觀法師退居。</p>
</div>
<div class='div-other'><a id='mulu318' />
<p class='h3'>坐禪庵</p><p style="margin-left:0em;text-indent:2em">在中印峯南麓，今廢。</p>
</div>
<div class='div-other'><a id='mulu319' />
<p class='h3'>妙香庵</p>
<div class='div-other'><a id='mulu320' /><p style="margin-left:0em;text-indent:2em">在見心亭。</p>
</div>
<div class='div-other'><a id='mulu321' /><p style="margin-left:0em;text-indent:2em">訥齋，為辯才法師燕居。蘇子瞻記曰：</p>
<p style="margin-left:0em;text-indent:2em">錢塘有法師曰辯才，初住天竺寺，以天台法化吳越。人歸之如佛出世，事之如養父母。金帛之施，不求而至。居天竺十四年，有利其富者迫而逐之，師欣然捨去，不以為意。吳越之人從之若騖，天竺之眾分散去。事聞於朝，明年俾復其舊，師僶俛而還，如不得已。吳越之人爭出其力，以成就廢缺，眾復大集。無幾，師告其眾曰：「吾雖未嘗爭也，不幸而立於爭地。久居而不去，人以己是非彼法門也。天竺之南，山深而禾茂，泉甘而石峻。汝舍我，將老於是。」言已，杖策以往，以茅竹自覆。聲動吳越，人復致其所，巉嶺煙屺，築室而奉之。不期年，而荒榛巖石之間，臺觀飛湧，丹堊炳煥，如天帝釋官。師自是謝事不復出入。高郵秦觀少游名其所居曰「訥齋」，道潛師寂寥屬予為記。余聞之，師始以教法人，扣之即鳴，如千石鐘；來不失時，如滄海潮，故人以辨名之。及其居此山，閉門燕坐，寂默終日。落葉根榮，如冬枯木；風止波定，如古澗水，故人以訥名之。雖然，此非師之大全也；彼其全者，不大不小，不長不短，不垢不淨，不辭不訥，而又何以名之？雖然，樂其出而高其退，喜其辨而貴其訥，此眾人之意也，則其以齋名也亦宜。乃作頌曰：</p>

<div class="lg regular" style="margin-left:0em;"><div class='lg-row'>以辨見我　既非見我　以訥見我　亦幾於妄　有扣而應　時止而止</div>
<div class='lg-row'>非辨非訥　如如不動　諸佛既然　我亦如是</div>
</div></div></div>
<div class='div-other'><a id='mulu322' />
<p class='h3'>靜處齋</p><p style="margin-left:0em;text-indent:2em">萬歷癸丑，住持萬靈重建。在中印峯麓。</p>
</div>
<div class='div-other'><a id='mulu323' />
<p class='h3'>大明山居</p><p style="margin-left:0em;text-indent:2em">國初，姚恭靖公廣孝，初為沙門，名道衍。上竺住持大山，蓋其法嗣。公既貴南還，居此久之，故扁曰「少師舊隱」，蕭山孫學思書。或問「大明」取義，金庭子謂：少師在元時已兆開國之徵。或謂山中古有大明寺，載《咸淳志》及《武林舊事》。邵虎庵有辯，見《內七志》，尚竢博雅正之。</p>
</div>
<div class='div-other'><a id='mulu324' />
<p class='h3'>華嚴山居</p><p style="margin-left:0em;text-indent:2em">在雙桂峯下梯子塢。萬歷初年，寺僧雨山建。楚僧正叢嘗居之。吳興施進士浚明官南部，以太史紙印《南藏》經律論為方，付寺僧如淞安置山居便閱焉。</p>
</div>
<div class='div-other'><a id='mulu325' />
<p class='h3'>古顯親多福院</p><p style="margin-left:0em;text-indent:2em">天福五年五月，吳越王建。舊名光福，治平改額。今廢。</p>
</div></div>
<div class='div-other'><a id='mulu326' />
<p class='h2'>塔墓</p>
<div class='div-other'><a id='mulu327' />
<div class='div-other'><a id='mulu328' />
<p class='h4'>道翊祖師塔</p><p style="margin-left:0em;text-indent:2em">在乳竇峯之麓。墓道自普門外數十武南入，至塔計七十六弓。闊，北二弓，南一弓。崇禎丁卯年夏五月，住持炤本鳩合寺重立石牌坊一座，題曰「晉開山聖僧道翊祖師之塔」，縣侯王楊基書；額陰彚刻住持名，表於路口。癸酉冬，住持照本重加塔門、柱檻、拜臺等，屬琢石新之。</p>
</div>
<div class='div-other'><a id='mulu329' />
<p class='h4'>辯才淨法師塔</p>
<div class='div-other'><a id='mulu330' /><p style="margin-left:0em;text-indent:2em">在南山老龍井。按邵氏《七識》，在衍福寺。</p>
</div>
<div class='div-other'><a id='mulu331' /><p style="margin-left:0em;text-indent:2em">黃門侍蘇轍撰塔銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>如來昔在世　心禪語為教　譬如四大海　惟是一溼性</div>
<div class='lg-row'>性於溼性中　變化千萬億　風來為濤瀾　風去為湛然　魚龍所遊戲　鬼神所出沒　船筏借其力　網罟取其利</div>
<div class='lg-row'>其上為洲渚　諸國所生育　其下為淵谷　百怪所藏伏　東南出日月　上下屬河漢</div>
<div class='lg-row'>觀者不能了　[目*咢]盱何暇說　如來知迷悶　隨變為解釋　因變所說者　是則名為教　彼善聞教人　當知是幻耳</div>
<div class='lg-row'><span class='corr'>既已知是幻</span>　則當識<span class='corr'>真</span>實　我觀世教師　皆謂教是實　由謂教實故　則為禪所呵　禪雖呵乎教　終以教致禪</div>
<div class='lg-row'>禪若不取教　是杜所入門　教而不知禪　是不識家也　辯才真法師　於教得禪那　口舌如翻瀾　而不<span class='corr'>失</span>道根</div>
<div class='lg-row'>性湛如止水　得風輒粲然　<span class='corr'>以</span>是於東<span class='corr'>南</span>　普<span class='corr'>服</span>禪教師　士女常奔走　金帛<span class='corr'>常</span>圍遶</div>
<div class='lg-row'>師性不取故　物來不能拒　道成<span class='corr'>數有盡</span>　西方一瞬息　西方亦非實　要有真實處</div>
</p></div></div>
<div class='div-other'><a id='mulu332' />
<p class='h4'>慧光訥法師</p><p style="margin-left:0em;text-indent:2em">卒諡「宗教廣慈大師」，塔曰普照，在興福彌陀菴。光祿大夫宋之瑞作銘。</p>
</div>
<div class='div-other'><a id='mulu333' />
<p class='h4'>師覺法師</p><p style="margin-left:0em;text-indent:2em">淳熙十一年卒，塔於彌陀菴。</p>
</div>
<div class='div-other'><a id='mulu334' />
<p class='h4'>妙珪法師</p><p style="margin-left:0em;text-indent:2em">嘉定元年八月卒，塔於復菴。</p>
</div>
<div class='div-other'><a id='mulu335' />
<p class='h4'>思義法師</p><p style="margin-left:0em;text-indent:2em">嘉定十六年卒，塔於鑑堂。</p>
</div>
<div class='div-other'><a id='mulu336' />
<p class='h4'>善月法師</p><p style="margin-left:0em;text-indent:2em">端平三年三月卒，塔於柏庭。</p>
</div>
<div class='div-other'><a id='mulu337' />
<p class='h4'>佛慧法師文杲</p><p style="margin-left:0em;text-indent:2em">嘉熙四年卒，塔於古鏡菴。</p>
</div>
<div class='div-other'><a id='mulu338' />
<p class='h4'>允憲法師</p><p style="margin-left:0em;text-indent:2em">淳祐七年卒，塔於同菴。中大夫直寶文閣學士，林希逸為塔銘。</p>
</div>
<div class='div-other'><a id='mulu339' />
<p class='h4'>默堂法師正觀</p><p style="margin-left:0em;text-indent:2em">咸淳元年卒，塔於彌陀菴。</p>
</div>
<div class='div-other'><a id='mulu340' />
<p class='h4'>慧寂玉禪師塔</p><p style="margin-left:0em;text-indent:2em">在上竺山西。</p>
</div>
<div class='div-other'><a id='mulu341' />
<p class='h4'>佛光照法師塔</p>
<div class='div-other'><a id='mulu342' /><p style="margin-left:0em;text-indent:2em">賜曰慈應。咸淳六年九月，度宗詔太傅魏國公鈞，齎俸資，為造天巖壽塔。二十六日乙丑經始，十一月乙未落成。於咸淳癸酉八月十五日，窆全身衣髮於天巖，在中印峯半之南。</p>
</div>
<div class='div-other'><a id='mulu343' /><p style="margin-left:0em;text-indent:2em">禮部尚書文及翁撰塔銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>台山蒼蒼　佛國相鄉　萬八十丈　鐘秀發祥</div>
<div class='lg-row'>挺生晦巖　巍巍堂堂　禪宗教旨　律檢精詳　總歸一乘　純挈眾芳　游戲三昧　舌吐廣長　法嗣北峯　此一瓣香</div>
<div class='lg-row'>洋洋覺海　我為津梁　及其示寂　破缽空囊　是幻是滅　非幻不忘　慈應之塔　玉立東岡</div>
<div class='lg-row'>山君川后　擁護塔旁　經百千刼　古佛放光</div>
</p></div></div></div>
<div class='div-other'><a id='mulu344' />
<p class='h3'>元</p>
<div class='div-other'><a id='mulu345' />
<p class='h4'>如菴真法師塔</p><p style="margin-left:0em;text-indent:2em">天如則禪師撰銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>天台鉅宗　天竺盛集</div>
<div class='lg-row'>匪伊人兮　孰造其極　異哉如菴　應化靡測　海月辯才　誰今誰昔　虩虩法雷　杲杲慧日　何燭非幽　何啟非蟄</div>
<div class='lg-row'>歸藏故丘　是訓是式　子孫繼之　有永無斁</div>
</p></div></div>
<div class='div-other'><a id='mulu346' />
<p class='h3'>國朝</p>
<div class='div-other'><a id='mulu347' />
<p class='h4'>東溟日法師塔</p>
<div class='div-other'><a id='mulu348' /><p style="margin-left:0em;text-indent:2em">賜曰妙應。在過山楊梅塢。</p>
</div>
<div class='div-other'><a id='mulu349' /><p style="margin-left:0em;text-indent:2em">學士宋濂撰塔銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>人天之際　所貴惟誠　能貫鐵石　可達潛冥　世之修學　思證無生</div>
<div class='lg-row'>舍此不務　其將孰營　倬彼大師　為時俊英　春蒸草木　水翻建瓴　天延法胤　神夢符禎　出演鴻寶　丕昭性靈</div>
<div class='lg-row'>飛樓矗矗　湧殿亭亭　琅函飾鳳　華虡鏗鯨　一實所感　百物交并　惟心所證　諸緣莫攖</div>
<div class='lg-row'>出言石墜　轉盻露凝　釋門蓍蔡　剎海章程　豈期蓮夢　遽生淨泓　世相莫廢　人文是徵　後千百載　尚信斯銘</div>
</p></div></div>
<div class='div-other'><a id='mulu350' />
<p class='h4'>存翁道法師雲隱塔</p>
<div class='div-other'><a id='mulu351' /><p style="margin-left:0em;text-indent:2em">在雙桂峯之麓。</p>
</div>
<div class='div-other'><a id='mulu352' /><p style="margin-left:0em;text-indent:2em">太子少師姚廣孝撰銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>一念三千解行全　大蘇妙悟百世傳　部味教觀何幽玄　我菴得旨疏且箋</div>
<div class='lg-row'>法師聯芳并教專　青鎮五竹兆已先　天竺下上宜榮遷　文藻黼黻成勝緣　四眾仰德加敬虔</div>
<div class='lg-row'>左街政聲彌八埏　廣薦說法天子前　法才浩浩音清圓　龍顏喜動驚外筵</div>
<div class='lg-row'>神燈下照光燦然　福及鬼域資人天　胡為一夕傾法船　苦海莫濟漣漣　靈寵深密窣堵堅　<span class='corr'>勒</span>銘山阿垂萬年</div>
</p><p style="margin-left:2em">宣德辛亥，上竺住持徒弟正順立石</p>
</div></div>
<div class='div-other'><a id='mulu353' />
<p class='h4'>止堂山法師塔</p>
<div class='div-other'><a id='mulu354' /><p style="margin-left:0em;text-indent:2em">大理寺少卿楊復撰銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>赤城分秀　滄溟減波</div>
<div class='lg-row'>素蟾流暉　帝委厥和　合生異人　神邁惟一　匪俗克沉　慨歸於佛　海藏有文　含乳即通　百千萬卷　<span class='corr'>羲</span>日以融</div>
<div class='lg-row'>遭逢哲匠　道茂志長　駕摩訶衍　遊於沆茫　出世名剎　提綱顯司　宏加化度　大雲垂慈</div>
<div class='lg-row'>龍司寢處　神相左右　我心孔雄　何有結漏　所作已<span class='corr'>辦</span>　爰旋淨鄉　寂滅三昧　逍遙真<span class='corr'>常</span>　<span class='corr'>白</span>雲在塔　嗣法多孝</div>
<div class='lg-row'>奉此塵剎　深心用報　支那天台　標屹自然　覩比舍利　性鑑同圓</div>
</p></div></div>
<div class='div-other'><a id='mulu355' />
<p class='h4'>性菴顧法師生塔</p>
<div class='div-other'><a id='mulu356' /><p style="margin-left:0em;text-indent:2em">在乳竇峯下。</p>
</div>
<div class='div-other'><a id='mulu357' /><p style="margin-left:0em;text-indent:2em">吏部尚書魏驥撰銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>系出名族　教依大慈　釋典既崇　儒術亦窺　屢主道場　整矩頓規</div>
<div class='lg-row'>坐猊揮麈　大眾悉歸　載啟載沃　釋彼羣疑　不懈亦勤　扶植教基　甲子未週　歸計遽為</div>
<div class='lg-row'>生死瞭然　知者其誰　峩峩窣堵　卜協蓍龜　百靈呵護　以俟期頤　靈鷲盤旋　祗樹蔽虧　過者宜式　視我銘詩</div>
</p></div></div>
<div class='div-other'><a id='mulu358' />
<p class='h4'>一菴如法師塔</p><p style="margin-left:0em;text-indent:2em">在中印峯麓。學士楊士奇為誌。</p>
</div>
<div class='div-other'><a id='mulu359' />
<p class='h4'>蘭古春禪師塔</p><p style="margin-left:0em;text-indent:2em">在上竺坐禪菴後。</p>
</div></div></div></div>
<p class='juan'>上天竺講寺卷八終</p>
</div><!-- end of div[@id='body'] -->
</body></html>