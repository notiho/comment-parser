<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>杭州上天竺講寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu44' />
<p class='juan'>杭州上天竺講寺志卷之三</p><p class="byline">天目山三學學人廣賓纂</p>
<div class='div-other'><a id='mulu45' />
<p class='h1'>尊宿住持品</p>
<div class='div-other'><a id='mulu46' /><p style="margin-left:0em;text-indent:2em">側聞維僧為寶，參佛法而鼎稱；與世作津，度人天以筏喻。文身千界，慧命一絲。睠兹天竺開山，金輪紹位。直指人心，始也契禪那於柏子；反聞自性，繼而談般若於空華。乃如鑿厓架屋，以廬學者，盛莫盛於辯才；鑄印標堂，以柄諸山，尊莫尊於若訥；璽書宸翰，歷更廿四，久莫久於晦巖。此三老之聲光道德，蓋樹法幢於有宋者也。至如白眉天問於斑前者，為東溟；五竹軒符於夢表者，為竺隱；妙蓮科注於國初者，為一菴。此三老之英靈福慧，蓋振教譯於皇明者也。靡不悟豐祖髓，名簡帝心。羽儀十剎，而領袖五山；洞析一家，而瀾翻三觀。百葉蟬聯，香逆曇華之國；五峯峻極，乳流獅子之王。故記曰：「人能弘道，非道弘人。」此之謂也。志住持。</p>
</div>
<div class='div-other'><a id='mulu47' />
<div class='div-other'><a id='mulu48' /><p style="margin-left:0em;text-indent:2em">宋佛光法師法照〈上天竺講寺住持題名碑記〉曰：</p>
<p style="margin-left:0em;text-indent:2em">《千佛名經》，其來遠矣。上天竺住持無題名，闕事也。自道翊師天福四年開山結菴，得夜明木為觀音像，錢忠懿王易菴為寺。國初咸平至元祐，益增廣之。由南屏辯才而下，大振法席。高宗皇帝駐驆，有禱必應。紹興乙卯，翠華臨幸，羨有錫齎，命應如圓智，一新殿宇。孝宗乾湻間，若訥登對，論道稱旨，於是賜白雲堂印，署都僧錄銜。凡稱禪教律，公定皆從此出，所俾不輕矣。今上聖治之暇，心悅佛乘，於僧錄之任，尤加推擇。淳祐、寶祐，御製御書，昭其驗也。上下三百餘載，傳聞異辭，竊迹宗教共二十二代，爰題諸石。其道之隆替，庶乎後之學者，亦有考云。</p>
<p style="margin-left:2em">開慶元年九月壬寅，晦巖照記</p>
</div>
<div class='div-other'><a id='mulu49' /><p style="margin-left:0em;text-indent:2em">元竹屋淨法師〈上天竺寺歷代住持題名碑序〉曰：</p>
<p style="margin-left:0em;text-indent:2em">題名者何？使來者目之，必曰孰道德，孰起廢，孰躐等，孰公於眾，孰私於身。於乎，可不懼乎！</p>
<p style="margin-left:2em">皇慶二年夏，住持竹屋元淨書</p>
</div>
<div class='div-other'><a id='mulu50' />
<p class='h3'>題名</p>
<ul class="no-marker">
<li>開山第一代，道翊法師，石晉天福四年。</li>

<li>第二代，南屏梵臻法師，皇祐三年。</li>

<li>第三代，辨才元淨法師，嘉祐七年。</li>

<li>第四代，法照用文法師，元豐四年。</li>

<li>第五代，慈辨從諫法師，元祐五年。</li>

<li>第六代，圓悟思尚法師，政和元年。</li>

<li>第七代，宣梵嗣珍法師，政和五年。</li>

<li>第八代，慧覺齊玉法師，宣和六年。</li>

<li>第九代，普明如靖法師，建炎六年。</li>

<li>第十代，佛照智堅法師，紹興元年。</li>

<li>十一代，圓通應如法師，紹興三年。</li>

<li>十二代，普覺惟日法師，紹興十五年。</li>

<li>十三代，證悟圓智法師，紹興二十三年。</li>

<li>十四代，慧光若訥法師，紹興二十八年。</li>

<li>十五代，師覺法師，淳熙十一年。</li>

<li>十六代，復菴妙珪法師，紹熙三年。</li>

<li>十七代，柏庭善月法師，嘉定六年。</li>

<li>十八代，虛菴有宏法師，嘉定十二年。</li>

<li>十九代，鑑堂思義法師，紹定五年。</li>

<li>二十代，柏庭善月法師，紹定十六年<span class="note-inline">(再住)</span>。</li>

<li>二十一代，梅峯梵奎法師，端平三年。</li>

<li>二十二代，古鏡文杲法師，嘉熙二年。</li>

<li>二十三代，同菴允憲法師，嘉熙四年。</li>

<li>二十四代，佛光法照法師，淳祐三年。</li>

<li>二十五代，石室智觀法師，景定三年。</li>

<li>二十六代，東林祖印法師，景定三年。</li>

<li>二十七代，佛鑑妙銛法師，景定四年。</li>

<li>二十八代，默堂正觀法師，咸淳元年。</li>

<li>二十九代，佛光法照法師，咸淳六年<span class="note-inline">(再住)</span>。</li>

<li>三十代，鼎山時舉法師，咸淳九年。</li>

<li>三十一代，南麓時法師，至元十三年。</li>

<li>三十二代，愚山古法師，至元二十年。</li>

<li>三十三代，梓山恭法師，至元二十二年。</li>

<li>三十四代，鼎山舉法師，至元三十一年<span class="note-inline">(再住)</span>。</li>

<li>三十五代，若洲筌法師，大德四年。</li>

<li>三十六代，柳塘權法師，至大二年。</li>

<li>三十七代，竹屋元淨法師，皇慶二年。</li>

<li>三十八代，佛海澄法師，泰定二年。</li>

<li>三十九代，如菴真法師，至順二年。</li>

<li>四十代，虎巖頤法師，至元二年。</li>

<li>四十一代，賢叟思法師，至元五年。</li>

<li>四十二代，我菴無法師，至正二年。</li>

<li>四十三代，東溟日法師，至正四年。</li>

<li>四十四代，絕輝鑑法師，吳元年。</li>

<li>四十五代，雲谷臻法師，洪武元年。</li>

<li>四十六代，日彰偁法師，洪武二年。</li>

<li>四十七代，惟源修法師，洪武六年。</li>

<li>四十八代，竺隱道法師，洪武十五年。</li>

<li>四十九代，箕山隱法師，洪武十七年。</li>

<li>五十代，止堂大山法師，洪武十九年。</li>

<li>五十一代，古春蘭法師，洪武三十二年。</li>

<li>五十二代，宗源梵法師，洪武三十五年。</li>

<li>五十三代，敬修德完法師，永樂二年。</li>

<li>五十四代，一菴如法師，永樂三年。時姚少師奉命取《金光明懺法》來寺住。</li>

<li>五十五代，宗鉉鼐法師，永樂五年。</li>

<li>五十六代，顯宗彌法師，永樂十二年。</li>

<li>五十七代，即中實法師，洪熙元年。</li>

<li>五十八代，鏡中潭法師，宣德元年。</li>

<li>五十九代，浩初頤法師，宣德五年。</li>

<li>六十代，訓中謨法師，正統三年。</li>

<li>六十一代，無相住法師，正統四年。</li>

<li>六十二代，有中頔法師，正統六年。</li>

<li>六十三代，瑞巖祥法師，正統九年。</li>

<li>六十四代，大猷闡法師，正統十二年。</li>

<li>六十五代，本源顧法師，景泰二年。</li>

<li>六十六代，芝山廣法師，天順二年。</li>

<li>六十七代，宗濟法師，天順五年。</li>

<li>六十八代，洪沛法師，天順七年。</li>

<li>六十九代，曇芳法師，天順八年。</li>

<li>七十代，無外廣法師，成化二年。</li>

<li>七十一代，秉忠桓法師，成化七年。</li>

<li>七十二代，雨菴霑法師，成化十年。</li>

<li>七十三代，天澤霑法師，成化十七年。</li>

<li>七十四代，敏中智法師，弘治四年。</li>

<li>七十五代，草堂芳法師，弘治九年。</li>

<li>七十六代，默菴潛法師，弘治十三年。</li>

<li>七十七代，鐵峯定法師，正德八年。</li>

<li>七十八代，天日南法師，正德十四年。</li>

<li>七十九代，大林茂法師，嘉靖九年。</li>

<li>八十代，大鼎脀法師，嘉靖十四年。</li>

<li>八十一代，松隱琳法師，嘉靖十九年。</li>

<li>八十二代，東山顯法師，嘉靖二十二年。</li>

<li>八十三代，雲巖貴法師，嘉靖二十四年。</li>

<li>八十四代，春谷俊法師，嘉靖二十九年。</li>

<li>八十五代，心泉璟法師，嘉靖三十一年。</li>

<li>八十六代，竹山蕙法師，嘉靖三十四年。</li>

<li>八十七代，月洲源法師，嘉靖三十六年。</li>

<li>八十八代，五峯霑法師，嘉靖四十年。</li>

<li>八十九代，雲峯才法師，嘉靖四十年。</li>

<li>九十代，近泉松法師，隆慶二年。</li>

<li>九十一代，一山福法師，隆慶四年。</li>

<li>九十二代，小泉禮法師，隆慶六年。</li>

<li>九十三代，月樓憲法師，萬歷二年。</li>
</ul><p style="margin-left:0em;text-indent:2em">舊志次九十三代而止，下三十五人，今續入。凡天下叢林至宗風不振，乃循甲乙相承。故上竺自皇祐間，吕郡守奏去甲乙，而外請名耆，良有以也。頃稽方丈，自月樓憲公，不惟甲乙，且增正副矣。迨雲池逸公，不惟正副，又參鼎足矣。嗣是以往二十人後，又無不徼外護之靈，踰前茅之列，職此所由。蓋香火之利養喪天，使山門之風規掃地耳，悲哉！且夫住持以代例稱，所以序道統者也。皮既不存，毛將安附？故今續入者，上不嗣代，下不系年。</p>

<ul class="">
<li><p style="margin-left:1em">住持萃峯、道樑師</p>
</li>

<li><p style="margin-left:1em">住持小山、道立師</p>
</li>

<li><p style="margin-left:1em">住持繼泉、德孚師</p>
</li>

<li><p style="margin-left:1em">住持仰峯、承明師</p>
</li>

<li><p style="margin-left:1em">住持雲堂、德洪師</p>
</li>

<li><p style="margin-left:1em">住持南溪、道柯師</p>
</li>

<li><p style="margin-left:1em">住持竹亭、圓逕師</p>
</li>

<li><p style="margin-left:1em">住持明菴、圓日師</p>
</li>

<li><p style="margin-left:1em">住持雲池、圓逸師</p>
</li>

<li><p style="margin-left:1em">住持無塵、明遠師</p>
</li>

<li><p style="margin-left:1em">住持紹峯、祖玉師</p>
</li>

<li><p style="margin-left:1em">住持敬坡、真宰師</p>
</li>

<li><p style="margin-left:1em">住持愛雲、意奎師</p>
</li>

<li><p style="margin-left:1em">住持雲泉、真諒師</p>
</li>

<li><p style="margin-left:1em">住持伴雲、諸香師</p>
</li>

<li><p style="margin-left:1em">住持厚泉、明信師</p>
</li>

<li><p style="margin-left:1em">住持心宇、明機師</p>
</li>

<li><p style="margin-left:1em">住持潮音、海瑞師</p>
</li>

<li><p style="margin-left:1em">住持心臺、萬靈師</p>
</li>

<li><p style="margin-left:1em">住持玉岑、世高師</p>
</li>

<li><p style="margin-left:1em">住持萃吾、興美師</p>
</li>

<li><p style="margin-left:1em">住持旨玄、寂嘉師</p>
</li>

<li><p style="margin-left:1em">住持易菴、如貿師</p>
</li>

<li><p style="margin-left:1em">住持文宇、寂纓師</p>
</li>

<li><p style="margin-left:1em">住持奇峯、照珍師</p>
</li>

<li><p style="margin-left:1em">住持春山、萬富師</p>
</li>

<li><p style="margin-left:1em">住持印中、照本師</p>
</li>

<li><p style="margin-left:1em">住持寄竺、寂瑜師</p>
</li>

<li><p style="margin-left:1em">住持本空、續藴師</p>
</li>

<li><p style="margin-left:1em">住持道微、本初師</p>
</li>

<li><p style="margin-left:1em">住持心凝、通藏師</p>
</li>

<li><p style="margin-left:1em">住持心融、續元師</p>
</li>

<li><p style="margin-left:1em">住持印峯、心授師</p>
</li>

<li><p style="margin-left:1em">住持了因、源汶師</p>
</li>

<li><p style="margin-left:1em">住持信如、寂徵師</p>
</li>

<li><p style="margin-left:1em">住持兆初、本一師</p>
</li>
</ul></div></div>
<div class='div-other'><a id='mulu51' />
<p class='h2'>列傳</p>
<div class='div-other'><a id='mulu52' />
<p class='h3'>五季</p>
<div class='div-other'><a id='mulu53' />
<p class='h4'>道翊法師</p><p style="margin-left:0em;text-indent:2em">當陽侯杜公之子，出家於終南山翠微寺。晉天福四年，入天竺佛國山，止息西峯之隈，誅茅結庵，精修淨慮。夜則高擊齋魚，經行五峯之顛，衝冒雺霧霜霰，不避豺虎。絕無徒侶，多歷年所，遂致然超悟，乃屏息止觀，休糧入定者久之。一夕，忽見山麓火光燭霄，師禱於天，即擲錫空中。詰旦，果得異木浮水面，錫卓其上，異香襲人。攜委雕鑾匠氏孔仁謙剖之，得大士像，宛然天成，不假刻削。歸菴中，多獲靈感。師夢白衣人曰：「明日，僧從勳自洛陽來，隨身有古佛舍利，當求之。」已而僧果至，求得之，納於像之頂門，靈感異著。師與兄道宣、弟道定偕入杭。後宣為南山六通寺律師，定為法相始祖，時號僧中三鳳云。</p>
</div></div>
<div class='div-other'><a id='mulu54' />
<p class='h3'>宋</p>
<div class='div-other'><a id='mulu55' />
<p class='h4'>南屏梵臻法師</p><p style="margin-left:0em;text-indent:2em">錢塘人，傳四明法智之道。初住金山龍游。侍講吳公倅都聞師名，革興教禪，居請主之，學者朋來。師每講次，會文集義，貫穿始終，浙西台學大振自南屏始。嘗述二偈贊《妙宗鈔》曰：</p>
<p style="margin-left:0em;text-indent:0em;" class="lg-abnormal"><div class='lg-row'>佛許六即辨　蛣蜣何不通　知一不知二　失西又失東</div>
</p><p style="margin-left:0em;text-indent:0em;" class="lg-abnormal"><div class='lg-row'>三千若果成　一切皆常樂</div>
<div class='lg-row'>蛣蜣不究竟　諸佛斷性惡</div>
</p><p style="margin-left:0em;text-indent:2em">後與淨覺岳公辨教門，陳詞有司，乞築高臺、竪赤旛，倣酉竺聖師與外道角勝；以幡標顯處，義墮者斷首截舌懸之。府尹杜而不從，聞者凜然。初吳公多於休沐請講，盛服止閫外；師未登座，不輒入。東坡云：「與師語羣集，有所遺忘；師則應口誦之，亹亹不休。」東坡答辨才文，云「講有辨臻」，即為師。崇寧中，諡實相。</p>
</div>
<div class='div-other'><a id='mulu56' />
<p class='h4'>宋辨才法師</p><p style="margin-left:0em;text-indent:2em">名元淨，字無象，俗徐氏，郡之於潛人。客有過其舍者曰：「嘉氣上騰，當生奇男。」既生，左肩一肉起，如袈裟條，八十一日乃沒。伯祖異之曰：「宿世沙門，必使事佛。」八十一者，殆其算歟。及師之終，果符其數。十歲出家，每見講座輒曰：「吾願登此說法度人。」十八就學於慈雲，不數年而齒高弟。後聞明智講止觀方便五緣，曰：「《淨名》所謂以一食施一切，供養諸佛及賢聖，然後可食。此一方便也。」師悟曰：「今乃知色香味觸本具第一義諦。」因泣下如雨。自是遇物無非法界。代講十五年，杭守呂臻請住大悲閣。嚴設戒律，其徒畏愛。臻為請錫紫衣、「辨才」之號。七年，翰林沈遘撫杭，為上竺本觀音道場，以音聲為佛事者，非禪那居，乃請師居之。鑿山增石，廣聚學徒，教苑之盛，魁於二浙。熙寧三年，杭守祖無擇坐獄於檇李，師以鑄鐘例被追辨，幸而得釋。寓止真如蘭若，擬金錍，設問答，述圓事理說，發明祖意之妙。元豐元年，有利山施資之厚者，倚權以奪之，眾亦隨散。逾年，其人以敗聞，朝廷復[田/廾]師，眾復大集。清獻趙公抃與師為世外友，為之贊曰：</p>
<p style="margin-left:0em;text-indent:0em;" class="lg-abnormal"><div class='lg-row'>師去天竺　山空鬼哭　天竺師歸　道場重輝</div>
</p><p style="margin-left:0em;text-indent:2em">東坡寄詩云：</p>
<p style="margin-left:0em;text-indent:0em;" class="lg-abnormal"><div class='lg-row'>道人出山去　山色如死灰　白雲不解笑　青松有餘哀</div>
<div class='lg-row'>忽聞道人歸　鳥語山容開</div>
</p><p style="margin-left:0em;text-indent:2em">三年，復謝去，居南山之龍井，士庶爭為築室，遂成蘭若。六年，太守鄧伯温請居南屏。越明年，復歸龍井。時天竺靈山虛席，師以慈雲師祖道場，俯就眾請。及月餘，於禪定中見金甲神跪前曰：「法師於此舊無緣，不宜久住。」既奉冥告，還龍井。元祐四年，蘇公軾治杭，子迨生四歲不能行，請師落髮摩頂，數日即善步。有詩云：「師來為摩頂，起走趁奔鹿。」師將示寂，乃入方圓菴晏坐，謝賓客，止言語、飲食。招參寥子，告之曰：「吾淨業將成，若七日無障，吾願遂矣。」至七日，出偈告眾，右脇吉祥而卧，奄然順寂，時元祐六年九月晦日也。塔成，弟子懷楚詣汝陰，請志於東坡。坡命子由為之銘，復作文託參寥子以祭之。師焚指供佛，左三右二。有欲效之者，師止之曰：「如我乃可。」修西方淨業，未嘗須臾廢。或禱大士求放光，光即隨現。沙門熙仲對食，視師眉間有光，遽起攬之，得舍利數粒，後人嘗於卧處得之。嘉興令陶彖有子得魅疾，祝之即愈。諸暨陳氏久患心疾，漫不知人；警以微言，醒然而悟。布衣李生久習禪觀，辨而無行，欲從師出家；東坡為之請，未言其名，力拒不許，若先知然。秀州狂僧號回頭，以左道惑眾，宣言欲建大塔為吳人植福，施者雲委。以師不可欺，憚於入杭。先遣使以錢十萬供僧，師答曰：「承以建塔淨財，欲飯僧，教有明文，不許互用。」狂人大慙而止。</p>
</div>
<div class='div-other'><a id='mulu57' />
<p class='h4'>法照用文法師</p></div>
<div class='div-other'><a id='mulu58' />
<p class='h4'>慈辯從諫法師</p><p style="margin-left:0em;text-indent:2em">處士松陽毛氏子，幼見佛經輒能自誦，父曰：「再來人也。」年十九歲試《法華經》得度，即謁上竺辨才，夙夜聽習。復往依南屏，於金山問辯如流。南屏歎曰：「吾道由子而行也。」熙寧中，講於明慶，徒眾日蕃，乃遷淨住。元豐初，處人建壽聖，迎居之。越三年，辨才主南屏，自以年老，屈師首眾。嗣歲，舉以自代。元祐五年，上竺虛席，辨才囑郡守蒲宗孟曰：「靈感勝迹，非從諫不能當。」郡用其說，復為奏賜「慈辨」之號。義天僧統自高麗來求法，郡以師應命。乃求鑪拂傳衣，即詣智者塔，誓之曰：「已傳慈辯法師教觀，還國流通，乞賜冥護。」既歸，乃建剎立像，尊為始祖。大觀二年辭歸，壽聖之門學車溪、普明等十人，詣師省候。師曰：「諸子遠至，後會無期；老僧不如乘興便行。」遂沐浴更衣，升座說法，書偈，安坐而逝。葬全身於受業。</p>
</div>
<div class='div-other'><a id='mulu59' />
<p class='h4'>圓悟思尚法師</p><p style="margin-left:0em;text-indent:2em">早從淨慧，妙盡其道。政和元年，詔居上竺，賜號「圓悟」，講說簡明，學者咸仰。嘗曰：「吾宗義學也，不旁通儒典。而事講業者，吾恐未盡其義。苟義有未盡，其意何所在？得意忘言，自是成學之人。若初心向學，須先尋文義可也。」</p>
</div>
<div class='div-other'><a id='mulu60' />
<p class='h4'>宣梵嗣珍法師</p><p style="margin-left:0em;text-indent:2em">政和五年，居觀堂。時徽猷閣侍制李偃知杭州，入山訪之。適師下山而遇諸途，即植杖立談，忘日之既夕也。因建「植杖亭」，以志其處。師喜著屐，嘗搆精舍於西峯，石磴紆盤，出入每三休焉。謂人曰：「昔謝安石隱東山，嘗攜二妓游薔薇洞。吾以松竹為薔薇，歲寒青青，卒無開落；以白雲、明月為二妓，空色兩忘，吾何忝安石哉！」爰搆亭逕之半，曰「謝屐」，以志所好。</p>
</div>
<div class='div-other'><a id='mulu61' />
<p class='h4'>慧覺齊玉法師</p><p style="margin-left:0em;text-indent:2em">霅川人，尚書莫公支子也。早親釋學，日記數千言。始參祥符神智，後依慧辨。一日，赴僧次，辭遜之。或問其故，答曰：「誠不欲以五千之利，而喪一日之功。」慈辨得通相三觀之旨，祕不肯說；師屢叩不已，乃於密室跪鑪以授。初出居苕溪寶藏，每於歲終，大興淨業之社。遷橫山，立丈六像，率道俗修行。中夜告眾曰：「我輩未念佛時，心隨塵境，作諸不善。犯一吉羅，尚受九百千歲地獄之苦，況犯篇聚重罪乎！今若念佛，則可一念能減八十億刼生死之罪。況又父母生我，令我出家，理當度脫，以報重恩。今若破戒墜陷，則父母聞之豈不失望？」大眾聞之，無不傾誠懺悔，舉身自撲，至損額失聲者。宣和六年，遷居上竺。先是，慈辨之去，繼之者或不振，學徒謀曰：「得五公乃興。」郡守翁彥國聞之，乃具禮以迎。講道敷化，不異慈辨。嘗中夜頂像行道，一僧失規，責之曰：「汝無知，乃畜生耳！」已而悔曰：「彼雖不肖，罵為畜生，有玷三寶。」自是三年對佛悔過。建炎元年秋，謂首座修慧曰：「吾牀前夕寶塔現。」慧曰：「流通《法華》之瑞證也。」師曰：「所願見阿彌陀佛耳。」即集眾念佛。頃之，舉首加敬曰：「佛已來接也。」端坐合掌而化。葬於山西草堂之側，諡妙辨，塔曰慧寂。門弟傳教者，密印修慧等二十人。所著《普賢行法經疏》及自釋《祖源記》、《無量經疏》、《雜諸記》、《安般守尊法門》、《尊勝懺法》。</p>
</div>
<div class='div-other'><a id='mulu62' />
<p class='h4'>普明如靖法師</p><p style="margin-left:0em;text-indent:2em">早入慈辨室。杭人有以私憾害其兄者，後深知悔，以問一律師，答之曰：「殺人償命，何足為問？」其人即投西湖而死，欲償兄命，免為後怨。既不見鬼，反悔投水。因眾人入雷峯受戒，鬼隨以入。聞戒師說，人造罪許懺悔。其鬼乃怒律師，早知可懺，必不投水。日夜隨律師索命。語以修薦，百方皆辭。久而言曰：「為我請靖佛子施大乘戒，則可脫。」及為授戒法，乃見形，致謝而去。後主覺悟，學徒雲擁。惟一室空閉，云有惡鬼居之。師中夜入室坐禪，忽聞哮吼，見一人頭飛走地上，俄化為人。師謂之曰：「汝何得擾人？」鬼曰：「凡出見人，本欲求度；人見自畏，非擾之也。」師乃為設法授戒，語之曰：「汝可入吾袖。」鬼即如教。覺重甚，攜至中林放之，化成天人，殷勤謝師，飛空而沒。建炎二年，遷上竺。初是有為鳴童卦者，或以上竺住持為問，童云：「待問土地。」良久曰：「今早天符已下請靖法師矣。」閱月而師至。三年十一月，金虜破杭。師預感夢，知此山戹運不可免，語其徒令避去。及虜至，或謂可以禮迓，即聲鐘集眾。虜疑其將抗<span class='corr'>己</span>，放兵大掠，火其廬而去。</p>
</div>
<div class='div-other'><a id='mulu63' />
<p class='h4'>佛照智堅法師</p></div>
<div class='div-other'><a id='mulu64' />
<p class='h4'>圓通應如法師</p><p style="margin-left:0em;text-indent:2em">婺之浦江人，姓胡。幼默記多聞，尤善持論。來學上竺，慈辨深器之。嘗往靈山訪同志，出六能義，反覆辨詰，彼義墮負。師即揭竿繫帛，謂之西竺破敵則竪勝幡。道場降魔，亦表勝相；今法戰既勝，當揭一竿。人畏其烈，目之虎子。初，慈辨得南屏通相三觀之旨，祕不授人。玉慧覺祈請尤力，許子夜為密說。師即知之，陟梯揭瓦，伏身竊聽；飛雪翻空，背若被鎧。旦白慈辨曰：「我於通<span class='corr'>相</span>三觀若有冥授。」即錄其言以示一眾。慈辨怒曰：「應如盜法！」紹聖初，主越之圓通，嘗因講散，謂侍者曰：「今日東風吹，教法過浙西去，使眼中有耳者，得以有聞。」師三十歲便亡卷，每臨座，侍者供講袠以俟。紹興三年，遷上竺。兀朮焚蕩之餘，唯存藏室。有勸他人營建者，師曰：「我但流通大法耳，他日自有修造者至。」及師亡，普覺、惟日果以繼席興土木事。五年九月，車駕臨幸大士殿，師奏對若流，上喜，賜萬歲香山以供大士。師不尚著述，嘗以偈示人曰：</p>
<p style="margin-left:0em;text-indent:0em;" class="lg-abnormal"><div class='lg-row'>吾傳智者　一性之宗</div>
<div class='lg-row'>三千實相　妙空假中　一念法界　生佛體同　凡聖一如　善惡理融　毗盧身上　湛若虛空</div>
<div class='lg-row'>達斯旨者　法法圓通　左之右之　受用無窮</div>
</p><p style="margin-left:0em;text-indent:2em">山家稱如虎者三人：神照本如、四明道如及師也。一夕，別大眾，歸寢而終。塔於寺西北隅。嗣法崇先、懷志、白蓮、慧仙，皆足世其業。師有教義，名《指難集》。</p>
</div></div></div></div>
<p class='juan'>上天竺講寺志卷三終</p>
</div><!-- end of div[@id='body'] -->
</body></html>