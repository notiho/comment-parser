<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>杭州上天竺講寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu813' />
<p class='juan'>杭州上天竺講寺志卷之十五</p><p class="byline">天目山三學學人廣賓纂</p>
<div class='div-other'><a id='mulu814' />
<p class='h1'>詩文紀述品</p>
<div class='div-other'><a id='mulu815' />
<p class='h2'>書</p>
<div class='div-other'><a id='mulu816' /><p style="margin-left:0em;text-indent:2em">宋蘇軾〈與辯才法師書〉曰：</p>
<p style="margin-left:0em;text-indent:2em">某向與兒子竺僧（名迨），於觀音前剃落，權寄緇褐。去歲明堂恩，<span class='corr'>已</span>奏授承務，謹與<span class='corr'>買</span>得度牒一道，以贖此子。今附趙君齎納，取老師意，剃度一人。仍告於觀音前，略祝願過。悚息，悚息。</p>
<p style="margin-left:0em;text-indent:2em">又書：</p>
<p style="margin-left:0em;text-indent:2em">某有少微願，須至仰煩，切料慈照必不見罪。某與舍弟某，捨絹一百疋，奉為先君（覇州文安縣主簿，累贈中大夫）、某先妣（武昌郡太君程氏），造地藏菩薩一尊，及座及侍者二人。菩薩身之大小，如中人形，所費盡以此絹而已。若錢少，即省鏤刻之工可也。乞為指揮選匠便造，造成示及，專求便舡迎取，欲京師寺中供養也。煩勞神用，愧悚不已。</p>
<p style="margin-left:0em;text-indent:2em">又書：</p>
<p style="margin-left:0em;text-indent:2em">別來思仰日深，比日道體何如？某幸於<span class='corr'>鬧</span>中抽頭，得此閑郡。雖未能超然遠引，亦退老之漸也。思企吳越諸道友及江山之勝，不去心。或更<span class='corr'>送</span>老請會稽一次，老師必能為此一郡道俗少留山中，勿便歸安養；不肖更得少接清游，何幸如之。千萬保愛。</p>
</div>
<div class='div-other'><a id='mulu817' /><p style="margin-left:0em;text-indent:2em">錢塘釋永頤，號雲泉，杭之耆宿也。淳祐十年冬十一月，聞上竺佛光法師，以左藏薛師普<span class='corr'>占</span>廨院欲作廳，佛光勿許，輒渡江東歸。頤甚高之，遺書慰曰：「公幡然高舉佛祖，所謂毋自辱也。顧戀乎何有？昌黎公所譏『語刺刺不能休』者，當愧死矣。」</p>
</div>
<div class='div-other'><a id='mulu818' /><p style="margin-left:0em;text-indent:2em">皇明蜀王〈奉僧錄司存翁致仕還天竺書〉曰：</p>
<p style="margin-left:0em;text-indent:2em">近日天禧方丈與大蘆長老書，一觀，知和尚謝事居閑，予乃甚喜。和尚進退出處之際，亦無愧於前修也，後生奔競之風可少戢矣。若非肉身大士乘悲輪來整宗綱，其孰能與於此？《觀經》一卷并祖師語錄之類，則於法施豈淺淺哉？見日軒詩，同諸老作；序則濬公作；賦則和尚作也。</p>
</div>
<div class='div-other'><a id='mulu819' /><p style="margin-left:0em;text-indent:2em">潭王梓〈致存翁禪師書〉曰：</p>
<p style="margin-left:0em;text-indent:2em">奉問存翁和尚法几。不奉殊勝之談，三載於兹，嚮注之誠，與日俱積。疇昔龍河之上獲親几杖，深沐開誨；得以蕩滌瑕垢，銷融塵滓，迨今不忘。不穀居湘中，為況頗適；但風壤遐僻，禪林蕭索，遠近無與語，令人憒憒。惟師學問宏深，筆力滂沛，片文隻字，足以驚風泣鬼；劉牆屈壘，殆不敢當，敬羨，敬羨！近搆四暢亭，以娛閒適性。欲煩師作一賦，以張大之。即為下筆，慰此懸想之情，至幸，至幸！春暄加愛，不具。</p>
<p style="margin-left:0em;text-indent:2em">又書曰：</p>
<p style="margin-left:0em;text-indent:2em">梓端肅奉書。存翁本師和尚法席：使京人回，承翰墨，法體康健。且辱品題四暢，文彩豐縟，三復敬羨。再欲干作〈沖漠齋記〉，幸勿我靳。曹國公想時接談，笑望一詩，為沖漠之光，仍自祕用圖書為圭。全室同菴昨罹回祿之恐，比想安佳，俱求題詠。同菴自別來，未嘗有片文隻字見及，其棄我耶？一初講經，必能同賦天台聖像。望借真一觀，即當返璧。前託揮掃卷軸，付回是幸。進首座來，隨菴惠詩文并清貺，足紉遠情。區區僻處遐壤，思欲與諸禪伯如曩時清談擬接，邈不可得，良增慨歎。不及一一奉書，例望道意，伏暑保愛，不具。</p>
<p style="margin-left:2em">梓端肅書</p>
</div>
<div class='div-other'><a id='mulu820' /><p style="margin-left:0em;text-indent:2em">存翁大師〈與雲峯禪師書〉曰：</p>
<p style="margin-left:0em;text-indent:2em">西丘一拜顏色，飫我以清供，贐我以善言，如寢而醒，如病而藥，使人身輕欲飛，如在四禪。內苑不知有徒旅之艱，劻勷之變也，歆羨，歆羨！厥後從者回霅，賤迹亦繼踵僻居，日修念佛三昧，結淨土緣，作清泰歸計耳，餘無足為長者道也。持誦之隙，忽我清容老人下顧，首詢和尚動靜均適，甚慰。洊出教命展誦，如對眉宇。且論及為教門一行，不覺愧浮於面。蓋以和尚才學之優，德望之重，況今當道多其故舊，必能與吾清容出隻手，以扶斯宗欲墜之緒。則像季之士皆承公等之賜，而區區山澤槁朽得沾餘潤，幸莫大焉。至叩至禱，惟慈諒，不備。</p>
</div>
<div class='div-other'><a id='mulu821' /><p style="margin-left:0em;text-indent:2em">虞稽勳淳熙〈與堅、遜、泉等續成殿事書〉曰：</p>
<p style="margin-left:0em;text-indent:2em">不佞扶疾入山，屈十四上人同集雲中，五體投地，為大士請汔殿功。此膝不屈於人久矣。敬十四上人發心蓋愆，凡佛菩薩而機公悔心，自蓋其愆，亦佛菩薩之流也。承金諾，一一書紳，一一必求若金口中出。直至冬月，特書貞珉而後滿此願耳。峪口聞村民喧喧，競趣天龍，則天竺香煙淡，幸及時竭力勸募，速踐前盟，至望至懇。倘有一人先私後公，暗打退鼓，欺護伽藍神而不靈者，必借寶杵於當道。彼能給示，豈不能用法乎？況冥冥中更有陰譴在耶！謹於家所供佛菩薩前，復五體投地以請。</p>
</div>
<div class='div-other'><a id='mulu822' /><p style="margin-left:0em;text-indent:2em">撫臺思恂喻公〈與住持初道微書〉曰：</p>
<p style="margin-left:0em;text-indent:2em">前嘉興署中，已煩師遠顧，並承惠小兒衲衣。因恐禪師尚欲浮杯相送，故積忱猶未展耳。今不意起行倐迫，上月廿八午刻登舟解纜，隨於廿九交代，即鼓櫂而南；此別宗風，知是何年晤敘？小兒將已三月，漸知嬉笑。惟禪師保重，有便寄我一字，以慰山林老懷是望。外覺溥年又幼穉，並囑時時看撫為幸。其前所需對聯，容方中軍送役京口。回時封寄，此不既。</p>
<p style="margin-left:0em;text-indent:2em">又與住持道微書曰：</p>
<p style="margin-left:0em;text-indent:2em">別近四年，企慕甚切。遙想老師禪定之餘，或亦相念。第不識佛印、東坡，何日再得促膝談無上諦也。去歲特發兩价，詣大士前進香，迄今年餘，竟未旋里。兹二月十九，又遇菩薩誕辰，敬拜家力，虔賚一瓣，代賤父子恭叩寶蓮之下，伏祈老師焚宣鄙悃為囑。至小兒歲已七週，神氣壯健，知識大開，四五月間將入家塾學讀父書矣。知老師所欲亟聞，敬此附報。高徒近日經學大進否？及時參禪念佛，光陰不可虛度，惟老師留神教之。若不佞歸田三載，眠食尚健，恐終老樵漁於峩山錦水間耳。老師審時度勢，亦有心懸廊廟之身者乎？呵呵。餘不盡。外具薄儀，奉賢師徒引意。蓋因寇氛未靖，道涂多梗，不能擕禮物也。</p>
<p style="margin-left:2em">仲春十二日，恂載頓首</p>
</div></div>
<div class='div-other'><a id='mulu823' />
<p class='h2'>劄</p>
<div class='div-other'><a id='mulu824' /><p style="margin-left:0em;text-indent:2em">宋僧錄若訥法師〈請試經度僧劄子〉曰：</p>
<p style="margin-left:0em;text-indent:2em">洪惟聖朝，遵用唐制，立試經度僧之科。竊詳大宋《高僧傳》、洪覺範《僧寶傳》所載，自建隆開國至於南渡，名德高行，皆先策試《法華》，然後得度。以由此經是如來出世一化之妙唱，羣生之宗趣。帙惟七卷，繁簡適中，故學者誦習無過與不及之患。自唐至今五百年來，昭垂令典，雖下及萬世，可舉而行，唐世之式遠矣。及我朝而甚詳，如文瑩《湘山錄》載，國初潭州僧童試經，此州郡比試也。歐陽《歸田錄》載，執政宋綬、夏竦同試童行，此朝廷開試也。若《僧史略》載，朱梁時不許私度，願出家者入京比試。竊詳三書之意，當是天下童行先就州郡，試中然後入京。執政開場親監覆試，第名奏上，乃下祠部給牒。若特詔疏恩，如建隆八千僧，太平普度十七萬，則又不在試經之限。或謂有虧國用者，則將對之曰：「但於每歲以千牒為試經之擬，即以千牒之資均於餘牒，俾不能誦經而裕於財者亦得求度，厥全天下僧冗矣。」試經以行古道，貴牒以限常人，誠足以復祖宗之成法，救末流之冗弊也。</p>
</div></div>
<div class='div-other'><a id='mulu825' />
<p class='h2'>疏</p>
<div class='div-other'><a id='mulu826' /><p style="margin-left:0em;text-indent:2em">宋丁晉公〈上竺飯僧疏〉曰：</p>
<p style="margin-left:0em;text-indent:2em">佛隨徧智，道育羣生，凡欲救於顛危，必預祈於景貺。某白衣干祿，叨<span class='corr'>冢</span>宰之重權；丹陛宣恩，忝先皇之優渥。補仲山之衮，曲盡巧心；和傅說之羹，難調眾口。嘗於安寢，忽夢清容。妙訓泠泠，俾塵心之早悟；真機隱隱，恨凡劣以何知。蓋眾怒羣猜，時乖運舛；害至禍臨而莫測，黨成災及以非常。黜向西京，感聖慈而寬宥；竄於南裔，當忠憲以甘心。咎實自貽，業非他作。念一家之散失，望萬里以何歸？既為負國之臣，永絕經邦之術。程由湘漢，道假靈山。正當煩惱之身，忽接清涼之眾，方知富貴難保始終。特思皈命，恭發精虔；寅施白金，爭羞青飯。延苾蒭之高德，答庇佑之深慈。冀保此微行，乞無他患。伏願天囘睿眷，澤賜下流。免置邊陲，白日便同於鬼趣；賜歸中夏，黃泉再感於天恩。敢罄丹忱，永繄法力。</p>
</div>
<div class='div-other'><a id='mulu827' /><p style="margin-left:0em;text-indent:2em">宋靈隱書記道濟〈化天竺大路疏〉曰：</p>
<p style="margin-left:0em;text-indent:2em">一條滑路，堂堂直透長安；九里松關，蕩蕩平超佛國。腳跟有礙，未免遲疑；眼底無私，方為平穩。斷羊腸曲折之崖，履龜背坦夷之路。江山聚勝，人行翡翠途中；車馬交馳，身在畫圖影裏。請題椽筆，為注芳銜。</p>
</div>
<div class='div-other'><a id='mulu828' /><p style="margin-left:0em;text-indent:2em">明九臯聲法師撰〈日彰儞法師住持上竺江湖疏〉曰：</p>
<p style="margin-left:0em;text-indent:2em">負天下之重名，才可託寄；交一國之善士，尚論古人。傳佛心印，豈細事哉？修我友盟，所深望也。某海月辯才之流亞，慧光圓悟之重來。未嘗對御以談玄，彈指喧殿；及殆敷文而載道，肆筆成書。萬流仰海而會同，片玉在山而皆潤。以雷鳴夏，若歲有秋。尚期乘白雲而遊帝鄉，毋忘見明月而思故國。允矣東南之師表，再造圓宗；隱然教法之長城，一匡象運。願弘法施，副我深期。</p>
</div>
<div class='div-other'><a id='mulu829' /><p style="margin-left:0em;text-indent:2em">又〈雲谷臻法師住持上竺江湖疏〉曰：</p>
<p style="margin-left:0em;text-indent:2em">黃河決崑崙而東注，水會其源；天台兼定慧而雙弘，道臻於極。自非得一代人才之選，何以居中朝師法之尊？彼方對<span class='corr'>己</span>以自私，賴此達人而大觀。允符物論，簡在帝心。某道重王臣，化行吳越。文如圓岳，詞如休<span class='corr'>己</span>，可追配於古人；教有辨臻，文有璉崇，將復見於今日。蓋剡源之五世，疑南屏之再來。攜香煙自天上來歸，操玄印據白雲深處。蓋十方通為化境，會九流同入圓宗。梧桐生而鳳凰鳴，世其昌矣；日月出而爝火息，人皆仰之。欽動三宗，力扶末運。</p>
</div>
<div class='div-other'><a id='mulu830' /><p style="margin-left:0em;text-indent:2em">國朝宗泐撰〈日彰儞法師住持上竺諸山山門疏〉曰：</p>
<p style="margin-left:0em;text-indent:2em">宗師負大法之重，遁跡非高；人才為當世之賢，超遷不次。雖用舍無關於我，而出處故有其時。某物外通才，法中偉器。入慧光室而味甘露，洞開真源；承五色照以館鴻臚，發明奧義。與其化行中吳之久，孰若位冠五山之雄？妙演一乘，非藏非通非別；互明三觀，即空即假即中。況竹屋有先人敝廬，而白雲乃昔年分座。載脂載舝，早駕指南之車；將將翔，願接埀雲之翼。共扶末運，敢不同心？</p>
<p style="margin-left:0em;text-indent:2em">又曰：</p>
<p style="margin-left:0em;text-indent:2em">翊祖高行絕塵，始現普門境界；辨才碩德邁眾，肇開教海淵源。從兹冠冕諸宗，仰止風規百世。代多作者，今見其人。某器宇恢弘，才學優贍。明宗辯旨，孰能相抗？立幡赴詔講經，何異忘言揮尺？況教府委宗極之重，而吾徒得北道之賢。由梁甫登泰山，諸岸在下；駕大車歸寶所，家業斯存。觀四象之機宜，闡一代之時教。桂子月中落，分來鷲嶺清香；鳥語山容開，坐見白雲深處。一音普被，萬壽無期。</p>
</div>
<div class='div-other'><a id='mulu831' />
<p class='h3'>釋行鎡：刻存翁文集募疏</p><p style="margin-left:0em;text-indent:2em">伏以四象二儀，乾稱父，坤稱母；三綱九法，車同軌，書同文。攻諸聖賢之言，始於經綸之義。紀述必錄，語言可無。有如存翁之賢，是乃教門之傑。五十年碩德，以無素餐；數百篇文章，幸有青眼。況宋學士為之賞歎，而徐大章重以服膺。由學博而識明，致理長而辭贍。空韓柳歐蘇四家之糟粕，泝晉唐秦漢千載之淵源。挫古今於筆端，籠天地於形內。與其匵藴山中，曷若版行天下？大書深刻，見本他如讀家書；造境即中，想師儀猶觀掌果。凡膺顏模之重望，盍念手澤之難聞？拔一毛而弗為，徒有噬臍之歎：揮千金而不吝，便成鼓掌之資。謹疏。</p>
</div>
<div class='div-other'><a id='mulu832' /><p style="margin-left:0em;text-indent:2em">萬歷初，上天竺募修補藏經疏曰：</p>
<p style="margin-left:0em;text-indent:2em">摩詰之不二法門，示疾必因人有問；達摩之不立文字，安心非緘口無言。故經律論，三藏之別名；為戒定慧，諸根之異等。即規矩以為方圓，大匠有教人之定法；舍筌罝而求魚兔，學人昧入道之先機。欲登諸佛之道場，思續正宗之慧命，貴因文而悟道，必得意而忘言也。顧兹天竺名山，業奉朝廷寶藏。牙籤犀軸，王言絢玉簡以昭回；鳳彩龍章，聖教燦瑤編而煥發。奈何歲月既久，不免蠧魚交侵。碎金不止二三，完璧僅存六七。念國璽之全書既毁，矢山門之缺典重新。先須有餘之財，庶補不足之數。遍叩高賢，共成勝事。一卷兩卷，請隨緣而繕寫；三函四函，更量力以助裝。片言逾九鼎，頓令再轉法輪；一字千金，定見同栽福果。謹疏。</p>
</div></div>
<div class='div-other'><a id='mulu833' />
<p class='h2'>贊</p>
<div class='div-other'><a id='mulu834' />
<p class='h3'>宋．蘇子瞻：辯才大師贊有序</p><p style="margin-left:0em;text-indent:2em">余頃年嘗聞妙法於辯才老師，今見其畫像，乃以所聞者贊之。</p>
<p style="margin-left:0em;text-indent:0em;" class="lg-abnormal"><div class='lg-row'>即之浮雲無窮　去之明月皆同　欲知明月所在　在汝吐霧之中</div>
</p></div>
<div class='div-other'><a id='mulu835' />
<p class='h3'>明．曹國公景隆：贊存翁大師像</p><p style="margin-left:0em;text-indent:0em;" class="lg-abnormal"><div class='lg-row'>充然之容　粹然之質　學富而豐　材大而碩</div>
<div class='lg-row'>親承綸綍之音　屢賜天廚之食　其靜也孰窺其源　其動也莫辯其迹　所以領昭代之教宗　為叢林之柱石者也</div>
</p></div>
<div class='div-other'><a id='mulu836' />
<p class='h3'>明．少師道衍：小像自贊</p><p style="margin-left:0em;text-indent:0em;" class="lg-abnormal"><div class='lg-row'>富貴舌探刀上蜜　功名手摸水中天　山林鍾鼎元無二　萬事從寬且坐禪</div>
</p></div></div>
<div class='div-other'><a id='mulu837' />
<p class='h2'>銘</p>
<div class='div-other'><a id='mulu838' /><p style="margin-left:0em;text-indent:2em">宋，辯才法師〈心師銘〉曰：</p>
<p style="margin-left:0em;text-indent:0em;" class="lg-abnormal"><div class='lg-row'>咄哉此身　爾生何為　資之以食　覆之以衣　處之以室　病之以醫</div>
<div class='lg-row'>百事將養　一時不虧　殊不知恩　反生怨違　四大互惱　五臟相推　此身無常　一息別離</div>
<div class='lg-row'>此身不淨　九孔<span class='corr'>常</span>垂　百千癰疽　一片薄皮　此身可惡　無貪惜之　當使此身　依法修持　三種淨觀　十六思惟</div>
<div class='lg-row'>一行不退　安養西歸　成無上智　是為心師</div>
</p></div>
<div class='div-other'><a id='mulu839' /><p style="margin-left:0em;text-indent:2em">元，笑隱訢禪師為清公〈那伽室銘〉曰：</p>
<p style="margin-left:0em;text-indent:0em;" class="lg-abnormal"><div class='lg-row'>定以制動　不動何定　如太虛空　如大圓鏡</div>
<div class='lg-row'>風動塵起　鳥飛魚泳　種種塵勞　頭頭佛性　非出非入　非假非證　別求玄悟　白日深穽</div>
<div class='lg-row'>當知此室　寂而<span class='corr'>常</span>應　天魔膽落　佛祖乞命　棒喝交馳　春行秋令</div>
</p></div>
<div class='div-other'><a id='mulu840' /><p style="margin-left:0em;text-indent:2em">又作〈天巖銘〉曰：</p>

<div class="lg regular" style="margin-left:0em;"><div class='lg-row'>維爾之祖　曰東西巖　爾維似之　字以弗慚　巖不絕續　而應無窮　靜而能通　杳而有容</div>
<div class='lg-row'>嗟巖之人　千古一息　不起於座　周乎八極　天花何來　若將我凂　譬如虛空　繪之五彩</div>
<div class='lg-row'>是故智者　讚毁不動　五岳可輕　一芥可重　我銘於巖　傳之無已　識真者誰　惟寒山子</div>
</div></div>
<div class='div-other'><a id='mulu841' /><p style="margin-left:0em;text-indent:2em">明，妙聲法師〈敬修字銘〉曰：</p>
<p style="margin-left:0em;text-indent:0em;" class="lg-abnormal"><div class='lg-row'>敬修之要　存乎厥心　戒謹恐懼　何往勿欽　相在爾室　雖極幽深</div>
<div class='lg-row'>勿二勿欺　上帝汝臨　坐不愧席　寢不慚衾　日慎一日　式昭德音　於穆西聖　誕揚玄風</div>
<div class='lg-row'>一哉心乎　曰此是任　客卿子墨　敢告於司箴</div>
</p></div></div>
<div class='div-other'><a id='mulu842' />
<p class='h2'>序</p>
<div class='div-other'><a id='mulu843' /><p style="margin-left:0em;text-indent:2em">宋，齊玉法師〈四十八願後序〉略文曰：</p>
<p style="margin-left:0em;text-indent:2em">或曰：「淨土乃聖人之權方，所以接鈍根、化凡器也。苟能一超直入如來地，何藉於他力乎？」對曰：「佛世文殊、普賢，滅後馬鳴、龍樹，此土智者、智覺，皆願生淨土，應盡是鈍根乎？釋迦勸父王淨飯并六萬釋種，亦願生淨土，應盡是凡器乎？此等聖賢，應皆不逮今人之利根勝器乎？況若以此為權，指何為實？權實之判，非止一途，自非教眼瞭焉，何以甄別？咨爾有識，當信佛言；招報非輕，切勿容易。」昔孫莘老學士，始以此疑之，因會楊次公主客、王敏仲侍，論道契合，遂釋其疑。故莘老云：「四方言禪者，唯黃檗、慧林為最盛。臨濟之後有慈明，慈明傳江西黃<span class='corr'>檗</span>之道，次公實傳之。雲門之後唯雪竇，雪竇傳懷，懷傳本。本公居慧林時，敏仲早得其法。次公、敏仲皆儒者學禪，得師如此，方且汲汲以淨土為依歸，則知淨土非聖人之權設，真禪侶之棲止也。苟能即心淨土，本性彌陀，生則隨念往生，去則實無所去，則亦焉有彼此之異，而橫相是非於其間也哉？觀夫莘老之言，則信真善<span class='corr'>知</span>識不違佛訓，不欺自心，事理俱圓，實可宗仰。願諸仁者，當以死生大事為心，無以人情取捨自礙。賴如是願力，念阿彌陀佛，發決定信，誠起娑婆險惡之程，作淨土水雲之客；濯足於八種功德池水，掛錫於七重行樹叢林；入清淨海眾中，參彌陀善知識。覽勝境而得不退轉，聞妙法而易悟無生。七寶樓邊，四花池畔，優游泮渙，樂莫大焉。庶以此願為憑，前程定無間阻；苟或謂之不然，則吾末如之何也已。」</p>
</div>
<div class='div-other'><a id='mulu844' /><p style="margin-left:0em;text-indent:2em">慧光訥法師〈教誡新學比丘行護律儀後序〉曰：</p>
<p style="margin-left:0em;text-indent:2em">吾佛詳開道學，深達物機，首令收攝於威儀，畢遂圓成於德業。莫現乎隱，內先戢於狂心；莫顯乎微，外必柔於細行。皆是四儀之素踐，可為百行之先知。非甚高而難行，蓋至明而易見。毫釐致謹，杜橫流於濫觴之初；纖悉加鉶，翦滋蔓於發萌之始。蕪穢都盡，真實獨存。視先代之古賢，意不多讓；俾後生之來彥，思欲相齊。是則代代有承，化化無絕。非止紹終南之芳躅，抑將聯寂默之華輝。坐解脫牀，播真風於百億；注甘露雨，霈慧澤於三千。普令粗暴之庸，同肅安庠之雅。來爾明哲，慎爾攸為。願諸有志，依而行之。俾儀止超倫，生人天之敬仰；佛法住世，為道俗之瞻依。普與同舟，深崇斯道。</p>
</div>
<div class='div-other'><a id='mulu845' /><p style="margin-left:0em;text-indent:2em">我菴法師〈佛祖通載後序〉曰：</p>
<p style="margin-left:0em;text-indent:2em">士也窮日，力事著述，設無禆益於宗教，雖勤何為哉？其有才贍思雅、置辭不苟，縱可傳世，使不涉於道，雖工何取哉？覽觀祥符上《通載》之書，一是銳於輔教者，志亦專矣。然自唐李、五代之倏更，十國之割裂，宋室、遼夏之未混，金源之王北，光嶽既分，域地有限，間有作者，又何從而周歷天下以盡奇觀？故是書之成於萬國同文之日，宜其集全功也。於戲，韙哉！</p>
</div>
<div class='div-other'><a id='mulu846' /><p style="margin-left:0em;text-indent:2em">竺隱道法師〈送如一菴序〉曰：</p>
<p style="margin-left:0em;text-indent:2em">有聰明之姿而無師友之教，非學也；有師友之教而無聰明之姿，亦非學也。噫！學豈易哉？譬夫梓匠輪輿之工，利其斧鋸，正其準繩，善其規矩，不得良材而用之，則巧無所施焉。亦由楩楠<span class='corr'>杞</span>梓之材，其大合抱，其高拂雲，其直如矢，不遇良工而斲之，則器無所成焉。故弟子之於師也，將求碩德而依歸之，雖數百年中，不一二遇焉；師之於弟子也，欲得英才而教育之，雖數百人中，僅三五得焉。具菴法師以天台性具之學，講授東西兩浙之間，逾三十年矣。其登門受業者，蓋不為無人；而於一菴如上人，尤器重之。蓋天姿聰明，勤學問，强記覽；大小教部之文，一目成誦，若宿習然。法師凡有注述，未嘗不與之討論也。間嘗語人曰：「吾家之顏子，其在如乎！」余與具菴同錄僧事於龍河之上，雲間掌教者以一菴補楊林崇壽之虛席。余與其試，文擢為上第。兹將往涖寺事，眾皆曰：「具菴之道東矣！」能言之士咸賦詩以餞。余謂一菴以聰明之姿，得師友之教，學之不已，其所成就，奚止於是哉？昔神照悟經王之旨，傳四明之道，以至於今，山家學者皆宗仰之。今一菴即其名，求其實，焉有不為神照者乎？余特以是期望之，遂為序，弁眾作之篇首云。</p>
</div>
<div class='div-other'><a id='mulu847' /><p style="margin-left:0em;text-indent:2em">又，〈送吉祥海序〉曰：</p>
<p style="margin-left:0em;text-indent:2em">杭之諸剎，星列棋布。若山林城郭，緣江被湖，處處有之。考其年代之久近，自東晉而下，至唐五季、錢氏王吳越時，塔廟林立若植筍。宋南渡，駐蹕為行在所，佛事尤為稱盛焉。興元寺在鳳山之陽，經始為最近。蓋以宋季主嘗夢僧告之曰：「吾有五百徒眾未知攸止，塔以昇元閣處之。」卒為蒙古氏得國之讖。先是，其地有招提，悉歸之內苑。國除改建，復其舊焉。興元，五之一也。前臨大江，後踞重城，吳越江山之勝在几席，為東南之偉觀也。闡揚天台氏性具之道，四方之學者接踵而至，往往來游輒忘返。廢興相尋，曾未幾，向時之所有鞠為黃壤矣。主之者如過客，視傳舍然，不久乃去。業之成壞，漫不為意，況大法弘荷之足憑哉？幸際聖明盛治之世，黼黻像教，都府州邑皆置官以僧，曰錄，曰綱，曰正，曰會。凡其所在寺院虛主席者，慎選老成戒德、為時所重者，以次而補之。時祥海吉公居上竺之板首，真誠有識，眾舉而來京師考試。中第將行，所知者咸贈之以言，而屬予為之序。予惟廢興之數固懸於天，道之隆汙未嘗不在其人也。祥海往矣，當以大法流通為己任，庶不負朝廷護教之心。起先業於已隳，依宏綱於將墜，焉知不在是行也耶？</p>
</div>
<div class='div-other'><a id='mulu848' /><p style="margin-left:0em;text-indent:2em">又，〈送徹自明序〉曰：</p>
<p style="margin-left:0em;text-indent:2em">吾佛氏之教，與王化並行於世，所以使人去惡而就善，薄口體之嗜，絕聲色之娛。非欲以矯異於人，蓋法之所宜然也。故凡游學大叢林者，必先擇師而師之，擇友而友之，然後可覬其成功焉。苟非大叢林，則不能以容眾；非良師善友，則無有講貫之益、薰陶之功。師之視弟子也，猶父之愛其子；弟子之事師也，猶子之孝於父。不以死生遠近二其心，非勉强然，理勢然也。自明徹上人，早從日章法師遊歷，清職於上天竺，山眾多材之。又嘗司懺悔事於雨花尊者之室，聲譽日著。吳郡之柄教者，選補昭慶之虛席，而為法師出世之高弟，人益重其誼焉。彼或以勢驅利誘，雖游從日久，一旦幡然而叛去，略無愧色，其視自明為何如哉？余固知自明可謂不失其所者矣。兹將捧檄往蒞寺事，京都之交遊，能以文言者，咸賦詩以餞，遂特舉其大義而為之序云。</p>
</div>
<div class='div-other'><a id='mulu849' /><p style="margin-left:0em;text-indent:2em">釋妙聲〈送斯道成遊學上天竺序〉曰：</p>
<p style="margin-left:0em;text-indent:2em">上人居東海之濱，通內外學，喜從賢者游。與予遇於具區之上，徵言以為贈。予語之曰：「子亦嘗觀夫水乎？予嘗自具區遵湖而南放，於東澨登垂虹，俯洞庭以臨三江。見汪[濊-止+山]停蓄，震蕩噴薄，彌望數萬頃，包絡三州，浩然巨浸。乃慨然太息，以為天下之水莫此若也。及北浮大江，泝天險，極吳越之交。其潮汐迅悍，猋馳霆擊，神造鬼設，瞬息數千里，莫測源委。於是目眩心掉，赧焉自愧其見之晚也。後觀東海，見江漢百谷之會，日月星辰之所出入，浩浩湯湯與天地混，徒望佯而歎，敞罔自失曰：『嗟夫！水有至於是者乎！向之所見若蹄涔耳，何足以語天下之壯觀哉？』夫吾聖人之道猶大海也，諸子百氏猶江若湖也。人有學聖人之道，遺其大者遠者，而安於小成，是猶習江湖之流，而不知海之大全。其敖然自足也宜哉？孟子曰：『觀於海者難為水，游於聖人之門者難為言。』信夫！今吾子富於春秋，有志於聖人之道，譬諸水焉，固已絕江湖之流，而侵尋乎海矣。果能力學篤行而弗措，吾見其入聖賢之域不難也。東海淨信之堂，有日章法師弘台衡之學。彼上人者，善觀水者也，善言聖人者也。子以吾言訊之，為何如也？」</p>
</div>
<div class='div-other'><a id='mulu850' /><p style="margin-left:0em;text-indent:2em">明楊守陳〈西湖歸隱序〉曰：</p>
<p style="margin-left:0em;text-indent:2em">杭僧綱司都綱性菴大師，今年壽六十又七。一日忽自歎曰：「世氛何溷溷若是也！」遂移文所司致仕。不俟其報，竟超然引去。一時重師之名而年未耄也，相與留之，不聽；四眾走謁而堅留之，又不聽。其有為詠詩、相與歌詠其去，既裝潢成卷。師之上足得度，曰廣嗣，曰琥，曰霑。三上人因得中書舍人王公尹實「西湖歸隱」四篆字，因以名卷，來徵余言序之。余曰：「大師學佛者也，佛之徒以出家名，是以一瓶一錫，到處為家，何有於歸？空虛寂滅，既無所顯，何有於隱？而況西湖煙月水雲之間，不禁朝歌暮宴之樂；世氛固猶溷溷若也，師也歸也隱也何居？」三上人曰：「大師至性圓明，善根夙植。提孩而坐即跏趺，能言而解稱佛號，甫童而懇求出家，其於隱也固其所矣。」是故昔也江湖京闕，杖錫雲遊，遍禮名師，再居名剎。勤心苦行，<span class='corr'>刺</span>血書經，廣敷奧典，啟覺羣迷，興舉墜墮，俾生敬信。師也若云顯矣，迹之云爾，心固隱也。夫何珠淵光媚，蘭谷香披，文辭交來，眾心皈仰。挈法門之領袖，提一郡之宗綱；障波於既放，泯妙化以無功。如是廿年，始終一日。師也若云隱矣，身之云爾，心何嘗不隱也？今也蟬蛻汙泥，風生履舄；託明月以為儔，挾孤雲而遄往；循北山之南叢，睇南山之北陲；遡西湖之游，探天竺之舊業。招呼猿鳥，檢點煙蘿；白石不移，青松如故。錫乃卓而長植，蓋因置而不舉。於是霞嵐喜笑，巖壑回姿；山靈呵禁，龍天護持。師也蓮花刻漏，靜禮六時；金獸吐香，單傳一指。空虛實際，寂感而通。自然心境俱空，出處兩忘，何有於湖山乎哉？</p>
</div>
<div class='div-other'><a id='mulu851' /><p style="margin-left:0em;text-indent:2em">明陶望齡〈普門品序略〉曰：</p>
<p style="margin-left:0em;text-indent:2em">菩薩慈憫羣生，若醫師急病，有瘴鄉焉，則荷囊而馳之；若父慈眾子，有尩劣貪瘁、弱喪久逝者，則亟拊而來之。故世界穢濁，菩薩必入；水火厄難險賊，菩薩必赴；三毒方煽，五慾方湎，菩薩必援。臨安為東南都會，三吳百粵所凑，其物力謠尚，易以從嗜導淫，增長鬭諍。是故上天竺觀世音菩薩，深願弘慈，赫有靈蹟，緇白崇仰；旛蓋香燈，唄贊稱頌，殷山谷，奔走百郡。寺為天台講院，慈雲、辨才高賢輩興，比丘月旦祝釐誦〈普門品〉，非以誘教聾俗，振以圓音哉？</p>
</div>
<div class='div-other'><a id='mulu852' /><p style="margin-left:0em;text-indent:2em">黃汝亨〈普門品序略〉曰：</p>
<p style="margin-left:0em;text-indent:2em">今夫浪遊子行盡九州而不思家，還家而不見母，見母而不見母之音容語言、温涼歡慘之意，世必唾為背逆之子。沙門幸生長佛世，稱佛弟子，入靈山而不見天竺大士，見大士而不能誦〈普門品〉，誦〈普門品〉而不能解其慈悲普度、圓通妙應之義，則亦浪名浮搭之僧而已。予少不識佛事，第見先慈嚴，晨朝神拜慈悲觀世音，則必焚香合掌稱觀世音《普門品經》。余從耳入，以至從口而出，頗能成誦，無異誦習吾師孔孟齊魯之篇。已而讀書靈鷲山，與天竺密鄰，則見十方萬眾，山谷、蹈湖海而禮拜稱念觀世音者無算。乃知佛子之皈依大士，猶遊子之必還見母，其情孔亟，何者？子母一體，而眾生一切與慈悲觀世音無二體故也。</p>
</div>
<div class='div-other'><a id='mulu853' /><p style="margin-left:0em;text-indent:2em">〈蔬筍社題辭〉曰：</p>
<p style="margin-left:0em;text-indent:2em">社，淨業也。社以蔬筍名者何？道人氣味不能外蔬筍，蓋世人所嫌，而至人所急也。何也？欲君子之知：蔬筍為至澹，而至味攸存也；至微，而至足攸寓也；至薄，而至養攸關也。至味則美，至足則富，至養則尊。至美則不歆慕乎外，富則隨取於吾生，尊則可率尚乎貪味也。然則曰蔬足矣，而又筍之云者何？蔬以筍為重，筍以蔬為常；蔬以筍為甘，筍以蔬為樂；蔬以筍為賓，筍以蔬為我；蔬以筍為新，筍以蔬為淨。君子如此，則口無毛血之穢，蔬筍之元也；身無肺腸之災，蔬筍之亨也；心無非分之取，蔬筍之利也；食無躭嗜之情而終身不渝，蔬筍之貞也。蓋四德具而四端舉，儒釋之道無餘藴矣。以是振天竺之風也，易末法之俗，進之於德則澹泊，修之於業則清淨，見之行品則安樂，措之文辭則簡易，莫此為急者也。山子居猿洞久，天竺上人愛山子甚，屬覺海性師寓焉，因結是社，而為名以此。</p>
<p style="margin-left:2em">萬歷癸卯仲冬長至一日，古菴乞士邵重生頓首書</p>
</div>
<div class='div-other'><a id='mulu854' /><p style="margin-left:0em;text-indent:2em">〈蔬筍社刪勸敘〉曰：</p>
<p style="margin-left:0em;text-indent:2em">予自甲辰、乙巳客湖干，耳天竺古先主偕諸勝侶，薰蔬筍之社，藻瑤華之篇，徒令挹清芬、翹逸響，一窺外之屨迹無從也。亡何，老成彫謝，風範穆如。己卯秋，會印中師傾鉢，屬以寺乘之役。因摭名山故實、先正遺編，見蠧餘一，題為社之稿耳。惜其零落，手為綴之汰之，銓次而帙之。噫！予讀是集，有深感焉。錢塘盛事，著於史策者，莫尚乎唐宋。迨乎國朝，則僅見靈竺之纘公、需公與姚方伯輩之湖山社，勝果秀公與孫太初輩之石門社。然彼乃一觴一詠，所嚮生春，不過點染太平而已。近則貞父居士開壑公之香巖社，伯霖居士開靈公之澹泊社；然又舉而不永，過而不存，烏能及此蔬筍之人齊龍象、歲耐冰霜，勵白業、講求為急務，好緇衣、[廖-(彰-章)+貝]唱為雅風？其為學也，即俗即真；其為教也，可羣可激。有不觀感而興起者，其禿居士也耶？敬刪之，奉為南北山之勸書何如？</p>
<p style="margin-left:2em">潛州三學學人谿子賓槃談書於雲東之平遠樓</p>
</div></div>
<div class='div-other'><a id='mulu855' />
<p class='h2'>引</p>
<div class='div-other'><a id='mulu856' /><p style="margin-left:0em;text-indent:2em">明會元曹勳〈題上天竺重修前後殿引〉曰：</p>
<p style="margin-left:0em;text-indent:2em">佛以七十二圓通接引世眾，悲愍沉迷，超其苦趣；惟虛能圓，惟靈能通，以化善男子女人，從五濁中稍有覺念，莫不皈依三寶，盪滌慳貪，陡作布施想。始見菩提，隨地下種，隨人含性；乍逢慧雨甘露，感即承受，上即發生。住相布施與不住相布施，俱從妙明一點圓通也。余薄遊上竺山，守僧本印中誠慤清湛，身不私一錢。有即莊嚴聖貌，或捐助經需，或修道路，或鑄鼎鐘，作現前勝果。本山僧眾鱗遝，如上人真誠孚缶，賓禮名賢，經緯重務，無有能出其右者。年已六袠餘，始終如一，上人可謂苦行修矣。兹來挾募本以請，余笑謂侍僮曰：「印中必有未了信緣、欲求竟究者。」及至前，和南而告曰：「本山圓通大士殿，創於石晉，拓於錢王，修於我皇明成化年。蒙皇上發帑，敕使營繕，興廢舉墜，煥乎聿新，兹已多歷年所。墁堊傾，金碧無色，此貧衲所白首而泫然者。欲丐宰官長者、善士信人，各捐歡喜金，以完此果。使金界紺園種種如初，則自來禱之輒應。靈山名重，藉大人以逾重矣。」我聞大士作三十二應，百億化身，以一手眼現眾手眼，以眾手眼通一手眼。或現宰官身，或現婆羅門，種種說法。正般若無門，從心變現；金錢珠玉，俱屬浮沉。人或戀浮沉而昧變現，願從喜捨一法，破慳去昧，惺自己本來身，助上人誠信果，豈不今古一大奇緣乎！合掌而勸諸檀那，勿作文字觀。</p>
</div></div>
<div class='div-other'><a id='mulu857' />
<p class='h2'>題跋</p>
<div class='div-other'><a id='mulu858' /><p style="margin-left:0em;text-indent:2em">蘇東坡題壁曰：</p>
<p style="margin-left:0em;text-indent:2em">錢勰、江公著、柳雍，同謁天竺辯才。</p>
<p style="margin-left:2em">元祐六年正月七日</p>
<p style="margin-left:0em;text-indent:2em">又曰：</p>
<p style="margin-left:0em;text-indent:2em">元祐庚午，辯才老師年始八十，道俗相慶，施千袈裟，飯千僧，七日而罷。眉山蘇軾子瞻、洛陽王瑜中玉、安陸張璹金翁、九江周燾次元，來餽香茗。</p>
<p style="margin-left:2em">二月晦日書</p>
</div>
<div class='div-other'><a id='mulu859' /><p style="margin-left:0em;text-indent:2em">又跋辯才和詩云：</p>
<p style="margin-left:0em;text-indent:2em">辯才作此詩，時年八十二矣。平生初不學作詩，如風吹水，自成文理。而參寥與吾輩詩，乃如巧人織繡耳。</p>
</div>
<div class='div-other'><a id='mulu860' /><p style="margin-left:0em;text-indent:2em">又書天竺懷楚上人示若逵所寫經後曰：</p>
<p style="margin-left:0em;text-indent:2em">懷楚比丘示我若逵所書二經。經為幾品，品為幾偈，偈為幾句，句為幾字，字為幾畫，其數無量。而此字畫，平等若一，無有高下、輕重、大小。云何能一？以忘我故。若不忘我，一畫之中，已現二相，而況多畫。如海上沙，是誰磋磨？自然勻平，無有粗細。如空中雨，是誰揮灑？自然蕭散，無有疏密。咨爾<span class='corr'>楚</span>、逵，若能一念了是法門，於剎那頃轉八十藏，無有忘失一句一偈。東坡居士說是法已，復還其經。</p>
</div>
<div class='div-other'><a id='mulu861' />
<p class='h3'>趙清獻公詩序</p><p style="margin-left:0em;text-indent:2em">元豐己未仲春甲寅，以守杭州，得請歸田，出遊南山，宿天竺。今歲甲子六月朔旦復來，六年於兹矣。老僧辯才，烹茗迓予，因作四詩云。</p>
</div>
<div class='div-other'><a id='mulu862' />
<p class='h3'>蘇潁濱倡和詩序</p><p style="margin-left:0em;text-indent:2em">轍自績溪蒙恩召還，將自宣城沿大江以歸。家兄子瞻以書告曰：「不如道歙溪，由錢塘，一觀老兄遺跡。」轍用其言。至吳中，迫於水涸，不能久留。十月八日遊上天竺，子瞻昔與辯才相好，今隔南山不見，乃作三小詩寄之。</p>
</div>
<div class='div-other'><a id='mulu863' /><p style="margin-left:0em;text-indent:2em">秦少游跋云：</p>
<p style="margin-left:0em;text-indent:2em">辯才法師謝天竺講事，退休於龍井山壽聖院。凡堂室齋閤，山峯水泉，皆名以新意。復作詩繼之，號「龍井十題」。其言清警，發人之妙思，信非世間音也。</p>
<p style="margin-left:2em">元豐二年八月，高郵秦觀為寫，遺其徒懷楚刻於石</p>
</div></div>
<div class='div-other'><a id='mulu864' />
<p class='h2'>紀談</p>
<div class='div-other'><a id='mulu865' /><p style="margin-left:0em;text-indent:2em">唐天寶中，天竺山秋夕，雨月桂子，一子成樹。今月桂峯在焉。至宋慈雲則有〈種桂子記〉，東坡有〈分桂花詩〉。而上竺寺有樹大數圍，面樹開延桂、秋香、秋芳等閣，以章其勝。蓋嵩禪師所稱「桂叢發奇香」，因憶《洞冥記》曰：「有遠飛鷄，朝往夕還，嘗銜桂子歸於南土。」固其異也。</p>
</div>
<div class='div-other'><a id='mulu866' /><p style="margin-left:0em;text-indent:2em">唐牛奇章僧孺，性愛石，以甲乙丙丁列石品。太湖為甲，羅浮、天竺為乙。公未嘗宦浙，未曾取於山，以厚價購，故為癖愛石者焉。</p>
</div>
<div class='div-other'><a id='mulu867' /><p style="margin-left:0em;text-indent:2em">宋寇萊公有妾名倩桃，能詩書歌，即「一曲笙歌一匹綾」妓也。公貶嶺南，道杭，倩疾甚，謂公曰：「妾必不起，幸葬天竺山中，無憾矣。」既卒，公從之。</p>
</div>
<div class='div-other'><a id='mulu868' /><p style="margin-left:0em;text-indent:2em">東坡一日禮大士，見座前〈普門品〉，袖手展讀云：「咒詛諸毒藥，所欲害身者，念彼觀音力，還著於本人。」東坡喟然歎曰：「佛自仁心，豈有免人之一難，而害人之一命乎？是亦去彼及此，與夫不愛人者何異也？我體佛之意而改正之曰：『咒詛諸毒藥，所欲害身者，念彼觀音力，兩家都沒事。』」問辯才曰：「何如？」辯才笑而不答。</p>
</div>
<div class='div-other'><a id='mulu869' /><p style="margin-left:0em;text-indent:2em">東坡過上天竺謁辯才，款話間，因言窗前兩松，昨為風折其一，悵恨成一聯，竟未得其續，因舉以示公云：「龍枝已逐風雷變，減卻虛窗半日涼。」坡續云：「天愛禪心圓且潔，故添明月作清光。」</p>
</div>
<div class='div-other'><a id='mulu870' /><p style="margin-left:0em;text-indent:2em">東坡乞辯才塔碑於黃門，與書曰：「兄自覺談佛不如弟。」及黃門作海塔碑，以兄與之游，故云：「我不識師面，知師心中事。」惜乎火失其書翰也。後東坡在黃州夢至西湖，夢中亦知其為夢也。湖上有大殿三重，其東一殿題其額曰「彌勒下生」，夢中云「是僕昔年所書」。眾僧往來行道，大半相識。辯才、海月皆在，相見驚異。僕散衫策杖謝諸人曰：「夢中來游，不及冠帶。」既覺亡之。</p>
</div>
<div class='div-other'><a id='mulu871' /><p style="margin-left:0em;text-indent:2em">大士之靈，凡郡中旱澇，必請入城，大士無不憫然者。特當道者不務修德彌災，而反恃佛為重，則末矣。甚至有不秉寸誠，虛應故事，輕褻淨聖者，則風又斯弊焉。宋淳熙辛丑夏秋之旱，迎大士就城明慶寺禱雨，時有詩曰：</p>

<div class="lg regular" style="margin-left:0em;"><div class='lg-row'>走殺東頭供奉班　傳宣聖旨到人間</div>
<div class='lg-row'>太平宰相堂中坐　天竺觀音卻下山</div>
</div><p style="margin-left:0em;text-indent:2em">時趙温叟當道，其為民之意未至，而大士之念已勤，故人譏之。</p>
<p style="margin-left:0em;text-indent:2em">〈<span class='corr'>雨</span>中〉，若東坡詩曰：</p>
<p style="margin-left:0em;text-indent:0em;" class="lg-abnormal"><div class='lg-row'>蠶欲老兮麥欲黃　前山後山雨浪浪　農夫輟耒女停筐　白衣仙人坐高堂</div>
</p><p style="margin-left:0em;text-indent:2em">東坡之念已勤，而大士之憫未發，故若有憾焉。然則後之禱者，寧為蘇公之怨，毋致温叟之譏可耳。</p>
</div>
<div class='div-other'><a id='mulu872' /><p style="margin-left:0em;text-indent:2em">宋永嘉甄龍友，善滑稽，大書上竺壁間曰：</p>
<p style="margin-left:0em;text-indent:0em;" class="lg-abnormal"><div class='lg-row'>巧笑倩兮　美目盻兮　彼美人兮　西方之人兮</div>
</p><p style="margin-left:0em;text-indent:2em">孝宗臨幸，稱賞，命物色其人。白玉蟾〈大士贊〉曰：</p>
<p style="margin-left:0em;text-indent:0em;" class="lg-abnormal"><div class='lg-row'>柳葉雙眉翠　桃花好面皮　夫是之謂誰　東海比丘尼</div>
</p><p style="margin-left:0em;text-indent:2em">山子曰：「按此二贊，既無象教尊嚴之旨，又非宗門掃空之見，不過隨俗趁口，以文為戲，不幾於侮聖人之言、狎大人乎？甄不足怪，玉蟾惜哉！」</p>
</div>
<div class='div-other'><a id='mulu873' /><p style="margin-left:0em;text-indent:2em">宋儀王。嘗游上天竺寺，有「山禽忽驚起，衝落半巖花」之句，盛為時人傳誦。王生有紫光照室，視之則肉卵，以剖而得嬰兒。靖康時，大軍欲擁王立之，王仗劍固卻之。後扈南渡，卒葬天竺山中。</p>
</div>
<div class='div-other'><a id='mulu874' /><p style="margin-left:0em;text-indent:2em">葉少藴云：</p>
<p style="margin-left:0em;text-indent:2em">錢塘西湖靈竺，蓋士大夫願游而不獲者。仕宦適至，<span class='corr'>未</span>有不厭足所欲。余在錢塘十月，虜犯京師，信息未通，日望北涕泣，何暇顧其他？僅以祈晴，一至上竺而已。晚往來浙東七里瀨、金華三洞諸勝處，輒留數日，非興盡不歸。乃知山林丘壑亦各有分，非軒冕者所可常得，天固付之山人野老也。</p>
</div>
<div class='div-other'><a id='mulu875' /><p style="margin-left:0em;text-indent:2em">宋孝宗乾道間，司業林兼之、正字彭仲舉，遊天竺小嶺，論詩，談杜工部妙處。彭醉亟，呼曰：「杜少陵可殺！」鄰壁聞之，告人：「林、彭在天竺謀殺人矣！」問所謀之人，則曰：「杜少陵。」喧傳縉紳間，聞者絕倒。</p>
</div>
<div class='div-other'><a id='mulu876' /><p style="margin-left:0em;text-indent:2em">李金庭之流寓上天竺也，與諸房齋款，後五雲山僧亦競友之。有嘲之曰：「嚼盡三天竺，喫過五雲峯。」</p>
</div>
<div class='div-other'><a id='mulu877' /><p style="margin-left:0em;text-indent:2em">弘治五年六月廿四日大風，西山水發，山崩地裂，西湖汛溢，壞天竺、靈隱諸剎及民廬數百家，死者數百人。城牆坍<span class='corr'>圮</span>，街市乘舟而行。是歲大饑。崇禎八年六月二十四日，西山風雨，大水發，崩壞僧俗廬舍及道路。惟天竺、靈隱、雲棲、虎跑為甚，慈雲、瑞光塔亦為衝損。是秋民儉且疫，嗣後歲累洊饑。</p>
</div>
<div class='div-other'><a id='mulu878' /><p style="margin-left:0em;text-indent:2em">嘉靖中，海寇倡亂，來杭，抵行春橋、九里松而上，欲至天竺山。忽見一婦人，身長丈餘，黑如漆，手執巨棍立於當路。四圍山頂，一望皆樹旗幟。晴空杲日，倐而掣電轟雷。寇知是神兵，遁去。遂建黑觀音堂。至今山中老宿，能盛談其事。乃知菩薩三十二應現，隨類化身；或黑或白，或為黃金，初無定色，皆可有祈響答，凡禱捷臻。如執一色以求，此庸愚之見耳。</p>
</div></div></div>
<p class='juan'>上天竺講寺志卷十五終</p>
</div><!-- end of div[@id='body'] -->
</body></html>