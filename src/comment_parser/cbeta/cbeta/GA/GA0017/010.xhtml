<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>玉岑山慧因高麗華嚴教寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu143' />
<p class='juan'>慧因寺志卷之十</p>
<div class='div-other'><a id='mulu144' />
<p class='h1'>題咏</p>
<div class='div-other'><a id='mulu145' /><p style="margin-left:2em">洪鐘賁鼓，溥震世蒙。吠蚓啼蛩，亦流真籟。探奇采勝，隨興所發，總可以振林泉之響，飾巒岫之姿。第桑海移觀，卷帙灰劫，有疑可闕，無徵弗從。據現在之篇章，資簡冊之有爛餘俟。遍丏名公，彙其椽筆，續梓於後，以成勝觀。志題詠。</p>
</div>
<div class='div-other'><a id='mulu146' />
<p class='h2'>贈晉水師</p><p class="byline">宋黃龜年</p><p style="margin-left:0em;text-indent:0em;" class="lg-abnormal"><div class='lg-row'>文衡卓卓擅英聲　相與朋簪笑語清　報國共盟推轂志　五湖敢羨一舟輕</div>
</p></div>
<div class='div-other'><a id='mulu147' />
<p class='h2'>三頌偈</p><p class="byline">元釋明教<span class='note-inline'>(本山住持)</span></p><p style="margin-left:0em;text-indent:0em;" class="lg-abnormal"><div class='lg-row'>璽書垂護出彤庭　岑玉輝騰拱萬靈　老衲承恩知有報　一罏檀篆講圓經</div>
</p><p style="margin-left:0em;text-indent:0em;" class="lg-abnormal"><div class='lg-row'>法界惟心任卷舒　摩尼朗映大毘盧　願將華藏重重境　冋向皇元混一圖</div>
</p><p style="margin-left:0em;text-indent:0em;" class="lg-abnormal"><div class='lg-row'>古澗深湍演法輪　高峰擁翠儼真身　雲林物物咸欣忭　天子延年億萬春</div>
</p></div>
<div class='div-other'><a id='mulu148' />
<p class='h2'>國朝辛卯秋季，同章吏部元禮登南高峰，還宿慧因寺</p><p class="byline">鐘薇<span class='note-inline'>(華亭人　面溪)</span></p><p style="margin-left:0em;text-indent:0em;" class="lg-abnormal"><div class='lg-row'>馬首籠煙暝色催　入人秋思總堪哀　黃迷古道霜前葉　綠染雕欄雨後苔</div>
<div class='lg-row'>避地未深猶覓寺　尋山不盡復登臺</div>
<div class='lg-row'>衰殘豈易逢簪盍　無限交情寄酒杯</div>
</p></div>
<div class='div-other'><a id='mulu149' />
<p class='h2'>和鐘面溪先生作</p><p class="byline">章嘉禎<span class='note-inline'>(德清人　元禮)</span></p><p style="margin-left:0em;text-indent:0em;" class="lg-abnormal"><div class='lg-row'>孤峰路轉石巑岏　路下楓林背日丹　十里籃輿山欲暝　一燈草閣雨初寒</div>
<div class='lg-row'>靜聽雲磬冥鴻度　徧禮空王貝葉殘</div>
<div class='lg-row'>最是庾公情不淺　高吟深夜酒杯寬</div>
</p></div>
<div class='div-other'><a id='mulu150' />
<p class='h2'>訪月印上人</p><p class="byline">王稺登<span class='note-inline'>(吳縣人　百穀)</span></p><p style="margin-left:0em;text-indent:0em;" class="lg-abnormal"><div class='lg-row'>嵐間新閣挂晴霓　脩竹青青萬个齊　酒禁太嚴香積冷　未容陶令醉如泥</div>
</p></div>
<div class='div-other'><a id='mulu151' />
<p class='h2'>九日同衲雲上人登高麗寺藏經閣</p><p class="byline">湯煥<span class='note-inline'>(仁和人　鄰初)</span></p><p style="margin-left:0em;text-indent:0em;" class="lg-abnormal"><div class='lg-row'>湖邊倚棹躡崔嵬　香剎雲中更有臺　巖桂雨花秋漸老　錫泉烹茗客初來</div>
<div class='lg-row'>虛簷且共聆風鐸　世事誰能問劫灰</div>
<div class='lg-row'>醉解萸囊溪上水　夕陽遙伴遠公回</div>
</p></div>
<div class='div-other'><a id='mulu152' />
<p class='h2'>遊高麗寺</p><p class="byline">孫隆<span class='note-inline'>(三河人　東瀛)</span></p><p style="margin-left:0em;text-indent:0em;" class="lg-abnormal"><div class='lg-row'>笙歌日日娛西子　為愛幽閒到玉岑　寺廢借山時補缺　僧閒隨水覓知音</div>
<div class='lg-row'>湖頭灼灼濃春色　殿角離離澹夕陰</div>
<div class='lg-row'>聞道坡公親護法　可能容我對抽簪</div>
</p></div>
<div class='div-other'><a id='mulu153' />
<p class='h2'>遊高麗寺</p><p class="byline">王在晉<span class='note-inline'>(太倉人　岵雲)</span></p><p style="margin-left:0em;text-indent:0em;" class="lg-abnormal"><div class='lg-row'>點畫名山展畫圖　萬峰環湧長莓蕪　身依寶剎三天界　手握青銅七道符</div>
<div class='lg-row'>雲冷蒲團僧入定　香消柏葉月明孤</div>
<div class='lg-row'>心持半偈塵緣寂　夜靜風寒鳥自呼</div>
</p></div>
<div class='div-other'><a id='mulu154' />
<p class='h2'>登玉岑</p><p class="byline">陳繼儒<span class='note-inline'>(華亭人　眉公)</span></p><p style="margin-left:0em;text-indent:0em;" class="lg-abnormal"><div class='lg-row'>雨過石生五色　雲過山餘數層　時有炊煙出樹　中多隱士高僧</div>
</p></div>
<div class='div-other'><a id='mulu155' />
<p class='h2'>養疴慧因寺秋雨歌</p><p class="byline">朱長春<span class='note-inline'>(烏程人　大復)</span></p><p style="margin-left:0em;text-indent:0em;" class="lg-abnormal"><div class='lg-row'>四山多煙雨轉急　高風拉拉破寺壁　秋山乍冷不措意　僮僕無衣晝眠席</div>
<div class='lg-row'>香積火死饑未餐　僧人淅米客行汲</div>
<div class='lg-row'>荒涼且作一飽餘　山鵲下厨窺戶虛　巖明竹筍臥泥沔　瓜畦豆架隨秋渠</div>
<div class='lg-row'>深山此物賴供給　客遊雖暫良堪歔</div>
<div class='lg-row'>人生不得常安居</div>
</p></div>
<div class='div-other'><a id='mulu156' />
<p class='h2'>題月印禪友香閣</p><p class="byline">黃汝亨<span class='note-inline'>(仁和人　寓庸)</span></p><p style="margin-left:0em;text-indent:0em;" class="lg-abnormal"><div class='lg-row'>我以香名閣　香從何處生　清風拂蓮座　白月落鐘聲</div>
</p></div>
<div class='div-other'><a id='mulu157' />
<p class='h2'>高麗寺書月印上人扇</p><p class="byline">袁宏道<span class='note-inline'>(江夏人　石公)</span></p><p style="margin-left:0em;text-indent:0em;" class="lg-abnormal"><div class='lg-row'>一尊高閣許從容　眺盡南湖與北峰　青葉黃衣餘碣在　玉函珠匣總塵封</div>
<div class='lg-row'>空江隱隱流清梵　別院沈沈起暮鐘</div>
<div class='lg-row'>昏黑談經人不去　知君學佛意初濃</div>
</p></div>
<div class='div-other'><a id='mulu158' />
<p class='h2'>慧因寺</p><p class="byline">呂純如<span class='note-inline'>(吳江人　益軒)</span></p><p style="margin-left:0em;text-indent:0em;" class="lg-abnormal"><div class='lg-row'>古寺門前水一灣　唐時蘭若宋時顏　國王遠施金鋪地　天子親題玉照山</div>
<div class='lg-row'>積靄不緣空翠合　白雲常共老僧閒</div>
<div class='lg-row'>何因屐齒頻淹日　為愛烟霞在此間</div>
</p></div>
<div class='div-other'><a id='mulu159' />
<p class='h2'>贈本源師</p><p class="byline">呂純如</p>
<div class="lg regular" style="margin-left:0em;"><div class='lg-row'>古木蔭碞際　香泉匯石函　一龕依淨土　終日禮華嚴</div>
<div class='lg-row'>地處原非俗　僧來亦不凡　好山看欲遍　唯此足盤桓</div>
</div></div>
<div class='div-other'><a id='mulu160' />
<p class='h2'>西湖晚渡入高麗寺</p><p class="byline">呂純如</p>
<div class="lg regular" style="margin-left:0em;"><div class='lg-row'>湖上扁舟晚　雲深路欲迷　僧歸從曲徑　人語出前溪</div>
<div class='lg-row'>野火燒紅葉　寒林臥白麑　娟娟見新月　猶傍數峰西</div>
</div></div>
<div class='div-other'><a id='mulu161' />
<p class='h2'>蘇文忠現夢，呂益軒先生重新寺宇，賦此志感</p><p class="byline">溫體仁<span class='note-inline'>(湖州人　員嶠)</span></p><p style="margin-left:0em;text-indent:0em;" class="lg-abnormal"><div class='lg-row'>丹嶂從教力士開　赤山豈意亦成隈　滄桑難改三生願　魂夢仍為護法媒</div>
<div class='lg-row'>樹立空庭窺月下　雲橫古壑待龍回</div>
<div class='lg-row'>千年慧日敷新象　應是坡翁此再來</div>
</p></div>
<div class='div-other'><a id='mulu162' />
<p class='h2'>慧因寺</p><p class="byline">董其昌<span class='note-inline'>(華亭人　思白)</span></p><p style="margin-left:0em;text-indent:0em;" class="lg-abnormal"><div class='lg-row'>漫道山深不是深　山門半里即湖尋　祗因寺有駄經馬　勾引林多聽法禽</div>
<div class='lg-row'>慧澗細流寒不涸　玉岑稠樹晝常陰</div>
<div class='lg-row'>非關到此躭幽寂　為愛年來聽□□</div>
</p></div>
<div class='div-other'><a id='mulu163' />
<p class='h2'>春日過高麗寺</p><p class="byline">張鼐<span class='note-inline'>(華亭人　侗初)</span></p><p style="margin-left:0em;text-indent:0em;" class="lg-abnormal"><div class='lg-row'>禪宮高出萬株松　碧殿花時綠蔭濃　澗不斷流虛夜籟　山多迴雨長春容</div>
<div class='lg-row'>祗園自昔金為地　蘭若於今玉是峰</div>
<div class='lg-row'>漫想子瞻遺像在　溪橋寂寞儼留踪</div>
</p></div>
<div class='div-other'><a id='mulu164' />
<p class='h2'>秋日過高麗寺喜遇止水</p><p class="byline">顧錫疇<span class='note-inline'>(崑山人　九疇)</span></p>
<div class="lg regular" style="margin-left:0em;"><div class='lg-row'>肩輿秋色裏　一徑入溪聲　寺古無人到　雲多有鶴迎</div>
<div class='lg-row'>逢僧如舊識　慰我看山情　黃葉堆邊坐　微吟對茗鐺</div>
</div></div>
<div class='div-other'><a id='mulu165' />
<p class='h2'>高麗寺</p><p class="byline">方應祥<span class='note-inline'>(西安人　青峒)</span></p><p style="margin-left:0em;text-indent:0em;" class="lg-abnormal"><div class='lg-row'>暇日探幽過淨慈　沿湖一逕入高麗　言參法雨僧如舊　衣帶樵雲鳥不疑</div>
<div class='lg-row'>怪竹奏勳銘拄杖　野花隨意供軍持</div>
<div class='lg-row'>遊踪無限孤岑頂　剩有寒流似昔時</div>
</p></div>
<div class='div-other'><a id='mulu166' />
<p class='h2'>夏日登經閣為止水</p><p class="byline">徐時泰<span class='note-inline'>(錢塘人　大玉)</span></p><p style="margin-left:0em;text-indent:0em;" class="lg-abnormal"><div class='lg-row'>華嚴閣枕玉岑偏　翠削芙蓉面面連　赤日自行蕭寺外　清風嘗滿法筵前</div>
<div class='lg-row'>泉聲窈窕經蛟壑　梵唄高低出午天</div>
<div class='lg-row'>卻似已公亭子上　新詩分詠白雲篇</div>
</p></div>
<div class='div-other'><a id='mulu167' />
<p class='h2'>高麗寺閣夜</p><p class="byline">李翥<span class='note-inline'>(宜興人　飛侯)</span></p>
<div class="lg regular" style="margin-left:0em;"><div class='lg-row'>玉岑當好處　古寺路傍開　石偃泉方韻　松嘶壑盡哀</div>
<div class='lg-row'>客談淹月榭　僧梵靜香臺　後夜呼茶供　山廚隔竹來</div>
</div></div>
<div class='div-other'><a id='mulu168' />
<p class='h2'>秋夜宿高麗寺止水山房</p><p class="byline">李翥</p><p style="margin-left:0em;text-indent:0em;" class="lg-abnormal"><div class='lg-row'>此身端的是浮萍　逢著佳山要結盟　為愛到窗清徹骨　玉岑秋樹夜來聲</div>
</p></div>
<div class='div-other'><a id='mulu169' />
<p class='h2'>慧因寺</p><p class="byline">蔣紹煃<span class='note-inline'>(武進人　鷺洲)</span></p>
<div class="lg regular" style="margin-left:0em;"><div class='lg-row'>路人玉岑壁　淩秋樹色驕　旃檀來異國　離黍變前朝</div>
<div class='lg-row'>佛殿自紺碧　僧房近寂寥　老蘇能護法　風韻尚堪招</div>
</div></div>
<div class='div-other'><a id='mulu170' />
<p class='h2'>經高麗寺</p><p class="byline">釋洪恩<span class='note-inline'>(上元人　雪浪)</span></p><p style="margin-left:0em;text-indent:0em;" class="lg-abnormal"><div class='lg-row'>黃葉林梢野殿孤　傷心滿地是平蕪　山僧漫說前朝盛　佛劫從來轉轆轤</div>
</p></div>
<div class='div-other'><a id='mulu171' />
<p class='h2'>高麗寺經閣</p><p class="byline">釋德清<span class='note-inline'>(□□人　憨山)</span></p><p style="margin-left:0em;text-indent:0em;" class="lg-abnormal"><div class='lg-row'>芒鞋猶帶古煙霞　香閣瞻依日在沙　寶篆沸烟魚磬集　華嚴端的是傳家</div>
</p></div>
<div class='div-other'><a id='mulu172' />
<p class='h2'>慧因寺<span class='note-inline'>(有引)</span></p><p class="byline">李煜然<span class='note-inline'>(汶上人　鶴汀)</span></p><p style="margin-left:2em">余不喜得武林郡，喜得為西湖長。時從簿書之隙，肩輿遍跡名勝。偶弔古玉岑，見赤山之土已夷，惠澗之流幾塞。滄桑今昔，不勝慨慷。幸僧寂澄復剏一閣，面壁攻苦，誓發愚公願，祈復宋舊。余甚嘉之。懸額猶寧宗御筆也。漫賦志感。</p>

<div class="lg regular" style="margin-left:0em;"><div class='lg-row'>嗜奇忘登頓　卻簿肆討探　目力窮鄴架　朅來借陶籃</div>
<div class='lg-row'>赤埠隱玉谷　白石蔽寒嵐　厯石誠巍倨　捫壑驚谺谽</div>
<div class='lg-row'>珠瀑響危澗　孤蛟媚澄涵　駕言適蓮宇　亭亭蒼翠攢</div>
<div class='lg-row'>冒險盤貝閣　雲湧風不劖　鐸音抗高聽　鴿糞搖晴簪</div>
<div class='lg-row'>礎妍綺繡錯　碣剝蝌蚪饞　厥維何王代　浣璽豁宋銜</div>
<div class='lg-row'>金塔梯航入　雄壓山北南　嵌沙護如臂　迴旋出松杉</div>
<div class='lg-row'>鑿龍通屹竇　移根實浟潭　構閴燈香瘠　潦洎笙歌慙</div>
<div class='lg-row'>作者愚公俑　豈愍精衞含　一僧懴五濁　斜幔鬱花龕</div>
<div class='lg-row'>祈靈控煉石　僧亦匪情凡　故殿煥頹制　新築森幽藍</div>
<div class='lg-row'>攬綬蘇與白　頗喜占名曇　況當回灰劫　胡弗補輿堪</div>
<div class='lg-row'>上插石蓮蕋　俯穿飛鷁瀐　破此人境昏　振衣喜幽嵓</div>
</div></div>
<div class='div-other'><a id='mulu173' />
<p class='h2'>李鶴汀堂翁招遊高麗寺</p><p class="byline">張兆行<span class='note-inline'>(龍巖人)</span></p>
<div class="lg regular" style="margin-left:0em;"><div class='lg-row'>羣公乘暇出　野寺喜聯鑣　種玉嫌山淺　探珠怪瀑高</div>
<div class='lg-row'>花幢沈日腳　寶閣裊雲腰　擊醆聽新咏　蘭亭未數豪</div>
</div></div>
<div class='div-other'><a id='mulu174' />
<p class='h2'>題慧因寺</p><p class="byline">蔣拱璧<span class='note-inline'>(宜興人　魚從)</span></p><p style="margin-left:0em;text-indent:0em;" class="lg-abnormal"><div class='lg-row'>曳杖南阿草徑深　湖山遘處隱雙林　尖圓聳峙岑書玉　方廣莊嚴宇鐸金</div>
<div class='lg-row'>泉遶野田聲落遠　檜交修竹影來侵</div>
<div class='lg-row'>惠因境境堪幽討　莫向區區十地尋</div>
</p></div>
<div class='div-other'><a id='mulu175' />
<p class='h2'>高麗寺止水上人留憩</p><p class="byline">王行可<span class='note-inline'>(宜興人　觀止)</span></p><p style="margin-left:0em;text-indent:0em;" class="lg-abnormal"><div class='lg-row'>小艇纔停放屐遊　玉岑秋老寺門幽　清齋香閣日過午　黃葉滿庭人未收</div>
</p></div>
<div class='div-other'><a id='mulu176' />
<p class='h2'>冬日遊慧因寺懷古</p><p class="byline">張維<span class='note-inline'>(常熟人　叔維)</span></p><p style="margin-left:0em;text-indent:0em;" class="lg-abnormal"><div class='lg-row'>苔積雨花千層紫　寺門蕭寂空山裏　羣峰環列如髻鬟　中有玉岑龍躍起</div>
<div class='lg-row'>崚嶒山骨跨湖陰　斷靄殘雲互相倚</div>
<div class='lg-row'>理宗手蹟不復辨　當年幽勝消榛杞　老衲經行嘆黍禾　游人來往談山水</div>
<div class='lg-row'>寺邊古澗漾明珠　流出蓴絲雜蘭芷</div>
<div class='lg-row'>少游濯足想風期　公望結茅討畫理　高閒流寓選靈區　寒碧蒼蒼剩遺址</div>
<div class='lg-row'>經閣蛟窗空月明　閉關橫鐵人往矣</div>
<div class='lg-row'>我來冬日倍淒涼　山山落木泉聲死</div>
<div class='lg-row'>獨向疎林認祖庭　惟有松濤未遷徙　三嘆長吟入寺來　花宮琳宇峰如綺</div>
<div class='lg-row'>香烟半縷夕陽明　似與易菴燃一指</div>
<div class='lg-row'>暮鼓晨鐘亦有時　獼猴繞樹禽言喜　我愛深山木榻閒　禪心不動笙歌耳</div>
</p></div>
<div class='div-other'><a id='mulu177' />
<p class='h2'>慧因轉藏</p><p class="byline">邵為棟<span class='note-inline'>(餘姚人　樸菴)</span></p>
<div class="lg regular" style="margin-left:0em;"><div class='lg-row'>行到濃陰盡　龍宮分外明　玉岑開勝地　寶笈祕香城</div>
<div class='lg-row'>法向空中寂　輪從轉處聲　今朝講堂上　無數野狐驚</div>
</div></div>
<div class='div-other'><a id='mulu178' />
<p class='h2'>春日與友人同登慧因經閣</p><p class="byline">項士昌<span class='note-inline'>(錢塘人　台符)</span></p><p style="margin-left:0em;text-indent:0em;" class="lg-abnormal"><div class='lg-row'>嬾攜歌管逐春遊　扣寂還登寺裏樓　烟暖曲欄通麥隴　風沈孤磬咽松湫</div>
<div class='lg-row'>壁間御墨痕猶溼　眼底雲山翠欲流</div>
<div class='lg-row'>老衲多情杯茗後　喚將月色送歸舟</div>
</p></div>
<div class='div-other'><a id='mulu179' />
<p class='h2'>過玉岑經閣為本源師</p>
<div class="lg regular" style="margin-left:0em;"><div class='lg-row'>寺古棲禪穩　枝喬覆澗灣　層雲多映閣　怪石自欹山</div>
<div class='lg-row'>定入香龕寂　經翻翠幄閒　竹龍噴雪活　清閟雨花關</div>
</div></div>
<div class='div-other'><a id='mulu180' />
<p class='h2'>玉岑山</p><p class="byline">黃九鼎<span class='note-inline'>(處州人　象州)</span></p><p style="margin-left:0em;text-indent:0em;" class="lg-abnormal"><div class='lg-row'>碧流春澗幽　愛此康王谷　蜒蜿白雲重　青山一片玉</div>
</p></div>
<div class='div-other'><a id='mulu181' />
<p class='h2'>玉岑山房晚坐</p><p class="byline">徐胤翓<span class='note-inline'>(錢塘人　孟夌)</span></p>
<div class="lg regular" style="margin-left:0em;"><div class='lg-row'>苔階秋雨後　蕭寺夕陽中　萍破雲光翠　楓留霜氣紅</div>
<div class='lg-row'>但知寒籟發　不覺莫山空　催落林間葉　聲來何處鴻</div>
</div></div>
<div class='div-other'><a id='mulu182' />
<p class='h2'>題玉岑山壁</p><p class="byline">方相卿<span class='note-inline'>(錢塘人　朝元)</span></p>
<div class="lg regular" style="margin-left:0em;"><div class='lg-row'>一從<span class='corr'>栽</span>五柳　日日過精藍　佛子傳燈去　山靈入座參</div>
<div class='lg-row'>鴿盤雲外閣　蛟臥石邊潭　更欲聞清梵　空簷下夕嵐</div>
</div></div>
<div class='div-other'><a id='mulu183' />
<p class='h2'>筲箕泉</p><p class="byline">徐胤翹<span class='note-inline'>(錢塘人　幼夌)</span></p>
<div class="lg regular" style="margin-left:0em;"><div class='lg-row'>嘉木展新柯　靈卉敷芬蕋　石底吐名泉　朝夕散雲髓</div>
<div class='lg-row'>遇之得幽人　失之在千里　按譜識佳名　遡流毋乃是</div>
<div class='lg-row'>境僻到者稀　深苔溼人履　孤抱托幽岑　餘情釋清駛</div>
<div class='lg-row'>披菜涵流雲　白日期遲此　俛<span class='corr'>首</span>懷高風　箕<span class='corr'>潁</span>事已矣</div>
<div class='lg-row'>而我蠲塵鞅　賞心聊可恃</div>
</div></div>
<div class='div-other'><a id='mulu184' />
<p class='h2'>慧因寺有感</p><p class="byline">吳世熙<span class='note-inline'>(湖州人　緝候)</span></p><p style="margin-left:0em;text-indent:0em;" class="lg-abnormal"><div class='lg-row'>數畝松陰四面山　法堂突兀亂流間　若非清福誰能主　為訪真經得暫閒</div>
<div class='lg-row'>花雨圍春祇樹暖　鬘雲扶月寶珠班</div>
<div class='lg-row'>游人漫自尋碑讀　宋壘唐基了不關</div>
</p></div>
<div class='div-other'><a id='mulu185' />
<p class='h2'>探筲箕泉有感</p><p class="byline">徐胤翀<span class='note-inline'>(錢塘人　仲夌)</span></p><p style="margin-left:0em;text-indent:0em;" class="lg-abnormal"><div class='lg-row'>泉流紆轉可浮杯　不道荒涼碧草隈　一自大癡騎鶴去　何人更與剪蒿萊</div>
</p></div>
<div class='div-other'><a id='mulu186' />
<p class='h2'>宿止水上人精舍</p><p class="byline">毛文龍<span class='note-inline'>(武林人　鎮南)</span></p>
<div class="lg regular" style="margin-left:0em;"><div class='lg-row'>大師空四大　容我置禪牀　澗拍夢安枕　竹醒聲過牆</div>
<div class='lg-row'>香鐘約課整　茶夾奏勛忙　得句仍攀杜　瑣公舊有房</div>
</div></div>
<div class='div-other'><a id='mulu187' />
<p class='h2'>和前韻</p>
<div class="lg regular" style="margin-left:0em;"><div class='lg-row'>我師聞白杜　相對好支牀　月色翔高宇　桐陰覆短牆</div>
<div class='lg-row'>劇譚忘爾汝　鬭茗得閒忙　鐘磬何方起　都來叩竹房</div>
</div></div>
<div class='div-other'><a id='mulu188' />
<p class='h2'>經閣漫詠</p><p style="margin-left:0em;text-indent:0em;" class="lg-abnormal"><div class='lg-row'>門對清溪好閉關　白雲飛去看飛還　何當十里西湖柳　重付山僧補赤山</div>
</p></div>
<div class='div-other'><a id='mulu189' />
<p class='h2'>高麗寺</p><p class="byline">陳祖苞<span class='note-inline'>(海昌人　爾翔)</span></p><p style="margin-left:0em;text-indent:0em;" class="lg-abnormal"><div class='lg-row'>梵王宮裏雲廚冷　學士橋邊裘馬肥　只有溪流無去住　夕陽影裏帶烏啼</div>
</p></div>
<div class='div-other'><a id='mulu190' />
<p class='h2'>憩高麗寺</p><p class="byline">方元彥</p>
<div class="lg regular" style="margin-left:0em;"><div class='lg-row'>探奇卻輿筍　坐識玉岑山　雲起浣經閣　泉噴長石班</div>
<div class='lg-row'>僧貧不賣磬　寺古僅留顏　何日謝塵鞅　向平偕閉關</div>
</div></div>
<div class='div-other'><a id='mulu191' />
<p class='h2'>入玉岑禮輪藏</p><p class="byline">方文煒<span class='note-inline'>(淄青人　蔚宗)</span></p>
<div class="lg regular" style="margin-left:0em;"><div class='lg-row'>湖雨洗秋碧　南山禮貝宮　輪浮緣坐水　角轉欲移峰</div>
<div class='lg-row'>白鎖雲難去　紅迎日易逢　登登上無極　身世總疑空</div>
</div></div>
<div class='div-other'><a id='mulu192' />
<p class='h2'>由法相過高麗，訪月印上人</p><p class="byline">方希叔<span class='note-inline'>(禹航人　五園)</span></p>
<div class="lg regular" style="margin-left:0em;"><div class='lg-row'>法相門前路　湖刀欲上時　空山難晚到　荒剎易秋悲</div>
<div class='lg-row'>不見題峰筆　猶看賜額碑　墖殘經蠧老　輪澁法龍饑</div>
<div class='lg-row'>鐘借敲鄰院　齋祈打午炊　廢泉尋澗咽　亂塚奪林姿</div>
<div class='lg-row'>佛骨香成霧　瑞光石獻芝　轆轤皈浩劫　碁局曉黃癡</div>
<div class='lg-row'>唁古真哀趙　參禪好狎支　門扃芟蘚字　塵禿換松枝</div>
<div class='lg-row'>茶具緣貧儉　詩囊只夢知　肻留門字記　寧乞買山資</div>
<div class='lg-row'>獨我能青眼　因師是白睂　興亡雖自定　可及壯年為</div>
</div></div>
<div class='div-other'><a id='mulu193' />
<p class='h2'>玉岑歌為止水師</p><p class="byline">方新<span class='note-inline'>(錢塘人　子鼻)</span></p><p style="margin-left:0em;text-indent:0em;" class="lg-abnormal"><div class='lg-row'>君不見唐年殿　古城何處寒雲戀　君不見宋時宮　荒臺無蹤秋草叢</div>
<div class='lg-row'>白石沈山水歸海　寒暑頻催陵谷改　地底長浮尺黑灰　金剛安得成不壞</div>
<div class='lg-row'>請看當年高麗王　梯山航海金塔光</div>
<div class='lg-row'>幸逢唐皇宗帝崇佛教　雄視傑搆跨古杭</div>
<div class='lg-row'>閣中金經滿一藏　攀盡瑤梯纔到上　外繞雕龍宛轉欄　中施繡鳳藏蕤幛</div>
<div class='lg-row'>天花寶雨落繽紛　共祝千秋與萬齡</div>
<div class='lg-row'>獻花鹿化雪窩石　聽經蛟鎖鐵窗櫺</div>
<div class='lg-row'>御輦春風日日來　寶跗筆掃烟痕開　玉岑夜夜發光怪　魍魎不敢生疑猜</div>
<div class='lg-row'>中有黃金布講堂　文身祝髮相低昂</div>
<div class='lg-row'>大師能禪僧能偈　熏爐長爇旃檀香　不知回首今幾時　荊榛滿地鐘鼓弛</div>
<div class='lg-row'>玉岑玉岑爾有知　盍令法子禪孫永保之</div>
<div class='lg-row'>殿掩愁鴟嘯風雨　北邙松栢來為主</div>
<div class='lg-row'>祇餘怪石臥澗邊　欲問興亡可能語　云是蘇學士　剖山削土作隄趾</div>
<div class='lg-row'>桃花楊花吹滿隄　坐令此中香火冷如水</div>
<div class='lg-row'>嗚呼　春不去　人已歸　唐宋江山付落暉　皇天大運有移推</div>
<div class='lg-row'>何不效卓笏之量　鞭石之威　況有凝上人　繼吐三葉芳</div>
<div class='lg-row'>枘間長擊摩尼蒼　手橫蠅拂如支湯　龍象蹴踏騰毫芒</div>
<div class='lg-row'>叢林又值中興紀　火首歸來護帝璽</div>
<div class='lg-row'>學士江頭春夢裏　昨日姓蘇今姓呂　鳩丸且築繙經臺　不見清湖刺史來</div>
<div class='lg-row'>刺史不來師勿哀　會須俟我玉腰圍</div>
<div class='lg-row'>玉腰圍　光纍纍　重付徉狂老萬回</div>
</p></div>
<div class='div-other'><a id='mulu194' />
<p class='h2'>高麗寺廢像</p><p class="byline">吳夢暘<span class='note-inline'>(湖州人　北海)</span></p><p style="margin-left:0em;text-indent:0em;" class="lg-abnormal"><div class='lg-row'>秋風蕭寺一經過　牆角鐘懸老樹柯　謾說如來金布地　袈裟破盡雪頭陀</div>
</p></div>
<div class='div-other'><a id='mulu195' />
<p class='h2'>憩準提閣</p><p class="byline">□輿<span class='note-inline'>(禹航人　□□)</span></p><p style="margin-left:0em;text-indent:0em;" class="lg-abnormal"><div class='lg-row'>風光接暮春　法守尋初地　碧澗自璘璘　石幢領花氣</div>
</p></div>
<div class='div-other'><a id='mulu196' />
<p class='h2'>憩玉岑寺</p><p class="byline">沈緒蕃<span class='note-inline'>(湖州人　弱瞻)</span></p><p style="margin-left:0em;text-indent:0em;" class="lg-abnormal"><div class='lg-row'>莊嚴廢剎伊誰力　香火空王結舊緣　高閣經蕪常睡鴿　小橋泉活只栽蓮</div>
<div class='lg-row'>雲標明滅深松外　石溜高低亂蘚邊</div>
<div class='lg-row'>靜證因塵皆妙相　疎鐘清梵和諸天</div>
</p></div>
<div class='div-other'><a id='mulu197' />
<p class='h2'>秋日同子貽過高麗寺</p><p class="byline">□□□<span class='note-inline'>(□□人　□□)</span></p>
<div class="lg regular" style="margin-left:0em;"><div class='lg-row'>此地頻相過　秋來興轉深　衣翻紅葉影　杖曳碧溪陰</div>
<div class='lg-row'>石巧縈人意　泉清澹客心　盤桓忘日暮　歸鳥逐鐘音</div>
</div></div>
<div class='div-other'><a id='mulu198' />
<p class='h2'>同蓮公重遊高麗寺</p><p class="byline">顧德垂<span class='note-inline'>(崑山人　子貽)</span></p>
<div class="lg regular" style="margin-left:0em;"><div class='lg-row'>三度尋幽至　猶嫌跡未深　徑迷分石影　殿古罨松陰</div>
<div class='lg-row'>擊竹驚僧定　看雲愜野心　前朝碑可問　蒼蘚有餘音</div>
</div></div>
<div class='div-other'><a id='mulu199' />
<p class='h2'>宿準提閣</p><p class="byline">金門鑰<span class='note-inline'>(錢塘人　徵甫)</span></p><p style="margin-left:0em;text-indent:0em;" class="lg-abnormal"><div class='lg-row'>美睡足東軒　熟吟入深谷　雲銜幾樹松　風嘯一林竹</div>
</p></div>
<div class='div-other'><a id='mulu200' />
<p class='h2'>登慧因轉輪經閣</p><p class="byline">王以繩<span class='note-inline'>(嘉興人　子長)</span></p><p style="margin-left:0em;text-indent:0em;" class="lg-abnormal"><div class='lg-row'>羣巘峩峩布幃幄　團雲飛捷呌四角　問天有月來何時　我欲伫立一捫捉</div>
<div class='lg-row'>千匣親從金口語　獨搆層臺相寶贮</div>
<div class='lg-row'>半夜幽鬼遶輪哭　不聆法說意森緒　眠雲聽澗澗聲死　廣漢急飈無限止</div>
<div class='lg-row'>為余軟腳歸未能　憩息三天眇昂峙</div>
</p></div>
<div class='div-other'><a id='mulu201' />
<p class='h2'>過湖，舟中見慧因藏閣</p><p class="byline">王知難<span class='note-inline'>(淮陰人　青嶼)</span></p><p style="margin-left:0em;text-indent:0em;" class="lg-abnormal"><div class='lg-row'>南浦晴雲忽遠開　隔湖烟樹出輪臺　歸舟未得繙經去　空聽鐘聲寺裏來</div>
</p></div>
<div class='div-other'><a id='mulu202' />
<p class='h2'>遊玉岑步壁間韻</p><p class="byline">李忱<span class='note-inline'>(汶水人)</span></p>
<div class="lg regular" style="margin-left:0em;"><div class='lg-row'>香臺壓眾寺　山水自蒼蒼　世遠苔生座　僧稀葉滿廊</div>
<div class='lg-row'>池邊留閣影　樹裏見湖光　興廢何須問　吟詩送夕陽</div>
</div></div>
<div class='div-other'><a id='mulu203' />
<p class='h2'>步慧因澗上</p><p class="byline">周自稷<span class='note-inline'>(錢塘人　宗開)</span></p><p style="margin-left:0em;text-indent:0em;" class="lg-abnormal"><div class='lg-row'>澗喧石齒齒　山妍樹芊芊　坐久鳥語寂　風磬時泠然</div>
</p></div>
<div class='div-other'><a id='mulu204' />
<p class='h2'>玉岑懷古</p><p class="byline">謝舉<span class='note-inline'>(綏安人　元善)</span></p><p style="margin-left:0em;text-indent:0em;" class="lg-abnormal"><div class='lg-row'>寺門日白雲霏霏　玉岑倒夾箕泉飛　手把芙蓉憩石壁　蒼翠亂射金繩微</div>
<div class='lg-row'>東坡功德不可議　挑山救饑等兒戲</div>
<div class='lg-row'>也知桃柳至今芳　枝枝偷裹菩薩泪</div>
</p></div>
<div class='div-other'><a id='mulu205' />
<p class='h2'>避暑高麗寺</p><p class="byline">黃克儉<span class='note-inline'>(武林人　淡然)</span></p>
<div class="lg regular" style="margin-left:0em;"><div class='lg-row'>普門貪結夏　獨臥石間苔　暑斂荷風散　涼迎竹露來</div>
<div class='lg-row'>蕭蕭磵度雨　隱隱閣盤雷　誰喻靜中趣　幽香入茗杯</div>
</div></div>
<div class='div-other'><a id='mulu206' />
<p class='h2'>過慧因禪院</p><p class="byline">魏介<span class='note-inline'>(錢塘人　如石)</span></p>
<div class="lg regular" style="margin-left:0em;"><div class='lg-row'>幾欲尋僧話　今朝始叩扉　磬聲穿竹遠　屐齒囓苔微</div>
<div class='lg-row'>雨過涼延樹　雲生潤落衣　齋廚分午供　馴雀傍人飛</div>
</div></div>
<div class='div-other'><a id='mulu207' />
<p class='h2'>題坡翁遺像</p><p class="byline">釋如曉<span class='note-inline'>(錢塘人　萍踪)</span></p><p style="margin-left:0em;text-indent:0em;" class="lg-abnormal"><div class='lg-row'>不舍玉岑山下路　嘗過寺裏滿閒僧　當年珍重留遺像　欲振宗風續慧燈</div>
</p></div>
<div class='div-other'><a id='mulu208' />
<p class='h2'>寒霽，吳伯霖居士招遊慧因寺，眺雪晚歸</p><p style="margin-left:0em;text-indent:0em;" class="lg-abnormal"><div class='lg-row'>湖雲沈　山風冽　十二橋頭亂鋪雪　閒情野叟招逸遊　披寒曳履行欲跌</div>
<div class='lg-row'>玉岑低　輪殿高　摳衣直上天之腰</div>
<div class='lg-row'>八窗洞開鎖空翠　箕泉布壑溪聲號　逼人冷　欲呼酒　住寺老僧搖凍手</div>
<div class='lg-row'>傾囊沒買甕頭春　只好烹泉說空有</div>
<div class='lg-row'>啜茗餘　行復歌　回看湖北巖之阿　茆罨半支殘雪裏　壓稍亂竹棲鴉多</div>
</p></div></div>
</div><!-- end of div[@id='body'] -->
</body></html>