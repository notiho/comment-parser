<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>玉岑山慧因高麗華嚴教寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu209' />
<p class='juan'>慧因寺志卷之十一</p>
<div class='div-other'><a id='mulu210' />
<p class='h1'>題詠</p>
<div class='div-other'><a id='mulu211' />
<div class='div-other'><a id='mulu212' />
<p class='h3'>玉岑聳峙</p><p class="byline">蔣如奇<span class='note-inline'>(宜興人　盤初)</span></p><p style="margin-left:0em;text-indent:0em;" class="lg-abnormal"><div class='lg-row'>諸峰抱玉岑　樹老作人語　山山有陰晴　此山獨疑雨</div>
</p></div>
<div class='div-other'><a id='mulu213' />
<p class='h3'>慧澗環流</p><p style="margin-left:0em;text-indent:0em;" class="lg-abnormal"><div class='lg-row'>決決啼寒烟　旋繞若襟帶　偏招獨醒人　月明盥清瀨</div>
</p></div>
<div class='div-other'><a id='mulu214' />
<p class='h3'>箕泉瀉珠</p><p style="margin-left:0em;text-indent:0em;" class="lg-abnormal"><div class='lg-row'>雲根顆顆圓　非珠亦非水　空谷行跫稀　鮫人淚靡靡</div>
</p></div>
<div class='div-other'><a id='mulu215' />
<p class='h3'>蛟窗橫鐵</p><p style="margin-left:0em;text-indent:0em;" class="lg-abnormal"><div class='lg-row'>老蛟睡深窟　設窗以相拒　豈因尺鐵功　淹留不飛去</div>
</p></div>
<div class='div-other'><a id='mulu216' />
<p class='h3'>雪窩怪石</p><p style="margin-left:0em;text-indent:0em;" class="lg-abnormal"><div class='lg-row'>是石潔無瑕　是雪凍仍結　日日松楸間　青陰染不涅</div>
</p></div>
<div class='div-other'><a id='mulu217' />
<p class='h3'>雕礎神工</p><p style="margin-left:0em;text-indent:0em;" class="lg-abnormal"><div class='lg-row'>敗礎前朝物　何當厯劫灰　時看好古客　著意剔莓苔</div>
</p></div>
<div class='div-other'><a id='mulu218' />
<p class='h3'>輪藏淩雲</p><p style="margin-left:0em;text-indent:0em;" class="lg-abnormal"><div class='lg-row'>閣從樹端出　基從樹根起　平鋪眾葉光　俯瞰張華綺</div>
</p></div>
<div class='div-other'><a id='mulu219' />
<p class='h3'>普門卻暑</p><p style="margin-left:0em;text-indent:0em;" class="lg-abnormal"><div class='lg-row'>深殿餘古寒　所以最宜夏　非無利名人　熱忙到來暇</div>
</p></div>
<div class='div-other'><a id='mulu220' />
<p class='h3'>瑞光古像</p><p style="margin-left:0em;text-indent:0em;" class="lg-abnormal"><div class='lg-row'>土木丹青像　光從何處來　人人具佛眼　在在見蓮臺</div>
</p></div>
<div class='div-other'><a id='mulu221' />
<p class='h3'>經閣幽觀</p><p style="margin-left:0em;text-indent:0em;" class="lg-abnormal"><div class='lg-row'>傑閣新搆成　憑闌山面面　最憐晨昏磬　聲徹雲霞片</div>
</p></div></div>
<div class='div-other'><a id='mulu222' />
<div class='div-other'><a id='mulu223' />
<p class='h3'>玉岑聳峙</p><p class="byline">溫以介<span class='note-inline'>(湖州人　于石)</span></p>
<div class="lg regular" style="margin-left:0em;"><div class='lg-row'>寺愛好山處　玉岑剛對門　峰攢壑慳午　樹老徑留昏</div>
<div class='lg-row'>點石禪蹤遠　攀厓御蹕存　由來忌懷璧　龍象護雲根</div>
</div></div>
<div class='div-other'><a id='mulu224' />
<p class='h3'>慧澗環流</p>
<div class="lg regular" style="margin-left:0em;"><div class='lg-row'>一水何自來　泠泠奏寒玉　結曲齧山根　盤旋繞佛足</div>
<div class='lg-row'>林芳羃渚靜　石髮漾流綠　為延滄浪翁　千古名不辱</div>
</div></div>
<div class='div-other'><a id='mulu225' />
<p class='h3'>箕泉瀉珠</p>
<div class="lg regular" style="margin-left:0em;"><div class='lg-row'>絕壑餘寒在　幽泉冐暑經　濺珠因地湧　咽石為巖扄</div>
<div class='lg-row'>飲鹿無人即　窺魚有鶴聽　依然大癡筆　天與傳丹青</div>
</div></div>
<div class='div-other'><a id='mulu226' />
<p class='h3'>蛟窗橫鐵</p>
<div class="lg regular" style="margin-left:0em;"><div class='lg-row'>神物在潛伏　大地為深宮　窟宅自窈窕　軒窗何玲瓏</div>
<div class='lg-row'>綺疏古苔映　繡闥儵魚通　隱約積石間　氷雪流潀潀</div>
</div></div>
<div class='div-other'><a id='mulu227' />
<p class='h3'>雪窩怪石</p>
<div class="lg regular" style="margin-left:0em;"><div class='lg-row'>白日無人逕　松杉到處迷　遙疑雪充斥　徐訝石高低</div>
<div class='lg-row'>砥席容趺穩　欹簷接杖齊　蘿烟盼遊屐　裊壁自萋萋</div>
</div></div>
<div class='div-other'><a id='mulu228' />
<p class='h3'>雕礎神工</p>
<div class="lg regular" style="margin-left:0em;"><div class='lg-row'>南國矜財賦　雕鏤遍梵天　劫灰留敗礎　鬼斧見當年</div>
<div class='lg-row'>雲錦翻龍馬　波紋蹙荇蓮　躭摩可移日　遊想斵輪前</div>
</div></div>
<div class='div-other'><a id='mulu229' />
<p class='h3'>輪藏淩雲</p>
<div class="lg regular" style="margin-left:0em;"><div class='lg-row'>香剎臨幽磵　輪宮出樹端　寶函高隱霧　丹閣下流湍</div>
<div class='lg-row'>簷彩淹雲溼　鈴聲挾雨寒　攀躋到無上　憑嘯四天寬</div>
</div></div>
<div class='div-other'><a id='mulu230' />
<p class='h3'>普門卻暑</p>
<div class="lg regular" style="margin-left:0em;"><div class='lg-row'>紺殿藏修竹　金容沐翠光　薄曛風演籟　初旭露浮香</div>
<div class='lg-row'>幽極全消暑　陰多只贮涼　昏黃月穿徑　驚看一林霜</div>
</div></div>
<div class='div-other'><a id='mulu231' />
<p class='h3'>瑞光古像</p>
<div class="lg regular" style="margin-left:0em;"><div class='lg-row'>玄夜流光怪　希聞說到今　優曇現蓮座　寶月映檀林</div>
<div class='lg-row'>金碧傳空色　神通見佛心　千秋總璀璨　寰海一潮音</div>
</div></div>
<div class='div-other'><a id='mulu232' />
<p class='h3'>經閣幽觀</p>
<div class="lg regular" style="margin-left:0em;"><div class='lg-row'>寺轉轆轤劫　荒基閣又新　軒楹存樸雅　結搆復嶙峋</div>
<div class='lg-row'>烟樹撩人賞　雲山覿面親　年來集鐘磬　清梵六時頻</div>
</div></div></div>
<div class='div-other'><a id='mulu233' />
<div class='div-other'><a id='mulu234' />
<p class='h3'>玉岑聳峙</p><p class="byline">釋方宜<span class='note-inline'>(錢塘人　夢曙)</span></p>
<div class="lg regular" style="margin-left:0em;"><div class='lg-row'>陰鬱挺媚青　蓮綿帶曾谷　皎流纏其趾　蒼石晤幽獨</div>
<div class='lg-row'>孕彼瓊瑤姿　眾峰胡能族　仙梵啟清廓　僻偶瞿曇屋</div>
<div class='lg-row'>頁堅瑩山膚　餘潤萃重木　隱顯月半圭　遂擬三采育</div>
</div></div>
<div class='div-other'><a id='mulu235' />
<p class='h3'>慧澗環流</p>
<div class="lg regular" style="margin-left:0em;"><div class='lg-row'>源<span class='corr'>水</span>鍾南麓　紆曲抱坰廬　喬柯浸影明　石梁擊音虛</div>
<div class='lg-row'>鱗趨亟迴折　瀑流或疾徐　西泠千頃寒　詎不由茲渠</div>
</div></div>
<div class='div-other'><a id='mulu236' />
<p class='h3'>箕泉瀉珠</p>
<div class="lg regular" style="margin-left:0em;"><div class='lg-row'>上山探高泉　昂石猶立刃　浚源萌其下　迴溪自蒙潤</div>
<div class='lg-row'>玓瓅散圓光　寧辭重厓峻　明月古所珍　拋浪殷保慎</div>
</div></div>
<div class='div-other'><a id='mulu237' />
<p class='h3'>蛟窗橫鐵</p>
<div class="lg regular" style="margin-left:0em;"><div class='lg-row'>曷為雲雨遘　遂致輕翩翻　頭角既崢嶸　迍邅被維藩</div>
<div class='lg-row'>勁鬲寧淹滯　厚壤成虛垣　鐵心固如石　限阻為蛟門</div>
<div class='lg-row'>蜿蜒暮歸旋　聯壑餘陰昏</div>
</div></div>
<div class='div-other'><a id='mulu238' />
<p class='h3'>雪窩怪石</p>
<div class="lg regular" style="margin-left:0em;"><div class='lg-row'>叢林曠欲無　山骨崚嶒起　偉立俄偃伏　皛若迴湍水</div>
<div class='lg-row'>霜華午未晞　凝結日光裏　玲瓏當前亭　岑寂此喬峙</div>
</div></div>
<div class='div-other'><a id='mulu239' />
<p class='h3'>雕礎神工</p>
<div class="lg regular" style="margin-left:0em;"><div class='lg-row'>鏤刻何纎悉　雲英曉夕凝　瑩澤亦盤旋　人騎欲飛淩</div>
<div class='lg-row'>劫火洞不磷　眉目如皎冰　剞劂誠未磨　滄海徒廢興</div>
</div></div>
<div class='div-other'><a id='mulu240' />
<p class='h3'>輪藏淩雲</p>
<div class="lg regular" style="margin-left:0em;"><div class='lg-row'>眾山如環圍　貝葉層層室　飛甍儼翬翼　羣宇疇與匹</div>
<div class='lg-row'>遙風展鈴音　靜夜彌岑嵂　琅函九皋際　神天伫清蹕</div>
<div class='lg-row'>萬軸遺古言　金剎標孤出</div>
</div></div>
<div class='div-other'><a id='mulu241' />
<p class='h3'>普門卻暑</p>
<div class="lg regular" style="margin-left:0em;"><div class='lg-row'>朱明正炎熾　棲禽悄未宣　梵闕敞以閒　煩蒸無由緣</div>
<div class='lg-row'>虛飈韻修篁　泠然晤金仙　區中三伏辰　當於茲遊延</div>
</div></div>
<div class='div-other'><a id='mulu242' />
<p class='h3'>瑞光古像</p>
<div class="lg regular" style="margin-left:0em;"><div class='lg-row'>靈異彙斯境　林麓媚宵旦　有佛光示言　爾人當誠觀</div>
<div class='lg-row'>庭虛庶草滋　檐曠星辰燦　當年爍霄壤　難以追涯畔</div>
<div class='lg-row'>尚飾紫磨金　至今猶晃煥</div>
</div></div>
<div class='div-other'><a id='mulu243' />
<p class='h3'>經閣幽觀</p>
<div class="lg regular" style="margin-left:0em;"><div class='lg-row'>芳址昔淪寢　草莽遂亘周　一旦理頹基　突兀起重樓</div>
<div class='lg-row'>輪殿為比隣　叢顛相侶儔　息心有上士　唄咏散林幽</div>
<div class='lg-row'>高風寂來緬　圓月烱為頭　朝飡玉岑秀　嘉樹胡鬱椆</div>
</div></div>
<div class='div-other'><a id='mulu244' />
<div class='div-other'><a id='mulu245' />
<p class='h4'>玉岑聳峙</p><p class="byline">吳炳<span class='note-inline'>(宜興人　石渠)</span></p><p style="margin-left:0em;text-indent:0em;" class="lg-abnormal"><div class='lg-row'>門外孤岑秀可餐　回巒縈寺鏁清寒　君王即不留題到　亦許遊人作玉看</div>
</p></div>
<div class='div-other'><a id='mulu246' />
<p class='h4'>慧澗環流</p><p style="margin-left:0em;text-indent:0em;" class="lg-abnormal"><div class='lg-row'>一水淙淙欲出山　穿雲遶屋過溪還　也知畫舫娛人處　為愛桑麻改舊顏</div>
</p></div>
<div class='div-other'><a id='mulu247' />
<p class='h4'>蛟窗橫鐵</p><p style="margin-left:0em;text-indent:0em;" class="lg-abnormal"><div class='lg-row'>潛淵莫道老蛟癡　抱得明珠只自知　難道雨雲無箇分　人間翻被鐵楞欺</div>
</p></div>
<div class='div-other'><a id='mulu248' />
<p class='h4'>箕泉瀉珠</p><p style="margin-left:0em;text-indent:0em;" class="lg-abnormal"><div class='lg-row'>一派明珠布式裁　月明按劒自徘徊　扶笻直上窮源處　應是騷人萬斛才</div>
</p></div>
<div class='div-other'><a id='mulu249' />
<p class='h4'>雪窩怪石</p><p style="margin-left:0em;text-indent:0em;" class="lg-abnormal"><div class='lg-row'>削出芙蓉別樣奇　雲鏤烟篆雪差宜　若教一鉢能盛得　好倩東坡供印師</div>
</p></div>
<div class='div-other'><a id='mulu250' />
<p class='h4'>雕礎神工</p><p style="margin-left:0em;text-indent:0em;" class="lg-abnormal"><div class='lg-row'>支機天上有槎逢　借與慈王奠法宮　厯盡劫灰渾不壞　時看鱗甲動秋風</div>
</p></div>
<div class='div-other'><a id='mulu251' />
<p class='h4'>輪藏淩雲</p><p style="margin-left:0em;text-indent:0em;" class="lg-abnormal"><div class='lg-row'>人語只疑天語落　法輪還道月輪齊　不信六橋隄上望　尖峯直欲過湖西</div>
</p></div>
<div class='div-other'><a id='mulu252' />
<p class='h4'>普門卻暑</p><p style="margin-left:0em;text-indent:0em;" class="lg-abnormal"><div class='lg-row'>五月尋涼特地遊　山寒殿古欲披裘　逢僧竹裏烹龍井　爍石炎威一霎秋</div>
</p></div>
<div class='div-other'><a id='mulu253' />
<p class='h4'>瑞光古像</p><p style="margin-left:0em;text-indent:0em;" class="lg-abnormal"><div class='lg-row'>大士何年現意珠　祥光猶靄舊時模　皈依諦作千千觀　月滿諸山水滿湖</div>
</p></div>
<div class='div-other'><a id='mulu254' />
<p class='h4'>經閣幽觀</p><p style="margin-left:0em;text-indent:0em;" class="lg-abnormal"><div class='lg-row'>閣中帝子舊圖書　閣外溪山只自如　證得三生酬夙約　沃州不羨買山居</div>
</p></div></div>
<div class='div-other'><a id='mulu255' />
<div class='div-other'><a id='mulu256' />
<p class='h4'>玉岑聳峙</p><p class="byline">蔣全昌<span class='note-inline'>(宜興人　鹿長)</span></p>
<div class="lg regular" style="margin-left:0em;"><div class='lg-row'>南山南更好　此地足抽簪　行樹七重裹　湖刀十里尋</div>
<div class='lg-row'>草荒金笑谷　戶秀玉稱岑　滿目平蕪趣　沙鷗半欲侵</div>
</div></div>
<div class='div-other'><a id='mulu257' />
<p class='h4'>惠澗環流</p>
<div class="lg regular" style="margin-left:0em;"><div class='lg-row'>漱石淙淙碧　迴流繞一卷　謀神忻此際　濯足想當年</div>
<div class='lg-row'>巢鳥棲疑墮　湍魚泳不前　逆知烟雨夜　時共梵音連</div>
</div></div>
<div class='div-other'><a id='mulu258' />
<p class='h4'>箕泉瀉珠</p>
<div class="lg regular" style="margin-left:0em;"><div class='lg-row'>遠播山中美　筲箕亦得名　晴飛窺異質　雨潦聽同聲</div>
<div class='lg-row'>硯憶黃癡洗　茶無陸子盟　香珠一萬斛　堪與鬭連城</div>
</div></div>
<div class='div-other'><a id='mulu259' />
<p class='h4'>蛟窗橫鐵</p>
<div class="lg regular" style="margin-left:0em;"><div class='lg-row'>語怪人誰信　扄嵒古鐵楞　奇勳歸往哲　幻蹟叩山僧</div>
<div class='lg-row'>是孽須重錮　非龍不許騰　悠悠太真子　切勿秉犀燈</div>
</div></div>
<div class='div-other'><a id='mulu260' />
<p class='h4'>雪窩怪石</p>
<div class="lg regular" style="margin-left:0em;"><div class='lg-row'>巖巖觀巨石　磊磊笑支離　米老決應拜　愚公安敢移</div>
<div class='lg-row'>雲根搖欲動　雪浪擁相宜　海宇無知已　空山一問奇</div>
</div></div>
<div class='div-other'><a id='mulu261' />
<p class='h4'>雕礎神工</p>
<div class="lg regular" style="margin-left:0em;"><div class='lg-row'>人巧天工錯　目前希所逢　世風漓混沌　事業尚雕蟲</div>
<div class='lg-row'>繡礎千秋古　苔花一片蒙　總然非實相　於此悟真空</div>
</div></div>
<div class='div-other'><a id='mulu262' />
<p class='h4'>輪藏淩雲</p>
<div class="lg regular" style="margin-left:0em;"><div class='lg-row'>紺宇撑寥泬　浮雲已出端　羽翔禽閱背　人上蟻行盤</div>
<div class='lg-row'>兩個丹峯對　週遭翠木攢　不分江海氣　無際杳澷澷</div>
</div></div>
<div class='div-other'><a id='mulu263' />
<p class='h4'>普門卻暑</p>
<div class="lg regular" style="margin-left:0em;"><div class='lg-row'>何方堪避秦　何處堪逃暑　但願入普門　置我禪牀所</div>
<div class='lg-row'>左擷龍井香　右掬虎跑煮　長日黑甜中　飛燕相爾汝</div>
</div></div>
<div class='div-other'><a id='mulu264' />
<p class='h4'>瑞光古像</p>
<div class="lg regular" style="margin-left:0em;"><div class='lg-row'>神通惟大士　浩氣塞兩間　獨向高麗寺　毫光露一斑</div>
<div class='lg-row'>澍雨沐庭樹　卿雲蒸滿山　豈緣多手眼　便覺異容顏</div>
</div></div>
<div class='div-other'><a id='mulu265' />
<p class='h4'>經閣幽觀<span class='note-inline'>(時李飛侯寓經閣)</span></p>
<div class="lg regular" style="margin-left:0em;"><div class='lg-row'>謫仙吾好侶　屐掛給孤園　碑老立殘石　林秋銜遠村</div>
<div class='lg-row'>門楣神物護　扁額御書存　何日捐塵累　焚香貝葉翻</div>
</div></div></div>
<div class='div-other'><a id='mulu266' />
<div class='div-other'><a id='mulu267' />
<p class='h4'>玉岑聳峙</p><p class="byline">釋湛若<span class='note-inline'>(錢塘人　靈源)</span></p><p style="margin-left:0em;text-indent:0em;" class="lg-abnormal"><div class='lg-row'>老雲幻作碧芙蓉　不減飛來一片峰　光射溪流迴玉照　影扶烟靄拭金容</div>
<div class='lg-row'>御題芳跡雖難覓　袍笏幽尋尚可逢</div>
<div class='lg-row'>若到秋深黃葉裏　最宜絕頂拄孤笻</div>
</p></div>
<div class='div-other'><a id='mulu268' />
<p class='h4'>慧澗環流</p><p style="margin-left:0em;text-indent:0em;" class="lg-abnormal"><div class='lg-row'>何年慧脈迸雲根　一帶瀠洄遶寺門　冷浸烟霞娛野衲　細流鐘鼓出山村</div>
<div class='lg-row'>沙稜故咽風前韻　橋版平分雨後痕</div>
<div class='lg-row'>當日少游曾濯足　尚餘清韻溢芳蓀</div>
</p></div>
<div class='div-other'><a id='mulu269' />
<p class='h4'>箕泉瀉珠</p><p style="margin-left:0em;text-indent:0em;" class="lg-abnormal"><div class='lg-row'>一泓寒玉瀉空山　石面跳珠亂蘚斑　洗鉢僧穿雲竇入　尋源客帶雨花還</div>
<div class='lg-row'>幽淙冷蘸蒼松影　香脈潛通慧澗灣</div>
<div class='lg-row'>巖際誅茆人在否　即教癡絕亦難攀</div>
</p></div>
<div class='div-other'><a id='mulu270' />
<p class='h4'>蛟窗橫鐵</p><p style="margin-left:0em;text-indent:0em;" class="lg-abnormal"><div class='lg-row'>絕壑穹窿伏蜿蜒　疎櫺巧制憶當年　腥吞古鐵潛幽魄　碧鎖荒苔噴冷涎</div>
<div class='lg-row'>雲護洞門迷鹿飲　石橫波底穩蛟眠</div>
<div class='lg-row'>淙淙難醒重淵夢　留伴頭陀五夜禪</div>
</p></div>
<div class='div-other'><a id='mulu271' />
<p class='h4'>雪窩怪石</p><p style="margin-left:0em;text-indent:0em;" class="lg-abnormal"><div class='lg-row'>蔥菁一徑自縈迴　樹老林香石作堆　烟髻靜疑塗翠立　雪濤儼欲破雲來</div>
<div class='lg-row'>秋稜秀出渾如玉　蓮瓣青浮半是苔</div>
<div class='lg-row'>即此片窩堪借隱　那須瓢笠問天台</div>
</p></div>
<div class='div-other'><a id='mulu272' />
<p class='h4'>雕礎神工</p><p style="margin-left:0em;text-indent:0em;" class="lg-abnormal"><div class='lg-row'>怪來山寺礎何豐　刓刻奇淫出鬼工　漫訝雲霞生柱底　偏矜文彩甲寰中</div>
<div class='lg-row'>晴捫膩滑疑微雨　細蹙波瀾豈為風</div>
<div class='lg-row'>自是海邦多詭麗　獨留遺巧鎮琳宮</div>
</p></div>
<div class='div-other'><a id='mulu273' />
<p class='h4'>輪藏淩雲</p><p style="margin-left:0em;text-indent:0em;" class="lg-abnormal"><div class='lg-row'>嶙峋傑閣插諸天　法轉香輪慧日懸　藻井西連千疉翠　綺疏東吸兩湖烟</div>
<div class='lg-row'>鳥飛仰覻簷牙度　龍伏潛聽梵籟眠</div>
<div class='lg-row'>憑眺渺然空下界　卻疑雲海盪青蓮</div>
</p></div>
<div class='div-other'><a id='mulu274' />
<p class='h4'>普門銷夏</p><p style="margin-left:0em;text-indent:0em;" class="lg-abnormal"><div class='lg-row'>一尊大士竹千<span class='corr'>竿　</span>廣殿無塵六月寒　逕掃白雲輕冉冉　門敲綠玉亂珊珊</div>
<div class='lg-row'>方當晝永陰偏密　不待秋深暑自殘</div>
<div class='lg-row'>直是清涼真法界　那教禪思不安安</div>
</p></div>
<div class='div-other'><a id='mulu275' />
<p class='h4'>瑞光古像</p><p style="margin-left:0em;text-indent:0em;" class="lg-abnormal"><div class='lg-row'>黃金面放白毫光　爍破重昏午夜涼　花座只今留瑞靄　珠衣自昔散天香</div>
<div class='lg-row'>摶沙爭禮昭靈貺　遺碣堪捫半蘚裝</div>
<div class='lg-row'>無畏威神原叵測　迷津到處有舟航</div>
</p></div>
<div class='div-other'><a id='mulu276' />
<p class='h4'>經閣幽觀</p><p style="margin-left:0em;text-indent:0em;" class="lg-abnormal"><div class='lg-row'>禪因未墜閣重開　法雨霏霏舊講臺　四野微茫饒遠趣　六窗虛朗絕纎埃</div>
<div class='lg-row'>鐘聲似向雲端落　山色都從樹杪來</div>
<div class='lg-row'>更喜主人能點綴　繞庭種竹又栽梅</div>
</p></div></div>
<div class='div-other'><a id='mulu277' />
<div class='div-other'><a id='mulu278' />
<p class='h4'>玉岑聳峙</p><p class="byline">姚二煜<span class='note-inline'>(仁和人　葆明)</span></p><p style="margin-left:0em;text-indent:0em;" class="lg-abnormal"><div class='lg-row'>行經半灣　寒碧飛灑　一片空濛　不是雲依　古樹亭亭　玉削芙蓉</div>
</p></div>
<div class='div-other'><a id='mulu279' />
<p class='h4'>慧澗環流</p><p style="margin-left:0em;text-indent:0em;" class="lg-abnormal"><div class='lg-row'>水向山根　漱玉澗從　屋角流雲　一夜百重　新漲層湖　十里平分</div>
</p></div>
<div class='div-other'><a id='mulu280' />
<p class='h4'>蛟窗橫鐵</p><p style="margin-left:0em;text-indent:0em;" class="lg-abnormal"><div class='lg-row'>雲氣晴驕　石壁泉聲　怒挾松濤　分付窗前　老鐵莫吹　月下瓊簫</div>
</p></div>
<div class='div-other'><a id='mulu281' />
<p class='h4'>箕泉瀉珠</p><p style="margin-left:0em;text-indent:0em;" class="lg-abnormal"><div class='lg-row'>月掛松穿　九曲雲橫　冰鏁千行　一自墨花　浮韻只今　石乳流香</div>
</p></div>
<div class='div-other'><a id='mulu282' />
<p class='h4'>雪窩怪石</p><p style="margin-left:0em;text-indent:0em;" class="lg-abnormal"><div class='lg-row'>雪浪乍堪　語怪火雲　未許稱奇　相對自然　首肻無勞　說法支離</div>
</p></div>
<div class='div-other'><a id='mulu283' />
<p class='h4'>雕礎神工</p><p style="margin-left:0em;text-indent:0em;" class="lg-abnormal"><div class='lg-row'>何年如許　玲瓏浪說　神鏤鬼畫　分明不壞　金剛幻出　山中怪石</div>
</p></div>
<div class='div-other'><a id='mulu284' />
<p class='h4'>輪藏淩雲</p><p style="margin-left:0em;text-indent:0em;" class="lg-abnormal"><div class='lg-row'>雲過簷牙　礙腳月流　殿角窺顛　纔檢琅函　繙閱已入　非非想天</div>
</p></div>
<div class='div-other'><a id='mulu285' />
<p class='h4'>普門卻暑</p><p style="margin-left:0em;text-indent:0em;" class="lg-abnormal"><div class='lg-row'>法界僧藏　澄碧長途　客嘆流金　可是涼生　水月非關　暑退山林</div>
</p></div>
<div class='div-other'><a id='mulu286' />
<p class='h4'>瑞光古像</p><p style="margin-left:0em;text-indent:0em;" class="lg-abnormal"><div class='lg-row'>試問何者　　光還思　何者是佛　祗因有佛　光生難道　無光佛訖</div>
</p></div>
<div class='div-other'><a id='mulu287' />
<p class='h4'>經閣幽觀</p><p style="margin-left:0em;text-indent:0em;" class="lg-abnormal"><div class='lg-row'>一閣層層　香篆八窗　面面雲山　人來鳥言　煮茗客去　花低掩關</div>
</p></div></div>
<div class='div-other'><a id='mulu288' />
<div class='div-other'><a id='mulu289' />
<p class='h4'>玉岑聳峙</p><p class="byline">釋海珠<span class='note-inline'>(錢塘人　玄弢)</span></p>
<div class="lg regular" style="margin-left:0em;"><div class='lg-row'>耆峰當淨剎　青碧自瑩然　既得光依佛　相應勢插天</div>
<div class='lg-row'>梵音琪樹奏　寶網慶雲聯　儼作經罏供　花香透薜烟</div>
</div></div>
<div class='div-other'><a id='mulu290' />
<p class='h4'>慧澗環流</p>
<div class="lg regular" style="margin-left:0em;"><div class='lg-row'>一灣明若鏡　倒寫玉岑圖　波底藏眠鹿　林<span class='corr'>梢</span>襯浴鳧</div>
<div class='lg-row'>帶烟縈古寺　流月入明湖　獨石為橋處　支藤僧影孤</div>
</div></div>
<div class='div-other'><a id='mulu291' />
<p class='h4'>箕泉瀉珠</p>
<div class="lg regular" style="margin-left:0em;"><div class='lg-row'>忽見幽篁裏　鮫人泣暮暉　認珠涼撲面　疑佩響兜衣</div>
<div class='lg-row'>不逐瑤蜂散　時兼翠鳥飛　悠悠泉石賞　林暝坐忘歸</div>
</div></div>
<div class='div-other'><a id='mulu292' />
<p class='h4'>蛟窗橫鐵</p>
<div class="lg regular" style="margin-left:0em;"><div class='lg-row'>何年鎔冷鐵　泉穴鎖蛟宮　神物尤難致　疎楞豈易籠</div>
<div class='lg-row'>爭知三昧力　不與幻緣同　更有乘通者　驅龍偃鉢中</div>
</div></div>
<div class='div-other'><a id='mulu293' />
<p class='h4'>雪窩怪石</p>
<div class="lg regular" style="margin-left:0em;"><div class='lg-row'>滿窩松下雪　當暑未能消　化作幽林石　排成陸地潮</div>
<div class='lg-row'>晴巖蘿影覆　陰壁蘚紋描　肻著逃禪客　單丁挂一瓢</div>
</div></div>
<div class='div-other'><a id='mulu294' />
<p class='h4'>雕礎神工</p>
<div class="lg regular" style="margin-left:0em;"><div class='lg-row'>拂拭看鏤礎　神工杳不磨　向時雲尚溼　屢劫水猶波</div>
<div class='lg-row'>緣滲莓苔淺　香沾花雨多　空王常寂處　亦得壯山河</div>
</div></div>
<div class='div-other'><a id='mulu295' />
<p class='h4'>輪藏淩雲</p>
<div class="lg regular" style="margin-left:0em;"><div class='lg-row'>茫茫癡海內　何處渡迷津　寶偈函香閣　諸天捧梵輪</div>
<div class='lg-row'>星懸金鐸重　霞宿綺窗新　不藉泠然力　高居自出塵</div>
</div></div>
<div class='div-other'><a id='mulu296' />
<p class='h4'>普門卻暑</p>
<div class="lg regular" style="margin-left:0em;"><div class='lg-row'>新篁搖翠幄　晴雪映圓通　佛面籠秋月　禪心薦午風</div>
<div class='lg-row'>密陰涼灑地　清籟冷翻空　大暑流金石　無由到此中</div>
</div></div>
<div class='div-other'><a id='mulu297' />
<p class='h4'>瑞光古像</p>
<div class="lg regular" style="margin-left:0em;"><div class='lg-row'>善逝悲羣品　多方示性靈　蒙光窮實際　倚石現真形</div>
<div class='lg-row'>寶月睂間白　蓮花足底青　冥冥長夜裏　猶得覩明星</div>
</div></div>
<div class='div-other'><a id='mulu298' />
<p class='h4'>經閣幽觀</p>
<div class="lg regular" style="margin-left:0em;"><div class='lg-row'>御墨淋漓處　重恢古法幢　登臨初及半　敞豁已無雙</div>
<div class='lg-row'>山色虛排闥　湖光遠浸窗　凭闌心境寂　不覺磬聲撞</div>
</div></div></div>
<div class='div-other'><a id='mulu299' />
<div class='div-other'><a id='mulu300' />
<p class='h4'>玉岑聳峙</p><p class="byline">方新<span class='note-inline'>(錢塘人　子鼻)</span></p><p style="margin-left:0em;text-indent:0em;" class="lg-abnormal"><div class='lg-row'>高麗寺前何者峰　玉岑傳是御書封　至今不雨烟雲擁　正合長春草木融</div>
<div class='lg-row'>秀攬山頭高下月　雄吞湖面去來風</div>
<div class='lg-row'>棲烏抵鵲非無意　地脈奇探護法龍</div>
</p></div>
<div class='div-other'><a id='mulu301' />
<p class='h4'>惠澗環流</p><p style="margin-left:0em;text-indent:0em;" class="lg-abnormal"><div class='lg-row'>白雲蒼霧引潺湲　一道鳴泉鏁萬山　自信入湖平展鏡　祗緣繞寺曲成環</div>
<div class='lg-row'>滄桑冷煖無人間　唐宋絃歌有鷺還</div>
<div class='lg-row'>不用濯纓翻濯足　少游應在濁清間</div>
</p></div>
<div class='div-other'><a id='mulu302' />
<p class='h4'>箕泉瀉珠</p><p style="margin-left:0em;text-indent:0em;" class="lg-abnormal"><div class='lg-row'>不見大癡今幾年　幻珠猶自媚晴川　雲篩石蕋屏前碎　日破漚花鏡裏圓</div>
<div class='lg-row'>神女弄歌乘夜月　道人浴衲繫春烟</div>
<div class='lg-row'>饑蛟渴虎休相妬　悟到空虛亦惘然</div>
</p></div>
<div class='div-other'><a id='mulu303' />
<p class='h4'>蛟窗橫鐵</p><p style="margin-left:0em;text-indent:0em;" class="lg-abnormal"><div class='lg-row'>雲嬾蛟癡臥不醒　也緣畏鐵故施櫺　晝摩繡乳知曾咒　夜習光芒亦有靈</div>
<div class='lg-row'>苔老蟠花招兔食　魚遊吹浪洗鷗腥</div>
<div class='lg-row'>山僧亦解安禪法　經閣罏烟一縷青</div>
</p></div>
<div class='div-other'><a id='mulu304' />
<p class='h4'>雪窩怪石</p><p style="margin-left:0em;text-indent:0em;" class="lg-abnormal"><div class='lg-row'>冰鈎錯落裹玄雲　浮玉前頭定季昆　顛到米家船裏載　禪從摩詰畫中捫</div>
<div class='lg-row'>照人恰好中央坐　避鶴常遮半面痕</div>
<div class='lg-row'>若把峨嵋來比較　峨嵋積雪少幽魂</div>
</p></div>
<div class='div-other'><a id='mulu305' />
<p class='h4'>雕礎神工</p><p style="margin-left:0em;text-indent:0em;" class="lg-abnormal"><div class='lg-row'>看窮人代惟雕礎　蘚蝕苔封記始終　但值雨蒸浮荇帶　有時雲起動龍鬉</div>
<div class='lg-row'>翠衣玉砥留天語　錦石秋花隱梵宮</div>
<div class='lg-row'>若使袁宏經見得　伏龜應不賦吳工</div>
</p></div>
<div class='div-other'><a id='mulu306' />
<p class='h4'>輪藏淩雲</p><p style="margin-left:0em;text-indent:0em;" class="lg-abnormal"><div class='lg-row'>四面鈴音接大荒　飛空有閣湧輪藏　山山風送青無色　樹樹烟籠白寶光</div>
<div class='lg-row'>香靄吸雲疑海<span class='corr'>市</span>　神燈騎浪影湖梁</div>
<div class='lg-row'>十洲不數超三象　金擘週遭背鳥翔</div>
</p></div>
<div class='div-other'><a id='mulu307' />
<p class='h4'>普門卻暑</p><p style="margin-left:0em;text-indent:0em;" class="lg-abnormal"><div class='lg-row'>蟬聲竹色山山似　一坐禪關日每斜　殿鼠陰餐何代雪　溪鷗涼帶化城霞</div>
<div class='lg-row'>經行閣翠沾衣滿　靜對罏薰撲扇賒</div>
<div class='lg-row'>苦熱何勞憂赤土　楊枝有雨沛天涯</div>
</p></div>
<div class='div-other'><a id='mulu308' />
<p class='h4'>瑞光古像</p><p style="margin-left:0em;text-indent:0em;" class="lg-abnormal"><div class='lg-row'>定有丹師燒後佛　白毫紺目此披敷　青天寶像還今古　赤日珠光乍有無</div>
<div class='lg-row'>莖草也曾傳丈六　摩尼應自照浮屠</div>
<div class='lg-row'>等閒法法都如幻　手眼何人悲續鳧</div>
</p></div>
<div class='div-other'><a id='mulu309' />
<p class='h4'>經閣幽觀</p><p style="margin-left:0em;text-indent:0em;" class="lg-abnormal"><div class='lg-row'>兩朝不覩空王宇　三乘誰興浩劫心　貝闕散花疑白象　香臺布地果黃金</div>
<div class='lg-row'>山嵐水霧飛梁灑　竹籟松濤合殿陰</div>
<div class='lg-row'>賴有尚書珍帝筆　翠華端自護雲林</div>
</p></div></div></div></div>
</div><!-- end of div[@id='body'] -->
</body></html>