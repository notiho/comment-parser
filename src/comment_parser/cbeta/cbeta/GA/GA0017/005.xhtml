<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>玉岑山慧因高麗華嚴教寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu89' />
<p class='juan'>慧因寺志卷之五</p>
<div class='div-other'><a id='mulu90' />
<p class='h1'>宮宇</p>
<div class='div-other'><a id='mulu91' /><p style="margin-left:2em">自宋迄今，五百餘年耳。赤山替而成原，惠澗湮而為陸。滄桑反覆，奚待刧火燒而天一孕，况土木廢興乎！然而周鼎未移，黍離滿目；魯社久屋，靈光獨巋，要亦未可定也。其間或自昔遺，或由今竪。或屢葺而失故，或名存而實亡。總循環于轆轤世界中矣。志宮宇。</p>
</div>
<div class='div-other'><a id='mulu92' />
<p class='h2'>大雄殿</p><p style="margin-left:0em;text-indent:2em">吳越王建。但遞圮遞修，榱桷棟楹漸非故物。祗石柱及諸礎，猶是漢宮金狄耳。然規模跂翼，與玉岑對峙，差相伯仲，不失舊觀。初止奉毘盧佛一尊，自易菴通之葺，遂中奉釋迦，左普賢而右文殊，以華嚴座普賢長子居上首也。當年倉卒舉廢，不久復敝。松陵少司馬呂公益軒，祈嗣天竺。舟中夢蘇公為此寺乞緣。中途偶憩，謁公像于東廡，宛符夢對。遂捐貲重葺，大殿、輪藏殿一朝改觀矣。</p>
</div>
<div class='div-other'><a id='mulu93' />
<p class='h2'>輪藏殿</p><p style="margin-left:0em;text-indent:2em">與大殿相連，高則倍之。接搆工巧，無湊泊跡。雖諸山繚繞，湖中彷彿隱見。中設轉輪，贮欽賜藏經於函。璧水瀠環，簷阿翬煥，相輪聲聞數里。兩山邀遊，咸謂目未曾有也。下奉大悲像，相傳即放光于景定間者。</p>
</div>
<div class='div-other'><a id='mulu94' />
<p class='h2'>天王殿</p><p style="margin-left:0em;text-indent:2em">舊已廢。萬厤間，寺僧易菴通建。以玉岑緊逼無隙地，即山門為之。旁設四天王，中龕向背俱觀音像。不知何人作此？其石像由掘土得之者。淪埋歲久，莊嚴福好，宛然如新。止水意欲移奉別室而置韋駄。面北去俗，僧見遠矣。殿額「華嚴第一山」，今失。</p>
</div>
<div class='div-other'><a id='mulu95' />
<p class='h2'>妙應殿</p><p style="margin-left:0em;text-indent:2em">亦宋遺也。節梲輻輳，備人工之巧。舊在大殿西北。萬厤間，無際即千佛閣遺址，移建于上。前後脩竹檀欒，最宜暑月。雲間陸宗伯平泉，塑旃檀大士像于內。頃歲，李太學仲休重葺，更增麗矣。</p>
</div>
<div class='div-other'><a id='mulu96' />
<p class='h2'>千佛閣</p><p style="margin-left:0em;text-indent:2em">舊以輪藏崔巍，建此閣以蔽之，高峻相匹。至正末，燬于兵。今遺址為妙應殿。</p>
</div>
<div class='div-other'><a id='mulu97' />
<p class='h2'>華嚴經閣</p><p style="margin-left:0em;text-indent:2em">宋時高麗國王之弟僧統義天，奉晉水大法師賢首教，疏請入侍為弟子，朝廷許之。比歸國，以金書《華嚴經》并建閣之貲，附貢舶以進，遂剏茲閣。南渡帝王無不親臨校閱。寧宗御書閣額以表章之。元末兵起，並為灰燼。惟閣額尚存張尚書元洲家，後其子孫復施還寺。故月印、止水鼎建新閣，以御書顏之。興廢繼絕，張氏之功不可泯矣。</p>
</div>
<div class='div-other'><a id='mulu98' />
<p class='h2'>七祖堂</p><p style="margin-left:0em;text-indent:2em">晉水法師建以奉馬鳴大士及龍樹、帝心、雲華、賢首、清涼、圭峯七祖。相傳在伽藍堂之東北，今不可攷。余謂後有興起者，當增晉水、宋易菴為九祖。而以明易菴、無際、妙空三師配可也。</p>
</div>
<div class='div-other'><a id='mulu99' />
<p class='h2'>鐘樓</p><p style="margin-left:0em;text-indent:2em">在正殿東南，易菴通建。高可十尋，榱桷軒翥。上縣洪鐘，下奉幽冥教主，翼以地獄變相。近年松陵呂公捐貲重葺，水部搉使楊公霞標協成之，書額其上。閣下諸相，煜然重新，則止水力也。</p>
</div>
<div class='div-other'><a id='mulu100' />
<p class='h2'>伽藍堂</p><p style="margin-left:0em;text-indent:2em">在大殿東廡，宋建。初奉華光一像，後蘇文忠倅杭，築六橋之隄于西湖，欲取土於山以實之。而諸山多石，不便畚臿。惟赤山純土，濱湖，易于輸載。隄成，而山已夷而原矣。形家言：「去此山，則慧因失其左臂，行不利于茲寺。」文忠矢於佛前，願為伽藍神以護之。命增己像于華光之右。嗣後屢著靈應。近年見夢于松陵呂公，事尤顯赫。見公願力之弘，非他賢所能及也。呂公以公與華光聯座，殊覺不倫。擬于堂右隙地，設公專祠以祀之。惜寺僧莫能任其事者。</p>
</div>
<div class='div-other'><a id='mulu101' />
<p class='h2'>禪堂三楹</p><p style="margin-left:0em;text-indent:2em">在妙應殿右。萬厤間，易菴等建為公所。</p>
</div>
<div class='div-other'><a id='mulu102' />
<p class='h2'>楞伽室</p><p style="margin-left:0em;text-indent:2em">在禪堂前。妙空、易菴建。</p>
</div>
<div class='div-other'><a id='mulu103' />
<p class='h2'>高麗王祠</p><p style="margin-left:0em;text-indent:2em">在楞伽室前。想昔以經閣餘貲，為義天報本耳。然貲雖供于爵主，事實始于義天，則宜設義天一像以配之。豈當時綿蕞草創，制猶未備也？</p>
</div>
<div class='div-other'><a id='mulu104' />
<p class='h2'>碧鮮閣</p><p style="margin-left:0em;text-indent:2em">在妙應殿東北。瑯玕萬箇，浮翠北窗。雲影月魂，風簧雪拍。憑欄招攜，時集几案，洵南山一幽勝也。予讀扈載賦，久擬于梓里山中建閣顏之；然頭顱衰暮，為歡幾何？不若公之人人。嗣後高朋韻士，暇日登此，彈琴賦詩，呼盧浮白。即余百年後，猶得以精神繾綣為快。故以閣貲若干，付止水經始。其事務為可久，無若杭欵草草，作一二十年計也。</p>
</div>
<div class='div-other'><a id='mulu105' />
<p class='h2'>香積</p><p style="margin-left:0em;text-indent:2em">在七祖堂後。今廢。</p>
</div>
<div class='div-other'><a id='mulu106' />
<p class='h2'>滌池</p><p style="margin-left:0em;text-indent:2em">在香積旁。廣可丈餘，週以文石。今遺跡尚存法相菜圃中。</p>
</div></div>
</div><!-- end of div[@id='body'] -->
</body></html>