<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>玉岑山慧因高麗華嚴教寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu124' />
<p class='juan'>慧因寺志卷之八</p>
<div class='div-other'><a id='mulu125' />
<p class='h1'>傳志</p>
<div class='div-other'><a id='mulu126' />
<p class='h2'>唐定慧禪師傳法碑</p><p class="byline">唐裴休撰</p><p style="margin-left:0em;text-indent:2em">釋宗密，姓何氏，果州西充人也。家本豪盛，少通儒書。欲千世以活生靈，負俊才而隨計吏。<span class='corr'>元</span>和二年，偶謁遂州圓禪師。圓未與語，密欣然而慕之，乃從其削染受教。此年進具于拯律師，尋謁荊南張，張曰：「汝傳教人也，當宣道於帝都。」復見洛陽照禪師，照曰：「菩薩人也，誰能識之？」末見上都華嚴觀，觀曰：「毘盧單藏，能隨我遊者，其唯汝乎！」初在蜀，因齋次受經，得《圓覺》十二章，深達義趣，誓傳是經。在漢上，因病僧付《華嚴》句義，未嘗隸習，即爾講之。由是乃著《圓覺》、《華嚴》，及《涅槃》、《金剛》、《起信》、《唯識》、《盂蘭盆》、《法界觀》、《行願》等經疏鈔及法義類例、禮懴修證、圖傳纂略。又集諸宗禪言為禪藏，總而序之，并酬答、書偈、議論等。又《四分律疏》五卷，《鈔懸談》二卷，凡二百許卷，圖六面。皆本一心而貫諸法，顯真體而融事理，超羣有於對待，冥物我而獨運矣。密每入內殿，問其法要。<span class='corr'>太</span>和二年慶成節，徵賜紫方袍，為大德。尋請歸山。會昌元年正月六日，坐滅於興福塔院，儼若平日，容貌益悅。七日遷於函，其自證之力可知矣。其月二十二日，道俗等奉全身于圭峰。二月十三日茶毘，得舍利數十粒，明白而潤大。後門人泣而求諸煨中，必得而歸，悉斂藏於石室。其無緣之慈可知矣。俗齡六十五，僧臘三十四。遺誡令「舁屍施鳥獸，焚其骨而散之，勿塔。勿得悲慕以亂禪觀。每清明上山，必講道七日而後去。其餘住持儀則當合律科，違者非吾弟子。」初，密道既芬馨，名惟烜赫；內眾慕羶既如彼，朝貴答響又如此。當長慶元和已來，中官立功執政者孔熾，內外猜疑，人主危殆。時宰臣李訓酷重於密；乃開成中，偽甘露發，中官率禁兵五百人出閤，所遇者一皆屠戮。時王涯、賈餗、舒元輿方在中書會食，聞難作奔，入終南投密。唯李訓欲求翦髮匿之，從者止之，訓改圖趨鳳翔。時仇士良知之，遣人捕密入左軍，面數其不告之罪，將害之。密怡然曰：「貧道識訓年深，亦知其反叛。然本師教法，遇苦即救，不愛身命，死固甘心。」中尉魚恒志嘉之，奏釋其罪。朝士聞之，扼腕出涕焉。或曰：「密師為禪耶？律耶？經綸耶？」則對曰：「夫密者，四戰之國也，人無得而名焉。都可謂大智圓明、自證利他大菩薩也。」是故裴休論譔云：「議者，以師不守禪行，而廣講經論。遊名邑大都，以興建為務。乃為多聞之所役乎？豈聲利之所未忘乎？嘻！議者焉知大道之所趣哉？夫一心者，萬法之惣也。分而為誡定慧，開而為六度，散而為萬行。萬行未嘗非一心，一心未嘗違萬行。禪者，六度之一耳，何能惣諸法哉！且如來以法眼付迦葉，不以法行。故自心而證者為法，隨緣而起者為行，未必常同也。然則一心，萬法之所生，而不屬於萬法。得之者，則于法自在矣；見之者，則于教無礙矣！本非法，不可以法說；本非教，不可以教傳。豈可以軌迹而尋哉？自迦葉至富那奢凡十祖，皆羅漢所度，亦羅漢。馬鳴、龍樹、提婆、天親始開摩訶衍，著論釋經，摧滅外道，為菩薩唱首。而尊者闍夜獨以戒力為威神，尊者摩訶獨以苦行為道跡。其他諸祖，或廣行法教，或專心禪寂，或蟬脫而去，或火化而滅，或攀樹以示終，或受害而償債。是乃法必同，而行不必同也。且循轍迹者，非善行；守規墨者，非善巧。不迅疾，無以為大牛；不超過，無以為大士。故師之道也，以知見為妙門，寂靜為正味，慈忍為甲盾，慧斷為劒矛；破內魔之高壘，陷外賊之堅陣，鎮撫邪雜，解釋縲籠。遇窮子則叱而使歸其家；見貧女則呵而使照其室。窮子不歸，貧女不富，吾師恥之；三乘不興，四分不振，吾師恥之；忠孝不並化，荷擔不勝任，吾師恥之。避名滯相，匿我憎慢，吾師恥之。故遑遑于濟拔，汲汲于開誘，不以一行自高，不以一德自聳。人有依歸者，不俟請則往矣；有求益者，不俟憤則啟矣。雖童幼不簡於應接，雖鷔很不怠於叩勵。其以闡教度生，助國家之化也如此。故親師之法者，<span class='corr'>貪</span>則施，暴則斂，剛則惰，戾則順，昏則開，惰則奮；自榮者慊，自堅者化，徇私者公，溺情者義。凡士俗有捨其家與妻子，同入其法、分寺居者；有變活業、絕血食、持戒法，起家為近住者；有出而修政理，以救疾苦為道者；有退而奉父母，以豐供養為行者。其餘憧憧而來，欣欣而去；揚袂而至，實腹而歸。所在甚眾，不可以紀。真如來付囑之菩薩，眾生不請之良友。其四依之人乎？其十地之人乎？吾不識其境界庭宇之廣狹深淺矣！議者又焉知大道之所趣哉？其為識達大人之所知心為若此也。密知心者多矣，無如昇平相國之深者，葢同氣相求耳。宣宗再闡真乘，萬善咸秩，追諡曰『定慧禪師』。塔號『青蓮』。持服執弟子禮，四眾數千百人矣。」</p>
</div>
<div class='div-other'><a id='mulu127' />
<p class='h2'>清涼國師傳</p><p class="byline">唐裴休撰</p><p style="margin-left:0em;text-indent:2em">唐清涼國師，諱澄觀，字大休，會稽人。姓夏候氏，生於玄宗開元戊寅。身長九尺四寸，垂手過膝，口四十齒，目光夜發，晝乃不眗。天寶七年出家，肅宗二年受具。是年受詔入內，敕譯《華嚴》。初受具時，即以十事自勵，乃曰：「體不捐沙門之表；心不違如來之制；坐不背法界之經；性不染情礙之境；足不履尼寺之塵；脇不觸居士之榻；目不視非儀之綵；舌不味過午之餚；手不釋圓明之珠；宿不離衣鉢之側。」從牛頭忠、徑山欽，問西來宗旨。遙稟于賢首國師《華嚴》圓旨。代宗大厤三年，詔入內，與大辯正三藏譯經，為「潤文大德」。既而辭，入五臺大華嚴寺，覃思華嚴。以三地聖人，棲身佛境，心體真如。猶於後得智，起世俗心，學世間解。繇是博覽六藝圖史、九流異學、華夏訓詁、竺經梵字，及四圍五明、聖教世典等書，靡不該洽。德宗建中四年，下筆著疏，先求瑞應。一夕，夢金容當陽山峙，光相顒顒。因以手捧咽面門。既覺而喜，以謂獲光明遍照之徵。自是筆無停思，乃以信解行證，分《華嚴》為四科理，無不包觀。每慨舊疏未盡經旨，唯賢首國師頗涉淵源，遂宗承之製疏。凡歷四年而文成。又夢身為龍，矯首南臺，尾蟠北臺，宛轉凌虛，鱗鬛曜日。須臾，變百千數，蜿蜒青冥，分散四方而去。識者以為流通之像。初為眾開講，感景雲凝空，盤旋成葢，久而不散。又為僧叡等著《隨疏演義》四十卷，《隨文手鏡》一百卷。貞元十二年，上遣河東節度使．禮部尚書李詵備禮，迎觀入京。特旨同罽賓般若三藏，翻譯烏茶國所進《華嚴》後分梵夾。帝親預譯場。一日不至，即差僧寂光依僧欲云：「皇帝國事因緣，如法僧事，與欲清淨。」觀承睿旨，翻宣既就，進之。帝命開示《華嚴》宗旨，羣臣大集。觀陞高座曰：「我皇御宇，德合乾坤，光宅萬方，重譯來貢。東風入律，西天輸越海之誠；南印御書，北闕獻朝宗之敬。特回明詔，再譯真詮。光闡大猷，增輝新理。澄觀顧多天幸，欽屬盛明，奉詔譯場，承旨幽讚。抃躍兢惕，三復竭愚。露滴天池，喜合百川之味；塵培華嶽，無增萬仞之高。極虛空之可度，體無邊涯，大也；竭滄溟而可飲，法門無盡，方也；碎塵剎而可數，用無能測，廣也。離覺所覺，朗萬法之幽邃，佛也；芬敷萬行，榮耀眾德，華也；圓茲行德，飾彼十身，嚴也；貫攝玄微，以成真光之彩，經也。總斯七字為一部之宏綱，則無盡法門斯過半矣。將契本性，非行莫階。故演普賢行海。行起解絕，智證圓明矣。」帝大悅，賜澄觀紫方袍，號「教授和尚」。其後，相國齊抗請撰《華嚴綱要》三卷。相國李吉甫請述《正要》一卷。又為南康王韋臯著《法界觀玄鏡》一卷；僕射高崇文請著《鏡燈說文》一卷；司徒嚴綬請撰《三聖圓融觀》一卷；節度使薛華、拾遺白居易請製《七處九會華藏界圖》、《心鏡說文》千卷。又與僧錄靈邃等十八首座、三學上流製《華嚴》、《圓覺》、《四分》、《中觀》等經律論關脈三十餘部。皆古錦純金，隨器任用耳。十五年，受「鎮國大師」號。四月帝誕節，敕有司備儀輦，迎「教授和尚」澄觀入內殿，闡揚《華嚴》宗旨。觀陞座曰：「大哉真界，萬法資始。包空有而絕相，入言象而無迹。妙有得之而不有，真空得之而不空。生滅得之而真常，緣起得之而交映。我佛得之，妙踐真覺，廓淨塵習。寂寥於萬化之域，動用於一虛之中。融身剎以相含，流聲光而遐燭。我皇得之，靈鑒虛極，保合太和。聖文掩于百王。湻風扇於萬國。敷玄化以覺夢，垂天真以性情。是知不有太虛，曷展無涯之照？不有真界，豈淨等空之心？華嚴教者，即窮斯旨趣，盡其源流。故恢廓宏遠，包納沖邃，不可得而思議矣。指其源也，情塵有經，智海無外。妄惑非取，重玄不空。四句之火莫焚，萬法之門皆入。冥二際而不一，動千變而非多。事理交涉而兩忘，性相融通而無盡。若秦鏡之互照，猶帝珠之相含。重重交光，歷歷齊現。故得圓至功於頃刻，見佛境於塵毛。諸佛心內眾生，新新作佛；眾生心中諸佛，念念證真。一字法門，海墨書而不盡；一毫之善，空界盡而無窮。語其定也，冥一如於無心，即萬動而常寂。海湛真智，光含性空。星羅法身，影落心水。圓音非扣而長演；果海離念而心傳。萬行忘照而齊修；漸頓無礙而雙入。雖四心彼廣，八難頓超。而一極唱高，二乘絕聽，當其器也。百城詢友，一道棲神。明正為南，方盡南矣；益我為友，人皆友焉。遇三毒而三德圓，入一塵而一心淨。千化不變其慮，萬境順通於道。契文殊之妙智，宛是初心；入普賢之玄門，曾無別體。失其旨也，徒修因於曠劫；得其門也，等諸佛於一朝。諦觀一塵，法界在掌。理深智遠，識昧辭單。塵讀聖聰，退坐而已。」帝時默湛海印，朗然大覺，顧謂羣臣曰：「朕之師，言雅而簡，辭典而富。扇真風於第一義天，能以聖法清涼朕心。仍以『清涼』賜為國師之號。朕思從來，執身、心、我、人，及諸法定相，斯為甚倒。」羣臣拜賀，頂奉明命。於是中外台輔重臣，咸受八戒一日。帝問師曰：「華嚴所詮，何謂法界？」師曰：「法界者，一切眾生身心之本體也。從本已來，靈明廓徹，廣大虛寂，唯一真境而已。無有形貌而森羅大千；無有邊際而含容萬有。昭昭於心目之間，而相不可覩；晃晃於色塵之內，而理不可分。非徹法之慧目、離念之明智，不能見。自心如此之靈通也，故世尊初成正覺，歎曰：『奇哉！我今普見一切眾生，具有如來智慧德相；但以妄想執著，而不能證得。』於是稱法界性，說《華嚴經》。總該萬有，即是一心，無礙融通，故名法界。」帝天縱聖明，一聽玄談，廊然自得。於是敕有司鑄印，遷國師統冠天下緇徒，號「僧統清涼國師」。開成三年三月六日，師將示寂，謂其徒海岸等曰：「吾聞偶運無功，先聖悼歎。復質無行，古人恥之。無昭穆動靜，無綸緒往復。勿穿鑿異端；勿順非辯偽；勿迷陷邪心；勿固牢鬬諍。大明不能破長夜之昏，慈母不能保身後之子。當取信於佛，無取信於人。真離玄微，非言說所顯。要以深心體解，朗然現前。對境無心，逢緣不動，則不孤我矣！」言訖而逝。師，生歷九朝，為七帝門師。<span class='note-inline'>(九朝者：唐玄宗、肅宗、代宗、德宗、順宗、憲宗、穆宗、敬宗、文宗。七帝者，即代宗以下。)</span>春秋一百有二，僧臘八十有三，是為華嚴六祖。文宗深沐法澤，崇仰慟悼。特輟朝三日，重民縞素。奉全身塔於終南山。未幾，有梵僧到闕。表稱於蔥嶺見二使者凌空而過。以咒止而問之。荅曰：「北印度文殊堂神也，東取華嚴菩薩大牙，歸國供養。」有旨啟塔，果失一牙，唯三十九存焉。遂闍維，舍利光明瑩潤，舌如紅蓮色。仍諡號「清涼國師妙覺之塔」。相國裴休奉敕撰碑，其銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>寶月清涼　寂照法界</div>
<div class='lg-row'>以沙門相　藏世間解　澄湛含虛　氣清鐘鼎　雪沃剡溪　霞橫緱嶺</div>
<div class='lg-row'>真室寥敻　靈嶽崔嵬　虛融天地　峻拔風雷</div>
<div class='lg-row'>離微休命　實際龐鴻　奉若時政　革彼幽蒙　烱乎禹質　元聖孕靈</div>
<div class='lg-row'>德雲冉冉　凝眸幻形　谷響入耳　性不可為</div>
<div class='lg-row'>青蓮出水　深不可闚　才受<span class='corr'>尸</span>羅　奉持止作　原始要終　克諧適莫</div>
<div class='lg-row'>鳳藻璝奇　遺演秘密　染翰風生　供盈二筆</div>
<div class='lg-row'>欲造玄關　咽金一像　逮竟將流　龍飛遷颺　疏新五頂　光銜二京</div>
<div class='lg-row'>躍山法界　功齊百城　萬行分披　華開古錦</div>
<div class='lg-row'>啟迪羣甿　與甘露飲　燮讚金偈　懷生保乂　聖主師資　聿興遐裔</div>
<div class='lg-row'>貝葉翻宣　譯場獨步　談柄一揮　幾回天顧</div>
<div class='lg-row'>王庭闡法　傾河湧泉　屬辭縱辯　玄玄玄玄　紫衲命衣　清涼國號</div>
<div class='lg-row'>不有吾師　孰知吾道　九州傳命　然無盡燈</div>
<div class='lg-row'>一人拜錫　統天下僧　帝網沖融　潛通萬戶　歷天不周　同時顯晤</div>
<div class='lg-row'>卷舒自在　來往無蹤　大士知見　允執厥中</div>
<div class='lg-row'>西域供牙　梵倫遽至　奏啟石驗　嘉風益熾　敕俾圖真　相即無相</div>
<div class='lg-row'>海印大龍　蟠居方丈　哲人去矣　資何所參</div>
<div class='lg-row'>即事之理　塔鎖終南</div>
</p><p style="margin-left:0em;text-indent:2em">文宗御讚曰：</p>
<p style="margin-left:0em;text-indent:0em;" class="lg-abnormal"><div class='lg-row'>朕觀法界　曠闃無垠</div>
<div class='lg-row'>應緣成事　允用虛根　清涼國師　體像啟門　奄有法界　我祖聿尊</div>
<div class='lg-row'>教融海嶽　恩廓乾坤　首相二疏　拔擢幽昏</div>
<div class='lg-row'>閒氣斯來　拱承佛日　四海光凝　九州慶溢　敞金仙門　奪古賢席</div>
<div class='lg-row'>大手名曹　橫經請益　仍師巨休　保余遐厤</div>
<div class='lg-row'>爰抒顓毫　式揚茂實　真空罔盡　機就而駕　白月虛秋　清風適夏</div>
<div class='lg-row'>妙有不遷　緣息而化　邈爾禹儀　煥乎精舍</div>
</p></div>
<div class='div-other'><a id='mulu128' />
<p class='h2'>宋杭州南山慧因教院晉水法師碑</p><p class="byline">朝散郎．權發遣福建路計度轉運副使公事．兼勸農使．飛騎尉．借紫曾旼撰</p><p class="byline">朝奉郎．新差權知楚州軍州．兼管內勸農事．飛騎尉．借紫呂康卿書并題額</p><p style="margin-left:0em;text-indent:2em">元祐三年冬十有一月庚午，中興賢首祖教晉水大法師示寂于杭州南山之慧因院。即是年閏月丙午茶毗，以舍利建塔于院之西北，維遵本教故也。門人神鑒大師希仲等永慕盛德，追紀行實，將刻之石，以信後世。謂予嘗從法師遊，因以為請。予為之考於釋氏之學，昔者雙林既滅，正法亦謝，一時末學，淪於邪小。故西竺馬鳴大士，應期而生。閔彼世迷，示之道要，為造宗論，明一切法皆自一心。探其本，則發一心二門之義；窮其末，則盡三細六麤之相。業之聖凡染淨，教之權實半滿，囊括而無所移，區別而不可亂。故能會脩多羅之旨，起摩訶衍之信，可謂有生之心鏡，釋門之義天者也。譯傳中國，賢首師聞其風而悅之。雖然，造論之緣，為化邪小。故一真之旨雖具，而十玄之義猶秘。隨機示化，廣略當然也。逮夫根行湻淑，道妙乃發，則有帝心大士探雜華之賾，集三重之觀。而後心源究竟，論旨益著。葢論發其蘊，觀則成之。異時殊方，聖揆則一也。而賢首之教，約法義五重，則教類分齊之所由辨也；窮法界三重，則心體相用之所自顯也，所謂集大成者歟！是以通玄歷疏十師而獨贊其妙，清涼遠在異世而追踵其武。圓融其德，於斯為盛。自唐之季，道運亦否。學於此宗者，或得少分，莫究大全。法統散離，二百年矣！道之將興，必有所啟。惟法師以高明之才，精微之學，興於既墜，合於已裂；以為已任，歿而後已。自非夙受記屬，葢於此不能與也。嗟乎！化緣遽畢，法炬遂隱。性海浩渺，孰為導師？此子之所以不得無述也。法師名淨源，字伯長，自號潛叟。本泉州晉江楊氏，故學人以「晉水」稱之。家世簪紳，幼傳儒術。夙秉慧性，所學必達。既冠，肄業之暇，閒游禪林。因聞海印師一言，頓悟心地。志操勇決，遂辭親出家。先是，法師母馮氏，嘗夢梵僧宴坐其前，異光滿室，因而有娠，即屏葷素茹。彌月之夕，復夢神人曰：「是子非常，當為法器。」以是，莫逆其志。年二十三，依東京報慈寺海達大師，以泛恩得度。明年，受<span class='corr'>具</span>足戒。自是朝夕佛事，無復異念。負笈求法，百舍重跅。初受華嚴經觀於華藏大師承遷。次受李通玄《華嚴論》於橫海明覃。自北還南，時長水大師子璿造《首楞疏》，道行浙江，縉雲仲希親稟其義。二師亦以《圓覺》、《起信》等諸經論為人演說。法師徧參兼聽，本末全盡。復傳《還源觀》於崑山清本、肇公《四絕論》於中吳秘思。所詣講席，聞一知十，得意象外，游刃無間。舊德歎仰曰：「此教海義龍也。」圓融一宗，經觀論章與其疏記鈔解，凡數百萬言。名義既多，科條亦博。有終身不能卒業者，故近世總持者，罕能該徧。講《雜華》者則曰「清涼教」；講《圓覺》者則曰「圭峰教」。宗途離析，未有統紀。法師於是推原其本，則教宗雖始於賢首，法義實出於《起信》。乃以馬鳴大士為始祖，龍樹、帝心、雲華、賢首、清涼、圭峰以次列之。七祖既立，由是賢首宗裔，皆出一本。又離合五教以為十，皆清涼、圭峰之遺意，其發明之，則自法師始焉。道業既就，還鄉省親。泉人因請住州之清涼縣。復出游吳，蘇州請住報忠寺之觀音院。故翰林學士沈公守杭州，又於大中祥符寺置賢首教院以延之。其後復住青墪之密印寺寶閣院、華亭之普照寺善住閣院，皆秀州請也。所涖道場，檀供遝至。給眾之外，悉以印造教藏，所以廣法財之施也。身衣布褐，自奉甚約。或欲為致賜衣名號者，皆卻而不受，曰：「吾豈為世間名利恭敬者哉！」《華嚴》證聖、正元兩疏，初與本經別行，艱於閱讀。法師因準外與傳注之，此合以為一。疏文浩博，先後交互，非深其旨，未易科解。經疏傳合，學者便之。嘗謂：「懴悔發願，佛事之始也。」故製《華嚴》、《首楞》、《圓覺》三懴摩法，以嚴修證。謂思親隆師，人倫之本也。故製《盂蘭盆》、《賢首諱日》二禮讚文，以嚴報事。《華嚴》善財所參大善知識，凡五十四。《首楞》文殊所列圓通大士，凡二十五。皆依經顯相，施於繪事。歲首陳供，法儀甚盛。闔境讚慕，常千餘人。化惡起善，教利尤博。諸祖之教，既已流行。法師又謂：「《妙法蓮花經》，天台、慈恩各有疏解。性相二宗，惟吾賢首則能融通為一。」於是摭而會之，益以新意，作《集義通要》十四卷。其箋他經也，則有《仁王護國般若經疏鈔》。其扶律宗也，則有《遺教經疏節要》洎《廣宣記》。其恢祖訓也，《法界觀》則有《助修記》；《還源觀》則有《補解》；《金師子章》則有《雲間類解》；《原人論》則有《發微錄》；《肇論》則有《中吳集解》及《今模鈔》，皆其手述也。餘如《百門義海》、《一乘分齊》、《禪源詮序》等皆與之定科刊誤。門人受之，通教意者授疏轉講，故學者益勸。凡門庭規範，多所建立。教行中夏，聲被異域。高麗國王遙申禮敬。元豐中，寓舶人致書，以黃金蓮華手爐為供。明州以聞，神宗皇帝恩旨，特聽領納。彼國王子義天出家，號「佑世僧統」。以書致師承之禮，稟問法義，歲時不絕。至元祐初，義天航海而至，因有司自陳，願禮法師，親近承聽。朝廷從之，遣尚書郎楊傑，將會引伴至法師所，禮足席下。坐則侍側，不敢拘禮。朝聽夕請，歲餘而後歸。雲華所造《華嚴搜玄記》、《孔目章》、《無性攝論疏》、《起信論義記》，賢首所造《華嚴探玄記》、《起信別記》、《法界無差別論疏》、《十二門論疏》、《三寶諸章門》，清涼所造《正元新譯華嚴經疏》，圭峰所造《華嚴綸貫》，皆教宗玄要。五代兵火，久已亡絕。至是，義天持至座下，咨決所疑。既佚之典復行於世，法師之力也。法師立性方嚴，有質問者苟所不合，則必直之。雖遇貴勢，不少屈也。嘗曰：「直心不諂趣，道之本。未聞以法徇乎人者也。」故名震他方，而當世士大夫罕能知之；惟今鎮南司徒呂公與之為方外之契。及義天之來，故尚書左丞蒲公鎮杭，乃始識之。嘆其苦志佛學，行解高妙。奏改慧因禪院為教院，請師居之。造祖師像及繪聖賢相，并供具用器等，皆蒲公與在位者同力辦之。教藏諸部凡六百函，則義天所置也。義天既還，復以金書大經三譯本，凡一百七十卷，象籖金軸，包匭嚴飾，歸之法師以祝聖壽。議者謂賢首之教，自圭峰既歿，未有如茲日之盛者也。法師享年七十八，為僧五十四夏。前大期一日，命知浴僧子常曰：「翌日為吾設眾浴。」是夕，俗徒浴罷，乃剃髮澡身，更淨衣，結跏趺坐堂上。召門弟子悉集曰：「吾五十餘年，力興祖教。願心既滿，今茲逝矣。祖師止觀，行境玄妙。宜各精進，同趣華藏。」言訖，奄然如入深定者。坐踰浹日，顏色不動。公卿士庶，瞻禮悲慕，往來如<span class='corr'>市</span>。茶毗之日，有光如金線出火中，盤結虛空。舍利無算，士庶求之，鑿其地成坎，繼日猶有獲者。明年十一月，義天遣其徒賜紫壽介等三人，齎持《首楞》圓通繪像，詣塔薦奠。杭州以其事奏，至次年正月，朝旨聽許修建。仍以金塔請法師舍利，以歸其國。法師所度弟子曰廣潤大師曇真；曇真所度曰晉侁、晉倫、晉僊、晉仁、晉儀、晉偕、晉儒、晉佺、晉修凡十人。學徒傳講四方，累百餘眾。甘露正味，乳乳成就。神鑒大師實為上首。熙寧末，予閒居吳中，始深求《易》「窮理盡性，以至於命」之說。念古人之大體，散於百氏更千餘年矣。道無不在，則釋氏之門，有所謂因者不得而廢也。始得《起信論》讀之，考其說則曰：「所言法者，謂眾生心，是心則攝一切法。」又曰：「依一心法，有二種門，一者心真如門，二者生滅門。」乃知天下之無二道也。信矣！葢人心惟危，道心惟微，唯精、唯一，允執厥中。堯以授舜，舜以授禹者也。操則存，舍則亡。出入無時，莫知其鄉，惟心之謂與！孟子受之子思，子思受之曾子，曾子受之孔子者也。「心真如」，舜之所謂微，孔氏之所謂出入無時、莫知其鄉者是也。「心生滅」，舜之所謂危，孔氏之所謂操則存、舍則亡者是也。《華嚴》四種法界統惟一真，則老耼氏之所謂「常無欲以觀其妙」者，理法界也；「常有欲以觀其竅」者，事法界也。「兩者同出而異名，同謂之玄者」，理事無礙法界也。「玄之又玄，眾妙之門」，則事事無礙法界者也。佛氏之與中國聖人，其異者特在名迹之閒耳！至其所同則若合符節焉。予既得其說矣。是時，法師方以《華嚴》、《起信》之義，為大宗師，乃從之遊。以道相友於釋氏之學，啟發為多。故因神鑒之請，敘其本末而係之以銘。其辭曰：</p>
<p style="margin-left:0em;text-indent:0em;" class="lg-abnormal"><div class='lg-row'>道在天下　其體不二</div>
<div class='lg-row'>本源於心　萬法一致　聖人之興　殊世異地</div>
<div class='lg-row'>揆其所同　脗合無際　惟佛華嚴　法界有四　統惟一真　超諸義諦</div>
<div class='lg-row'>良哉馬鳴　融以法義　真如生滅　未始相離</div>
<div class='lg-row'>本末五重　方便顯示　譯傳中夏　康藏命世　終南元孫　雲華適嗣</div>
<div class='lg-row'>十玄交參　五教分齊　和會論觀　通為一味</div>
<div class='lg-row'>半千相望　孰為義繼　晉水之生　體具正智　神啟其眾　見謂法器</div>
<div class='lg-row'>出家從釋　終達其志　頗黎梵境　總攝一切</div>
<div class='lg-row'>帝網玄珠　迥絕擬議　法師慧目　獨與之契　行境現前　發於文字</div>
<div class='lg-row'>筆舌之端　莊嚴佛事　祖道中興　教風遠暨</div>
<div class='lg-row'>世緣有終　與化俱逝　三昧光中　金毫顯瑞　異邦浮海　來分舍利</div>
<div class='lg-row'>我觀法師　因圓德備　當知夙身　嘗受密記</div>
<div class='lg-row'>運茲寶乘　拯彼生類　勒文豐碑　以告後裔</div>
</p><p style="margin-left:2em">鎮南軍節度．洪州管內觀察處置等使．檢校司徒．持節都督洪州諸軍事．洪州刺史．知杭州軍州事兼管內勸農使．充兩浙西路兵馬軡轄兼提舉本路兵馬巡檢公事．柱國．東平郡開國公．食邑三千四百戶．食實千五百戶呂惠卿立</p>
</div>
<div class='div-other'><a id='mulu129' />
<p class='h2'>易菴通法師塔銘</p><p style="margin-left:0em;text-indent:2em">法師示寂於天台國清寺，其弟子性省等，即寺之東隅，建塔以瘞師骨，持仇文學雲鳳所為狀，乞銘於予。予衰倦不能文，然予壯時，與季弟光宅延師於平湖、華亭之間，開講席也。先司寇胥峰府君，年望七矣，長師二十歲。重師真率，特扶杖稽首，為忘年交。葢予父子兄弟，與遊者數十年，故頗悉其平生，是不可以倦辭，乃受狀詮次。按：師諱如通，號易菴，末年復自號蘆江老叟。享年七十三，僧臘五十九。本會稽陳留鄉杭氏子。母潘氏，夢梵僧借宿，覺而舉。師豐頤廣顙，骸貌魁梧，竟與夢合。襁褓間，母恒指之曰：「若其僧乎！」年十五，家七人俱以疫死。師孑立無倚，乃憶母言，往諸暨抗烏山三德寺祝髮焉。託大海為度師，參「萬法歸一，一歸何處？」久之有省。海戒之曰：「正可勤心求進，勿生慶快。」遂詣徑山萬松和尚，決擇心要。侍講之暇，即擔負米薪，崎嶇山麓，不辭胼胝。時月亭得法師正與同學，自謂勞苦弗如也。久之，能契萬松意旨。一日，松問曰：「如何是白雲不繫青山住？」師應聲曰：「明月常懸古澗心。」事萬松十二年，學益精。乃繼臨濟正宗二十七世。後復遊京師，抵少室，參覈宗乘，綽有見解。師為人朴素坦夷，無矯行，無飾語。望之知其為碩德也。無論賢愚貴賤，皆喜近之。居恒言不出口，及登壇講演，則振音朗朗，口如懸河。雖村夫婦稚，莫不竦動讚嘆。以故學徒雲集，檀越駢闐。瓶錫所至，營搆所須，往往不呼而集，不速而成。始隆慶間，因大中丞抑菴陳公，請住杭之南山慧因寺講法。營建已竟。偶鋤下發得古碑，則鐫有「易菴」二大字。上額御書旁小璽，剝蝕不可考。人大奇之，由此名震會城，爰及遐邇，無不向慕。嗣後吳越諸名山大剎，頹圮賴以飭、墟廢賴以復者甚眾。其最著則杭之靈隱為「西山第一叢林」，師為重建費四萬金。萬歷甲午，至吾郡東塔為清涼國師道場。師準清涼遺意，說法度生，緇素咸服。殿宇像設，為之改觀，不踰年而就。復為精嚴寺重搆，鐘樓垂成。尋赴國清之請。比至國清，先疉石成輿梁，以便行旅，然後鳩工繕殿。業有端緒，師忽不豫。方以良晨立棟梁，而即於是刻結跏趺坐，說偈言而逝，面色無異生時。時萬歷乙未臘之三日也。昔時杭之靈隱、台之國清與留都報恩寺，以同日廢於火。今靈隱、國清皆師所創。而師之化去又與國清豎殿，同在一刻，豈非異數耶？所說偈，記者不詳。中有「出台又入台」及「箇中無去來」之句。方師在吾郡時，有終老天台之意，每形諸言。今遊於國清，不惟遂所願；觀「出台又入台」之語，則師之前生故在台也。國清為豐干、寒山道場，以是推之，師之宿因，葢不可測矣。師雖不究心文字，而當機處時亦落筆數語。曾見其頌五宗宗旨者，有曰：「五宗五師吼，百獸盡狂走。龍象失威儀，狐兔難啟口。白牛眠露地，一獸不見有。斗轉與星移，日月懷中走。咦！當道鑄成金獅子，正齋行下鐵饅頭。」師生平自甘辛苦，惟欲利物，其性使然。故在講座則儼然嚴重，聽者無敢屑。及下座歸堂，即偕諸行人，十指並作。麤衣糲飯，主客共之。萬歷戊子、己丑兩歲大饑，杭為尤甚。師設糜以振，存活者甚眾。其種種高行，不能枚舉。惟誌其槩而為之。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>古貌端儀　山之云時　大度醕風　日之方昫　福德在躬　聿來檀施</div>
<div class='lg-row'>名藍欲傾　森森復樹　吳越之間　法筵丕著</div>
<div class='lg-row'>自始至終　精進弗替　天台何因　死歸生寓　國清之陽　松靄鬱熾</div>
<div class='lg-row'>白骨斯埋　法身常住　垂千百年　神衞其處</div>
</p><p style="margin-left:0em;text-indent:2em">吏部尚書．平湖陸光祖撰</p>
</div>
<div class='div-other'><a id='mulu130' />
<p class='h2'>雙徑林禪師塔碑</p><p class="byline">明中憲大夫．知湖廣承天府事．兵部武選司郎中．前進士錢塘方九敘撰</p><p style="margin-left:0em;text-indent:2em">師生沈氏，諱慧林，字萬松，別號雙徑，杭之仁和人也。生稟異質，不類羣兒。稍長，耽玩佛書。授以世典，棄而弗觀也。父母察其志，以為終不可奪，遂捨為法輪寺僧。寺在省城中，諸僧所習《瑜伽》薦亡之教，罔知出世大法。師獨愀然歎曰：「此豈生死大事可能了耶？」素聞天目平舒老人道行超卓，即別其師實庵堅公，投禮老人，獲聞心要。一日，宴坐林間，偶聞猿鳴之音，豁然有悟。別老人，入京師，徘徊諸講肆中，研究玄奧。夜宿通堂，旁聞一僧，誦：「丹霞上堂，公案尤大」了了。是時伏牛空幻叟寓止廣德，禪師乃詣叟，自陳所解，遂得法於空幻之門。已而入川峽，登峨峰，復歸杭。歲在庚戌，師特造予曰：「吾年浸老，衰朽之相豈可久遊人寰？茲欲別子，遁跡諸暨山中，以畢此頹齡耳。」乃以永明《心賦》一帙，留別而去。是後復遷徑山，竟絕跡於城府矣。師素通三藏，尤精於《圓覺》、《金剛》、《法華》、《楞嚴》諸經。為人講說，諄諄靡厭，其人領解乃止。予嘗讀《楞嚴》，詣師質疑，頗得其詳。師之居徑山也，道日益崇，修日益精；而四方從學，日益以眾。經云「兩足」者，其師之謂歟。丁巳春月，師忽謂眾曰：「吾報將盡，當不久人世矣。」自是絕穀月餘，時時惟啜澗水。至冬，微疾而化。目未瞑，猶涉筆書偈云：「七十六年，萍踪何倚？本無去來，應緣而已。」於時禽鳥哀鳴，瑞雪飛舞，眾以為異云。師生成化壬寅四月十四日，卒於嘉靖丁巳十二月十五日。老壽七十有六，僧臈五十有八。葢自臨濟傳法，以至於師，實二十六世也。縉紳與師交友者，若萬總戎表、王郎中畿，予尤被厚於師，其為悲感何如哉！茲歲庚申，弟子性中等將建塔葬師，以為稔知師道者，莫予若也。乃以悅庵喜公狀乞銘，乃為銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>佛法有三　曰戒定慧</div>
<div class='lg-row'>疇克兼全　是為高第　師稟異質　卓然早歲　性樂一乘　志卑六藝</div>
<div class='lg-row'>初入法輪　厭於塵世　再禮平舒　洞乎實際</div>
<div class='lg-row'>遐遊京師　徧參講肆　傳心空幻　繼統臨濟　峩峯既歸　徑山自憩</div>
<div class='lg-row'>戒珠圓明　慧天澄霽　說法譚經　啟蒙祛蔽</div>
<div class='lg-row'>實惟利他　匪但自利　吾道無涯　死生罔逮　絕穀逾旬　趺坐而逝</div>
<div class='lg-row'>囑付羣徒　朗吟一偈　存鮮遺金　藏惟寸竁</div>
<div class='lg-row'>新塔巋然　山靈拱衞　稽首以銘　垂諸萬世</div>
</p></div></div>
</div><!-- end of div[@id='body'] -->
</body></html>