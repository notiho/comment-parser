<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>玉岑山慧因高麗華嚴教寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu310' />
<p class='juan'>慧因寺志卷之十二</p>
<div class='div-other'><a id='mulu311' />
<p class='h2'>法嗣</p>
<div class='div-other'><a id='mulu312' /><p style="margin-left:2em">沙門秉教，異族同居，良由結脈於佛，受胎於道，不屬毛裏，別有瓜綿。儻其式穀，曷殊臝負？然矛盾於庭，戈操於室者比比也。其或恪守師傳，爭光祖烈，真蓮海之楚翹，允支那之振趾矣。胡容紊其緒乎？志法嗣。</p>
</div>
<div class='div-other'><a id='mulu313' />
<p class='h3'>妙空派</p>
<table>
<tr><td>第一世</td>
<td>悟玄，雲南富民人，號妙空。初出家于靈芝寺，□公舉主茲寺。</td>
</tr>
<tr><td>第二世</td>
<td>周瓚，仁和人，號大雄。</td>
</tr>
<tr><td>第三世</td>
<td>洪宗，桐廬人，號茂林。</td>
</tr>
<tr><td>第四世</td>
<td>普通，崇明人，號瑞峰。</td>
</tr>
<tr><td>第五世</td>
<td>廣賢，仁和人，號萬玉。廣淨，錢塘人，號敬川。</td>
</tr>
<tr><td>第六世</td>
<td>宗憲，仁和人，號蓮臺。</td>
</tr>
<tr><td>第七世</td>
<td>宗相，仁和人，號存白。勤慎有幹，拮据修葺，時論歸之。</td>
</tr>
<tr><td>第八世</td>
<td>慶文，仁和人，號敬如。</td>
</tr>
<tr><td>第九世</td>
<td>通恩，烏程人，字楚元。</td>
</tr>
<tr><td>第十世</td>
<td>玄泰，烏程人，號寧宇。</td>
</tr>
<tr><td>第十一世</td>
<td>祖心，海鹽人，字無□。</td>
</tr>
<tr><td>第十二世</td>
<td>清慧，仁和人，字自明。</td>
</tr>
<tr><td>第十三世</td>
<td>淨信，海寧人，字潮音。</td>
</tr>
<tr><td>第十四世</td>
<td>真秀，山陰人。</td>
</tr></table></div>
<div class='div-other'><a id='mulu314' />
<p class='h3'>易菴派</p>
<table>
<tr><td>第一世</td>
<td>如通，諸暨人，號易菴。應舉入寺為初祖，修建本寺，後修建靈隱及嘉禾東塔、天台國清諸寺，寂于國清。大冢宰五臺陸公為之銘。</td>
</tr>
<tr><td>第二世</td>
<td>性震，崇德人，號太空。</td>
</tr>
<tr><td>第三世</td>
<td>海龍，仁和人，號清禹。</td>
</tr>
<tr><td>第四世</td>
<td>寂淮，崇德人，數立法嗣皆夭。以無際同出臨濟宗，遂立無際七世孫照微為嗣，是為第五世。後微又以本支孤露，復歸。而立徒普瑩繼其宗。</td>
</tr>
<tr><td>第五世</td>
<td>普瑩，仁和人，號玉庵。</td>
</tr>
<tr><td>第六世</td>
<td>通密，桐鄉人，號三玄。</td>
</tr></table></div>
<div class='div-other'><a id='mulu315' />
<p class='h3'>無際派</p>
<table>
<tr><td>第一世</td>
<td>明慧，海寧人，號無際。同易菴應舉為初祖。</td>
</tr>
<tr><td>第二世</td>
<td>真安，錢塘人，號德輝。</td>
</tr>
<tr><td>第三世</td>
<td>如昇，餘杭人，號鷲峰。</td>
</tr>
<tr><td>第四世</td>
<td>性賢，餘杭人，號東泉。</td>
</tr>
<tr><td>第五世</td>
<td>海德，錢塘人，號無盡。</td>
</tr>
<tr><td>第六世</td>
<td>寂澄，錢塘人，號本源。恬靜寡言，兩山諸剎，屈指首推其戒行，禁足息交，衿紳望而加敬。</td>
</tr>
<tr><td>第七世</td>
<td>照微，仁和人，號月印。初嗣易菴派，後歸本房。創復經閣，賚志早沒，眾論惜之。</td>
</tr>
<tr><td>第八世</td>
<td>普瑩，嗣易菴後。普珏，歸安人，號廣漠。</td>
</tr>
<tr><td>第九世</td>
<td>通密，嗣易菴後。通文，桐鄉人，早夭。</td>
</tr>
<tr><td>第十世</td>
<td>湛深，桐鄉人，號徹如。</td>
</tr>
<tr><td>第十一世</td>
<td>然定，桐鄉人，號止心。</td>
</tr>
<tr><td>第十二世</td>
<td>法凝，錢塘人，號止水。倜儻有大志，承月印之緒，力為丕振，修寺志以垂不朽。</td>
</tr>
<tr><td>第十三世</td>
<td>界金，海寧人，號丈石。</td>
</tr>
<tr><td>第十四世</td>
<td>方月，錢塘人。</td>
</tr>
<tr><td>第十五世</td>
<td>廣生，海鹽人，字生之。</td>
</tr></table></div></div>
<div class='div-other'><a id='mulu316' /><p style="margin-left:0em;text-indent:2em">西子湖每歲一遊，遊必旬月，凡十八遊。故於山之高者，林之深者，石之雋者，園之名者，寺之古者，彌不遍，最後而至高麗。高麗古而垂敝，寺僧止水於轆轤劫，謀一轉之，欲輯寺志以侈先朝之盛，令人興感。予曰：「是烏可鑿空為也？」曰：「有宋、元之碑碣在。」曰：「碑碣未易詳也。」曰：「有蠧蝕之記載在。」曰：「是爾一家言，未必愜眾耳目也。」曰：「有文獻之傳述，而小僧之隨筆收錄在。」予時正避暑經閣，檢而輯之。曰原始，括碑記之要領也；曰景物，攷邊幅之佳勝也；曰祖德，稽梵乘之薪傳也；曰檀那，標福利之因緣也；曰宮宇，備新故之豎造也。曰碑記，曰傳誌，曰雜文，則就寺所留遺者載之也；曰題詠，則姚、方二君訪求者居多，即其所詮次也。曰法嗣，則存白、止水所自為譜系也。既成冊矣，將謂予之不朽高麗乎？抑藉高麗以不朽乎？皆非也。止水之志堅、之力定，固已永劫不壞，而何有於予之筆？第循此志，擴而大之，延而久之，是在止水及止水之後嗣矣。崇禎改元中秋後一日，五湖李翥跋</p>
</div>
<div class='div-w'><a id='mulu317' />
<p class='h2'>慧因寺志附錄</p>
<div class='div-w'><a id='mulu318' />
<p class='h3'>宋慧因院教藏記</p><p style="margin-left:0em;text-indent:2em">（文見寺志，不錄）</p>
<p style="margin-left:2em">右碑在紹興府學二門北向，篆額已斷，存「因、賢、教、記」四字。字徑四寸、文十六行，正書徑寸。後有立石、書人姓名三行。是碑舊在杭州西湖慧因院，即今之高麗寺也。石工利其石，移至越中。今碑陰刻順治十年〈修紹興府學記〉。又西湖集慶寺前亦有一碑，半埋土中。錢辛楣詹事語何夢華為掘出之文與此同；惟字體甚劣，碑額又作正書，不知當日何以刻此兩碑也。兩碑皆有缺字，今叅校補全。撰文者章衡，字子平，浦城人，嘉祐二年進士第一。本傳載：元祐中，厯秀、襄、河陽、曹、蘇州，加集賢院學士。復以待制知揚、廬、宣、穎州。此碑系銜：朝散大夫、提舉洞霄宮、護軍、吳興縣開國男，皆史所略也。唐之問、文勳事跡皆無攷。勳銜：簽書昭慶軍節度判官廳公事；此避英宗諱，改「簽署」為「簽書」爾。蒲宗孟，閬州人。元豐八年七月，以大中大夫、資政殿學士知杭州。嘗集錢塘詩，自宋、齊以來至元豐間，凡三千餘篇，為三十卷，行於世。元祐二年十一月，徙知鄆州。見《咸湻臨安志》。</p>
</div>
<div class='div-w'><a id='mulu319' />
<p class='h3'>宋高麗寺蠲免劄付碑</p><p style="margin-left:0em;text-indent:2em">九月三十日奉聖旨，慧因教院應諸官司試院并指占，並永與蠲免。<span class='note-inline'>(小字正書)</span></p>
<p style="margin-left:0em;text-indent:2em">右劄付慧因教院。湻熙元年十月一日。<span class='note-inline'>(大字正書，印，文不辨年月，下有二押)</span></p>
<p style="margin-left:0em;text-indent:2em">行在尚書禮部<span class='note-inline'>(大字正書)</span></p>
<p style="margin-left:0em;text-indent:2em">准湻熙元年九月三十日，敕中書門下省，九月三十日奉聖旨，慧因教院應諸官司試院并指占，並永與蠲免。奉敕如左，牒到奉行。前批十月一日申□□禮部施行，仍□□□□□須至指楎。<span class='note-inline'>(細楷書四行)</span></p>
<p style="margin-left:0em;text-indent:2em">右帖慧因教院仰照會。湻熙元年十月日。<span class='note-inline'>(大書正書，印一，文不辨)</span></p>
<p style="margin-left:0em;text-indent:2em">官押<span class='note-inline'>(大字正書)</span></p>
<p style="margin-left:2em">右在慧因寺，碑凡二列。上列可見者四行，下列八行。是刻漫漶過半，僅存前後大字。以碑陰證之，此持住僧惠高之請也。至七年，講師清素并序厯朝恩渥而刻諸石。此劄付亦刻<span class='corr'>于</span>是時，諸志乘皆未之載。</p>
</div>
<div class='div-w'><a id='mulu320' />
<p class='h3'>宋高麗寺劄付碑陰記</p><p style="margin-left:0em;text-indent:2em">國家累聖相承，專用仁厚。凡可以教民□□□□者，必發揚□顯之。雖淨居老子之說，有所不廢。臨安府南山慧因教院始□禪□。元豐八年有法師淨源講學，戒行名聞外國，高麗嘗遣僧□義天航海請授經旨。神宗皇帝可其奏。既歸，以□□國王以其母命，□金書《華嚴經》乞置之源師所居，以報國恩。於是其徒乞改慧因為十方教院。得旨許之，而賢首之教大□。□□靖國元年，高麗遣使□徽宗登寶位，附白金千□□兩，請造華嚴□□佛。□□□□□□□行主之歲與剃度，朝廷又許之，而寺宇□□。聖上龍興，主僧惠高累□宣對，乞追述前朝之意，永免官司指占，上亦許之，而□聽益孚。湻熙七年，住持講師清素以名行被選，講席興盛。凡稽首受教于坐下者日數百人，遷善遠罪者日益眾。於是清素願以所得聖旨，刊之于石，求文以記歲月。□為之序，累聖化民之意，無所不用其至，以告于後。五月日，通直郎、軍器監丞周必正謹書。</p>
<p style="margin-left:2em">右在法雲寺，正書十八行，行三十字。按慧因寺志吳越王建，初稱「慧因教院」。宋元豐八年，高麗國王子僧統義天入貢，因請從院僧淨源，詔許之。俗呼「高麗寺」今名「法雲寺」。</p>
</div>
<div class='div-w'><a id='mulu321' />
<p class='h3'>宋高麗寺觀音放光瑞相殘碑</p><p style="margin-left:0em;text-indent:2em">高麗慧因觀音大士放光瑞相。</p>
<p style="margin-left:0em;text-indent:2em">□先君澹軒，<span class='note-inline'>(闕)</span>菴□華嚴為□<span class='note-inline'>(闕)</span>男□實嘉定<span class='note-inline'>(闕)</span>。先君享年五十，<span class='note-inline'>(闕)</span>十八日病革之際，<span class='note-inline'>(闕)</span>瞑目後焚香敬誦，<span class='note-inline'>(闕)</span>□□敬奉遺訓，日□<span class='note-inline'>(闕)</span>麗首，逢行者知講師<span class='note-inline'>(闕)</span>法堂東側，觀音菩薩<span class='note-inline'>(闕)</span>觀音云：傳語和尚，人□<span class='note-inline'>(闕)</span>光矣。急白講師申聞，□<span class='note-inline'>(闕)</span>籤恐山門他故，因此有<span class='note-inline'>(闕)</span>徹喜形眉間，方稱述行<span class='note-inline'>(闕)</span>。詰朝集眾，再禱籤得吉開<span class='note-inline'>(闕)</span>到□□所居修□□□就求<span class='note-inline'>(闕)</span>其事□□菴歸寂，因循至<span class='note-inline'>(闕)</span>旨茲山聞感應事，□然興歎。<span class='note-inline'>(闕)</span>之餘直述始<span class='corr'>末</span>以記歲月云。<span class='note-inline'>(闕)</span>解進士盛□□百拜謹記。□□□□淮西置使司<span class='note-inline'>(闕)</span>□賜□智□□□敕差住持<span class='note-inline'>(闕)</span>。</p>
<p style="margin-left:2em">右在法雲寺，正書二十一行，碑斷，存上截，存十餘字，篆額十二字，下刻觀音放光像。是碑存字無幾，大約澹軒之子為親資福，忽遭觀音放光，免解進士盛某為之記也。進士名闕。《萬厯府志》作「盛度」。「菴」上闕字，明潘晟《重修慧因寺記》作易菴，謂寧宗朝有易菴禪師，闡揚大乘；御書「易菴」二字賜之。</p>
</div>
<div class='div-w'><a id='mulu322' />
<p class='h3'>宋高麗寺尚書省牒碑</p><p style="margin-left:0em;text-indent:2em">尚書省牒<span class='note-inline'>(行書)</span></p>
<p style="margin-left:0em;text-indent:2em">前住持平江府華嚴寶塔教院僧清遠<span class='note-inline'>(行書)</span></p>
<p style="margin-left:0em;text-indent:2em">牒奉敕宜差住持臨安府南山高麗慧因教寺，牒至準敕，故牒。<span class='note-inline'>(行書)</span></p>
<p style="margin-left:0em;text-indent:2em">寶慶三年正月日牒<span class='note-inline'>(尚書省印，行書)</span></p>
<p style="margin-left:0em;text-indent:2em">參知政事薛押，少師右丞相魯國公押。<span class='note-inline'>(行書)</span></p>
<p style="margin-left:0em;text-indent:2em">尚書省牒僧清遠<span class='note-inline'>(尚書省印二，行書)</span></p>
<p style="margin-left:0em;text-indent:2em">臨安府狀。准尚書省批送下南山高麗慧因教寺知事僧慧機狀：「本寺住僧如訥已於捨貳月貳拾伍日歸寂切緣。本寺目今期懺在即，難以久缺住持。乞付臨安府下諸山，公定期集有道行講人，前來住持。」後批送臨安府，公定五名，申尚書省。本府除已遵稟指揮，送僧司集諸山，公定五名申府去後。今據僧司申繳，上天竺靈感觀音教寺住持僧思義等，申集諸山禪講，就上天竺寺白雲堂雲集，公定期集。□僧清遠等五名：一□住持平江府吳江縣華嚴寶塔教院僧清遠；一見住持紹興府□□□□教寺僧如介；一前住持嘉興府華亭縣□□教院僧懷□；一前住持紹興府如意教院僧宗□；一見住持嘉興府□□□福教院僧□果。其□僧各有道行，堪充于內點差前去住持。思義等同諸山禪講，保明是實，乞備申施行。本府據申述，合行具申朝廷施行。伏候旨揮。正月貳拾參日，奉聖旨依□僧清遠，今尚書省出給敕牒。<span class='note-inline'>(楷書十三行)</span></p>
<p style="margin-left:0em;text-indent:2em">付南山高麗慧因教寺，寶慶叁年正月貳拾叁日。<span class='note-inline'>(大楷字二行，尚書省印一)</span></p>
<p style="margin-left:0em;text-indent:2em">少師右丞相魯國公押封<span class='note-inline'>(尚書省印二)</span></p>
<p style="margin-left:2em">右在法雲寺，凡三列，三十行。此寶慶三年牒，清遠為高麗慧因寺住持也。此牒最為詳盡。由本寺知事申府，下諸山定指揮僧司再就上天竺寺白雲堂雲集公定，申朝廷候旨揮下，尚書省出敕牒付本寺焉。白雲堂，上天竺寺坐白雲峯故名。莫考厥初，至辨才法師重建。</p>
</div>
<div class='div-w'><a id='mulu323' />
<p class='h3'>宋高麗寺尚書省牒碑</p><p style="margin-left:0em;text-indent:2em">尚書省牒<span class='note-inline'>(大字行書)</span></p>
<p style="margin-left:0em;text-indent:2em">前住嘉興府東塔廣福教院傳賢首宗教僧如介<span class='note-inline'>(小字正書)</span></p>
<p style="margin-left:0em;text-indent:2em">牒奉敕宜差住持南山高麗慧因教寺，牒至準敕，故牒。<span class='note-inline'>(大字行書)</span></p>
<p style="margin-left:0em;text-indent:2em">紹定四年拾壹月日牒<span class='note-inline'>(小字行書，尚書省印)</span></p>
<p style="margin-left:0em;text-indent:2em">參知政事鄭押，知樞密院事兼參知政事薛　，少師右丞相押。<span class='note-inline'>(大字行書)</span></p>
<p style="margin-left:0em;text-indent:2em">尚書省劄<span class='note-inline'>(小字正書)</span></p>
<p style="margin-left:0em;text-indent:2em">臨安府狀，准尚書省批送，下南山高麗慧因教寺知事僧可衷狀：「本寺昨緣主僧指堂講師，自六月十四日順寂之後，見狀申明，伏蒙指揮。今皋亭寺主僧清杲保明道樞等五名公狀，即賜點差一名，前往住持。」後批南山慧因教寺□事可衷等，□案□皋亭主僧清杲舉保道樞等五名，□□即賜點差一名前來住持事。□月二十五日臨安府行下集諸山□□伍名，申尚書省本府□僧□□□□□□□□□□□□□□□□□□□□□□□□□□□□□□靈感□□□寺僧思義等狀，□從指揮關集諸山禪講，就上竺寺白雲堂公舉到住持。本府崇先教寺僧清杲、前住嘉興府常□教寺僧□覆、前住嘉興府廣福教寺僧如介、見住平江府寶塔教院僧師□、見住嘉興府□□教院僧妙常共伍名，各有道行，眾所推伏，堪可點差前去住持，為國焚修，祝延聖壽。思義同諸山保明是實，乞備申尚書省施行。伏乞證會，施行申□。拾壹月拾貳日，奉聖旨差如介住持南山高麗慧因教寺令尚書省出給敕牒。<span class='note-inline'>(細楷書十一行)</span></p>
<p style="margin-left:0em;text-indent:2em">右劄付南山高麗慧因寺，<span class='corr'>紹</span>定肆年拾壹月拾五日。<span class='note-inline'>(小字正書，尚書省印)</span></p>
<p style="margin-left:0em;text-indent:2em">少師右丞相押封<span class='note-inline'>(大字行書)</span></p>
<p style="margin-left:2em">右碑在法雲寺，凡三列，二十九行。此紹定四年，牒賢首教僧如介住持高麗慧因寺也。此牒與寶慶敕大略相同，惟令皋亭寺主僧清杲保明道樞等不由府定，是當時體制間有出入也。</p>
</div>
<div class='div-w'><a id='mulu324' />
<p class='h3'>開府儀同三司．榮祿大夫．平章政事．集賢院使領會同館事．吳國公杭州高麗惠因教寺歲閱藏經記</p><p class="byline">釋大訢</p><p style="margin-left:0em;text-indent:2em">佛于天下，咸所尊事。或謂福以倖求，禍以苟免，而佛可謟也。庸詎知佛之道多方，有大焉、有小焉。夫大臣之事佛也，志與道合、元默寡欲；澤下於民之謂施，勘定禍亂之謂慈。不儌生、不畏死，若唐顏真卿、宋富弼、范仲淹是已。其有窮土木、靡金帛，厲民以要福利者，非佛意也。開府儀同三司上柱國別不華公，相繼為江西、江浙、湖廣行省左丞相，惟曰：</p>
<p style="margin-left:0em;text-indent:2em">自富貴以訖有家，予曷報于君親恩？欲風動于民，率之以忠孝，莫若善事佛。先是，以幣金千定施杭十大寺，使咸以子母相生。歲取其什一給其費，以月第之，各閱經一藏。延祐四年，又自武昌寓二百定，以歸興元、惠因二寺。通前為十二藏，月閱之，歲周而更始焉。慧因寺受金最後，以冬季藏事。必肅必恭，圖久勿隳，爰琢堅石而刻之。辭曰：</p>
<p style="margin-left:0em;text-indent:0em;" class="lg-abnormal"><div class='lg-row'>維西有聖覺道尊　心[宴-女+六]萬物觀化元　搜括么麼無遺言　有作緝之富以文</div>
<div class='lg-row'>疇裨津筏惠墊昏　赫赫左相為雄藩</div>
<div class='lg-row'>匪儌匪媚忠孝存　曰覺有訓徒之勤　畀之金繒期勿諼　拜稽萬壽奉我君</div>
<div class='lg-row'>爰有親兮思孔殷　高峯之陽湖之源</div>
<div class='lg-row'>考擊鐘鼓播令聞　尚其似之伊後昆</div>
</p></div>
<div class='div-w'><a id='mulu325' /><p style="margin-left:0em;text-indent:2em">謹按《南巡盛典》：法雲寺在赤山，舊名慧因禪院。宋元豐時，僧淨源居此。疏釋經義，傳播遠域。有高麗國王子以金書《華嚴經》三百部，并捨經閣之資，附貢舶以進，因呼為「高麗寺」。寺前為慧因澗。乾隆二十二年聖駕臨幸，賜名「法雲寺」。今則龍象已虛，不留一礎。余偶得寺志，尚是明本。題詠中，如：徐時泰、項士昌、方相卿、毛文龍、方新、金門鑰、周自稷、黃克儉、魏介、姚二煜諸人，乾隆間，吳志上允嘉輯《武林耆舊集》，號稱賅博，均不載一詩。是此志，吳先生亦未嘗寓目。傳本之孤，益可見矣。余願藉志留寺，亟為梓行。且檢阮文達《兩浙金石志》，宋時《蠲免劄付碑》、《劄付碑陰記》、《觀音放光瑞相碑》、《尚書省牒》兩碑。文雖殘闕，究為寺中掌故。又《蒲室集》有《歲閱藏經記》，志亦失採，因附刻於後而記其緣起云。光緒壬午六月十九日，丁丙謹識</p>
</div></div></div>
</div><!-- end of div[@id='body'] -->
</body></html>