<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>玉岑山慧因高麗華嚴教寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu24' />
<p class='juan'>慧因寺志卷之三</p>
<div class='div-other'><a id='mulu25' />
<p class='h1'>祖德</p>
<div class='div-other'><a id='mulu26' /><p style="margin-left:2em">古佛授繩，新宗演鉢。自西徂東，卓有的傳。慧因教稟華嚴，法宗晉水。當年堂開七祖，聲訖三韓，豈偶然歟？厥嗣代興，翹翹薪楚。至勤修二梵，永奠給孤。亦鹿園之特儁，不容忘所自也。志祖德。</p>
</div>
<div class='div-other'><a id='mulu27' />
<p class='h2'>馬鳴大士</p><p style="margin-left:0em;text-indent:2em">波羅柰國人。受法於夜奢尊者，後於華氏國轉妙法輪。忽有老人坐前仆地，師謂眾曰：「此非庸流，當有異相。」言訖不見。俄從地湧出金色人，復化為女子，右手指師而說偈曰：「稽首長老尊，當授如來記。今於此地上，宣通第一義。」遂造《中論》，明一切法皆自一心，囊括本末，開《華嚴》秘義之始。忽有魔，迦毘摩羅，數狎師。師出神力降之，示以性海三昧。魔始發信心，率眷屬三千，俱求剃度。師因示以大法眼藏，為說偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>隱顯即本法　明暗原不二　今付悟了法　非取亦非離</div>
</p><p style="margin-left:0em;text-indent:2em">付法已，即入龍奮迅三昧，挺身空中，如日輪相，然後示滅。是為西域第十二祖。</p>
</div>
<div class='div-other'><a id='mulu28' />
<p class='h2'>龍樹尊者</p><p style="margin-left:0em;text-indent:2em">西天竺國人。受法於毘羅尊者，後至南<span class='corr'>印</span>度國，國人多信福業。聞尊者言，悉疑佛性。遂於座現自在身，如滿月輪。眾性所法音不睹師相。時有長者迦那提婆告眾曰：「此是尊者現佛性體相，以示我等。葢無相三昧，形如滿月。佛性廓然虛明，正如是耳。」輪相隨隱，復現師形。為說偈曰：「身現圓月相，以表諸佛體。法說無其形，用辨非聲色。」遂得《大智度論》、《十二門論》，以廣《中論》之旨，垂之後世。後以如來大法藏付弟子迦那提婆，為說偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>為明隱顯法　方說解脫理　於法心不證　無嗔亦無喜</div>
</p><p style="margin-left:0em;text-indent:2em">付訖，入月輪三昧，廣現神變。復就座，凝然示寂。為西域第十四祖。</p>
</div>
<div class='div-other'><a id='mulu29' />
<p class='h2'>帝心法師</p><p style="margin-left:0em;text-indent:2em">名法順，俗姓杜，萬年人。十八出家，受學定法於聖僧道珍。凡世間一切聾啞，遇師立能聰辨。至驅園圃蟲，馴惡性馬，德及異類、所不可測。唐太宗詔問：「朕苦勞熱，師之神力何以蠲除？」師曰：「聖德御宇，微恙奚憂？但頒大赦，聖躬自安。」上從之，疾遂瘳。因賜號「帝心」。所著《法界觀門》一卷、《妄盡還源觀》一卷，專弘《華嚴》之旨。於貞觀十四年十一月十五日，坐化於南郊義善寺。雙鳥入房，異香留室。經傳即文殊菩薩現身也。為東土華嚴教之第一祖。</p>
</div>
<div class='div-other'><a id='mulu30' />
<p class='h2'>雲華法師</p><p style="margin-left:0em;text-indent:2em">名智儼，不詳里氏。帝心法師高足也。凡帝心詮釋經義，師更流暢通辨，使其教之大行。雖不加著撰，而羽翼之功弘焉。為東土華嚴教之第二祖。</p>
</div>
<div class='div-other'><a id='mulu31' />
<p class='h2'>賢首法師</p><p style="margin-left:0em;text-indent:2em">名法藏。雲華法師高足也。其先康居國人，附順居長安，遂為長安人。年十六，詣四明阿育王舍利塔，鍊一指，誓學《華嚴》。則天朝，策名宮禁。通天元年，詔於太原寺開《華嚴》宗旨。白光昱然，自口而出，須臾成葢，萬眾歡讚。則天聞之，賜號「賢首戒師」。聖厤二年十月，詔講於佛授記寺講堂，京師地為震動。即日召對長生殿，乃指殿隅金獅子，謂：「大經，理深事廣，文博義幽，非入理聖人，無以達其奧。」是以立見邊之喻，曉無涯之法，以況法界體，以師子喻法界用。其中立為五教：一、愚法聲聞教；二、大乘始教；三、大乘終教；四、大乘頓教；五、一乘圓教。則天豁然領解。乃著其說為《金師子章》。睿宗授內禪，請師授菩薩大戒。師為講《華嚴》三十餘遍。《楞伽》、《密嚴》、《梵網經》、《起信論》等十部，皆為義疏。先天元年十一月，終於大薦福寺。是為東土華嚴教之第三祖。師寂而弟子慧苑等，悉叛其教。後百年而得澄觀。</p>
</div>
<div class='div-other'><a id='mulu32' />
<p class='h2'>清涼法師</p><p style="margin-left:0em;text-indent:2em">名澄觀，會稽夏侯氏子。初出家於應天寺，誦《法華經》，十四得度。乾元中，學律於棲霞澧師，受南山行事於曇一，受菩薩戒於常照，傳關河「三論」於玄璧。大厤初，於瓦官傳《涅槃》、《起信論》、終南《法界觀》、法藏《還源記》。復造東京，受《雜華》於大詵。從荊溪習《止觀》、《法華》、《維摩》等疏。謁牛頭忠、徑山欽、洛陽無名，咨決南宗禪法。謁慧雲，明了北宗玄理。一切儒墨、竺乾、梵書諸部，莫不旁通博綜。居京師大華嚴寺，講《華嚴》大經，造新疏二十軸。德宗誕節，召講經內殿。以妙法清涼帝心，遂賜號「清涼法師」，紫衲方袍，禮為教授和尚。元和五年，憲宗問華嚴法界宗旨，豁然有得，敕有司鑄金印，加號「僧統清涼國師」。開成三年三月六日示寂，壽一百二歲，葬終南石室。宰相裴休撰銘，載八卷中。師厯九朝，為七帝師。所著疏記四百餘卷。是為東土華嚴教第四祖。</p>
</div>
<div class='div-other'><a id='mulu33' />
<p class='h2'>圭峰法師</p><p style="margin-left:0em;text-indent:2em">名宗密，果州何氏子。初得法於荷澤五世孫道圓。清涼一見語之曰：「毗盧華藏，能隨我遊者，其子乎！」著《圓覺》、《華嚴》、《湼槃》、《金剛》、《起信》、《唯識》、《蘭盆》、《法界觀》、《行願品》等疏鈔及修證科儀，凡九十餘卷。<span class='corr'>大</span>和九年，文宗詔問佛法大意，賜紫方服，號「大德師」。會昌元年正月六日坐化於興福塔院，諡「定慧」，塔曰「青蓮」。亦宰相裴休撰銘，載八卷，是為東土華嚴教第五祖。</p>
<p style="margin-left:2em">以上七祖，晉水建堂以祀，明教所自傳，以志水木本源之思者，故各列小傳。<span class='note-inline'>(清涼、圭峰二傳，有碑在寺，故不詳。)</span></p>
</div>
<div class='div-other'><a id='mulu34' />
<p class='h2'>長水法師</p><p style="margin-left:0em;text-indent:2em">子睿，嘉禾人。依洪敏師學《楞嚴》，至「動靜二相，了然不生」有省。聞瑯琊慧覺道重當山，趨至其門。值其上堂，即致問曰：「清淨本然，云何忽生山河大地？」覺喝云：「清淨本然，云何忽生山河大地！」師俯伏流汗，豁然大悟。覺謂之曰：「汝宗不振久矣！宜勵志扶持，以報佛恩。」師如教辭去。後住長水，眾幾一千。以賢首宗旨述《楞嚴經疏》十卷行於世。得衍華嚴教於晉水者，亦祖也。</p>
</div>
<div class='div-other'><a id='mulu35' />
<p class='h2'>晉水法師</p><p style="margin-left:0em;text-indent:2em">名淨源，晉江楊氏子。母感異兆而生，遂出家。受《華嚴》於五臺承遷。學《合論》於橫海明覃。還南聽長水《楞嚴》、《圓覺》、《起信》。時四方宿學推為義龍。因省親於泉，請主清涼。復遊吳，住報恩、觀音。杭守沈文通置賢首院於祥符以延之。復主青鎮密印寶閣，華亭普照善住。高麗僧統義天航海問道，申弟子禮。初，華嚴一宗疏鈔，久矣散墜；因義天持至咨決，逸而復得。左丞蒲宗孟撫杭，奏以慧因易禪為教，時稱師為「中興教主」。元祐三年十一月示寂。塔舍利於寺西北，是為本寺華嚴教之始祖。<span class='note-inline'>(詳八卷〈塔銘〉)</span></p>
</div>
<div class='div-other'><a id='mulu36' />
<p class='h2'>圓澄法師</p><p style="margin-left:0em;text-indent:2em">名義和。乾道中，住慧因寺。偶閱《淨土傳錄》，以《華嚴》部中未有顯揚念佛法門者，乃著《無盡燈》。以此經宗旨徧讚西方，為念佛往生之法。後遷平江能仁寺。</p>
</div>
<div class='div-other'><a id='mulu37' />
<p class='h2'>高麗國義天</p><p style="margin-left:0em;text-indent:2em">王姓，國主文宗仁孝王第四子。辭榮出家，封「佑世僧統」。元祐初入中國，至四明郡，上表乞傳賢首教。敕兩街舉可授法者，以東京覺嚴誠禪師對；誠舉錢塘慧因淨源以自代。乃敕主客楊傑，送至慧因受法焉。朞年歸國。雖不得於本寺稱祖，亦秉教於晉水者也。至其輸金建閣，故又列之〈檀那〉。</p>
</div>
<div class='div-other'><a id='mulu38' />
<p class='h2'>懷祥禪師</p><p style="margin-left:0em;text-indent:2em">主教慧因寺。上堂曰：「南山高，北山低，日出東方夜落西。白牛上樹覓不得，烏雞入水大家知。且道：覓得後，又如何？」良久曰：「堪作甚麼？」<span class='note-inline'>(見《傳燈錄》)</span></p>
</div>
<div class='div-other'><a id='mulu39' />
<p class='h2'>義盡禪師</p><p style="margin-left:0em;text-indent:2em">住慧因寺。僧問：「佛未出世，如何？」師曰：「摩耶夫人出世後，如何？」曰：「悉達太子。」<span class='note-inline'>(見《傳燈錄》)</span></p>
</div>
<div class='div-other'><a id='mulu40' />
<p class='h2'>易菴法師</p><p style="margin-left:0em;text-indent:2em">宋理宗時住山。理宗御書「易菴」二字賜之。勒石，沈埋土中。萬厤間，主僧如通亦號「易菴」。掘地，碑復出。今立妙應殿內。殿左壁「瑞光碑」，宋雲間童科進士盛熙朝撰。字書漶漫，祇可彷彿其意。大都為父太尉公遺命，請易菴演《華嚴經》教。菩薩預於師之將行，放五色瑞光以示之。則師之道行弘微，佛鑒於幽，帝欽於顯，總可追想其概矣！惜繼述無聞，不自表章其顛末云。</p>

<ul class="">
<li><p style="margin-left:2em">清雅法師　如介禪師</p>
</li>

<li><p style="margin-left:2em">鑒義佛日講師　僧錄密印法師</p>
</li>

<li><p style="margin-left:2em">佛智靈源法師　笑翁法師</p>
</li>

<li><p style="margin-left:2em">無得禪師　中山可法師</p>
</li>

<li><p style="margin-left:2em">松巖奇禪師　達才禪師</p>
</li>
</ul><p style="margin-left:0em;text-indent:2em">以上皆宗晉水教，或住山，或飛錫暫止慧因者。</p>
</div>
<div class='div-other'><a id='mulu41' />
<p class='h2'>萬松法師</p><p style="margin-left:0em;text-indent:2em">雙徑慧林，行高望隆。時寺僧星散，僅遺一二，不克支撐廢墜。延師入寺，師憫其誠，計以動眾設壇，講《華嚴》秘義。聽者雲集，日以千計；遠近供億，擬於當道。府公某惡之，微服率武士懷挺而前，意必辱師。每至師榻，雙履宛然。開幃視之，杳無所見，眾驚為神！既去，師語寺僧曰：「敗乃公事者此人。」拂衣去。</p>
</div>
<div class='div-other'><a id='mulu42' />
<p class='h2'>易菴師</p><p style="margin-left:0em;text-indent:2em">名如通，紹興人。因萬松之緣中廢，鄉紳方公、陳公，以禮延至。師木訥沈靜，宛若處女。及興廢舉墜，果敢承當，有不阻不撓之概。時殿宇崩圮，僧徒流落。雖妙空、無際二師同時應徵事，每咨決於易菴。故天王、大雄、輪藏、鐘樓，不數歲而昱然鼎新，皆易菴力也。事竣，入天台國清，了生死大義。嗣臨濟宗傳焉。<span class='note-inline'>(詳八卷〈塔銘〉)</span>。</p>
</div>
<div class='div-other'><a id='mulu43' />
<p class='h2'>無際師</p><p style="margin-left:0em;text-indent:2em">名明慧，海寧人。躭靜守雌，不希聲譽。嗣臨濟宗於雙徑師，受其傳鉢，入寺居觀音殿。苦其卑湫，因於千佛閣遺址，移建其上。雲間陸宗伯平泉，嘉與助成之。尤多未竟之志而天促其臘，為一時縉紳所惜。</p>
</div>
<div class='div-other'><a id='mulu44' />
<p class='h2'>妙空師</p><p style="margin-left:0em;text-indent:2em">名悟玄，雲南人。初與易菴、無際同時應聘。縱傳派不同，而協心戮力如手足，故今法裔綿遠。</p>
</div></div>
</div><!-- end of div[@id='body'] -->
</body></html>