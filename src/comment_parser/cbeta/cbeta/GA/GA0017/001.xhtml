<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>玉岑山慧因高麗華嚴教寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' /><p style="margin-left:0em;text-indent:2em">玉岑山慧因高麗華嚴敎寺位於浙江杭州南山。寺面玉岑山，背兎嶺，赤山左翼，南高右踞；箕泉、蛟窗二水合流而南繞於寺門。寺始創於後唐天成二年（九二七），吳越王錢鏐建，初稱「慧因禪院」，此「慧因寺」名之始也。宋代晉水大師主茲院，疏釋《華嚴》諸經義，凡數十種，流傳海內外。時高麗國王之子僧義天，航海問道於晉水，申弟子禮。義天受敎，朞年還國，以靑紙金書晉譯《華嚴經》三百部，並經閣之貲，附貢舶以進晉水，而俗遂呼院為「高麗」，此寺名所以有「高麗」也。晉水卽本寺華嚴敎之始祖也，故寺乃有「華嚴敎」之稱。繼晉水主茲院者為易菴禪師，理宗御書「易菴」賜之，改禪院為「講寺」。至清乾隆二十二年（一七五七），賜名「法雲寺」，此後以「法雲」名其寺。以寺面玉岑山，故全稱之為「玉岑山慧因高麗華嚴敎寺」。元至正末，遭兵燹之厄。至明正德以後，始有萬松及其弟子如通、悟玄、明慧予以復興。至萬曆、天啟間，傳至止水，寺始復舊觀。止水並乞李翥為編寺志，翥乃據寺中所有之碑碣、記載、文獻及寺中僧侶所記之隨筆，輯為十二卷，分門十一：〈原始門〉，括碑記之要領，記本寺之緣起。〈景物門〉，考邊幅之佳勝。〈祖德門〉，稽梵乘之薪傳。〈檀那門〉，標福利之因緣。〈宮宇門〉，備新故之豎造。〈碑記〉、〈傳誌〉、〈雜文〉三門，皆有關建置、高僧行誼之文獻。〈題詠門〉，詩文之屬也。〈法嗣門〉，則止水所自為譜系也。清光緒年間，錢塘丁丙刻「武林掌故叢編」時，得此寺志，乃於光緒七年（一八八一）為之重刻，並自「兩浙金石志」中輯有關本寺之碑文，及「蒲室集」中所收「歲閱藏經記」，輯刻為附錄。茲據丁氏重刋本景印。</p>
</div>
<p class='juan'>慧因寺志卷之首</p>
<div class='div-other'><a id='mulu3' />
<div class='div-xu'><a id='mulu4' />
<p class='h2'>序</p><p style="margin-left:0em;text-indent:2em">余性好山水，讀書南屏。日倣韓昌黎、王玄仲書縋煙信事。獨往來南峰諸剎，而於玉岑尤數。葢樂與僧止水周旋也。止水圓頂退寺，喜讀異書。每當纖月出林、羣峰雪霽，與余笻屐相偶，拂苔坐石，潄磵臥茵；間出妙香苦茗，以佐麈尾。麈尾所及，則其寺創繼顛趾，與山川故物。凡乃興之者<span class='corr'>圮</span>焉，完者缺焉，宗律紊焉，鉢衣散焉，寂欲墜焉者，攷之志則亂焉而無統，遺焉而弗備，舉乎細而脫所巨也。余於是憮焉、慨焉，曰：「嗟！山川幻住也，海底塵飛，蓬萊水淺。即天地且無恃，而況巨靈之所呵、香火之所泊哉？且子有夙根，亦如南屏濟師，剪榛洗石，重敞天人之觀。一箇蕉葉便可挾人於空青鈍碧間，顧於仆碑、斷礎，轆轤三寸舌耶？」止水笑而不答。居有頃，余上春官，領史職。旋奉誥益藩歸，詣止水結夏。見殿閣霞合，將復華嚴第一道場，非曩之落落可狐兔穴者。有如止水真能組繡琳梵、繪畫泉石，玉岑寺以止水重矣。然止水終以寺志未葺，斜陽野草仍皈冥漠。譬從捕魚人問武陵源，知為桃花邨而已。余曰：「是可志，第非胸中有十萬卷書，目中有天下奇山水者，未許當之。」言未已，吾友李飛侯自陽羨至。余笑顧止水曰：「寺合興乎！飛侯精綜三氏，筆端寸膚能化霖雨，可了此一大事因緣也。」止水亦悟曰：「昔夢據木而飛，非此也耶？」遂合掌以請。於是飛侯提綱表巨，分注收細，拾遺定亂。使律宗以則，鉢衣以例。是故首之以沿革，則寺之興亡著矣；次之以形勝，則地道昭矣；又次之以創建、劖刻，則興繼者可考矣；又次之以姓氏、文藝，則宗鉢之要義寓矣；又次之以圖像、題詠，則游之者具矣。志成，問序於余，余曰：「志者，史之流也。夫史者，述往詔來，比辭該事，所以鑒興戒亡者也。是以古之人多託史以寓志。飛侯斯志，匪直使其脫者補、遺者備、亂者統耳矣；亦又欲墜者可舉、散者可綴、紊者可理、缺者可完、<span class='corr'>圮</span>者可復耳矣。迺或撫山川之故，覽興亡之本，詳創繼顛趾之因；要義有綜，游具有需，而寺猶不興也哉？」三嘆以授之墨卿。天啟丁卯秋，虎林史氏徐時泰撰</p>
</div>
<div class='div-other'><a id='mulu5' />
<p class='h2'>序</p><p style="margin-left:0em;text-indent:2em">高麗慧因寺，盛于晉水禪師，名于三韓弟子，而韻于東坡居士。居士取赤山<span class='corr'>土</span>，以實六橋之隄。形家言「斷其左臂，不利于寺」，誓身為伽藍神以護之。居士精神，泰山喬嶽東廡魏楚；即南高峰右峙，且培塿視之，何啻赤山一簣土耶？第寺廢于勝國殘季，皇明鼎新，圖籍未定。山遍為歌鐘之北邙，田沒于大力之趨負。袈褾一幅，地僅如丸掌。即經無際、易菴、今本源三師之剏豎，不能及當年什一。入寺俳佪，御筆琅函、金書寶軸，什九又歸烏有，不勝悲悼。吾友李飛侯遊屐戾止，感居士之志，纂輯遺文，集為一編。且搜摭景物，得十則，各附以詩。求同志者更相酬和，長篇短什，隨興所發，彙而成帙，以侈觀美。且曰：「凡一切法施、無畏施、財施，俱寓無力可辦；獨有心施一著，寓之于詩。倘宰官富人見而生悲憫心，破慳嗇心，亦興觀羣怨之一助也。」予嘆曰：「即今兄士聞此，舒亶、李定不能禁其捉筆，況同志乎？」則是編之成，雖謂居士護教力亦可。天啟丁卯仲秋，荊溪蔣如奇書于歸雲樓</p>
</div>
<div class='div-other'><a id='mulu6' />
<p class='h2'>東坡先生象</p></div>
<div class='div-other'><a id='mulu7' /><div><img src='../images/GA020pa010_01.gif' alt='GA020pa010_01.gif' /></div>
<div><img src='../images/GA020pa011_01.gif' alt='GA020pa011_01.gif' /></div>
<div><img src='../images/GA020pa012_01.gif' alt='GA020pa012_01.gif' /></div>
<div><img src='../images/GA020pa013_01.gif' alt='GA020pa013_01.gif' /></div>
</div>
<div class='div-other'><a id='mulu8' />
<p class='h2'>晉水禪師象</p></div>
<div class='div-other'><a id='mulu9' />
<p class='h2'>慧因高麗寺志目</p><p class="byline">古陽羨　李翥　飛侯甫　輯</p><p class="byline">虎林　姚二煜　葆明甫　方新　子鼻甫　校</p>
<ul class="">
<li><p style="margin-left:5em;text-indent:-5em">卷之一　　原始</p>
</li>

<li><p style="margin-left:5em;text-indent:-5em">卷之二　　景物</p>
</li>

<li><p style="margin-left:5em;text-indent:-5em">卷之三　　祖德</p>
</li>

<li><p style="margin-left:5em;text-indent:-5em">卷之四　　檀那</p>
</li>

<li><p style="margin-left:5em;text-indent:-5em">卷之五　　宮宇</p>
</li>

<li><p style="margin-left:5em;text-indent:-5em">卷之六　　碑記</p>
</li>

<li><p style="margin-left:5em;text-indent:-5em">卷之七　　碑記</p>
</li>

<li><p style="margin-left:5em;text-indent:-5em">卷之八　　傳誌</p>
</li>

<li><p style="margin-left:5em;text-indent:-5em">卷之九　　雜文</p>
</li>

<li><p style="margin-left:5em;text-indent:-5em">卷之十　　題詠</p>
</li>

<li><p style="margin-left:5em;text-indent:-5em">卷之十一　題詠</p>
</li>

<li><p style="margin-left:5em;text-indent:-5em">卷之十二　法嗣</p>
</li>
</ul>
<p class='juan'>慧因寺志卷之一</p></div></div>
<div class='div-other'><a id='mulu10' />
<p class='h1'>原始</p><p style="margin-left:0em;text-indent:2em">今南山慧因禪寺，後唐天成二年吳越忠武肅<span class='corr'>王建</span>，初稱「慧因禪院」。面玉岑，背兎嶺，赤山左翼，南高右踞，箕泉、蛟窗二水合流而南，繞于寺門，環轉而東北，逗迴龍橋，復南出赤山埠，達於西湖。當是時，畫船蕭皷猶得集於箕泉之下，信風氣所萃也。寺址最稱廣衍，舊傳三十畝有奇；而前後左右，松邱竹隝、麥隴菜畦不預焉。殿宇最稱華整，舊傳大雄殿、放光殿、華嚴閣、七祖堂而外，不可勝紀。而僧寮、香積之類不預焉。自馬鳴大士之教流入東土，賢首宗之，五傳至晉水大法師寔主茲院。師名淨源，號潛叟，閩之晉江人，故稱「晉水」，從地也。其疏釋《華嚴》諸經義，凡數十種，流傳海<span class='corr'>隅</span>以及殊域。致高麗國王之子僧義天，航海而朝，乞為師門弟子。神廟遣尚書郎楊傑，賚命伴行抵師所，遂改為「慧因教院」，明晉水教宗也。及義天受教，朞年還國。以青紙金書晉譯《華嚴經》三百部，并經閣之貲，附貢舶以進晉水，而俗遂呼院為「高麗」。一時豐碑大額，咸以「高麗」冠之。非獨通俗，亦借晉水榮耳。迨晉水示寂，高麗以祭奠為名，兼貢金塔二座。時蘇文忠公守杭，恐相仍進貢，兩浙繹騷。疏乞止之，卻貢受祭，晉水之名益尊。元祐四年，高麗駙馬都尉瀋王璋，復奉詔進香幡于院，更為置田百餘畝，以供永遠香火，志不忘也。時繼晉水教而丕振于茲院者，為易菴禪師，詮講為南渡冠冕。理宗御書「易菴」二字賜之，改禪院為「講寺」，尊易菴也。初易菴將赴雲間演《大乘教普門》，菩薩預為放五彩光以顯異。見盛進士〈碑記〉。則其當年道行猶可想見。元至正末，遭兵燹之厄，十遺一二。皇明鼎新，圖籍未定。幅員悉為強有力者所據，僅存者如掌中黑子。迄正德間，困于征徭，僧徒星散。數區殿宇，風摧雨淋，強半頹圮于荒烟斷梗中。而所謂華嚴經閣者，并不知遺址所在久矣。孑遺一二僧，志切恢復，為延萬松師于寺，講《華嚴經》義。所集徒眾，日以千計，駸駸有重興機。而當道以煽惑病之，魚服率眾懷挺而入。親詣師榻，止見雙履。披幃而視，闃若無有。雖示以神通變幻，而覺範齟齬，金繩梗塞，師終棄去。時鄉紳十洲方公、抑菴陳公，延僧如通、悟玄、明慧三師，皆萬松高足也，并力修舉。而天王殿、大雄殿、輪藏閣、妙應殿，次第興復，如通之力居多焉。如通<span class='corr'>亦號易</span>菴。初不知宋有易菴，掘地得御書碑，恍然<span class='corr'>悟石上三</span>生緣矣。明慧號無際，授臨濟宗二十七傳衣鉢，法裔纏綿至今。本源，兩山德行，屈指稱首。其徒月印剏復華嚴經閣垂成，而齎志以歾。裔孫止水踵而成之，而寧宗御書閣額，得還舊觀。且欲輯志以貽不朽，則建置之始末，首宜詳也。志原始。</p>
</div>
</div><!-- end of div[@id='body'] -->
</body></html>