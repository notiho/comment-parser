<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>玉岑山慧因高麗華嚴教寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu131' />
<p class='juan'>慧因寺志卷之九</p>
<div class='div-other'><a id='mulu132' />
<p class='h1'>雜文</p>
<div class='div-other'><a id='mulu133' />
<p class='h2'>龍井記遊</p><p class="byline">秦觀<span class='note-inline'>(高郵人　少游)</span></p><p style="margin-left:0em;text-indent:2em">元豐三年秋後一日，余自吳興道杭，東還會稽。龍井有辨才大師以書邀予入山。比出郭，日已夕。航湖至普寧。遇道人參寥，問龍井。所遣籃輿則日以不時至，去矣。是夕，天宇開霽，林間月明可數毫髮。遂棄舟，從參寥杖策，並湖而行。出雷峰，度南屏，濯足于惠因澗。入靈石隝，得支逕，上風篁嶺。憩于龍井亭，酌泉投茗而飲之。自普寧，凡經佛寺十五，皆寂不聞人聲。道旁廬舍或燈火隱顯，草木深鬱；流水激激悲鳴，殆非人間之境。行二鼓矣，始至壽聖院。謁辯才于潮音堂。明日乃還。</p>
</div>
<div class='div-other'><a id='mulu134' />
<p class='h2'>讓講教疏</p><p class="byline">誠<span class='note-inline'>(覺嚴寺法師)</span></p><p style="margin-left:0em;text-indent:2em">東京覺嚴寺有誠法師，講《華嚴經》厯席最久，學者依以揚聲。其為人純至，少緣飾。高行遠識，近世講人莫有居其右者。元祐初，高麗僧統杭海至，上表乞傳持賢首宗教，歸本國流通。奉聖旨下兩街，舉可以授法者，有司以誠上。誠上表辭曰：</p>
<p style="margin-left:0em;text-indent:2em">「臣雖刻意講學，識趣淺陋。特以年運已往，妄為學者所推。今異國名僧，航海問道，宜得高識博聞者為之。師竊見杭州惠因院僧淨源，精練教乘，旁通外學。舉以代臣，實允公議。」奉聖旨，依誠所乞。敕差朝奉郎楊傑館伴至錢塘受法。</p>
</div>
<div class='div-other'><a id='mulu135' />
<p class='h2'>謹奏杭州乞將慧因禪院改為十方教院住持事</p><p style="margin-left:0em;text-indent:2em">近準都督省付下杭州，奉據僧正司狀，南山慧因禪院住持長老善思為患，乞別差人住持。尋勘得本州祥符寺僧淨源。近有高麗國僧統義天奏聞朝廷，乞來本州禮謁淨源，求學佛法。顯有講學戒行，聞于海外。州司給帖淨源往慧因禪院，承替善思開講住持。今據慧因寺知事僧晉仁陳狀，當院元是禪院。今蒙本州補傳教僧淨源住持。竊知當州興教寺元是禪寺。後來本州奏聞，永作十方教寺。乞依興教寺敷奏，永作十方教院。州司勘會淨源，委有講學戒行，聞于海外。兼近據高麗國僧統義天，捨施到教藏經文、佛像什物，安著四方僧眾，逐日焚香修禮傳教，已有倫序。今來乞依興教寺例，將慧因禪院改作十方教院住持，別無妨礙。伏乞朝廷，特降指揮本部尋符杭州。鈔錄興教寺乞依十方傳教住持令文去後。今據本州狀鈔錄到嘉祐五年八月二十四日寧海軍帖。近據僧正永興等狀，伏覩興教寺奉使帖，請講經僧梵臻歸寺，作十方禪教住持。其梵臻戒節孤高，講業清苦，眾所歸向，學者摳衣。今來興教寺欲乞依本州天竺寺例，降敕永遠作傳天台教寺十方住持。本州尋勘會梵臻素有節行，為眾所推，遂選請本僧住持。今欲乞將興教寺依天竺寺例，作十方教寺住持。遂具狀奏取敕旨。八月一日中書劄子，奉聖旨依奏。本部看詳興教寺元係十方禪寺，後來改作十方教寺。今來杭州所奏慧因院已是十方禪院，乞改為十方教院，依得興教寺體例。</p>
<p class="pre">　　　　　　　　　　太中大夫．左僕射．臣大防　　　　　　　　　　太中大夫．右僕射．臣純如　　　　　　　　　　太中大夫．守左丞．臣存　　　　　　　　　　太中大夫．守右丞．臣宗愈　　　　　　　　　　尚書（闕）　　　　　朝散郎．試侍郎．充實錄修撰．臣佃等言　　元祐三年五月　日　　　　　承議郎．祠部員外郎．臣翟思<span class='note-inline'>(未到)</span>　　　　　朝散郎．守主客郎中．兼權．臣陳軒上　　　　　朝散郎．試給事中．臣顧臨讀　　　　　正議大夫．守門下侍郎．臣孫固省　　　　　太中大夫．尚書左僕射．兼門下侍郎．臣大防審　　　　　侍中（闕）　　右劄依奏，　　謹據如右，謹以申　　聞，謹奏　　（御寶）</p>
</div>
<div class='div-other'><a id='mulu136' />
<p class='h2'>錄藏閣長明燈頌</p><p class="byline">姜召<span class='note-inline'>(峩睂人　錢塘令)</span></p><p style="margin-left:0em;text-indent:2em">離婁之目，處闇室或不能覩，燈處之，皎如也；澄公掌居玄夜，或不能照，燈在之，了如也。故大雄氏以方便力，救黑暗界，藉其光，誘其人。佛所以有然燈名，法所以有傳燈義，大抵長明燈，是其蘊乎！夫日主晝，太陽之精，中則昃，昃則沒，我長明燈不沒；月主夜，太陰之精，滿則虧，虧則盡，我長明燈不盡。日月尚爾，況小光、小明哉！要自積苦為海，舉足見溺；積邪為山，舉手見礙。竟不髣髴，或髣髴之，不克成就之，言之可為長嘆。我邑中有俊傑，主此然燈，精進成就於寶融寺經藏院。且夫蘭炷爇火，吾見其盛，未見其微也。鐵盆盛膏，吾見其增，未見其減也。一籠而四時長花滿室，而終歲不夜。人見之者，一作禮，眼蒙利；再作禮，心蒙爽。悟照目相，照了內外，由是洞徹。然則終日見燈，未嘗見燈；終日不見燈，未嘗不見燈。夫達觀者乃如是也。意者不獨于此，直上照一天、二天，乃至三十三天，無門不闢，恒沙善人由茲而入；直下照一地、二地，乃至一十八地，有獄皆開，多劫罪人，因茲而出。若然者四維上下虛空，可思量不？不可思量。助我長明燈，實相功德，亦復如是。三數年內，願銘頌之間，迫賤事未搆斯文。一朝染目疾，朦朧而不自審何從得也。遂夢神人語邁曰：「子於長明燈，其有負乎？」邁應聲而寤，寤而起，起而作頌，明日目愈。頌曰：</p>
<p style="margin-left:0em;text-indent:0em;" class="lg-abnormal"><div class='lg-row'>見外燈見明　見內燈長明　萬惡自光中滅　萬善自光中生</div>
<div class='lg-row'>不見一燈　百千萬億燈　乃至於無窮</div>
<div class='lg-row'>不見一人　百千萬億人　歸之於大同</div>
<div class='lg-row'>空即是色　色即是空　弟子作頌　允執厥中</div>
</p><p style="margin-left:0em;text-indent:2em">此唐高邁筆也。慧因有燈，實類之。漫書以畀比邱主者。萬厯戊寅秋，峩眉髮僧識。寺僧如通拜讚曰：</p>

<div class="lg regular" style="margin-left:0em;"><div class='lg-row'>有髮真僧世所希　三十二應未為奇</div>
<div class='lg-row'>琴堂一片中秋月　涉入華嚴無厭齊</div>
</div></div>
<div class='div-other'><a id='mulu137' />
<p class='h2'>重修慧因寺準提閣緣疏</p><p class="byline">黃汝亨<span class='note-inline'>(仁和人　寓庸)</span></p><p style="margin-left:0em;text-indent:2em">南山有寺，初曰「惠因」。忠武肅王奉旨於唐。繼稱「高麗」，義天世子弘䂓於宋。樓函藏教，為華嚴名剎之首；閣起準提，通普門示現之神。迨元丁未，而閣并化為劫灰。至今庚戌，而殿亦危於飄瓦。危者，摧頹風日，蠱飭宜堅。灰者，銷滅塵氛，鼎新是亟。非纍千金不贍，豈將一手能持？寺僧照微，秉慧種因，無今悼往；謂像乃空虛之影，像毀則真現何門？法奉神通之律，法堙而途迷孰啟？毘盧尊能無墮淚？俱胝母為之低眉。是用投體披文，告十方之檀施。所冀殿宏閣麗，復千年之舊觀。見作隨喜，標勝事於名山；為善積餘，種福田於來世。願各出於從心，痛無同於割肉。僧所悲仰，佛盡皈依。此疏。</p>
</div>
<div class='div-other'><a id='mulu138' />
<p class='h2'>烏戌筆記</p><p class="byline">李日華<span class='note-inline'>(嘉興人　九嶷)</span></p><p style="margin-left:0em;text-indent:2em">宋時有晉水法師者，寫《華嚴經》於烏戌。天為雨花，飄墜高麗國中，其花每瓣有「晉水」二字。國王遣人尋訪得之，深為嘆異，因搆寶花閣。元時湮圮。迨今天啟二年，有僧道琳搜其址，結庵。手寫是經，名「古華嚴庵」。眉公先生為作記，親書之。書法類米元章〈龍井方圓菴記〉，可寶也。</p>
</div>
<div class='div-other'><a id='mulu139' />
<p class='h2'>重建慧因寺華嚴閣疏</p><p class="byline">洪瞻祖<span class='note-inline'>(錢塘人　清遠)</span></p><p style="margin-left:0em;text-indent:2em">葢聞浮生聚<span class='corr'>沫</span>，能仁為破闇之燈；世路迷雲，喜捨則植緣之幹。睠茲名剎，偶結西湖，豈意應緣，遠勤東國？雖肇開於錢武肅，實營修於統義天。晉水師之演暢一音，東坡子之護持萬劫。金雞鬭井，崈搆實甲兩峰；白馬騰空，清源頗超三竺。華嚴諸閣，濟苦海之慈航；準提一門，攝羣生之密諦。緬想元豐、紹定已設蘭若諸宗；不意至元丁未，竟逐劫灰俱化。宏惟昭代，頓還舊䂓。雖前後殿已屹然鼎新，而左右手尚颯如茅靡。儻復東海崢如列障，且見南峰歴若太階。寧惟撮士所關？抑亦十方是仰。近嗣賢首教僧澄公者，精持雲棲戒行，遠紹晉水風標。翻然謁吾徒而請事前䂓。允矣！覿靈山而嘅修故寺。況準提即廣長衍說，俱胝乃圓通要津。皈依者獲福無窮；誦持者受報匪忒。智慧、功名、富貴，隨所祈求，宰官、居士、僧尼，無不嚮赴。夫既重加補理，豈可全缺應供？伏願見聞隨喜，共破慳心。道俗緇黃，同基梵福。自一文一合以及百千，或出力出財以至勸請。善無細之可捐，緣無往而不植。務使子來神助，依然施那爛陁金錢；象迹蜂歌，恍若入毗盧藏樓閣。坐其下者，或繙經，或持偈，觸目勝因；登其上者，即準提，即華嚴，信口妙慧。將不離明聖而證蓮池，不厯僧祗而歸淨域矣。先哲有言：「但辦肯心，必不相賺。」此語願與十方檀信共之。</p>
</div>
<div class='div-other'><a id='mulu140' />
<p class='h2'>重修慧因寺疏</p><p class="byline">呂純如<span class='note-inline'>(吳江人　益軒)</span></p><p style="margin-left:0em;text-indent:2em">余於佛理，不甚作解，即因果輪迴之說，亦在疑信有無之間。然每過禪林僧院，便如入故宅，遇舊主人，覺依依不忍捨去，又似有夙緣者。乙卯夏仲，自閩中解官歸。舟未至錢塘，夜夢有一偉丈夫，巾袍端麗，眉宇軒昂，從江頭揖余而言曰：「子非沙門護法耶？湖干廢寺，待子以修葺久矣。」余覺而心動，然不知為何如人；所謂廢寺，亦不知在何所。既抵岸之次者，覓肩輿，往上天竺禮大士。一輿人指道傍舊坊，曰：「此古剎名高麗，盍隨喜隨喜。」余又心訝，輿人所急在行路，凡遊厯覽之興，每因其刺促而阻，何以獨導余入寺也？既入寺門，瞻禮佛像，則見榱桷傾頹，瓦椽剝落。文殊、千手觀音，及東、西羅漢諸像，皆頂笠坐霪雨中。屋溜淋漓，或侵頭額、或損肩臂，令人不忍竟視。遙望殿後僧舍，寥寥數楹，幾不能蔽風雨。其僧皆黃面癯形，不沾葷酒，亦不解逢迎。叩寺所以廢墜之故，則云：「寺前左臂缺護龍沙。」前朝學士蘇守杭，取以築湖隄，寺僧爭之不能得。工竣之日，許以身作本寺伽藍，今其塑像現在。引余謁之，則依然夢中所見也。然耶！否耶？文忠公其告余耶？余嘗讀《文忠公傳》，見其儉歲大興土木，使人得食其身。又聽僧募緣造橋建塔，陰以分富民之有餘，助貧民之不足。用是雖有水旱不為災，杭人德之。嘗以此服文忠經世之術，不徒以文名。今此寺之廢墜，則公生前未了心事也。余既以夢之所接，合於途之所遇，捐貲首倡，敢不惟力是視？而尤念大廈非一木所支，工巨<span class='corr'>費</span>繁，端有藉於共成勝事。遂書以授寺僧，使持沿門之鉢，以遍乞諸貴官大人，及善男信女。若布金種福、破慳除吝等說，則諸宰官、居士，已聞之稔矣，不復贅。</p>
</div>
<div class='div-other'><a id='mulu141' />
<p class='h2'>跋準提閣疏後</p><p class="byline">王士昌<span class='note-inline'>(台州人　斗溟)</span></p><p style="margin-left:0em;text-indent:2em">易大師願力弘大，興梵剎幾遍名山。以高麗始，而以國清終焉。今高麗漸就圮，其法裔照微欲重新之。且遵雲棲大師法結準提壇，旁再剏閣，一創一修，輝煌佛宇，易師之志為不墜矣。余適入山，逢其經始，甚為忭豫，并望四方善信共成之。</p>
</div>
<div class='div-other'><a id='mulu142' />
<p class='h2'>慧因寺華嚴期緣疏</p><p class="byline">李事道<span class='note-inline'>(錢塘人　行可)</span></p><p style="margin-left:0em;text-indent:2em">南山慧因禪寺在宋為華嚴首剎，稱五山之冠。故像設以毘盧遮那佛主教，而普賢、文殊二大士輔之。後殿有普門大士像，而兩旁以五十三參附焉，斯亦華藏之影像也。自昔晉水法師弘闡宗風，一時緇衣白足，雲集座下者凡數千人，賜田亦數千頃，香火之盛，覩未曾有。故高麗世子<span class='corr'>僧</span>統義天賚金書《華嚴經》若干部，航海獻施，仍搆傑閣於寺。宋寧宗皇帝御書閣額以表章之。猗歟盛哉！自勝國之後，經像罕存。至我朝嘉、隆間，有無際、易菴、妙空三師，互為鼎新。像設粗具，而經閣猶未復也。茲本源師實修苦行，專精淨土，久閉禪關，頗有心得。向欲復閣而力未逮，乃與徒眾募。余友清遠洪公為倡建準提閣於舊址。而方伯本如吳公捐俸塑像于下，其上虛敞可以贮經。今師欲裝經若干部，以供閣上，集僧六員，諷誦《華嚴》三載，稍復舊觀。而閣之重建，則俟機緣之至。此師數十年之夙願，而關居三載之苦心也。夫《華嚴》性海，為一切真如之法藏，千佛共證之祕典。首開頓教，圓攝羣機，見聞隨喜，盡發菩提心，成薩婆若果。故發弘誓願者，祈生生世世，在在處處，手捧目觀，心維口誦，期於同遊華藏莊嚴之海，共入菩提不二之門。與淨土宗旨，原不相背，且復首剎之䂓，繼晉水之志，述義天之事，真宗門之主鬯哉。師出關日，首以是事為請，余欣然而喜。念非綿力所辦，願與十方善信共成之。遂敘次緣起如右，以當勸發云。</p>
</div></div>
</div><!-- end of div[@id='body'] -->
</body></html>