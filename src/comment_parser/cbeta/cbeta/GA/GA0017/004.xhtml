<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>玉岑山慧因高麗華嚴教寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu45' />
<p class='juan'>慧因寺志卷之四</p>
<div class='div-other'><a id='mulu46' />
<p class='h1'>檀那</p>
<div class='div-other'><a id='mulu47' /><p style="margin-left:2em">多金長者，軋茁旃林；篤道荃臣，金湯法界。良因夙植蓮胎，暫移蔗種，琳宮寶剎，仍是故棲。是以任事如己身，揮金如長物耳。苟不詳徵名實，恐泯慈勳。若徒侈烈冠紳，幾同化籍矣。志檀那。</p>
</div>
<div class='div-other'><a id='mulu48' />
<p class='h2'>吳越錢忠武肅王鏐</p><p style="margin-left:0em;text-indent:2em">始建惠因禪寺於玉岑山北，是為茲寺之始。</p>
</div>
<div class='div-other'><a id='mulu49' />
<p class='h2'>宋神宗皇帝</p><p style="margin-left:0em;text-indent:2em">以高麗僧統義天之請，受賢首教於晉水法師。敕遣主客郎楊傑送至錢唐慧因教院，兼有賜賚。</p>
</div>
<div class='div-other'><a id='mulu50' />
<p class='h2'>寧宗皇帝</p><p style="margin-left:0em;text-indent:2em">初年，南北罷兵。萬幾稍暇間，同宰執一幸茲寺。檢閱高麗所進金字《華嚴經》，賜金修閣，御筆書額。今尚存。</p>
</div>
<div class='div-other'><a id='mulu51' />
<p class='h2'>理宗皇帝</p><p style="margin-left:0em;text-indent:2em">嘗幸寺，聽易菴禪師講《華嚴》祕義。寵賚<span class='corr'>倍</span>至，御書「易菴」二字賜之，今存妙應殿。</p>
</div>
<div class='div-other'><a id='mulu52' />
<p class='h2'>高麗國文宗仁孝王</p><p style="margin-left:0em;text-indent:2em">以國中，天有雨花之瑞，每瓣現「晉水」二字，適其幼子義天辭榮出家，命入中國受晉水師教。明年進金字《華嚴經》三百部，銀二千兩。建閣於寺藏之。</p>
</div>
<div class='div-other'><a id='mulu53' />
<p class='h2'>義天</p><p style="margin-left:0em;text-indent:2em">即仁孝王子，詳別卷。附張伯雨《王蒲團傳》：王蒲團者，武林山中人，無名字，人就所業呼之。慶厤間，居慧因院廡下，織蒲為業。團成售去，即以施僧及周道途莩者。恐不給，更約己以望其腹。身衣鶉衣，羸瘠僕僕於道，見者無不笑其愚。及齒衰且病，不能事所業，卒餓死，委屍道旁。一士人遇之，惻然曰：「是好施王蒲團也。竺乾之教，無有施而不報，今枉然矣！」書「果報」二字於其臂，買棺瘞之而去。後士人舉進士，應制科上等，官主客郎。奉命使高麗時，高麗仁孝王當國，燕使於寢。觴數行，言笑綢縟，漸及宮中細事。王曰：「不穀數子，其一瘖，揣其智慧，絕勝言者。臂有夙記，彷彿『果報』字，未揣因緣何居耳？」使因請得一見之，王命引見。比至使前，驟言笑，如故相識。出臂示使者，宛然道旁悽惻也。王大駭異，使者具述以故。子啟王，願辭榮出家為僧。從之，更名義天，封「佑世僧統」。明年入中國，疏請受晉水法師「華嚴經教」。後見天竺慈辯，請問「天台教觀」之旨，悉得其旨。比歸國，建大剎，號「天台寺」，而奉慈辯為初祖。復啟王施金書《華嚴》三譯於惠因院，兼輸貲建閣藏之。嗟乎！蒲團死，義天瘖；義天語，蒲團生。豈偶然哉！纖則殫廡下之傭，侈則分海藩之賦。等施也，廣狹無論已。或曰：買棺士人即無為楊傑次公也。</p>
</div>
<div class='div-other'><a id='mulu54' />
<p class='h2'>蒲宗孟</p><p style="margin-left:0em;text-indent:2em">以資政殿學士、大中大夫出鎮錢唐。率寮屬敦請晉水法師住持慧因教院，施金建七祖堂。</p>
</div>
<div class='div-other'><a id='mulu55' />
<p class='h2'>許懋、孫昌齡</p><p style="margin-left:0em;text-indent:2em">俱轉運使。捨畫「善財參善知識」五十四軸，併供具三十事。</p>
</div>
<div class='div-other'><a id='mulu56' />
<p class='h2'>李孝先、姚舜諧</p><p style="margin-left:0em;text-indent:2em">俱朝散郎、通判軍州事。捨經函六百枚。</p>
</div>
<div class='div-other'><a id='mulu57' />
<p class='h2'>蘇文忠公軾</p><p style="margin-left:0em;text-indent:2em">據文忠〈卻貢疏〉云「自熙寧以來，高麗屢入朝貢，兩浙騷然。皆因奸民徐戩等，交通誘引，妄談庸僧淨源通曉佛法，以致義天羨慕來朝，從源講解。源死，其徒復持真影舍利，違禁過海，以致義天差人祭奠，兼進金塔探瞰。朝廷受之，則以貪示外夷，計構紛然，朝貢踵接。夷使所至，圖畫山川，購買書籍；不惟中國受疲，而邊防亦疎。乞卻金塔勿受，絕其來意」云云。則是文忠目晉水為庸僧矣。何以伽藍之誓護持茲寺，如此其大且久也？大都文忠此時護國之心，甚於護法。因晉水之名高且遠，恐以一高麗為諸島夷倡，縣官費且不貲，終釀禍釁，不得不加「庸」之一字，以杜夷使之來耳。若曰源非中國所尊，而遠夷嚮往如此，不幾貽笑中國耶？然玩其〈疏〉中云「從源講解」，非善知識，何由得講解？又云「持源舍利過海」，非真羅漢，何由得舍利？既已善知識、真羅漢矣，尚得謂之庸乎？是文忠故矛盾己說，以示此僧之不庸；而姑借一字之貶，以距外夷而安中國也。欲示中國之尊，即佛印之據座以為得體；欲彌中國之釁，即晉水之方來以為生事。總文忠護國之心，甚於護法耳。異日伽藍之誓，不獨補赤山，亦以謝晉水也。贅言以識觀者之惑。</p>
</div>
<div class='div-other'><a id='mulu58' />
<p class='h2'>蔣之奇</p><p style="margin-left:0em;text-indent:2em">以上柱國、弋陽郡公正議大夫，知杭州軍事。捐俸助建華嚴經閣，兼為立石。</p>
</div>
<div class='div-other'><a id='mulu59' />
<p class='h2'>元瓘</p><p style="margin-left:0em;text-indent:2em">高麗相。捨藏經一部於寺，有碑。</p>
</div>
<div class='div-other'><a id='mulu60' />
<p class='h2'>瀋王璋</p><p style="margin-left:0em;text-indent:2em">高麗駙馬都尉。元祐四年，進香幡以奠晉水。為置田百餘畝以奉香火。今碑尚存。</p>
</div>
<div class='div-other'><a id='mulu61' />
<p class='h2'>葉伸</p><p style="margin-left:0em;text-indent:2em">兩浙轉運副使兼勸農使，權知杭州軍。以蒲公改禪院為「教院」，捐俸助葺，兼為立石。</p>
</div>
<div class='div-other'><a id='mulu62' />
<p class='h2'>呂惠卿</p><p style="margin-left:0em;text-indent:2em">鎮南節度使、柱國東平郡公、知杭州。尊晉水法師教，為助葺教院，於其寂，為建塔立石。</p>
</div>
<div class='div-other'><a id='mulu63' />
<p class='h2'>楊傑</p><p style="margin-left:0em;text-indent:2em">兩浙提刑上輕車都尉。以常奉命謁晉水於本寺，護教特力。</p>
</div>
<div class='div-other'><a id='mulu64' />
<p class='h2'>元祖</p><p style="margin-left:0em;text-indent:2em">於上都聞華嚴賢首教獨盛於杭之慧因寺，遣使賚金兼頒戒諭，勒石以垂永久。</p>
</div>
<div class='div-other'><a id='mulu65' />
<p class='h2'>趙孟頫子昂</p><p style="margin-left:0em;text-indent:2em">每至武林，必停橈赤埠，徘徊慧因。謂人曰：「吾獨愛其古寂。」為手書碑刻數通，今一尚存。</p>
</div>
<div class='div-other'><a id='mulu66' />
<p class='h2'>黃子久公望</p><p style="margin-left:0em;text-indent:2em">卜築筲箕泉之旁，畫七祖堂四壁<span class='note-inline'>(見繪乘)</span>。皇明自嘉、隆以前，寺廢僧散，文獻零落，檀那功德一切無徵，未若宋、元猶延碑志。故錄自嘉、隆以來，諸檀護之最宏鉅者。若夫積壤滙涓，洪纖平等，並列豐碑，垂之不朽。茲卷不及詳已。</p>
</div>
<div class='div-other'><a id='mulu67' />
<p class='h2'>十洲方九敘</p><p style="margin-left:0em;text-indent:2em">錢塘人，承天太守。感寺之廢墜，延滇僧悟玄入寺，意圖修舉。惜公乍歾，而悟玄孑力，未竟厥志。</p>
</div>
<div class='div-other'><a id='mulu68' />
<p class='h2'>抑菴陳洪濛</p><p style="margin-left:0em;text-indent:2em">仁和人，大中丞。復舉僧如通、明慧共典修舉，而悟玄遂得協力，以襄厥成。凡殿宇禪棲，恢宏倍昔。如通之力，居十之七。</p>
</div>
<div class='div-other'><a id='mulu69' />
<p class='h2'>敬亭陳善</p><p style="margin-left:0em;text-indent:2em">錢塘人，方伯。優游林下，輒詣玉岑與如通結契。于寺之修建，大有施捐。</p>
</div>
<div class='div-other'><a id='mulu70' />
<p class='h2'>元洲張瀚</p><p style="margin-left:0em;text-indent:2em">仁和人，大冢宰。雖位厯通膴，而邱壑情殷。時有物外之致，山僧野衲頗從之遊。玉岑惠澗杖屨時，經如通、明慧引為法侶。於其修造，厚有施贈。故公之弟文學彥淩居士；子虛，子姓如玄、度世，張仲舉三孝廉，悉因大冢宰遺澤、檀護之功，世世賴之。宋寧宗御書閣額，昔入公第，而諸孫竟能慨然完趙。雖公忠厚之傳，而後人繩武，可稱不愧清白矣！</p>
</div>
<div class='div-other'><a id='mulu71' />
<p class='h2'>胥峯陸杲</p><p style="margin-left:0em;text-indent:2em">平湖人，秋官郎。嘗于武林講致知之學。如通從之遊，質以禪語，言下頓契。謂：「六通三明，異名同歸，不減法派。」手書《世說》一則于其壁，引為忘年之友。其子冢宰公光祖、孝廉公光宅，悉命與之遊，故如通修復茲寺，陸氏檀施之力居多。</p>
</div>
<div class='div-other'><a id='mulu72' />
<p class='h2'>平泉陸樹聲</p><p style="margin-left:0em;text-indent:2em">華亭人，大宗伯。每遊湖上，與明慧交最厚。以慧有志移普門殿于千佛閣址，捐貲若干助之。更殿額為「妙應」。公在部時，剃度寺僧性賢等三人。</p>
</div>
<div class='div-other'><a id='mulu73' />
<p class='h2'>卓明卿居士</p><p style="margin-left:0em;text-indent:2em">仁和唐棲人。捐貲修造伽藍殿。</p>
</div>
<div class='div-other'><a id='mulu74' />
<p class='h2'>順所胡孝</p><p style="margin-left:0em;text-indent:2em">仁和人，新安太守。如通營修，多有捐助。錢塘邑侯姜公召，助給更優，胡公左右之也。</p>
</div>
<div class='div-other'><a id='mulu75' />
<p class='h2'>寓庸黃汝亨</p><p style="margin-left:0em;text-indent:2em">仁和人，憲副。生平護沙門教，似有夙植。兩山諸剎，無一不受其鴻庇。于茲寺之衰，尤深注憫。寺僧照微奮志興舉，公不惟傾槖；而於知交同志，緘函數百，旁午道途。至藩臬郡邑諸公，竭力從臾，故微得復華嚴經閣之舊觀焉。</p>
</div>
<div class='div-other'><a id='mulu76' />
<p class='h2'>清遠洪瞻祖</p><p style="margin-left:0em;text-indent:2em">錢塘人，見任大中丞。平日護教篤摯，與黃憲副公如左右手。萬厤辛丑，憫慧因大殿將頹，施百金。寺僧性賢修葺，凡棟梁朽腐者，一更新之。初，照微建閣，蓄意待時而未敢形諸口。洪公特發是願，適與微合，遂殫力鼎新。因公奉持〈準提咒〉，故設準提像于閣。以是閣之成，雖黃公之左右居多，實公肇基也。迄今，諸公子皆相繼護持，曾無倦懈，寺實永賴焉。</p>
</div>
<div class='div-other'><a id='mulu77' />
<p class='h2'>本如吳用先</p><p style="margin-left:0em;text-indent:2em">桐城人，時為浙方伯。捐俸造經閣準提像。恐出庸手，托蓮池大師命良工為之。莊嚴福好，得未曾睹。又，優婆夷高門許氏助裝，金碧增麗。</p>
</div>
<div class='div-other'><a id='mulu78' />
<p class='h2'>靈河黃充謙</p><p style="margin-left:0em;text-indent:2em">錢塘人。大參。謂：「先朝名剎，首當恢復。」厚施以助其成。</p>
</div>
<div class='div-other'><a id='mulu79' />
<p class='h2'>屺瞻葛寅亮</p><p style="margin-left:0em;text-indent:2em">錢塘人，見任璽卿。諸山古剎，多其法護。密邇茲寺，檀施更稠。于宗相修建時，吹噓之力尤鉅。</p>
</div>
<div class='div-other'><a id='mulu80' />
<p class='h2'>益軒呂純如</p><p style="margin-left:0em;text-indent:2em">吳江人，大司馬。進香天竺，忽于舟中夢偉衣冠丈夫謁之，以廢寺相托。丰容舉止，種種留目。比自天竺旋輿，中途暫止玉岑。輿夫慫慂入觀古蹟，公勉從之。入寺瞻禮，淒其萬狀。頹垣毀像，什九垂盡。倚徙東廡，見坡公像，宛然夢中所接也。感而捐貲，修葺茲寺。凡大殿、藏閣、山門、鐘樓，悉命寺僧宗相主其事。一切務為永久計，即所費不貲，不較也。宗相殫力承當，輪奐聿新，金碧映發，庶幾追唐宋之舊矣。一時若憲長王公在晉、藩參胡公世賞、臬副陸公完學、郡守姚公之蘭、郡丞唐公學仁、榷使宋公良翰，聞呂公感夢事奇，咸捐俸以助。而公外弟錢可，字無可，護持尤力。</p>
</div>
<div class='div-other'><a id='mulu81' />
<p class='h2'>霞標楊師孔</p><p style="margin-left:0em;text-indent:2em">貴州普安人。以水部郎監南關榷。一年之中，興廢舉墜，兩山諸剎多受其蔭。以松陵呂公之託，尤眷慧因。嘗助葺鐘樓，手書「潮音」顏之。</p>
</div>
<div class='div-other'><a id='mulu82' />
<p class='h2'>延禧柴紹勳</p><p style="margin-left:0em;text-indent:2em">仁和人，見任夏官郎。當宗相葺殿時，宰吳之疁城。聞古寺興復，捐俸寄助。</p>
</div>
<div class='div-other'><a id='mulu83' />
<p class='h2'>行可李事道</p><p style="margin-left:0em;text-indent:2em">錢塘人。以孝義傳家，為八閩鹺貳。生平信心之篤、護教之殷，真有絲縷不牽、千萬吾往之槩。子兆勳仲休，奉道尤謹。平日遵雲棲教，于放生掩骸、拯困齋僧等事，不吝捐槖。為之設常住放生錢法，以垂永久。于此寺之衰，極切眷注。重修妙應殿，助建華嚴閣，多賴其施予。每欲濬惠澗下流為池以放生，力未逮也。至率僧徒以戒律，澹泊勞勩，必身先之。</p>
</div>
<div class='div-other'><a id='mulu84' />
<p class='h2'>小江聞淶</p><p style="margin-left:0em;text-indent:2em">孝廉。啟祥子將其子也。父子護沙門教，諸山屈指在甲乙間。禪宮銷歇，支撐多方，如策家政。于慧因尤為加意，凡有興作，恃為龐公。</p>
</div>
<div class='div-other'><a id='mulu85' />
<p class='h2'>大玉徐時泰</p><p style="margin-left:0em;text-indent:2em">錢塘人，太史諸生。時嘗讀書南屏，往來玉岑，與寺僧寂澄說「無生法」契合。悲照微蚤世，未竟厥志，剃度一僧法凝以嗣其傳。嘗勗之曰：「高麗之古不減淨慈，而衰頹至此者，以無志乘可稽也。名山古剎時有興替，藉以永延、令人興起者志耳。往不可咎，來猶可追，是在子矣！」凝遂奮然承之。斷碑殘碣，搜剔靡遺；更老故聞，隨筆傳寫，以供輯綴。帙成，公聞之喜，助貲壽梓，兼為序其簡首。即巴音里調，得附青雲以不朽矣。</p>
</div>
<div class='div-other'><a id='mulu86' />
<p class='h2'>盤初蔣如奇</p><p style="margin-left:0em;text-indent:2em">宜興人，見任憲副。即宋柱國穎叔之裔。遨遊湖上，止宿寺中。見柱國遺碑，慨然樂輸若干，以助碧鮮經始，仍為書額。</p>
</div>
<div class='div-other'><a id='mulu87' />
<p class='h2'>仲敷蔡仁洽</p><p style="margin-left:0em;text-indent:2em">仁和人。讀書寺中，登賢書。思以報佛之祐，樂為輸助。</p>
</div>
<div class='div-other'><a id='mulu88' />
<p class='h2'>經宇蔣時</p><p style="margin-left:0em;text-indent:2em">錢塘人。居士。捐助經閣四垣及寺中諸聖像。地獄變相，咸為裝飾。所費金百餘。</p>
</div></div>
</div><!-- end of div[@id='body'] -->
</body></html>