<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>玉岑山慧因高麗華嚴教寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu11' />
<p class='juan'>慧因寺志卷之二</p>
<div class='div-other'><a id='mulu12' />
<p class='h1'>景物</p>
<div class='div-other'><a id='mulu13' /><p style="margin-left:2em">名山古剎，聖道地場。羅漢住持，邊幅陬隅。定多奇勝，第屢厯廢興。則舊蹟易湮，新觀易忽。遊人攬勝，未經剔發，何以寫煙霞之臆，赴松桂之招矣？綜古采今，凡得十則。志景物。</p>
</div>
<div class='div-other'><a id='mulu14' />
<p class='h2'>玉岑聳峙</p><p style="margin-left:0em;text-indent:2em">玉岑山與寺門對峙，相傳此山產玉，故潤媚異常。孤根卓拔，古木垂蘿。南屏、九曜諸峯，繚繞環映；慧因清澗，縈繞其足。宋理宗書「玉岑」二字，鐫于厓石，久稍漶澷。里人遂以佛號掩之，令好古者不勝扼腕。</p>
</div>
<div class='div-other'><a id='mulu15' />
<p class='h2'>慧澗環流</p><p style="margin-left:0em;text-indent:2em">舊傳源出赤山。按赤山在玉岑東北，則居澗之下流，非發源處明矣。度來勢，定出南高峯之麓，經玉岑入湖。迴瀾數折，旋繞寺門。石隙琤琤，鳴如哀玉。蛟窗據其上，雨餘泉壯，未嘗泛溢，若有所約束然。昔秦少游濯足於此。見少游〈龍井題名記〉。</p>
</div>
<div class='div-other'><a id='mulu16' />
<p class='h2'>箕泉瀉珠</p><p style="margin-left:0em;text-indent:2em">俗呼「筲箕泉」，以石形相肖，名甚不典。在寺西北，南高峯之麓。怪石磊砢，一泓涵澹，傾珠漱玉，折而東南與慧因澗合。元黃子久公望築室其上，號「大癡菴」。今榛莽萋迷，不能辨其遺址矣。</p>
</div>
<div class='div-other'><a id='mulu17' />
<p class='h2'>蛟窗橫鐵</p><p style="margin-left:0em;text-indent:2em">慧因澗上游有穴，蛟藏其中為人患，故以鐵櫺嵌石拒蛟，令水自櫺出。暑月飲之，冰雪沁齒。舊傳在殿司左軍寨內尼菴之側；今蹤跡之止，巨石如障，莫測鐵楞所在矣。然班荊坐對，翠樹丹厓，居然幽勝。</p>
</div>
<div class='div-other'><a id='mulu18' />
<p class='h2'>雪窩怪石</p><p style="margin-left:0em;text-indent:2em">寺後王守禦墓北，人呼「石雪窩」。突兀稜層，皎若積雪。中有窩可容數坐。久蔽于北邙松栢，人跡罕至。</p>
</div>
<div class='div-other'><a id='mulu19' />
<p class='h2'>雕礎神工</p><p style="margin-left:0em;text-indent:2em">寺經數廢，僅存遺礎，相傳後唐天成間物。雕鏤龍鳳、雲　、人馬，窮極工巧。近世石伎，鮮有其匹。</p>
</div>
<div class='div-other'><a id='mulu20' />
<p class='h2'>輪藏凌雲</p><p style="margin-left:0em;text-indent:2em">藏閣與大雄殿相連，搆合無迹。紺碧翬飛，高入雲際。中設轉輪，規制弘偉。山風微動，鈴鐸遠播。兩山諸剎，無與儷者。</p>
</div>
<div class='div-other'><a id='mulu21' />
<p class='h2'>普門卻暑</p><p style="margin-left:0em;text-indent:2em">妙應殿即放光殿。昔在寺西北隅，僧無際因其頹圮，移建正殿北。高厚其址，蔭以修竹。節梲精華，繪飾整麗。雲間<span class='corr'>大</span>宗伯平泉陸公，塑旃<span class='corr'>檀</span>普門大士像于內，移舊像于輪閣之下。每夏暑流金，坐其中，為之肌栗。</p>
</div>
<div class='div-other'><a id='mulu22' />
<p class='h2'>瑞光古像</p><p style="margin-left:0em;text-indent:2em">宋景定間，觀音大士放五彩光。時易菴禪師將赴雲間，為盛進士演華嚴教以薦父，預有此瑞。盛勒碑記於寺，今漶滅不可讀，即輪閣下大士像也。後人因其異，加以千手眼，彷彿瑞光云。至天王殿中石像示夢，寺僧無盡掘地得之。或妄指為放光像，非是。</p>
</div>
<div class='div-other'><a id='mulu23' />
<p class='h2'>經閣幽觀</p><p style="margin-left:0em;text-indent:2em">宋神宗朝，高麗國王次子僧統義天，以金書晉譯《華嚴經》三百部入寺，仍施金二千兩建閣藏之。南渡寧宗御書閣額。元末寺燬，閣并廢。雖國初重葺，而經閣未復。嗣後遞廢遞興，閣之遺址，終屬飛蓬野蔓。而無際法裔本源澄師，時切黍離之嘆。其徒月印微慨然剏復，功未竟而歾。本源愍其徒之志，閉關面壁，三厯寒暑。眾心嚮往，樂觀其成。裔孫止水凝拮据竣事，中奉準提。軒窗四照，嵐光樹色，面面如畫。聞御書額入張尚書府第，閣成復還。數百年久廢之規，一新耳目，遠近有重興之望焉。</p>
</div></div>
</div><!-- end of div[@id='body'] -->
</body></html>