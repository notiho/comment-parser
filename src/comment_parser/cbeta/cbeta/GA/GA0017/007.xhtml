<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>玉岑山慧因高麗華嚴教寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu115' />
<p class='juan'>慧因寺志卷之七</p>
<div class='div-other'><a id='mulu116' />
<p class='h1'>碑記</p>
<div class='div-other'><a id='mulu117' />
<p class='h2'>聖旨撥賜田山省劄公據</p><p style="margin-left:0em;text-indent:2em">正月二十八日，奉　聖旨，臨安府見拘籍鹽官縣造偽會張阡二等二十八家，共田產乙千餘畝，上米五百碩。日下並撥賜慧因高麗教寺，永遠為業。可劄下安邊所施行。右劄付慧因高麗教寺。景定五年正月<span class='note-inline'>(印)</span>日。　八月二十一日，恭準　宣諭，指揮付去高麗寺僧慧經狀一紙，并安邊所契勘至吏單一紙，可將已阡撥田，令本寺先次管業，餘田催促扦釘了。</p>
<p style="margin-left:0em;text-indent:2em">所有未張阡二屋宇、柴山、什物，日下並行撥　賜高麗寺為業。　降下<span class='corr'>御</span>前慧因高麗教寺知事臣僧慧經狀：</p>
<p style="margin-left:0em;text-indent:2em">本寺今年正月二十八日，恭準　聖旨，令都省劄下安邊使所，將臨安府見拘籍鹽官縣偽會張阡二、章舜臣等二十八家田地產業一千餘畝，日下並撥　賜本寺，永遠為業。二月十七日，再準　聖旨，令內轄司貼子，下臨安府，契勘屋宇等物在與不在。所撥與高麗寺田地上，并行撥賜歲收租課，添助供眾。專一崇奉　　寧宗皇帝、　恭聖仁烈皇太后神御，及　皇姑成國公主攢所香火。本寺恭準　指揮收領省劄，前往鹽官縣元委官廳交業。縣吏萬英貪圖，拖延半載，今來止交到章舜臣等二十家田地，共計六百一十二畝，共上米麥三百八十碩。尚有章舜臣名下合沒柴山一伯五十三畝，并被計阿五、鄭良輔等冒名強占，沒籍田五十餘畝，及各人住屋等物，未蒙官私盡數交付本寺。近具狀連交業細單，投安邊使所陳乞。蒙台判呈給已交業據，仍牒臨安府通判南廳，催扦其餘未盡田山。今被所吏職級，觀望不與行移。伏乞　指揮再劄下安邊使所行下所委官，將柴山、田產、屋宇等物並行交付本寺，永遠為業。伏<span class='corr'>候</span>指揮　除已劄下安邊所，遵依　宣諭<span class='corr'>指</span>揮施行，并劄臨安府照應外，　右劄付慧因高麗教寺照應，準此。　景定五年八月<span class='note-inline'>(印)</span>日</p>
<p style="margin-left:0em;text-indent:2em">提領安邊所　照得近準　景定五年正月空日</p>
<p style="margin-left:0em;text-indent:2em">尚書省劄子：正月二十八日，奉　聖旨，臨安府見拘籍鹽官縣造偽會張阡二等二十八家，共田產一千餘畝，上米五伯石。日下並撥賜慧因高麗教寺，永遠為業。可劄下安邊所施行。右劄付提領安邊所，本所節次催<span class='corr'>促</span>扦撥。據臨安府通判南廳申繳到所，委官仁和縣尉何迪功申具至，已扦撥田，共六百一十三畝一角二十四步，已先給據付高麗寺，照數管業外。續又準　尚書省劄子：八月二十一日，恭準　宣諭指揮付去高麗寺僧慧經狀一紙，并安邊所契勘至吏單一紙，可將已扦撥田，令本寺先次管業。餘田催促扦釘了辦。所有張阡二等屋宇、柴山、什物。日下並行撥賜高麗寺為業。右劄付提領安邊所遵依宣諭，指揮施行。準此。本所除已牒兩浙運司及通判南廳，嚴催所委官速與扦撥餘田，仍追計阿五等，究問強占因依。及帖鹽官縣、德清縣、烏程縣遵依　宣諭指揮，逐一開封照帳給付，取本寺交領狀，申併牒運司及通判南廳督催，仍將元索到估帳給據付高麗寺照應外。近據仁和縣尉何迪功申，準所帖仰扦釘鹽官縣犯偽會人章舜臣沒籍柴山二段，計一伯五十三畝，坐落十七都桐扣佛日寺西，撥賜　御前高麗寺為業事。本職遵稟指揮，除已將帶合千人李慶等前詣地所，喚集都保嚴杲及元看山人王六一、王七十指引，逐一扦釘訖。取到高麗寺交領文狀在前，所有自餘田產，見係長安鎮官自行扦釘外。一段六十畝，坐落姚花尖峰：東至呂進　山，西至太乙宮，南至水漊，北至姚花尖峰。其山上有松樹、雜柴草一段，一百八十六畝，其山與章舜臣、兄章舜舉合，受內將西首一半九十三畝，坐落金竹嶺：東至章舜舉分受山，西至章舜舉自己山，南至水漊，北至金竹嶺。其山上有松樹及雜柴草，其高麗寺交領文狀，繳連在前申所照會。又據臨安府通判南廳申，準所牒及轉運使衙行下扦釘張阡二偽會案內，章舜臣家沒官田產，撥賜高麗寺為業事。本廳遵稟指揮，牒委長安鎮監鎮扦釘。今據長安監鎮趙文林申，即已差人行下第十五都、第十六都保正，根括到章舜臣等家自餘田產，共六十四畝零四十五步。即已喚集佃戶，赴廳承認，躬親將帶合千人等，同高麗寺都寺僧慧經往地所。勒保正備土峰牌，於各處田所扦釘及具申。本縣發下元抄籍首尾官尉吏，到地開封，將各家屋宇、什物交還訖。今取到高麗寺僧慧經交領六十四畝、四十五步租戶姓名文狀外，申乞照會。本廳今據所申，合行備申，申所照會。本所契勘得除已給已扦撥田公據外，今來續扞桐扣佛日寺西，柴山一伯五十三畝，又第十六都田產六十四畝、四十五步，兩項田山並未據給據付本寺照應。今取索到通判廳元行案祖，開具上項田山四至坐落，下項取呈承書，擬欲給據。奉　提領大監刑部台判給須至給據者，　先扦到田地，共計六伯一十三畝、一角二十四步，續扦到田山共計二伯一十七畝、四十五步。　右今給據付　御前慧因高麗教寺知事僧慧經仰收執照應管業。　景定五年十月<span class='note-inline'>(印)</span>日給</p>
</div>
<div class='div-other'><a id='mulu118' />
<p class='h2'>高麗國相元公置田碑</p><p style="margin-left:0em;text-indent:2em">宋元豐初年，晉水法師主惠因華嚴講席。夙通三觀妙義，圓音溥暢。自五季以來，頹綱墮緒，迨是復振，學者歸仰，風聞四方。越八年，高麗僧統義天，本以王子捨位，克志大法。航海而來，受教塵下。即達其道，嗣王法延。暨歸本國，號「大覺國師」，化行兩地。越十七年，國母施白金於寺。宮搆傑閣，奉安三譯《華嚴》經典；莊嚴盧舍那佛，洎普賢、文殊像設。金碧璀璨，瞻仰一新。以故名其寺曰「高麗」，以慧因為「大覺道場」，迨二百年矣。輪雲相代，隳弛因之。今太尉瀋王益紹先志，皇慶元年冬，遣使咨議參軍洪瀹，大護軍蔣得渲親從護軍林宣、中軍將金完之、郎將吳仲景等。黻藻完繕，靡飾□庸，百費具舉。且以疏徵慧福，承乏茲席。仍施經律金藏卷帙，襲置閣上，晨夕薰崇。今二年春，相國退翁元公走价李孝道、高□才，齎施來杭。督印經典一藏，盛以髹函，置于寶輪藏中。復<span class='corr'>市</span>負郭良田，歸于常住，永充僧飯。僧之供，歲為轉誦，則法食兩施備矣。惟如來以佛法付國王、大臣，正欲維持教法，流布後世，與天地相為長久。今功德主瀋王主于上，退翁元相成于下，不負如來付囑初意。尊君敬法，誠所未有。懼無以垂不朽，故書其顛末於碑陰云。</p>
<p style="margin-left:0em;text-indent:2em">延祐元年三月　　日，住山慧福識</p>
<p style="margin-left:0em;text-indent:2em"><span class='corr'></span>置捨到田土百頃</p>
<p style="margin-left:2em">一段四十畝，坐落嘉興路嘉興縣永安鄉三十八都地字圍民田，置到沈提舉田。</p>
<p style="margin-left:2em">一段一十畝，坐落嘉興路嘉興縣遷善鄉三十五都東埠鉗字圍民田，置到沈一官田。</p>
</div>
<div class='div-other'><a id='mulu119' />
<p class='h2'>尚書省牒</p><p style="margin-left:0em;text-indent:2em">禮部狀：承都省付下杭州，奏準赦書節文。應天下有山川靈跡，舊來有名德僧道為眾師法；未有賜爵秩、諡號、師名，仰所屬勘會聞奏，特加封賜。據僧司等處，括責到南山慧因教院，住持神鑒大師希仲狀稱，前住持傳賢首教，晉水大法師淨源委有名德，為眾師法。本部看詳，合取自朝廷指揮。</p>
<p class="pre">　　牒奉　　敕宜賜崇教大師。牒至，準（御書）　　敕，故牒（御書）。　　崇寧三年十二月　日牒　　　　　　　　　　　　中大夫．守右丞鄧　　　　　　　　　　　　中大夫．守右左丞張　　　　　　　　　　　　司空左僕射</p>
</div>
<div class='div-other'><a id='mulu120' />
<p class='h2'>高麗眾檀越布施增置常住田土碑</p>
<ul class="">
<li><p style="margin-left:2em"><span class="corr"/>置到餘慶寺福寺主民田，乙頃三十六畝、乙百四十步共乙契，租米乙百乙十乙石、九斗五升。坐落嘉興路嘉興縣遷善鄉三十四都吳字圍。</p>
</li>

<li><p style="margin-left:2em"><span class="corr"/>置到永裕庵安山主周八副使等民田，乙頃七十九畝、二十四步共九契，租米乙百三十五石、四斗三升，坐落嘉興路嘉興縣思賢鄉三十四都問字等圍。</p>
</li>

<li><p style="margin-left:2em"><span class="corr"/>置到時思庵立大師民田，三十畝、三角共乙契，租米二石、五斗，坐落嘉興路嘉興縣遷善鄉三十四都吳字圍。</p>
</li>

<li><p style="margin-left:2em"><span class="corr"/>置到善現院源主民田，一十一畝共一契，租米八石、二斗五升，坐落嘉興路嘉興縣遷善鄉三十五都三往字圍。</p>
</li>
</ul><p style="margin-left:0em;text-indent:2em">太尉瀋王　疏請無言教講，主持杭州路高麗惠因華嚴教寺，開堂說法，領眾焚修。祝延　聖壽萬年者。圓宗深證，法師鍾晉水之英道統親傳，王子盛東藩之教。睠彼雲林勝踐，猶吾喬木故家。佛智靈源無言教宗主，悟自《華嚴》，空諸法界，四登寶座。既嘗圍繞象龍，高踞玉岑，端可鞭笞鸞鳳。敢輕付託，實重弘通。結三生未了之緣，益堅誓願；成萬古不磨之業，何俟它人？雨施雲行，天長地久。</p>
<p style="margin-left:0em;text-indent:2em">延祐二年九月　日疏</p>
<p style="margin-left:0em;text-indent:2em">推忠揆義協謀佐運功臣．開府儀同三司．太尉．上柱國．駙馬都尉．瀋王璋<span class='note-inline'>(〈太尉瀋王疏請〉起皆趙子昻書)</span></p>
</div>
<div class='div-other'><a id='mulu121' />
<p class='h2'>大功德主瀋王請疏</p><p style="margin-left:0em;text-indent:2em">太尉瀋王：浙江杭州高麗慧因華嚴寺實我東國王子　大覺國師傳法道場，令勸請　景巖福主住持祝延　聖壽者。惟成家法王子有飲浙江水千億年，心持大藏《華嚴經》，得跨蓬萊風三萬里。意揚舲東海，卓錫西湖。景巖福公講主，妙運玄樞，洞融法界。清挹吳山標致，識稟遼天宏探。晉水淵源，德當此地。睠茲舊物，賁以新函。續　大覺國師，一點法燈，長明不昧。祝　當今　皇帝萬年，睿算無疆惟休。謹疏。</p>
<p style="margin-left:0em;text-indent:2em">皇慶二年三月<span class='note-inline'>(印)</span>日疏</p>
<p style="margin-left:0em;text-indent:2em">推忠揆義協謀佐運功臣、開府儀同三司．太尉．上柱國．駙馬都尉瀋王，使臣諮議參軍洪瀹等，祗奉　本國王命，屆古杭印造大藏尊經五十藏，施諸名剎。杭之上竺、下竺、集慶、仙林、明慶、演福、慧因、崇先、妙行、青蓮、惠力皆有焉。督臨之暇，挾二三友，散策湖濱，因投本寺。唯見凝塵滿座，風景蕭然，興感形懷。　大覺國師受經之地，隳弛若此。即寺僧福提點，訪以能任起廢之責者，以余應之。於焉疏詞下賁，今主茲席。時壬子十有二月也。粵明年夏，公賫至　大功德主瀋王疏命，光被泉石，不敢祕私其美，勒諸堅珉。然寺之逋積日滋，公規所以救藥之道。甲寅初，元被命入都，即以上事啟達　王聽。鈞旨：剃僧十員，發帑　濟庶，慧燈永耀，墜緒復緝。恐湮　扶顛之始末，書以告於來者云。</p>
<p style="margin-left:0em;text-indent:2em">延祐元年六月　日住持慧福記</p>
</div>
<div class='div-other'><a id='mulu122' /><p style="margin-left:0em;text-indent:2em">長生天氣力裏，大福廕護助裏，　皇帝聖旨。管軍人官人每根底、軍人每根底、城子裏達魯花赤每根底、來往使臣每根底、眾百姓每根底，　宣諭的　聖旨。　成吉思皇帝、　月忽仄皇帝、　薛禪皇帝、　完哲都皇帝、　曲律皇帝的聖旨裏，和尚、也里可溫、先生每，他的差發科斂休要者，告天祝　者麼道來。如今也依著先的　聖旨體例裏，不揀甚麼差發科斂休要者，　告　天祝　壽者麼道。杭州有的益知禮普花的祖上高麗大覺國師葢來的高麗慧因寺，有的佛智靈源寂照大師，教無言宗主做住持。那寺裏賢首宗為顯藏經的勾當，在意整治，開《華嚴經》講，每年修懺做好事麼道，佛智靈源寂照大師教無言宗主，他每根底執把行的　聖旨與了也。這寺裏使臣每休安下者，鋪馬祗應休與者，倉糧商稅休要者。慧因寺管的下院普門、法興寺。本宗崇先寺裏的和尚每，依著他的言語裏行者。玉岑山地土、園林、物業，不揀是誰，休倚氣力侵占者。但屬他的田地，水土、園林、碾磨、店鋪、人口、頭疋，解典庫，不揀甚麼事產，沒體例的人每，休奪要搔擾者。佛志靈源寂照大師，教無言宗主根底，有了　聖旨麼道。沒體例的勾當休做者，做呵，他每不怕那甚麼。　聖旨俺的。　馬兒年四月初十日，大都有時分寫來。</p>
<p style="margin-left:0em;text-indent:0em;" class="lg-abnormal"><div class='lg-row'>璽書垂護出彤庭　岑玉輝騰拱萬靈　老衲承恩知有報　一罏檀篆講圓經</div>
<div class='lg-row'>法界惟心任卷舒　摩尼朗映大毘盧</div>
<div class='lg-row'>願將華藏重重境　冋向皇元混一圖</div>
<div class='lg-row'>古澗深湍演法輪　高峰擁翠儼真身　雲林物　咸欣忭　天子延年億萬春</div>
</p><p style="margin-left:0em;text-indent:2em">住持僧明教謹頌</p>
</div>
<div class='div-other'><a id='mulu123' />
<p class='h2'>捨田看閱大藏經誌</p><p style="margin-left:0em;text-indent:2em">我佛慈悲，恢廓幽宗，啟明妙道。弘推詳覈，包廣體微。大演三乘之文，用圓曠劫之果。願行至博，際遇良難。吉刺實思，自揆庸才，得沾玄化。念四恩之至重，憫羣迷之未覺。謹以中統鈔三百，定規置田土，捨入天竺、高麗、淨慈三寺各一百。定歲以一月為約，命僧繙閱三乘妙典，一大藏所集殊勳。上以祈國家之福，下以報父母之恩，旁資眾有共成正覺。懼是緣久遂湮沒也，用刻之石。敬示三寺典職同是，永以圖悠久者。</p>
<p class="pre">　　　　誦經月分：　　　　上竺天台靈感觀音教寺　正月　　　　高麗慧因高麗華嚴教寺　五月　　　　淨慈報恩光孝禪寺　　　九月　　本寺置到杭州路鹽官州東昌亭鄉田五十畝　　　　延祐四年　月　日吉刺實思誌　　　　耆舊：惠燈、惠滿、惠勝　　　　知事：大章、大全、惠節、惠義、惠權　　　　提點：福吉祥　　佛智靈源大師．住持華嚴宗主　明教立石　　　朝散大夫．同知杭州路總管府事吉刺實思　　　　　　　　　　　　　同妻古都的个　　　　　　　　　　　　　　男和尚　　　　　　　　　　　　　　女佛奴</p>
</div></div>
</div><!-- end of div[@id='body'] -->
</body></html>