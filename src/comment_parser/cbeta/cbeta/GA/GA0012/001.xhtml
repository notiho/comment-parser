<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天童寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' /><p style="margin-left:0em;text-indent:2em">天童寺為浙江鄞縣太白山之名寺、乃四明甲剎，東南數千里亦皆推為第一。太白山又名天童山，位於鄞縣之東，距治六十里。晉永康元年（二九一），太白祖師義興始結茅菴於此，漸成精舍，後毀於孫恩之亂。唐開元二十年（七三二）法璿禪師重建精舍。至德二年（七五七）宗弼禪師徙建精舍於太白峰下。乾元二年（七五九）敕賜精舍為「天童玲瓏寺」。咸通十年（八六九）賜改名為「天壽寺」。宋景德四年（一〇〇七）賜改為「景德禪寺」，紹興二年（一一三二），宏智禪師正覺始建僧堂。紹興四年（一一三四）範千銅佛列於閣。紹熙四年（一一九三）重建千佛閣。其後歷元、明、清三代，屢有增修，蔚為四明第一佛教聖地，自晉永康以來，海內禪宗群尊為祖庭。明洪武二十五年（一三九二）定名為「天童禪寺」，曾稱為天下禪宗五山之第二。其於禪宗之地位可知。明嘉靖年間，楊明輯「天童寺集」七卷，崇禎五年（一六三二）張客卿等纂「天童寺志」，崇禎十四年（一六四一）黃毓祺重纂之。清聞性道、釋德介復參稽舊志，為纂新志，卷首為序、山圖、寺圖與凡例；下分十考：山川、建置、先覺、盛典、雲蹤、法要、塔像、表貽、轄麗附莊產、附餘。考各一卷，都十卷。山川、建置，於各名勝各軒亭下輒引前人詩文以注之。先覺、盛典、雲蹤、法要、塔像等五門，記歷代高僧之行誼與弘法，要為存釋氏之文獻。表貽一門，則載有關天童之文字。轄麗則詳附見之蕃寺，亦引前人詩文注其下。附餘一門，則考雜事，唯多附會。全志各篇，有正疏、有附紀、有正誤、有質實、有從正、有存俟、有應刪、有附證，參稽頗詳，詮次明晰，要為天童寺文獻之淵藪也。茲據清嘉慶間重刋本景印。</p>
</div>
<div class='div-other'><a id='mulu3' />
<div class='div-other'><a id='mulu4' />
<p class='h2'>天童寺志目次</p>
<ul class="no-marker">
<li>卷首
<ul class="no-marker">
<li>序</li>

<li>山圖</li>

<li>寺圖</li>

<li>凡例</li>
</ul></li>

<li>卷之一
<ul class="no-marker">
<li>山川考</li>
</ul></li>

<li>卷之二
<ul class="no-marker">
<li>建置考</li>
</ul></li>

<li>卷之三
<ul class="no-marker">
<li>先覺考</li>
</ul></li>

<li>卷之四
<ul class="no-marker">
<li>盛典考</li>
</ul></li>

<li>卷之五
<ul class="no-marker">
<li>雲蹤考</li>
</ul></li>

<li>卷之六
<ul class="no-marker">
<li>法要考</li>
</ul></li>

<li>卷之七
<ul class="no-marker">
<li>塔像考</li>
</ul></li>

<li>卷之八
<ul class="no-marker">
<li>表貽考</li>
</ul></li>

<li>卷之九
<ul class="no-marker">
<li>轄麗考<span class="note-inline">(附莊產)</span></li>
</ul></li>

<li>卷之十
<ul class="no-marker">
<li>附餘考</li>
</ul></li>
</ul></div>
<div class='div-xu'><a id='mulu5' />
<p class='h2'>新纂天童寺志序</p><p style="margin-left:0em;text-indent:2em">四明天童之山與寺互相輝煥，而僧與法兼著流傳；苟無記載之善，則山空寺老，僧寂法湮，其何以稱震旦之鉅勝哉？前觀舊志中，未能包括古今之旨，每以為歎。葢聞弘覺老人曾囑嘯堂和尚重輯之，而嘯公知惢泉聞子乃淹博會禪之士，命同弟子于石介公董其事。但二公留心已久，未成全書；而補遺正誤，詳略得宜。余政暇屢訪道入山，與諸公笑談忘倦。雖無謝長溪「雨飲玲巖」之興，頗有王荊公「登臨舒嘯」之懷。得見是書十攷，山川、建置、僧譜、法輪，無不備矣。行當刊布四方，供入大藏，以慰眾望。因嘯公之請，謹弁數語，以識其槩。</p>
<p style="margin-left:4em">郡長東海萊嵩李煦拜撰</p>
<div style="margin-left:5em"><img src='../images/GA013p0008_01.gif' alt='GA013p0008_01.gif' /><img src='../images/GA013p0008_02.gif' alt='GA013p0008_02.gif' /><img src='../images/GA013p0008_03.gif' alt='GA013p0008_03.gif' /></div>
</div>
<div class='div-xu'><a id='mulu6' />
<p class='h2'>天童寺志序</p><p style="margin-left:0em;text-indent:2em">吾四明郡乘之著，始于宋《乾道圖經》，後則有《寶慶》諸誌之出焉。但名山巨剎之勝蹟，附載于郡邑志乘中，未免略其所詳，烏可無專志以詳之？蓋其建置興廢，歷歲久遠，中間聖僧古德間起叠傳，必有當代帝王、懿親、藩侯崇奉敬禮，光耀法門。加以元夫鉅公、學士大夫塔銘、紀傳之表章，詞流逸客蠟屐扶筇之題咏，往往溢冊盈篇，留貽來世，不有記載，何從考稽？肰欲竆蒐廣輯，眾體畢備，勒成全書，蓋亦難矣。予覽《天童志》而竊有幸也。寺自晉永康以來，海內禪宗羣尊為祖庭者，歷千餘年于兹。四方紳士遊吾里者，輒指琳宮化城，登臨覽勝。憶少時經行斯地，未愜幽尋；今年春，予來山中，恭祝今上聖天子萬壽，憩止彌日。竊歎林壑窅深，藏蓄萬象；諸天森列，備極崇閎。真佛國之奧區，蘊靈秀而發光華，胥在于此。然則寺之專志，豈可少哉？鑑西惢泉聞子，同竹窗介公，慨前志之未備，殫心蒐輯，積歲累時，遂與主席偉載乘公會萃而增續之。釐為十卷，次第具舉，有條不紊。書成，乞予言弁諸首。予惟志乘之作，參稽貴詳，證據貴覈，詮次貴明。是書有正疏、有參紀、有質實、有從正、有存俟、有附證，體裁既當，意義復該，徵信補遺，又何闕略之有？吾知此志一出，洵為太白名藍益增偉觀。後有作者，庶繼繼繩繩，增修弗替可也。</p>
<p style="margin-left:5em">郡人仇兆鰲撰</p>
<div style="margin-left:6em"><img src='../images/GA013p0014_01.gif' alt='GA013p0014_01.gif' /><img src='../images/GA013p0014_02.gif' alt='GA013p0014_02.gif' /></div>
</div>
<div class='div-other'><a id='mulu7' /><div style="margin-left:2em"><img src='../images/GA013p0015_01.gif' alt='GA013p0015_01.gif' /></div>
<div style="margin-left:2em"><img src='../images/GA013p0016_01.gif' alt='GA013p0016_01.gif' /></div>
<div style="margin-left:2em"><img src='../images/GA013p0017_01.gif' alt='GA013p0017_01.gif' /></div>
<div style="margin-left:2em"><img src='../images/GA013p0018_01.gif' alt='GA013p0018_01.gif' /></div>
<div style="margin-left:2em"><img src='../images/GA013p0019_01.gif' alt='GA013p0019_01.gif' /></div>
<div style="margin-left:2em"><img src='../images/GA013p0020_01.gif' alt='GA013p0020_01.gif' /></div>
<div style="margin-left:2em"><img src='../images/GA013p0021_01.gif' alt='GA013p0021_01.gif' /></div>
<div style="margin-left:2em"><img src='../images/GA013p0022_01.gif' alt='GA013p0022_01.gif' /></div>
<div style="margin-left:2em"><img src='../images/GA013p0023_01.gif' alt='GA013p0023_01.gif' /></div>
<div style="margin-left:2em"><img src='../images/GA013p0024_01.gif' alt='GA013p0024_01.gif' /></div>
<div style="margin-left:2em"><img src='../images/GA013p0025_01.gif' alt='GA013p0025_01.gif' /></div>
<div style="margin-left:2em"><img src='../images/GA013p0026_01.gif' alt='GA013p0026_01.gif' /></div>
<div style="margin-left:2em"><img src='../images/GA013p0027_01.gif' alt='GA013p0027_01.gif' /></div>
</div>
<div class='div-other'><a id='mulu8' /><div style="margin-left:2em"><img src='../images/GA013p0028_01.gif' alt='GA013p0028_01.gif' /></div>
</div>
<div class='div-other'><a id='mulu9' />
<p class='h2'>天童寺志凡例</p><p style="margin-left:0em;text-indent:2em">十方國土，悉是遮那法身。衲僧家見山不是山，見水不是水，然後山是山，水是水。峩峩太白，下瞰滄海，千峰朝于斯，萬派歸于斯。凡巉嵓、懸嶠、澄潭、幽壑，皆兹山所有也，豈曰氣之靈，不為偉人，而獨為是物也哉？志「山川考」第一。</p>
<p style="margin-left:0em;text-indent:2em">屢興屢廢，蓋俟乎其人。荒榛之中，忽湧精藍，丹堊炳煥，天龍呵護。昔世尊與天帝行次，偶指地云：「此處宜建梵剎！」天帝即拈莖草云：「建剎已竟！」若人識得根源，便知毫端現剎。志「建置考」第二。</p>
<p style="margin-left:0em;text-indent:2em">〈峴山記〉云：「望之隱然，其名特著，豈非以其人哉？况荷負佛法之人乎？」自西晉開山以迄于今，如滄海潮，如冬枯木，歷代老古錐，向甚麼處去？今乃點出光明，面目現在。志「先覺考」第三。</p>
<p style="margin-left:0em;text-indent:2em">經云：「不親近國王、王子、大臣、官長。」又云：「佛法付囑國王、大臣。」夫緇林之士，若非授受，何依而住耶？要知非我親近，則大義明矣。日月齊臨，山林藉光。志「盛典考」第四。</p>
<p style="margin-left:0em;text-indent:2em">雲本無蹤，以山為宅。雲去山存，巍然骨立。誰謂有蹤？無心出沒。究竟忘其形影、蹤跡者，得列乎此中。志「雲蹤考」第五。</p>
<p style="margin-left:0em;text-indent:2em">正法眼藏，自拈花、破顏微笑始。西天、東土分為兩株，別為五葉。牆壁雷霆，悟者方知。臨濟道：「山僧無一法與人，第一莫取山僧說處。若是過量人，向未舉以前撩起便行，猶較些子。」志「法要考」第六。</p>
<p style="margin-left:0em;text-indent:2em">童子聚砂，皆成佛道，塔之繇來尚矣。若論妙法，空諸所有，豈留形跡乎？雖然如是，聖賢之軀，非凡體可同。火浴之際，或設利騰空，或舌齒不壞，光耀千古，遺此以治世。用是志「塔像考」第七。</p>
<p style="margin-left:0em;text-indent:2em">門庭不同，互相鈍置。知音者，片言即玉；投機者，一喝成金。如大慧杲于宏智覺之知音，有「死姚崇、生張說」之目，曾不以為病；其于應菴華，直舉楊岐正脈屬之。嗚呼！以視今日之諸方，為何如也？志「表貽考」第八。</p>
<p style="margin-left:0em;text-indent:2em">若論大地一體，何有方內？有何方外？綂攝無分，在于名山大剎。略加分寸，或有法屬之攸關，或有產業之相濟，不得另立名以別之。是以志「轄麗考」第九。</p>
<p style="margin-left:0em;text-indent:2em">作史之法，疑者闕焉。所謂神通妙用，運水搬柴則已矣，奇特事何足道哉？然所見、所聞、所傳聞無異辭者，亦不得而略也。志「附餘考」第十。</p>
</div>
<div class='div-other'><a id='mulu10' />
<p class='h2'>輯志叙繇</p><p class="byline">太白山後學德介撰</p><p style="margin-left:0em;text-indent:2em">夫前人未了之事，惟在後人繼之；而後人以前人之心為心，而後人之心亦慰耳！若吾四明太白名山，向無志可稽。自有明嘉靖間，楊白川隱士（諱明者）集山中之舊迹，長庚位公刊行，名《天童寺集》。後于崇禎辛未，延密曾祖主席。次年，張博士廷賔，同白山師所脩《壬申志》二卷。辛巳秋，江陰聞人黃介子（諱毓奇者）訪道來山，又為重輯，與前志相符。其中增收「法語」、「請啟」，定成四卷。而李杲堂居士嘗與吾祖弘覺國師言及《天童山志》考述未備，載在郡乘中詩文尚多遺缺，當重纂為要務。吾祖即屬公任事，公言：「脩志一事，非博學淹通之士而不能。」遂舉里友聞惢泉（名性道者，居鑑湖，晦迹著書。席門㴱巷，潛心內外籍，志乘之事尤詳）。時師翁歸化鹿，邀之商確，嘱遠法伯迎之入山。時介亦同事，後因他事所阻而中止。暨我嘯堂老人主院事，屢訂入山不果。時師因《寶積錄》之舉，亦未得成。苐惢泉與介留心<span class='corr'>已</span>久。輯未半，公有邑乘之役。及告終，未幾而作古人。介因承祖父之命，乃殫心窮蒐諸錄，前志未備者，覶縷而補續之。自壬申後八十年，詩文未收者，同偉兄俱畧其所詳而綴拾之，以繼前人之遺蹟耳。如同志者，知積漸之功所成；不知者，未免眼中著屑。余亦自揣，若論法門，宜空一切文字諸相。是役也，又落第二義矣。</p>
</div></div>
<p class='juan'>天童寺志卷之一</p>
<div class='div-other'><a id='mulu11' />
<p class='h1'>山川考</p>
<div class='div-other'><a id='mulu12' />
<div class='div-other'><a id='mulu13' />
<p class='h3'>太白山</p><p style="margin-left:0em;text-indent:2em">又名天童山，在浙江寧波府鄞縣之東。其鄉曰陽堂，里曰太白，距城而遙者六十里。</p>
<p style="margin-left:2em">〔從正〕宋羅參軍濬《寶慶四明志》，太白、天童分為二山，其圖上下遠裂。元袁學士桷《延祐志》，王總管元恭《至正續志》，明《永樂鈔志》，黃憲副潤玉《簡要志》，楊外翰寔《成化志》，張大司馬時徹《嘉靖志》，皆分兩山，㳂濬志也。今山本合體，名難岐指。濬家廬陵，未經躳歷，筆屬傅會；惟「一山二名」為定論。</p>
<p style="margin-left:0em;text-indent:2em">山之名，始晉義興師結茅此山，感太白星幻為童子，日供薪水，遂以「太白」稱師，并以名山。又唐法璿禪師，日虔誦《法華經》，亦感天童進供，故又以「天童」名。</p>
<p style="margin-left:2em">〔尚論〕考義師結茅之歲，正孝惠之太子遭毒賈后之年。《晉書》云：「凡五星盈縮失位，其精降于地為人……太白<span class='corr'>降</span>為壯夫，處于林麓。」兹以壯變少，執有道者之役，太史失于占奏耳。</p>
<p style="margin-left:0em;text-indent:2em">山之本，自天台摘星峰來<span class='note-inline'>(歷四明、奉化諸山，起金峩、大梅，循屈而結太白。)</span></p>
<p style="margin-left:0em;text-indent:2em">山之支，從東而起者，曰雲峰，曰明角，㟺衍為盤山。繇盤山折而北，稍伏，度太白嶺，更起為大雲山。落大雲而復聳者曰東峰，闢其下為東谷，即古天童也。復起一峰曰乳，折而東北峙者曰中峰。繇此逶迤頓伏，卸為高原，而梵剎今奠於斯。</p>
</div></div>
<div class='div-other'><a id='mulu14' />
<div class='div-other'><a id='mulu15' />
<div class='div-other'><a id='mulu16' /><p style="margin-left:0em;text-indent:2em">峰之著者凡六，一曰太白峰，在山之絕頂，雄尊深秀，為一郡之望。每風雨時，雷電多從頂出。</p>
</div>
<div class='div-other'><a id='mulu17' />
<p class='h4'>宋<span class='note-inline'>(龍圖．懶堂)</span>舒亶詩</p><p style="margin-left:0em;text-indent:0em;" class="lg-abnormal"><div class='lg-row'>千峯下視盡兒孫　仙事寥寥不可聞　長作人<span class='corr'>間</span>三月雨　請看膚寸嶺頭雲</div>
</p></div>
<div class='div-other'><a id='mulu18' />
<p class='h4'>明<span class='note-inline'>(密雲和尚)</span>圓悟偈</p><p style="margin-left:0em;text-indent:0em;" class="lg-abnormal"><div class='lg-row'>昔人錯露個消息　惹得人傳太白峯　今我直豋峯頂上　那來名字挂虛空</div>
</p></div>
<div class='div-other'><a id='mulu19' />
<p class='h4'><span class='note-inline'>(泡園)</span>汪樞詩</p>
<div class="lg regular" style="margin-left:0em;"><div class='lg-row'>太白倚雲端　凌霄幾百盤　幽禽啼蜀帝　喬木挺秦官　鳥道青蘿滑　龍湫白日寒</div>
<div class='lg-row'>兒孫羅立處　一望失巑岏</div>
</div></div>
<div class='div-other'><a id='mulu20' />
<p class='h4'>國朝<span class='note-inline'>(費隱)</span>通容偈</p><p style="margin-left:0em;text-indent:0em;" class="lg-abnormal"><div class='lg-row'>此時日月晉時天　太白名高布大千　海濶天空懷抱放　把筇指點萬山川</div>
</p></div></div>
<div class='div-other'><a id='mulu21' />
<div class='div-other'><a id='mulu22' /><p style="margin-left:0em;text-indent:2em">又峰曰鉢盂，圓秀特起，狀如覆鉢，障於寺後。</p>
</div>
<div class='div-other'><a id='mulu23' />
<p class='h4'>明<span class='note-inline'>(白川)</span>楊明詩</p>
<div class="lg regular" style="margin-left:0em;"><div class='lg-row'>太白聳奇峯　宛然類僧鉢　肖形天地初　爐火幾滅沒　淨水不可持　降龍亦虛說</div>
<div class='lg-row'>留與登高人　倚雲觀海月</div>
</div></div>
<div class='div-other'><a id='mulu24' />
<p class='h4'>國朝<span class='note-inline'>(五磊拙巖)</span>期懷詩</p><p style="margin-left:0em;text-indent:0em;" class="lg-abnormal"><div class='lg-row'>團圞蒼翠暎穹窿　名字誰安應量同　縱使德山全妙用　難教托向法堂中</div>
</p></div></div>
<div class='div-other'><a id='mulu25' />
<div class='div-other'><a id='mulu26' /><p style="margin-left:0em;text-indent:2em">又有中峰，左東谷，右太白，巍然萬山中，故名。又名曰青鳳者，因愚谷禪師〈埽密菴塔偈〉有「青鳳山前古澗邊」之句也。</p>
</div>
<div class='div-other'><a id='mulu27' />
<p class='h4'>明<span class='note-inline'>(東閒居士)</span>張嘉慶詩</p>
<div class="lg regular" style="margin-left:0em;"><div class='lg-row'>孤空容鶴夢　來作片雲觀　絕壑晴猶雨　高峯午尚寒　豈知青鳳影　只在碧霄端</div>
<div class='lg-row'>為笑投閒客　相期借一竿</div>
</div></div></div>
<div class='div-other'><a id='mulu28' /><p style="margin-left:0em;text-indent:2em">又有峰曰聿旂，陡峻驚揚，勢如旂展。更有二峰，曰東，曰乳。東峰在中峰之東，乳以形肖，在東谷後。</p>

<div class='div-other'><a id='mulu29' />
<p class='h4'>明<span class='note-inline'>(雪竇石奇)</span>通雲：聿旂峯偈</p><p style="margin-left:0em;text-indent:0em;" class="lg-abnormal"><div class='lg-row'>莫作人<span class='corr'>間</span>布影看　聿旂峯聳石頭寒　相逢若便知消息　豈用人呼倒剎竿</div>
</p></div>
<div class='div-other'><a id='mulu30' />
<p class='h4'><span class='note-inline'>(住山林野)</span>通奇：東、乳二峯詩</p><p style="margin-left:0em;text-indent:0em;" class="lg-abnormal"><div class='lg-row'>一峯霜外立溪東　為送歸人指顧中　可是東峯疑未定　樵人說是案山蓬</div>
</p><p style="margin-left:0em;text-indent:0em;" class="lg-abnormal"><div class='lg-row'>千丈嵓頭雪未鎔　幾囘清夢欲相從　偶來東谷尋遺跡　又見雲泉滴乳峯</div>
</p></div></div></div>
<div class='div-other'><a id='mulu31' />
<div class='div-other'><a id='mulu32' />
<div class='div-other'><a id='mulu33' /><p style="margin-left:0em;text-indent:2em">崖之顯者曰祖印，在寺西北。</p>
</div>
<div class='div-other'><a id='mulu34' />
<p class='h4'>明<span class='note-inline'>(梅菴)</span>如用詩</p><p style="margin-left:0em;text-indent:0em;" class="lg-abnormal"><div class='lg-row'>隱映凉飇蒼翠冷　白花古壁暮雲浮　多言祖印重崖上　空使猿猱泣露愁</div>
</p></div></div></div>
<div class='div-other'><a id='mulu35' />
<div class='div-other'><a id='mulu36' />
<div class='div-other'><a id='mulu37' /><p style="margin-left:0em;text-indent:2em">巖之奇者曰玲瓏，峙寺西南，循磴而上，可二里許。傾崖反捍，怪石臨危，若墜復倚。其上多石窗、嵓竇，如蠭房、螘穴。外峭中空，傍穿欹入，錯落猶纍疉然。其絕頂倏突倏平，古樹野藤，雲巒相抗。</p>
</div>
<div class='div-other'><a id='mulu38' />
<p class='h4'>宋<span class='note-inline'>(鄞令．荊國)</span>王安石：經遊記略</p><p style="margin-left:0em;text-indent:2em">慶曆七年十一月丁丑，余自縣山屬民使浚渠川。甲申遊天童山，宿景德寺。質明，與其長老瑞新上石望玲瓏嵓，須猿吟者久之。而還食寺之西堂，遂行。</p>
</div>
<div class='div-other'><a id='mulu39' />
<p class='h4'><span class='note-inline'>(再見)</span>舒亶詩</p><p style="margin-left:0em;text-indent:0em;" class="lg-abnormal"><div class='lg-row'>詭形迥與萬山殊　空洞繇來一物無　直恐虛心自天意　人<span class='corr'>間</span>穿鑿枉工夫</div>
</p></div>
<div class='div-other'><a id='mulu40' />
<p class='h4'><span class='note-inline'>(長溪晞髮)</span>謝詩</p><p style="margin-left:0em;text-indent:0em;" class="lg-abnormal"><div class='lg-row'>埀雲起嶔嵌　衣被松與桂　夜合量斗光　隱若金石氣　雨來輒阻之　不得撫蒼翠</div>
<div class='lg-row'>下有桑門子　飲用陶匏器　盆中蓄海石　左顧如牡蠣　疑此磧上來　不知幾年歲　桑門却問客　所居何姓氏</div>
<div class='lg-row'>回指南海峯　蒼茫倘一至<span class='note-inline'>(此，雨飲嵓下作。)</span></div>
</p></div>
<div class='div-other'><a id='mulu41' />
<p class='h4'>明<span class='note-inline'>(二見)</span>楊明詩</p><p style="margin-left:0em;text-indent:0em;" class="lg-abnormal"><div class='lg-row'>西崖千仞凌蒼穹　有嵓突出高玲瓏　朝霞遠暎赤瑪瑙　秋露澹洗青芙蓉</div>
</p><p style="margin-left:0em;text-indent:0em;" class="lg-abnormal"><div class='lg-row'>朔風一夜吹寒雪　化作璇瑤更奇絕　老衲開軒靜對餘　試取冰花煮團月</div>
</p></div>
<div class='div-other'><a id='mulu42' />
<p class='h4'><span class='note-inline'>(儀部．緯真)</span>屠隆詩</p><p style="margin-left:0em;text-indent:0em;" class="lg-abnormal"><div class='lg-row'>嵓前老樹挂枯藤　辟穀仙人苦行僧　四壁秋蛩霜外杵　一牀黃葉雨中燈<span class='note-inline'>(嵓上訪禪作)</span></div>
</p></div>
<div class='div-other'><a id='mulu43' />
<p class='h4'><span class='note-inline'>(雲門雪嶠)</span>圓信歌</p><p style="margin-left:0em;text-indent:0em;" class="lg-abnormal"><div class='lg-row'>玲瓏嵓　在何許　相去天童寺之西　曳杖出門青鳥啼　萬工池外藤蘿低</div>
<div class='lg-row'>初一轉　怪石橫斜見虎蹄　春風隨我上山梯　漸見危嵓左右來　壘落雲根烟淒淒　行不上　脚跟疲　酸澀芒鞵路欲迷</div>
<div class='lg-row'>樹下立　數行雞　人聲嚷嚷喧鼓鼙　狹石縫　如一綫　挨身過去同猿雛　幾人笑　難扳躋　有詩在手無筆題</div>
<div class='lg-row'>再一轉　身心却與山水齊　指點村田雙眼疎　又一轉　路上行人若游魚</div>
<div class='lg-row'>長松短竹紛萋萋　石平如掌好攤書　歸去罷　踏爛泥　高高低低氣力無　嵓洞水聲不可坐　渾身汗下難支吾</div>
<div class='lg-row'>好了眼睛苦了脚　者樣遊山且躊躇　到得平坡如到家　縣崖千丈林花迃</div>
</p></div>
<div class='div-other'><a id='mulu44' />
<p class='h4'><span class='note-inline'>(臥菴牧雲)</span>通門詩</p>
<div class="lg regular" style="margin-left:0em;"><div class='lg-row'>山洞何時鑿　嵓崖不記層　樹深難見日　壑轉一呼僧　百尺捫蒼壁　千年挂古藤</div>
<div class='lg-row'>最高吾直上　誰謂老無能</div>
</div>
<div class="lg regular" style="margin-left:0em;"><div class='lg-row'>寂寂二三侶　行行亂艸邊　不辭衣盡濕　只覺杖居先　眺望遺人世　憑虛想洞天</div>
<div class='lg-row'>隔峯聞活活　何處有流泉</div>
</div>
<div class="lg regular" style="margin-left:0em;"><div class='lg-row'>曲折投榛莽　幽深絕採樵　忽驚山鳥度　時覺野香飄</div>
<div class='lg-row'>虎豹疑蹲穴　風烟自捲瓢　數禪何好事　踵至未曾招</div>
</div>
<div class="lg regular" style="margin-left:0em;"><div class='lg-row'>陟彼崔巍上　悠然得大觀　穿松童子健　凭石老僧安</div>
<div class='lg-row'>野火邨邊赤　春雲天外寒　十年重到此　莫怪久盤桓</div>
</div></div>
<div class='div-other'><a id='mulu45' />
<p class='h4'><span class='note-inline'>(浮石)</span>通賢詩</p><p style="margin-left:0em;text-indent:0em;" class="lg-abnormal"><div class='lg-row'>石戶無非路　層樓疉數巒　不關雲氣鎖　時有鹿盤桓</div>
</p></div>
<div class='div-other'><a id='mulu46' />
<p class='h4'><span class='note-inline'>(禾菴)</span>真樸詩</p><p style="margin-left:0em;text-indent:0em;" class="lg-abnormal"><div class='lg-row'>溪雨淨松岡　墟烟散清晝　偶期汗漫儔　扶藜討深秀　既窮蒼崖巔　因之剔幌岫</div>
<div class='lg-row'>磴道隨鳥蹤　扳捫化猿狖　度險心逾豪　招呼駭潛獸　古木紛離奇　青天忽雜糅　觸目崩層雲　神斧何年鏤</div>
<div class='lg-row'>厜㕒非一峯　嵓嵓啟幽竇　頫吸扶桑波　朝暾生井甃　嵌空自房櫳　窈窗烟屢逗</div>
<div class='lg-row'>初入灝氣深　稍深風雨驟　頂摩怒虬蟠　臂觸飢鷹咮　仰摘列星降　下驅羣羝鬬　銖拂應未磨　媧鑪躍冶舊</div>
<div class='lg-row'>更疑昆明灰　蒼然結琬琇　陰壁射奇光　丹砂鑿勾漏　仄身儗蛇穿　虎牙閉飣餖　危藤褭階梯　真居不可就</div>
<div class='lg-row'>况多宛委藏　百靈嚴呵守　須臾毛骨寒　吹萬激羣吼　韸韸鐘鼓音　星嵓儼遙扣</div>
<div class='lg-row'>乳泉自何來　冰雪資枕潄　轉矚空濛濛　千峯失踐蹂　談笑振蘇門　林壑爭鈞奏　指指下巑蚖　奇英燦左右</div>
<div class='lg-row'>目送去雲前　心投倦鳥後　歸途記所經　夷嶮泯襟袖　因推開鑿端　造物亦乳臭</div>
<div class='lg-row'>何如抱不雕　保兹渾沌壽　邈哉起遐思　庶與蒙莊究</div>
</p></div>
<div class='div-other'><a id='mulu47' />
<p class='h4'>國朝<span class='note-inline'>(海陵寄翁)</span>陸朝詩</p>
<div class="lg regular" style="margin-left:0em;"><div class='lg-row'>曾望玲瓏嵓竇好　今隨老衲坐雲霄　亂山疊障海天暗　叢樹紛披霜色驕</div>
<div class='lg-row'>自借筇枝扶足健　同烹石乳與愁澆　細看木石爭奇處　蹲虎獰龍歲月遙</div>
</div></div>
<div class='div-other'><a id='mulu48' />
<p class='h4'><span class='note-inline'>(文林．寶學)</span>張鸎詩</p>
<div class="lg regular" style="margin-left:0em;"><div class='lg-row'>青山如故人　浩浩自太古　攜書坐層岡　幽懷乍以吐　河漢西北流　日月在牖戶</div>
<div class='lg-row'>一石費盤桓　千年亦辛苦　怡情貴物先　杖屨別有取　孤磬正無聲　蒼茫悟風雨</div>
</div></div>
<div class='div-other'><a id='mulu49' />
<p class='h4'><span class='note-inline'>(遠菴)</span>本㒥詩</p>
<div class="lg regular" style="margin-left:0em;"><div class='lg-row'>乍窮東谷又西岑　杖履雖勞興轉深　曲折已忘經百險　巉嵓直上出千尋</div>
<div class='lg-row'>夕陽半壁雲初斂　秋色盈眸寒欲㑴　萬壑泉聲詩在此　何須索句學蛩吟</div>
</div></div>
<div class='div-other'><a id='mulu50' />
<p class='h4'><span class='note-inline'>(嘯堂山曉)</span>本晢詩</p><p style="margin-left:0em;text-indent:0em;" class="lg-abnormal"><div class='lg-row'>霜雪猶在林　花已香寒谷　吾師偶曳杖　散步山之麓　乘興登玲瓏　危嵓立眉目</div>
<div class='lg-row'>峭崿徑插天　崚嶒石懸竹　置身飛鳥外　萬里空穆穆　烟際孤雲開　滄溟如可掬　俯眎清關內　皇皇聖人隩</div>
<div class='lg-row'>自非百世師　靈峯誰鎮服　暮雲停高岡　春風平萬木</div>
</p></div>
<div class='div-other'><a id='mulu51' />
<p class='h4'><span class='note-inline'>(大行雪汀)</span>張士塤詩</p>
<div class="lg regular" style="margin-left:0em;"><div class='lg-row'>天設巉嵓鬼鑿工　蒼藤扶我上玲瓏　誤穿偪仄懸崖裏　得坐虛無古洞中</div>
<div class='lg-row'>雲氣蒸衣渾是白　楓枝照眼半含紅　欲吞海國空濛象　應倩山靈為發蒙</div>
</div></div></div></div>
<div class='div-other'><a id='mulu52' />
<div class='div-other'><a id='mulu53' />
<div class='div-other'><a id='mulu54' /><p style="margin-left:0em;text-indent:2em">巖之東北絕壁閒，有洞曰觀音，中滴細泉；稍偏者曰善財，二洞相望。有臺曰禮拜，足削、頂平，周以異石。</p>
</div>
<div class='div-other'><a id='mulu55' />
<p class='h4'>明<span class='note-inline'>(三見)</span>楊明詩</p><p style="margin-left:0em;text-indent:0em;" class="lg-abnormal"><div class='lg-row'>山名小白華　上有觀音洞　華落洞門閒　白鸎春自哢</div>
</p><p style="margin-left:0em;text-indent:0em;" class="lg-abnormal"><div class='lg-row'>聞有善財者　迹寄紫竹林</div>
<div class='lg-row'>古洞西嵓下　風雨莓苔深</div>
</p><p style="margin-left:0em;text-indent:0em;" class="lg-abnormal"><div class='lg-row'>高臺禮大士　正與玲瓏對　士去臺亦荒　白華滿山碎</div>
</p></div>
<div class='div-other'><a id='mulu56' />
<p class='h4'><span class='note-inline'>(清卿僧杲)</span>余寅詩</p>
<div class="lg regular" style="margin-left:0em;"><div class='lg-row'>石氣蒼茫拂紫烟　白衣高照是何年　誰懸綺戶遙天外　曾幻金身淥水前<span class='note-inline'>(相傳大士嘗現身嵓上影照池中)</span></div>
<div class='lg-row'>繞樹瞻依神八萬　拈花接引路三千　爾時只作尋常看　人鬼天龍盡惘然</div>
</div></div></div></div>
<div class='div-other'><a id='mulu57' />
<div class='div-other'><a id='mulu58' />
<div class='div-other'><a id='mulu59' /><p style="margin-left:0em;text-indent:2em">巖之東南有隖曰清風。</p>
</div>
<div class='div-other'><a id='mulu60' />
<p class='h4'>元<span class='note-inline'>(學士．清容)</span>袁桷：日禪師塔銘</p><p style="margin-left:0em;text-indent:2em">清風之隖　石列五色</p>
</div>
<div class='div-other'><a id='mulu61' />
<p class='h4'>國朝<span class='note-inline'>(黃梅千仞)</span>行岡詩</p><p style="margin-left:0em;text-indent:0em;" class="lg-abnormal"><div class='lg-row'>寥寥何處聽颼飅　曲喻蒙莊總未周　縱使松濤千萬斛　較將隖內恐輸籌</div>
</p></div>
<div class='div-other'><a id='mulu62' />
<p class='h4'><span class='note-inline'>(雲門簡菴)</span>本孚詩</p><p style="margin-left:0em;text-indent:0em;" class="lg-abnormal"><div class='lg-row'>風來鳥不言　風去石偏響　借問山水人　清音可自賞</div>
</p></div>
<div class='div-other'><a id='mulu63' />
<p class='h4'><span class='note-inline'>(光孝冰壑)</span>本元詩</p><p style="margin-left:0em;text-indent:0em;" class="lg-abnormal"><div class='lg-row'>晴巒老盡千竿竹　隊隊陰森時可掬　相過絕勝上樊桐　吹落浮雲不敢宿</div>
<div class='lg-row'>清涼界亦世間有　如坐春風人在否　誰栽一片亂濤聲　又夢柴桑菊半畞　夜深月照冷菰蒲　謾把南華名自呼</div>
<div class='lg-row'>忽然騎蝶隨風至　秋水篇篇稿屬吾</div>
</p></div></div></div>
<div class='div-other'><a id='mulu64' />
<div class='div-other'><a id='mulu65' />
<p class='h3'>東谷</p>
<div class='div-other'><a id='mulu66' /><p style="margin-left:0em;text-indent:2em">在東峰下，群山繚垣，高原倏砥。上荒發軔往來，勞執役之庚星；中弼丕基廣播，繼隰州之古佛。今則乾成錐立，幻藏雲停。俗以「小天童」稱，宜正名曰「古天童」。</p>
</div>
<div class='div-other'><a id='mulu67' />
<p class='h4'>明<span class='note-inline'>(中丞．定齋)</span>王應鵬詩</p>
<div class="lg regular" style="margin-left:0em;"><div class='lg-row'>清瀨蕭蕭起石湍　千章雲木蔭成團　佛華長在空中現　山色偏宜雨後看</div>
<div class='lg-row'>鹿苑菁菁芝草瑞　龍宮寂寂水光寒　今宵更有東峯月　須上松樓一倚闌</div>
</div></div>
<div class='div-other'><a id='mulu68' />
<p class='h4'><span class='note-inline'>(四見)</span>楊明詩</p><p style="margin-left:0em;text-indent:0em;" class="lg-abnormal"><div class='lg-row'>日出扶桑谷口紅　數椽茅屋蔽深松　老僧出定無餘事　盡日門前看碧峯</div>
</p></div>
<div class='div-other'><a id='mulu69' />
<p class='h4'><span class='note-inline'>(二見)</span>通門詩</p><p style="margin-left:0em;text-indent:0em;" class="lg-abnormal"><div class='lg-row'>經旬懼炎威　不得過東岡　立秋喜三日　思來拂木牀　悠然雙蝴蝶　翩翩入我房</div>
<div class='lg-row'>以無瓶花遶　掠取瓦爐香　萬物抱靈智　資生咸有方　小窗欣洞開　節候知初凉　去來一無語　慰余情自長</div>
</p><p style="margin-left:0em;text-indent:0em;" class="lg-abnormal"><div class='lg-row'>小室僅容膝　每來生遠心　傍有老梅樹　下有修竹林　開窗見諸峯　螺髻青森森</div>
<div class='lg-row'>日高露未睎　階樹垂濃陰　寂然無客過　山徑殊自深　空亭有碑銘　細讀閒吾襟　歲月已久邁　古人光未沉</div>
<div class='lg-row'>顧盼語諸子　兹辰可無吟　攜杖出門前　坐聽秋鳥音</div>
</p><p style="margin-left:0em;text-indent:0em;" class="lg-abnormal"><div class='lg-row'>兩僧肩一輿　隱隱隔林叫</div>
<div class='lg-row'>恐余歸步遲　知余足力少　入門山雨至　相顧同一笑　野貌不外飾　山語亦臻妙　呼茗與之啜　草鞋各緊峭</div>
<div class='lg-row'>魚鳴午飯訖　無復事遠眺　殘雨若霧飛　日光隱而照　栖遲望村原　深谷何窈窕　先覺未忍忌　三塔重一弔</div>
<div class='lg-row'>隰州在其中　凌然仰高調　塔塵手自拭　層石使畢耀　憶初少林燈　猶之任公釣</div>
<div class='lg-row'>五宗何時分　混沌嗟鑿竅　歸途山更靜　凉颸滿林徼　前峯抹烟雲　佳處時領要</div>
</p></div></div></div>
<div class='div-other'><a id='mulu70' />
<div class='div-other'><a id='mulu71' />
<div class='div-other'><a id='mulu72' /><p style="margin-left:0em;text-indent:2em">嶺之通於東者曰太白，在大雲、盤山間，一名「天童大嶺」。</p>
</div>
<div class='div-other'><a id='mulu73' />
<p class='h4'>宋<span class='note-inline'>(二見)</span>王安石詩</p>
<div class="lg regular" style="margin-left:0em;"><div class='lg-row'>太白巃嵸東南馳　眾嶺環合青紛披　烟雲厚薄皆可愛　樹石疎密自相宜</div>
<div class='lg-row'>陽春已歸鳥語樂　溪水不動魚行遲　生民何由得處所　與兹魚鳥相熙熙</div>
</div></div>
<div class='div-other'><a id='mulu74' />
<p class='h4'>明<span class='note-inline'>(飛遯．隱鱗)</span>聞龍追和</p>
<div class="lg regular" style="margin-left:0em;"><div class='lg-row'>山雲山雨驅復馳　東來海色凌空披　有嶺蟠鬱大雲外　高下流泉與石宜</div>
<div class='lg-row'>行人注目多在足　樵子努力行亦遲　太白小白如兄弟　自卑自邇同熙熙</div>
</div></div></div>
<div class='div-other'><a id='mulu75' />
<div class='div-other'><a id='mulu76' /><p style="margin-left:0em;text-indent:2em">通於西者曰小白嶺，舊傳其上多小白華。</p>
</div>
<div class='div-other'><a id='mulu77' />
<p class='h4'>明<span class='note-inline'>(紀善．約菴)</span>錢安詩</p>
<div class="lg regular" style="margin-left:0em;"><div class='lg-row'>入山遇雨出山晴　正是梅天五月程　紈扇輕揮清爽發　籃輿穩坐白雲迎</div>
<div class='lg-row'>半行竹徑分僧寺　數畝桑田守故塋　門外不知溪水漲　夜來衾枕有餘清</div>
</div></div>
<div class='div-other'><a id='mulu78' />
<p class='h4'><span class='note-inline'>(二見)</span>余寅詩</p><p style="margin-left:0em;text-indent:0em;" class="lg-abnormal"><div class='lg-row'>溪路崩騰萬樹圍　午烟明處度人微　蹇驢自覺秋風好　引領山光遠近歸</div>
</p></div>
<div class='div-other'><a id='mulu79' />
<p class='h4'>國朝<span class='note-inline'>(響嵓)</span>聞性善詩</p><p style="margin-left:0em;text-indent:0em;" class="lg-abnormal"><div class='lg-row'>嵓從樹頂分　坐擁樵雲斷　行來數里松　前山還有半</div>
</p></div>
<div class='div-other'><a id='mulu80' />
<p class='h4'><span class='note-inline'>(甓堂)</span>周容詩</p>
<div class="lg regular" style="margin-left:0em;"><div class='lg-row'>小艇載壺榼　野橋壓帽過　懷抱忽以舒　驟見春水大　桃花出墻短　黃鳥穿籬破</div>
<div class='lg-row'>兹行得晴和　庶幾窮所慕</div>
</div>
<div class="lg regular" style="margin-left:0em;"><div class='lg-row'>水遙覺山近　山翠漸成綠　入橋沙愈明　經村烟似沐　溯洄富春渚　游衍罨畫曲</div>
<div class='lg-row'>今昔何殊觀　心閒興自足</div>
</div>
<div class="lg regular" style="margin-left:0em;"><div class='lg-row'>大涵山勢扼　水路似<span class='corr'>已</span>窮　出橋轉汪洋　眾流滙羣峯</div>
<div class='lg-row'>川原互有情　動靜理自通　思得一俯察　振翼凌天風</div>
</div>
<div class="lg regular" style="margin-left:0em;"><div class='lg-row'>烟火多高樓　家在溪聲裏　百家同一姓　畊讀無遷徙</div>
<div class='lg-row'>遙望谷口山　左廻右復掎　相顧同相商　黽勉留去水</div>
</div><p style="margin-left:0em;text-indent:0em;" class="lg-abnormal"><div class='lg-row'>入山問山名　樵夫為山導</div>
<div class='lg-row'>舉鎌贈竹杖　藉以驅虎豹　廻壑納窅[宴-女+六]　層巒卸孤峭　行行寂無人　何處答長嘯</div>
</p><p style="margin-left:0em;text-indent:0em;" class="lg-abnormal"><div class='lg-row'>五步一竚立　十步一憩坐</div>
<div class='lg-row'>聊借目力寬　用紓足力惰　隴奮生波瀾　峯尊集輔佐　誤行翻得勝　回首惜既過</div>
</p><p style="margin-left:0em;text-indent:0em;" class="lg-abnormal"><div class='lg-row'>離合見人情　去留審山勢　岡巒各無言　趨赴如受事　安能結茅屋　抱膝辨陰霽　隔澗雙鹿飲　穿林一僧至</div>
</p>
<div class="lg regular" style="margin-left:0em;"><div class='lg-row'>下山路較難　路漫不暇擇　笠拂松花低　裾引藤刺窄　崎嶇反忘疲　踴躍如有釋</div>
<div class='lg-row'>亂竹紛縱橫　杖轉難為力</div>
</div>
<div class="lg regular" style="margin-left:0em;"><div class='lg-row'>寄夕向山家　雲來吠山犬　未忍棄竹杖　險阻曾同勉　奇褱追往歷　幽勝擬繼選</div>
<div class='lg-row'>臨臥戒雨聲　先將竹聲辨</div>
</div>
<div class="lg regular" style="margin-left:0em;"><div class='lg-row'>晨嵐冠山椒　須臾壓山趾　已息望晴心　忽乃得晴喜</div>
<div class='lg-row'>出巷蜂繞衣　循籬袂決雉　路因歸似近　溪店午烟起</div>
</div></div></div></div>
<div class='div-other'><a id='mulu81' />
<div class='div-other'><a id='mulu82' />
<div class='div-other'><a id='mulu83' /><p style="margin-left:0em;text-indent:2em">若夫石為氣核，金之甲根，名山硱磳，所在皆有，舉其稍異者，曰響石。下太白峰西百餘步，縱衡五尺許，扣之鏗訇鏜鞳，如鐘鼓聲。</p>
</div>
<div class='div-other'><a id='mulu84' />
<p class='h4'>宋<span class='note-inline'>(三見)</span>舒亶詩</p><p style="margin-left:0em;text-indent:0em;" class="lg-abnormal"><div class='lg-row'>淵明休弄沒絃琴　混沌中含太古音　聞說幾回風雨夜　四山渾作老龍吟</div>
</p></div>
<div class='div-other'><a id='mulu85' />
<p class='h4'>國朝<span class='note-inline'>(二見)</span>本元詩</p><p style="margin-left:0em;text-indent:0em;" class="lg-abnormal"><div class='lg-row'>聲非在石由人出　石對人言我獨難　動舌便煩左史筆　誰教相扣破雲頑</div>
</p></div>
<div class='div-other'><a id='mulu86' />
<p class='h4'><span class='note-inline'>(寶嚴爐雪)</span>等慧詩</p><p style="margin-left:0em;text-indent:0em;" class="lg-abnormal"><div class='lg-row'>石鐘鼓浪方成響　石鼓桐魚扣有聲　却笑當年癡李渤　亂敲湖石向人鳴</div>
</p></div></div>
<div class='div-other'><a id='mulu87' />
<div class='div-other'><a id='mulu88' /><p style="margin-left:0em;text-indent:2em">又石曰佛蹟，在北山石壁上，其痕廣四寸許。</p>
</div>
<div class='div-other'><a id='mulu89' />
<p class='h4'>宋<span class='note-inline'>(四見)</span>舒亶詩</p><p style="margin-left:0em;text-indent:0em;" class="lg-abnormal"><div class='lg-row'>蒼崖絕壁印苔痕　陳迹千年尚似新　杖屨紛紛走南北　幾人不是刻舟人</div>
</p></div>
<div class='div-other'><a id='mulu90' />
<p class='h4'>國朝<span class='note-inline'>(景星湛菴)</span>行嘗偈</p><p style="margin-left:0em;text-indent:0em;" class="lg-abnormal"><div class='lg-row'>石上分明是脚蹤　不知何處現全容　東風昨夜傳消息　報道山花無賴紅</div>
</p></div></div>
<div class='div-other'><a id='mulu91' />
<div class='div-other'><a id='mulu92' /><p style="margin-left:0em;text-indent:2em">北山又有石，曰坐禪，相傳開山祖師嘗於此坐悟。又有石曰問水，活眼泉遶之故名。</p>
</div>
<div class='div-other'><a id='mulu93' />
<p class='h4'>明<span class='note-inline'>(蕙江)</span>葉憲祖詩</p><p style="margin-left:0em;text-indent:0em;" class="lg-abnormal"><div class='lg-row'>一片磐陀坐自呼　新苔細艸未全枯　我來試效南宮拜　石在不知禪在無</div>
</p></div>
<div class='div-other'><a id='mulu94' />
<p class='h4'><span class='note-inline'>(景心)</span>張憬詩</p>
<div class="lg regular" style="margin-left:0em;"><div class='lg-row'>絕壑探幽蹤　迂廻踏層岌　其上饒古苔　萬木中獨立　悠然山鳥啼　活活流泉集</div>
<div class='lg-row'>鳥去泉不停　誰詢風雨急</div>
</div></div>
<div class='div-other'><a id='mulu95' />
<p class='h4'><span class='note-inline'>(太常繭菴)</span>林時對詩</p><p style="margin-left:0em;text-indent:0em;" class="lg-abnormal"><div class='lg-row'>罡風磔磔透重陰　烟樹蒼茫噪夕禽　兀坐相忘鐘磐遠　天光雲影逗禪心</div>
</p></div></div>
<div class='div-other'><a id='mulu96' />
<div class='div-other'><a id='mulu97' /><p style="margin-left:0em;text-indent:2em">又有石曰饅頭，在小白嶺上。</p>
<p style="margin-left:2em">〔正疏〕《嘉靖郡志》，嶺部、石部，兩載饅頭石。〈寰宇歌〉註云：「唐心鏡禪師鎮蟒時，施食所化。其石圓絫，表白裏黑，宛肖饅頭。誠心覓之可得。」</p>
</div>
<div class='div-other'><a id='mulu98' />
<p class='h4'>國朝<span class='note-inline'>(二見)</span>本㒥偈</p><p style="margin-left:0em;text-indent:0em;" class="lg-abnormal"><div class='lg-row'>聚沙作供出嬉游　法食何曾有味投　欲飽禪家無米飯　嶺頭先齩石饅頭</div>
</p></div>
<div class='div-other'><a id='mulu99' />
<p class='h4'>亾名偈</p><p style="margin-left:0em;text-indent:0em;" class="lg-abnormal"><div class='lg-row'>嶺上饅頭石　行人都不識　鐵駿餡子酬　飽供禪和食</div>
</p></div></div></div>
<div class='div-other'><a id='mulu100' />
<div class='div-other'><a id='mulu101' /><p style="margin-left:0em;text-indent:2em">山之腠液曰水，水之眾流曰川，川之屬有澗、有溪、有潭、有池、有泉。</p>
</div>
<div class='div-other'><a id='mulu102' />
<div class='div-other'><a id='mulu103' /><p style="margin-left:0em;text-indent:2em">水出自東谷，會西澗之流，同趨天童溪而歸於清水潭者，曰東澗。滙北山諸水，繞寺右，歷外萬工池，瀉清關橋外，注於舊龍湫者，曰西澗。澗中磊石異狀，素氣雲洄，澴波贔怒，可灌畦凡數十頃。</p>
</div>
<div class='div-other'><a id='mulu104' />
<p class='h4'>明<span class='note-inline'>(五見)</span>楊明詩</p>
<div class="lg regular" style="margin-left:0em;"><div class='lg-row'>西澗逶迤通石橋　虎泉一派來山坳　瀉月流雲響瓊珮　穿沙觸石鳴仙璈</div>
<div class='lg-row'>矮牀虛枕近溪曲　夜半繁聲滿書屋　起喚茶童眠不成　推窗山月皎如燭</div>
</div></div>
<div class='div-other'><a id='mulu105' />
<p class='h4'><span class='note-inline'>(二見)</span>圓悟偈</p><p style="margin-left:0em;text-indent:0em;" class="lg-abnormal"><div class='lg-row'>西澗源從太白來　寺西流出遶東廻　漫將竹接來廚下　飽飲諸人滿腹回</div>
</p></div>
<div class='div-other'><a id='mulu106' />
<p class='h4'><span class='note-inline'>(三見)</span>通門詩</p><p style="margin-left:0em;text-indent:0em;" class="lg-abnormal"><div class='lg-row'>春雨濛濛灑一旬　青山疊疊阻遊人　經行西澗呼童子　攜杖相隨伴老身</div>
</p><p style="margin-left:0em;text-indent:0em;" class="lg-abnormal"><div class='lg-row'>山寺泉聲日在門　佇看觸石怒濤噴　老僧斫竹來為筧　抹過重嵓去討源</div>
</p></div></div>
<div class='div-other'><a id='mulu107' />
<div class='div-other'><a id='mulu108' /><p style="margin-left:0em;text-indent:2em">溪則繇東西兩澗走天童街外者，曰天童溪。</p>
</div>
<div class='div-other'><a id='mulu109' />
<p class='h4'>宋<span class='note-inline'>(三見)</span>王安石詩</p><p style="margin-left:0em;text-indent:0em;" class="lg-abnormal"><div class='lg-row'>溪水清漣樹老蒼　行穿溪樹踏春陽　溪深樹密無尋處　惟有幽花渡水香</div>
</p></div></div>
<div class='div-other'><a id='mulu110' />
<div class='div-other'><a id='mulu111' /><p style="margin-left:0em;text-indent:2em">又溪繇唐墺出，與天童溪相會者，曰乾溪。上有橋，遊寺必經焉。受天童溪而枉渚澄碧，黛石素鱗皎焉沖照者，曰清水潭，有唐「杜孝子廟」。</p>
</div>
<div class='div-other'><a id='mulu112' />
<p class='h4'>國朝<span class='note-inline'>(二見)</span>陸朝詩</p>
<div class="lg regular" style="margin-left:0em;"><div class='lg-row'>橋是何人構　溪乾不記年　家雞棲石罅　野菊散葑田　滑滑前泥路　潺潺別澗天</div>
<div class='lg-row'>同分山上水　昔在此中旋</div>
</div></div>
<div class='div-other'><a id='mulu113' />
<p class='h4'><span class='note-inline'>(五峯省菴)</span>本冲詩</p><p style="margin-left:0em;text-indent:0em;" class="lg-abnormal"><div class='lg-row'>影落空潭照歲寒　誰將亂石補蒼天　依依孝子思親淚　一片雲心澈九泉</div>
</p></div></div>
<div class='div-other'><a id='mulu114' />
<div class='div-other'><a id='mulu115' /><p style="margin-left:0em;text-indent:2em">清水潭既納天童溪水，其流合凰下溪，滙東吳，出大涵，謂之三溪。</p>
</div>
<div class='div-other'><a id='mulu116' />
<p class='h4'>國朝<span class='note-inline'>(三見)</span>本㒥詩</p><p style="margin-left:0em;text-indent:0em;" class="lg-abnormal"><div class='lg-row'>入山迢遰一溪曲　溪上人家隱花竹　炊烟相接雞犬連　帶有高原與平綠</div>
<div class='lg-row'>行行轉過數峯青　又見溪流環衍沃　白沙灘沸合遠湍　蒼崖深處澄青玉　雲物幽森更一天　風清宛在子真谷</div>
<div class='lg-row'>流沿清淺步遲遲　忽聽鐘聲飛林麓　不知山寺在何方　惟見菁蔥擁萬木</div>
</p></div>
<div class='div-other'><a id='mulu117' />
<p class='h4'><span class='note-inline'>(二見)</span>本孚和韻</p><p style="margin-left:0em;text-indent:0em;" class="lg-abnormal"><div class='lg-row'>繚繞行來知幾曲　過橋不記石與竹　急流緩流浮落紅　深邊淺邊湛寒綠</div>
<div class='lg-row'>家家門徑俯瀠洄　處處平原資灌沃　有時峽東乍驚雷　旋逢石咽潄鳴玉　指其大者有三溪　聚彼眾流成百谷</div>
<div class='lg-row'>予生蹤跡半天涯　佳處無如此林麓　隨向一溪縛草堂　水檻悠悠負灌木</div>
</p></div></div>
<div class='div-other'><a id='mulu118' />
<div class='div-other'><a id='mulu119' /><p style="margin-left:0em;text-indent:2em">池則有內、外萬工，又名雙鏡。內池當寺之前，外池與內者相隔方塘。</p>
</div>
<div class='div-other'><a id='mulu120' />
<p class='h4'>明<span class='note-inline'>(六見)</span>楊明詩</p><p style="margin-left:0em;text-indent:0em;" class="lg-abnormal"><div class='lg-row'>雙鏡拭開秋萬頃　素娥中夜臨妝靚　沙邊鷗鷺窺蟾宮　水底魚龍眠桂影</div>
</p><p style="margin-left:0em;text-indent:0em;" class="lg-abnormal"><div class='lg-row'>野仙踏月池上來　坐披鶴氅心顏開　袖中拈出一枝篴　吹散碧雲無點埃</div>
</p></div>
<div class='div-other'><a id='mulu121' />
<p class='h4'>國朝<span class='note-inline'>(四見)</span>通門詩</p><p style="margin-left:0em;text-indent:0em;" class="lg-abnormal"><div class='lg-row'>飯後步空池　春風颺綠漪　出坡人去盡　白鷺冷相窺</div>
</p></div>
<div class='div-other'><a id='mulu122' />
<p class='h4'><span class='note-inline'>(二見)</span>通賢詩</p><p style="margin-left:0em;text-indent:0em;" class="lg-abnormal"><div class='lg-row'>頭上有天池作底　夜間無月鳥疑空　遊人只愛開雙鏡　不道當年費萬工</div>
</p></div></div>
<div class='div-other'><a id='mulu123' />
<div class='div-other'><a id='mulu124' /><p style="margin-left:0em;text-indent:2em">池之霛者，有神龍宅焉。在太白峰頂，雲霧滃勃，生於水面。若麗日晴霄，澂澈如鏡；或風振林木，葉落無墮池中者。舊在清關橋左，相傳心鏡禪師徙此。</p>
</div>
<div class='div-other'><a id='mulu125' />
<p class='h4'>宋<span class='note-inline'>(六見)</span>舒亶詩</p><p style="margin-left:0em;text-indent:0em;" class="lg-abnormal"><div class='lg-row'>靈蹤聊寄數峯雲　雨意含雲白晝昏　不用高僧時咒鉢　一泓長貯萬家村</div>
</p></div>
<div class='div-other'><a id='mulu126' />
<p class='h4'>明<span class='note-inline'>(三見)</span>余寅詩</p><p style="margin-left:0em;text-indent:0em;" class="lg-abnormal"><div class='lg-row'>人傳兹地是龍圍　竝海岡巒面面歸　功德滿山無一字　空多蒼莽白雲飛</div>
</p></div>
<div class='div-other'><a id='mulu127' />
<p class='h4'>國朝<span class='note-inline'>(觀察．楚黃．念尼)</span>王爾祿詩</p><p style="margin-left:0em;text-indent:0em;" class="lg-abnormal"><div class='lg-row'>鏡湖梅溼蒼鱗鬬　夜半光生忽清晝　樹杪飛泉幾百重　高田低畝皆成就</div>
<div class='lg-row'>云是東山太白龍　亂驅列缺向雲中　我方偶讀懶堂句　萬村時雨多濛濛</div>
<div class='lg-row'>太白峯高白日近　一泓池水龍常隱　應與青山迭往來　片言不合興孤憤　自是龍性最難馴　霖雨蒼生亦苦辛</div>
<div class='lg-row'>何時獨上孤峯頂　呼取雲歸大海濱</div>
</p></div>
<div class='div-other'><a id='mulu128' />
<p class='h4'><span class='note-inline'>(五見)</span>通門詩</p><p style="margin-left:0em;text-indent:0em;" class="lg-abnormal"><div class='lg-row'>白雲杳杳接青峯　峯上寒潭拜老松　縱使晴空常起霧　為霖此處有神龍</div>
</p></div></div>
<div class='div-other'><a id='mulu129' />
<div class='div-other'><a id='mulu130' /><p style="margin-left:0em;text-indent:2em">泉之利濟者，一曰虎跑，在西澗之濱，相傳有虎跑地所出。</p>
</div>
<div class='div-other'><a id='mulu131' />
<p class='h4'>宋<span class='note-inline'>(四見)</span>王安石詩</p><p style="margin-left:0em;text-indent:0em;" class="lg-abnormal"><div class='lg-row'>供廚煮浴方成沼　轉磨鳴舂始到田　還了山中清淨債　却來人世作豐年</div>
</p></div>
<div class='div-other'><a id='mulu132' />
<p class='h4'><span class='note-inline'>(七見)</span>舒亶詩</p><p style="margin-left:0em;text-indent:0em;" class="lg-abnormal"><div class='lg-row'>一嘯風從谷口生　直教平地作滄溟　靈山不與江心比　誰會茶仙補水經</div>
</p></div></div>
<div class='div-other'><a id='mulu133' />
<div class='div-other'><a id='mulu134' /><p style="margin-left:0em;text-indent:2em">又泉曰活眼，出鉢盂峰下，涓涓不絕。</p>
</div>
<div class='div-other'><a id='mulu135' />
<p class='h4'>明<span class='note-inline'>(蕙江)</span>劉憲寵歌</p><p style="margin-left:0em;text-indent:0em;" class="lg-abnormal"><div class='lg-row'>衲僧幾個眼睛活　惟有此泉真活潑　一滴疑傳獅子乳　九天倒瀉蒼龍沫</div>
<div class='lg-row'>源混混兮來無端　聲淙淙兮去不歇　君不見　波面無風紋自生　山頭有月光可掇　我來拊手嵓石間　空華何事金鎞撥</div>
</p></div></div>
<div class='div-other'><a id='mulu136' />
<div class='div-other'><a id='mulu137' /><p style="margin-left:0em;text-indent:2em">泉之澇不盈、暵不涸者，曰弘法，在寺法堂下。密雲禪師甃之而未名，今奉新錫寺額名焉，昭恩澤也。</p>
</div>
<div class='div-other'><a id='mulu138' />
<p class='h4'>國朝<span class='note-inline'>(太史．立菴)</span>史大成銘</p>
<div class="lg regular" style="margin-left:0em;"><div class='lg-row'>未有此泉　法從誰液　謂泉即法　泉從誰闢　靄靄密雲　濬此一脈</div>
<div class='lg-row'>弘覺溯之　迺霑天澤　泉乎法乎　弘之無斁　水非石鑿　而能入石</div>
</div></div></div></div>
<div class='div-other'><a id='mulu139' />
<div class='div-other'><a id='mulu140' />
<div class='div-other'><a id='mulu141' /><p style="margin-left:0em;text-indent:2em">入山之關有三：一曰萬松關，「二十里松」之始，在小白嶺外。二曰鐵蛇關，在小白嶺上，心鏡禪師築鎮蟒塔於此，故名。三曰清關，在外萬工池之左，有橋跨澗上。其下飛泉噴玉，清響如環珮。舊龍湫承之，復從縣崖奔壑，練影拖巖、鏞聲振谷，「滿地白雲關不住，清泉流出落花香」，斯實錄也。</p>
</div>
<div class='div-other'><a id='mulu142' />
<p class='h4'>明<span class='note-inline'>(三見)</span>圓悟偈</p><p style="margin-left:0em;text-indent:0em;" class="lg-abnormal"><div class='lg-row'>萬松關不為關松　警策行人入路通　忽若有人親撞破　方知直透萬松中</div>
</p><p style="margin-left:0em;text-indent:0em;" class="lg-abnormal"><div class='lg-row'>鐵蛇雄踞嶺頭峯　截斷行人路不通　直下一刀全殺活　任從南北與西東</div>
</p><p style="margin-left:0em;text-indent:0em;" class="lg-abnormal"><div class='lg-row'>橋水原無清與濁　祇緣到此別人間</div>
<div class='lg-row'>雖然都打橋中過　未審誰人透此關</div>
</p></div>
<div class='div-other'><a id='mulu143' />
<p class='h4'><span class='note-inline'>(中條．敬身)</span>陸寶：清關詩</p><p style="margin-left:0em;text-indent:0em;" class="lg-abnormal"><div class='lg-row'>奔泉倒峽忽成關　流者無心聽者閑　坐久全身疑水化　耳根先到石橋還</div>
</p></div>
<div class='div-other'><a id='mulu144' />
<p class='h4'>國朝<span class='note-inline'>(二見)</span>張士塤：清關詩</p><p style="margin-left:0em;text-indent:0em;" class="lg-abnormal"><div class='lg-row'>可惜清關水　滔滔愛出山　挽留無計策　從此溷人間</div>
</p><p style="margin-left:0em;text-indent:0em;" class="lg-abnormal"><div class='lg-row'>遊山不住山　終然汚泥滓</div>
<div class='lg-row'>水聲忽笑人　汝亦暫清耳</div>
</p></div></div>
<div class='div-other'><a id='mulu145' />
<div class='div-other'><a id='mulu146' /><p style="margin-left:0em;text-indent:2em">山川得題品，則泉石生香；題品非傳神，則山川不受。一峰一澗，類如眉目分形；全水全山，方見性情具體。分形下，既已刮目揚眉；具體間，可無怡情悅性？嘅烟霞之漶影，采金玉之餘音。勝境於此紀吟，遊寺別傳崇建。用循歷代，以次而書。</p>
</div>
<div class='div-other'><a id='mulu147' />
<p class='h4'>宋</p>
<div class='div-other'><a id='mulu148' />
<p class='h5'><span class='note-inline'>(五見)</span>王安石詩</p><p style="margin-left:0em;text-indent:0em;" class="lg-abnormal"><div class='lg-row'>山山桑柘綠浮空　春日鶯啼谷口風　二十里松行欲盡　青山捧出梵王宮</div>
</p></div>
<div class='div-other'><a id='mulu149' />
<p class='h5'>又：憶東吳太白山水詩</p>
<div class="lg regular" style="margin-left:0em;"><div class='lg-row'>城頭回首距幾何　憶得好處長經過　最思東山春樹靄　更憶東湖秋水波</div>
<div class='lg-row'>三年飄忽如夢寐　萬事感激徒悲歌　應須飲酒不復道　今夜江頭明月多</div>
</div></div>
<div class='div-other'><a id='mulu150' />
<p class='h5'><span class='note-inline'>(八見)</span>舒亶詩</p>
<div class="lg regular" style="margin-left:0em;"><div class='lg-row'>日日青鞋踏白沙　未應泛艇即靈槎　雨溪清越鳴哀玉　風蔓蜿蜒動暗蛇</div>
<div class='lg-row'>曉潤芝[竺-二+差]挑秀茁　午香茶竈煮蒼芽　玲瓏仙客知何在　千古烟霞自一家</div>
</div></div>
<div class='div-other'><a id='mulu151' />
<p class='h5'>又：再遊山回，夜集諸友詩</p><p style="margin-left:0em;text-indent:0em;" class="lg-abnormal"><div class='lg-row'>太白嶄嵓幾百尺　仙人一去無消息　臨雲時復倚闌干　獨看千峯萬峯碧</div>
<div class='lg-row'>昨夜長鬚城裏回　報道湖上秋風來　醉園雨過月臺冷　籬根白菊看看開　却杖青藜趂流水　目送征鴻下山觜</div>
<div class='lg-row'>蓬船答浪遶叢蘆　咫尺烟汀幾萬里　忽見江頭江月白　紛紛笑語城東陌</div>
<div class='lg-row'>一尊北酒一枰碁　未到懶堂猶是客</div>
</p></div>
<div class='div-other'><a id='mulu152' />
<p class='h5'><span class='note-inline'>(宗伯．深寧)</span>王應麟：四明七觀略</p>
<div class="lg regular" style="margin-left:0em;"><div class='lg-row'>明多名山　竺乾氏居之　寶地金繩　祖花禪枝　南有雪竇　東有太白</div>
<div class='lg-row'>飛瀑淙淙　層巒齾齾</div>
</div></div>
<div class='div-other'><a id='mulu153' />
<p class='h5'><span class='note-inline'>(二見)</span>謝翱詩</p>
<div class="lg regular" style="margin-left:0em;"><div class='lg-row'>筍輿行萬山　中有十里亭　老樹祇一色　野公逾百齡　柴關當太白　藥氣近樵青</div>
<div class='lg-row'>岡草黏枯翼　巢枝落退翎　期探幽谷水　共斸松根苓　艾納下天雨　塵風吹冥冥</div>
</div></div></div>
<div class='div-other'><a id='mulu154' />
<p class='h4'>明</p>
<div class='div-other'><a id='mulu155' />
<p class='h5'><span class='note-inline'>(浦陽．九靈)</span>戴良詩</p><p style="margin-left:0em;text-indent:0em;" class="lg-abnormal"><div class='lg-row'>避囂去城市　遣悶在川岑　遂申獨往意　行此無盡林　松篁儼映鬱　蒼翠邈深沉</div>
<div class='lg-row'>九隴山已見　三生石可尋　列嶂圍招提　傑閣俯嶇嶔　池光亂塔影　澗流傳磬音　龍化井已竭　虎去泉徒深</div>
<div class='lg-row'>周顧信靈迹　遲留多賞心　念未委塵妄　事可息煩襟　即理苟已協　何用戀華簪</div>
</p></div>
<div class='div-other'><a id='mulu156' />
<p class='h5'><span class='note-inline'>(正科)</span>薛士銘詩</p>
<div class="lg regular" style="margin-left:0em;"><div class='lg-row'>太白山高鎮海壖　招提幽瞰九峯前　玲瓏嵓接三千界　伏翠菴通尺五天</div>
<div class='lg-row'>龍捲靈湫飛絕頂　虎跑平地出甘泉　振衣未覺登臨倦　愛聽松濤戰耳邊</div>
</div></div>
<div class='div-other'><a id='mulu157' />
<p class='h5'><span class='note-inline'>(中林．孝謙)</span>李本詩</p>
<div class="lg regular" style="margin-left:0em;"><div class='lg-row'>青春廿里萬松關　小白前瞻太白山　度嶺路迷黃葉裏　隔溪人語白雲間</div>
<div class='lg-row'>海龍護法聽金磬　野鹿叅禪獻玉環　老衲相留成信宿　浮生贏得此偷閒</div>
</div></div>
<div class='div-other'><a id='mulu158' />
<p class='h5'><span class='note-inline'>(方伯．訥齋)</span>錢奐詩</p>
<div class="lg regular" style="margin-left:0em;"><div class='lg-row'>冒雨尋幽勝　行行不憚遙　山高雲外寺　水曲澗邊橋　鶴隱松藏玉　桃開洞簇綃</div>
<div class='lg-row'>日斜迷去路　招手問歸樵</div>
</div></div>
<div class='div-other'><a id='mulu159' />
<p class='h5'><span class='note-inline'>(郡守．三山希玉)</span>鄭珞：追和荊公韻</p><p style="margin-left:0em;text-indent:0em;" class="lg-abnormal"><div class='lg-row'>碧山雲盡樹蒼蒼　十里松陰半夕陽　吟到石嵓清絕處　曇華芝艸暖生香</div>
</p></div>
<div class='div-other'><a id='mulu160' />
<p class='h5'><span class='note-inline'>(郡守．孝感宗器)</span>張瓚：用舒龍圖韻</p>
<div class="lg regular" style="margin-left:0em;"><div class='lg-row'>春日遲遲步暖沙　却慚漢使遠乘槎　玉珂聲引巢松鶴　鐵鉢香來伏澗蛇</div>
<div class='lg-row'>白石玲瓏生蘚暈　紺園芳郁長茶芽　當年童子多神異　薪水曾供老衲家</div>
</div></div>
<div class='div-other'><a id='mulu161' />
<p class='h5'><span class='note-inline'>(郡守．莆田景由)</span>方逵詩</p>
<div class="lg regular" style="margin-left:0em;"><div class='lg-row'>入春郡事喜從容　乘興來登太白峯　谷靜不聞啼一鳥　山靈誰敢佩雙龍</div>
<div class='lg-row'>陰陰十里松關路　隱隱數聲花外鐘　分付前驅休喝道　林間歌頌有黃童</div>
</div></div>
<div class='div-other'><a id='mulu162' />
<p class='h5'><span class='note-inline'>(中丞．守黑)</span>張楷詩</p><p style="margin-left:0em;text-indent:0em;" class="lg-abnormal"><div class='lg-row'>乘閒拉友玩天童　九隴相環秀氣鍾　紫霧頻封禪丈室　白雲時擁鉢盂峯</div>
<div class='lg-row'>八功德水呈天碧　七<span class='corr'>窣</span>堵波插漢雄　東際逶迤泉轉磨　西邊奇怪石玲瓏　清關橋鎖禪心定　響石聲驚鳥道崇</div>
<div class='lg-row'>太白崖端存佛蹟　善財洞畔隱仙蹤　虎跑甘澤師威重　龍臥高湫雲雨從</div>
<div class='lg-row'>五鳳樓高翬岌岌　萬工池濶水溶溶　大雲侔與中峯秀　幻智相歸伏翠濃　千載垂池獅子柏　萬年夾道茯苓松</div>
<div class='lg-row'>三關款款驄車駐　九鎖重重薜荔封　勝境由來觀不足　古今風景宛然同</div>
</p></div>
<div class='div-other'><a id='mulu163' />
<p class='h5'><span class='note-inline'>(太僕．本清)</span>金湜詩</p>
<div class="lg regular" style="margin-left:0em;"><div class='lg-row'>行盡青松始見山　暖風微雨路斑斑　欲尋開士棲禪處<span class='note-inline'>(訪無傳孠禪師)</span>　直到中峯疊翠間</div>
<div class='lg-row'>滿地竹陰人跡少　四簷花氣鳥聲閒　清茶啜罷悠然別　不許袈裟送出關</div>
</div></div>
<div class='div-other'><a id='mulu164' />
<p class='h5'><span class='note-inline'>(觀察．括菴)</span>錢瓚詩</p>
<div class="lg regular" style="margin-left:0em;"><div class='lg-row'>古剎摩空一徑幽　躋攀今喜恣遨遊　春花委地紅將盡　山色盈眸翠欲流</div>
<div class='lg-row'>虎臥閒林僧未起　龍歸禪鉢雨初收　盤桓且適豪吟興　不管談經石點頭</div>
</div></div>
<div class='div-other'><a id='mulu165' />
<p class='h5'><span class='note-inline'>(二見)</span>張憬詩</p>
<div class="lg regular" style="margin-left:0em;"><div class='lg-row'>侵曉登山閣　凭闌四顧賖　嵓花經雨落　江燕逐風斜　頓覺心偏遠　那堪鬢欲華</div>
<div class='lg-row'>何年塵屣脫　石竇吸流霞</div>
</div></div>
<div class='div-other'><a id='mulu166' />
<p class='h5'><span class='note-inline'>(參政．白齋)</span>張琦：夢遊天童詩</p>
<div class="lg regular" style="margin-left:0em;"><div class='lg-row'>聞說名山近上台　每憑孤夢繞崔嵬　雲從貝葉文邊過　人入蓮花漏裏來</div>
<div class='lg-row'>大士作齋吹宿火　伏龍潛水抱輕雷　一場殘寢隨鐘覺　日出東方事又催</div>
</div></div>
<div class='div-other'><a id='mulu167' />
<p class='h5'><span class='note-inline'>(應奎)</span>倪光詩</p>
<div class="lg regular" style="margin-left:0em;"><div class='lg-row'>溪下獨行遠　遙聞仙梵音　九峯廻寶地　五鳳出珠林　古殿香雲合　閒房艸木深</div>
<div class='lg-row'>寧知百年內　忘却去來心</div>
</div></div>
<div class='div-other'><a id='mulu168' />
<p class='h5'><span class='note-inline'>(桂林守．石窗)</span>華愛：坐雨詩</p>
<div class="lg regular" style="margin-left:0em;"><div class='lg-row'>夜半雨聲碎　朝來轉細微　疑愁松徑滑　未覺石泉稀　簷澑鳴常滴　山禽溼不飛</div>
<div class='lg-row'>子真吾憶汝　空谷限東西</div>
</div></div>
<div class='div-other'><a id='mulu169' />
<p class='h5'><span class='note-inline'>(方伯．石溪)</span>陸銓詩</p>
<div class="lg regular" style="margin-left:0em;"><div class='lg-row'>溪轉峯廻翠藹新　諸天樓閣傍星辰　深山筍熟人如市　禪室茶香客過頻</div>
<div class='lg-row'>龕燭能留長夜月　嵓花不斷四時春　共來物外舒塵縛　莫厭披襟與岸巾</div>
</div></div>
<div class='div-other'><a id='mulu170' />
<p class='h5'><span class='note-inline'>(二見)</span>王應鵬詩</p>
<div class="lg regular" style="margin-left:0em;"><div class='lg-row'>太白峯頭一振衣　碧空無盡鳥孤飛　林間野鶴何人馭　天下名山有寺依</div>
<div class='lg-row'>木葉晚風金氣肅　松堂凉月夜光微　寒泉百尺秋雲裏　僧在玲嵓靜掩扉</div>
</div></div>
<div class='div-other'><a id='mulu171' />
<p class='h5'><span class='note-inline'>(司空．堇山)</span>李堂和韻</p>
<div class="lg regular" style="margin-left:0em;"><div class='lg-row'>長風十里散雲圍　登盡危峯思欲飛　路夾青山天有障　林飄紅葉鳥無依</div>
<div class='lg-row'>玲瓏石應千嵓響　太白岡通一線微　幽谷驚傳驄馬使　不妨老稚款柴扉</div>
</div></div>
<div class='div-other'><a id='mulu172' />
<p class='h5'><span class='note-inline'>(司馬．東沙)</span>張時徹詩</p>
<div class="lg regular" style="margin-left:0em;"><div class='lg-row'>徑轉諸天近　淵深眾壑歸　山峯長礙日　松霧細霑衣　展席依青艸　題詩對落暉</div>
<div class='lg-row'>却憐雙白鹿　時自款嵓扉</div>
</div></div>
<div class='div-other'><a id='mulu173' />
<p class='h5'><span class='note-inline'>(文林)</span>史元中詩</p>
<div class="lg regular" style="margin-left:0em;"><div class='lg-row'>行蹤絕勝訪蓬萊　廿里松行隱寶臺　靜院竹深招鶴引　禪房雲冷倩風開</div>
<div class='lg-row'>登高賸有思蓴興　作賦慚無倚馬才　獨立斜陽傷往事　春風十五度重來</div>
</div></div>
<div class='div-other'><a id='mulu174' />
<p class='h5'><span class='note-inline'>(郡守．華亭鳳峯)</span>沈愷詩</p>
<div class="lg regular" style="margin-left:0em;"><div class='lg-row'>屋下清溪屋上峯　禪房寂靜許誰同　白雲深護無人到　遠錫相尋有路通</div>
<div class='lg-row'>綺里一生居海國　廣成千載在崆峒　往來欲買匡廬住　調鶴餐霞意未窮</div>
</div></div>
<div class='div-other'><a id='mulu175' />
<p class='h5'><span class='note-inline'>(郡倅．東齋)</span>劉世偉詩</p>
<div class="lg regular" style="margin-left:0em;"><div class='lg-row'>海邑驅馳久　僧房坐夜深　不眠翻貝葉　失路感鄉心　岱岳長難見　平原未可尋</div>
<div class='lg-row'>隨緣問法侶　何處可投簪</div>
</div></div>
<div class='div-other'><a id='mulu176' />
<p class='h5'><span class='note-inline'>(少司馬．東明)</span>范欽詩</p>
<div class="lg regular" style="margin-left:0em;"><div class='lg-row'>早從圖記識名山　紺殿春晴試一攀　天削芙蓉開九嶂　雲深松檜裊三關</div>
<div class='lg-row'>坐憑星斗虛無裏　行拂烟霞縹緲閒　借問天仙何處所　好驂鶴馭月中還</div>
</div></div>
<div class='div-other'><a id='mulu177' />
<p class='h5'><span class='note-inline'>(月漁)</span>盧澐詩</p>
<div class="lg regular" style="margin-left:0em;"><div class='lg-row'>山房開曙色　樹杪散鵶聲　路自中峯下　人依峭壁行　石臺霑露淨　林竹鎖烟晴</div>
<div class='lg-row'>未盡躋攀興　空餘悵別情</div>
</div></div>
<div class='div-other'><a id='mulu178' />
<p class='h5'><span class='note-inline'>(嘉則)</span>沈明臣詩</p>
<div class="lg regular" style="margin-left:0em;"><div class='lg-row'>千盤萬轉入羊腸　繡佛猶傳古道場　日月池曾臨法象　玲瓏嵓自引朝陽</div>
<div class='lg-row'>鐘聲谷口風吹斷　海色天邊秋去長　極欲皈依無奈老　馬蹄空度白雲鄉</div>
</div><p style="margin-left:0em;text-indent:0em;" class="lg-abnormal"><div class='lg-row'>曉汲寒泉潄齒香　病維摩欲臥津梁</div>
<div class='lg-row'>石塘老柏驚龍蛻　白日清池拭鏡光　山勢南來滄海大　水聲西遶寺門長</div>
<div class='lg-row'>杖藜吟過秋山下　槲葉初黃作雨凉</div>
</p></div>
<div class='div-other'><a id='mulu179' />
<p class='h5'><span class='note-inline'>(外翰)</span>徐德中詩</p>
<div class="lg regular" style="margin-left:0em;"><div class='lg-row'>石磴梯雲入　乾坤別樣清　水聲喧晝夜　山氣弄陰晴　花雨香飄殿　茶烟月在庭</div>
<div class='lg-row'>樹深人不見　何處誦經聲</div>
</div></div>
<div class='div-other'><a id='mulu180' />
<p class='h5'><span class='note-inline'>(相國．文恭)</span>沈一貫詩</p>
<div class="lg regular" style="margin-left:0em;"><div class='lg-row'>拂霧躋危磴　披烟數亂山　一松承日起　群鳥送雲還　細溜經寒澀　初苔得雨斑</div>
<div class='lg-row'>心馳縞衣使　獨此伴僧閒</div>
</div></div>
<div class='div-other'><a id='mulu181' />
<p class='h5'><span class='note-inline'>(廷尉．貞吾)</span>陸世科詩</p>
<div class="lg regular" style="margin-left:0em;"><div class='lg-row'>家在鑑湖常見水　心存空谷未忘山　半宵月夢歸何處　廿里松陰久不關</div>
<div class='lg-row'>嶺外昔傳廷尉宅<span class='note-inline'>(蔡大理公諱錫)</span>　峯頭猶是謫星鬟　我從險處經行過　惟有冰霜識者顏</div>
</div></div>
<div class='div-other'><a id='mulu182' />
<p class='h5'><span class='note-inline'>(郡李．海岸忠潔)</span>黃端伯詩</p><p style="margin-left:0em;text-indent:0em;" class="lg-abnormal"><div class='lg-row'>石徑沿溪樹百重　松梢歲老欲成龍　當年太白曾留記　石潄寒泉不露鋒</div>
</p></div>
<div class='div-other'><a id='mulu183' />
<p class='h5'><span class='note-inline'>(二見)</span>圓信詩</p>
<div class="lg regular" style="margin-left:0em;"><div class='lg-row'>空邊細語轉初庚　破曉花枝香露撐　隱蓋幻成天帝宅　清關不放野人行</div>
<div class='lg-row'>淋漓喬木風霜古　窈窕池塘秋水聲　只此金湯非易得　無虞千載若為驚</div>
</div></div>
<div class='div-other'><a id='mulu184' />
<p class='h5'>又</p>
<div class="lg regular" style="margin-left:0em;"><div class='lg-row'>塔封事訖且抽身　曉嶂重重接遠鄰　飄影葉乾風拭露　點衣寒翠日初新　泉鳴沙澗游山客　天指肩輿過嶺人</div>
<div class='lg-row'>獨抱苦心帶歸去　雙眉欲解在三春</div>
</div></div></div>
<div class='div-other'><a id='mulu185' />
<p class='h4'>國朝</p>
<div class='div-other'><a id='mulu186' />
<p class='h5'><span class='note-inline'>(二見)</span>王爾祿：追和荊公韻</p><p style="margin-left:0em;text-indent:0em;" class="lg-abnormal"><div class='lg-row'>谷鳥溪花尚未空　黃昏凉月夢松風　此山一別長庚去　又見開元紫極宮</div>
</p></div>
<div class='div-other'><a id='mulu187' />
<p class='h5'><span class='note-inline'>(郡參軍．內丘文衣)</span>喬鉢詩</p><p style="margin-left:0em;text-indent:0em;" class="lg-abnormal"><div class='lg-row'>少微不暎高人日　太白未為童子前　自有蒼山真面目　浮名多屬世情傳</div>
</p></div>
<div class='div-other'><a id='mulu188' />
<p class='h5'><span class='note-inline'>(江陰．任天)</span>張拙：追和荊公韻</p><p style="margin-left:0em;text-indent:0em;" class="lg-abnormal"><div class='lg-row'>松杉十里鬱蒼蒼　度嶺穿雲正夕陽　最喜澗邊無暑氣　水流惟帶藕花香</div>
</p></div>
<div class='div-other'><a id='mulu189' />
<p class='h5'><span class='note-inline'>(心廬)</span>楊文沆詩</p>
<div class="lg regular" style="margin-left:0em;"><div class='lg-row'>山花名未盡　嶺雨細還生　古木千章待　鳴泉百道迎　香來知寺近　黴重覺衣輕</div>
<div class='lg-row'>入世多傾仄　甘兹滑滑行</div>
</div></div>
<div class='div-other'><a id='mulu190' />
<p class='h5'><span class='note-inline'>(杲堂)</span>李文胤詩</p>
<div class="lg regular" style="margin-left:0em;"><div class='lg-row'>引我登亭子　披襟望望間　松陰交一徑　竹氣老諸山　日慕嵓頭宿　雲尋谷口還</div>
<div class='lg-row'>行行常慮盡　聽水又清關</div>
</div>
<div class="lg regular" style="margin-left:0em;"><div class='lg-row'>崖谷能開興　芒鞋去徑然　巉嵓斜導日　涸石亂欺泉　引臂猿騰處　褰衣虎嘯前</div>
<div class='lg-row'>舊游誰紀勝　遙問永康年</div>
</div></div></div>
<div class='div-other'><a id='mulu191' />
<p class='h4'>附<span class='note-inline'>(太白山樵)</span>德介：天童懷古賦</p><p style="margin-left:0em;text-indent:0em;" class="lg-abnormal"><div class='lg-row'>夫長庚星現兮徵興師之道行　大鑒堂開兮接六祖之薪傳<span class='note-inline'>(堂額係宋景濂篆書)</span></div>
<div class='lg-row'>西晉惠帝兮始創永康　李唐兩賜兮玲瓏天壽　景德四年兮奏請　即以景德兮錫額</div>
<div class='lg-row'>兩浙兮稱五山之一　四明兮推首剎之尊　太白名山兮宋孝宗之宸翰　奉藏雲章樓兮住持了朴</div>
<div class='lg-row'>朝元寶閣兮元大德之重顏　勅撰銘碑兮危素中書　太白峰下兮響石　伏獅嵓上兮龍潭</div>
<div class='lg-row'>東岡疊疊兮結紺殿　西水潺潺兮轉清關　雙池兮似斗　七塔兮象星<span class='note-inline'>(七星之象)</span>　落葉無蹤兮魚吞活活之水<span class='note-inline'>(池中不受落葉)</span>　重巒有影兮<span class='note-inline'>(嵓影入池無火厄)</span>波泛蒼蒼之雲</div>
<div class='lg-row'>龍泉鼎兮從水出　千僧鑊兮受土埋<span class='note-inline'>(時濬池得二物)</span></div>
<div class='lg-row'>池上亭虛兮誰印月<span class='note-inline'>(昔有印月亭)</span>　院西閣廢兮孰臨雲<span class='note-inline'>(舊有臨雲閣)</span>　多寶塔兮形影與齊者法璿古宿<span class='note-inline'>(塔係唐秘書萬齊融所建，璿師經行其下，影與塔齊。)</span>　華嚴經兮誦聲俱徹者海門禪師<span class='note-inline'>(師出方丈佛誦起，至回已畢，人不信命八十一人同誦有聲。)</span></div>
<div class='lg-row'>廿里松行兮舊聽晴濤謖謖　疎鐘空谷兮遙聞清韻鍠鍠　重鑄鐘兮法等　又栽松兮子凝</div>
<div class='lg-row'>萬佛閣碑兮太史樓公撰述　千僧堂記兮隰州古德雄文　嵓竇玲瓏兮　得窺日月之通明　荊公久登兮舒嘯　穴隙光射兮曾摹詩偈之滿壁</div>
<div class='lg-row'>臯羽雨飲兮取歡　不知何佛兮踏破蒼苔留幻跡<span class='note-inline'>(西崖有佛跡)</span></div>
<div class='lg-row'>那管是伊兮　斃然㘞地坐禪心<span class='note-inline'>(崖有坐禪石)</span>　嵓方兀兀兮諸祖相傳名祖印<span class='note-inline'>(西有祖印嵓)</span>　峰挺圓圓兮千佛授受是佛盂<span class='note-inline'>(後有盋盂峯)</span></div>
<div class='lg-row'>方丈前樓兮疊翠　高崖西畔兮更幽<span class='note-inline'>(玲瓏嵓下有亭)</span>　虎跑泉兮西阜<span class='note-inline'>(王荊公有詩)</span>　鹿鳴坡兮後山<span class='note-inline'>(後山鳴，客至；東鳴，齋主來；西鳴，病僧亡。)</span></div>
<div class='lg-row'>夏凉森蔚兮來坐羅樹圃<span class='note-inline'>(長庚旁有)</span>　冬木凋殘兮均尋核桃坑<span class='note-inline'>(在寺東多核桃)</span></div>
<div class='lg-row'>問水攀藤觀活眼<span class='note-inline'>(寺西有問水石，下有活眼泉。)</span>　散花斛食化饅頭<span class='note-inline'>(小白塔下名散花岡，心鏡禪師建塔施食，饅頭化為石。)</span></div>
<div class='lg-row'>二主謙謙兮亭名揖讓<span class='note-inline'>(張狀元同大慧杲訪宏智覺嶺上，遜之不已，張公名其亭。)</span>　一心寂寂兮閣曰涵虛<span class='note-inline'>(昔有涵虛閣禪師修道其中)</span></div>
<div class='lg-row'>荷池蕩漾兮十月集鴛鴦之泛濫<span class='note-inline'>(東谷有荷池)</span>　案岫青蔥兮昔年下凰鳳之翱翔<span class='note-inline'>(前山有凰下溪)</span>　萬松關兮名虛設　十丈柱兮跡尚存<span class='note-inline'>(宋時跡在路)</span></div>
<div class='lg-row'>應供堂兮展千鉢　漏砂鍋兮不漏米<span class='note-inline'>(鍋從天台聖僧送來)</span>　藏經閣兮積萬圅　　飾玉軸兮又飾籤</div>
<div class='lg-row'>游客散塲兮應宿鷺<span class='note-inline'>(池上有宿鷺亭)</span>　歸僧隱蓋兮不驚鷗<span class='note-inline'>(松行有隱蓋亭)</span>　晴窺萬竹栖青鳳<span class='note-inline'>(傑祖塔于青鳳山)</span>　旱禱高山請白龍</div>
<div class='lg-row'>鎖翠亭兮魏王妃之親筆　宏智碑兮張孝祥之遺書　中峯菴軒兮疊秀<span class='note-inline'>(夢堂有賦，高元之跋語，今存殘碣。)</span>　破砂盆碣兮重光<span class='note-inline'>(傑祖遺偈，立石於菴，成殘碣。今重刊于祖堂。)</span></div>
<div class='lg-row'>秋蕙春蘭兮尋滿谷　清風明月兮坐經臺</div>
<div class='lg-row'>釜內茶香兮爭烹雀舌　山中筍熟兮盡拔龍鬚　蒙堂兮休老　此軒兮養賢<span class='note-inline'>(左菴良侍奉實菴茂于軒)</span></div>
<div class='lg-row'>妙光塔兮即之筆　栴檀林兮道生書　秋殘崖上看紅荳<span class='note-inline'>(清關橋上有紅荳崖)</span>　春始嶺頭觀白花<span class='note-inline'>(小白嶺上多小白花故名)</span></div>
<div class='lg-row'>堆雲廢兮獨留雲影<span class='note-inline'>(應菴塔院名堆雲)</span>　伏翠移兮聊存翠峯<span class='note-inline'>(伏翠今存南嶴)</span>　西崖惠兮塔幻智<span class='note-inline'>(塔在山頂)</span>　東嵓日兮瘞清風<span class='note-inline'>(袁文清銘云建于清風塢)</span></div>
<div class='lg-row'>盤山久隸常住兮祀摩訶之法身<span class='note-inline'>(蔣摩訶、布帒和上之徒，塔于盤山寺，有盤山莊。)</span>　佛隴原同一派兮見濂溪之文記<span class='note-inline'>(佛隴寺，唐時咸啟禪師所建。)</span></div>
<div class='lg-row'>春樂無軒兮猶見月痕雪白　梅花有屋兮惟存樹老雲香<span class='note-inline'>(梅屋春樂軒，先賢植梅處。)</span></div>
<div class='lg-row'>獅柏秀兮禪師再至　魚藻生兮曾祖始來　普同院迥兮環秀峙　涵碧橋崇兮鎖乾溪</div>
<div class='lg-row'>九隴盤結兮石蒼嶴　三溪滙合兮清水潭　鬼谷仙兮南滄洞<span class='note-inline'>(太白山後有鬼谷祠，葛仙翁訪之，有詩。)</span>　杜孝子兮太白祠<span class='note-inline'>(唐杜雍避裘甫之亂，棄子負母隱此。徵之不起，歿而祀焉。)</span></div>
<div class='lg-row'>補山缺兮建鎮蟒　挽逝水兮護沙龍　懷已往兮不見　知將來兮何稽</div>
<div class='lg-row'>聊題幻語兮書幻事　霞川雪汀兮復誰收</div>
</p></div></div></div></div>
</div><!-- end of div[@id='body'] -->
</body></html>