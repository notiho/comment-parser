<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天童寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu955' />
<p class='juan'>天童寺志卷之九</p>
<div class='div-other'><a id='mulu956' />
<p class='h1'>轄麗考<span class='note-inline'>(附莊產（舊志缺）)</span></p>
<div class='div-other'><a id='mulu957' />
<p class='h2'>佛隴寺</p>
<div class='div-other'><a id='mulu958' /><p style="margin-left:0em;text-indent:2em">縣東六十里。唐咸通十三年建，名「佛隴山積慶顯親寺」。宋治平元年，賜名「保安」。慶元六年，充齊王府功德院，釐為十方禪剎。元至正間，住持文舜、大基丕公重建。明洪武，初改今額。永樂間，例併天童，後圮。</p>
</div>
<div class='div-other'><a id='mulu959' />
<p class='h3'><span class='note-inline'>(文憲)</span>宋濂：興修記</p><p style="margin-left:0em;text-indent:2em">畧云：沙門行原，不遠千里，踰大江而來京師，謁余而言曰：「鄞之天童山，岑銳綿鬱，上接空際。其支隴，蜿蜒南下，爭奇競秀，蒼翠相樛，信為靈僧化士之所窟宅。後唐莊宗時，見有紅光燭天，謂為浮圖氏之祥徵，因名其地為佛隴焉。大比丘咸啟，樂其幽邃，可以縛禪關，自天童分其徒，結廬以居。已而開拓，如他伽藍。宋至平元年，賜額曰保安。然猶以甲乙為居守。至熙寧五年，始釐為十方禪剎。主者照珏，乃大覺理公之法嗣，黑白瞻依，如水赴壑，于是悉撤弊陋而更新之。夫以有形之物，終歸于壞；日就月將，漸致頺圮。元至正間，住持文舜重搆寶殿，未及完而去。二十四年，浙江行省丞相康理公，時領宣政院事，選天童內記——大基丕禪師主之。師既至，陞座說法已，環顧而歎，且曰：『起廢，吾之責也。四輩其無憂！』居久之，歲豐人和，儲積漸充。師曰：『可矣！』亟召匠氏補殿，堅緻有加。若丈室、若演法堂，則因舊而葺之；若三解脫門，則新作之。以至廡庫、庖湢之屬，靡不修治如法。復集眾，因摶土設像，如來中居，<span class='corr'>二</span>弟子旁侍；曼殊、普賢二大士各騎獅子、白象王，東西而從；護法大神各執其物，梵容生動，如欲語者。經始于二十五年，國朝洪武二年落成。惟禪師早得法于左菴良公，通內外典，梵行清白，薦紳之流皆愛敬之，故能于干戈俶擾之中，成此勝緣，了無難者。今雖遷住洛伽山，而猶寤寐不離于佛隴。禪師之功，我眾安敢忘？莫堅匪石，願圖文，歸而鑱諸！」師之締搆艱勤，其意誠出于此圓頂方袍之上。于于而來、熙熙而處者，尚無負禪師之所望哉！雖然，如來出紅蓮舌輪徧覆大千界中，至今演說妙法，大地眾生無不得見、無不得聞。况日照而月臨，風馳而雨駛，山峙而川流，真常之機，時時發現，無一刻止息。有能于此證入，世間名相一時頓忘，其與如來清淨法身，非同非別。回視是剎，飛樓湧殿，雖居此塵世，亦與香水海中華藏世界等無有異。予也不敏，盡閱三藏，灼見佛言不虛，誓以文辭為佛事。今因行原之請，畧為宣說，以記寺之成。使其寺之<span class='corr'>徒</span>知所自勵。若曰專紀歲月以告來者嗣葺之，則其意末矣。</p>
</div></div>
<div class='div-other'><a id='mulu960' />
<p class='h2'>盤山寺</p>
<div class='div-other'><a id='mulu961' /><p style="margin-left:0em;text-indent:2em">縣東六十五里。唐咸通十三年建，宋時屢建屢圮。國朝順治十七年，僧海昂等重建菴于山之西畔，以存舊跡。山頂有摩訶祖塔，近有塔院。明永樂間併于天童寺，其產属天童，名盤山莊。久廢。</p>
</div>
<div class='div-other'><a id='mulu962' />
<p class='h3'><span class='note-inline'>(附)</span>德介：同友人訪盤山佛隴廢寺詩</p>
<div class="lg regular" style="margin-left:0em;"><div class='lg-row'>隔峯久欲追陳迹　老友相招仗一藜　寺廢我來尋斷碣　雲收虎去迹留泥</div>
<div class='lg-row'>過肩松樹跟無路　滿耳蟬琴聲度溪　何處午烟衝亂竹　尚留茅舍數人栖</div>
</div></div></div>
<div class='div-other'><a id='mulu963' />
<p class='h2'>二靈寺</p>
<div class='div-other'><a id='mulu964' /><p style="margin-left:0em;text-indent:2em">縣東三十里東錢湖中。山靈、水靈，故名。錢文穆王命韶國師建石塔七層，有菴曰金襴。熙寧間，正言陳文介公禾築菴讀書其中。後延知和禪師居之，有二<span class='corr'>虎</span>作侍，名其院曰二靈。宣和間，重修塔院。建炎兵燬。紹興間復建，賜額普光。淳熙間，有名僧妙雲、高僧了宣居之。元時，都寺允恭栖<span class='corr'>此</span>，以猿為侍。古鼎銘公亦退居焉。天淵濬禪師居山，明太祖賜有〈勉官說〉，又賜〈住山詩〉十三首、興建山房，九靈戴良有記。有室曰光明，恕中慍公有詩。永樂間併于天童，後圮。成化間重建，後遷于山下，又<span class='corr'>圮</span>。國朝康熙二十年，天童西堂德介貿地，建于山麓。四十三年，監院普覺徙建于山頂。</p>
</div>
<div class='div-other'><a id='mulu965' />
<p class='h3'><span class='note-inline'>(九靈)</span>戴良：二靈山房記</p><p style="margin-left:0em;text-indent:2em">鄞之名山水不可以一二數，而東湖為最奇；東湖之名山水不可以一二數，而二靈為最奇。二靈山房則又得夫二靈山水之最奇者也。山有二靈寺，即寺右廡為山房。寺與山房皆因山以為名，而寺乃宋知和禪師講道之處，山房則今大沙門天淵濬公之所居也。天淵自萬壽退歸已，逃隱此山。是時山房未成，二靈山水未見其為奇也。一日，命僕人斲篠簜、剪新蒸，闢其屋之隘陋而加葺焉，且鑿東壁為牖以通明，于是山房成而境始奇。蓋東南諸山踴躍奮迅，北走而達于湖，若奔馬之飲江，若遊龍之赴壑。其旁羣峯，羽翼乎兹山者，亦皆效奇獻巧，若翔鳳之展翅而眾鳥為之後先。環之以錦屏，舒之以練帶，巉然灣然，如拱如揖。凡境之最奇，所以接乎目而交乎心者，舉入乎山房矣！天淵置圖書、几研、供張諸物于其中，客至則相與倚闌而立、縱目以嬉，不知日將入；但見澤氣上騰，與林光山色相掩苒，欻兮攢青，倏兮浮白，乍合乍斂，翕忽蕩漾。已而皎月微吐，橫射庭隙；流水下澈，影動虛櫺。悄骨悽神，恍不類人間世，此又一奇也。山房之境信奇矣！然必得人焉而益奇。向非天淵之居此也，是山庭宇不過一廢區耳。天淵至而山房之名出，然後里邑之人，慕天淵之學者，皆往游矣。四方之人，聞天淵之名者，又皆往矣。後來繼今聞風而興起者，又將若是，而山房傳之不朽，斯為奇也不益大矣乎！噫！此予所以慶二靈之有遭，而山房之記所為作也。或曰：「學佛之人不三宿樹下，蓋懼其有累也。天淵知人間情緣之為累，而棄之而學道；知宗門荷負之為累，又棄之而閒放。今以一奇境之故，而眷眷于山房如此，庸詎知是事之非累乎？」噫！為此說者，非惟不足以知佛之為道，而亦不足以知天淵矣。天淵悟心乎空色，而超神乎幻有；其于山房之奇境，猶太虛空之容物、明鏡之鑒妍媸，而未嘗有意于容與鑒也。目之所見，果足以累其心哉？且見者我也，境者物也；我為能見，物為所見。苟物我兩忘，能所俱泯，則累惡乎生？山房之為天淵累也久矣！于是或人顧予而笑曰：「願因吾子從之遊！」遂併書之。</p>
</div>
<div class='div-xu'><a id='mulu966' />
<p class='h3'><span class='note-inline'>(太史．怡庭)</span>陳錫嘏：復興二靈序</p><p style="margin-left:0em;text-indent:2em">甬水之東有二重天，世稱東錢湖。湖中疊翠綿邈，淵渟如鏡。山多不可指數，滙七十二溪于其中。山之小者，近而易窮；巨而遠者，游舫病之。丙戌歲，余方垂髫，來游于兹。登陶公山，尋天鏡亭，指點霞嶼、月波。戊申秋，赴友人約，訪大慈，過二靈。遙瞻先文介暨學士公之墓，未能登崖瞻禮為悵。誦董侍御琳之「淡烟荒草臥麒麟」之句，為泫然久之。自此耘耔研田，無緣更親山水矣。乙卯入都，珥筆木天。至己未，始得奉板輿南旋，正思放浪于豐臯腴壤。今壬戌春，壽昌于石禪師扣扉作別，言欲重興二靈古迹，先往結瓢。稽昔湖寺之建，其為功也大矣。塔始于大寂國師，其後先文介公構讀書之室，從游者眾，遂于此講學焉。又建蘭若，延知和尊者居之，而慈室法師為繼。元則恭都寺、古鼎銘。明初天淵濬闢山房以居，戴九靈先生為之記。厥後或興或替，烟冷草衰。中無寸椽片瓦之資，而于公欲徒手以為之創，不亦難哉！公嗣法天童嘯堂和上，靜默寡言，慎持勿苟。其足以繼古德之宗風者為不少，豈區區興建云乎哉？然而興復非易事也，非大有願力者，不能發是心；發是心而不能慎持者，亦不足以成其事。從來成大事者，剛猛者不能為之，而沉默者足以全之。吾知于公將有得于斯矣！夫使古剎復興，則古墓之存，可無為狐狸之窟，將與兹山共傳不朽，文介父子不甚有賴乎！他日放歸田里，構小亭于壠畔，修先公故事，與一二同志相羊于青岑碧水，對垂楊宿杪，聽夕磬鳴琴，不亦快哉？故樂為之序。</p>
</div>
<div class='div-other'><a id='mulu967' />
<p class='h3'><span class='note-inline'>(慈水．西溟)</span>姜宸英：二靈山房記</p><p style="margin-left:0em;text-indent:2em">天地靈秀之氣，靜為山，動為水。人得兩間之最秀、最靈而為名山大川之主。言仁、言知，方內聖人之則也；謂清淨、謂廣長，方外至人之化也。要之，山川無有不靈秀，在乎領畧者即性即心。然初得者未有不以為奇，久居者亦未有不以為常也。奇則非性非心，常則何心何性？方內聖人貴常而不貴奇，以常則可造于至誠至聖而始奇也。方外至人示奇而亦示常，以奇則可轉于大覺大悟而未始不常也。吾尼山夫子曰「則吾豈敢」，彼天竺先生曰「惟我獨尊」，一常一奇，于斯自道。鄞邑東錢湖，受七十二溪之水，湖中有名之山凡十有二，而二靈居其首焉。在昔，此山有寺、有山房、有詩、有記，以其得山水之靈，名為二靈。夫天地靈秀之氣，何山何水不靈而獨歸奇是山耶？奇之者在人，而山固常也。知和尊者栖此而侍以虎，恭都寺之居寺而伴以猿，人必以為奇也，而非奇也。古鼎銘公之退居也，有「高佔白雲層」之句；天淵濬公之剙山房也，九靈山人戴良作記，無一不稱其最奇。吾以為言高即未嘗高，言奇即未嘗奇；然別有高者、奇者，如陳文介公養忠直之氣于是山，成千古奇漢。何事捨書院為浮屠之宮？始知大君子既秉倫常之正，當其引裾畢說時，不惜碎首以鋤姦佞，安在區區一山一室哉！卒之首丘是山，此其終始不離，顧託宮于浮屠氏者，其意深矣，非高奇之最者與？吾友竹窗介公，儒而學佛者也；仰先賢而崇尊宿，寤寐二靈者多歷年所。決志復山房于其麓，在竹窗以為常，在人則以為高也、奇也。况竹窗之可以靜息者，郡有壽昌，其堂曰東隱；鄉有延福，其堂曰內鑒。恢恢焉足以潛修逸影，乃勞勞拮据于空山浩渺間，豈非高而奇者乎？奇在性之所會、心之所合、志之所定，而事得竟成者。斯竹窗之視為常，實二靈之視為奇也。竹窗之不知其奇，斯竹窗之所以高也。若夫無所不奇之人，與無所不奇之境，有九靈之舊記發揮無餘蘊，安知九靈之所謂奇，非即濬公之安于常乎？能知濬公，即可以知竹窗矣，因援筆而記。</p>
</div>
<div class='div-other'><a id='mulu968' />
<p class='h3'>知和海尊者</p><p style="margin-left:0em;text-indent:2em">師，蘇臺玉峯張氏子。兒時習坐垂堂，堂傾，瞑目自若。父母異之，因出家。往謁泐潭乾，有省。次謁衡岳辯，辯尤器重。元符間，抵雪竇之中峯、栖雲兩菴，有志于道者多往見。一僧來禮拜，師問：「近離甚處？」曰：「天童。」師曰：「太白峯高多少？」僧以手作望勢。師曰：「猶有這個在？」曰：「却請師道。」師作斫額勢，僧擬議，師便打。師初偕天童普交問道，盟曰：「他日吾二人宜踞孤峯絕頂，為世外之人不可作今時籍名官府、屈節下氣于人者。」交後爽盟，至則竟不相接。正言陳公禾以計誘師出山，延居二靈。居無長物，惟二虎侍焉。宣和七年四月十二日，趺坐而逝。先是，一虎威人，以偈遣之；其一臥死于燼餘之地。陳公狀師行實及示疾異迹甚詳。既逝三年，有僧自蜀來，問：「海尊者何在？」人言：「此但和公耳。」僧曰：「正其人也。」見其塔，曰：「此非吉地。」勸為石龕易葬之，見舍利盈溢，光耀林表。師〈住栖雲菴詩〉：</p>
<p style="margin-left:0em;text-indent:0em;" class="lg-abnormal"><div class='lg-row'>竹筧兩三升野水　松窗五七片閑雲　道人活計只如此　留與人間作見聞</div>
</p><p style="margin-left:0em;text-indent:2em">〈移住二靈詩〉：</p>
<p style="margin-left:0em;text-indent:0em;" class="lg-abnormal"><div class='lg-row'>自從南岳來雪竇　二十餘年不下山</div>
<div class='lg-row'>兩處住山身已老　更尋幽谷養衰殘</div>
</p>
<div class="lg regular" style="margin-left:0em;"><div class='lg-row'>十方世界眼前寬　拋却雲菴過別山</div>
<div class='lg-row'>三事衲衣穿處補　一條藜杖伴清閑</div>
</div><p style="margin-left:0em;text-indent:0em;" class="lg-abnormal"><div class='lg-row'>黃皮裹骨一常僧　壞衲蒙頭百慮澄　年老懶能頻對客　攀蘿又上一崚嶒</div>
</p></div>
<div class='div-other'><a id='mulu969' />
<p class='h3'><span class='note-inline'>(荊國)</span>王安石：登二靈山詩</p>
<div class="lg regular" style="margin-left:0em;"><div class='lg-row'>海上神仙窟　分明作畫圖　山雲連太白　溪水落東湖　路覺行邊斷　亭從僻處孤</div>
<div class='lg-row'>直教殷處士　城市迹全無</div>
</div></div>
<div class='div-other'><a id='mulu970' />
<p class='h3'><span class='note-inline'>(無盡)</span>張商英：訪二靈詩</p><p style="margin-left:0em;text-indent:0em;" class="lg-abnormal"><div class='lg-row'>昔年二虎歸何處　今日當門一片湖　識取湖光與虎迹　高風肅肅萬年孤</div>
</p></div>
<div class='div-other'><a id='mulu971' />
<p class='h3'>竺元道：題天目弔和菴主偈</p><p style="margin-left:0em;text-indent:0em;" class="lg-abnormal"><div class='lg-row'>西丘老人八十餘　頭髮白盡黃牙疎　買得扁舟如葉大　哭和菴主過東湖</div>
</p></div>
<div class='div-other'><a id='mulu972' />
<p class='h3'>象潭泳：訪和公故居偈</p><p style="margin-left:0em;text-indent:0em;" class="lg-abnormal"><div class='lg-row'>影落深雲不自名　午香菰米雜黃精　不知那裏欠綿密　長有人來問二靈</div>
</p></div>
<div class='div-other'><a id='mulu973' />
<p class='h3'>古鼎銘：住山詩</p><p style="margin-left:0em;text-indent:0em;" class="lg-abnormal"><div class='lg-row'>為愛山靈與水靈　一菴高佔白雲層　風光只在闌干外　半属漁樵半属僧</div>
</p></div>
<div class='div-other'><a id='mulu974' />
<p class='h3'>恕中慍：題光明室詩</p><p style="margin-left:0em;text-indent:0em;" class="lg-abnormal"><div class='lg-row'>一室煌煌邁今古　爍迦羅眼猶難覩　無光明處顯光明　無門戶處開門戶</div>
<div class='lg-row'>是故光明不可量　門戶廓落無邊方　離之逾近即逾遠　弄他光影非吉祥　道人屏疊淨躶躶　明暗雙忘也須打</div>
<div class='lg-row'>龍潭難解善提持　紙燈吹滅成話墮　疎簾捲起春晝長　披露萬象難遮藏　客來有問不暇答　笑指湖上山蒼蒼</div>
</p></div>
<div class='div-other'><a id='mulu975' />
<p class='h3'><span class='note-inline'>(主一)</span>吳志諄詩</p><p style="margin-left:0em;text-indent:0em;" class="lg-abnormal"><div class='lg-row'>芒鞋竹杖望湖亭<span class='note-inline'>(昔山上有迎暉亭)</span>　覓得漁艇訪二靈　芋子煨殘明月上　兩三知己話蘆汀</div>
</p></div>
<div class='div-other'><a id='mulu976' />
<p class='h3'><span class='note-inline'>(春草)</span>烏斯道：遊山詩</p>
<div class="lg regular" style="margin-left:0em;"><div class='lg-row'>東湖濶處二靈山　龍吐雙珠落水間　四面亂峯雲氣白　半天孤塔雨花斑</div>
<div class='lg-row'>當年馴虎歸何處　今日輕鷗只自閑　問訊老僧詩句好　清風謖謖滿松關</div>
</div></div>
<div class='div-other'><a id='mulu977' />
<p class='h3'><span class='note-inline'>(參政)</span>王自華詩</p>
<div class="lg regular" style="margin-left:0em;"><div class='lg-row'>二靈山上白雲稀　水國茫茫日色微　烟罩野塘含晚翠　波浮漁艇帶餘暉</div>
<div class='lg-row'>樹連蒼靄天將暝　巖倚空青鳥半歸　風景滿前吟不盡　那知塵世是和非</div>
</div></div>
<div class='div-other'><a id='mulu978' />
<p class='h3'><span class='note-inline'>(東臯)</span>張忱詩</p>
<div class="lg regular" style="margin-left:0em;"><div class='lg-row'>為訪山靈與水靈　夕陽如錦照禪扃　鴉披秋色歸深樹　雁帶寒光逗遠汀　花木樓臺明紺碧　烟霞屏障列丹青</div>
<div class='lg-row'>須臾影落湖天暝　鐘梵微茫度杳冥</div>
</div></div></div>
<div class='div-other'><a id='mulu979' />
<p class='h2'>珠山寺</p><p style="margin-left:0em;text-indent:2em">晉天福七年建，名珠山院。宋治平元年，賜「淨土」額。明永樂間，僧併于天童寺，遭燬。天順間復建，又廢。國朝康熈二十年，岳性同徒心超重建。五十年，宗遠重建殿宇。</p>
</div>
<div class='div-other'><a id='mulu980' />
<p class='h2'>長庚樓</p>
<div class='div-other'><a id='mulu981' /><p style="margin-left:0em;text-indent:2em">汪長文（禮約）書額，在西澗上。萬曆間，宗義建樓五間，重建方丈。時拆東畔二間為小方丈。後覺元補二間于西畔，又造栴檀林于後。額係弘覺老人書。</p>
</div>
<div class='div-other'><a id='mulu982' />
<p class='h3'>汪禮約詩</p><p style="margin-left:0em;text-indent:0em;" class="lg-abnormal"><div class='lg-row'>太白山前寺　長庚溪上樓　自聞梁棟古　只想竹林秋　沆瀣朝朝入　風泉事事幽　遠公能愛客　異日倘相求</div>
</p></div>
<div class='div-other'><a id='mulu983' />
<p class='h3'>周應冶：題能公壁詩</p><p style="margin-left:0em;text-indent:0em;" class="lg-abnormal"><div class='lg-row'>天童古剎幾千年　陵谷滄桑忽變易　陰風碭駭鼓谽谺　洚水奔騰立砂石　梵仙宮殿變為塵　爾獨巋然靈光闢</div>
<div class='lg-row'>毋乃造物神其機　復使叢林重肅肅　上人功行踵前修　蘭若更新藉禪力</div>
<div class='lg-row'>虎跑泉邊法雨深　玲瓏巖畔晴嵐碧　異日青林道可成　天花應滿能公席</div>
</p></div>
<div class='div-other'><a id='mulu984' />
<p class='h3'>方伊蒿：宿長庚詩</p>
<div class="lg regular" style="margin-left:0em;"><div class='lg-row'>徑轉峯廻雲未收　早[拚-ㄙ+ㄊ]步屧自松丘　泉遙竹引僧廚徧　香裊風移佛殿留　清籟夜聞猶聽雨　孤燈寒照欲驚秋</div>
<div class='lg-row'>上方更出藤蘿外　坐對都令心地幽</div>
</div></div>
<div class='div-other'><a id='mulu985' />
<p class='h3'>張美確詩</p>
<div class="lg regular" style="margin-left:0em;"><div class='lg-row'>入春十日來太白　梅樹已花草色纖　山北山南飛瀑響　寺前寺後寒雲添　老僧臥起發孤磬　狂客獨來倚短檐</div>
<div class='lg-row'>可訝禪家風味別　堆盤生菜水晶塩</div>
</div></div></div>
<div class='div-other'><a id='mulu986' />
<p class='h2'>古松居</p><p style="margin-left:0em;text-indent:2em">長庚樓後，因松得名。嘉靖間，寧公所植。</p>
</div>
<div class='div-other'><a id='mulu987' />
<p class='h2'>娑羅軒</p><p style="margin-left:0em;text-indent:2em">昔有老僧植娑羅樹于西澗，祝云：「此樹若茂，祖師再來。」後應密祖之徵。</p>
</div>
<div class='div-other'><a id='mulu988' />
<p class='h2'>畊雲堂</p>
<div class='div-other'><a id='mulu989' /><p style="margin-left:0em;text-indent:2em">即「上退居」，舊在藏樓基。崇禎間，改建于西畔，智廣重建。順治間，延燬者半，圓慈重建。弘覺老人書額。</p>
</div>
<div class='div-other'><a id='mulu990' />
<p class='h3'>密雲和尚：示若愚廣禪人偈</p><p style="margin-left:0em;text-indent:0em;" class="lg-abnormal"><div class='lg-row'>大智若愚何以說　通身一具廣長舌　十方法界普齊談　舉意聞時便相隔</div>
</p></div>
<div class='div-other'><a id='mulu991' />
<p class='h3'>丘竹樓：宿上退居，同友人分韻詩</p>
<div class="lg regular" style="margin-left:0em;"><div class='lg-row'>啟戶看山色　披衣步曉空　輕烟凝樹碧　旭日醉桃紅　林寂溪風度　峯高海月通</div>
<div class='lg-row'>塵襟才一洗　別去各匆匆</div>
</div></div>
<div class='div-other'><a id='mulu992' />
<p class='h3'>周鄮山（容）：夜坐山寮詩</p>
<div class="lg regular" style="margin-left:0em;"><div class='lg-row'>茗椀爐香萬慮清　夜寒燈火斂微明　瑎前澗水忽如斷　林外怪禽時一鳴　四海交游餘白首　極天事業伴蒼生</div>
<div class='lg-row'>自今合入廬山社　笑問山田秫與秔</div>
</div></div></div>
<div class='div-other'><a id='mulu993' />
<p class='h2'>下退居</p>
<div class='div-other'><a id='mulu994' /><p style="margin-left:0em;text-indent:2em">舊在西禪堂，有「栴檀林」額，考功豐坊書。楊明詩云：「香林擁栴檀，中有栖真屋。春風吹落花，點破苔階綠。」崇禎間改建今址，又沿燬。太復重建。下有址，常住借建知浴寮。今以田易屋，仍歸退居。</p>
</div>
<div class='div-other'><a id='mulu995' />
<p class='h3'>陸四峯：題壁詩</p>
<div class="lg regular" style="margin-left:0em;"><div class='lg-row'>山寺尋僧度玉溪　石梁斜日下松枝　摩挲殘碣撫遺迹　剝落前朝字半疑　池淨月波山月小　洞深雲壑野雲遲</div>
<div class='lg-row'>逢人久懶通名姓　來去探幽總不知</div>
</div></div>
<div class='div-other'><a id='mulu996' />
<p class='h3'>顧祖訓詩</p>
<div class="lg regular" style="margin-left:0em;"><div class='lg-row'>入山彷彿到蓬丘　燈靜禪房語更幽　高澗有泉因竹引　空堦不雨亦簷流　千峯影亂三春月　四壁聲同一夜秋</div>
<div class='lg-row'>鐘鼓寂時思就枕　玲瓏巖畔鹿呦呦</div>
</div></div></div>
<div class='div-other'><a id='mulu997' />
<p class='h2'>東谷菴</p>
<div class='div-other'><a id='mulu998' /><p style="margin-left:0em;text-indent:2em">寺之東，即興祖開山處。宋為宏智禪師妙光塔，有院。明時為有力者所得。費隱禪師重復產室，重修塔院、像堂。牧雲禪師建碑亭，書「淵默雷聲」四大字，鐫于碑陰。有小像碑，大慧禪師題贊。有〈遺書示寂偈碣〉，石陰鐫〈吳憲捐資建寢堂疏〉。有〈勅諡宏智禪師序碑〉，安定郡王趙令衿撰，張狀元孝祥跋其後；碑陰書〈大用菴銘〉、〈潘良貴跋〉。又碑係〈元明良禪師祭文〉。又有宏智禪師自著殘碣。康熙乙丑歲，山曉皙禪師重建像堂。</p>
</div>
<div class='div-other'><a id='mulu999' />
<p class='h3'>了菴：送曙藏主禮宏智祖塔偈</p>
<div class="lg regular" style="margin-left:0em;"><div class='lg-row'>洞下宗師太白翁　一機不墮正偏中　羊腸鳥道開玄路　白日青天鼓黑風</div>
<div class='lg-row'>超越古今端可見　鍛烹凡聖本無功　涅槃後有大人相　山冷雲寒月滿空</div>
</div></div>
<div class='div-other'><a id='mulu1000' />
<p class='h3'>德千：禮妙光塔，讀無盡燈碑詩</p>
<div class="lg regular" style="margin-left:0em;"><div class='lg-row'>東土傳心印　惟師最上乘　既超無始劫　不盡世間燈　古塔深寒篠　荒碑老翠藤</div>
<div class='lg-row'>杖藜留日午　四壁水雲蒸</div>
</div></div>
<div class='div-other'><a id='mulu1001' />
<p class='h3'><span class='note-inline'>(繭菴)</span>林時對詩</p><p style="margin-left:0em;text-indent:0em;" class="lg-abnormal"><div class='lg-row'>閑披宿莽策枯藤　聞說誅茅始義興　蘚蝕苔封迷舊徑　一溪皓月續禪燈</div>
</p></div>
<div class='div-other'><a id='mulu1002' />
<p class='h3'><span class='note-inline'>(惢泉)</span>聞性道詩</p>
<div class="lg regular" style="margin-left:0em;"><div class='lg-row'>到此四山肅　非關落莫時　有身能自立　于世不相移　槲葉披初地　梅花養宿枝</div>
<div class='lg-row'>始知空谷影　冰雪老鬚眉</div>
</div></div>
<div class='div-other'><a id='mulu1003' />
<p class='h3'><span class='note-inline'>(鏡池)</span>明貫詩</p><p style="margin-left:0em;text-indent:0em;" class="lg-abnormal"><div class='lg-row'>無盡燈光耀大千　殘碑久已白雲連　森森松徑今猶在　明月依然在碧天</div>
</p></div></div>
<div class='div-other'><a id='mulu1004' />
<p class='h2'>壽相菴</p><p style="margin-left:0em;text-indent:2em">心鏡禪師塔院在小白嶺外，今廢。</p>
</div>
<div class='div-other'><a id='mulu1005' />
<p class='h2'>佛國菴</p><p style="margin-left:0em;text-indent:2em">宋佛國禪師塔院廢而僅存小屋。</p>
</div>
<div class='div-other'><a id='mulu1006' />
<p class='h2'>堆雲菴</p><p style="margin-left:0em;text-indent:2em">應菴祖塔院，今廢。</p>
</div>
<div class='div-other'><a id='mulu1007' />
<p class='h2'>中峰菴</p>
<div class='div-other'><a id='mulu1008' /><p style="margin-left:0em;text-indent:2em">密菴傑祖塔院，久廢。康熙二十年，山曉禪師重建，仍祀密菴祖像。傍建疊秀軒，左豎天然閣，外建門。「婁東烟客」王時敏書「中峯菴」額。又宋密菴傑禪師塔院，等月書。</p>
</div>
<div class='div-other'><a id='mulu1009' />
<p class='h3'>宏智覺：中峰夜坐詩</p><p style="margin-left:0em;text-indent:0em;" class="lg-abnormal"><div class='lg-row'>哀猿叫落中巖月　野客吟殘夜半燈　此景此時誰會得　白雲深處坐禪僧</div>
</p></div>
<div class='div-other'><a id='mulu1010' />
<p class='h3'><span class='note-inline'>(端節)</span>林時躍詩</p>
<div class="lg regular" style="margin-left:0em;"><div class='lg-row'>尚少高人目　雲峯豈易觀　鐘聲來破曉　松影拂知寒　是處姑拈草　遶籬徧植蘭</div>
<div class='lg-row'>自存丘壑性　有夢亦同安</div>
</div></div>
<div class='div-other'><a id='mulu1011' />
<p class='h3'><span class='note-inline'>(蓉嶼)</span>張瑤芝和</p>
<div class="lg regular" style="margin-left:0em;"><div class='lg-row'>孤空能不夢　留作片雲觀　絕壑晴猶雨　高峯午尚寒　鳥方尋密樹　僧亦藝秋蘭</div>
<div class='lg-row'>為笑投閒客　登臨足未安</div>
</div></div>
<div class='div-other'><a id='mulu1012' />
<p class='h3'><span class='note-inline'>(缶堂)</span>董道權和</p>
<div class="lg regular" style="margin-left:0em;"><div class='lg-row'>寺外中峯室　孤危縱目觀　秋聲嘯遲暮　松氣肅空寒　瑣瑣泉隨石　悠悠芷與蘭</div>
<div class='lg-row'>曉公能愛我　息足自相安</div>
</div></div>
<div class='div-other'><a id='mulu1013' />
<p class='h3'><span class='note-inline'>(鄂山)</span>張起宗：天然閣懷嘯公詩</p>
<div class="lg regular" style="margin-left:0em;"><div class='lg-row'>小閣遙憑暮靄前　高人結搆自天然　青山隱几雲生牖　畫棟懸崖石作椽</div>
<div class='lg-row'>支許風流時解榻　宗雷雅尚共談玄　如何此日登樓後　愁對嵓巒千疊烟</div>
</div></div>
<div class='div-other'><a id='mulu1014' />
<p class='h3'><span class='note-inline'>(鹿亭)</span>胡德邁：疊秀軒呈嘯公詩</p>
<div class="lg regular" style="margin-left:0em;"><div class='lg-row'>孤蹤何地問行藏　錫挂空山幽思長　老去襟懷雲壑小　定中心事野禽忙</div>
<div class='lg-row'>得從月令知花信　偶把詩情寄夕陽　不用芒鞋溪路窄　看山隨意度繩牀</div>
</div></div></div>
<div class='div-other'><a id='mulu1015' />
<p class='h2'>伏翠菴</p>
<div class='div-other'><a id='mulu1016' /><p style="margin-left:0em;text-indent:2em">舊在玲瓏嵓西南，宋西江禪師塔院，久廢。國朝康熙丁未，壽昌住持恩璿，構菴于盧家嶴，邑令張公幼學揭書「伏翠」遺額。</p>
</div>
<div class='div-other'><a id='mulu1017' />
<p class='h3'><span class='note-inline'>(杲堂)</span>李文胤：伏翠山房記</p><p style="margin-left:0em;text-indent:2em">余觀從來士大夫，方其身據要津，名位已重，亦常命家人豫營泉石，以為身退之計。然有亭園置久而主人竟不一至者；亦有主人暫來即去，翻不若過客留連者。此雖其退在口，而身固未嘗求退也。或不幸身遭廢退、放歸田里，猶且臨清泉而自歎枯魚，處豐林而竊悲窮鳥，漏逼鐘鳴，尚圖一出。此雖其身退而其心終未嘗樂退也。即推諸方外，亦有然者。當諸公吹螺伐鼓、高據法筵，亦嘗別營精舍，自擬退居。然而方謝此竿，復赴彼席；但登法座，便為名藍一祖。縱使身退故居，高<span class='corr'>舂</span>末照，猶且皇皇創搆，圖為一門授受之所，裴回冀望，至老不已。余故謂，退院長老與閒住士大夫，其汲汲于進，較諸冠蓋陌中、曲彔座上為益甚！人生百年盡，歸骨有期，息心無日，是誠可太息也。吾友于石禪師，靜者也。其人意思蕭散，澹然自得。事太白嘯堂和尚，為記室數年。和尚亦重之，嘗謂「此子誠僧中之寶」。余心服其言，然于公默然也。于公少出家東村延福，園廬稻菽足以自養，而公獨身入叢林，糲飯枯虀，久而不厭，此有足尚者。公既山居，復于前麓得伏翠山房故址。粗束一茅，闢地數畝，使一健者耕其中，護竹、養茶以待退老。余嘗過其處，望見諸山翠色盡伏几席間，土厚水香，天空人斷，誠可息心此中。于公身炊黍、斸笋、作羮，余啖之至飽，竟日始去。公請余志之，余竊謂公靜者，即其年少能入山，自安廉薄，固已離離俗外。即使異日為天童大弟子，出建法幢，知其能挈杖徑還，老此一束茅，使蒼然山翠早見主人，此固可無疑也！因樂為之記。</p>
</div>
<div class='div-other'><a id='mulu1018' />
<p class='h3'><span class='note-inline'>(天童)</span>嘯堂晳：題于石書記默齋說</p><p style="margin-left:0em;text-indent:2em">于石介子有伏翠山居，室以「默齋」銘之，諸子因贈〈默齋詩〉。余謂諸子被介子惑矣！介字以石，早以默同維摩，何更以「默」銘齋乎？介子自入太白稟戒，時余正首眾。山中見其雍肅出人上，即目為泰華峯頂之石。此石不動，似乎頑鈍一峭壁耳；若有力者動之，其勢豈止衝江塞河？然衝江塞河之聲，可謂默乎？今視其銘，此石動而有聲矣，故余謂諸子被惑也！若介子者，乃善蹈古德瞌睡虎之遺蹤耳。復書一偈以助喜：</p>

<div class="lg regular" style="margin-left:0em;"><div class='lg-row'>于石于默　何喧何寂　峯頂蹲踞　宛如瞌睡</div>
<div class='lg-row'>一擊醒來　雷鳴徧地</div>
</div></div>
<div class='div-other'><a id='mulu1019' />
<p class='h3'><span class='note-inline'>(晦木)</span>黃宗炎：默齋詩</p><p style="margin-left:0em;text-indent:0em;" class="lg-abnormal"><div class='lg-row'>反默為多言　數窮命之蹇　奚為文章興　欲將名義闡　鼃鳴鳥羣號　彼此是非舛</div>
<div class='lg-row'>鈍鐵與頑石　蠢然生幾殄　洪響發此中　鐵繡石苔蘚　冶琢作鐘磬　八音兩最顯　宮商十二律　從兹騁强辯</div>
<div class='lg-row'>事事總合宜　所得一何淺　豈知鈍頑質　包括甚廣衍　吾喙三尺長　吾身六翮剪　金口緘固守　河魚病難遣</div>
<div class='lg-row'>幽憂苦無聊　因復鬚自撚　悔不守默戒　吮筆每廢卷　太白于石師　天童嘗禁臠</div>
<div class='lg-row'>語言文字間　淨埽存亦鮮　何必默名齋　更集翰墨選　此默終不默　流風慶餘演　口舌如門戶　出入施關鍵</div>
<div class='lg-row'>若使竟不闢　堂室誰得踐　溪聲廣長舌　為公下一轉</div>
</p></div>
<div class='div-other'><a id='mulu1020' />
<p class='h3'><span class='note-inline'>(霜臯)</span>徐鳳垣詩</p>
<div class="lg regular" style="margin-left:0em;"><div class='lg-row'>草瓢三畝地　脩竹數竿青　養寂長辭客　看雲偶過汀　院深花影靜　高半法堂扃</div>
<div class='lg-row'>留取無言偈　他年共爾聽</div>
</div></div>
<div class='div-other'><a id='mulu1021' />
<p class='h3'><span class='note-inline'>(蟄菴)</span>錢光繡詩</p>
<div class="lg regular" style="margin-left:0em;"><div class='lg-row'>亂竹叢中扣短扉　空香拂拂襲人衣　朝暾出岫翠初伏　宿雨蒸林綠乍肥</div>
<div class='lg-row'>溪鳥似梭來復去　山雲如帶是耶非　自慚夙抱誅茅願　何日擔囊向此歸</div>
</div></div>
<div class='div-other'><a id='mulu1022' />
<p class='h3'><span class='note-inline'>(廢翁)</span>高斗權詩</p>
<div class="lg regular" style="margin-left:0em;"><div class='lg-row'>層巒絕壁倚天成　精舍高懸物外情　愛覓孤雲穿石過　頓忘塵暑踏溪行</div>
<div class='lg-row'>交加竹色人蹤少　遠近嵐光佛面迎　何幸得分閒半晌　解衣旁薄話無生</div>
</div></div>
<div class='div-other'><a id='mulu1023' />
<p class='h3'><span class='note-inline'>(鄮山)</span>周容詩</p>
<div class="lg regular" style="margin-left:0em;"><div class='lg-row'>惠遠何須結社遊　菴居隨意足淹留　竹窗瓦鼎閑棕笠　棐几繩牀鬬茗甌　十里月明溪沒路　半山雲過雨侵樓</div>
<div class='lg-row'>相逢驟覺塵心盡　已是匡廬最上頭</div>
</div></div>
<div class='div-other'><a id='mulu1024' />
<p class='h3'><span class='note-inline'>(梅谷)</span>張鴻儒詩</p>
<div class="lg regular" style="margin-left:0em;"><div class='lg-row'>山徑迂廻入　悠然萬木敷　淺溪緣石度　絕壁倩藤扶　籜節含新粉　松梢落嫩襦</div>
<div class='lg-row'>主人酬倦足　筍飯出香廚</div>
</div></div>
<div class='div-other'><a id='mulu1025' />
<p class='h3'><span class='note-inline'>(紀雲)</span>左臣黃詩</p>
<div class="lg regular" style="margin-left:0em;"><div class='lg-row'>于公避世居泉石　靜氣如秋誰不識　嘯堂老人大法家　朝夕從之常自得</div>
<div class='lg-row'>小築南岑望北岑　佳名伏翠翠何深　枯禪參出真風雅　讀之泠泠清人心</div>
</div></div>
<div class='div-other'><a id='mulu1026' />
<p class='h3'><span class='note-inline'>(雪汀)</span>張士塤詩</p>
<div class="lg regular" style="margin-left:0em;"><div class='lg-row'>久歷迷途一問津　竹兜欵欵入嶙峋　為尋伏翠盤紆磴　兼有堆雲即比鄰</div>
<div class='lg-row'>一徑松篁心自定　萬山烟雨眼如新　畫圖彷彿南宮筆　指擬馮生作後身<span class='note-inline'>(觀鼎作画)</span></div>
</div></div>
<div class='div-other'><a id='mulu1027' />
<p class='h3'><span class='note-inline'>(戢齋)</span>徐勍詩</p>
<div class="lg regular" style="margin-left:0em;"><div class='lg-row'>探幽不覺此心怡　寒雨朝來展眺遲　嵐氣漸封山外寺　溪雲遙入畫中詩　憑崖秋老楓林改　倚杖沙虛荻道危</div>
<div class='lg-row'>仍向繩牀趺坐好　清齋忻味此霜葵</div>
</div></div>
<div class='div-other'><a id='mulu1028' />
<p class='h3'><span class='note-inline'>(鉁俟)</span>陸鋆詩</p>
<div class="lg regular" style="margin-left:0em;"><div class='lg-row'>亂篠堆簷石作扉　使君題字已生衣　初看隔屋櫻珠落　正喜高田菜甲肥　支遁愛山聊爾爾　曇摩結坐亦非非</div>
<div class='lg-row'>偶然到此耽情甚　怕有松風引步歸</div>
</div></div>
<div class='div-other'><a id='mulu1029' />
<p class='h3'><span class='note-inline'>(鄂山)</span>張起宗詩</p>
<div class="lg regular" style="margin-left:0em;"><div class='lg-row'>萬峯深處覓禪扉　幾度溪流半濕衣　路轉山腰青翠伏　鶴巢松頂白雲肥</div>
<div class='lg-row'>不經人意詩偏好　一對僧談語覺非　我欲誅茅長抱膝　烟香茗椀竟忘歸</div>
</div></div>
<div class='div-other'><a id='mulu1030' />
<p class='h3'><span class='note-inline'>(允誠)</span>萬斯備詩</p>
<div class="lg regular" style="margin-left:0em;"><div class='lg-row'>片瓦鱗鱗隱寺南　三分竹樹七分嵐　避風避雨來精舍　貪靜貪幽到草菴</div>
<div class='lg-row'>老芋新菘秋共圃　淡雲微月夜同龕　西林結構今重見　何事重將廬阜探</div>
</div></div>
<div class='div-other'><a id='mulu1031' />
<p class='h3'><span class='note-inline'>(念蓼)</span>謝為霖詩</p>
<div class="lg regular" style="margin-left:0em;"><div class='lg-row'>昔日曾吟伏翠詩　今來極目慰相思　尋幽不憚披榛莽　隔澗先看有竹籬</div>
<div class='lg-row'>荒徑雨深苔自合　疎林秋老葉應知　遠公何事他山去　空教攢眉憶舊期</div>
</div></div>
<div class='div-other'><a id='mulu1032' />
<p class='h3'><span class='note-inline'>(鹿亭)</span>胡德邁詩</p>
<div class="lg regular" style="margin-left:0em;"><div class='lg-row'>諸山翠色望中肥　竹柵幽深晝不扉　種得芋糧供客飯　拾來桐葉補僧衣</div>
<div class='lg-row'>到門雲樹濃還淡　入耳松風是或非　一鉢一瓶身外事　蒲團老此不言歸</div>
</div></div>
<div class='div-other'><a id='mulu1033' />
<p class='h3'><span class='note-inline'>(深源)</span>戎澄詩</p>
<div class="lg regular" style="margin-left:0em;"><div class='lg-row'>籃輿隨徑轉　伏翠喜相過　小雨滋香稻　凉風老碧蘿　開簾生意足　翻貝靜心多</div>
<div class='lg-row'>栖隱聊堪托　何須挂鷺蓑</div>
</div></div>
<div class='div-other'><a id='mulu1034' />
<p class='h3'><span class='note-inline'>(漁溪)</span>張錫璜詩</p><p style="margin-left:0em;text-indent:0em;" class="lg-abnormal"><div class='lg-row'>翠陰如雨南山麓　寂寂茆菴翠底伏　曉來雲結萬株松　暮去烟浮四面竹</div>
<div class='lg-row'>松竹歷亂照禪燈　孤磬聲聲出林谷　中有高人坐石龕　一杖一瓢恣笑讀　牀頭怪鳥學人言　泉沸茶鐺碧笋熟</div>
<div class='lg-row'>瓜蔬滿圃稻滿田　春看梅花秋餐菊　默持半偈猿鶴幽　坐老棕團神鬼肅　世情長謝遠公扉　何事囂塵日蹙蹙</div>
<div class='lg-row'>青鞋布襪偶來遊　不覺婆娑經信宿　山廚細雨菜羮肥　土簋前陳飽野蔌　法書名畫耀琳琅　開篋光芒豁心目</div>
<div class='lg-row'>栖身精舍盡如兹　奚必匡廬方卜築　余欲移家向鹿門　至今未結藤蘿屋</div>
<div class='lg-row'>讓公先作泛波鷗　我亦裁巾製道服　他年太白肯相從　共把長鑱種黃獨</div>
</p></div>
<div class='div-other'><a id='mulu1035' />
<p class='h3'><span class='note-inline'>(東門)</span>李暾詩</p><p style="margin-left:0em;text-indent:0em;" class="lg-abnormal"><div class='lg-row'>溪到門前世事分　蕭然挈杖獨尋君　縱然閑閉茅堂出　半住山光半白雲</div>
</p><p style="margin-left:0em;text-indent:0em;" class="lg-abnormal"><div class='lg-row'>烟嵐默對自相關　誰得幽栖水石間</div>
<div class='lg-row'>笑語主人能謝客　山中好笋正當年</div>
</p></div>
<div class='div-other'><a id='mulu1036' />
<p class='h3'><span class='note-inline'>(太白)</span>本㒥詩</p>
<div class="lg regular" style="margin-left:0em;"><div class='lg-row'>新晴春日好　散步過前屏　隔路一灣碧　到門千疊青　野梅開出塢　幽鳥語盈庭</div>
<div class='lg-row'>不覺耽長坐　悠然蘭室馨</div>
</div></div>
<div class='div-other'><a id='mulu1037' />
<p class='h3'><span class='note-inline'>(南岳)</span>真樸詩</p>
<div class="lg regular" style="margin-left:0em;"><div class='lg-row'>秋郊連袂野情怡　閒意看山度隴遲　箬笠蒼藤身是畫　白雲黃葉路皆詩　蓬門深撥松筠入　籬落斜穿水石危</div>
<div class='lg-row'>一钁幽居多為客　屋傍霜老半園葵</div>
</div></div>
<div class='div-other'><a id='mulu1038' />
<p class='h3'><span class='note-inline'>(杼山)</span>元盛：默齋詩</p><p style="margin-left:0em;text-indent:0em;" class="lg-abnormal"><div class='lg-row'>憶彼毘耶城　天花雨如雪　三十二大士　詞源瀉無竭　獨彼老維摩　凝然只一默</div>
<div class='lg-row'>曼殊遂服膺　嗤逞懸河舌　吾知竹窗叟　身心殊皎潔　以默名其齋　無乃得是說　嵓栖修壁觀　高風逾少室</div>
<div class='lg-row'>諸天自奔湊　終日時兀兀　清磬忽一鳴　萬籟從兹出　豈竟絕無言　煩囂之表式</div>
</p></div>
<div class='div-other'><a id='mulu1039' />
<p class='h3'><span class='note-inline'>(影臨)</span>等月：默齋詩</p><p style="margin-left:0em;text-indent:0em;" class="lg-abnormal"><div class='lg-row'>古來畫師工寫真　寫真貴在能得神　雖云阿堵能生動　言笑何能傳向人</div>
<div class='lg-row'>默齋寄嘿若真默　天生爾默描不得　是以先哲立文字　補出丹青筆生色　春草先生曾製銘　我既書之持贈君</div>
<div class='lg-row'>爾饒果默當可畫　幾令僧繇名拔羣　即使顧陸今再活　得神難得真于石　高齋默坐數十年　山城莫不爭親炙</div>
<div class='lg-row'>我問主人其故何　畫師文字猶然隔</div>
</p></div></div>
<div class='div-other'><a id='mulu1040' />
<p class='h2'>東蒙堂</p><p style="margin-left:0em;text-indent:2em">舊在東禪堂址。</p>
</div>
<div class='div-other'><a id='mulu1041' />
<p class='h2'>西蒙堂</p>
<div class='div-other'><a id='mulu1042' /><p style="margin-left:0em;text-indent:2em">舊在西澗上，虎跑泉東北。</p>
</div>
<div class='div-other'><a id='mulu1043' />
<p class='h3'>舒亶詩</p>
<div class="lg regular" style="margin-left:0em;"><div class='lg-row'>由來去住不相關　贏得隨緣到處閑　笑出海天飛一錫　行分江月過千山　微言定許誰人叩　勝事偏于俗士慳</div>
<div class='lg-row'>咫尺蒙堂隔霄壤　城東搔首只空還</div>
</div></div></div>
<div class='div-other'><a id='mulu1044' />
<p class='h2'>普同塔院</p><p style="margin-left:0em;text-indent:2em">唐嶴之左壠。</p>
</div>
<div class='div-other'><a id='mulu1045' />
<p class='h2'>南山塔院</p>
<div class='div-other'><a id='mulu1046' /><p style="margin-left:0em;text-indent:2em">明崇禎十六年癸未，奉葬密雲悟和尚全身，弟子通辦募建塔院，傍設臥室，前建像堂、大門、兩廡及齋樓。寢室兩廊豎銘碑二座、道行碑一，碑陰鐫雪大師挽詩；又書「祖師在」三大字額于門。康熈十六年，山曉晳禪師重修堂宇、飾像，外建大僧橋、構肅敬亭，鄮山周容書亭額。今上康熈四十四年，賜「慧定禪師」諡號。次年，偉載乘禪師重修。</p>
</div>
<div class='div-other'><a id='mulu1047' />
<p class='h3'>馮斐：禮塔詩</p><p style="margin-left:0em;text-indent:0em;" class="lg-abnormal"><div class='lg-row'>師將陽羨水　來垂太白雲　覺非山緣覺　聞非藉聲聞　為樵非面目　劈悟非斧斤</div>
<div class='lg-row'>非非微妙身　所至苾香焚　朶朶舌端出　紛紛眉際分　狂龍合當徒　慧日臨所欣　功成台頂去　遑戀伊蒲羣</div>
<div class='lg-row'>新燈傳不盡　舊鉢逝何云　要知三昧否　共此一氤氳</div>
</p></div>
<div class='div-other'><a id='mulu1048' />
<p class='h3'>牧雲門：宿塔院詩</p>
<div class="lg regular" style="margin-left:0em;"><div class='lg-row'>微雨斜陽掩　輕雷遠岫聞　出門心在塔　曳杖足穿雲　紅葉溪頭滿　青山戶外羣</div>
<div class='lg-row'>松杉饒景致　夾道日相分</div>
</div>
<div class="lg regular" style="margin-left:0em;"><div class='lg-row'>一宿巾瓶側　燈光夜更清　電雷何驟至　照用一時行　不語生依戀　無眠對几楹</div>
<div class='lg-row'>穹碑清曉讀　相應有泉聲</div>
</div></div>
<div class='div-other'><a id='mulu1049' />
<p class='h3'>兀菴源：禮塔詩</p>
<div class="lg regular" style="margin-left:0em;"><div class='lg-row'>南山松柏舊時青　十六年來一再登　萬葉泉聲清活眼　澗邊秋色上枯藤</div>
<div class='lg-row'>影堂夜靜龍光護　石徑風生香氣凝　指點祖翁田地在　千峯月曉塔前燈</div>
</div></div>
<div class='div-other'><a id='mulu1050' />
<p class='h3'>蛤菴圜：禮塔詩</p>
<div class="lg regular" style="margin-left:0em;"><div class='lg-row'>溪烟蘿月望南山　報祀懷香入祖關　傳世已經遺鉢去　危時安敢拂衣還</div>
<div class='lg-row'>珠宮華蓋能加護　金縷伽棃豈妄頒　不見嵩嵓成獨坐　九年風雪動愁顏</div>
</div></div>
<div class='div-other'><a id='mulu1051' />
<p class='h3'>嘯堂晳：諸同門禮祖翁塔，就宿塔院話舊詩</p>
<div class="lg regular" style="margin-left:0em;"><div class='lg-row'>風霜摵摵意何如　俯仰高山古木疎　兄弟百年欣小集　江湖萬里念同居</div>
<div class='lg-row'>每來談笑烽烟外　不盡松杉雨露初　安得與君長灑埽　一燈深夜讀奇書</div>
</div></div></div>
<div class='div-other'><a id='mulu1052' />
<p class='h2'>幻智菴</p>
<div class='div-other'><a id='mulu1053' /><p style="margin-left:0em;text-indent:2em">寺之南山，元時建。西嵓禪師退居。</p>
</div>
<div class='div-other'><a id='mulu1054' />
<p class='h3'><span class='note-inline'>(白川)</span>楊明詩</p>
<div class="lg regular" style="margin-left:0em;"><div class='lg-row'>誅茅結蘭若　幽閴當山麓　小徑入叢林　清風動脩竹　幻軀本寂寥　智月恒滿足</div>
<div class='lg-row'>欲就菴中人　焚香話西竺</div>
</div></div>
<div class='div-other'><a id='mulu1055' />
<p class='h3'>遠菴㒥詩</p><p style="margin-left:0em;text-indent:0em;" class="lg-abnormal"><div class='lg-row'>老屋垂垂墮碧林　昔賢遺迹隱居心　望中雲去存蒼翠　徑曲庭深古木陰</div>
</p></div>
<div class='div-other'><a id='mulu1056' />
<p class='h3'>行其詩</p><p style="margin-left:0em;text-indent:0em;" class="lg-abnormal"><div class='lg-row'>南屏山下屋　古瓦共垣　門掩千竿竹　空王覿面看</div>
</p></div></div>
<div class='div-other'><a id='mulu1057' />
<p class='h2'>新菴</p><p style="margin-left:0em;text-indent:2em">鎖翠亭上。舊有菴，久廢。崇禎間重建，今為田寮。</p>
</div>
<div class='div-other'><a id='mulu1058' />
<p class='h2'>青塔菴</p><p style="margin-left:0em;text-indent:2em">寺之南，久廢。</p>
</div>
<div class='div-other'><a id='mulu1059' />
<p class='h2'>白塔菴</p><p style="margin-left:0em;text-indent:2em">祖印嵓下，廢。</p>
</div>
<div class='div-other'><a id='mulu1060' />
<p class='h2'>新田菴</p><p style="margin-left:0em;text-indent:2em">舊志載寺之西北，久廢。</p>
</div>
<div class='div-other'><a id='mulu1061' />
<p class='h2'>天華菴</p><p style="margin-left:0em;text-indent:2em">在大嶺下，廢。</p>
</div>
<div class='div-other'><a id='mulu1062' />
<p class='h2'>雲居菴</p>
<div class='div-other'><a id='mulu1063' /><p style="margin-left:0em;text-indent:2em">在大雲山。崇禎間，通辦建，徒行元修復。</p>
</div>
<div class='div-other'><a id='mulu1064' />
<p class='h3'>遠菴㒥詩</p><p style="margin-left:0em;text-indent:0em;" class="lg-abnormal"><div class='lg-row'>此菴有天趣　來訪得幽蹤　一徑沉深竹　當軒浮半峯　點苔花片片　流砌水淙淙　籬下雲初斂　鄰烟動午鐘</div>
</p></div>
<div class='div-other'><a id='mulu1065' />
<p class='h3'>附：德介詩</p>
<div class="lg regular" style="margin-left:0em;"><div class='lg-row'>飛泉不自鳴　來浮我枕上　遂從蘭風中　尋出溪流漲　新綠滿平原　沿流得所向</div>
<div class='lg-row'>山高名大雲　茆簷墮青嶂　獨步深竹中　挑雲濕拄杖</div>
</div></div>
<div class='div-other'><a id='mulu1066' />
<p class='h3'><span class='note-inline'>(翁山)</span>張美確詩</p><p style="margin-left:0em;text-indent:0em;" class="lg-abnormal"><div class='lg-row'>溪廻路忽差　遠趁山雲冷　到門僧未知　空堦立松影</div>
</p></div></div>
<div class='div-other'><a id='mulu1067' />
<p class='h2'>大雲菴</p>
<div class='div-other'><a id='mulu1068' /><p style="margin-left:0em;text-indent:2em">退居祖塔院。</p>
</div>
<div class='div-other'><a id='mulu1069' />
<p class='h3'><span class='note-inline'>(白川)</span>楊明詩</p>
<div class="lg regular" style="margin-left:0em;"><div class='lg-row'>大雲晴不收　覆此嵓下屋　嵐氣侵石牀　松陰散碁局　入林樵徑深　接筧山泉曲</div>
<div class='lg-row'>花時一再過　煮茗話幽獨</div>
</div></div>
<div class='div-other'><a id='mulu1070' />
<p class='h3'><span class='note-inline'>(鄮峯)</span>張美言詩</p>
<div class="lg regular" style="margin-left:0em;"><div class='lg-row'>松風謖謖遶溪流　古殿蒼茫烟雨收　攜杖共看新月霽　披襟却羨暮雲浮</div>
<div class='lg-row'>深林果熟羣猿集　琪樹花開白鹿游　隨意登臨數舊迹　還憑鐘磬到山頭</div>
</div></div></div>
<div class='div-other'><a id='mulu1071' />
<p class='h2'>太白菴</p>
<div class='div-other'><a id='mulu1072' /><p style="margin-left:0em;text-indent:2em">在山頂，近龍潭。</p>
</div>
<div class='div-other'><a id='mulu1073' />
<p class='h3'>舒亶詩</p><p style="margin-left:0em;text-indent:0em;" class="lg-abnormal"><div class='lg-row'>何年仗錫此徘徊　天上真官為我來　芝圃鶴歸香火冷　石壇空鎖舊莓苔</div>
</p></div></div>
<div class='div-other'><a id='mulu1074' />
<p class='h2'>西歸菴</p><p style="margin-left:0em;text-indent:2em">長庚房塔院。</p>
</div>
<div class='div-other'><a id='mulu1075' />
<p class='h2'>桂花菴</p><p style="margin-left:0em;text-indent:2em">大嶺南嶴。</p>
</div>
<div class='div-other'><a id='mulu1076' />
<p class='h2'>歸來菴</p>
<div class='div-other'><a id='mulu1077' /><p style="margin-left:0em;text-indent:2em">天岳禪師塔院，中奉開山義祖像。壬午秋，菴宇落成，師賦詩二首：</p>
<p style="margin-left:0em;text-indent:0em;" class="lg-abnormal"><div class='lg-row'>笑我歸來真晚矣　貉丘原是舊生涯</div>
<div class='lg-row'>千峯笋插雲爭姤　亂石牆繚水帶斜　未死冢藏厓一角　閑游笻拄路三义　謾言客此無多日　果接桃枝地種茶</div>
</p>
<div class="lg regular" style="margin-left:0em;"><div class='lg-row'>活到期頥總夢鄉　眉同栗棘髮同霜　覓心無得猶心在　終日如愚忝日長</div>
<div class='lg-row'>新設茅牀香且耎　偶逢鄰友記還忘　天胡老我頑如許　對盡秋籬菊正黃</div>
</div></div>
<div class='div-other'><a id='mulu1078' />
<p class='h3'><span class='note-inline'>(石門．橙齋)</span>吳之振詩</p>
<div class="lg regular" style="margin-left:0em;"><div class='lg-row'>老去何妨穩睡鄉　百年閱歷幾風霜　閑挑菜甲光陰速　靜話松根意味長</div>
<div class='lg-row'>心借殘燈同一照　身如敗履總相忘　如何爽却前期約　黃葉村中葉半黃</div>
</div></div>
<div class='div-other'><a id='mulu1079' />
<p class='h3'><span class='note-inline'>(語氷．勝千)</span>呂懿謀</p>
<div class="lg regular" style="margin-left:0em;"><div class='lg-row'>閱歷何方勝舊鄉　擔囊從此懶侵霜　栽蔬種菊宜秋晚　樊圃編籬趁日長</div>
<div class='lg-row'>讀盡書非遮眼過　參成案可積年忘　秧針漸綠催耕至　也合腰鎌刈麥黃</div>
</div></div>
<div class='div-other'><a id='mulu1080' />
<p class='h3'><span class='note-inline'>(慈水．半人)</span>鄭梁詩</p>
<div class="lg regular" style="margin-left:0em;"><div class='lg-row'>名山古剎本同鄉　向往而今易幾霜　笑我風塵為客久　輸君瓢笠與年長</div>
<div class='lg-row'>餘生尚冀酬斯願　三宿胡能置若忘　此意無分方內外　深春樹綠到秋黃</div>
</div></div>
<div class='div-other'><a id='mulu1081' />
<p class='h3'><span class='note-inline'>(錢塘．玉山)</span>宋琦詩</p>
<div class="lg regular" style="margin-left:0em;"><div class='lg-row'>因憶居鄉不出鄉　田家作勞換星霜　久拋塵世逢迎懶　始覺深林意趣長</div>
<div class='lg-row'>丙舍支磚尋活計<span class='note-inline'>(余亦卜壽藏于草堂東偏)</span>　丁年懷寶已生忘　海天涵負今猶昔　喜對瞿曇面嫩黃</div>
</div></div>
<div class='div-other'><a id='mulu1082' />
<p class='h3'><span class='note-inline'>(慈水．功來)</span>向往詩</p>
<div class="lg regular" style="margin-left:0em;"><div class='lg-row'>歸去歸來原不著　大千世界有何涯　一菴姑與閒雲泊　兩髩應遲落日斜</div>
<div class='lg-row'>塔縫少分花下路　旛風收起樹頭义　鐵爐撥盡蹲鴟火　還許春山剪嫩茶</div>
</div></div>
<div class='div-other'><a id='mulu1083' />
<p class='h3'><span class='note-inline'>(石門．星崖)</span>金燦詩</p>
<div class="lg regular" style="margin-left:0em;"><div class='lg-row'>只有名山是故鄉　歸來嬴得滿頭霜　人間閱盡滄桑變　僧臘依然日月長</div>
<div class='lg-row'>乞米打碑雖為飽　醋缸虀甕未能忘<span class='note-inline'>(「出得醋缸又入虀甕」，岳公〈自平陽移天童〉語。)</span>　如今洗足關門坐　看徧青青百草黃</div>
</div></div>
<div class='div-other'><a id='mulu1084' />
<p class='h3'><span class='note-inline'>(錢塘．鶴亭)</span>陸鳴臯詩</p>
<div class="lg regular" style="margin-left:0em;"><div class='lg-row'>天外何曾別有鄉　華顛隨處閱星霜　浙河東仰門風峻　四海人思道氣長</div>
<div class='lg-row'>味裏酸甜都可憶　擔頭輕重那能忘　從今記取歸來日　雨濕江村梅子黃</div>
</div></div>
<div class='div-other'><a id='mulu1085' />
<p class='h3'><span class='note-inline'>(石門．蒼舒)</span>金梧詩</p>
<div class="lg regular" style="margin-left:0em;"><div class='lg-row'>踏遍千厓不越鄉　觀河見面幾星霜　投閒更喜心安隱　慧業偏存舌廣長</div>
<div class='lg-row'>漫覺滕公居蚤定　再來圓澤路難忘　曰歸豈作田園計　嬴得籬邊滿目黃</div>
</div></div>
<div class='div-other'><a id='mulu1086' />
<p class='h3'><span class='note-inline'>(慈水．莘野)</span>馮聘詩</p>
<div class="lg regular" style="margin-left:0em;"><div class='lg-row'>何必歸來此地也　知名久矣遍天涯　千峯飛抱松門曲　一水橫拖竹徑斜</div>
<div class='lg-row'>簾捲殘鐘鳴殿角　窗開新月挂山义　隨時更有閒情處　留客頻傾太白茶</div>
</div></div>
<div class='div-other'><a id='mulu1087' />
<p class='h3'><span class='note-inline'>(西溪．九如)</span>卓長齡詩</p>
<div class="lg regular" style="margin-left:0em;"><div class='lg-row'>逃禪兀兀醉為鄉　誰遣吳塩點髩霜　只有故交如水淡　更無他物比心長</div>
<div class='lg-row'>達非表聖休爭雅　歸賦淵明不更忘　鍊骨成金嫌小技　親依老面識真黃</div>
</div></div>
<div class='div-other'><a id='mulu1088' />
<p class='h3'><span class='note-inline'>(次厚)</span>卓允基詩</p>
<div class="lg regular" style="margin-left:0em;"><div class='lg-row'>未足平生是睡鄉　埽清風宇飽晨霜　樹栽不死千年好　味想當歸一意長</div>
<div class='lg-row'>此世界中寧復有　非我土處總相忘　空空裏住蒼髯叟　日對山青映髮黃</div>
</div></div>
<div class='div-other'><a id='mulu1089' />
<p class='h3'><span class='note-inline'>(塘西．子尤)</span>金以遴詩</p>
<div class="lg regular" style="margin-left:0em;"><div class='lg-row'>吾里君家抵故鄉　閒房坐臥歷炎霜　一朝錫向雲山渺　幾載書沉帶水長</div>
<div class='lg-row'>偶得班荊言不盡　每逢落月意難忘　白駒縱是懷空谷　且待秋林葉盡黃</div>
</div></div>
<div class='div-other'><a id='mulu1090' />
<p class='h3'><span class='note-inline'>(禦見．千頃)</span>呂度詩</p>
<div class="lg regular" style="margin-left:0em;"><div class='lg-row'>塵世癡迷醉夢鄉　到頭博得髩成霜　儒家自厭門風淡　禪榻應知歲月長</div>
<div class='lg-row'>翻水舊躭詩句好　拈花今覺語言忘　西園兀坐誰賓主　梅子離離逐雨黃</div>
</div></div>
<div class='div-other'><a id='mulu1091' />
<p class='h3'><span class='note-inline'>(竹巢)</span>邵嘉客詩</p>
<div class="lg regular" style="margin-left:0em;"><div class='lg-row'>團圞總在山之裏　歸去何曾隔一涯　日漏竹陰停午轉　雲生樹杪傍溪斜</div>
<div class='lg-row'>飛還倦鳥謀方定　直指高人路不义　辭妙陶潛原一印　徵君愛酒趙州茶</div>
</div></div>
<div class='div-other'><a id='mulu1092' />
<p class='h3'><span class='note-inline'>(德清．廷芝)</span>黃茂芳詩</p>
<div class="lg regular" style="margin-left:0em;"><div class='lg-row'>買山不就愛山鄉　肩聳秋山髩有霜　厄運黃楊容我短　精廬白日對公長</div>
<div class='lg-row'>詩從拄杖前頭得　機令觀松住脚忘　道里雖賖人尚健　他年重晤記梅黃</div>
</div></div>
<div class='div-other'><a id='mulu1093' />
<p class='h3'><span class='note-inline'>(九成)</span>吉英逢詩</p>
<div class="lg regular" style="margin-left:0em;"><div class='lg-row'>脚跟歇處有家鄉　聽徹雞聲踏盡霜　一縷篆烟消得老　半牀旛影靜中長</div>
<div class='lg-row'>煨來芋熟新緣起　了得樨香舊習忘　賸欲求歸清淨地　人間惟有路塵黃</div>
</div></div>
<div class='div-other'><a id='mulu1094' />
<p class='h3'><span class='note-inline'>(古愚)</span>王元洲詩</p>
<div class="lg regular" style="margin-left:0em;"><div class='lg-row'>歸來何必山深處　搆得幽居傍水涯　古樹雲封千嶺合　新篁雨洗萬竿斜</div>
<div class='lg-row'>經繙夜月思方永　詩老霜清手自义　更喜靜中滋味好　一爐黃熟一甌茶</div>
</div></div>
<div class='div-other'><a id='mulu1095' />
<p class='h3'><span class='note-inline'>(鎮海漢倬)</span>謝緒章詩</p>
<div class="lg regular" style="margin-left:0em;"><div class='lg-row'>憐他弱喪不知鄉　覓徧天涯髩已霜　接引放教地面闊　歸來奚憚路塗長</div>
<div class='lg-row'>岡頭吐月懷如見　樹杪行雲坐自忘　何日石牀容我臥　松花也染半身黃</div>
</div></div>
<div class='div-other'><a id='mulu1096' />
<p class='h3'><span class='note-inline'>(慈水．南溪)</span>鄭性詩</p>
<div class="lg regular" style="margin-left:0em;"><div class='lg-row'>憶我昔年曾過此　此間亦是舊生涯　晚雲日起終安泊　青玉前橫不少斜</div>
<div class='lg-row'>大地誰人留一窟　空天無路現三义　歸來便許公歸否　先喚諸僧去瀹茶</div>
</div></div>
<div class='div-other'><a id='mulu1097' />
<p class='h3'><span class='note-inline'>(西郭)</span>萬承勳詩</p>
<div class="lg regular" style="margin-left:0em;"><div class='lg-row'>蘧廬識得是他鄉　一笑鬚眉草上霜　結就茅蓬粟顆小　放開眼界嶺雲長</div>
<div class='lg-row'>偶逢貝葉翻經住　自入桃源與世忘　老去猶然貪接果　幾時能得樹頭黃</div>
</div></div>
<div class='div-other'><a id='mulu1098' />
<p class='h3'><span class='note-inline'>(香眉居士)</span>張起宗：宿晚雲樓詩</p>
<div class="lg regular" style="margin-left:0em;"><div class='lg-row'>欲歸閑歲月　坐老此山秋　楓葉酣千樹　松濤吼一樓　無詩不澹遠　有夢定清幽</div>
<div class='lg-row'>出岫雲何處　相應為客留</div>
</div></div>
<div class='div-other'><a id='mulu1099' />
<p class='h3'><span class='note-inline'>(桃江)</span>董孫符：宿晚雲樓詩</p>
<div class="lg regular" style="margin-left:0em;"><div class='lg-row'>愛兹禪榻靜　高臥碧天秋　雲影濃深夜　燈光濕小樓　紅添爐火爇　香到谷蘭幽</div>
<div class='lg-row'>若許陶公飲　何嫌十日留</div>
</div></div>
<div class='div-other'><a id='mulu1100' />
<p class='h3'><span class='note-inline'>(周池)</span>董胡駿：集歸來菴，限韻詩</p><p style="margin-left:0em;text-indent:0em;" class="lg-abnormal"><div class='lg-row'>昨宵聯吟維摩室　今晨擬謁東山菴　我性廉介百無好　獨于山水偏饞貪</div>
<div class='lg-row'>何况秋容老且媚　紅葉披徑波澄潭　佳境漸入如啖蔗　喜攜同調人成三　天遇晴和勝必選　徑穿曲折宜幽探</div>
<div class='lg-row'>祇園小築嵌山腹　眼前好景歸樓南　昔年岳公嘗寄跡　此中投老烟霞躭</div>
<div class='lg-row'>寒泉不流真諦絕　法筵誰闡生公談　看到蒼松貌相似　栽餘黃菊英猶含　皈依丈室慙未遂　披帷人寂情何堪</div>
<div class='lg-row'>繩牀信宿愁對月　晚雲簾捲飛朝嵐　婆娑草木皆可愛　便留十日心應甘　挑燈題詩記屋壁　秋蛇縱筆饒餘酣</div>
</p></div>
<div class='div-other'><a id='mulu1101' />
<p class='h3'><span class='note-inline'>(東門)</span>李暾：過歸來菴，限韻詩</p><p style="margin-left:0em;text-indent:0em;" class="lg-abnormal"><div class='lg-row'>寂莫雙扉開　凄凉三徑曲　屈指半載餘　曾未來信宿　月光不常盈　草色無長綠</div>
<div class='lg-row'>千秋臥高岡　一編留直木　好鳥誠無知　依然啼深谷　覩物傷我心　晚雲為起伏　欲歸復踟躕　斜陽亂脩竹</div>
</p></div>
<div class='div-other'><a id='mulu1102' />
<p class='h3'><span class='note-inline'>(漁溪)</span>張錫璜：前題詩</p><p style="margin-left:0em;text-indent:0em;" class="lg-abnormal"><div class='lg-row'>暄翁不可見　靈蛻瘞山曲　愛與義公鄰　重來應古宿　樓挹烟巒青　窗受林光綠</div>
<div class='lg-row'>客至樂幽栖　如鳥投灌木　况當盛夏時　清風滿空谷　謖謖長松鳴　驚濤互起伏　遙知臥聽人　天籟勝絲竹</div>
</p></div>
<div class='div-other'><a id='mulu1103' />
<p class='h3'><span class='note-inline'>(漁山)</span>柴梓廷：前題詩</p><p style="margin-left:0em;text-indent:0em;" class="lg-abnormal"><div class='lg-row'>侵晨投歸來　數里遶徑曲　山雲懶如僧　半倚樓頭宿　我來拂素几　遙青雜近綠</div>
<div class='lg-row'>鳥語弄新枝　蟬聲噪高木　習習清風生　穿林度深谷　不知城市間　炎埃何處伏　安得杖藜人　披襟依脩竹</div>
</p></div>
<div class='div-other'><a id='mulu1104' />
<p class='h3'><span class='note-inline'>(韞山)</span>張錫璁：前題詩</p><p style="margin-left:0em;text-indent:0em;" class="lg-abnormal"><div class='lg-row'>歸來舊遊地　時時縈心曲　入山必過此　長伴閒雲宿　秋看霜林紅　春蹋芳徑綠</div>
<div class='lg-row'>盛夏苦炎蒸　濃陰想喬木　決策度清關　侵晨訪東谷　永日竟忘歸　願此避三伏　臥聽幾聲蟬　坐對千竿竹</div>
</p></div>
<div class='div-other'><a id='mulu1105' />
<p class='h3'><span class='note-inline'>(偉載)</span>元乘：歸來菴詩</p>
<div class="lg regular" style="margin-left:0em;"><div class='lg-row'>曲徑沿溪復遶池　蒼松廿里想當時　雲籠畫閣參天峻　風送齋鐘度嶺遲</div>
<div class='lg-row'>薪水常疑童子供　雨花應是老龍施　春深樹杪堆新綠　添得伊人多少思</div>
</div></div>
<div class='div-other'><a id='mulu1106' />
<p class='h3'>又：埽塔後作詩</p><p style="margin-left:0em;text-indent:0em;" class="lg-abnormal"><div class='lg-row'>昔有山中童　云是天上星　山名傳太白　開闢千年青　義公未來日　此山原不靈</div>
<div class='lg-row'>上天一感動　靈氣歸高僧　後人繼靈蹟　說法尊門庭　天意無衰廢　人心有盛興　今值我師到　或以再世稱</div>
<div class='lg-row'>退老最初地　冷性如堅冰　結菴臥此谷　夜點空樓燈　照見古人面　相對何惺惺　萬古共一宅　寒松分小亭</div>
<div class='lg-row'>古今兩酬唱　時起潭龍聽</div>
</p></div></div>
<div class='div-other'><a id='mulu1107' />
<p class='h2'>方嶺菴</p>
<div class='div-other'><a id='mulu1108' /><p style="margin-left:0em;text-indent:2em">近天童街。</p>
</div>
<div class='div-other'><a id='mulu1109' />
<p class='h3'><span class='note-inline'>(惢泉)</span>聞性道詩</p>
<div class="lg regular" style="margin-left:0em;"><div class='lg-row'>泉聲不及雨　衣染萬山寒　古屋堆茶竈　農人聚午餐　雲排峯足斷　葉脫樹頭寬</div>
<div class='lg-row'>得句憂相失　呼朋舌上看</div>
</div></div></div>
<div class='div-other'><a id='mulu1110' />
<p class='h2'>清隱菴</p><p style="margin-left:0em;text-indent:2em">在裏青嶺下，明覺量建。國朝靈瑞重葺。</p>
</div>
<div class='div-other'><a id='mulu1111' />
<p class='h2'>指南菴</p><p style="margin-left:0em;text-indent:2em">鳴角㟺下。舊有菴，久廢。國朝真策重建。</p>
</div>
<div class='div-other'><a id='mulu1112' />
<p class='h2'>檀峯菴</p>
<div class='div-other'><a id='mulu1113' /><p style="margin-left:0em;text-indent:2em">在裏青嶺上。元時係左菴禪師退居，久廢。明大通擇重建。康熈二十年，心和又重建。太常林時對有記。</p>
</div>
<div class='div-other'><a id='mulu1114' />
<p class='h3'><span class='note-inline'>(明介)</span>元燈詩</p>
<div class="lg regular" style="margin-left:0em;"><div class='lg-row'>山徑饒秋色　重來興不違　杖扶雙屐雨　雲綻一身衣　只此真堪樂　何須苦憶歸</div>
<div class='lg-row'>明朝登絕巘　直到夕陽微</div>
</div></div>
<div class='div-other'><a id='mulu1115' />
<p class='h3'><span class='note-inline'>(竹窗)</span>德介詩</p>
<div class="lg regular" style="margin-left:0em;"><div class='lg-row'>問流從小徑　曳杖躡嶙峋　山色皆良友　溪聲作近鄰　到來忘是暑　住久不知春</div>
<div class='lg-row'>法侶兩三輩　相看一味真</div>
</div></div></div>
<div class='div-other'><a id='mulu1116' />
<p class='h2'>小白嶺菴</p>
<div class='div-other'><a id='mulu1117' /><p style="margin-left:0em;text-indent:2em">嶺上有茶亭，即宋時揖讓亭。</p>
</div>
<div class='div-other'><a id='mulu1118' />
<p class='h3'>牧雲門詩</p><p style="margin-left:0em;text-indent:0em;" class="lg-abnormal"><div class='lg-row'>兩師揖讓秖尋常　却見全身禮樂彰　好是節文曾不隱　至今登踏見康莊</div>
</p></div>
<div class='div-other'><a id='mulu1119' />
<p class='h3'><span class='note-inline'>(香眉)</span>張起宗詩</p>
<div class="lg regular" style="margin-left:0em;"><div class='lg-row'>名山久欲訪南能　遊借秋光得未曾　已辦芒鞋循細步　更憑竹轎快先登</div>
<div class='lg-row'>雲橫嶺脚偏遮路　風落松梢半挽藤　盼到清關還顧影　不須姓氏答山僧</div>
</div></div>
<div class='div-other'><a id='mulu1120' />
<p class='h3'>遠菴㒥詩</p><p style="margin-left:0em;text-indent:0em;" class="lg-abnormal"><div class='lg-row'>三代真風歸釋氏　每經此處每吟哦　亭荒雲冷人千載　一道謙光存薜蘿</div>
</p></div></div>
<div class='div-other'><a id='mulu1121' />
<p class='h2'>太平菴</p><p style="margin-left:0em;text-indent:2em">小白嶺下。外有茶亭。</p>
</div>
<div class='div-other'><a id='mulu1122' />
<p class='h2'>真際菴</p>
<div class='div-other'><a id='mulu1123' /><p style="margin-left:0em;text-indent:2em">元至正間，甬東張氏捨資，淨㫤建。明時圓賢重修。</p>
</div>
<div class='div-other'><a id='mulu1124' />
<p class='h3'>張鴻儒詩</p>
<div class="lg regular" style="margin-left:0em;"><div class='lg-row'>竹密不通路　蕭蕭落澗聲　石開雙戶迥　松展一人行　遇雨疑無趣　逢僧別有情</div>
<div class='lg-row'>相留一夕話　坐久喜天晴</div>
</div></div></div>
<div class='div-other'><a id='mulu1125' />
<p class='h2'>攔路菴</p>
<div class='div-other'><a id='mulu1126' /><p style="margin-left:0em;text-indent:2em">小白河濵。舊係天童庫屋，久廢。即其遺址建，中奉關夫子。</p>
</div>
<div class='div-other'><a id='mulu1127' />
<p class='h3'>密雲悟：題額偈</p><p style="margin-left:0em;text-indent:0em;" class="lg-abnormal"><div class='lg-row'>脚跟未動意先行　行色匆匆不暫停　攔斷路頭心不走　安然步步沒途程</div>
</p></div>
<div class='div-other'><a id='mulu1128' />
<p class='h3'>石奇雲和</p><p style="margin-left:0em;text-indent:0em;" class="lg-abnormal"><div class='lg-row'>狂心欲向外馳求　徧走千山遠不愁　攔却路頭無處去　草菴止宿便歸休</div>
</p></div>
<div class='div-other'><a id='mulu1129' />
<p class='h3'>牧雲門詩</p><p style="margin-left:0em;text-indent:0em;" class="lg-abnormal"><div class='lg-row'>老屋多年驀路橫　衲僧到此脚頭生　就中若具靈通眼　轉過青山掉臂行</div>
</p></div>
<div class='div-other'><a id='mulu1130' />
<p class='h3'>山幢懷和</p><p style="margin-left:0em;text-indent:0em;" class="lg-abnormal"><div class='lg-row'>一條活路坦然平　佛祖曾將向上名　十字菴前攔不住　孤峯頂上任施呈</div>
</p></div></div>
<div class='div-other'><a id='mulu1131' />
<p class='h2'>天童下院</p><p style="margin-left:0em;text-indent:2em">攔路菴左，崇禎年建。</p>
</div>
<div class='div-other'><a id='mulu1132' />
<p class='h2'>甬東下院</p><p style="margin-left:0em;text-indent:2em">弟子施通等捨基建，在東茂橋。</p>
</div>
<div class='div-other'><a id='mulu1133' />
<div class='div-other'><a id='mulu1134' />
<p class='h3'>金田莊</p><p style="margin-left:0em;text-indent:2em">古山門隔溪，計田一千三百畝。挹西澗之水以溉之。後莊廢，田亦不存。</p>
</div>
<div class='div-other'><a id='mulu1135' />
<p class='h3'>小白莊</p><p style="margin-left:0em;text-indent:2em">坐七都二啚。莊田俱廢。莊河外有碶閘存焉。</p>
</div>
<div class='div-other'><a id='mulu1136' />
<p class='h3'>鄮國莊</p><p style="margin-left:0em;text-indent:2em">在五都二啚。又名西湖莊，今廢，名為天童莊。</p>
</div>
<div class='div-other'><a id='mulu1137' />
<p class='h3'>三山莊</p><p style="margin-left:0em;text-indent:2em">係定海縣太丘鄉。計田四百餘畝，今廢。</p>
</div>
<div class='div-other'><a id='mulu1138' />
<p class='h3'>福林莊</p></div>
<div class='div-other'><a id='mulu1139' />
<p class='h3'>增益莊</p></div>
<div class='div-other'><a id='mulu1140' />
<p class='h3'>保成莊</p>
<div class='div-other'><a id='mulu1141' /><p style="margin-left:0em;text-indent:2em">又名㢀頭莊。</p>
<p style="margin-left:0em;text-indent:2em">三莊在昌國、定海二縣。宏智、慈航二禪師置共田二千餘畝，今廢。</p>
</div>
<div class='div-other'><a id='mulu1142' />
<p class='h4'>宏智覺<span class='note-inline'>(治塗田)</span>詩</p>
<div class="lg regular" style="margin-left:0em;"><div class='lg-row'>碁局未散芭蕉仙　樵夫柯爛海成田　長隄抗潮人得路　淡水沒脛牛加鞭</div>
<div class='lg-row'>天雲晚晴深似綺　禾稻日茂濃如烟　白米軟炊供眾飽　心空選佛石頭禪</div>
</div></div></div>
<div class='div-other'><a id='mulu1143' />
<p class='h3'>大冥莊</p><p style="margin-left:0em;text-indent:2em">在定海，海宴一都。計田六百餘畝，應菴禪師令宏監寺開。</p>
</div>
<div class='div-other'><a id='mulu1144' />
<p class='h3'>舟山天童莊</p><p style="margin-left:0em;text-indent:2em">舟山舊係昌國縣，今改定海。莊、田俱廢。</p>
</div>
<div class='div-other'><a id='mulu1145' />
<p class='h3'>金地莊</p><p style="margin-left:0em;text-indent:2em">在餘姚縣。田地共一千七百畝，今廢。</p>
</div>
<div class='div-other'><a id='mulu1146' />
<p class='h3'>盤山莊</p><p style="margin-left:0em;text-indent:2em">寺前盤山頂上。計田二百畝，今廢。</p>
</div>
<div class='div-other'><a id='mulu1147' />
<p class='h3'>牧峰莊　鼈山莊</p>
<div class='div-other'><a id='mulu1148' /><p style="margin-left:0em;text-indent:2em">二莊在台州寧海縣。計田一千七百餘畝。又山塘地如田數，元明禪師置，為萬佛閣香燈之費。今廢。</p>
</div>
<div class='div-other'><a id='mulu1149' />
<p class='h4'>佛真文懿大師．前天台山國清景德禪寺住持．沙門曇噩撰：萬佛塗田記</p><p style="margin-left:0em;text-indent:2em">水，元氣之變也；元氣蓋造化之本，所以運行四時而生育萬彚者也。其氤氳磅礴、坱比亭毒之盛，則海與俱。故海之大，涵天浮地，淹滔<span class='corr'>日</span>月，澇不加深，旱不加淺，而波瀾濤浪之簸掀，潮汐之往來，苟非其物之剛礦、堅緻、勇悍者，當之莫不摧廢、漂蕩、惴慄而無以自持。是以世之有治于海者，必願力所驅馳、事機所輻輳而後可。善覺普光禪師，以抱道之姿、拔俗之韻為祖統，向緣出世台之瑞嵓，其舉措之當，已振聲叢社。及開化四明，尤營護教門以隆佛法。未幾而適奉朝命，董眾天童。獨念以為：「寺實五山之一，天下衲子之淵藪也；而產入素薄，柰何？南宋時，尚賴宏智、慈航二尊宿，能復舊志于艱難離亂之秋，作福林、保成、增益三莊于昌國定海，而常住粗給。兹吾輩顧怠惰自逸，昧願力、失事機、玩視先德，寧無愧于心乎？」尋得斥鹵地于台之寧海牧峯、鼈山二島嶼下。遂率耆舊永全等，倒囊橐、傾篋笥，躬操畚鍤，集工傭築鑿以晞塗潦，而成原隰之田一十七頃有奇。起役于至正廿年春，畢役于廿六年冬。用鏹五百萬緡，用米無算。於戲！禪師之于天童，其功業可謂至矣！朝元閣擅九壟，範銅佛萬尊其上。爐熏燈明達旦夜，穹碑巨筆照映林壑。其規模之鴻偉，其制度之密嚴，惟閣與莊則然。名莊以「萬佛」者，蓋見其志之在閣也。夫是皆驅馳之力、輻輳之機已。且禪師非有宿昔之修，詎克臻爾！按郡乘，天童山東南，去郡治六十里，晉永康初，僧義興始菴其中。日有童子給薪水，忽辭去，曰：「吾天之太白星也，上帝以師篤于道行，遣吾下侍。」或問予曰：「道行、功業異乎？」予曰：「奚為其異也？夫道行、功業，體用般若耳。」問者頷之。禪師名原良，字元明。族周氏，寧海人。</p>
</div></div>
<div class='div-other'><a id='mulu1150' />
<p class='h3'>甬東戒願庫</p><p style="margin-left:0em;text-indent:2em">在戒願橋邊，今廢。</p>
</div>
<div class='div-other'><a id='mulu1151' />
<p class='h3'>五鄉庫</p><p style="margin-left:0em;text-indent:2em">五鄉碶邊，今廢。</p>
</div>
<div class='div-other'><a id='mulu1152' />
<p class='h3'>攔路庫</p><p style="margin-left:0em;text-indent:2em">小白河頭遺址，今改菴。</p>
</div></div>
<div class='div-other'><a id='mulu1153' />
<div class='div-other'><a id='mulu1154' /><p style="margin-left:0em;text-indent:2em">昔寺有三十六莊，計田一萬三千畝，今廢。宋《寶慶志》載：常住田三千二百八十四畝，山一萬八千九百五十畝。</p>
</div>
<div class='div-other'><a id='mulu1155' /><p style="margin-left:0em;text-indent:2em">粵稽古天童，禪席最盛，香積亦最饒。近百年來，僧徒寥落。辛未，密雲老和尚應四眾之請入山，龍象景從。囷無夙儲，鉢欲生塵，當事者苦之，更憂催科之擾。詢其實則相傳寺田以萬計，山二千六十畝。洪武間，應役鹽丁六十三名，餘丁一十九名。浸尋至今，田已斥賣殆盡，山僅存十二耳。嗟乎！產歸俗戶，役占僧籍，僧何以支？余參禮和尚，二三耆宿稱述咨嗟，思免厥患莫得其籌；和尚亦衋焉傷之。先是，友人張客卿輩備悉其故，以為察消息而均利病，可脫僧于厄，不能不致望于護法王臣矣！</p>
<p style="margin-left:2em">崇禎癸酉春王正月，會稽陳樹勣謹識</p>

<ul class="">
<li>今管山塲，自密雲老人來主法席，舊住正鑑、圓智、智廣、真修、明貫等，將山塲推歸常住，自清關橋起，圍環至玲瓏嵓，共山七百三十畝。</li>

<li>清關橋外，贖山三畝。</li>

<li>新菴後，贖山四十六畝并基地。</li>

<li>玲瓏嵓右側，贖山三畝。</li>

<li>窑房基後，三畝。</li>

<li>責罰塘岸，贖一十二畝。</li>

<li>幻智菴，贖山并基地若干畝。</li>

<li>小白下院，基地六畝八分，又柴山七畝三分，坐落蔡家後嶴。</li>

<li>南山塔院，置山田若干畝，東谷菴內并各處後置及捨業，收在萬年簿中，不詳載。</li>

<li>國朝順治丁亥，費隱容禪師恢復東谷，清理南山歸還侵田三百餘畝。</li>
</ul></div>
<div class='div-xu'><a id='mulu1156' />
<p class='h3'><span class='note-inline'>(郡伯)</span>韋克振：天童砧基冊序</p><p style="margin-left:0em;text-indent:2em">古稱修沙門行者，頭目、肢體，一一可捨，誠以四大假合，如浮光幻影，無可繫念故耳。乃于常住之物，則必珍重之、愛惜之，時加簡勘者，何也？蓋此常住之物，皆先世德澤之遺，而諸檀施脂膏血汗之所聚也。針草不得擅取，磚瓦豈容誤移？故必護常住之物如頭目、肢體者，而後能捨頭目、肢體入常住，斯其人固未易數數然矣。天童道塲為諸山冠，自密雲老人遷謝後，旋值改玉，干戈擾擾。徧浙東西，惟此一袈裟地，如青蓮座之在驚濤烈燄中，如如不動。噫！此非老和尚常寂光中定力所持不及此。予承夙願，來守兹土，即請師之上座——費隱和尚繼主之，而天童之門庭復振矣。和尚于常住事，規圓矩方，動秉先程，不敢少有隕越。即常住之物，體毋論洪纖，數毋論繁約，質毋論堅脆，品毋論崇卑，凡其所有，咸以登之簿籍，令一展閱間，歷歷在目，總無覆藏，而天童家貲盡在于此矣。雖然，未盡也，更有一物在。從太白山中，搥鼓搭衣、親相授受者，尚未列冊于上。願和尚和盤托出，并歸常住。則際三界、塞虛空，莫非天童家貲！豈搦管濡毫所能勝紀者哉？</p>
</div>
<div class='div-other'><a id='mulu1157' />
<p class='h3'><span class='note-inline'>(觀察)</span>王爾祿：不役碑記</p><p style="margin-left:0em;text-indent:2em">世固有所損于己，遂有益于人者；亦有無所損于己，但能無所損于人，人遂受益不忘者。兩者情不同，使人受益則一。夫一事益一人，猶將為之，况數百千人乎？一事益一日之一人，猶將為之，况數百千年之前、數百千年之後，其為人也多矣！明州太白山天童寺，自晉永康年義師肇菴東谷，太白星奉上帝命，化童子而給薪水焉，迄今法筵清眾何可勝紀！而永康至順治辛卯，則一千三百五十二年矣，所為益一人者，蓋自太白童子始。其間寵錫荒鞠，日居月諸，詳未能聞，大概存于寺志。今則密雲先和尚，凡六坐道塲，而天童之慈雲蔭覆為更盛。而密公口生法化之子，表表兩浙間，是密師猶在，臨濟、曹溪猶在，達磨、迦葉亦無不在。所謂益一人而數百千年之前無弗益者，其在斯乎！今林野禪師，密師口生法化之子也，以正法眼，開耀昏衢，清範亭亭，又何其温然而澤耶！師特地乾坤，非思所測，將以虛空同漚發，蕪畦數尺直作茸茸羃羃觀。雖然，如沙米齊祛，難乎其為下矣。柰之何，昔日之莊以三十六計，田之畝以一萬三千計，既成紙上陳言，而僅存之田五百餘畝，又有紛紛取與，類乎損人而自益者。非我同人慨焉捐俸，贖付緇流，數年之內，且盡與人世之歌臺舞榭，同一雨歇烟沉，而數百千年之後，其為歎惜于今日何如耶？有田則有戶，田之正稅宜然；而丁額差徭或葛藤不了，勢將如聖達之言于徐僕射者，可慨也已！今寺之法產已復，其五百畝之僅存矣，差徭亦概免矣。家風峻闢，埽除狐兎；日上月下，山深水寒。使銅棺山頂與臘月星前，面目俱新。而後之視今，亦猶今之視昔者，棒頭之辣，能不久彌芳、遠彌光哉？種田博飯，良非一日。是在後之官斯土者，知無損于己、有益于人者，于僧之差徭已然；鄉之賢士大夫知無損于己、但能無損于人，人已受益不忘者，于僧之法產已然。敷揚花葉，推布霖濡，復何涯量？善乎陳仲醇之言曰：「佛教得力處，正朝廷省力處。」抑又深遠矣！且今之無損于人而有損于己，遂大有益于人者，又可紀也。嗚呼！蒼紋古碣，幾見靈光；一念紛飛，覿面千里。月巢雪屋，亦且難言；百尺竿頭，誰為進步？人又當何損耶？當何益耶？都監靜公，予心朋也；棄舉子業，為臨濟裔，欲將一片石，使後世覓靈光也。予故徵其實而記之。</p>
</div>
<div class='div-xu'><a id='mulu1158' />
<p class='h3'><span class='note-inline'>(郡伯)</span>楊之枘：自運免徭序</p><p style="margin-left:0em;text-indent:2em">震旦梵剎多如許已，名山勝水之間，晨鐘夕磬之下，閉關焚修，無憂懼恐怖之患，視之如活如來不可及，而亦知其低眉疾首者有賦役一事乎？方今脊脊多事之日，催科備難，長吏考成，視此殿最，不得不責之吏胥。吏胥之炰烋，真令民不堪命。至其視緇流也，甚于追呼恒人。且有租賦，即有徭役；圓頂方袍，幾同椓黥城旦，寧忍言哉？明州天童山，為東南第一形勝。創自晉永康，迄今一千三百餘年矣。神奇靈異之事，不可勝紀。其間廢而興，興而廢，强半以征徭之故。崇禎間，密雲大師，有道高僧也，殫厥心力，鳩工斂資，以致古剎莊嚴、僧徒煩盛。嗣是而木陳、費隱、林野諸老人，纘成護持，遂為叢林巨觀。而法產中落者不可復。佛光廣大，默相兹山，一時檀越各起善願，如海憲王公洎諸鎮，及余同寅明府，并鄉縉紳先生，無不裒金<span class='corr'>券</span>地，而產之中落者以復。雖然，復一產則增一憂，里役煩興，差徭絡繹，此又諸檀越之素心隱而無計解免者也。無已，其惟自運與免徭乎！會山中僧以其言上當事，當事者可之，而諸檀越皆大歡喜。因著為令則，勒之貞珉。其為香燈之計者悉矣。夫自運則追呼之擾安，免徭則埒瘏之苦息。今而後，名山勝水之間，晨鐘夕磬之下，閉關焚修，無憂懼恐怖之患者，伊誰之力？其功鴻矣！豈非佛家之龍象、釋氏之金湯也哉！夫海憲公現宰官身而說法，而為兹山建百千萬年無窮極之利；諸檀越咸以慧業文人發慈悲大願，此其心寧望報？然而佛教所重惟是因果，其報必食。昌而熾，昌而大，壽而臧，無有害，奚俟問哉？顧安得盡震旦之梵宇而皆如天童？盡一世之宰官而皆如此中之檀越乎？此又余之所內熱而不可必得者也。因佐其事而序之如此。</p>
<p style="margin-left:0em;text-indent:2em">康熈間，山曉晳禪師增置田三百餘畝，重立自運。</p>
</div>
<div class='div-other'><a id='mulu1159' />
<p class='h3'><span class='note-inline'>(觀察)</span>許弘勳：免徭記</p><p style="margin-left:0em;text-indent:2em">江南梵剎世雄，明州天童為天下名山第二。自密雲祖師季，興建大法幢，吹大法螺，海內震動，遂推為諸方第一。我世祖章皇帝，萬幾之暇，時留心釋乘。其追企天童道風為益甚，遂使密祖生前文字，盡入千貝之函；身後光輝，重登七寶之座，此誠釋林之盛極。及密祖大弟子——繼席天童弘覺禪師，弘覺大弟子——繼席天童山曉禪師，並蒙先皇帝欵接。至尊下榻，萬乘開堂，自有方外以來，仰承宸眷，未有若天童三世之至渥者也。然天童在密祖以前，莫盛于宋宏智禪師。其大治紺宇，閎敞神麗甲于叢林。又以學徒鱗萃、食指萬餘，因益經營阡陌。其田一萬三千畝，跨三都五縣，有莊三十六。所謂「學人入僧堂，宜使衣帳器物事事精好」；何况香積一盂，可不常滿？當時有田之利而絕無官帖及門之擾。故謂「諸人但須開鉢而飯，洗足而坐，得以專心辦道」，斯其盛也。若密祖後興，其創備規制不減昔年，而經營未及，寺產僅遺田五百餘畝。國初，觀察王公爾祿、郡太守楊君之枘，常為本寺別立自運戶，免其差徭，勒諸碑石。前任藩司張公縉彥、袁公一相，亦相繼結帖與示。及今山曉禪師來繼祖席，香阜益隆，置齋田近八百餘畝。于是提督塞公白理，行縣令朱君士傑，得循例免徭。後數年，余建節此方，常過宿太白山房，與山公披襟解帶，數日而去。遂属鄞令再循前例，免其差徭。適余過西陵督學程公汝樸，署中語及為天童免徭事，程公復議：「此但公一時善果，今編造在邇，不若與郡守令定議，預為文鐫石，垂天童百世之利，庶不負公盛舉。」時合肥龔君士稹在座，深贊服此言。龔君者，故宗伯端毅公令嗣，與山公篤兩世之交者也。因憶余昔為部曹，兩事端毅公，公常從容言及「天童梵剎之盛，山公一時淵匠，吾輩宜善為護持」。曏識于心，適符所諾。及歸署，因與郡太守李君廷機、郡丞佟君世錫、別駕段君振蛟、鄞令高君躋，共相規畫，并質諸郡中諸薦紳、耆碩，照前勒石舊例，以本寺田別立自運一戶，只供正賦，悉免差徭。他日編造寺僧，得執碑文為證。此誠垂天童百世之利者也。但寺田不及千畝，田少、差徭亦少，其事尚輕。余輩方為山公謀共募買田之貲，得復智公故產四分之一，即可接山廚、竟歲糧。山公宿為道俗所歸，人發敬田，鉢華自滿，此亦非難事。使異日天童自運戶有田數千畝，方足償吾輩今日始願。且區區為此，亦上推世祖章皇帝敬禮三世之盛也。諸君俱曰「甚善」，請以余文鐫之石。</p>
</div></div></div>
</div><!-- end of div[@id='body'] -->
</body></html>