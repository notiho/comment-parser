<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天童寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1160' />
<p class='juan'>天童寺志卷之十</p>
<div class='div-other'><a id='mulu1161' />
<p class='h1'>附餘考</p>
<div class='div-other'><a id='mulu1162' />
<p class='h2'>漏沙鍋</p><p style="margin-left:0em;text-indent:2em">鍋底有小穴，人傳漏沙不漏米，為寒山、拾得靈迹，自天台國清來。萬曆十五年為洪水壞，舊鐵尚存。</p>
</div>
<div class='div-other'><a id='mulu1163' />
<p class='h2'>鬼谷子祠</p><p style="margin-left:0em;text-indent:2em">太白山之北。其祠倚山臨水，幽深閴寂，人跡罕到，真游仙所宅也。夏侯曾先《地志》云：「鬼谷子廟，三面連山，前有清溪之水，泉源不絕。山崖重疊，雲霧蔽虧。晉郭璞曾到，有〈游仙詩〉曰：『清溪千餘仞，中有一道士。雲生梁楝間，風吹窗牖裏。借問此阿誰？云是鬼谷子。』」</p>
</div>
<div class='div-other'><a id='mulu1164' />
<p class='h2'>石棊枰</p><p style="margin-left:0em;text-indent:2em">白石山，玲瓏峭拔，上有神仙石棊枰，一名「火石海舶」，見者以為光怪。又數里，即筲箕山（小白嶺）也，宋朝請大夫盧元因耽太白之勝，結廬居焉。又五里，至太白山頂，有龍池，雲霧蓊勃，生于水面；麗日晴霄，澄澈如鏡；或風振林木，落葉無墮池中者。其山最高，昔有僧守靜結菴，曰太白。近有響石，扣之有聲。宋人詩云：</p>
<p style="margin-left:0em;text-indent:0em;" class="lg-abnormal"><div class='lg-row'>何年卓錫此徘徊　天上真官為我來　芝圃鶴歸香火冷　石棊空鎖舊花臺</div>
</p></div>
<div class='div-other'><a id='mulu1165' />
<p class='h2'>太白廟</p><p style="margin-left:0em;text-indent:2em">九隴山麓，清水潭上，祀唐杜雍。雍字世傑，避裘甫之亂，負母隱此，躬耕以養。徵之不起，人感其孝，歿而祀焉。三塘內有十娘廟，相傳是眷屬云。</p>
</div>
<div class='div-other'><a id='mulu1166' />
<p class='h2'>錢丞相</p><p style="margin-left:0em;text-indent:2em">宋嘉定四年又二月，丞相錢象祖卒于天台里第。象祖來問道于無用禪師，有省，曾遺以衲衣。自左相辭歸，益修淨業。示微疾，有問起居者，答曰：「不貪生，不怖死，不生天，不生人，當生淨土耳。」言訖，趺坐而化。</p>
</div>
<div class='div-other'><a id='mulu1167' />
<p class='h2'>李侍郎</p><p style="margin-left:0em;text-indent:2em">宋李浩，幼閱《楞嚴》，如遊舊國，志而不忘。後造應菴禪師室中，菴揕其胸，曰：「侍郎死後向甚麼處去？」浩駭然汗下，菴喝出。浩退參旬日，竟躋堂奧，以偈寄同參，曰：</p>
<p style="margin-left:0em;text-indent:0em;" class="lg-abnormal"><div class='lg-row'>門有孫臏舖　家存甘贄妻　夜眠還早起　誰悟復誰非</div>
</p><p style="margin-left:0em;text-indent:2em">菴稱善。又有鬻胭脂者，久參應祖，頗自負。浩贈以偈曰：</p>

<div class="lg regular" style="margin-left:0em;"><div class='lg-row'>不塗紅粉自風流　往往禪徒到此休</div>
<div class='lg-row'>透過古今圈䙡後　却來這裏喫拳頭</div>
</div></div>
<div class='div-other'><a id='mulu1168' />
<p class='h2'>張侍郎約齋居士鎡</p><p style="margin-left:0em;text-indent:2em">侍郎參密菴禪師，聞鐘聲得悟。有偈云：</p>
<p style="margin-left:0em;text-indent:0em;" class="lg-abnormal"><div class='lg-row'>鐘一撞　耳根塞　赤肉團邊去做賊　有人問我解何宗　舜若多神面門黑</div>
</p><p style="margin-left:0em;text-indent:2em">東州永舉此偈，頌云：</p>
<p style="margin-left:0em;text-indent:0em;" class="lg-abnormal"><div class='lg-row'>一棒鐘聲到耳根　三千剎海一時昏　賊從赤肉團邊去　明日依然不離門</div>
</p></div>
<div class='div-other'><a id='mulu1169' />
<p class='h2'>續文獻通考</p><p style="margin-left:0em;text-indent:2em">天童應菴曇華禪師，蘄州江氏子，世稱大慧。與師居處，為二甘露門。</p>
<p style="margin-left:0em;text-indent:2em">天童宏智覺禪師，隰州李氏子。母夢五臺僧解環，環其右臂而孕。及生，右臂有肉起如環狀。建炎間主寺事。金人犯明，諸寺皆燬，獨覺危坐不去。掠騎至塔嶺乃還。有蜀僧能以乾汞為銀者，覺以汞納口，良久出之，皆銀也。蜀僧愧謝而去。臨寂書偈，擲筆而逝。龕留七日，顏貌如生。奉全身，塔于東谷。諡宏智，塔名妙光。</p>
</div>
<div class='div-other'><a id='mulu1170' />
<p class='h2'>杜墓</p><p style="margin-left:0em;text-indent:2em">高宗南度，杜愷護駕，至四明，力戰戎醜，百姓德焉。嗣病，作舍于花果園。園有二獸，牡曰鑫，牝曰轟。身高四尺，人目、羊頭、獅形、廌足、獨角、長須。善識奸佞。不食葷腥烟火，惟餐松、柏、槐、榆，乃安南國來者。愷養病園中，與之遊。愷病卒，葬于太白山，二獸亦死。淳祐間，明州病疫，愷擁獸示靈。疫家有禱輒應，民益德之，建祠于月湖。</p>
</div>
<div class='div-other'><a id='mulu1171' />
<p class='h2'>錢松窗</p><p style="margin-left:0em;text-indent:2em">元虞集序《元叟端語錄》，有云：「昔真淨語，穎濵蘇公序之；應菴語，松窗錢公序之。」按蘇序見集中；今《應菴禪師語錄》止存嚴教授一序，而錢序竟不傳，可惜也。</p>
</div>
<div class='div-other'><a id='mulu1172' />
<p class='h2'>元移<span class='corr'>剌</span>楚材晉卿</p><p style="margin-left:0em;text-indent:2em">晉初參聖安澄，屢以古尊宿語錄中所得者叩澄，間有許可者。及晉卿罷官，功名之心既淡，求道愈篤。再訪澄，而多翻案，不然所見。晉惑甚，且從容謂曰：「昔公位居顯要，又儒者多不諦信佛書，惟搜摘語錄以資談柄，故余不敢苦加鉗鎚耳。今揣君之心，果為本分事以問余，余豈得猶襲前愆、不為苦口乎？余老矣，素不通儒，不能教君。有萬松老人者，儒釋兼優，精通宗旨，君宜見之。」于是晉謁松，杜絕人迹，屏斥家務，廢寢忘餐者三年，松始印可，以湛然居士從源目之。自後晉卿扈從元帝至西域，因貽書松，請評唱天童頌古百篇，開發後學。間關七年始成。松名行秀，雪巖法瑞，嗣法曹洞宗。</p>
</div>
<div class='div-other'><a id='mulu1173' />
<p class='h2'>應菴華禪師：答翔鳳山顯忠資福詮長老書</p><p style="margin-left:0em;text-indent:2em">老僧自幼出家，正因也；方袍圓頂，正因也；念生死未明，撥草瞻風，親近真善知識，正因也。至于出世領眾，今三十餘年，未嘗毫髮厚己也；方丈之務，未嘗少怠也；晝夜精歎，未嘗敢懈也；念眾之心，未嘗斯須忘也；護惜常住之念，未嘗敢私也；行解雖未及古人，隨自力量行之，亦不負愧也；痛心佛祖慧命懸危，甚于割身肉也；念報佛祖深恩，寢食不遑安處也；念方來為道衲子，心地未明，不啻倒懸也；雖未能盡古人之萬一，然此心不欺也。長老隨侍吾三四載，凜然卓卓可喜。去年夏末命悅眾，是吾知長老也。吾謝鍾山，寓宣城昭亭；未幾，赴姑蘇光孝。方兩月，長老受鳳山之請，道由姑蘇，首來相見，道義不忘如此也。別後杳不聞耗，正思念間，懷淨上人來，承書并信物，方知入院之初，開堂為吾燒香，乃知不負之心昭廓也。今既為人天眼目，與前來事體不同也。果能如吾自幼出家為僧，行脚親近真善知識，以至出世住持其正因行藏，如此行之，則吾不妄付授也，又何患宗門寂寥哉？至祝！</p>
</div>
<div class='div-other'><a id='mulu1174' />
<p class='h2'>了菴欲禪師：癡絕和尚書「應菴祖師法語」跋</p><p style="margin-left:0em;text-indent:2em">此吾應菴老祖示作禪者之語也。癡翁因偉上人之請而書之，偉亦佳衲子歟！流落叢林僅二百年，雖紙黑微蠧，精彩猶新。四明臨藏主能寶之，而求余題。二宗師、三學者，出處有後先，而所存一也。以古視今，益重余之感慨。</p>
</div>
<div class='div-other'><a id='mulu1175' />
<p class='h2'>又：追和滅翁祖梅屋偈</p><p style="margin-left:0em;text-indent:0em;" class="lg-abnormal"><div class='lg-row'>太白山頭第一層　一枝春信巳無聞　何年飄落人間世　散作人間六月春</div>
</p></div>
<div class='div-other'><a id='mulu1176' />
<p class='h2'>雲外岫禪師：《禪宗頌古聯珠通集》後跋</p><p style="margin-left:0em;text-indent:2em">《聯珠頌古通集》變本加麗，勾章棘句，愈山而愈多，如蜂房釀百花之蜜，蟻絲穿九曲之珠。食其蜜者念其蜂，好其珠者慕其蟻。余作是說，有客進曰：「忽遇不食蜜、不好珠、不嗜語言文字者，此集又將奚為？」余曰：「病其病者不能自病。」客慚而退，于是乎止。</p>
<p style="margin-left:2em">至治春，天童雲外岫題</p>
</div>
<div class='div-other'><a id='mulu1177' />
<p class='h2'>東雲佛海禪師：《千巖和上語》後跋</p><p style="margin-left:0em;text-indent:2em">言乃載道之器。道本無言，因言顯道。雖欲忘言，其可乎？千嵓和尚以身為舌，塵說、剎說、熾然說，吾未見其有言也。此話大行，何待三十年後？</p>
<p style="margin-left:2em">至正七禩丁亥季春，前住天童佛海老人書，時年八十</p>
</div>
<div class='div-other'><a id='mulu1178' />
<p class='h2'>密雲悟禪師：〈天童中峰菴、佛果應菴兩祖語偈碑〉跋</p><p style="margin-left:0em;text-indent:2em">不肖于崇禎辛未年領天童事，侍者通布，于中峯菴基榛莽中得一殘碑，洗出、搨之，乃不肖上二十代祖佛果圓悟勤禪師示十九代祖虎丘隆禪師法語，及十八代祖廡菴華禪師送十七代祖密菴傑禪師偈。眾皆謂，自宋歷元至今以六百年，以為奇特至寶，乞不肖跋。不肖曰：「此皆《傳燈錄》備載之，烏足異哉？第其異者，異于今時主教外別行、單傳直指者，反毀機關，要立理致、滯名相，以古人門庭建立為實法，乃至種種穿鑿、恣情識摶量為高見。想必當時也有恁麼人，故有如是叮囑耳。是知此語、此偈誠萬世之模範。所以虎丘祖復以遺應菴祖，應菴祖復以遺密菴祖，而密菴祖復以勒碑。當可見以為至寶，後人身體力行為法式可也。」</p>
<p style="margin-left:2em">遠孫密雲圓悟謹跋</p>
</div>
<div class='div-other'><a id='mulu1179' />
<p class='h2'>附：佛果勤禪師示隆知藏法語碑</p><p style="margin-left:0em;text-indent:2em">五祖老師平生孤峻，少許可，乾嚗嚗地壁立，只靠此一著。常自云：「如倚一座須彌山，豈可落虛弄滑頭謾人，把個沒滋味鐵酸餡，劈頭拈示學者令咬嚼？須待渠桶底子脫，喪却如許惡知惡見，胸次不挂絲毫，透得淨盡，方可下手鍛鍊，方禁得拳踢。然後示以金剛王寶劍，度其果能踐履負荷，淨然無一事，山是山，水是水，更應轉向那邊千聖羅籠不住處，便契乃祖以來所證傳持正法眼藏。及至應用為物，仍當驅耕夫牛、奪飢人食，證驗得十成無滲漏，即是本色道流也。」</p>
<p style="margin-left:0em;text-indent:2em">摩竭陁國親行此令，少林面壁全提正宗。而時流錯認，遂尚泯默，以為無縫罅、無摸索，壁立萬仞，殊不知本分事，恣情識摶量便為高見，此大病也。從上來事，本不如是。巖頭云：「只露目前些子箇，如擊石火、閃電光，若搆不得，不用疑著，此是向上人行履處。除非知有，莫能知之。」趙州喫茶去、秘魔巖擎义、雪峯輥毬、禾山打鼓、俱胝豎指、歸宗拽石、玄沙未徹、德山棒、臨濟喝，並是透頂透底，直截剪斷葛藤，大機大用，千差萬別會歸一源，可以與人解粘去縛。若隨語作解，即須與本分草料。譬如十斛驢乳，只以一滴獅子乳滴，悉皆迸散。要脚下傳持，相繼綿遠，直須不狥人情，勿使容易，乃端的也。</p>
<p style="margin-left:0em;text-indent:2em">末後一句始到牢關，誠哉是言！透徹生死，提持正念，全是此箇時節。惟踏著上頭關棙子底，便諳悉也。</p>
<p style="margin-left:0em;text-indent:2em">隆公知藏，湖湘投機，還往北山十餘年，真探賾精通本色衲子，遂舉分席訓徒<span class='corr'>已</span>三載。予被睿旨，移都下天寧，欲得法語以表道契，因為出此數段。</p>
<p style="margin-left:2em">宣和六年十二月中澣，佛果老僧克勤</p>
</div>
<div class='div-other'><a id='mulu1180' />
<p class='h2'>又：應菴禪師〈送傑侍者偈〉</p><p style="margin-left:0em;text-indent:2em">入傳內，不載。</p>
</div>
<div class='div-other'><a id='mulu1181' />
<p class='h2'>牧雲門禪師：〈天童、雲門、永覺、佛日四尊宿墨蹟〉跋</p><p style="margin-left:0em;text-indent:2em">世間事，無見便不經心；欲見而不得，便為希有。即如天童先師手墨，昔日在左右，要亦有之；以不經心，故竟無存者，于今為歎。雲門老人，天趣灑落，言句、書法如之，生平亦未曾收拾。然至精藍斗室中，每每見之，皆韻語也。先師獨不喜作韻語，所有筆墨皆法言。後之學者苟不忘其法，雖不見猶見也。雲門老人多韻語，得處處見之，亦差勝藏之篋笥也。永覺老淨業，阿序未見其稿；然慮近日宗師呵叱，何畏人如此？其亦見今時擔板漢多耶？佛日尺牘，信口道去，如風吹水，殊自波瀾。此亦近來宗師信粗浮、習工致者所不及。嗚呼！哲人往矣，寥寥遺墨，余唯囑梅溪其善藏之。</p>
</div>
<div class='div-other'><a id='mulu1182' />
<p class='h2'>二十里松</p><p style="margin-left:0em;text-indent:2em">始于唐乾元間，清閒禪師同禪僧曇德植，後子凝禪師補之，有〈補松記〉殘碣尚存。宋時有培植山林之詔，相傳松戕于嘉靖間。山翁老人繼席時，乙酉春命請大眾，從山門栽至鎖翠亭。師上堂有偈云：</p>

<div class="lg regular" style="margin-left:0em;"><div class='lg-row'>怪來禪社日凋傷　四望喬林卒就荒　幹折薪樵知法弱　根摧匠石任魔强　露棲鳥語無高寄　雲宿鶴鳴失故翔</div>
<div class='lg-row'>欲起山門千載色　請栽大樹作陰凉</div>
</div><p style="margin-left:0em;text-indent:2em">康熈初，遠菴禪師又補至古山門。</p>
</div>
<div class='div-other'><a id='mulu1183' />
<p class='h2'>天童新伽藍周公傳</p><p style="margin-left:0em;text-indent:2em">雪槱樸禪師為傳曰：公諱城，字克界，越之餘姚馬渚人。父名彩，母魏氏，族属繁盛，世敦詩禮。公生而穎異，博學，負奇才，恒不可一世。嘗設斆于蕭山，因游錢塘，謁宋相某公祠，題詩誚之。神即降乩答和，有「君來共此顯真身」之句。公覽畢，有驚，自知非久人世。尋歸，卒于家。自後屢示神迹。族人某者相繼建祠立像，崇祀于鄉。歲時伏臘，走四方男女如市，叩問、祈祝，殆無虛日。凡生死、禍福、吉凶，皆一一懸斷，不少差忒。至若雨暘、旱澇，有禱必應；疾疫、災祟，有請必除。一以濟民利物為心，絕無矜施責報之意。戍海之役，師行無律，所經肆掠。邑里間有假途陰覬者，公立興風霾，迷其去向。沙石交擊，虎豹搏噬，或其馬，或創其人，莫不辟易投戈、悔罪駭竄。以故四鄉元元生全安聚，戴公之德，頌公之功，咸怙之如慈父。忽一日，附童告眾曰：「吾曩昔修行，累世為僧，因誤信邪師，墮落修羅道中，縹緲游魂，苦無出期。蒙關聖帝君錄我微勞，特引陛覲天帝，恩擢天童伽藍之職。自此依佛聞法，消除業障，吾願足矣。汝等各須自相勸勉，正念持齋，用修人天福果。至于此後，凡有陳供，永用蔬素。有以葷血作穢者，必罰無赦。」于是鄉人相傳，一遵明誡。而慶賽歌舞，一切無益糜費，亦敕漸次約束云。公以成化十五年五月十三日生，卒于弘治十年八月廿二日，享年三十有二。初，里人皆稱為老相公，繼因附童口報云：「冥府以公功績懋著，晉封郡藩王，紏察人間善惡等事。」由是廟貌陳設，益尊禮有加。每秋成出游，儀衞、旂仗一如王者。遠近父老子弟，不期而會者，肩摩踵接，擁道趨蹌，幾傾山岳。猗與盛哉！大抵公捨不世磊落之資，生前拂抑多，于為神後發之。尤多才藝、嫺文辭，嘗附乩與世儒賡和，動輒累萬言。雨寫雲興，幾于無礙辯才，然此猶緒餘也。至如聰明正直、諳大體、捍災禦患、為生造福，赫赫厥聲，濯濯厥靈，絕非依草附木、倒置禍福、博酒食者比。所以能上膺帝眷，擢登聖位。吾固知公自此遠矣，寧僅脫修羅道而已哉？嗚呼！推此志也，使之為民牧，即龔渤海、寇穎川之流亞。國受其福，民飲其澤，固當勒銘鐘鼎、垂譽青史、食報無窮爾。乃公生無民社之寄，獨以昭昭靈爽，陰翊王化所未逮。復不以爼豆郡國、血食千秋為快；顧以職護梵剎為榮，諄諄然與人為善。此皆夙緣有據，終不以暫時迷誤、埋沒此一點種性。吾故樂取公之迹而論次之，又不僅為天下之為神者勸而已！</p>
</div>
<div class='div-other'><a id='mulu1184' />
<p class='h2'>黃海岸</p><p style="margin-left:0em;text-indent:2em">弘覺國師《見聞錄》云：海岸端伯黃公，為明州司理時，請先師住育王、天童，殷勤問道。後以虎林司理赴召入京，時公已望先師不肯可，而先師于壽昌、博山間置微喙，愈嫌隙。属舟中無事，簡先師語錄，雌黃且塗抹焉。忽聞空中有厲聲譴告者，曰：「天童悟和尚，肉身大士也！汝何為者而慢易其語言？罪將及汝矣。」公由是驚悸失心，徑返匡廬鬀髮。舟過維揚，親為余言如此。吁！君子有三畏，畏天命，畏大人，畏聖人之言。公非不知畏也，特掩于一時生滅心耳。後弘光朝復返初服，起為儀曹郎。清師入石頭，不屈而死。</p>
</div>
<div class='div-other'><a id='mulu1185' />
<p class='h2'>黃介子</p><p style="margin-left:0em;text-indent:2em">又《百城集．輓詩》序云：江陰黃介子，諱毓祺，久參先師于禪學，洞有所窺。申酉之變，兩都失守，帝、后賓在遐天。麥秀黍離，子實傷之，因陰圖恢復之。舉事敗，見執。證獄石頭城時，匍伏栫棘，尤為要門。禪者持余肖像題之，凡一百二十言。越三日，將決矣，作絕命之章，曰：</p>
<p style="margin-left:0em;text-indent:0em;" class="lg-abnormal"><div class='lg-row'>劍樹刀山掉臂過　長伸兩脚自為摩</div>
<div class='lg-row'>三千善逝原非佛　百萬波旬豈是魔　潦倒不妨天亦醉　掀翻一任水生波　夜來夢作脩羅手　其柰雙丸忽跳何</div>
</p><p style="margin-left:0em;text-indent:2em">然後坐脫圓中。余因次韻哭之，蓋哀子孤忠，且慶子學佛之有靈也。詩云：</p>
<p style="margin-left:0em;text-indent:0em;" class="lg-abnormal"><div class='lg-row'>同學禪流生按過　毘陵爭說老維摩</div>
<div class='lg-row'>全輕三藏果頭佛　稍重靈山大集魔　推倒須彌寧有礙　吸乾香海已無波　閻羅縱布廵官手　天外橫身柰若何</div>
</p><p style="margin-left:0em;text-indent:2em">黃公又手書一扇，寄牧雲老人，雲亦次韻云：</p>
<p style="margin-left:0em;text-indent:0em;" class="lg-abnormal"><div class='lg-row'>閻浮樹下暫經過　授記靈山頂再摩</div>
<div class='lg-row'>慈忍牖民惟有佛　嗔癡退舍已平魔　勞生且共眠長夜　世事從來等逝波　留取菩提真種子　人間天上敢誰何</div>
</p>
<div class="lg regular" style="margin-left:0em;"><div class='lg-row'>太白峯高幾度過　塔尖雲霧日為摩　真宗有授能超佛　堅甲無須乃入魔</div>
<div class='lg-row'>紫燕識巢歸社日　白鷗顧影泛春波　寄來一咏驚長歎　柰此題邊姓氏何</div>
</div></div>
<div class='div-other'><a id='mulu1186' />
<p class='h2'>有喜堂</p><p style="margin-left:0em;text-indent:2em">雲間錢大理元沖公子士貴，曾不知有天童。將亡，忽云：「天童，天童。」復云：「我念天童則病痛皆無。」後復夢：「我三年還來。」大理入山修供，請密老人陞座說法，又求所以續之者，因勸修延壽堂，改建于東澗。堂成，名曰「有喜」。大理果得子，名芳標，字寶芬。長舉孝廉。戊午秋，應弘博之辟。居家天童西堂慰弘盛公分衞雲間，往謁，《楞嚴經》一部，詩箑一柄，詩中有「舊住名山應記取，秋風藜杖一躋攀」之句。乃云：「來何促耶！」狀甚匆遽，因辭云：「本欲相見，其如不便見何？」去後，羣妾詢其故，云：「前夕夢一老僧，呼余宿字道號，令余早脫紅塵，仍歸道岸。余辭以父母未葬、婚嫁未了，又應弘博之徵，豈能一時撒手乎？僧曰：『下次再來，決不容汝逗留矣。』今日復來，與夢相符，吾不久人世矣。」料理事畢，即示疾。又云：「我奉先天童之命，來此游戲一番，豈可久戀紅塵，與汝輩纏綿不已耶？」將所贈詩扇納衣袖中，以經供靈桌上。沐浴，題偈云：</p>
<p style="margin-left:0em;text-indent:0em;" class="lg-abnormal"><div class='lg-row'>來乘白雲來　去乘白雲去　長嘯歸天童　是我舊游處</div>
</p><p style="margin-left:0em;text-indent:2em">乃拍手大笑而逝。</p>
</div></div>
</div><!-- end of div[@id='body'] -->
</body></html>