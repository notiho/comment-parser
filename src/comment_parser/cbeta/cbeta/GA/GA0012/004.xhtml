<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天童寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu495' />
<p class='juan'>天童寺志卷之四</p>
<div class='div-other'><a id='mulu496' />
<p class='h1'>盛典考<span class='note-inline'>(舊志缺)</span></p>
<div class='div-other'><a id='mulu497' />
<p class='h2'>賜額</p>
<div class='div-other'><a id='mulu498' />
<p class='h3'>唐</p><p style="margin-left:0em;text-indent:2em">肅宗皇帝乾元二年<span class='corr'>己</span>亥，敕賜天童山額為「玲瓏禪寺」。</p>
<p style="margin-left:0em;text-indent:2em">懿宗皇帝咸通十年<span class='corr'>己</span>丑，敕賜天童玲瓏寺額為「天壽寺」。</p>
</div>
<div class='div-other'><a id='mulu499' />
<p class='h3'>宋</p><p style="margin-left:0em;text-indent:2em">真宗皇帝景德四年丁未，敕賜天童天壽寺額為「景德寺」。</p>
</div>
<div class='div-other'><a id='mulu500' />
<p class='h3'>元</p><p style="margin-left:0em;text-indent:2em">成宗皇帝大德五年辛丑，敕賜天童景德寺千佛閣額曰「朝元寶閣」。</p>
<p style="margin-left:0em;text-indent:2em">順帝至正二十年庚子，敕賜天童景德寺重建萬佛閣曰「朝元」。</p>
</div>
<div class='div-other'><a id='mulu501' />
<p class='h3'>國朝</p><p style="margin-left:0em;text-indent:2em">世祖章皇帝順治十六年己亥，敕賜天童景德寺額為「弘法寺」。</p>
</div></div>
<div class='div-other'><a id='mulu502' />
<p class='h2'>欽召</p><p style="margin-left:0em;text-indent:2em">宋神宗皇帝召天童寺僧惟白，入禁中問道，三登高座。</p>
<p style="margin-left:0em;text-indent:2em">宋孝宗皇帝召天童寺僧了朴，入禁內講道。</p>
<p style="margin-left:0em;text-indent:2em">宋理宗皇帝召天童寺僧智謀，三入禁內問道。</p>
<p style="margin-left:0em;text-indent:2em">明洪武五年壬子，太祖高皇帝詔兩浙高僧較讎內典，天童寺僧司聰應召。</p>
<p style="margin-left:0em;text-indent:2em">明洪武十年丁巳，太祖高皇帝詔兩浙有道行僧入見內庭。天童寺僧智昌應召入見，親奉綸音，令制天下僧徒以「晝講夜禪」之規。</p>
<p style="margin-left:0em;text-indent:2em">明宣德元年丙午，宣宗皇帝敕召天童僧淨觀至京，陛見稱旨，館於慶壽丈室，授左講經。</p>
<p style="margin-left:0em;text-indent:2em">明宣德九年甲寅，宣宗皇帝敕召天童僧祖淵入京，命為左覺義，旋陞右善世。</p>
<p style="margin-left:0em;text-indent:2em">國朝順治十六年閏三月，世祖章皇帝敕召天童寺禪僧道忞來京，皇帝勅諭：朕惟善政導民，期適蕩平之路；仁風扇物，統歸化育之中。仰千聖之徽猷，遡百王之遺軌；理無分於三教，道豈外於一心？故佛演法門，立闡揚之大旨；祖標禪理，示默契之真宗。皆所以迥脫疑情、頓開覺性。惟曹溪之一脈，儼雞足之上乘；暨臨濟之三玄，允象王之法乳。慧雨普施於一切，宗風常勝於五燈；緣衍法之獨隆，斯傳衣之最眾。朕撫臨寰宇，心切牖民，期與四海蒼生共臻覺路。必使明心而見性，方能易惡而至中。時覽經文，間嘗參究；續圜頓交融之旨，必行解相應之人。聞爾禪僧道忞，臨濟正傳，宗門法器。戒行清峻，不染六欲之塵；道眼圓明，能空四諦之妄。風規早著，解脫有年。憫結習之牽纏，揭單傳之要渺。是用特遣僧籙司右闡教淨行禪僧法璽，齎敕前往，欲闡玄風，竚聞高論。爾其洗鉢就道，持錫往征。無耽深隱之清，用慰遠延之切。嗚呼！弘宣大道，復淳古之休風；廣度迷情，躋含生於壽域。欽承朕命，式賁爾宗。欽哉！故諭。</p>
</div>
<div class='div-other'><a id='mulu503' />
<p class='h2'>賜號<span class='note-inline'>(并紀勅印)</span></p><p style="margin-left:0em;text-indent:2em">宋建中靖國元年辛巳，徽宗皇帝敕賜天童景德寺兼住法雲寺僧惟白，號曰「佛國禪師」。</p>
<p style="margin-left:0em;text-indent:2em">元至順元年庚午，文宗皇帝敕賜天童景德寺僧懷信，號曰「廣慧妙悟智寶弘教禪師」。</p>
<p style="margin-left:0em;text-indent:2em">元順帝至正二年壬午，帝師錫天童、育王兼領僧悟光，號曰「佛日圓明普濟禪師」。</p>
<p style="margin-left:0em;text-indent:2em">元至正二十年庚子，順帝敕賜天童景德寺僧元良，號曰「善覺普光禪師」。</p>
<p style="margin-left:0em;text-indent:2em">明洪武十五年壬戌，太祖高皇帝敕賜天童景德寺僧自性，號曰「佛朗禪師」。</p>
<p style="margin-left:0em;text-indent:2em">明永樂十三年甲午，成祖皇帝敕賜天童景德寺僧淨觀，號曰「弘慈普應禪師」。</p>
<p style="margin-left:0em;text-indent:2em">明宣德二年丁未，進封「定巖惠濟禪師」。</p>
<p style="margin-left:0em;text-indent:2em">國朝順治十七年庚子四月，世祖章皇帝敕封天童弘法寺禪僧道忞，號曰「弘覺禪師」，并錫以印。</p>
<p style="margin-left:0em;text-indent:2em">皇帝勅諭：朕惟佛會拈華，妙心傳於迦葉；禪行面壁，宗旨付於神光。六葉既敷，千華競秀。蔭法雲於真際，火宅晨凉；耀慧日於康衢，重昏夜曉。以至瞚目揚眉、擎拳舉指，類皆合宗門之妙諦，得教外之靈機。誠非它學可知，亦豈意生所度？眷言道行，冀覿高蹤；實悟真如，必先玄覺。咨爾禪僧道忞，嗣法天童，傳宗臨濟。克證無生之旨，機自玄明；允通向上之關，悟稱諦當。稽載稽籍，祈會性真。間覽玄文，深嘉妙義。故時於聽政之暇，詢爾以法道之微。乃名言之不緐，克隨機而得解。玄關幽鍵，感即能通。遙源濬波，酌之不竭。傳一燈於種智，了萬法於真空。廣量出於凡心，元明踰於宿學。引之於有，高謝四流；推之於無，俯弘六度。信乎，凡之可以證聖！洵哉，惟覺所以悟迷！非同測海窺天，固已登堂入室。堪主法門之席，允稱禪眾之尊。是用封爾為「弘覺禪師」，錫之勅印。於戲！慈周萬有，大身徧於十方；利濟四生，本覺超乎三世。俾舉代咸登仁壽之域，在隨方而啟般若之門。其益懋爾勤修，庶弘開夫正梵。式承嘉命，丕闡宗風。欽哉！故諭。</p>
<p style="margin-left:0em;text-indent:2em">欽賜銀印一顆，計重四十兩，方廣三寸許。左滿書，右漢篆，其文曰「弘覺禪師之印」。邊旁鐫滿文一行，頂鐫漢文。順治十七年造。覆斗鈕，貫以黃絲縧；朱盝韞之。盝，徧飾以鍮。</p>
<div style="margin-left:2em"><img src='../images/GA013p0301_01.gif' alt='GA013p0301_01.gif' /></div>
</div>
<div class='div-other'><a id='mulu504' />
<p class='h2'>賜衣</p><p style="margin-left:0em;text-indent:2em">唐咸通元年庚辰，懿宗皇帝賜天童玲瓏寺僧咸啟紫衣一襲。</p>
<p style="margin-left:0em;text-indent:2em">宋開寶二年己巳二月，詔十方禪院長春節上表，賜紫衣、號<span class='note-inline'>(時住持僧失稽)</span>。</p>
<p style="margin-left:0em;text-indent:2em">宋元豐八年乙丑，神宗皇帝賜天童景德寺僧惟白金襴紫衣一襲。</p>
<p style="margin-left:0em;text-indent:2em">元至順元年庚午，文宗皇帝賜天童景德寺僧懷信金襴法衣一襲。</p>
<p style="margin-left:0em;text-indent:2em">明永樂　年，成祖皇帝賜天童景德寺僧淨觀紫衣一襲。</p>
<p style="margin-left:0em;text-indent:2em">明崇禎十四年辛巳，懷宗皇帝命戚畹田弘遇進香補陀，齎紫衣一襲，賜天童寺僧圓悟。</p>
<p style="margin-left:0em;text-indent:2em">國朝順治十六年己亥十月，世祖章皇帝賜應召天童寺禪僧道忞，三衣一襲，黃衣一襲，綠雲段道袍一襲。</p>
<p style="margin-left:0em;text-indent:2em">順治十七年庚子春，賜七衣一襲，沉香色道袍一襲，白短衣一領，鞋襪一副。</p>
<p style="margin-left:0em;text-indent:2em">是夏賜三衣一襲，宮䌧道袍一襲。</p>
<p style="margin-left:0em;text-indent:2em">是冬差官齎送千針衲衣一襲，五衣、七衣各一襲，黃祖衣一襲，夾衣一領。</p>
<p style="margin-left:0em;text-indent:2em">是歲，又特賜隨召天童侍僧本皙紫僧伽黎一襲，開法都中隆安寺。</p>
<p style="margin-left:0em;text-indent:2em">又賜母絲布衣三襲，黃雲段衣一襲，段直身二襲。</p>
</div>
<div class='div-other'><a id='mulu505' />
<p class='h2'>御製</p><p style="margin-left:0em;text-indent:2em">宋建中靖國元年辛巳八月十五日，徽宗皇帝御製天童景德寺僧惟白《續燈錄》序，其文曰：釋迦如來之出世也，受然燈之記，生淨飯王家。分手指乎天地，而其機也已露；遊門觀於老死，而幻緣也頓寂。及乎唱道雞園、騰芳鷲嶺，無邊剎境，遂現於一毫之端；大千經卷，畢出於微塵之表。西被竺土，東流震旦。編葉而書，則一時聖法雖傳於慶喜；拈花而笑，則正法眼藏獨付乎飲光。自達磨而來，實為初祖。其傳四七，二三而至於曹溪，於是雙林之道逾光，一滴之流寖廣。自南嶽青原而下，分為五宗，各擅門風，應機酬對。雖建立不同，而會歸於一。莫不箭鋒相拄，鞭影齊施；接物利生，啟悟多矣。源派廣迤，枝葉扶疎，而雲門、臨濟二宗，遂獨盛於天下。朕膺天寶命，紹國大統，恭惟藝祖闢度門於綿㝢、太宗闡祕義於敷天，章聖傳燈於景德、永昭廣燈於天聖，皆宏畼真風、協助神化，以成無為之治者也。於皇神考，尤嚮空宗，元豐五年，詔于大相國寺，刱二大禪剎：闢惠林于東序，建智海于西廡。壬戌之歲，以越國大長公主，及集慶軍節度觀察留後．駙馬都尉張敦禮之請，復建法雲禪寺于國內之南。於是祖席光輝、叢林鼎盛，天下襲方袍、慕禪悅者，雲集于上都矣。今敦禮以其寺住持僧佛國禪師<span class='corr'>惟白所集《建中靖國續燈錄》三十卷來上，且以序文為請。</span>惟白探最上乘，了第一義；屢入中禁，三登高座，宣揚妙旨，良愜至懷。昔能仁說《法華經》，放眉閒白毫相光，照東方萬八千世界。而彌勒發問，文殊決疑，以謂「日月燈明佛」本光瑞如此。持是經者，妙光法師；得其證者，普明如來。今「續燈」之名，蓋燈燈相續，光光相入，義有在於是矣。噫！圓澄覺海，本含裹于十方；生滅空漚，遂沉淪于三有。因明立所，繇塵發知；識妄相仍，轉入諸趣，良可悲也。若廻光內照、發真歸元，則是錄也直指性宗、單傳心印，可得于眉睫，可薦于言前。舉手而擎妙喜世界，彈指而現莊嚴樓閣。神通妙用，真不可思議者也。嘉於有眾，締此勝緣；俱離迷津，偕之覺路，斯朕之志也。</p>
</div>
<div class='div-other'><a id='mulu506' />
<p class='h2'>御書御畫</p><p style="margin-left:0em;text-indent:2em">宋淳熙五年戊戌，孝宗皇帝御書「太白名山」四大字，賜天童景德寺；又御題住持僧清簡遺像贊。</p>
<p style="margin-left:0em;text-indent:2em">明宣德元年丙午，宣宗皇帝御書題僧伽像，賜左講經．天童僧淨觀。有玉璽刻石北京金剛寺。</p>
<p style="margin-left:0em;text-indent:2em">國朝順治十七年庚子，世祖章皇帝賜天童應召僧道忞，御書唐詩一幅。詩曰：</p>
<p style="margin-left:0em;text-indent:0em;" class="lg-abnormal"><div class='lg-row'>洞房昨夜春風起　遙憶美人湘江水　枕上片時春夢中　行盡江南數千里</div>
</p><p style="margin-left:0em;text-indent:2em">後識：庚子冬日書。</p>
<p style="margin-left:0em;text-indent:2em">又御書「敬佛」二大字，末識為「木陳老人書」。</p>
<p style="margin-left:0em;text-indent:2em">御章曰「體元齋」，又曰「太和主人」。</p>
<p style="margin-left:0em;text-indent:2em">御畫白綾山水一軸，題云「順治丙申夏日」。</p>
<p style="margin-left:0em;text-indent:2em">御筆倣小米筆意，引章曰「體元齋」；又章曰「萬機餘暇」，御璽「廣運之寶」。</p>
<p style="margin-left:0em;text-indent:2em">又御筆「水墨葡萄」一幅。</p>
<p style="margin-left:0em;text-indent:2em">又「密雲圓悟禪師像」一軸，因門人道忞進閩人曾鯨所繪像，即命供奉王國材臨摹二幀。其一沉香龍座，備極莊嚴。聖駕親送至萬善方丈，指所畫衣摺曰：「此皆朕手自著墨也。」賜藏天童。</p>
<p style="margin-left:0em;text-indent:2em">又賜弘覺禪師道忞立像一軸，云：「中有御筆所增處。」</p>
<p style="margin-left:0em;text-indent:2em">又賜隨召天童寺僧本皙，御書「敬佛」二字；又《梵網經》；「春城乞食還」唐詩；十種唐詩手卷。</p>
<p style="margin-left:0em;text-indent:2em">又唐詩五幅，額二：<span class='note-inline'>(一曰)</span>堯天舜日；<span class='note-inline'>(二曰)</span>松風水月。聯五：<span class='note-inline'>(一曰)</span>無法向人說，將心與汝安；<span class='note-inline'>(二曰)</span>孤雲臥此中，萬山拜其下；<span class='note-inline'>(三曰)</span>大護法不見僧過，善知識能調物情；<span class='note-inline'>(四曰)</span>一池荷葉衣無盡，數畝松花食有餘；<span class='note-inline'>(五曰)</span>千里為重，重水重山重慶府；一人為大，大邦大國大明君<span class='note-inline'>(蓋問師生緣而書也)</span>。</p>
<p style="margin-left:0em;text-indent:2em">又賜《楞嚴會解》、《六祖壇經》、《講筵恭紀》、《客問評註》、《廟堂碑帖》、《九成宮帖》、《多寶塔帖》。</p>
<p style="margin-left:0em;text-indent:2em">今上康熈三十五年丙子，賜御書石刻《金剛經》一卷。四十二年癸未，賜御書「名香清梵」額。</p>
</div>
<div class='div-other'><a id='mulu507' />
<p class='h2'>賜佛、神寶像</p><p style="margin-left:0em;text-indent:2em">國朝順治十七年庚子，世祖章皇帝出內殿所供鎏金藥師如來一尊，關帝乘馬像一座，關小侯周將軍像二座，備極珠寶金銀裝飾，賜天童弘法寺供奉。</p>
</div>
<div class='div-other'><a id='mulu508' />
<p class='h2'>賜錄入藏</p><p style="margin-left:0em;text-indent:2em">宋建中靖國元年辛巳，徽宗皇帝賜法雲僧．前住天童佛國惟白禪師《續燈錄》三十卷、御製序文入大藏。</p>
<p style="margin-left:0em;text-indent:2em">國朝順治十七年庚子，世祖章皇帝賜故住持天童寺僧圓悟密雲禪師語錄一十二卷入大藏。其門人道忞所疏請也。</p>
</div>
<div class='div-other'><a id='mulu509' />
<p class='h2'>進天童密雲悟禪師語錄奏章</p><p style="margin-left:0em;text-indent:2em">浙江寧波府鄞縣天童禪師<span class='note-inline'>(臣)</span>僧<span class='note-inline'>(道忞)</span>謹奏：為恭懇天恩，賜將先師語錄入藏，以光祖道，以茂皇猷事。皇上統承精一，道契真宗，性命之學，尤深致意。至於古聖語言，有關世道人心者，尤必廣布頒行，使若見若聞，各達本性，方愜御衷。真覺皇之慈心，振古希有者矣。<span class='note-inline'>(道忞)</span>幸逢盛化，身叨寵遇；又每承天眷，追念先師，賜邈頂相，復刻遺編。感恩已渥，復敢何求？唯是[糸*丏]念天童先師圜悟，生當末運，興振禪宗；六坐名山，忘軀荷法。一時提唱機語，皆開鑿人天，單明直指。日雖刻布人間，但未經入藏，恐慚湮沒。<span class='note-inline'>(道忞)</span>伏見宋景德年中，僧道原所著《傳燈錄》三十卷，頒降入藏；元祐閒，明教禪師契嵩所著《輔教編》三卷，及《傳法正宗記》一十二卷，亦賜入藏；乾道七年，僧蘊聞所進大慧禪師宗杲語錄三十卷，亦賜入藏；元元統二年，僧善達密的理所進其師普應國師明本語錄三十卷，皆賜入藏。此四者，人雖異代，咸遇清時。道法耿光，於今維烈。况忞生值昌期之運，躬逢佛心天子重法之秋，誠千載一時奇遇。謹扳前件事例，將先師圜悟語錄壹拾貳卷，與忞所編年譜陸拾貳帙，先經繕寫進呈外，伏乞俯鑒微忱，下頒鈞旨，賜收入大藏，永使流通。則正法眼千古長新，而願力恩普天均戴者矣。為此冒昧具奏，懇賜下部施行。<span class='note-inline'>(忞)</span>不勝翹禱待命之至，謹具奏聞。</p>
<p style="margin-left:2em">順治十七年三月二十三日，奉旨禮部議奏</p>
<p style="margin-left:2em">本月二十九日禮部覆奏</p>
<p style="margin-left:2em">本日奉旨依議</p>
</div>
<div class='div-other'><a id='mulu510' />
<p class='h2'>賜牒</p><p style="margin-left:0em;text-indent:2em">唐貞觀二十二年戊申，太宗皇帝詔度僧五人。</p>
<p style="margin-left:0em;text-indent:2em">宋寶祐六年戊午，理宗皇帝賜天童景德寺度牒五十道。</p>
</div>
<div class='div-other'><a id='mulu511' />
<p class='h2'>賜碑</p><p style="margin-left:0em;text-indent:2em">元至正二十三年癸卯，順帝勅中書參知政事危素撰天童景德寺〈朝元閣碑銘〉。</p>
</div>
<div class='div-other'><a id='mulu512' />
<p class='h2'>賜帑金</p><p style="margin-left:0em;text-indent:2em">國朝順治十七年庚子，天童弘法寺弘覺禪師道忞應召還山，世祖章皇帝賜帑金千兩，命修佛殿。是歲又發帑金五百兩，命道忞修理雲門雪嶠大師圓信藏塔，頒有御札，其略曰：「朕每念法門，輒景先哲。知雪嶠大師藏塔卓立雲門，後學諸方應共瞻仰。比聞山界雖分，基址漸<span class='corr'>圮</span>。恐年深人遠，凌毁堪虞。今特捐五百金，重為修治。雖未必足窣波之費，然經朕一為整葺，人必改觀起敬，自不敢復行侵侮矣。禪師重念儀型，久懷崇飾，當勉為經理，承朕敬禮尊宿之義，以副夙心」。</p>
</div>
<div class='div-other'><a id='mulu513' />
<p class='h2'>賜諡塔</p><p style="margin-left:0em;text-indent:2em">唐咸通七年丙戌，懿宗皇帝敕賜前住天童栖心寺僧藏奐，諡曰「心鏡禪師」，塔曰「壽相之塔」。</p>
<p style="margin-left:0em;text-indent:2em">宋紹興二十八年戊寅，高宗皇帝敕賜天童景德寺僧正覺，諡曰「宏智禪師」，塔曰「妙光之塔」。</p>
<p style="margin-left:0em;text-indent:2em">國朝康熙四十四年乙酉，賜天童密雲禪師，諡曰「慧定禪師」。</p>
</div>
<div class='div-other'><a id='mulu514' />
<p class='h2'>賜賻致奠、特恩送葬</p><p style="margin-left:0em;text-indent:2em">元順帝至正十七年丁酉，明太祖時為吳國公，督師江陰，還金陵。聞前住天童大天界寺僧懷信之訃，詔出內府幣帛，以助葬事。且命堪輿家賀齊叔卜藏地。舉龕之夕，親臨致奠，駕送都門之外。</p>
<p style="margin-left:0em;text-indent:2em">明正統十四年己巳，英宗皇帝遣太監吳弼，齎金鈔香幣，賻弔前住持天童寺僧（任右善世）祖淵。又遣禮部主事林璧致奠。</p>
</div>
<div class='div-other'><a id='mulu515' />
<p class='h2'>親藩雅賚</p><p style="margin-left:0em;text-indent:2em">國朝順治庚子歲，鎮國公霓菴，贈山翁和尚手畫山水一幅，題云：「庚子之歲元宵前一日，五夜朝罷歸來，晨光猶未大散。素知天童和尚（號山翁者）深悟三昧無上菩提，久隱西巖而弗出。今蒙帝恩詔入萬善殿，時講暮談，大為聖悅。余雖久聞，尚未面晤，似覺歉然于懷也。隨至蓮寓，瞻覩慈顏，果法品而非凡。其談柄辯鋒，令人聞見生歡。至于禪之餘者，又無所不極矣。偶爾言及書畫，向余索之。余於筆墨况素不善，致辭別來，迄今已十餘日矣。南窗無事，勉强塗鴉，戲法雲林，幸禪師勿軒渠也。」</p>
<p style="margin-left:0em;text-indent:2em">識曰「東來堂物外主人」，引章曰「東來堂」。又章曰「敬一」，曰「物外主人」。又手鐫品章二方：「禪深三昧動天恩詔古今無多圖書永贈」，識曰「敬一主人」。</p>
<div style="margin-left:8em"><img src='../images/GA013p0323_01.gif' alt='GA013p0323_01.gif' /></div>
<p style="margin-left:0em;text-indent:2em">丁未歲，寄弘覺禪師手畫山水二幅。</p>
<p style="margin-left:0em;text-indent:2em">其一題曰：「迂老變宋元諸名家畫，而出以疎澹。如陳正字淘洗六朝鉛華都盡，其天韻自不可及。」款云「時丁未秋日，為弘覺禪師寫。霓菴」；引章曰「華萼居圖書」，又章曰「國則」，曰「輔國公章」。</p>
<p style="margin-left:0em;text-indent:2em">其一題云：「摩詰謂『雲峰石迹，迥出天機；筆意縱橫，參乎造化』，迂老得之。」識云「時丁未秋日，霓菴畫并題」；章曰「敬一主人」，曰「國則」。</p>
<p style="margin-left:0em;text-indent:2em">又贈詩一律書扇，詩云：</p>

<div class="lg regular" style="margin-left:0em;"><div class='lg-row'>聖朝存象法　古寺復聞鐘　花引山門路　雲開野殿松</div>
<div class='lg-row'>高齋談靜理　遠嶼見秋容　日暮還攜杖　月明林外峰</div>
</div><p style="margin-left:0em;text-indent:2em">又寄贈黃玉玦一枚、水晶方印池一座，皆祕府上珍也。前後皆有手札，別載〈表貽考〉。</p>
<p style="margin-left:0em;text-indent:2em">又贈山曉禪師（本皙），山水一幅、圖章一方。</p>
</div></div>
</div><!-- end of div[@id='body'] -->
</body></html>