<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天童寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu587' />
<p class='juan'>天童寺志卷之六</p>
<div class='div-other'><a id='mulu588' />
<p class='h1'>法要考</p><p style="margin-left:0em;text-indent:2em">舊志惟收法語，今附錄表頌、著述。</p>

<div class='div-other'><a id='mulu589' />
<p class='h2'>唐</p>
<div class='div-other'><a id='mulu590' />
<p class='h3'>咸啟禪師</p><p style="margin-left:0em;text-indent:2em"><span class='note-inline'>(〔僧參〕)</span>師問云：「甚處來？」僧云：「伏龍。」師曰：「還伏得龍麼？」僧云：「不曾伏這畜生。」師曰：「且坐喫茶。」</p>
<p style="margin-left:0em;text-indent:2em"><span class='note-inline'>(〔簡大德問〕：)</span>「學人卓卓上來，請師的的意旨。」師曰：「我這裏一屙便了，有甚麼卓卓的的意旨？」簡云：「和尚恁麼答話，更買草鞋行脚始得。」師曰：「近前來。」簡近前，師曰：「祇如老僧恁麼答話，過在甚麼處？」簡無對，師便打。</p>
<p style="margin-left:0em;text-indent:2em"><span class='note-inline'>(〔僧問〕：)</span>「如何是本來無物？」師曰：「石潤元含玉，鑛異自生金。」</p>
<p style="margin-left:0em;text-indent:2em"><span class='note-inline'>(〔又問〕：)</span>「如何是真常流注？」師曰：「涓滴無移。」</p>
<p style="margin-left:0em;text-indent:2em"><span class='note-inline'>(〔又〕甘露菴主問：)</span>「如何是應用無虧底眼？」師曰：「恰如瞎一般。」</p>
<p style="margin-left:0em;text-indent:2em"><span class='note-inline'>(〔附錄〕雪竇聞菴宗禪師頌「答簡大德」)</span></p>

<div class="lg regular" style="margin-left:0em;"><div class='lg-row'>卓卓的的　一屙便息　老鼠舞三臺　貓兒吹觱篥</div>
<div class='lg-row'>烏龜舉首唱巴歌　一二三四五六七</div>
</div><p style="margin-left:0em;text-indent:2em"><span class='note-inline'>(丹霞子淳禪師頌「答僧問」。「如何是應用無虧底眼？」師云：「恰如瞎一般。」)</span></p>

<div class="lg regular" style="margin-left:0em;"><div class='lg-row'>盲聾瘖啞迥天真　眼似眉毛道始鄰</div>
<div class='lg-row'>昨夜東君潛布令　黃鶯啼處綠楊春</div>
</div><p style="margin-left:0em;text-indent:2em"><span class='note-inline'>(〔又〕應菴華禪師拈)</span>啟禪師故是本分鉗鎚，塞斷新天童口未得在。這僧雖深入閫域，要且未具透關眼。</p>
</div></div>
<div class='div-other'><a id='mulu591' />
<p class='h2'>宋</p>
<div class='div-other'><a id='mulu592' />
<p class='h3'>懷清禪師</p><p style="margin-left:0em;text-indent:2em"><span class='note-inline'>(〔上堂〕)</span>西湖隱出山峰秀，樓櫓參差若畫成。禪流共在祇園住，莫教虛度一平生。</p>
<p style="margin-left:0em;text-indent:2em"><span class='note-inline'>(〔僧問〕：)</span>「如何是祖師西來意？」師曰：「眼裏不著沙。」僧云：「如何領會？」師曰：「耳裏不著水。」僧云：「恁麼則禮拜也。」師曰：「東家點燈，西家暗坐。」</p>
</div>
<div class='div-other'><a id='mulu593' />
<p class='h3'>瑞新禪師</p><p style="margin-left:0em;text-indent:2em"><span class='note-inline'>(〔僧問〕：)</span>「如何是密作用？」師曰：「何曾密？」</p>
<p style="margin-left:0em;text-indent:2em"><span class='note-inline'>(〔又問〕：)</span>「心徑未通時如何？」師曰：「甚麼物礙汝？」</p>
<p style="margin-left:0em;text-indent:2em"><span class='note-inline'>(〔又問〕：)</span>「求之不得時如何？」師曰：「用求作麼？」僧曰：「如何即是？」師曰：「何曾失卻？」</p>
<p style="margin-left:0em;text-indent:2em"><span class='note-inline'>(〔又問〕：)</span>「如何是天童境？」師曰：「雲無人種生何極，水有誰教去不回。」</p>
<p style="margin-left:0em;text-indent:2em"><span class='note-inline'>(〔又問〕：)</span>「吾有大患，為吾有身。父母未生，未審此身在甚麼處？」師曰：「曠大劫來無處所，若論生滅盡成非。」僧曰：「恁麼則周遍十方，心不在一切處。」師曰：「泥裏撼樁。」<span class='note-inline'>(補)</span></p>
</div>
<div class='div-other'><a id='mulu594' />
<p class='h3'>清簡禪師</p><p style="margin-left:0em;text-indent:2em"><span class='note-inline'>(〔僧問〕：)</span>「如何是祖師西來意？」師曰：「不欲向汝道。」僧云：「請和尚道。」師曰：「達磨不可再來也。」</p>
</div>
<div class='div-other'><a id='mulu595' />
<p class='h3'>清遂禪師<span class='note-inline'>(舊志缺，今補)</span></p><p style="margin-left:0em;text-indent:2em"><span class='note-inline'>(〔南嶽應城初參〕)</span>師問：「上人從何而來？」城云：「毗陵來。」師曰：「我聞毗陵出好草蟲扇子，帶得來否？」城作一圓相，云：「大善知識又要這個作麼？」師曰：「祇這個，此間亦要得。」城於言下大悟。</p>
</div>
<div class='div-other'><a id='mulu596' />
<p class='h3'>澹交禪師</p><p style="margin-left:0em;text-indent:2em"><span class='note-inline'>(〔上堂〕)</span>也大奇，也大差，十箇指頭八箇罅。由來多少分明，不用鑽龜打瓦。</p>
<p style="margin-left:0em;text-indent:2em"><span class='note-inline'>(〔僧問〕：)</span>「臨雲閣聳，太白峰高，到這裏，如何進步？」師曰：「但尋芳草際，莫問白雲深。」僧云：「未審如何話會。」師曰：「寒山逢拾得，兩個一時癡。」僧云：「向上宗乘又且如何舉唱？」師曰：「前言不及後語」。</p>
</div>
<div class='div-other'><a id='mulu597' />
<p class='h3'>可齊禪師</p><p style="margin-left:0em;text-indent:2em"><span class='note-inline'>(〔上堂〕)</span>僧問：「寶華王座，今日師登。祖意西來，如何垂示？」師曰：「花開巖畔千枝秀。」僧云：「便是和尚為人處也無？」師曰：「水瀉簷前一樣清。」僧云：「空生不解巖前坐，惹得天花動地來。」師曰：「笑破他人口。」僧云：「曉來雲散後，不見別山高。」師曰：「吽吽。」僧問：「如何是道？」師曰：「踏不著。」僧云：「踏後如何？」師曰：「七穿八穴。」乃云：「一問一答，一拶一掠。千眼頓開，澄潭皎月；隨機施設，縱奪臨時。縱之，則句句攢花蔟錦，處處釋迦道場；奪之，則一法不留，千聖絕迹。雖然如是，須知有向上一竅，還會麼？」良久曰：「莫謂春殘花落盡，峰前昨夜一枝開。」</p>
</div>
<div class='div-other'><a id='mulu598' />
<p class='h3'>惟白禪師</p><p style="margin-left:0em;text-indent:2em"><span class='note-inline'>(〔上堂〕)</span>離婁有意，白浪陡以滔天；象無心，明珠忽然在掌。（以手打一圓相，召大眾曰）還見麼？（良久曰）看即有分。</p>
<p style="margin-left:0em;text-indent:2em"><span class='note-inline'>(〔又〕)</span>過去已過去，未來且莫算，正當現在事。今朝正月半，明月正團圓。打鼓普請看，大眾看即不無。畢竟喚甚麼作月？休於天上覓，莫向水中尋。<span class='note-inline'>(此則考補)</span></p>
<p style="margin-left:0em;text-indent:2em"><span class='note-inline'>(〔頌〕臨濟三頓棒)</span></p>
<p style="margin-left:0em;text-indent:0em;" class="lg-abnormal"><div class='lg-row'>一槌便當未為奇　六十山藤是太遲　至竟不能知痛癢　上堂猶道拂蒿枝</div>
</p></div>
<div class='div-other'><a id='mulu599' />
<p class='h3'>普交禪師<span class='note-inline'>(補)</span></p><p style="margin-left:0em;text-indent:2em"><span class='note-inline'>(〔上堂〕)</span>咄哉黃面老，佛法付王臣。林下無情漢，官差逼殺人。莫有知心者，為我免得麼？若無，不免將錯就錯。</p>
<p style="margin-left:0em;text-indent:2em"><span class='note-inline'>(〔僧來〕)</span>楖栗未擔時，為汝說了也。且道說個什麼？招手洗鉢、拈扇張弓、趙州柏樹子、靈雲見桃花，且擲向一邊。山僧無恁麼閒脣吻與汝打葛藤，何不休歇去！</p>
</div>
<div class='div-other'><a id='mulu600' />
<p class='h3'>宏智禪師</p><p style="margin-left:0em;text-indent:2em"><span class='note-inline'>(〔上堂〕)</span>黃閣簾垂，誰傳家信？紫羅帳合，暗撒真珠。正恁麼時，視聽有所不到，言詮有所不及。如何通得箇消息去？夢回夜色依稀曉，笑指家風爛熳春。</p>
<p style="margin-left:0em;text-indent:2em"><span class='note-inline'>(〔又〕)</span>僧問：「如何是向去底人？」師曰：「白雲投壑盡，青嶂倚空高」。僧云：「如何是却來底人？」師曰：「滿頭白髮離巖谷，半夜穿雲入市鄽。」僧云：「如何是不來不去底人？」師曰：「石女喚回三界夢，木人坐斷六門機。」乃曰：「句裏明宗則易，宗中辨的則難。」良久曰：「還會麼？凍雞未報家林曉，隱隱行人過雪山。」</p>
<p style="margin-left:0em;text-indent:2em"><span class='note-inline'>(〔又〕)</span>空劫有真宗，聲前問己躬。赤窮新活計，清白舊家風。的的三乘外，寥寥一印中。却來行異類，萬派自朝東。</p>
<p style="margin-left:0em;text-indent:2em"><span class='note-inline'>(〔又〕)</span>諸禪德！吞盡三世佛底人，為甚麼開口不得？照破四天下底人，為甚麼合眼不得？許多病痛與你一時拈却了也。且作麼生得十成通暢去？還會麼？劈開華嶽連天色，放出黃河到海聲。</p>
<p style="margin-left:0em;text-indent:2em"><span class='note-inline'>(〔頌〕梁武帝問達磨大師：「如何是聖諦第一義？」磨云：「廓然無聖。」帝云：「對朕者誰？」磨云：「不識。」帝不契。遂渡江至少林，面壁九年。)</span></p>
<p style="margin-left:0em;text-indent:0em;" class="lg-abnormal"><div class='lg-row'>廓然無聖　來機徑庭　得非犯鼻而揮斤　失不回頭而墮甑</div>
<div class='lg-row'>寥寥冷坐少林　默默全提正令</div>
<div class='lg-row'>秋清月轉霜輪　河澹斗垂夜柄　繩繩衣鉢付兒孫　從此人天成藥病</div>
</p><p style="margin-left:0em;text-indent:2em"><span class='note-inline'>(〔又〕僧問馬大師：「離四句，絕百非，請師直指西來意。」大師云：「我今日勞倦，不能為汝說。問取智藏去。」僧問藏，藏云：「何不問和尚？」僧云：「和尚教來問。」藏云：「我今日頭痛，不能為汝說。問取海兄去。」僧問海，海云：「我到這裏却不會。」僧舉似大師，大師云：「藏頭白，海頭黑」。)</span></p>

<div class="lg regular" style="margin-left:0em;"><div class='lg-row'>藥之作病　鑒乎前聖　病之作醫　必也其誰　白頭黑頭兮克家之子　有句無句兮截流之機</div>
<div class='lg-row'>堂堂坐斷舌頭路　應笑毘耶老古錐</div>
</div><p style="margin-left:0em;text-indent:2em"><span class='note-inline'>(〔又〕僧問南陽忠國師：「如何是本身盧舍那？」師云：「與我淨瓶來。」僧將淨瓶到，師云：「却安舊處著。」僧復問：「如何是本身盧舍那？」國師云：「古佛過去久矣。」)</span></p>

<div class="lg regular" style="margin-left:0em;"><div class='lg-row'>鳥之行空　魚之在水　江湖相忘　雲天得志</div>
<div class='lg-row'>擬心一絲　對面千里　知恩報恩　人<span class='corr'>間</span>幾幾</div>
</div><p style="margin-left:0em;text-indent:2em"><span class='note-inline'>(〔又〕廓侍者問德山：「從上諸聖向甚麼處去也？」山云：「作麼，作麼？」廓云：「勅點飛龍馬，跛鼈出頭來。」山便休去。來日山浴出，廓過茶與山，山撫廓背一下。廓云：「這老漢方始瞥地。」山又休去。)</span></p>

<div class="lg regular" style="margin-left:0em;"><div class='lg-row'>覿面來時作者知　可中石火電光遲　輸機謀主有深意　欺敵兵家無遠思</div>
<div class='lg-row'>發必中　更謾誰　腦後見腮兮人難觸犯　眉底著眼兮渠得便宜</div>
</div><p style="margin-left:0em;text-indent:2em"><span class='note-inline'>(〔又〕洞山示眾云：「秋初夏末，兄弟或東或西，直須向萬里無寸草處去。」又云：「只如萬里無寸草處，作麼生去？」石霜云：「出門便是草。」大陽云：「直道不出門，亦是草漫漫地。」)</span></p>
<p style="margin-left:0em;text-indent:0em;" class="lg-abnormal"><div class='lg-row'>草漫漫　門裏門外君自看</div>
<div class='lg-row'>荊棘林中下脚易　夜明簾外轉身難　看看幾何般　且隨老木同寒瘠　將逐春風入燒瘢</div>
</p><p style="margin-left:0em;text-indent:2em"><span class='note-inline'>(〔又〕九峯在石霜作侍者，霜遷化後，眾欲請堂中首座，接續住持。峯不肯，乃云：「待某甲問過，若會先師意，如先師侍奉。」遂問：「先師道『休去，歇去，一念萬年去，寒灰枯木去，一條白練去』，且道明甚麼邊事？」座云：「明一色邊事。」峯云：「恁麼則未會先師意在。」座云：「你不肯我，那裝香來。」座乃焚香云：「我若不會先師意，香烟起處，脫去不得！」言訖，便坐脫。峯乃撫其背云：「坐脫立亡則不無，先師意未夢見在。」)</span></p>

<div class="lg regular" style="margin-left:0em;"><div class='lg-row'>石霜一宗　親傳九峰　香烟脫去　正脈難通　月巢鶴作千年夢　雪屋人迷一色功</div>
<div class='lg-row'>坐斷十方猶點額　密移一步看飛龍</div>
</div><p style="margin-left:0em;text-indent:2em"><span class='note-inline'>(〔又〕巖頭到德山，跨門便問：「是凡是聖？」山便喝，頭禮拜。洞山聞，云：「若不是奯公，大難承當。」頭云：「洞山老漢不識好惡，我當時一手擡、一手捺」。)</span></p>
<p style="margin-left:0em;text-indent:0em;" class="lg-abnormal"><div class='lg-row'>挫來機　總權柄　事有必行之威　國有不犯之令</div>
<div class='lg-row'>賓尚奉而主驕　君忌諫而臣佞</div>
<div class='lg-row'>底意巖頭問德山　一擡一捺看心行</div>
</p><p style="margin-left:0em;text-indent:2em"><span class='note-inline'>(〔又〕雪峯示眾云：「南山有一條鼈鼻蛇，汝等諸人切須好看。」長慶云：「今日堂中大有人喪身失命。」僧舉似玄沙，沙云：「須是我稜兄始得。雖然如是，我即不恁麼。」僧云「和尚作麼生？」沙云：「用南山作麼？」雲門以拄杖攛向峯面前，作怕勢。)</span></p>
<p style="margin-left:0em;text-indent:0em;" class="lg-abnormal"><div class='lg-row'>玄沙太剛　長慶少勇　南山鼈鼻死無用</div>
<div class='lg-row'>風雲際會頭角生　果見韶陽下手弄　下手弄　激電光中看變動</div>
<div class='lg-row'>在我也能遣能呼　於彼也有擒有縱</div>
<div class='lg-row'>底事如今付阿誰　冷口傷人不知痛</div>
</p><p style="margin-left:0em;text-indent:2em"><span class='note-inline'>(〔又〕僧問雲門：「不起一念，還有過也無？」門云：「須彌山。」)</span></p>
<p style="margin-left:0em;text-indent:0em;" class="lg-abnormal"><div class='lg-row'>不起一念須彌山　韶陽法施意非慳</div>
<div class='lg-row'>肯來兩手相分付　擬去千尋不可攀</div>
<div class='lg-row'>滄海闊　白雲閒　莫將毫髮著其閒　假雞聲韻難謾我　未肯糢糊放過關</div>
</p><p style="margin-left:0em;text-indent:2em"><span class='note-inline'>(〔五位頌〕)</span></p>
<p style="margin-left:0em;text-indent:0em;" class="lg-abnormal"><div class='lg-row'>正中偏　霽碧星河冷浸天　夜半水童敲月戶　暗中驚破玉人眠</div>
</p><p style="margin-left:0em;text-indent:0em;" class="lg-abnormal"><div class='lg-row'>偏中正　海雲依約神仙頂　婦人鬢髮白如絲　羞對秦臺寒照影</div>
</p><p style="margin-left:0em;text-indent:0em;" class="lg-abnormal"><div class='lg-row'>正中來　月夜長鯨蛻甲開</div>
<div class='lg-row'>大背摩天振雲翼　翔遊鳥道類難該</div>
</p><p style="margin-left:0em;text-indent:0em;" class="lg-abnormal"><div class='lg-row'>兼中至　覿面不須相忌諱　風化無傷的意玄　光中有路天然異</div>
</p><p style="margin-left:0em;text-indent:0em;" class="lg-abnormal"><div class='lg-row'>兼中到　斗柄橫斜天未曉　鶴夢初醒露葉寒　舊巢飛出雲松倒</div>
</p><p style="margin-left:0em;text-indent:2em"><span class='note-inline'>(〔六湛堂偈〕衞寺丞進可，有堂曰「六湛」，蓋取《楞嚴經》「六處休復同一湛然」之義。乃為說偈曰：)</span></p>

<div class="lg regular" style="margin-left:0em;"><div class='lg-row'>風瀾未作見靈源　六處忘歸體湛存</div>
<div class='lg-row'>諸法性空方得座　一彈指頃頓開門</div>
<div class='lg-row'>寒梅籬落春能早　野雪櫺窗夜不昏</div>
<div class='lg-row'>萬象森羅心印印　諸塵超豁妙無痕</div>
</div><p style="margin-left:0em;text-indent:2em"><span class='note-inline'>(〔附錄〕大慧杲禪師和韻偈)</span></p>
<p style="margin-left:0em;text-indent:0em;" class="lg-abnormal"><div class='lg-row'>非湛非搖此法源　當機莫厭假名存</div>
<div class='lg-row'>直須過量英靈漢　方入無邊廣大門　萬象交羅元不二　六窗晝夜未嘗昏</div>
<div class='lg-row'>翻思龎老事無別　擲劍揮空豈有痕<span class='note-inline'>(已上二則俱考補)</span></div>
</p><p style="margin-left:0em;text-indent:2em"><span class='note-inline'>(〔大用菴銘〕)</span></p>
<p style="margin-left:0em;text-indent:0em;" class="lg-abnormal"><div class='lg-row'>廓然之宗　空而不空　智遊方外　妙入環中　環中湛存　用之不痕</div>
<div class='lg-row'>總造化柄　見離微根　窮極離微　玄樞活機</div>
<div class='lg-row'>河橫澹蕩　斗轉依稀　依稀成用　用與體共</div>
<div class='lg-row'>象未中形　功初內動　動而影彰　靜而智藏　光容天地　兆變陰陽</div>
<div class='lg-row'>陰陽變兆　用得之要　春在百花　風號萬竅</div>
<div class='lg-row'>竅竅中虛　雖有而無　聲不礙器　色不染珠　珠兮走盤　不見其端</div>
<div class='lg-row'>壁立千仞　赤肉一團　一團赤肉　應緣具足</div>
<div class='lg-row'>像兮臨鑑　神兮居谷　谷神是誰　靈靈自知</div>
<div class='lg-row'>說用如鼻　眺用如眉　用之互換　寄世而玩　彈指開門　相招隔岸</div>
<div class='lg-row'>隔岸相招　拈却木橋　等閒一喚　適用全超</div>
<div class='lg-row'>超用較些　相逢作家　雲雨翻覆　雪刃交加</div>
<div class='lg-row'>交加不傷　用鈍愈光　拍拍是令　人人當行　當行往還　用亡險艱</div>
<div class='lg-row'>如石含玉　似地擎山　山蓄海藏　規圓矩方</div>
<div class='lg-row'>頭頭得用　恰恰相當　相當函蓋　混成三昧</div>
<div class='lg-row'>宛轉機圓　縱橫用大　大用現前　不存軌則　推倒籓籬　東西南北</div>
<div class='lg-row'>南北東西　歸去來兮　混之不得　類之不齊</div>
<div class='lg-row'>隨類而遊　閒閒自由　天上天下　雲行水流</div>
</p><p style="margin-left:0em;text-indent:2em"><span class='note-inline'>(〔附錄〕默成居士潘良貴跋)</span>普覺圓照大師曇讚，戒行清苦，築菴於義烏之仙山，予為名曰「大用」。久欲作銘而未果。紹興九年，予守四明，與天童覺老款，偶縱談此，以銘屬之。覺欣然不辭。其筆力痛快，殆與〈信心銘〉相為後先。明年秋九月己未，始授讚，俾鐫之石。<span class='note-inline'>(此則考補)</span></p>
</div>
<div class='div-other'><a id='mulu601' />
<p class='h3'>法為禪師</p><p style="margin-left:0em;text-indent:2em"><span class='note-inline'>(〔上堂〕)</span>法身無相，不可以音聲求；妙道忘言，豈可以文字會？縱使超佛越祖，猶落階梯。直饒說妙談玄，終挂脣齒。須是功勳不犯，形跡不留；枯木寒巖，更無津潤；幻人木馬，情識皆空，方能垂手市鄽，轉身異類。不見道，無漏國中留不住，却來烟隖臥寒沙！</p>
</div>
<div class='div-other'><a id='mulu602' />
<p class='h3'>宗珏禪師</p><p style="margin-left:0em;text-indent:2em"><span class='note-inline'>(〔上堂〕)</span>劫前運步，世外橫身；妙契不可以意到，真證不可以言傳。直得虛靜<span class='corr'>斂</span>氛，白雲向寒巖而斷；靈光破暗，明月隨夜船而來。正恁麼時，作麼生踐履？偏正不曾離本位，縱橫那涉語因緣？</p>
<p style="margin-left:0em;text-indent:2em"><span class='note-inline'>(〔僧問〕：)</span>「如何是道？」師曰：「十字街頭休斫額」。</p>
</div>
<div class='div-other'><a id='mulu603' />
<p class='h3'>應菴華禪師</p><p style="margin-left:0em;text-indent:2em"><span class='note-inline'>(〔受請上堂〕)</span>去年十一月，笑別下鍾阜。今年九月中，行見朝天路。去住既無心，動靜非取與。平生安樂法，此意同誰語。四明昔嘗到，諸剎皆可數。山氣象雄，麐鳳栖遲處。今思昔日遊，歲月二紀許。豈謂臨晚景，侯伯重相顧。開緘讀來書，丁寧見毫楮。姑蘇二千石，眼高照天宇。我昔昧平生，今見開心腑。忻然樂與行，方鳴集眾鼓。先師未了底，今日應須去。敢問諸人：如何是先師未了底？（驀拈拄杖，卓一卓，喝一喝，下座）</p>
<p style="margin-left:0em;text-indent:2em"><span class='note-inline'>(〔入寺上堂〕)</span>風行草偃，水到渠成。正令既行，十方坐斷。若也向上論去，語默不及處，棒喝未施前，總是依草附木漢。事不獲已，且作死馬醫。所以道，隨處作主，遇緣即宗。法幢<span class='corr'>隨</span>處建立，展臨濟三玄戈甲，會曹洞五位君臣。敲唱雙行，殺活自在。拈一莖草，穿天下衲僧鼻孔；布縵天網，要打衝浪錦鱗。是則是，便與麼去。達磨一宗，埽土而盡。（驀拈拄杖，劃一劃，云）劍為不平離寶匣，藥因救病出金瓶。（卓拄杖，下座）</p>
<p style="margin-left:0em;text-indent:2em"><span class='note-inline'>(〔上堂〕)</span>良工未出，玉石不分；巧冶無人，金沙混雜。縱使無師自悟，向者裏，何啻朝打三千、暮打八百？（拈杖云）喚作拄杖，玉石不分；不喚拄杖，金沙混雜。其間一個半個，善別端由。苟或未肰……（卓杖云）急著眼看！</p>
<p style="margin-left:0em;text-indent:2em"><span class='note-inline'>(〔上堂〕)</span>（舉僧問趙州：如何是毘盧圓相？州云：自小出家，不曾眼華。師云）趙州見處偏枯。若有人問天童：「如何是毘盧圓相？」祇對他道：「大底大，小底小。」且道與趙州還有優劣也無？具擇法眼，試簡點看！</p>
<p style="margin-left:0em;text-indent:2em"><span class='note-inline'>(〔又〕)</span>禪禪，更不相煎。坐底自坐，眠底自眠，大家安樂，無法可傳。禪禪，曹洞五位，臨濟三玄。大年三十夜，脚踏地，頭頂天。禪禪，不直半文錢。海枯終見底，人死脚皮穿。</p>
<p style="margin-left:0em;text-indent:2em"><span class='note-inline'>(〔舉傑首座上堂〕)</span>一棒一條痕，一摑一手血。臨濟老瞎驢，至今猶未瞥。須彌頂上浪拍天，大洋海水無一滴。偉哉本色人，頂門亞三隻。辨龍蛇百草頭，擒虎兕一毫力。穿大地人鼻孔，坐斷衲僧搖舌。雖然，猶未撥動向上一竅在。且作麼是向上一竅？問取堂中首座傑。</p>
<p style="margin-left:0em;text-indent:2em"><span class='note-inline'>(〔頌〕世尊初生)</span></p>
<p style="margin-left:0em;text-indent:0em;" class="lg-abnormal"><div class='lg-row'>草本無端拈出來　更加註脚放癡獃　西天此土誰知己　夜半優曇火裏開</div>
</p><p style="margin-left:0em;text-indent:2em"><span class='note-inline'>(〔又〕女子出定)</span></p>
<p style="margin-left:0em;text-indent:0em;" class="lg-abnormal"><div class='lg-row'>出得出不得　滿面是埃塵　愁人莫向愁人說　說向愁人愁殺人</div>
</p><p style="margin-left:0em;text-indent:2em"><span class='note-inline'>(〔又〕藥山謂雲巖曰：「與我喚沙彌來。」曰：「喚他來作甚麼？」山曰：「我有箇折脚鐺子，要他提上挈下。」巖曰：「恁麼則與和尚出一隻手去也。」山便休。)</span></p>
<p style="margin-left:0em;text-indent:0em;" class="lg-abnormal"><div class='lg-row'>藥山道頭　雲巖知尾　雖然頭尾相稱　要且不識羞恥</div>
</p><p style="margin-left:0em;text-indent:2em"><span class='note-inline'>(〔贊〕臨濟)</span></p>

<div class="lg regular" style="margin-left:0em;"><div class='lg-row'>喝下忽雷驚　聲前休領略　當鋒齧鏃時　蹉過第一著</div>
<div class='lg-row'>不在壁立處　豈向平地泊　野水白連天　秋空飛一鶚</div>
</div><p style="margin-left:0em;text-indent:2em"><span class='note-inline'>(〔又〕虎丘先師)</span></p>
<p style="margin-left:0em;text-indent:0em;" class="lg-abnormal"><div class='lg-row'>老漢從來無禪　一味心中含毒　此毒時復現前　渾家大小不睦</div>
<div class='lg-row'>異口同音咒詛　至今活陷地獄</div>
<div class='lg-row'>一名臨濟正宗　一名叢林瞎秃</div>
</p><p style="margin-left:0em;text-indent:2em"><span class='note-inline'>(〔自贊〕)</span></p>

<div class="lg regular" style="margin-left:0em;"><div class='lg-row'>者漢初無罪過　祇是頭扁眼大　雖然肚裏醒醒　開口便先話墮</div>
<div class='lg-row'>如斯出世為人　恰似大蟲看水磨</div>
</div><p style="margin-left:0em;text-indent:2em"><span class='note-inline'>(〔贈偈〕悟上人造華嚴塔)</span></p>

<div class="lg regular" style="margin-left:0em;"><div class='lg-row'>山前馬廄普光殿　門外牛欄正覺場</div>
<div class='lg-row'>五十三人同日葬　善財走得脚生瘡</div>
</div><p style="margin-left:0em;text-indent:2em"><span class='note-inline'>(〔示〕嚴教授康朝語)</span>有般底得箇見處了便休，更不就人決擇，被人拈起一件物頓面前分疏不下，便渾圇吞却，口頭雖說不疑，肚裏畢竟有塊物不能消化，此便是生死根本。有一般底得箇見處，坐著見處，見地不脫，一向說玄說妙，廣陳蹊徑謂之為人，此便是喪達磨正宗魔子。有一般底做工夫，到箇靜處，身心稍稍輕安，一向坐在無人之鄉，見人說著好事，便生煩惱，返言禪道本無所說，所以雲門道「一切處不明，面前有物」者是也，此病最苦。有一般底得箇見處，蕩蕩地無佛、無祖、無諸聖，一向無將去，行盜行淫、飲酒食肉，謂之無礙禪，此是地獄種子也。永嘉云：「豁達空，撥因果，莽莽蕩蕩招殃禍。」有一般底見處，泯默無聞，一味噇却常住飯了，祇管死葛怛地守却被位，等箇悟處，此便是深山大澤一間破屋下泥團，謂之無轉智大王，徒消信施；其實，本分參學者，初無許多棲泊處。羅山老漢道：「我這裏祇有一口劍，劍下有分身之意，亦有出身之路。」從上老宿弄將出來，千差萬別，無不從脚跟下流出。變通逸格，殺活自在。<span class='note-inline'>(此則考補)</span></p>
<p style="margin-left:0em;text-indent:2em"><span class='note-inline'>(〔附錄〕大慧杲禪師贊垂示語偈)</span></p>

<div class="lg regular" style="margin-left:0em;"><div class='lg-row'>坐斷金輪第一峰　千妖百怪盡潛蹤</div>
<div class='lg-row'>年來又得真消息　報道楊岐正脈通</div>
</div><p style="margin-left:0em;text-indent:2em"><span class='note-inline'>(肯堂[〦/兄]禪師頌，示眾云：「盡力道不得底句，不在天台，定在南嶽。」)</span></p>

<div class="lg regular" style="margin-left:0em;"><div class='lg-row'>相駡饒汝接嘴　相唾饒汝潑水</div>
<div class='lg-row'>驀然摸著蛇頭　拍手囉囉哩哩</div>
</div><p style="margin-left:0em;text-indent:2em"><span class='note-inline'>(虛堂愚禪師頌前案)</span></p>
<p style="margin-left:0em;text-indent:0em;" class="lg-abnormal"><div class='lg-row'>耆婆去後無消息　病者憧憧日扣門　百草自知無識者　叢叢垂泣在籬根<span class='note-inline'>(三則俱增)</span></div>
</p></div>
<div class='div-other'><a id='mulu604' />
<p class='h3'>慈航樸禪師</p><p style="margin-left:0em;text-indent:2em"><span class='note-inline'>(〔上堂〕)</span></p>
<p style="margin-left:0em;text-indent:0em;" class="lg-abnormal"><div class='lg-row'>酷暑如焚不易禁　炎炎赫赫欲流金　夜明簾外無人到　靈木迢然轉綠陰</div>
</p><p style="margin-left:0em;text-indent:2em"><span class='note-inline'>(〔又〕)</span>德山入門便棒，臨濟入門便喝。臨濟喝處，德山棒頭耳聾；德山棒時，臨濟喝下眼瞎。雖然一搦一擡，就中全生全殺。（遂喝一喝，卓拄杖一下，云）敢問諸人是生是殺？（良久云）君子可<span class='corr'>入</span>。</p>
<p style="margin-left:0em;text-indent:2em"><span class='note-inline'>(〔又〕)</span></p>

<div class="lg regular" style="margin-left:0em;"><div class='lg-row'>牛皮鞔露柱　露柱啾啾叫　燈籠佯不知　虛明還自照</div>
<div class='lg-row'>殿脊老鴟吻　聞得呵呵笑　三門側耳聽　就上打之遶</div>
<div class='lg-row'>譬如十日菊　開徹阿誰要　阿呵呵　未必秋香一夜衰　熨斗煎茶不同銚</div>
</div><p style="margin-left:0em;text-indent:2em"><span class='note-inline'>(〔又〕)</span>觀音巖玲玲瓏瓏，太白石丁丁東東。西園菜黃似不堪食，東谷花發却無賴紅。且道是祖意？教意？途中受用，世諦流布。若道不出，雪峰覆却飯桶。若辨得出，甘贄禮拜蒸籠。</p>
<p style="margin-left:0em;text-indent:2em"><span class='note-inline'>(〔又〕)</span>久雨不晴，半睡半醒。可謂天地合其德，日月合其明，四時合其序，鬼神合其吉凶。（遂喝曰）住住，內卦已成，更求外象。（卓拄杖曰）適來擲得雷天大壯，如今變作地火明夷。<span class='note-inline'>(此則考補)</span></p>
</div>
<div class='div-other'><a id='mulu605' />
<p class='h3'>無用全禪師</p><p style="margin-left:0em;text-indent:2em"><span class='note-inline'>(〔上堂〕)</span></p>
<p style="margin-left:0em;text-indent:0em;" class="lg-abnormal"><div class='lg-row'>學佛止言真不立　參禪多與道相違　忘機忘境急回首　無地無錐轉步歸</div>
<div class='lg-row'>佛不是心亦非　覿體承當絕所依</div>
<div class='lg-row'>萬古碧潭空界月　再三撈摝始應知</div>
</p><p style="margin-left:0em;text-indent:2em"><span class='note-inline'>(〔到靈隱，請上堂〕)</span>靈山正派，達者猶迷。明來暗來，誰當辨的？雙收雙放，孰辨端倪？直饒千聖出來，也祇結舌。何故人歸大國方為貴，水到瀟湘始是清？（復曰）適來松源和尚舉竹箆話，令天童納敗缺。諸人要知麼？聽取一頌：黑漆竹箆握起，迅雷不及掩耳；德山臨濟茫然，懵底如何插嘴？</p>
<p style="margin-left:0em;text-indent:2em"><span class='note-inline'>(〔頌〕維摩詰默然無言)</span></p>

<div class="lg regular" style="margin-left:0em;"><div class='lg-row'>毗耶城裏老維摩　一默無言詭詐多</div>
<div class='lg-row'>三萬二千獅子座　一時掀倒看如何</div>
</div></div>
<div class='div-other'><a id='mulu606' />
<p class='h3'>密菴傑禪師</p><p style="margin-left:0em;text-indent:2em"><span class='note-inline'>(〔受請上堂〕)</span>（舉先應菴受天童請日偈畢，乃云）山僧亦有一偈，舉似大眾。去年八月閒，得旨與安閒。擺脫水雲性，縱步到陽山。元宅諸子弟，忻然力追攀。菴居三個月，開懷宇宙寬。忽接四明信，來書意盤桓。天童虛法席，使君語猶端。迢迢遣專使，不問路行難。山僧臨晚景，不敢自相瞞。搥鼓樂與行，四眾亦欣懽。先師未了底，應是起波瀾。敢問大眾：「如何是先師未了底？」一回飲水一回噎，臨濟德山俱汗顏。</p>
<p style="margin-left:0em;text-indent:2em"><span class='note-inline'>(〔上堂〕)</span>祖師心印，不涉言詮。問訊燒香，早成多事。行棒行喝，開眼尿牀。舉古舉今，泥中洗土。別有向上一路，千聖不傳。總是熟睡饒譫語，衲僧家，心憤憤、口悱悱，到這裏如何即是？（以拂子擊禪牀云）衲被蒙頭萬事休，此時山僧都不會。</p>
<p style="margin-left:0em;text-indent:2em"><span class='note-inline'>(〔又〕)</span>說到行不到，好肉剜瘡；行到說不到，扶籬摸壁。行說俱到，石筍抽條；行說俱不到，擔雪填井。離四句，絕百非，即不問諸人。且道文殊問不二法門，維摩因什麽默然？（喝一喝云）貪他一粒粟，失卻半年糧。</p>
<p style="margin-left:0em;text-indent:2em"><span class='note-inline'>(〔頌〕女子出定)</span></p>
<p style="margin-left:0em;text-indent:0em;" class="lg-abnormal"><div class='lg-row'>出得何如未出時　瞎驢成隊喪全機　而今四海平如砥　蘆管迎風撩亂吹</div>
</p><p style="margin-left:0em;text-indent:2em"><span class='note-inline'>(〔又〕殃崫摩羅救產難)</span></p>

<div class="lg regular" style="margin-left:0em;"><div class='lg-row'>賢聖劫來未曾殺　而今斷這一刀休</div>
<div class='lg-row'>果然葛怛胸中落　笑殺靈山老比丘</div>
</div><p style="margin-left:0em;text-indent:2em"><span class='note-inline'>(〔又〕百丈野狐)</span></p>
<p style="margin-left:0em;text-indent:0em;" class="lg-abnormal"><div class='lg-row'>五百生前失卻　五百生後太錯　錯錯　誰道祥麐只一角</div>
</p><p style="margin-left:0em;text-indent:2em"><span class='note-inline'>(〔偈〕示曾祕較)</span></p>

<div class="lg regular" style="margin-left:0em;"><div class='lg-row'>天童得力句　不搖三寸舌　父母未生前　令已行摩竭</div>
<div class='lg-row'>直下便承當　敢保猶未徹　放下百不知　腦門重著楔</div>
<div class='lg-row'>惟是過量人　一舉無二說</div>
</div><p style="margin-left:0em;text-indent:2em"><span class='note-inline'>(〔附錄〕金山善開禪師頌「破沙盆」)</span></p>
<p style="margin-left:0em;text-indent:0em;" class="lg-abnormal"><div class='lg-row'>法眼拈來早自謾　無端錯對破沙盆　而今遍界難遮掩　殃害叢林累子孫</div>
</p><p style="margin-left:0em;text-indent:2em"><span class='note-inline'>(虛堂愚禪師頌「破沙盆」)</span></p>
<p style="margin-left:0em;text-indent:0em;" class="lg-abnormal"><div class='lg-row'>直甚破沙盆　掀翻海嶽昏　頂門真箇瞎　千古累兒孫</div>
</p><p style="margin-left:0em;text-indent:2em"><span class='note-inline'>(雙杉元禪師頌「破沙盆」)</span></p>

<div class="lg regular" style="margin-left:0em;"><div class='lg-row'>五陵公子少年時　得意春風躍馬蹄</div>
<div class='lg-row'>不惜黃金為彈子　海棠花下打黃鸝</div>
</div><p style="margin-left:0em;text-indent:2em"><span class='note-inline'>(了菴欲禪師贊)</span></p>
<p style="margin-left:0em;text-indent:0em;" class="lg-abnormal"><div class='lg-row'>破沙盆正法眼　掀天紀截地維　青山九鎖兮中峰巍巍<span class='note-inline'>(已上三則俱增)</span></div>
</p></div>
<div class='div-other'><a id='mulu607' />
<p class='h3'>雪菴瑾禪師<span class='note-inline'>(補)</span></p><p style="margin-left:0em;text-indent:2em"><span class='note-inline'>(〔上堂〕)</span>金剛圈裏翻身，築著帝釋鼻孔；懸崖頭上撒手，突出達磨眼睛。往復三回，興還未盡；機輪一轉，勢不可停。倒拈蠍尾，婢使聲聞；順捋虎鬚，奴呼菩薩。釋迦已滅，彌勒未生；佛法祖令，總屬天童。把住放行，如何施設？（良久云）無孔鐵錘當面擲，普天匝地起清風。</p>
<p style="margin-left:0em;text-indent:2em"><span class='note-inline'>(〔附錄〕了菴欲禪師和「雪菴瑾和尚偈」)</span></p>
<p style="margin-left:0em;text-indent:0em;" class="lg-abnormal"><div class='lg-row'>眼中之句句中眼　眨上眉毛還不見</div>
<div class='lg-row'>有時提起金剛王　有時獨弄無文印　神仙祕訣誰堪傳　劫外日月壺中天</div>
<div class='lg-row'>太白山頭燄爐雪　鼈鼻俓把長蛇吞</div>
</p></div>
<div class='div-other'><a id='mulu608' />
<p class='h3'>息菴觀禪師<span class='note-inline'>(補)</span></p><p style="margin-left:0em;text-indent:2em"><span class='note-inline'>(〔上堂〕)</span>舉二祖問達磨安心公案，頌曰：</p>

<div class="lg regular" style="margin-left:0em;"><div class='lg-row'>長安深夜雪漫漫　欲覓心安轉不安</div>
<div class='lg-row'>縱使言前開活眼　那知巳被老胡謾</div>
</div><p style="margin-left:0em;text-indent:2em"><span class='note-inline'>(〔示眾〕舉南泉曰：「江西馬祖說即心即佛，王老師不恁麽道。不是心，不是佛，不是物，恁麽道有過麽？」趙州禮拜而出，僧隨問，州曰：「你却問取和尚去。」僧乃問：「適來諗上座意作麽生？」泉曰：「它卻領得老僧意旨。」師頌曰：)</span></p>
<p style="margin-left:0em;text-indent:0em;" class="lg-abnormal"><div class='lg-row'>慣弄琴瑟與琵琶　清音歷歷徧天涯　堪嗟不入聾人耳　空使西山日又斜</div>
</p></div>
<div class='div-other'><a id='mulu609' />
<p class='h3'>癡鈍頴禪師<span class='note-inline'>(補)</span></p><p style="margin-left:0em;text-indent:2em"><span class='note-inline'>(〔頌〕達磨見武帝因緣)</span></p>

<div class="lg regular" style="margin-left:0em;"><div class='lg-row'>提起須彌第一鎚　玉關金鎖繫難開</div>
<div class='lg-row'>重施背踏空勞力　應悔迢迢萬里來</div>
</div></div>
<div class='div-other'><a id='mulu610' />
<p class='h3'>無際派禪師</p><p style="margin-left:0em;text-indent:2em"><span class='note-inline'>(〔上堂〕)</span>諸人十二時中，上來下去，折旋俯仰，起居問訊，瞞崇恩一點不得；坐立儼然，賓主交參，面面相覿，崇恩亦瞞諸人一點不得。既然彼此不相瞞，為什麽自作障礙？（喝一喝）因風吹火，用力不多。</p>
<p style="margin-left:0em;text-indent:2em"><span class='note-inline'>(〔佛涅槃日上堂〕)</span>釋迦昔向今辰入大寂定，堪笑天下衲僧刻舟求劍，二千餘年，區區不已。崇恩今日不動神機，捩轉瞿曇鼻孔。不圖打草驚蛇，只要大家相見。汝等諸人各宜仔細觀瞻，莫教錯過。（遂合掌曰）不審，不審。<span class='note-inline'>(已上二則住崇恩說考補)</span></p>
<p style="margin-left:0em;text-indent:2em"><span class='note-inline'>(〔頌〕百丈政示眾：「汝等為我開田，我為汝說大義，普請開田了。」眾請和尚說大義，師展兩手示之。)</span></p>
<p style="margin-left:0em;text-indent:0em;" class="lg-abnormal"><div class='lg-row'>百丈說大義　全然沒巴鼻　通身是水泥　溺死在平地</div>
</p><p style="margin-left:0em;text-indent:2em"><span class='note-inline'>(〔又〕疎山冬至夜，有僧上堂問：「如何是冬來意？」師曰：「京中出大黃。」)</span></p>

<div class="lg regular" style="margin-left:0em;"><div class='lg-row'>京師出大黃　直截為君舉</div>
<div class='lg-row'>冬至至寒食　恰是一百五</div>
</div></div>
<div class='div-other'><a id='mulu611' />
<p class='h3'>浙翁琰禪師<span class='note-inline'>(補)</span></p><p style="margin-left:0em;text-indent:2em"><span class='note-inline'>(〔贊〕維摩居士)</span></p>
<p style="margin-left:0em;text-indent:0em;" class="lg-abnormal"><div class='lg-row'>毘耶示疾放憨癡　添得時人滿肚疑　不是文殊親勘破　這些毛病有誰知</div>
</p><p style="margin-left:0em;text-indent:2em"><span class='note-inline'>(〔附錄〕長翁如淨禪師（浙翁遺書）上堂)</span></p>
<p style="margin-left:0em;text-indent:0em;" class="lg-abnormal"><div class='lg-row'>八月十八錢塘潮　浙翁聲價潑天高</div>
<div class='lg-row'>盡教四海弄潮手　徹底窮淵輥一遭　重揀擇　不辭勞　要透龍門繼鳳毛</div>
<div class='lg-row'>忽然收卷還源去　萬古曹溪風怒號</div>
</p></div>
<div class='div-other'><a id='mulu612' />
<p class='h3'>天目禮禪師</p><p style="margin-left:0em;text-indent:2em"><span class='note-inline'>(〔上堂〕)</span>萬松關迥，九隴烟橫；谷風傳響，澗水流聲。若以眼觀耳聽，拔舌犁耕；不以眼觀耳聽，拔舌犁耕。且利害在甚麽處？若不同牀睡，焉知被裏穿？</p>
<p style="margin-left:0em;text-indent:2em"><span class='note-inline'>(〔又〕)</span>眾生本不曾迷，夜闌雞向五更啼；諸佛本不曾悟，秋清雁度長空去。（拍膝一下云）西窗昨夜月華明，凉飇已到梧桐樹。</p>
<p style="margin-left:0em;text-indent:2em"><span class='note-inline'>(〔又〕翠巖真長老嗣書至)</span>洪崖井邊，翠巖寺裏，山遮半月，江礙斜陽。不是諸佛眼睛，亦非祖師巴鼻。召專使云：「會麼？」歸去滕王閣上，捲起珠簾看取，十八灘頭，烟波鼎沸。<span class='note-inline'>(此則考補)</span></p>
<p style="margin-left:0em;text-indent:2em"><span class='note-inline'>(〔頌〕七賢女遊屍陀林)</span></p>

<div class="lg regular" style="margin-left:0em;"><div class='lg-row'>七珍八寶任君需　三佛從來的是無</div>
<div class='lg-row'>若向無中拈得出　不須見佛問何如</div>
</div><p style="margin-left:0em;text-indent:2em"><span class='note-inline'>(〔又〕馬祖因僧問「離四句、絕百非」)</span></p>
<p style="margin-left:0em;text-indent:0em;" class="lg-abnormal"><div class='lg-row'>喚起窗全曙　催歸日未西　無心花裏鳥　更與盡情啼</div>
</p><p style="margin-left:0em;text-indent:2em"><span class='note-inline'>(〔又〕百丈野狐)</span></p>
<p style="margin-left:0em;text-indent:0em;" class="lg-abnormal"><div class='lg-row'>墮脫知何處　憑君仔細看　潮來無別浦　木落見他山</div>
</p><p style="margin-left:0em;text-indent:2em"><span class='note-inline'>(〔又〕趙州因一婆子請轉藏經)</span></p>

<div class="lg regular" style="margin-left:0em;"><div class='lg-row'>不知兀坐常輪轉　空下禪牀遶一遭</div>
<div class='lg-row'>背面却言虧一半　老婆惡業自家招</div>
</div><p style="margin-left:0em;text-indent:2em"><span class='note-inline'>(〔又〕臨濟三問黃檗佛法大意)</span></p>

<div class="lg regular" style="margin-left:0em;"><div class='lg-row'>禍福無門口自招　三遭瞎棒打驢腰</div>
<div class='lg-row'>誰知敗國亡家恨　萬古春風吹不銷</div>
</div><p style="margin-left:0em;text-indent:2em"><span class='note-inline'>(〔又〕興化打中<span class='corr'>間</span>底)</span></p>
<p style="margin-left:0em;text-indent:0em;" class="lg-abnormal"><div class='lg-row'>四方八面沒邊疆　暴雨狂風無處藏　古廟裏頭休軃避　移舟別有好商量</div>
</p><p style="margin-left:0em;text-indent:2em"><span class='note-inline'>(〔又〕瑞巖喚主人公)</span></p>
<p style="margin-left:0em;text-indent:0em;" class="lg-abnormal"><div class='lg-row'>磐陀漠漠祕蒼苔　終日跏趺兩鬢催　縱使不曾呼喚著　何嘗謾得阿師來</div>
</p><p style="margin-left:0em;text-indent:2em"><span class='note-inline'>(〔贊〕六代祖師)</span></p>

<div class="lg regular" style="margin-left:0em;"><div class='lg-row'>咄咄胡僧　齒缺面黑　滿口鄉談　無人譯得</div>
<div class='lg-row'>只知結果自然成　不知滿地花狼籍</div>
</div><p style="margin-left:0em;text-indent:0em;" class="lg-abnormal"><div class='lg-row'>哀哉斷臂　甘受欺瞞　心既不有　何處求安　寂寂少林人不見　一庭風雪夜漫漫</div>
</p><p style="margin-left:0em;text-indent:0em;" class="lg-abnormal"><div class='lg-row'>內外中<span class='corr'>間</span>　覓罪不得　瞌睡醒來　眼睛突出　一從歸去皖公山　直至如今沒蹤蹟</div>
</p><p style="margin-left:0em;text-indent:0em;" class="lg-abnormal"><div class='lg-row'>破頭山前　三辭詔旨　教壞小兒　賣弄脣嘴　無端又上牛頭山　更與懶融說道理</div>
</p><p style="margin-left:0em;text-indent:0em;" class="lg-abnormal"><div class='lg-row'>黃梅再來　青松依舊　前身後身　一場逗漏　七百高僧總作家　惟有南能不即溜</div>
</p><p style="margin-left:0em;text-indent:0em;" class="lg-abnormal"><div class='lg-row'>倩人書偈　巧說脫空　傳衣宵遁　喪盡英雄　非風旛動惟心動　依舊埋身草莽中</div>
</p><p style="margin-left:0em;text-indent:2em"><span class='note-inline'>(〔附錄〕石林鞏禪師舉天目禪師問僧：「名甚麼？」僧云：「智虎。」師退身，作怕勢。僧擬議，師歸方丈。因頌：)</span></p>
<p style="margin-left:0em;text-indent:0em;" class="lg-abnormal"><div class='lg-row'>白浪堆中下一鈎　錦鱗紅尾尚悠悠</div>
<div class='lg-row'>漁翁不計竿頭事　笑入蘆花萬頃秋<span class='note-inline'>(此則增)</span></div>
</p></div>
<div class='div-other'><a id='mulu613' />
<p class='h3'>枯禪鏡禪師</p><p style="margin-left:0em;text-indent:2em"><span class='note-inline'>(〔上堂〕)</span>有句無句，如藤倚樹；樹倒藤枯，句歸何處？（良久）長憶江南三月裏，鷓鴣啼處百花香。</p>
<p style="margin-left:0em;text-indent:2em"><span class='note-inline'>(〔又〕)</span></p>

<div class="lg regular" style="margin-left:0em;"><div class='lg-row'>一拽石　一搬土　夜半日輪正卓午　老安曾牧溈山牛　南泉不打鹽官鼓</div>
<div class='lg-row'>勸君知　莫莽鹵　火裏䳭鷯吞却虎</div>
</div><p style="margin-left:0em;text-indent:2em"><span class='note-inline'>(〔又〕)</span>舉僧到鶴林敲門，林云：「是誰？」僧云：「行腳僧。」林云：「非但行腳僧，佛來也不著。」僧云：「既是佛來，因甚不著？」林云：「無你栖泊處。」師云：「若天童有人敲門，即大開門戶，與伊入來，當胸搊住，云『道！道！』。待伊擬開口，劈胸與一拳。若向這裏轉得身、吐得氣，便請明窗下安排。」<span class='note-inline'>(已上三則考補)</span></p>
<p style="margin-left:0em;text-indent:2em"><span class='note-inline'>(〔頌〕鵞湖大義禪師，因唐憲宗問：「如何是佛性？」對曰：「不離陛下所問。」)</span></p>

<div class="lg regular" style="margin-left:0em;"><div class='lg-row'>因地而倒因地起　離地求起無是理</div>
<div class='lg-row'>不離所問語雖親　認著依前還不是</div>
</div><p style="margin-left:0em;text-indent:2em"><span class='note-inline'>(〔偈〕上鐘)</span></p>
<p style="margin-left:0em;text-indent:0em;" class="lg-abnormal"><div class='lg-row'>一模脫就轉風流　平地教他不肯休　要得洪音喧宇宙　直須更上一層樓</div>
</p></div>
<div class='div-other'><a id='mulu614' />
<p class='h3'>弁山阡禪師</p><p style="margin-left:0em;text-indent:2em"><span class='note-inline'>(〔頌〕<span class='corr'>刺</span>史李翱躬謁藥山，山執經卷不顧。李曰：「見面不如聞名！」拂袖便出。山曰：「太守何得貴耳賤目？」李回謝、問道。山以手指上下，李不會。山曰：「雲在青天，水在瓶。」李作禮，述偈曰：「鍊得身形是鶴形，千株松下兩函經。我來問道無餘說，雲在青天水在瓶。」)</span></p>

<div class="lg regular" style="margin-left:0em;"><div class='lg-row'>貴耳而賤目　背手抽金鏃</div>
<div class='lg-row'>仰面看青天　箭過新羅國</div>
</div><p style="margin-left:0em;text-indent:2em"><span class='note-inline'>(〔贊〕觀音大士)</span></p>
<p style="margin-left:0em;text-indent:0em;" class="lg-abnormal"><div class='lg-row'>螺髻屈蟠春島碧　綠衣零亂<span class='corr'>曉</span>雲寒　尋聲只麼隨流去　見甚真觀清淨觀<span class='note-inline'>(此則增)</span></div>
</p><p style="margin-left:0em;text-indent:2em"><span class='note-inline'>(〔偈〕送僧歸鄉)</span></p>
<p style="margin-left:0em;text-indent:0em;" class="lg-abnormal"><div class='lg-row'>奮志南方問正因　正因一字不曾聞　七零八落袈裟角　惹得凌霄幾片雲</div>
</p></div>
<div class='div-other'><a id='mulu615' />
<p class='h3'>癡絕沖禪師</p><p style="margin-left:0em;text-indent:2em"><span class='note-inline'>(〔結夏上堂〕)</span></p>

<div class="lg regular" style="margin-left:0em;"><div class='lg-row'>圓覺伽藍　塵塵有路　坐斷去來　頓空今古　那裏十三　這邊十五</div>
<div class='lg-row'>後先不差毫髮　可笑黃面瞿曇　至今不知落處</div>
</div><p style="margin-left:0em;text-indent:2em"><span class='note-inline'>(〔上堂〕)</span>有一人一念頓證，墮在佛數。有一人累劫闡提，不願成佛。且道那個合受人天供養？（良久云）蝶穿芳徑雙眉溼，蜂掠殘花兩股肥。</p>
<p style="margin-left:0em;text-indent:2em"><span class='note-inline'>(〔又〕)</span>僧問：「心、佛及眾生，是三無差別，如何是過去心？」師曰：「放待冷來看。」僧云：「如何是現在心？」師曰：「你問我答。」僧云：「如何是未來心？」師曰：「後次上堂向你道。」僧云：「如何是過去佛？」師曰：「去年梅。」僧云：「如何是現在佛？」師曰：「今歲柳。」僧云：「如何是未來佛？」師曰：「顏色馨香依舊。」僧云：「如何是過去差別智？」師以拂子擊禪牀左邊。僧云：「如何是現在差別智？」師以拂子擊禪牀右邊。僧云：「如何是未來差別智？」師以拂子中<span class='corr'>間</span>點一點。僧云：「心、佛、眾生無向背，十方剎海一毫收。」便禮拜。師乃曰：「過去心不可得，現在心不可得，未來心不可得。三世既不可得，喚甚麼作差別智？若人見得徹去，三世諸佛無一時不在諸人頂額上轉大法輪，更來這裏挨肩並足討甚麼碗？」以拄杖一時趕散，下座。</p>
<p style="margin-left:0em;text-indent:2em"><span class='note-inline'>(〔附錄〕了菴欲禪師題師〈書應菴法語〉)</span>流落叢林僅二百年，雖紙黑微蠧，精彩猶新。</p>
<p style="margin-left:0em;text-indent:2em"><span class='note-inline'>(又題《靈源合帖》)</span>癡翁所示道書記法語：病多諳藥性，經驗始傳方。</p>
<p style="margin-left:0em;text-indent:2em"><span class='note-inline'>(元叟端禪師跋師〈贊迦文、項羽〉二墨蹟)</span>法性寬，波瀾闊，在癡翁則固有之。黃面老人三百六十餘會說一大藏，之乎者也。至拈花普示大眾，迦葉波只一破顏微笑，便云：「吾有實相無相、微妙法門，用付於汝。」項王麾百勝之師，所向無不如意；至垓下之會，乃泣下數行，取彼一騎一都尉，引「天之亡我，非戰之罪」為辭。由是而言，若儒若釋，至切害處，豈言議足以盡其所蘊耶？</p>
<p style="margin-left:0em;text-indent:2em"><span class='note-inline'>(又題師〈揭示開禪法語〉。黃檗打臨濟，則固是；臨濟因甚卻也掌黃檗？)</span>謂知此毒來處，埋沒臨濟老師；謂不知此毒來處，辜負癡絕和尚。總不與麼，黃檗在鼻孔裏冷地發笑，可謂雪上加霜。</p>
<p style="margin-left:0em;text-indent:2em"><span class='note-inline'>(徐敏〈薦癡絕禪師詩〉)</span></p>
<p style="margin-left:0em;text-indent:0em;" class="lg-abnormal"><div class='lg-row'>癡絕有菴不肯住　弄月挑雲徑山去　地水火風分裂時　親書贈予黃葛布</div>
<div class='lg-row'>蛻封讀罷咽無語　會得龍鬚能避暑</div>
<div class='lg-row'>豈知玉骨本清凉　書則珍藏布不取</div>
<div class='lg-row'>源老忽踏幽深路　道在隔山遙望處　巨帙已載爛葛藤　何堪又送閒家具</div>
<div class='lg-row'>開眼一看笑呵呵　猶有這個可柰何</div>
<div class='lg-row'>來而不往非世法　聊效芹忱愧不多</div>
<div class='lg-row'>兩角茶　十帒麫　寶瓶飛錢五十萬　虔心獻此一瓣香　奉為禪師作清薦</div>
<div class='lg-row'>且問先師來不來　玉山菴頂白雲開</div>
<div class='lg-row'>更煩大眾打圓相　撥取青蓮火裏灰<span class='note-inline'>(已上五則俱增)</span></div>
</p></div>
<div class='div-other'><a id='mulu616' />
<p class='h3'>石帆衍禪師<span class='note-inline'>(補)</span></p><p style="margin-left:0em;text-indent:2em"><span class='note-inline'>(〔頌〕陸亘大夫問南泉：「師姓甚麼？」曰：「姓王。」曰：「還有眷屬麼？」曰：「四臣不昧。」曰：「王居何位？」曰：「玉殿苔生。」曰：「玉殿苔生時如何？」曰：「不居正位。」)</span></p>

<div class="lg regular" style="margin-left:0em;"><div class='lg-row'>金鴨香銷更漏深　沉沉玉殿紫苔生</div>
<div class='lg-row'>高空有月千門照　大道無人猶自行</div>
</div></div>
<div class='div-other'><a id='mulu617' />
<p class='h3'>怪石奇禪師<span class='note-inline'>(補)</span></p><p style="margin-left:0em;text-indent:2em"><span class='note-inline'>(〔普說〕)</span>參禪本無難易，只要具大信根、有決烈志，萬機休罷，千聖不攜；坐斷諸緣，不存一法。如太虛空，了無朕迹；如須彌盧，屹然不動。無上真乘，方可希冀。</p>
<p style="margin-left:0em;text-indent:2em"><span class='note-inline'>(〔又〕)</span>此事如人飢渴相似，說飲說食，豈能救療？直須自飲水、自喫飯，方有實效處。</p>
<p style="margin-left:0em;text-indent:2em"><span class='note-inline'>(〔又〕)</span>因舉從上先德，痛切為人語<span class='corr'>要</span>開示。倘能向者裏虛却心，不即法相，不離法相，一聞頓悟。便是涅槃會上，廣額屠兒放下屠刀、立地成佛底時節。是即是，不得恁麼會，言多去道轉遠，且截斷葛藤。（喝一喝，下座）</p>
</div>
<div class='div-other'><a id='mulu618' />
<p class='h3'>止泓鑒禪師<span class='note-inline'>(補)</span></p><p style="margin-left:0em;text-indent:2em"><span class='note-inline'>(〔上堂〕)</span>諸佛不真實，說法度羣生；菩薩有智慧，見性不分明。白雲無心意，灑為世<span class='corr'>間</span>雨；天地不含情，能長諸草木。古德與麼提唱，於世諦法中，開鑿人天，不妨善巧。若據衲僧分上，何啻白雲萬里？</p>
<p style="margin-left:0em;text-indent:2em"><span class='note-inline'>(〔又〕)</span>（拈拄杖）一有多種，二無兩般。枯桑知天風，海水知天寒。（拄杖子）聞與麼道，不覺欣欣然笑曰：「出身猶可易，脫體道應難。」（擲拄杖，下座）</p>
<p style="margin-left:0em;text-indent:2em"><span class='note-inline'>(〔又〕)</span>舉太陽玄問梁山：「如何是無相道場？」山指大㡠子曰：「者是吳處上畫底。」玄擬進語，山急索曰：「者是有相底，那個是無相底？」玄遂有省，便作禮。山曰：「何不道取一句？」玄云：「道即不辭，恐上紙筆。」山笑曰：「此話上碑去在。」師頌曰：</p>

<div class="lg regular" style="margin-left:0em;"><div class='lg-row'>真空無相絕名摹　空底精兮畫底粗</div>
<div class='lg-row'>道即不辭難上紙　西天鬍子沒髭鬚</div>
</div></div>
<div class='div-other'><a id='mulu619' />
<p class='h3'>石門來禪師<span class='note-inline'>(補)</span></p><p style="margin-left:0em;text-indent:2em"><span class='note-inline'>(〔頌〕剪刀)</span></p>
<p style="margin-left:0em;text-indent:0em;" class="lg-abnormal"><div class='lg-row'>渾鋼打就冷光浮　兩刃交鋒未肯休　直截當機為人處　何曾動著一絲頭</div>
</p></div>
<div class='div-other'><a id='mulu620' />
<p class='h3'>別山智禪師</p><p style="margin-left:0em;text-indent:2em"><span class='note-inline'>(〔頌〕世尊臨入涅槃，文殊請佛再轉法輪。世尊咄云：「吾四十九年住世，未嘗說一字；汝請吾再轉法輪，是吾曾轉法輪耶？」)</span></p>
<p style="margin-left:0em;text-indent:0em;" class="lg-abnormal"><div class='lg-row'>老漢生平太脫空　將無作有誑盲聾　臨期一語方真實　也是闍黎飯後鐘</div>
</p><p style="margin-left:0em;text-indent:2em"><span class='note-inline'>(〔又〕台州瑞巖師彥禪師坐磐石，終日如愚。每日喚「主人公」，復應「諾」，乃曰：「惺惺著！他後莫受人謾。」)</span></p>
<p style="margin-left:0em;text-indent:0em;" class="lg-abnormal"><div class='lg-row'>風前一曲動離情　調古無人和得成　自唱自斟還自飲　至今猶自不惺惺</div>
</p></div>
<div class='div-other'><a id='mulu621' />
<p class='h3'>西巖惠禪師</p><p style="margin-left:0em;text-indent:2em"><span class='note-inline'>(〔佛涅槃日上堂〕)</span>拈拄杖，召眾云：「黃面瞿曇乃竺乾猛將，以慈悲為弓箭，以智慧為戈矛。統百萬雄兵，勇不可當；布三百餘陣，勢不可敵。如四十九年演出五千餘卷兵書，雖流落人<span class='corr'>間</span>，而未嘗有一字漏洩。因與生死魔軍為[宋-木+免]為對，遂於跋提河邊築一巨城，名為涅槃。於其城中，先以紫磨金軀犒賞諸兵，令其瞻仰取足，再三撫喻。而又散以八斛四斗珍珠，其謀意無它，必欲打破生死牢關，普與盡大地眾生共行通天活路，得到大安隱、大解脫之場而後已。豈謂二千餘載，猶未遂其志、未奏其功！山僧知其力盡計窮，不免拔劍相助去也。」（以拄杖畫一畫云）四海浪平龍睡隱，九天雲淨鶴飛高。</p>
<p style="margin-left:0em;text-indent:2em"><span class='note-inline'>(〔芙蓉長老至，上堂〕)</span>（右邊拈拄杖向左邊云）若不是芙蓉師兄也，大難委悉。陪盡老精神，杯盤越樣新；誰知村店酒，難醉御樓人。</p>
<p style="margin-left:0em;text-indent:2em"><span class='note-inline'>(〔頌〕六祖傳衣鉢話)</span></p>
<p style="margin-left:0em;text-indent:0em;" class="lg-abnormal"><div class='lg-row'>不作樵夫作碓夫　只將脚力驗精粗　知他踏著踏不著　和米和糠到鉢盂</div>
</p></div>
<div class='div-other'><a id='mulu622' />
<p class='h3'>簡翁敬禪師<span class='note-inline'>(補)</span></p><p style="margin-left:0em;text-indent:2em"><span class='note-inline'>(〔頌〕大梅「即心即佛」話)</span></p>

<div class="lg regular" style="margin-left:0em;"><div class='lg-row'>郎心薄倖妾心冰　郎說黃金妾不譍</div>
<div class='lg-row'>假使偶然通一線　半生誰信守孤燈</div>
</div><p style="margin-left:0em;text-indent:2em"><span class='note-inline'>(〔又〕文殊問菴提遮「女生以何為義」)</span></p>

<div class="lg regular" style="margin-left:0em;"><div class='lg-row'>問處分明答處端　當機覿面不相瞞</div>
<div class='lg-row'>死生生死原無際　月上青山玉一團</div>
</div></div></div>
<div class='div-other'><a id='mulu623' />
<p class='h2'>元</p>
<div class='div-other'><a id='mulu624' />
<p class='h3'>環溪一禪師<span class='note-inline'>(補)</span></p><p style="margin-left:0em;text-indent:2em"><span class='note-inline'>(〔上堂〕)</span>舉經云：「大通智勝佛，十劫坐道場，佛法不現前，不得成佛道。」頌云：</p>

<div class="lg regular" style="margin-left:0em;"><div class='lg-row'>劫初鑄就毘盧印　古篆雕蟲尚宛然</div>
<div class='lg-row'>堪笑堪悲人不識　却嫌字畫不完全</div>
</div><p style="margin-left:0em;text-indent:2em"><span class='note-inline'>(〔頌〕即心即佛)</span></p>
<p style="margin-left:0em;text-indent:0em;" class="lg-abnormal"><div class='lg-row'>即心即佛　砒霜狼毒　起死回生　不消一服</div>
</p></div>
<div class='div-other'><a id='mulu625' />
<p class='h3'>月坡明禪師<span class='note-inline'>(補)</span></p><p style="margin-left:0em;text-indent:2em"><span class='note-inline'>(〔頌〕馬祖因僧問「離四句、絕百非」話)</span></p>
<p style="margin-left:0em;text-indent:0em;" class="lg-abnormal"><div class='lg-row'>離四句　絕百非　遞相推過幾曾知</div>
<div class='lg-row'>這僧擔一擔懵懂　換得兩頭淈[泳-永+盾]歸</div>
</p><p style="margin-left:0em;text-indent:2em"><span class='note-inline'>(〔又〕僧問雲門：「久雨不晴時如何？」曰：「劄。」)</span></p>
<p style="margin-left:0em;text-indent:0em;" class="lg-abnormal"><div class='lg-row'>雲門這一劄　吹毛光脫匣　若不是張華　徒勞眼眨眨</div>
</p><p style="margin-left:0em;text-indent:2em"><span class='note-inline'>(〔又〕良遂參麻谷因緣)</span></p>
<p style="margin-left:0em;text-indent:0em;" class="lg-abnormal"><div class='lg-row'>攜鋤不顧　便好回去　誰人敢道　你是座主</div>
</p><p style="margin-left:0em;text-indent:2em"><span class='note-inline'>(〔又〕熏風自南來，殿閣生微凉。)</span></p>

<div class="lg regular" style="margin-left:0em;"><div class='lg-row'>賣扇老婆手遮日　一種風流出當家</div>
<div class='lg-row'>說與途中未歸客　何須向外喫波渣</div>
</div></div>
<div class='div-other'><a id='mulu626' />
<p class='h3'>如淨禪師</p><p style="margin-left:0em;text-indent:2em"><span class='note-inline'>(〔上堂〕)</span>外不放入，內不放出，痛下一槌，萬事了畢。且道如何？太白峰前令斬新，內外紀綱俱委悉。</p>
<p style="margin-left:0em;text-indent:2em"><span class='note-inline'>(〔又〕)</span>心念紛飛，如何措手？趙州狗子佛性無？只箇無字鐵埽帚。埽處紛飛多，紛飛多處埽。轉埽轉多，埽不得處拌命埽。晝夜豎起脊梁，勇猛切莫放倒。忽然埽破太虛空，萬別千差盡豁通。</p>
<p style="margin-left:0em;text-indent:2em"><span class='note-inline'>(〔又〕)</span>天童鐵臭老拳頭，打殺江湖水牯牛。夜後忽然生箇卵，天明推出大日頭。且道如何？曬㫰諸人烝溼處，免教行步滑如油。</p>
<p style="margin-left:0em;text-indent:2em"><span class='note-inline'>(〔又〕)</span>眼見黃葉落，耳聞孤雁鳴。且道是甚麼物，得與麼靈？咦！溪上秋光分外清。</p>
<p style="margin-left:0em;text-indent:2em"><span class='note-inline'>(〔又〕)</span>古人大雪滿長安，天童賣卻者心肝。無神通菩薩猛劈一椎，千手眼大悲捏怪多端。還會麼？獅子教兒迷子訣，老婆心切不相瞞。</p>
<p style="margin-left:0em;text-indent:2em"><span class='note-inline'>(〔頌〕楊岐問僧：「栗棘蓬，你作麼生吞？金剛圈，你作麼生跳？」)</span></p>
<p style="margin-left:0em;text-indent:0em;" class="lg-abnormal"><div class='lg-row'>肘後驀生閒落索　風前忽布鬧叉撐</div>
<div class='lg-row'>那吒八臂空惆悵　夜半三更白晝行<span class='note-inline'>(此則考補)</span></div>
</p></div>
<div class='div-other'><a id='mulu627' />
<p class='h3'>雲外岫禪師</p><p style="margin-left:0em;text-indent:2em"><span class='note-inline'>(〔上堂〕)</span>鬧市紅塵裏，有鬧市紅塵裏佛法；深山巖崖中，有深山巖崖中佛法。山僧昨日入城門，鬧市紅塵裏佛法一時忘卻了也。行到二十里松雲，便見深山巖崖中佛法。大眾且道，如何是深山巖崖中佛法？（良久曰）白雲淡泞，出沒太虛之中；青蘿寅緣，直上寒松之頂。</p>
<p style="margin-left:0em;text-indent:2em"><span class='note-inline'>(〔又〕)</span>以拂子打一圓相云：「摩訶衍法，離四句、絕百非。」又打一圓相云：「禮之用，和為貴；先王之道，斯為美。」又打一圓相云：「摩尼珠，人不識，如來藏裏親收得。諸人還見麼？所見不同，互有得失。天童這裏毋固、毋必。」</p>
<p style="margin-left:0em;text-indent:2em"><span class='note-inline'>(〔僧問〕)</span>師問無印證曰：「天童今日大死去也，汝作麼生救？」證云：「情緣玉女機梭上，身度夜明簾影中。」師曰：「天童今日大死去也，汝不要相救？」證云：「正偏回互相看去，古殿深沉鎖綠苔。」師又曰：「天童今日大死去也，阿誰與我同行？」證云：「地獄天堂路平坦，誰云無伴不成行？」師曰：「恁麼，則獨步丹霄去也。」證云：「和尚如是，某甲亦如是。」師呵呵大笑。<span class='note-inline'>(此則考妙慧弘智禪師廷俊撰〈無印證行狀〉補。)</span></p>
<p style="margin-left:0em;text-indent:2em"><span class='note-inline'>(〔附錄〕元叟端禪師，雲外和尚遺書至，上堂。)</span>舉雲居膺和尚遷化次，問侍者云：「今日是何日？」者云：「初三。」居云：「三十年後，但云只者是。」遂乃端然告寂。師云：「雲居得曹洞正傳，為百世師表。末後全提，因甚一場懡㦬？」擊拂子云：「無縫塔中雲匼匝，不萌枝上月團圓。」</p>
</div>
<div class='div-other'><a id='mulu628' />
<p class='h3'>了堂一禪師<span class='note-inline'>(補)</span></p><p style="margin-left:0em;text-indent:2em"><span class='note-inline'>(〔上堂〕)</span>僧問：「昔日保壽開堂，三聖橫身相為；臨濟住院，普化盡力扶持。畢竟明甚麼邊事？」師曰：「兩頭俱坐斷，一劍倚天寒。」僧云：「與麼則五位君臣齊列下，三玄戈甲一時收。」師曰：「錯下名言。」僧喝，師曰：「亂統禪和，如麻似粟。」乃云：「拈一莖草作丈六金身，將丈六金身作一莖草。好大眾！不是苦心人不知。」</p>
<p style="margin-left:0em;text-indent:2em"><span class='note-inline'>(〔又〕)</span>最初一句，末後一機，直下構得，燈籠露柱，動地放光。其或未然，竹山今日失利。</p>
<p style="margin-left:0em;text-indent:2em"><span class='note-inline'>(〔又〕)</span>長㭰鳥，芳樹不棲；波斯迦，滄溟不入。龍泉與鈯斧同鐵，利鈍懸殊；良驥與駑駘共途，遲速有異。（以拂子畫一畫）花須連夜發，莫待曉風吹。</p>
<p style="margin-left:0em;text-indent:2em"><span class='note-inline'>(〔小參〕)</span>靈光不昧，萬古徽猷；智鑑洞明，十虛普應。時臨亞歲，節届書雲。擊動法鼓，大眾雲集。一一天真，一一明妙。更說箇甚麼？若說有法，又被有礙；若說無法，又被無礙。若說不有不無，又被不有不無礙；若說不不有、不不無，又被不不有、不不無礙。雲從龍，風從虎，聖人作而萬物覩。日可冷，月可熱，眾魔不能壞真說。（以拂子畫一畫）黃檗樹頭懸妙果，無言童子唱巴歌。</p>
<p style="margin-left:0em;text-indent:2em"><span class='note-inline'>(〔問答〕)</span>問：「文殊與普賢，萬法悉同源，如何是同源底法？」師曰：「鬍張三，黑李四。」曰：「一毛吞玉海，於中更何言？」師曰：「不勞懸古鏡，天曉自雞鳴。」曰：「是非不到處，還有句也無？」曰：「情知你亂會。」曰：「名假法假，人空法空，求師直指。」師曰：「曾問幾人來？」曰：「無根樹子，向甚麼處栽？」師曰：「更深猶自可，午後更愁人。」曰：「只在目前，為什麼却不睹？」師曰：「千年常住一朝僧。」</p>
</div></div>
<div class='div-xu'><a id='mulu629' /><p style="margin-left:0em;text-indent:2em">宋文憲公曰：「達磨不立文字為宗，蓋欲埽空諸相，直究本心，而趨真實覺地。名山宿德，何莫非達磨之子孫？為之徒者，因其說法，往往編以成書，號曰語錄，無乃與不立文字之旨相戾乎？曰：非是之謂也！扶衰救弊，各隨其時節因緣，有不可執一而論者矣。……於以見達磨之宗，非有違於先佛諸師之錄，非有違於達磨。其事雖殊，理則同也。」名山叢林之有志，其大綱凡四：曰山川，曰建置，曰先覺，曰法要。蓋有山而後可以立寺，有寺而後可以安僧，有僧而後可以流法，四者天然倫次，不可紊也。天童歷代尊宿之法要，或世遠無徵，或滄桑漶沒，溯唐宋元，得傳者寥寥。因搜錄僅三十有六位，列之如右。此不易得，而久恐逾失者也。其無從考者，姑闕焉。凡有表頌，隨人附錄於其後。舊志別立，又成一款，起爐作竈，致薪火不相接應。若夫孚中、雪窗兩禪師，並有全錄，皆文憲宋公作序，其他不概見爾。密雲禪師中興之初，首先纂志。此時未裒語錄，故志中瑣載法語，兹全錄。蒙俞旨賜入大藏，宙合流通。嗣後山翁、費隱、林野、牧雲、浮石五禪師，暨遠菴、山曉、天岳禪師，各有全錄行世，采一則漏萬，况山志非專於紀法之書。前輩有言，儒者多不諳轉語，繁則令覽者生厭心，故不複載。</p>
</div></div>
</div><!-- end of div[@id='body'] -->
</body></html>