<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天童寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu400' />
<p class='juan'>天童寺志卷之三</p>
<div class='div-other'><a id='mulu401' />
<p class='h1'>先覺考</p>
<div class='div-other'><a id='mulu402' />
<p class='h2'>晉</p>
<div class='div-other'><a id='mulu403' />
<p class='h3'><span class='note-inline'>(開山)</span>義興祖師</p><p style="margin-left:0em;text-indent:2em">前《嘉靖志》〈白川居士楊明傳〉云：師于西晉永康元年，誅茅于今寺之東谷。時有童子日給薪水，久而辭去，曰：「我太白星也，上帝感師道行，遣侍左右。」言訖不見。人遂稱為太白禪師，因以名山，蓋天童之第一祖也。其遺址則今東谷菴是，俗稱為「小天童」云。</p>
<p style="margin-left:0em;text-indent:2em">〈惢泉居士聞性道傳〉云：師以永康庚申來結茅東谷。此地雖峰高磵曲，尚未標勝，而人迹亦罕至焉。陸士龍言鄮縣風土之盛，則曰「西有大湖，北有名山，南有林澤」。此就同谷立鄮治而言，故指錢湖在西也。北有名山，其遙指今之太白育王乎！自秦時沙門室利房等至，見金人飛戶而出，始皇以為異。漢武時，霍大將軍過焉支山，得休屠王祭天金神，置之甘泉宮。二者即佛像入中國之始也。迨東漢明帝永平丁卯，其法盛入。攝摩騰、竺法蘭為領法之沙門，距義興祖師時二百三十四年，尚未分宗秉法。今之稱禪師者，誤也。是時，行僧各尋山川幽邃處靜修。厥後典午東移，多清談名理，出入彤廷朱戶，乃託買山以隱，不亦矯乎？義師不留氏里，獨栖危巒窅谷閒，誰其引之？區區薪水之役，誰其代之？惟誠則感而通，太白星之為童子，誰謂上帝相遣？太白山之歸義師，豈非本地風光，歷千秋而不沒哉？</p>
</div></div>
<div class='div-other'><a id='mulu404' />
<p class='h2'>唐</p>
<div class='div-other'><a id='mulu405' />
<p class='h3'>法璿禪師</p><p style="margin-left:0em;text-indent:2em">師之母，夢吉祥天女引行摩利上宮而娠。稍長，即出家。開元壬申，入太白山，披荊莽，得晉時義興祖師結茅，感太白星化童子，日給薪水之故蹟，乃建精舍於山之東麓。日誦《法華》甚虔，有天童躡雲升降，捧天食來供。山之又名「天童」因此。祕書萬齊融建多寶塔於精舍西南隅，師嘗遶塔夜行，侍者見師身與塔齊。明《永樂鈔誌》言，順陽范的嘗書碑備述其事，惜今失傳焉。</p>
</div>
<div class='div-other'><a id='mulu406' />
<p class='h3'>宗弼禪師　曇總禪師　觀宗禪師</p><p style="margin-left:0em;text-indent:2em">右三師中，弼、總法系無稽；惟觀宗嗣雲居智（四祖旁出，牛頭融第九世孫）。</p>
<p style="margin-left:2em">〔質疑〕按宋《寶慶志》載，唐至德中，僧宗弼徙寺于太白峯下。列志皆仍之，惟元危素〈朝元閣記〉言，至德中，禪師曇總來自縉雲，與禪師觀宗徙太白峯下。據列志，有宗弼而無曇總、觀宗；據危記，有曇總、觀宗而無宗弼。蓋宋志前于危記，宗弼之名是確。豈觀宗即宗弼一人耶？但無的考。今姑依本寺舊志，並存以列三師之名；而〈建置考〉中，亦不敢有遺焉。</p>
</div>
<div class='div-other'><a id='mulu407' />
<p class='h3'>清閒禪師</p><p style="margin-left:0em;text-indent:2em">〔旁徵〕按明《永樂鈔志》載，師欲建食堂，已伐木於山，而人力不能以出。師與其徒潔，設齋於峰頂。祝畢，天雨，泉飛澗溢，浮栰如箭，達於其所，遂成廣廈。飯僧其中，當夏若秋焉。又與僧曇德同植夾道松，凡二十里，此載於《乾道圖經》者也。</p>
</div>
<div class='div-other'><a id='mulu408' />
<p class='h3'><span class='note-inline'>(開法)</span>心鏡奐禪師<span class='note-inline'>(舊志缺，今補)</span></p><p style="margin-left:0em;text-indent:2em">〔本傳〕師名藏奐，華亭朱氏子。母方娠，及生，常聞異香。兒時墜井，有神人接持而出。丱歲出家，師事道曠禪師。弱冠，詣中嶽受具戒，母泣，念其遠，一目不視。及歸省，即日而明。臨喪哀毁、廬墓。所居院側有妖神，在湖以惑漁人，罿鯹四塞。師諭戒之，厥患遂絕。後歷遊湖山靈境，復詣五洩，契旨於虛默。默蓋嗣馬祖一也。會昌間，勅度師居長壽，手緝大藏之燼落者。南海節度楊公典姑蘇日，請師歸故林以建精舍。大中十二年，分寧宰——四明任景求，捨宅為禪院，迎師居之。初，景求之將迓師也，人或難焉。對曰：「治宅之始，有異僧令大其門；二十年後，當有聖者來居此。」師至，正二十一年矣。剡寇裘甫，卒徒二千，執兵晝入，師冥心晏坐，神色無撓。盜眾皆悸懾，叩禮，逡巡而退。寇平，郡申奏請改禪院為棲心寺，以旌師德<span class='note-inline'>(即今甬江東之補陀寺)</span>。當師之居天童也，在歷遊靈境時，逅會昌、大中之際，其遺跡則徙清關之神龍於太白峰頂，鎮毒蟒於小白嶺上。郡守崔琪稱師凡一動止，禪者畢集，環堂擁榻。師乃學識泉湧，指鑒岐分。詰難排疑之眾，攻堅索隱之士，皆立褰苦霧，坐冸堅冰。一言入神，永破沉惑。在天童，當為開法之祖師。在長壽時，嘗謂眾曰：「昔四明天童山僧曇粹，乃吾之前生也，有墳塔存焉。」及追驗事實，皆如其言。以咸通七年八月三日示寂，世年七十七，僧臘五十七。命權窆於天童巖，令三載後焚身。至期，異香凝空。發塔揭龕，儼若平生。茶毗巖下，獲舍利數千粒，紅翠交暉，白光上貫。弟子戒休，齎舍利、述行狀，詣闕請諡。奉勅褒誄，諡曰「心鏡」，塔曰「壽相」。宋天目禮禪師，重裝師像及僧伽像，有開光法語云：「心鏡僧伽飾舊容，分明五彩畫虛空。要知空作何形叚，只在如今一點中。且道是那一點？（以筆作點勢云）開眼也著，合眼也著！」</p>
</div>
<div class='div-other'><a id='mulu409' />
<p class='h3'>咸啟禪師</p><p style="margin-left:0em;text-indent:2em">師會宣宗大中改元，有復僧寺之詔，乃請本寺充十方住持。</p>
<p style="margin-left:2em">〔質疑〕舊志云「師嗣洞山价」，及考〈徑山鑒宗傳〉，云「出弟子尤者，天童山咸啟，勅賜紫衣」。然則賜衣之典，本山反失記載，而載之於徑山宗之傳。其為宗之弟子，諒亦非誣。况宗嗣鹽官安，安嗣馬大師，源流有本。或先洞山而後徑山，未可知也。品至超世者，曾經參問，便欲羅之門下；修錄人亦不暇詳辨使然。舊志於逸事中，載天童有兩咸啟，真說鈴也。</p>
</div>
<div class='div-other'><a id='mulu410' />
<p class='h3'>義禪師</p><p style="margin-left:0em;text-indent:2em">師嗣洞山价，舊志〈總論〉謂「曹洞宗自咸啟始，繼席則義禪師，其昆季也」。夫義名不全，傳自無考據。亦臆啟禪師之嗣洞山价而云然？</p>
</div></div>
<div class='div-other'><a id='mulu411' />
<p class='h2'>宋</p>
<div class='div-other'><a id='mulu412' />
<p class='h3'>寶堅禪師</p><p style="margin-left:0em;text-indent:2em">師嗣智門祚，祚嗣香林遠，遠嗣雲門偃。</p>
</div>
<div class='div-other'><a id='mulu413' />
<p class='h3'>懷清禪師</p><p style="margin-left:0em;text-indent:2em">師嗣五祖戒，戒嗣雙泉寬，寬嗣雲門偃。</p>
</div>
<div class='div-other'><a id='mulu414' />
<p class='h3'>瑞新禪師</p><p style="margin-left:0em;text-indent:2em">〔集畧〕師主天童，在仁宗慶曆間，時王荊國安石為鄞令，交相道契，有〈答師十遠詩〉云：</p>
<p style="margin-left:0em;text-indent:0em;" class="lg-abnormal"><div class='lg-row'>遠水悠悠碧　遠山天際蒼</div>
<div class='lg-row'>中有山水人　寄我十遠章　我時在高樓　徙倚觀八荒</div>
<div class='lg-row'>亦復有遠意　千載不能忘</div>
</p><p style="margin-left:0em;text-indent:2em">及其經游宿寺也，記云：「質明，與其長老瑞新上石，望玲瓏巖，須猿吟者久之。」又有〈書瑞新道人壁〉者，蓋師移主金山之龍游，公訪之，而師已歿，其辭云：「始瑞新道人治其眾於天童之景德，余知鄞縣，愛其材能，數與之游。後新主此山之四年，余自淮南來視蘇州之積水。卒事，訪焉，則新既死於某月某日矣。人知與不知，莫不愴焉。而余與之又久以深，宜其悲也。夫新之材信奇矣，然自放於世外，而人悼惜之如此。彼公卿大夫操治民之勢，而能以利澤加焉，則其生也榮，其死也哀，不亦宜乎！時皇祐五年六月十五日也。」秦少游撰〈懷賢行狀〉，言賢從瑞新禪師游十有二年，知宗門承襲賓主之事。自雪竇移金山之龍游。龍游火災之後，新禪師實中興之。先是，雪竇顯禪師有〈答天童新和尚詩〉云：</p>
<p style="margin-left:0em;text-indent:0em;" class="lg-abnormal"><div class='lg-row'>中峰深且寒　敧接海邊島</div>
<div class='lg-row'>松凋不死枝　花坼未萌草　飛瀑吼蛟宮　幽徑分鳥道</div>
<div class='lg-row'>伊余空寂淹　浮光寄枯槁　冥遊天地間　誰兮可尋討</div>
<div class='lg-row'>孤立雲霞外　誰兮可長保　兹來仁者來　還稱太白老</div>
<div class='lg-row'>荷策扣巖扃　重席展懷抱　示我商頌清　休誇郢歌好</div>
<div class='lg-row'>報投慚抒辭　難以倫嘉藻</div>
</p><p style="margin-left:0em;text-indent:2em">又和頌云：</p>

<div class="lg regular" style="margin-left:0em;"><div class='lg-row'>玲瓏巖古寺　冠乎明越境　海眼通冽泉　天心聳危嶺</div>
<div class='lg-row'>嘗遊興未闌　遐想神忽凝　彼士真覺雄　相鄰不孤迥</div>
<div class='lg-row'>吾愛濟橫流　孰云煩慮屏　吾愛整綱　豈止浮根重</div>
<div class='lg-row'>棲梧鳳九苞　追風駿千影　顧我不爭衡　與誰閒鬬茗</div>
<div class='lg-row'>乘時既磊落　照世非昏暝　佇為王者師　三千統摩頂</div>
</div><p style="margin-left:0em;text-indent:2em">集略如此。</p>
</div>
<div class='div-other'><a id='mulu415' />
<p class='h3'>普禪師</p><p style="margin-left:0em;text-indent:2em">雪竇顯禪師送師詩云：</p>
<p style="margin-left:0em;text-indent:0em;" class="lg-abnormal"><div class='lg-row'>迢迢別海涯　颿挂杪秋時</div>
<div class='lg-row'>島樹落寒葉　人誰訪祖師　浪開游象急　天闊過鴻遲</div>
<div class='lg-row'>早晚歸林下　千徒不共知</div>
</p><p style="margin-left:2em">〔質誤〕瑞新禪師自天童遷金山，嗣歸宗柔，《續燈錄》以金山新嗣福昌善，分兩人，誤。</p>
</div>
<div class='div-other'><a id='mulu416' />
<p class='h3'>清簡禪師</p><p style="margin-left:0em;text-indent:2em">〔補畧〕師，錢塘張氏子，性孤潔，時號「簡浙客」。嗣歸宗柔，晚居雪竇而終。塔於資聖寺之東南隅。宋孝宗題師遺像，惜無傳可稽。</p>
</div>
<div class='div-other'><a id='mulu417' />
<p class='h3'>子凝禪師</p><p style="margin-left:0em;text-indent:2em">師重植夾道松二十里。嘗與延慶法智師知禮辯《十不二門指要鈔》義。中引達磨門下三人語，累書往返詳悉。師嗣崇壽稠，稠嗣法眼。雪竇顯禪師寄師詩云：</p>
<p style="margin-left:0em;text-indent:0em;" class="lg-abnormal"><div class='lg-row'>經旬抱疾阻春霖　莎砌重重蘚暈侵　曾約偕遊未能得　暮山空鎖碧雲深</div>
</p></div>
<div class='div-other'><a id='mulu418' />
<p class='h3'>利章禪師</p><p style="margin-left:0em;text-indent:2em">師嗣雪竇顯，顯嗣智門祚。</p>
</div>
<div class='div-other'><a id='mulu419' />
<p class='h3'>清遂禪師</p><p style="margin-left:0em;text-indent:2em">師嗣石霜圓。其法嗣：大中立志、靈隱慧中、乾元惟圜、萬壽應城。</p>
</div>
<div class='div-other'><a id='mulu420' />
<p class='h3'>澹交禪師</p><p style="margin-left:0em;text-indent:2em">師嗣雲居舜，雲門偃第六世孫。</p>
</div>
<div class='div-other'><a id='mulu421' />
<p class='h3'>可齊禪師</p><p style="margin-left:0em;text-indent:2em">師，台州應氏子，依天台國清道才薙染，得法於圓照本。本嗣天衣懷，懷嗣雪竇顯。師初住安樂山，晚遷天童。</p>
</div>
<div class='div-other'><a id='mulu422' />
<p class='h3'>佛國惟白禪師</p><p style="margin-left:0em;text-indent:2em">師，靖江人，嗣法雲秀。初主天童。徽宗召入禁中，三登高座。勅命留住東京法雲寺。進所撰《續傳燈錄》三十卷，帝御製序，敕入大藏。其法嗣十四人：佛鑑惟仲、乾明永因、智者紹先、勝因崇愷、福聖仲易、月印慧海、建隆原、普照法最、天寧修、慧濟普虔、二祖璇果、羅漢遇、三祖策、廣教堯。</p>
</div>
<div class='div-other'><a id='mulu423' />
<p class='h3'>普交禪師</p><p style="margin-left:0em;text-indent:2em">〔備傳〕師邑萬齡鄉，畢氏之子。自幼穎悟，未冠從釋。初住錢塘南屏山，聽天台教觀，因修懺悔佛事。途遇道人問曰：「師之懺罪，為自懺耶？為懺它耶？若自懺，罪性何來？若懺它，它罪非汝，烏能懺之？」師不能對，歸語南屏，亦不能決，遂憤然辭去，徧行尋訪。逮造泐潭，潭知其為法器，見入門，即訶之。擬問，則杖之，使去不復敢進。一日，忽呼曰：「我有古人公案，要與商量，何不自室中來？」師擬進，潭喝之，豁然有省，呵呵大笑。潭下繩牀，執師手曰：「汝會佛法耶？」師以手托開，亦喝之，潭呵呵大笑而坐。師以偈呈曰：</p>

<div class="lg regular" style="margin-left:0em;"><div class='lg-row'>若人問我解何宗　一喝須教兩耳聾</div>
<div class='lg-row'>滿杓黃虀飽喫了　生涯總在鉢盂中</div>
</div><p style="margin-left:0em;text-indent:2em">自是機辯迅發，學徒爭歸之。士大夫數虛席以迎，師悉遁去。歸隱天童山，掩關却埽者八年。會寺虛席，郡僚邀師甚力，遣吏候於道。師不得遁，居之六年，引退。以宣和六年三月二十日沐浴陞座，留偈辭眾曰：</p>

<div class="lg regular" style="margin-left:0em;"><div class='lg-row'>寶杖敲空觸處春　光陰電掣舊曾聞</div>
<div class='lg-row'>昨宵風動寒巖冷　驚起泥牛耕白雲</div>
</div><p style="margin-left:0em;text-indent:2em">擲筆坐逝，俗壽七十七，僧臘五十八。闍維獲五色舍利，頂骨牙齒不壞，塔於天童寺山之西，原中書舍人黃龜年為之銘：「師，修持清苦，行履孤潔；正揚祖令，灑落軼羣。」陳忠肅公瓘嘗贊之曰：「拶破黃龍第四關，世人猶問生緣法。」其推重源流若此。師嗣泐潭乾，乾嗣東林總，總嗣黃龍南，南嗣石霜圓，嗣法者三十餘人。能傳師之道，闡揚於時者：雲巖泰誠、香山彥文、吉祥清逢、智門行潛、茂椿圓應、太平子瑫、德圓、道場山曇俊。</p>
</div>
<div class='div-other'><a id='mulu424' />
<p class='h3'>宏智覺禪師</p><p style="margin-left:0em;text-indent:2em">〔本傳〕師諱正覺，隰州李氏子。母趙，夢五臺僧解右臂環與之而孕。及生，右臂隆起如環狀。七歲，日誦數千言。佛陁遜禪師一見，知其為法器。年十一得度，十四具戒，十八遊方。首參枯木成禪師。一日聞僧誦《法華經》，至「父母所生眼悉見三千界」句，瞥然有省。走白成，成指香合曰：「裏許是什麼物？」師曰：「是什麼心行？」成曰：「汝悟處又作麼生？」師手畫圓相以呈，復拋向後。成曰：「弄泥團漢，有什麼限！」師曰：「錯。」成曰：「別見人始得。」師諾諾。造丹霞，淳公問：「如何是空劫以前自己？」師曰：「井底蝦蟆吞却月，三更不借夜明簾。」公曰：「未在，更道！」師擬議，公打一拂子，曰：「又道不借。」師言下釋然，遂作禮。公曰：「何不道取一句？」師曰：「某甲今日失錢遭罪。」公曰：「未暇打得，汝且去。」自是機鋒迅捷，諸方推重。公領大洪，師掌牋記，後命首眾，得法者已數人。四年過圓通時，真歇住長蘆，遣僧邀至。眾出迎，見其衣舄穿敝，且易之。真歇俾侍者易以新履。師却曰：「吾為履來耶？」眾聞心服，懇求說法，居第一座。六年出世，住泗州普照，時年三十有四。歷遷舒州太平，江州圓通、能仁，真州長蘆。建炎末，乃住天童。金人犯明州，諸寺多遭燬，師獨危坐不去。掠騎至塔嶺以望，若有所見而退。嘗被旨移靈隱，未越月，丐歸，住山凡三十年。為人方厲，機鋒峻激，所著麗而有則。住持以來，受無貪而施無厭。歲雖歉，贍眾之餘，猶賴全活者數萬。殿堂、樓閣，輝映東南，隨願而就。紹興丁丑九月，謁別諸檀越，十月己亥還山。翊日，沐浴更衣，端坐告眾。作書遺大慧杲公，邀主後事。復別以偈曰：</p>

<div class="lg regular" style="margin-left:0em;"><div class='lg-row'>鈍鳥先飛易　靈龜脫殼難</div>
<div class='lg-row'>我無你不去　你無我不行</div>
</div><p style="margin-left:0em;text-indent:2em">又書偈示眾曰：</p>
<p style="margin-left:0em;text-indent:0em;" class="lg-abnormal"><div class='lg-row'>夢幻空花　六十七年　白鳥烟沒　秋水連天</div>
</p><p style="margin-left:0em;text-indent:2em">擲筆而逝，塔全軀於東谷。紹興戊寅，詔諡曰「宏智」，塔曰「妙光」。師嗣丹霞淳，洞山第十世孫，塔稱十六代住持。其法嗣，詳周龍圖葵塔銘序。</p>
</div>
<div class='div-other'><a id='mulu425' />
<p class='h3'>法為禪師</p><p style="margin-left:0em;text-indent:2em">師，天台鮑氏子，嗣宏智覺。初住隨州大洪，為天童十七代住持。</p>
</div>
<div class='div-other'><a id='mulu426' />
<p class='h3'>大休宗玨禪師</p><p style="margin-left:0em;text-indent:2em">師嗣真歇了，了嗣丹霞淳。其法嗣雪竇鑑。</p>
<p style="margin-left:2em">〔附紀〕雪竇智鑑，號足菴，玨嗣止一人。《續燈錄》又以鑑作「真歇了法嗣」，未免有誤。</p>
</div>
<div class='div-other'><a id='mulu427' />
<p class='h3'>應菴華禪師</p><p style="margin-left:0em;text-indent:2em">〔本傳〕師諱曇華，蘄之黃梅江氏子，生而奇傑。年十七，薙髮東禪。明年杖錫參訪，首依水南遂禪師，染指法味。因徧歷江湖，與諸老激揚，無不契者。然終弗輕自肯。上雲居，禮佛果勤禪師，痛與提策。會入蜀，乃指見彰教隆公，隆即勤之子也。隆移虎丘，師侍行。未半載，頓明大法。隨與此菴（時號「元布袋」者）同行，博約深奧。又相從於護國，相得甚歡。初分座，處之連雲，尋開法妙嚴。累遷巨剎，如明果、德章、報恩、薦福、寶林、東林、蔣山、萬壽。兩住南康歸宗，晚主天童。走天下，衲子如<span class='corr'>鶩</span>。搥拂之下，無不汗下心死。盡身率眾，深戒放逸。綜務謹密不苟，意有不可，輒翩然去。隆興元年六月十三日示寂，不肯作辭世偈，塔全身於本山。太常丞李浩為銘，稱十九代住持。師嗣虎丘隆；其法嗣天童傑，乃九人之一也。</p>
<p style="margin-left:2em">〔正誤〕華禪師，隆興癸未逝世；樸禪師，淳熙時開堂，相去多年。舊志列樸於華之前，誤。</p>
</div>
<div class='div-other'><a id='mulu428' />
<p class='h3'>慈航樸禪師</p><p style="margin-left:0em;text-indent:2em">〔備傳〕師諱了樸，福州人。初納戒時，自覺身心輕安，如在空際。戒師聞之，曰：「子真得上品妙戒矣！」後得法於育王諶（石霜圓第七世孫）。淳熙五年，孝宗召入內廷，御書「太白名山」四大字以賜師，隨建雲章閣恭藏；又別建超諸有閣。時皇子魏王愷判州事，與師契合。主席二十年，未有一日不與眾同食。有知庫僧期滿，白師以所贏願納常住。師恐其巧取弗淨，不許。凡童行剃落及受具戒，分立規則，遵行有漸。居常訓其徒輩曰：「古者為僧，朝廷以試經得度，故發心從釋者，多誓求道果之士也。今時佛法淡泊，名存實亡；多資者寬袍盛飾，不足者裨販為利，貪偽雜出，無所不至。皆由不知正因，不明佛法，未得謂得，未證謂證。諂奉權貴、于求應世。且無為法真心，一味貪嗔造過。如此之徒，敗亂滋害。佛言譬如師子身中蟲，自食師子身中肉，非外道天魔能破。汝既正因出家，正因為僧，當遠離魔道，遵持佛制。若是達道之人，總不消恁麼。奈汝積劫至今，心識昏倒。為僧之初，不以三衣一鉢、種種禁戒制御其心，安可入道？譬如象馬，[怡-台+龍]悷不調，加諸楚毒，方能折伏。若不如是，異時三途苦重，悔將無及。」此真清淨明誨也。又嘗問僧：「賊來須打，客來須看。祇如三更夜半，人面似賊，賊面似人，作麼生辨？」法嗣雪竇彥、太平詔。</p>
</div>
<div class='div-other'><a id='mulu429' />
<p class='h3'>密菴傑禪師</p><p style="margin-left:0em;text-indent:2em">〔傳畧〕師諱咸傑，福州鄭氏子。母夢廬山老僧入室而生。自幼穎悟，及出家，不憚遊行。徧參知識，無所契。後謁應菴華公於衢之明果。公孤梗難入，屢遭訶叱。一日，公問曰：「如何是正法眼？」師遽答曰：「破砂盆。」公頷之。未幾，以省親辭歸，送以偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>大徹投機句　當陽廓頂門</div>
<div class='lg-row'>相從今四載　徵詰洞無痕　雖未付鉢袋　氣宇吞乾坤</div>
<div class='lg-row'>却把正法眼　喚作破砂盆　此行將省覲　切忌便躱跟</div>
<div class='lg-row'>吾有末後句　待歸要汝遵</div>
</p><p style="margin-left:0em;text-indent:2em">尋出世衢之烏巨。次遷祥符、蔣山、華藏。被旨住徑山、靈隱。晚移天童，乃終老焉。塔於寺之中峰，稱二十代住持。其法嗣臥龍祖先、天童自鏡等十有二人。</p>
</div>
<div class='div-other'><a id='mulu430' />
<p class='h3'>無用全禪師</p><p style="margin-left:0em;text-indent:2em">〔本傳〕師諱淨全，越暨陽翁氏子。甫冠，從大悲山神辨禪師出家。後入徑山，參大慧杲公，公問：「汝何能？」對曰：「能打坐。」曰：「打坐何為？」曰：「若問何為，直是無下口處。」公陰識為法器，畀以一施牒，受具戒。請益，公曰：「但於起滅不停處看。」師昕夕參究。一日，聞寺邏者傳呼聲，有省。疾趨方丈，公叱之曰：「去！得之本有，失之本無，宜息狂躁。」師不覺淚下。既而寢息都忘，若有所負。入室次，公舉「靈雲見桃花」，問云：「那裏是他不疑處？」師擬開口，公遽批其頰，師遂豁然。說偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>靈雲一見兩眉橫　引得漁郎良計生　白浪起時拋一釣　任教魚鼈並頭爭</div>
</p><p style="margin-left:0em;text-indent:2em">公哂之，曰：「汝既知，老僧不瞞汝，宜自善護。」因顧侍者曰：「這拙漢披剃未幾，便能性躁如此。三十年後，人望其風不及在。」大慧遷寂，徧扣諸方，咸相器重。志在晦藏，不肯應世。逮淳熙十六年，以尚書尤公襄、寶文王公厚之請，勉為一出，開法於狼山。會天童虛席，迎師主之。自是道譽四訖，衲子仰從。開禧三年六月二十九日，說偈而化。春秋七十有一。塔全身於寺之西麓，稱二十五代住持。與應菴華禪師塔對峙，人號「雙塔」云。師樸野無儀飾，神觀俊爽。目不涉字，而吐詞發句，有老宿所不能及。嘗自贊云：</p>

<div class="lg regular" style="margin-left:0em;"><div class='lg-row'>匙挑不起個村夫　文墨胸中一點無</div>
<div class='lg-row'>曾把虛空揣出骨　惡聲贏得滿江湖</div>
</div><p style="margin-left:0em;text-indent:2em">與相國止菴錢象祖，道契厚善。塔，其所銘也。師嗣大慧杲；其法嗣育王諶等七人。</p>
</div>
<div class='div-other'><a id='mulu431' />
<p class='h3'>雪菴瑾禪師</p><p style="margin-left:0em;text-indent:2em">〔補傳〕師諱從瑾，永嘉楠溪鄭氏子。禮普安院子回師得度。嗣法於萬年心聞賁禪師。初謁聞於瑞巖，一日入室，聞舉「紅爐片雪」，師擬答，領旨，令留侍。及三年，入福州，見佛智於西禪，智問：「甚麼處來？」師曰：「四明來。」曰：「曾見憨布袋麼？」師便喝，智便打，師接住拳，云：「和尚不得草草！」智云：「瞎漢！者邊立。」時聞主江心，師歸謁，命[〦/兄]維那。一日，問師：「賓主照用一時行，如何是一喝分賓主？」師便喝。聞云：「此喝是賓？是主？」師云：「賓，則始終賓；主，則始終主。」聞云：「汝又眼花了。」師即呈偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>一喝分賓主　依然又眼花　倒翻筋斗去　蹋殺死蝦蟇</div>
</p><p style="margin-left:0em;text-indent:2em">初住儀真靈巖，後主天童。慶元六年七月二十三日索浴更衣，書偈，投筆而逝，壽八十有四，臘七十，窆全身於心聞之塔右。師嗣萬年賁，賁嗣育王諶。其法嗣虛菴敞。</p>
</div>
<div class='div-other'><a id='mulu432' />
<p class='h3'>息菴觀禪師</p><p style="margin-left:0em;text-indent:2em">〔補傳〕師諱達觀，婺之義烏趙氏子。年十二，受業於邑之法慧寺正覺。初參應菴禪師於天童，次見無菴禪師於道場，後於水菴一禪師室中明得二老垂手處。木菴永禪師在閩，機用峻峭，為衲子一關，徑往叩之。一語破的而返，至龍翔，柏堂遽分第一座。開法嚴州靈巖。自金山被旨居靈隱，後住天童。師嗣淨慈一，一嗣育王裕，裕嗣圓悟勤。其法嗣華藏淨、虎丘濟等八人。</p>
</div>
<div class='div-other'><a id='mulu433' />
<p class='h3'>癡鈍智穎禪師</p><p style="margin-left:0em;text-indent:2em">師嗣焦山體，體嗣護國元，元嗣圓悟勤。其法嗣荊叟珏、雪峰因等五人。</p>
</div>
<div class='div-other'><a id='mulu434' />
<p class='h3'>海門齊禪師</p><p style="margin-left:0em;text-indent:2em">〔補畧〕師諱師齊，嗣法於佛照光，與無際派、浙翁琰同門。由天台之瑞巖，被旨陞天童。有童行捧香盒，隨師各殿堂行香。及畢，回方丈。師於方丈佛前白：「晨朝誦《大方廣佛華嚴經》一部，回向真如」云云。蓋師自出方丈門時，誦〈世主妙嚴品〉起，及回方丈，已誦竟。其童行對眾說如上事，眾皆不信。師聞之，一日集眾乃云：「汝等八十一人各執經一卷，老僧於法座上誦。」眾僧依命。師誦一卷畢，其八十一人各聞自手所執經，亦誦畢。眾疑頓釋，方知師是華嚴大菩薩再世也。</p>
</div>
<div class='div-other'><a id='mulu435' />
<p class='h3'>無際派禪師</p><p style="margin-left:0em;text-indent:2em">〔補畧〕師嗣佛照光。別山智禪師嘗參之。其上堂法語云：「昨夜安排一段禪，天明起來都忘却。而今打鼓眾雲臻，對面臨時旋捏合。」乃回顧侍者曰：「記取這一著。」又云：「佛法在你日用處，在你著衣喫飯處，在你語言酬措處，在你行住坐臥處，在你屙屎送尿處。擬心思量，便不是了也。咄！啼得血流無用處，不如緘口過殘春。」又云：「三五十五，月圓當戶。然雖匝地普天，要且秋毫不露。對景憑誰話此心？令人翻憶寒山子。」塔在玲瓏巖南、慈航樸禪師塔右。其法嗣：雪窗日、無鏡徹等四人。</p>
</div>
<div class='div-other'><a id='mulu436' />
<p class='h3'>浙翁琰禪師<span class='note-inline'>(舊志缺，今補)</span></p><p style="margin-left:0em;text-indent:2em">〔傳畧〕師諱如琰，台州周氏子，嗣法佛照光。嘉定初，天目禮禪師至蔣山，師挽充第一座。時晦巖光禪師亦同叩焉。後禮之送光歸天竺，故其詩云：</p>

<div class="lg regular" style="margin-left:0em;"><div class='lg-row'>颺下天台故紙堆　為搜言外蔣山來</div>
<div class='lg-row'>浙翁拶到無棲泊　謂實情忘撒手回</div>
</div><p style="margin-left:0em;text-indent:2em">別山智、枯禪鏡亦嘗扣法，師穎悟逸倫，嘗舉「乾峰因僧問：『十方薄伽梵，一路涅槃門，未審路頭在什麼處？』峰以拄杖畫云：『在者裏。』後僧請益雲門，門拈起扇子云：『扇子[跳-兆+孛]跳上三十三天，築著帝釋鼻孔；東海鯉魚打一棒，雨似盆傾。會麼？』」師云：「唱愈高，和愈峻，還它二老。若是十方薄伽梵，一路涅槃門，總未踏著在。」偃溪聞禪師詣天童參師，針芥難投，自知未及。再參師於雙徑，師笑迎曰：「汝來耶！」一夕，坐簷間，聞更三轉。入室，曳履而蹶，如夢忽醒。翌朝造室，師舉「趙州洗鉢盂」，聞將啟吻，師遽止之。平生疑情，當下冰釋。知師先住天童，後遷徑山爾。師與天童派、天童齊同門，其法嗣之可稽者：偃溪聞、靈隱濟、天童阡、徑山肇、雙林朋、枯椿曇、東山源、大慈洪、壽國清、龍溪文、孤巖啟。</p>
</div>
<div class='div-other'><a id='mulu437' />
<p class='h3'>松窗澄照禪師</p><p style="margin-left:0em;text-indent:2em">師嗣密菴傑。</p>
</div>
<div class='div-other'><a id='mulu438' />
<p class='h3'>虛菴敞禪師</p><p style="margin-left:0em;text-indent:2em">〔集畧〕師諱懷敞。紹熙閒，自天台萬年來主天童，隨侍有日本國僧榮西。師重建千佛閣，西航海，佐以巨木，高雲漢而彈壓山川。樓宣獻公稱「師道價素高，禪子向方，島夷亦聞名來歸。加以願力深重，才刃恢恢，無不欽歎」。師嗣天童瑾，瑾嗣萬年賁。其法嗣千光、榮西。</p>
<p style="margin-left:2em">〔正誤〕舊志誤紹熙為淳熙，列師于弁山阡之後。</p>
</div>
<div class='div-other'><a id='mulu439' />
<p class='h3'>天目禮禪師</p><p style="margin-left:0em;text-indent:2em">〔本傳〕師諱文禮，號滅翁，臨安阮氏子。家天目山之麓，因又號「天目」云。幼歲攜籃侍母採桑，母戲之曰：「攜籃者誰？」師忽有省，遂懷出家志。年十六，依鄉之真相寺智月得度。參淨慈混源，源舉「現成公案放汝三十棒」，語不契。謁佛照光於育王，光問：「恁麼來者，那個是汝主人公？」師豁然領旨。他日，光問：「是風動，是幡動，這僧如何？」師云：「物見主，眼卓豎。」又問：「不是風動，不是幡動，恁麼處見祖師？」師云：「揭却腦蓋。」光喜其俊邁，俾掌書記。久之，還浙西，聽一心三觀之旨於上天竺。時松源岳公唱道饒之薦福，室中問僧「不是風動，不是幡動……」，僧擬議，即棒出。師聞之，頓忘知解。往參，蒙印可。尋復辭去，禮江淮間祖塔。至蔣山，浙翁琰公挽師充第一座。嘉定五年，約齋居士張公鎡請師開法於臨安之慧雲。既而遷溫之能仁。未幾，辭歸西丘。時節齋趙公慕師高行，微服過西丘。師亦不問其姓名，與語終日而去。明日奏請師住持淨慈。室中每舉「南山筀笋，東海烏鰂」話，學者擬議，莫有湊泊者。厥後移居福泉，遷住天童。師為人高古簡儉，不苟為笑語。其說法則風雅流麗，讀之，非解人亦復神動。嘗頌《楞嚴經》「諸可還者，自然非汝；不汝還者，非汝而誰」四語，云：「不汝還者復是誰？殘紅流在釣魚磯。日斜風定無人埽，燕子㘅將水際飛。」</p>
<p style="margin-left:0em;text-indent:2em">冬至上堂云：「黃鍾纔起時，九數從頭數。相將幽谷鶯啼，次第雕梁燕語。田父祭勾芒，叢祠敲社鼓。農父狎牛郎，村姑教蠶婦。光陰老盡世<span class='corr'>間</span>人，冬至寒食一百五。」其他妙密，類如此。尤邃於《易》。乾、淳諸儒大闡道學，師與之遊。晦翁朱子問「毋不敬」，師叉手示之。楊慈湖先生問「不欺之力」，師答以偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>此力分明在不欺　不欺能有幾人知　要明象兔全提句　看取陞階正笏時</div>
</p><p style="margin-left:0em;text-indent:2em">師領剎五，前後僅八九年，餘時多逍遙於梁渚西上，而羣衲聚扣，與住院無異。將入寂，謂侍者曰：「誰與我造無縫塔？」侍云：「請師塔樣。」師云：「盡力畫不出。」乃怡然脫去。世壽八十四。闍維，收舍利無算。祔瘞於應菴華禪師之塔左。尤焴序其語錄。師嗣松源岳；其法嗣橫川珙、石林鞏。</p>
</div>
<div class='div-other'><a id='mulu440' />
<p class='h3'>晦巖光禪師</p><p style="margin-left:0em;text-indent:2em">〔集畧〕師諱佛光，晚號東谷。嗣華藏祚，住天童。上堂：「藏身處沒蹤迹，無影樹頭靈鳥宅；沒蹤迹處莫藏身，不萌枝上春華坼。有來由，誰辨的？天曉西風拂拂吹，松釵一徑爭拋擲。」有舍利，塔于中峰下、別山禪師塔左。</p>
</div>
<div class='div-other'><a id='mulu441' />
<p class='h3'>枯禪鏡禪師</p><p style="margin-left:0em;text-indent:2em">〔補畧〕師諱自鏡，閩之長樂高氏子。初謁木菴永、水菴一、或菴體，最後見密菴傑於靈隱，機緣脗契。久之，開法隆興上藍，遷建康旌忠、撫州白揚、福州太平、西禪。寶慶元年，被旨陞靈隱，移天童。塔於中峰密菴傑之塔旁。師嗣密菴傑；其法嗣虎溪錫、松窗照、月窗圓等五人。</p>
</div>
<div class='div-other'><a id='mulu442' />
<p class='h3'>西江謀禪師</p><p style="margin-left:0em;text-indent:2em">〔集畧〕師嗣華藏淳菴淨。山有斷碣，乃師塔銘，其可識之，略云：「師枯瘁寒瘠，無生氣；陞座說法，機語波峭，音吐洪亮。江南老宿不被黃敕者四十年，師末路受理宗寵命三錫。際遇之盛，近未有也。」示眾有云：「春日晴，黃鸝鳴，最親切，誰解聽？」時癡絕沖禪師主玉几，嘗以詩寄之，有「千丈飛流氣象新，巖前一吼淨無塵」之句。將入滅，顧侍僧云：「一笑翻身，日面月面。」閣筆而逝。其法嗣怪翁祥。</p>
</div>
<div class='div-other'><a id='mulu443' />
<p class='h3'>弁山阡禪師</p><p style="margin-left:0em;text-indent:2em">師嗣徑山浙翁琰禪師，與靈隱濟、偃溪聞、徑山肇、雙林朋、枯椿曇、東山源數公同門。有〈送僧歸鄉〉偈云：</p>
<p style="margin-left:0em;text-indent:0em;" class="lg-abnormal"><div class='lg-row'>奮志南方問正因　正因一字不曾聞　七零八碎袈裟角　惹得凌霄幾片雲</div>
</p><p style="margin-left:0em;text-indent:2em">稱天童三十八代住持。塔在玲瓏巖南、佛國菴後。其法嗣雲溪逸。</p>
</div>
<div class='div-other'><a id='mulu444' />
<p class='h3'>癡絕沖禪師</p><p style="margin-left:0em;text-indent:2em">〔廣傳〕師諱道沖，武信長江荀氏子。母郭，生而豐上短下，資性絕人。業制科，不利，棄去。依梓州妙音院修證祝髮。遊成都，習經論。紹熙壬子出峽，回翔荊楚間。時松源岳唱密菴之道於饒之薦福，俓造其廬，以歲饑不受。會曹源生公出世妙果，師往謁，聞其入門語有省，俾執事左右。老拳、痛棒不少貸。生平知見至是都無影響。公徙龜峰，師侍行。居三年，以偈辭，遊浙。有「尚餘一雙窮相手，要向諸方癢處爬」之句，人傳誦之。又參松源岳於靈隱，因依焉。岳門庭峻絕，笠棲八越月，不獲入室。或以失士告源，源曰：「我已八字打開挂搭渠，渠自是當面蹉過耳。」師聞其語，口耳俱喪。徹見曹源于妙果、龜峰。時嘻笑怒罵，皆為人善巧方便，自是不疑天下老和尚舌頭。嘉定<span class='corr'>己</span>卯，由徑山第一座，應嘉禾光孝請。是時逢菴原、無相範、石谿月皆在會中。道聞於朝，忠獻史衞王以堂帖除蔣山。蔣山瀕江，多惡歲，師辛苦倡道、行乞養眾，居十三年，不少倦。迨嘉熙己亥，侍郎東畎曹公豳帥閩，聞師道望，以鼓山來聘。未行，雪峰牒至。領事半載，而天童詔下。眾歸如海，復見宏智昔時之盛。育王虛席，師攝住持事，往來說法兩山閒。曾云：「天童用底來，育王用不著；育王用底歸，天童用不著。雖然如是用不著，不著處，用有餘，一箭雙鵰隨手落。」淳祐甲辰，有旨移靈隱。已而，歸隱金陵。朝命以虎丘，俾養老，不就。留守以蔣山起，不應。戊申春，以育王召，使者三返，卒不奉詔。明年，遷徑山，疾作，陞堂說法不廢。二月末，始不出堂，然說偈、書贊，嬉笑、言論如平時。侍僧以遺偈請，麾斥不顧。已而，笑謂侍者曰：「末後一句無可商量，只要個人直下承當。」十四日夜分，起坐，入滅。歸塟金陵山中。師嗣薦福道生，生嗣密菴傑。其法嗣正心叟等五人。</p>
<p style="margin-left:2em">〔附紀〕元叟端跋大慧諸老墨蹟，有云：「癡絕見曹源，天目見松源，其法中伯仲也。偃溪、晦巖、斷橋，同時鼎立。」</p>
</div>
<div class='div-other'><a id='mulu445' />
<p class='h3'>茨菴堯禪師<span class='note-inline'>(舊志缺，今補)</span></p><p style="margin-left:0em;text-indent:2em">師嗣法於或菴體，體則枯禪鏡嘗參焉。與木菴永、水菴一同時。《續燈錄》諸書惟載師名而無傳，故其住持天童之蹟無從而考。</p>
</div>
<div class='div-other'><a id='mulu446' />
<p class='h3'>石帆衍禪師<span class='note-inline'>(舊志缺，今補)</span></p><p style="margin-left:0em;text-indent:2em">師嗣法於道場山運菴嵒禪師。嘗住持天童，而無蹟可考。</p>
</div>
<div class='div-other'><a id='mulu447' />
<p class='h3'>怪石奇禪師<span class='note-inline'>(舊志缺，今補)</span></p><p style="margin-left:0em;text-indent:2em">師嗣法於雲峰高禪師。初主大慈，後遷天童。</p>
</div>
<div class='div-other'><a id='mulu448' />
<p class='h3'>止泓鑒禪師</p><p style="margin-left:0em;text-indent:2em">師嗣法於偃溪聞，聞嗣徑山琰。其法嗣竺田霖等二人。</p>
</div>
<div class='div-other'><a id='mulu449' />
<p class='h3'>石門來禪師</p><p style="margin-left:0em;text-indent:2em">師嗣法於靈隱濟，與蔣山東叟愷、雪竇野翁同同門。濟則徑山琰之嗣也。</p>
</div>
<div class='div-other'><a id='mulu450' />
<p class='h3'>別山智禪師</p><p style="margin-left:0em;text-indent:2em">〔本傳〕師諱祖智，蜀之順慶楊氏子。年十四得度。初聞僧誦六巖語，悅之。時巖住蘇之穹窿，亟往從焉。因閱《華嚴經》「彌勒樓閣，入已還閉」之語，恍如夢覺，遂頌「靈雲見桃花」云：「萬綠叢中紅一點，幾人歡喜幾人嗔。」巖頷之。越二年，徧叩浙翁琰、無際派、高原泉、淳菴淨、妙峰善諸公，最後見無準範公於雪竇。公知是法器，待之彌峻。時或棒喝交下，一語不少貸。師擬答，噤不能發，由是知解都喪。久之，作而言曰：「吾生平伎倆皆死法，今見此翁，始行活路。」既，公移徑山，命師分座。嘉熙戊戌，洞庭天王虛席，迎師主之。寶祐丙辰，天童寺燬。制相吳公潛判州事，奏師道行。師被旨，攜一鉢一囊至，縛茅以居。時州久旱，師禱之，輒應。人情奔湊，不三載，百廢具舉，天童始復舊觀。庚辰九月旦，忽示眾云：「雲淡月華新，木脫山露骨。有天有地來，幾個眼睛活。」越十日夜分，珍重大眾，叉手而寂。壽六十一，坐四十七夏。塔全身於中峰密菴禪師之塔右，稱四十代住持。玉局文復之為塔銘。師嗣無準範。</p>
</div>
<div class='div-other'><a id='mulu451' />
<p class='h3'>絕岸可湘禪師<span class='note-inline'>(舊志缺，今補)</span></p><p style="margin-left:0em;text-indent:2em">師名見於別山智禪師塔銘，碑鐫「住持沙門可湘立石」。考世譜，師與智公同門，相繼住持者六人，蓋嗣法無準範。</p>
</div>
<div class='div-other'><a id='mulu452' />
<p class='h3'>西巖惠禪師<span class='note-inline'>(惠，一作慧，惠與慧通。舊志缺傳)</span></p><p style="margin-left:0em;text-indent:2em">〔補傳〕師諱了惠，蜀之蓬州羅氏子。垂髫，與羣兒戲，必摶泥沙為佛塔象。一日，玉掌山祖燈至其舍，向之合掌。父母以師資宿契，遂令出家。燈授以「般舟三昧」，非其志，辭往成都。謁壞菴照於昭覺，器許之，囑令南詢，乃參浙翁琰於徑山。聞高原泉為人俓直，心慕之。適原赴台之瑞巖，師與俱往。一日原問：「山河大地是有是無？」師擬開口，原即喝出。師復呈以偈，原曰：「沒交涉。」師一日偶書「白楊示眾」語，原閱之，笑曰：「寫字與做言句儘得，爭奈沒交涉何？」師憤悱莫申。原曰：「吾方便屢矣，汝自不顧。蓋緣不在此，其往雪竇乎！」時無準主雪竇，師造席下，自陳來歷。準訶曰：「熟睡去！」繼而令充不釐務侍者。一日謂師曰：「覰不透處，只在鼻尖頭；道不著處，不離唇皮上。討之，則千里萬里。」師抗聲曰：「將謂有多少？」準遷育王，師侍行，從容承稟，乃盡其要。逮準居徑山，往典藏教，復陞第二座，自是聲動叢林。節齋趙觀文作牧蘇州，舉師開法定慧。眾集寺治，時甚稱之。遷東嘉能仁、江州東林，而至天童，咸有偉績。先是，師依靈隱妙峰，時靈隱修兩廡，壁畫以五十三參相。眾俱以偈賀，師亦有，而妒之者不以登卷。妙峰閱卷，問師何無？師曰：「有，不足登卷。」峰曰：「試舉看。」既舉，峰親為書之卷首。其偈曰：</p>

<div class="lg regular" style="margin-left:0em;"><div class='lg-row'>幸是十方無壁落　誰將五采畫虛空</div>
<div class='lg-row'>善財眼裏生花翳　去却一重添一重</div>
</div><p style="margin-left:0em;text-indent:2em">播聞諸方，並加贊歎。晚居寺之幻智菴。將終，戒執事已，問曰：「今何時？」對曰：「二鼓矣！」遂放身若投。斯須視之，已逝，景定三年三月十一日也。壽六十五，夏四十七。師嗣無準範；其法嗣東巖日等三人。</p>
<p style="margin-left:2em">〔存竢〕舊志失載師之塔。稽師晚居幻智菴，而塔在盤山下、幻智菴後。舊志誤載日師塔；日師塔在清風隖，袁清容有銘。</p>
</div>
<div class='div-other'><a id='mulu453' />
<p class='h3'>簡翁敬禪師</p><p style="margin-left:0em;text-indent:2em">師諱居敬。景定四年，復作千佛寶閣，蓋西巖惠禪師示寂之明年也。師有上堂舉話二頌，補載〈法要考〉。</p>
</div>
<div class='div-other'><a id='mulu454' />
<p class='h3'>月窗圓禪師<span class='note-inline'>(舊志缺，今補)</span></p><p style="margin-left:0em;text-indent:2em">師嗣法於枯禪鏡禪師，《嘉靖志》收在〈先覺考〉。</p>
</div></div>
<div class='div-other'><a id='mulu455' />
<p class='h2'>元</p>
<div class='div-other'><a id='mulu456' />
<p class='h3'>環溪一禪師<span class='note-inline'>(舊志缺，今補)</span></p><p style="margin-left:0em;text-indent:2em">師嗣法於無準範禪師，與西巖惠、月坡明同門。</p>
</div>
<div class='div-other'><a id='mulu457' />
<p class='h3'>月坡明禪師<span class='note-inline'>(舊志缺，今補)</span></p><p style="margin-left:0em;text-indent:2em">師諱普明，鄞人，嗣法於無準範禪師。按天隱圓至禪師〈書明侍者挽詩後〉云：「月坡禪師董天童二年，四方英士、魁人，他叢林不能致者，皆聚席下。番陽明東磵與予亦在焉。余友雖眾，惟海東雲、琦楚石及明諸子而已。」師傳世有〈牧牛頌〉十首。</p>
</div>
<div class='div-other'><a id='mulu458' />
<p class='h3'>長翁淨禪師</p><p style="margin-left:0em;text-indent:2em">〔補畧〕師諱如淨，嗣法於雪竇鑑禪師。參「庭前柏子」語，有省，呈頌曰：</p>

<div class="lg regular" style="margin-left:0em;"><div class='lg-row'>西來祖意庭前柏　鼻孔寥寥對眼睛</div>
<div class='lg-row'>落地枯枝裁[跳-兆+孛]跳　松蘿亮格笑欣騰</div>
</div><p style="margin-left:0em;text-indent:2em">鑑頷之。又頌「楊岐問僧：栗棘蓬你作麼生吞，金剛圈你作麼<span class='corr'>生</span>跳」，云：</p>
<p style="margin-left:0em;text-indent:0em;" class="lg-abnormal"><div class='lg-row'>肘後驀生閒落索　風前忽布閙叉撐　那吒八臂空惆悵　夜半三更白晝行</div>
</p><p style="margin-left:0em;text-indent:2em">出世歷數剎，後遷淨慈，奉敕住天童。其法嗣石林秀、孤蟾瑩等三人。</p>
</div>
<div class='div-other'><a id='mulu459' />
<p class='h3'>東巖日禪師</p><p style="margin-left:0em;text-indent:2em">〔補傳〕師諱淨日，南康都昌廖氏子。幼喜誦佛書，解大義。常食蔬果以自持。年十五，告父母，願出家。明年祝髮於廬山香林。訪道仰山、石霜，遂入浙，見沖師於靈隱。越二夏，不契，乃登徑山。見無準範，大許之。後見西巖惠於天童。惠為範之大弟子，危機敏鋒，渙然帖順，遂密契其旨。後，開先無文璨延為第一座，譽聞益彰。宋景定間，汪公立信帥江東，推主圓通。咸淳間，漕使錢真孫俾兼領東林。元至元壬辰主育王。三年，歸隱雪竇。大德四年，主天童，時年八十一。思念寺當隳弛之餘，年老承此重任，召其徒東、圓、慶三人，分布之曰：「東，我與江鄉士民有緣，汝往代宣吾志，得財為建萬壽乾元寶閣、範銅成千如來像暨供具，汝其任之。圓，汝諳吏事，城中官府汝譍承之。慶，汝小心謹慎，和燮上下，考歷贏數，惟汝為能，汝守衣閤。」不五年，而閣成像備。推餘貲，就海隄田一區，以贍齋盂。官府上下雍肅，雖出三人之力，皆由師規訓有素所致。至大元年，世壽八十有八，僧臘七十有一。將示寂，戒其徒，書韻語以示曰：</p>
<p style="margin-left:0em;text-indent:0em;" class="lg-abnormal"><div class='lg-row'>天為蓋兮地為函　吾奚為乎塔與菴　灰吾骨兮山阿　言已矢兮勿鑱</div>
</p><p style="margin-left:0em;text-indent:2em">沐浴，端坐而逝。及化，齒根不壞。斂藏於西巖之清風隖。學士袁桷為銘。師嗣西巖惠；其法嗣大愚安等五人。</p>
<p style="margin-left:2em">〔從正〕師本宋人，故舊志列之於宋；但其住持天童則在元。改列元者，重在紀寺也。</p>
</div>
<div class='div-other'><a id='mulu460' />
<p class='h3'>平石砥禪師</p><p style="margin-left:0em;text-indent:2em">〔補畧〕師諱如砥，嗣法於東巖日。袁文清公銘日公塔，蓋師所請也。文宗至順初，住持天童。時木菴聰來謁，留居侍司。繼而恕中慍亦來參，命典藏鑰。居十載，實菴茂以篤實無偽於道，師極推重之。則師之品與法可概見矣。</p>
</div>
<div class='div-other'><a id='mulu461' />
<p class='h3'>竺西坦禪師</p><p style="margin-left:0em;text-indent:2em">〔補畧〕師從華藏遷主天童，孚中信以參究諸方弗合，不勝憤悱，隨詣師質所疑。師一見，知為法器，厲色待之，不與交一語，信乃羣疑愈熾。一日，上堂，舉「興化打克賓公案」為問。信擬，師曰：「俊哉！師子兒也。」信自是依止不去，就職維那。又孤峰德首謁師於天童，師曰：「汝從何方來？」曰：「金峩來。」曰：「金峩山高多少？」曰：「不見其頂。」師斥之，益自策厲，以必證為期。明宋文憲公曰：「惟昔天童坦公以一真之學，上承松源四葉之傳，黑白趨慕，儼如毛之有麐，甲之有龜也。」師嗣虛舟度，度嗣華藏通，通嗣松源岳。其法嗣孚中信等五人。</p>
</div>
<div class='div-other'><a id='mulu462' />
<p class='h3'>雲外岫禪師</p><p style="margin-left:0em;text-indent:2em">〔廣畧〕師，俗系郡之昌國州。為人身材眇小，精悍有餘，依直翁舉禪師得度。舉嗣東谷光，光嗣明極祚，祚嗣自得暉，暉嗣宏智覺師。蓋宏智六世孫。究明曹洞宗旨，盡其源底。初住慈溪石門，歷象山智門，遷郡之天寧。已而，繼竺西坦席，住天童。說法巧譬、旁引，曲成後學。至奔軼絕塵，雖鶻眼龍睛，亦難窺瞰。生平不倨傲、不貪積、不私食。得施利，隨與人。見後生，敬之逾謹。清容居士袁桷寄以詩曰：</p>

<div class="lg regular" style="margin-left:0em;"><div class='lg-row'>太白山高雪四圍　孤峰翠織五銖衣</div>
<div class='lg-row'>誰言老子寒無力　獨擁紅爐更下幃</div>
</div><p style="margin-left:0em;text-indent:2em">又答韻云：</p>
<p style="margin-left:0em;text-indent:0em;" class="lg-abnormal"><div class='lg-row'>太白峰高積翠明　老禪的的寄深情</div>
<div class='lg-row'>相思沙礫惟懷璉　獨立蒼苔近子卿　舊業久荒松露滴　浮名空眩槿朝榮</div>
<div class='lg-row'>定須結社修真隱　寒月深燈了梵經</div>
</p><p style="margin-left:0em;text-indent:2em">笑隱訢禪師代諸方勸請師再住天童，疏云：「太陽傳法立孤，猶嬰杵之難；辯才出山，歸者如岐邠之眾，信知在德不在力。孰不有祖而有宗，惟兹藐然，是可忍也。和尚氣養沖澹，語出渾成。胸次廓其町畦，高風激彼貪懦。長空一碧，煌煌東方之啟明；諸峰四圍，凜凜雪山之太白。自有神龍呵護，不為尺蠖求申。世路多岐，可以南，可以北；簡書相恤，式如玉，式如金。更始重盟，益敦舊好。」及示寂，無餘貲。禪者率錢具後事，塔於東谷，稱四十九代住持。其法嗣：大方聘、獨木昇、愚菴省、無印證。</p>
<p style="margin-left:2em">〔質誤〕舊志列師于竺西之前，且言法嗣雪竇證一人，俱誤。</p>
</div>
<div class='div-other'><a id='mulu463' />
<p class='h3'>東雲海禪師<span class='note-inline'>(舊志缺，今補)</span></p><p style="margin-left:0em;text-indent:2em">〔集證〕師諱佛海。按《千巖長禪師語錄》有跋，末署「前住天童佛海老人書」。又愚菴及禪師有「跋天童佛海禪師遺墨」語，則海之曾住持天童明矣。又天隱圓至禪師云：「余友海東雲、琦楚石」。又〈書定惠院海書記壁〉云：「東雲與余偕去鄉，並途而遊，迹半天下。余留鄮山，東雲自太白先余歸。後三年乃相見，受業定惠院。與東雲歎契闊、悼故舊，為留數日乃去。」按此所謂海書記，即東雲也，是時尚為定惠掌書記。又瞽菴顯示禪師初受具，首謁天岸，指見佛海云。師所跋《千巖語錄》云：「言乃載道之器。道本無言，因言顯道。雖欲忘言，其可乎？千巖和尚以身為舌，塵說、剎說、熾然說，吾未見其有言也。此話大行，何待三十年後？至正七禩丁亥季春，前住天童佛海老人書，時年八十。」愚菴跋師遺墨，則云：「河南褚士文，博學而尤精書法，四方多士咸願遊從。嘗與太白佛海為方外交，徵言於海。海時年八十有五，能作凍蠅細字，手書舊詩數十篇酬之。士文寶祕珍惜，時一展玩，如見古道顏色，雖隋珠卞璧不換。」或謂：「佛海為一代尊宿，不以本分事接人。遺之以詩，有失大體。」予曰：「不然，上乘菩薩善巧利生，乃至示現種種形相，與其同事。佛海遺詩，豈非四攝之一也？」噫！儒與釋分兩途，跡雖不同，道實靡間。苟非達而不拘者，往往肝膽楚越。觀士文、佛海之風，亦當少愧。以師至正七年丁亥值八十歲溯之，則生於宋度宗咸淳四年戊辰。當東巖日示寂之年，師年才四十有一。歷平石、竺西、雲外三住持，則師之住持或在泰定間。厥後龍門膺以至正三年癸未，孚中信以五年乙酉。泰定迨至正僅十餘年，其中安知不又有遺載如師者乎？且以泰定計之，師年亦六十矣。</p>
</div>
<div class='div-other'><a id='mulu464' />
<p class='h3'>龍門膺禪師</p><p style="margin-left:0em;text-indent:2em">至正二年壬午，江南行宣政院命妙明真淨主大華藏寺，淨舉師自代。明年癸未，復命師補天童。初以疾辭，旋來主寺。未幾，告終。塔於普同塔之左，與法為禪師塔並峙。</p>
<p style="margin-left:2em">〔正誤〕舊志誤列師于元明良之後。</p>
</div>
<div class='div-other'><a id='mulu465' />
<p class='h3'>孚中信禪師</p><p style="margin-left:0em;text-indent:2em">〔廣傳〕師諱懷信，奉化姜氏子。母劉，夢拾吞大星而孕。稍長，受三經於剡源戴先生表元。年十五，從法華院子思祝髮，受具戒於五臺寺。初聞延慶半喦全公弘「三觀十乘」之旨，久與之遊。既而歎曰：「教相繁多，是誠算沙，徒自困耳。」即棄去，徧往參叩，弗合；乃參竺西坦公於天童。公知其為法器，而故厲拒之。一日，舉「興化打克賓公案」以問，師擬，公曰：「俊哉！師子兒也。」繼公者，雲外岫公。公命師司藏鑰，文采漸彰。泰定丙寅，請師出世郡之觀音。天曆己巳，遷補陀洛迦山，丐食吳楚間。鎮南、宣讓二王俱虛心問道，隆禮頻仍，師從其性資而導之。一時當軸大僚以師行上聞，詔賜「廣慧妙悟智寶弘教禪師」之號，及金襴法衣一襲。至正壬午，主中天竺。乙酉，乃遷天童，百廢具舉，而佛殿之鉅役亦更新之。尋建塔中峰，慨然有終焉之志。<span class='corr'>己</span>丑冬，江表大龍翔寺特迎師主席，提唱宗乘，補建海會堂，莫不翕信。會明師下金陵，寺僧風散。師獨趺坐，目不四顧。執兵者滿前，無不投拜。高帝嘗幸其寺，師說法要，嘉師言行純慤，特改龍翔為大天界寺。師一日晨興，沐浴更衣，趺坐書偈曰：</p>

<div class="lg regular" style="margin-left:0em;"><div class='lg-row'>平生為人戾契　七十八年漏洩</div>
<div class='lg-row'>今朝撒手便行　萬里晴空片雪</div>
</div><p style="margin-left:0em;text-indent:2em">時丁酉八月二十四日也。茶毘於聚寶山前，獲舍利如麻菽，五色燦爛。烟所及處，亦絫絫然。師賦性沖恬，歡溢眉宇，未嘗以聲色加人。人有犯之，頷首而已。日默誦《法華經》七卷，雖流金折膠，不為閒。示寂前一日，高帝方督師江陰，夢師入謁。帝問曰：「師來胡為？」曰：「將西歸，來告別耳。」未幾，駕還金陵，聞師訃，正與夢符，大相驚異。詔出內府幣帛以助葬事，且命堪輿家賀齊叔為卜金藏。舉龕之夕，帝親臨奠，送之都門外，備極崇寵。其舍利遺骨塔於金陵牛首山，宋文憲濂為之銘。在天童有塔者，則別分爪髮、衣履也。其銘則夢堂曇噩所撰。師嗣竺西坦；法嗣雙林致凱等十有九人。</p>
<p style="margin-left:2em">〔從正〕舊志列師于明，以受明崇寵之盛也。詎知志以紀寺，自當以住寺之時為定，故改系于元。况師之後，住持于元者，尚有雪窗、原明、了堂，若一錯移，則序次皆紊矣。</p>
</div>
<div class='div-other'><a id='mulu466' />
<p class='h3'>雪窗光禪師</p><p style="margin-left:0em;text-indent:2em">〔補傳〕師諱悟光，字公實，成都之新都楊氏子。母張，夢觀音大士授貫珠而娠。及生，有風雲光景之異。幼遭父母繼沒，舅氏賢公學佛於天王寺，往依之。既而受度於了沖。年十五，詣大慈講席，備閱鈔疏，謂義滯見解。振衣出峽，遍訪禪林。後至杭，於淨慈謁東嶼海公，一見即待以法器。杖厲頻加，師堅坐苦究。因夜半飛蛾撲燈，有省。造方丈，應畣如響，羣疑頓釋。益通明內外典，隨侍海公於靈隱。至順元年，請師開法平江之白馬。元統元年，住開元。至正二年，舉師主育王，一切改觀，而次第營建，靡弗壯麗。有「佛日圓明普濟禪師」之錫號。會天童虛席，宣政院俾兼領寺事。師以五日分會說法。俄得疾，危坐作書，遺偈而逝，至正十七年丁酉六月朔，正兼領天童之歲也。虞文靖公集嘗贊師云：</p>
<p style="margin-left:0em;text-indent:0em;" class="lg-abnormal"><div class='lg-row'>雪嶺西來　岷峨最高</div>
<div class='lg-row'>橫絕江海　天風雲濤　佛果一枝　鳳毛麐角</div>
<div class='lg-row'>芳躅遠踐　鄉有先覺</div>
</p><p style="margin-left:0em;text-indent:2em">危太樸素之銘曰：「裵回玉几采芳蓀，振衣太白挹朝暾。」師與文字交者：金華胡長孺，魏國趙文敏，巴西鄧文肅，天山馬文貞。詩有《雪窗集》。師嗣東嶼海，海嗣石林鞏。法嗣忍菴慈。塔在鄮峰艸堂。</p>
<p style="margin-left:2em">〔應刪〕舊志，雪窗光之後有實菴茂。茂主清凉，後退隱東堂。原明良，茂之猶子，因迎歸天童之此軒，無幾而逝。未嘗上堂開法，例不得入〈先覺〉。當時不察而誤設位，應刪，改〈雲蹤〉。</p>
</div>
<div class='div-other'><a id='mulu467' />
<p class='h3'>原明良禪師</p><p style="margin-left:0em;text-indent:2em">〔廣畧〕師諱元良，字原明，號左菴，寧海周氏子。初住台之瑞巖。至正十八年，行宣政院奏師道行，被旨住天童。重建朝元閣，範萬銅佛於其上。危參政素奉敕紀其績，賜「善覺普光禪師」之號。又於二十年，庚子訖丙午，築海隄五百七十五丈，成田一十七頃有奇，為萬佛莊塗田，夢堂曇噩記焉。師主席一紀，值明興之際，退居東谷，力修山宇，事在洪武丙辰、丁巳間。戊午、己未，操文兩祭宏智禪師。袁廷玉珙有寄師詩云：</p>

<div class="lg regular" style="margin-left:0em;"><div class='lg-row'>歸去山中筍蕨肥　石泉茅屋薜蘿衣</div>
<div class='lg-row'>一經靜坐蒼松下　閒看孤雲自在飛</div>
</div><p style="margin-left:0em;text-indent:2em">師嗣別源源，源嗣竺元道。塔於東谷菴前東南之麓，稱五十八代住持。</p>
<p style="margin-left:2em">〔從正〕舊志作「元明良」，以「原良」為名，「元明」為字也。按危素奉敕撰碑，其文稱「臣僧元良」者，凡三。則「元良」名而「原明」字也。「左菴」即良之號，別標一人，宜刪。</p>
</div>
<div class='div-other'><a id='mulu468' />
<p class='h3'>了堂一禪師</p><p style="margin-left:0em;text-indent:2em">〔補畧〕師，鄞人，至正間，住台之紫籜，次遷鄞之天寧，後住天童，則至正之末矣。其示眾有云：「樵歌來疉嶂，帆影落汀洲。胡孫戴席帽，直上樹梢頭。七星劍，五雲樓，毬打人兮，人打毬。萬事難把玩，魚吞水面漚。」師嗣竺元道，道嗣橫川珙。其法嗣呆菴莊。</p>
</div></div>
<div class='div-other'><a id='mulu469' />
<p class='h2'>明</p>
<div class='div-other'><a id='mulu470' />
<p class='h3'>木菴聰禪師<span class='note-inline'>(舊志缺，今補)</span></p><p style="margin-left:0em;text-indent:2em">〔本傳〕師諱司聰，黃巖謝氏子。年十五，從鄞之靈峰汶公祝髮、受具。元至順初，謁天童平石砥公，為侍者。後至武林，見竹泉於中竺，參竺田於靈隱。登徑山，依元叟端公，典藏。自謂：「沙門釋子當以治心為先務。治心之要惟明惟靜；明以照昏，靜以止亂。昏亂既除，慧光自顯，可不勉哉？」於是益加勤惕。久之，又自察其所守，不離見聞覺知，遂入天台。旋來太白，閉一室於蒙堂，禪觀、禮誦，日有常課；嚴威儼恪，人皆敬服。戊戌，行宣政院檄師，出世里之洪佑，為道公嗣。重隄海塘之田，以裕眾食。癸卯遷國清，繕修眾宇。洪武二年，天童良公詣善世遜，師繼席。五年，詔兩浙高僧較讎梵典，師預焉。事竣，還山，退居東堂後。以示疾入滅，塔骨於寺之西麓。</p>
<p style="margin-left:2em">〔應刪〕舊志列「呆菴莊禪師」。按莊塔銘云：「初參左菴良禪師于天童，繼參了堂一禪師于天寧，後歸候左菴，命典藏鑰。未幾，了堂住天童，師執勤愈謹。洪武十年丁巳，性原明禪師延師講授《楞嚴》諸經。十二年己未，出世撫州北禪，嗣了堂一。」未嘗住持天童，應刪。</p>
</div>
<div class='div-other'><a id='mulu471' />
<p class='h3'>壽巖昌禪師<span class='note-inline'>(舊志缺，今補)</span></p><p style="margin-left:0em;text-indent:2em">〔集傳〕師諱智昌，別號友幻，台黃巖陳氏子。甫丱，厭居俗里，父母使從邑之治平寺虛中滿公薙染。事師甚勤，鍾愛之。受具於明之五臺寺，繼謁枯木秀公於大慈，激以究明大事。謝絕世緣，危坐蒲團，足不越限。未幾，往霅之道場，參玉溪珉公。明年遊江左，時元文宗以金陵潛邸建大龍翔寺，笑隱訢公說法，師依居。久之，復謁無見覩公於華頂。返四明，適孚中信公唱道天童，雅愛相重。後行宣政院起師，出世於大梅保福開堂，為玉溪嗣。時寺久廢，不數年，產宇一新。又以其餘羨隄海田，寺復重興。洪武二年，退居寺之東澗菴。又三年，公起昌國之吉祥。又二年，遷天童，疲力人所不堪，而師則怡然自處。十年冬，詔兩浙高行僧入見內庭，而師在其列，頒制天下僧徒以「晝講夜禪」之規。明年冬，還山，示疾而逝。塔在伏翠菴前。舊有斷碣，文雖存，名泐而不知為師，故前誌缺焉。《永樂鄞誌鈔》有傳，因得參訂之。其法嗣：保福、希素、妙嚴、道遠。</p>
</div>
<div class='div-other'><a id='mulu472' />
<p class='h3'>湛然性禪師</p><p style="margin-left:0em;text-indent:2em">〔補畧〕師諱自性，雲陽韓氏子。嗣法於季潭泐，溯大慧杲，為八世孫。其初出家於溧陽泓溪慧照菴，禮慧海智公為師。一日，海問：「父母未生前，誰是你本來面目？」自此懷疑多年。時與旌川草菴一、幻生福友善，切磨激發，二公之力居多。一日，舉「有句無句」話問師，師擬議，菴劈脊便打。師憤然，徹夜不睡。天明，忽聞敲火箸作聲，豁然洞澈。乃謂菴曰：「夜來公案，今日要與汝決斷。」菴握杖，問：「句歸何處？」話未絕，師劈手奪杖，拗作兩橛，攛向窗外，曰：「別處燒！」俓入堂去臥。幻聞，特來問曰：「且喜性兄大事了畢也！」師喝曰：「賊不打貧家兒。」一日問菴：「祖意、教意，是同是別？」「它道：『秋樹飄黃葉，寒天<span class='corr'>掘</span>地爐。』今日請和尚決斷。」曰：「病翁年來腕無力，拄杖牀邊且靠壁。」「有人不肯，和尚與麼道？」菴拈杖打曰：「待它露柱眼自開，鐵蒺藜槌當面擲。」復禮拜，後出世里之普光。洪武十五年，遷常州永慶，公請住撫州疎山。復被旨住持天童，賜號「佛朗禪師」。晚年退歸普光。中山鏡中圓禪師有和師韻，詩三章。</p>
<p style="margin-left:0em;text-indent:2em">其一云：</p>
<p style="margin-left:0em;text-indent:0em;" class="lg-abnormal"><div class='lg-row'>纔沾法雨便萌芽　始信三家總一家</div>
<div class='lg-row'>百歲利名如石火　一生英譽若漚花</div>
<div class='lg-row'>清貧兀兀觀心月　濁富區區算海沙　三歲金毛纔一吼　千年香象步頭差</div>
</p><p style="margin-left:0em;text-indent:2em">其二云：</p>
<p style="margin-left:0em;text-indent:0em;" class="lg-abnormal"><div class='lg-row'>昔年曾種善根芽　今日親趨佛祖家</div>
<div class='lg-row'>便就娑婆圓佛果　何須兜率赴龍華</div>
<div class='lg-row'>千經萬論堆黃葉　八解三明臥黑沙　惟有天真常不動　從教萬別與千差</div>
</p><p style="margin-left:0em;text-indent:2em">其三云</p>

<div class="lg regular" style="margin-left:0em;"><div class='lg-row'>參禪剗草不存芽　三界無親孰有家</div>
<div class='lg-row'>屋後惟栽千歲竹　巖前誰種四時花</div>
<div class='lg-row'>不令意馬奔池水　肯縱心猿播土沙</div>
<div class='lg-row'>性海湛然渾不動　翻天覆地念無差</div>
</div></div>
<div class='div-other'><a id='mulu473' />
<p class='h3'>仁叟懷禪師</p><p style="margin-left:0em;text-indent:2em">無蹟可稽，有塔在中峰下、大用機禪師塔右。稱六十四代住持。</p>
</div>
<div class='div-other'><a id='mulu474' />
<p class='h3'>淨觀禪師<span class='note-inline'>(舊志缺，今補)</span></p><p style="margin-left:0em;text-indent:2em">師字雲壑，嗣法於定巖戒，戒嗣覺原曇，曇嗣笑隱訢。永樂初，住天童，賜紫衣一襲，賜號「弘慈普應禪師」。宣德間，奏於朝，進封「定巖惠濟禪師」。按鳳頭祖師傳云：「觀公道望高天下，宣廟在潛時，每承顧問。及即位，宣德元年丙午，召至京師，館於慶壽丈室。鳳執侍惟謹，上嘉之，呼為『鳳頭和尚』，賜西服茜衣，牢讓不服。」又御筆題僧伽像一軸，云：「賜左講經天童淨觀。」有玉璽刻石北京金剛寺。</p>
</div>
<div class='div-other'><a id='mulu475' />
<p class='h3'>遠芷禪師</p>　法等禪師<span class='note-inline'>(二師，舊志俱缺，今補)</span><p style="margin-left:0em;text-indent:2em">按無傳孠禪師銘鐘，其序云：「前住山遠芷興此議，而命工範鑄鐘上。」又載有住持「法等」之名，無蹟可稽。</p>
</div>
<div class='div-other'><a id='mulu476' />
<p class='h3'>天泉淵禪師<span class='note-inline'>(舊志缺，今補)</span></p><p style="margin-left:0em;text-indent:2em">〔備傳〕師諱祖淵，號雨菴，廬陵楊氏子。永樂癸未，受具青原山。謁幻居戒公，多所啟發，稱入室弟子。猶然臂篤志求道，忘寢食者五年，遍禮叢林。壬寅，還天界，刺血書經。宣德改元，住山月山延師置座端，以為表率。尋為僧錄司，舉住靈峰。值天童虛席，移師居之。甲寅，應召入京，命為左覺義。時敕建大功德寺成，命師兼之。僧徒雲集，上悅，賜田四百餘頃以贍焉。師念禪、講、教三宗，名不可不正，奏以大功德、大慈恩、大隆善三寺為之，由是三宗弟子授業各有依歸。又以天下寺廢，多由學徒未廣。於常度正額外，增五分之一，廢剎多因是而興，陞右善世。發上所賜物，建大剎於江寧之鳳翔山，賜額曰「普寧禪寺」。萬善戒壇成，命師為傳戒宗師。又以寺左之道阻溝，往來咸苦。同安內監拓地甃石，作橋建菴，守橋施茶，行人永德焉。正統己巳三月七日示寂，臨化，書偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>觀世<span class='corr'>間</span>六十一　一即是三　三即一　團團爍破去來蹤　白日虛空轟霹靂</div>
</p><p style="margin-left:0em;text-indent:2em">香滿室者數日。上遣太監吳弼，以金鈔香幣賜弔，又遣禮部主事林璧致奠。茶毘得舍利盈掬，藏於大功德寺。奏請靈骨歸塔南都之普寧。</p>
</div>
<div class='div-other'><a id='mulu477' />
<p class='h3'>圓愷禪師</p><p style="margin-left:0em;text-indent:2em">宣德三年戊申，寺燬。師於七年壬子重建，殿閣、像設巨麗，悉還舊觀。</p>
<p style="margin-left:2em">〔質誤〕舊志誤列師于無傳孠之後。</p>
</div>
<div class='div-other'><a id='mulu478' />
<p class='h3'>雲莊慶禪師</p><p style="margin-left:0em;text-indent:2em">按竹菴大冏有〈祭雲莊慶禪師文〉，始知師號雲莊。考《少林聯芳碑》系雪巖欽祖孫，蹟無可稽。大嶺下有塔，稱七十代住持。</p>
</div>
<div class='div-other'><a id='mulu479' />
<p class='h3'>曦菴暟禪師</p><p style="margin-left:0em;text-indent:2em">〔補畧〕師字東昇，嗣無言本，本嗣用彰俊，俊嗣笑隱訢。與天泉淵同祖。有塔在玲瓏巖南、海門齊禪師塔北，稱七十一代住持。</p>
</div>
<div class='div-other'><a id='mulu480' />
<p class='h3'>無傳孠禪師</p><p style="margin-left:0em;text-indent:2em">師諱宗孠，鄞人。正統間住持。合鑄洪鐘，有銘。後退居中峰。太僕金本清（湜）訪師，留詩，載〈山川考〉中峰下。塔在東谷菴東南之麓。稱七十二代住持，法系無稽。</p>
</div>
<div class='div-other'><a id='mulu481' />
<p class='h3'>大用機禪師</p><p style="margin-left:0em;text-indent:2em">師嗣壞空成，無準範九世孫。其法嗣月輝明。塔在中峰之麓，稱七十五代住持。</p>
</div>
<div class='div-other'><a id='mulu482' />
<p class='h3'>性空習禪師<span class='note-inline'>(舊志缺，今補)</span></p><p style="margin-left:2em">〔決疑〕考世譜，師係楚山琦嗣。按〈懶牧湛覺禪師傳〉云：「依月空師出家，參性空師。」又〈古音琴禪師傳〉云：「出家赤石，問法參性空、靜晃諸公。」則師之開法天童甚明。有塔在東谷宏智禪師塔左，其幢石鐫「八十七代住持」。拘者執疑其代，屢不肯入〈先覺〉。今開法既有稽，幢石世代之不合，必其後人矇眛者妄定。大約七字乃誤八字，若「七十七代」則合矣。或又疑性空塔在左，雲外塔在右，似乎失序。殊不知當時隳廢之後，尋得所棄石幢，不能分辨，輒加廢塔之上。安知雲外之塔不誤加性空之幢，性空之幢不誤加雲外之塔耶？</p>
</div>
<div class='div-other'><a id='mulu483' />
<p class='h3'>密雲悟禪師</p><p style="margin-left:0em;text-indent:2em">〔要傳〕師諱圓悟，字覺初，宐興蔣氏子。幼知念佛，長而耕樵以養親，夙有出家之念。壯歲，安置妻孥，依龍池山禹門寺幻有傳公出家。傳嗣笑巖寶公，蓋臨濟石霜圓二十三世孫也。服勞受詈凡四載，始薙染。煅淬勘驗者又六年。傳公入都，以院事屬師。一日，過銅棺山頂，豁然大悟。尋北上覲公，未幾，南還。公囑以書曰：「但適意處，斷不可住；不適意處，作急走過。恁麼行去，不要記數。待十字路口，有個跛足阿師，與汝印正，我自來召汝。」師於是歸龍池，登九華，泛補陀，陟天台，徧歷吳越，凡四載。公召之歸，付以衣拂。坐道場六：龍池、通玄、金粟、黃檗、育王、天童。臨濟之傳，稱中興焉。惟天童古剎久蕪，以荒山曠址營建一新，百廢咸舉。其懋績、法旨具見本志各考中，兹不複述。頂禮者，自中華以至外域，海涌雲歸。崇禎辛巳歲，懷宗命戚畹田弘遇，進香補陀，齎紫衣賜師。將以留都大報恩寺延師住持，以老病固辭。逾年示寂於天台通玄，還塔全身於天童南山下，具有表揚諸文，嗣法十有二人。國朝順治己亥，傳法弟子道忞應召，語及師，上有生不同時之歎。忞進閩人曾鯨所繪師像，上遂命供奉王國材，臨摹二幀，一畫沉香龍座，備極莊嚴。親送至萬善方丈，指所畫衣摺曰：「此皆朕手自著墨也。」即賜藏天童，原像留中供養，併俞師語錄入大藏。</p>
</div></div>
<div class='div-other'><a id='mulu484' />
<p class='h2'>國朝<span class='note-inline'>(續入)</span></p>
<div class='div-other'><a id='mulu485' />
<p class='h3'>山翁忞禪師</p><p style="margin-left:0em;text-indent:2em">師諱道忞，字木陳，晚號夢隱，潮陽林氏子。甫冠，棄諸生，薙染於匡廬開先若昧明，受具戒於憨山清，得法於天童密雲悟。悟寂，繼席三載，退居慈邑之五磊，遷台之廣潤，越之大能仁、吳興道場。青州法慶公請，再住天童。順治己亥，世祖章皇帝一時敬佛徵僧，遣官齎敕，召師入京，留住齋宮，結冬萬善殿，賜號「弘覺禪師」，錫以敕印。隨陛辭還山再四。上留其弟子本月、本皙住善果、隆安二大剎開法，以備顧問，遣官送師南還。謝事天童，乃歸金粟。隨營建會稽之平陽。康熙甲寅六月二十七日示寂，世壽七十又九。茶毘頂骨五彩，齒無損痕。塔於平陽黃龍峰下，銘，其自製。天童有塔，在玲瓏巖，奉藏爪髮者。師行履有紀年專譜，闡揚有語錄，詩文有集，應召有《北遊錄》。其敕書暨御賜諸物，具載本誌〈盛典考〉中。</p>
</div>
<div class='div-other'><a id='mulu486' />
<p class='h3'>費隱容禪師</p><p style="margin-left:0em;text-indent:2em">師諱通容，閩福清何氏子。幼孤，年十四，叔父送鎮東衞，依慧山師出家。初參壽昌經，有省。後參博山來、顯聖澄，俱以法器目之。依澄最久，常命代座說法。師自謂「吾斯未信，痛念大事因緣」，不覺涕淚。閱密雲禪師語錄，竊計「了吾事者，此老也」。遂參於越之吼山。寓次，橫機不讓，密惟痛棒，頭腦幾裂，一時伎倆知見頓釋。自是隨侍通玄黃檗，益入閫奧。受囑後，隨住黃檗及禾之金粟。旋遷天童，清理南山墖院、恢復東谷、贖還侵田三百餘畝。檇李黃承昊有記，備載本志〈建置考〉。繼述之功，於師稱最。後主徑山，投老石門之福嚴。順治辛丑二月十九日示寂，逾數載始化。獲舍利如豆大者無算，分供諸方。有語錄二十卷行世。</p>
</div>
<div class='div-other'><a id='mulu487' />
<p class='h3'>林野奇禪師</p><p style="margin-left:0em;text-indent:2em">師諱通奇，俗系蜀之重慶合州。生而沉靜，寡言笑，遇葷穢輒嘔。十歲，父母送至金鐘寺，依叔父道然師為童行。十七歲薙髮，慕禪寂而厭讀誦。十九出峽，南遊十餘載，掩關當湖。聞密雲禪師主金粟，欲破關就學，不果。遣僧請益，示曰：「教伊關中莫妄想。」師益疑之，心智俱竭。一日，忽失足墮樓，恍然有覺。聞密禪師過吳門，即日破關相隨。執侍十年，刃接鋒交，似乎當仁不讓。既受囑，猶屢處天童座下。踰年，始應餘杭廣化之命。壬午秋，密禪師示寂通玄，眾卜繼席，三次得師名，住持五載。丁亥，移嘉禾東塔。戊子，歸棲真，尋遷天童。廵海觀察王公爾祿，機緣相叩，每深洽服。壬辰三月二十六日示寂。臨化之際，眾請留偈，曰：「要去便去，害甚熱大。」時有出冶首座求更名，師援筆書「行果」二字，乃云：「行果圓成。」擲筆而逝，世壽五十有八，塔全身於寺前新菴之左。法嗣二隱謐等四十八人。有全錄行世。</p>
</div>
<div class='div-other'><a id='mulu488' />
<p class='h3'>牧雲門禪師</p><p style="margin-left:0em;text-indent:2em">師諱通門，號臥菴，蘇州常熟張氏子。從本邑破山寺洞聞禪師祝髮。後參密雲禪師，得法於天童，出世古南，咸稱「古南和尚」。甲申，渡江埽塔，遂主四明栖真。復住嘉禾梅溪，遷破山及鎮江鶴林。壬辰，延主天童，尋遷秀峰。凡七會，語錄二十卷。有《別集》、《偶集》、《嬾齋集》盛行於世。師生平蕭散磊落，蒞眾甚嚴。詩章超潔，書法遒勁。後退休於湖村恤廬。康熙辛亥十一月十五日，從容舒展而逝，塔全身於西資菴。數年，忽洪水湧塔，茶毘得舍利無算，其色晶瑩。有投入水盆中，以髮引之，聯如串珠。時山曉皙住持天童，建舍利塔於南山。</p>
</div>
<div class='div-other'><a id='mulu489' />
<p class='h3'>浮石賢禪師</p><p style="margin-left:0em;text-indent:2em">師諱通賢，當湖趙氏子。生而厭茹葷腥，志懷出世。年十九，潛越南海，禮紹宗師薙染。因歸省，父母以單子苦留，稍畜髮相慰。後投武原普淨菴乘白師剃度，受沙彌戒於雲棲蓮大師，圓<span class='corr'>具</span>於海寧湛然澄和尚，隨侍嘉禾東塔。聞同堂舉「七賢女尸陀林」話，有省。歸葬二親畢，再參澄和尚於雲門。後聞金粟密和尚道風崇峻，決志歸依。崇禎辛未，密遷天童，參入侍寮。未幾，思出掩關武原，請辭。密至其寮，語之曰：「汝今四十七，三年關，許汝隨處開堂，厚自保重去。」經二載，密和尚過嘉禾，破關執侍。一日集眾，以拂子屬師，曰：「我用不了底，付汝為眾去。」厥後當湖青蓮請師開法。甲申冬，主席遯村報昌。順治戊子，遷海門廣慧。甲午，牧雲禪師天童謝事，延師住持。丁酉，遷嘉禾棲真。<span class='corr'>己</span>亥，遷宜興善權。庚子，住虞山福城，退老西山支公之白馬磵。丁未七月二十五日入滅，世壽七十有五，塔全身於徑山之鵬摶峰下。有語錄行世。師謝天童事後，請山翁禪師再住。</p>
</div>
<div class='div-other'><a id='mulu490' />
<p class='h3'>遠菴㒥禪師</p><p style="margin-left:0em;text-indent:2em">師諱本㒥，崑山陸氏子。襁褓輒孤，依母與兄撫育。因感嫂亡屍動，懼而告母，求出世。母曰：「我昔見天童僧行不凡，汝果有志，可往。」即日依命剪髮，竟投天童，時年二十一，為崇禎壬午六月初旬也。到山，值密和尚退休通玄，欲往求度，俄阻危疾。既聞密逝，山翁忞禪師繼席，遂從薙度。前後追隨，經八剎，服侍十二載。其間鉗錘爐韝，劈面承當。受付囑於崑山之安禪菴，掌書記於青州之大覺寺。尋應湘陰神鼎之請，始為開法。遷主天童凡十二載，移蛟川之瑞巖。未幾，繼席平陽。山翁示寂，應鄞白雲之請，尋復歸瑞巖。康熙癸亥秋入寂，閱世六十又一。有前後語錄、詩集。</p>
</div>
<div class='div-other'><a id='mulu491' />
<p class='h3'>山曉皙禪師</p><p style="margin-left:0em;text-indent:2em">師諱本皙，號嘯堂，蜀長壽魏氏子。母夢梵僧授如意而生。髫年有出塵之志，出家於本邑定慧寺，研究《法華》、《楞嚴》旨義。年十九，出蜀，至金陵聽講。適天童密雲和尚至長干，往禮，不會所問，遂棄教參禪。得報恩大覺指示疑情，輾轉發憤，頓覺。遂渡錢塘，參山翁禪師於雲門，得契，隨司職廣潤。深自晦藏，結茅東海郁州山中七載，杜絕人事，愈深操履。後移西泠法華山，以「嘯堂」名其廬。及山翁再主天童，招充首座，即以衣鉢傳，隨侍山翁，應詔入都。洎山翁還山，世祖章皇帝留師陛見，賜紫僧伽黎，開法隆安寺。駕臨方丈，屢相問證。上復舉「浮山初參葉縣公案」，諄諭眾僧，親近辦道。一日，駕又幸隆安，稱師法席森嚴、道風遠振，足堪師表人天。未幾，龍馭升遐，今上恩賜，馳驛還山。凡居禁庭，賜賚優崇，封奉秘閣。轉住杭之佛日，振興凋弊。三載退席，諸名公邀居洞庭之包山。既而復主佛日。又三載，壬子，舉住天童。湖海輻輳，座盈萬指。鎚鍛衲子之暇，彚宋元諸尊宿語，成《寶積錄》九十三卷，蓋繼其師殘編未就之志也。修葺殿宇及諸祖塔、濬外萬工池、復古山門、增置田畝。十載來屢欲拂衣，而固留者眾。力任又五載，以病堅辭。會當事遴弟子元靜代席。丙寅仲冬，示寂。塔陶龕於青鳳峰之麓，即密菴傑中峰塔之側也。所撰述有《奏對錄全錄》、《後錄》，詩有《嘯堂初集》、《偶錄疉秀軒集》。</p>
</div>
<div class='div-other'><a id='mulu492' />
<p class='h3'>天嶽晝禪師</p><p style="margin-left:0em;text-indent:2em">師諱本晝，字天嶽，別號寒泉子，楚黃蘄春蕭氏子。方四歲，聽塾師誦書，師云：「我亦能誦。」試之，果然。即令從之，日記數百言。稍長，隨父避寇于匡廬，恍若舊游處。白父出家，就大林寺慧公剃染。銳志苦學，嬰疾，遂禮誦、習禪。閱《燈錄》云「藏身處沒蹤迹，沒蹤迹處莫藏身」，懷疑不已。一日曉起，宿鳥飛鳴，有省。時往參雪嶠信于開先，問某甲落地二十年，未知落地事，信乃驀地一掌；師擬議，又一掌，師于是服膺。後依山翁忞于布水臺，會天童密雲和尚示寂，相隨過四明。是冬，即于龕前受具足戒。明年忞繼席，師侍立次，問：「大慧謂參禪貴得命根斷，某命根不斷時如何？」忞喝曰：「汝喚甚麼作命根？」師乃豁然。後辭往，再參信于雲門，書「雲門大樹」四字授師。又參箬菴問于夾山、玉林琇于大雄，皆器重之。忞住台州廣潤，招師至，忞即陞座告眾，授以衣拂。後結茅于黃石嵓，三年移牧石菴。首應龍門請，開法；遷海會。歷主杭之佛日、越之平陽、杭之清流。弘覺忞老人示寂，復主平陽最久。康熈丙子，延居天童，年已七十六矣。皇上南廵，賜宸翰并硯物到山，師對使敬賦詩謝之。癸未冬，營壽藏于東谷。乙酉春，搆歸來菴退休，命門人偉載乘主院事。是冬，書偈云：</p>
<p style="margin-left:0em;text-indent:0em;" class="lg-abnormal"><div class='lg-row'>辭世向誰辭　西方太遠在</div>
<div class='lg-row'>不如遺蛻葬山阿　日聽長松響天籟</div>
</p><p style="margin-left:0em;text-indent:2em">伏枕數日，吉祥而逝。世壽八十五，僧臘七十三。有《六會語錄》行世，詩有《牧石吟》、《直木堂》、《晚雲樓》諸集。</p>
</div>
<div class='div-other'><a id='mulu493' />
<p class='h3'>柏堂禪師</p><p style="margin-left:0em;text-indent:2em">師諱超靜，字冷崖，浙之昌化李氏子。幼有異志，出俗薙染。首參湛菴常于南廣，後依山曉皙禪師于佛日，命入室司香。由佛日至天童，任維那多年，始受記莂。首眾山中，別號柏堂。後受姚江東山請，開法三年，修復殿宇，四眾悅服。因天童皙禪師養病中峰菴，郡守萊嵩李公煦同諸縉紳延師代座說法。師律已臨眾，惟一嚴厲；禪規整肅，海內嚮風。凡作務之勞，以身先之，不異首眾時也。皙師示寂，守龕一載，送葬後，即欲謝去。因抱疴，李公又延同門慰弘盛代理院事。未旬日，師乃怡然而逝。塔全身于幻智菴後。有《二會錄》行世。</p>
</div>
<div class='div-other'><a id='mulu494' />
<p class='h3'>慰弘禪師</p><p style="margin-left:0em;text-indent:2em">師諱元盛，字慰弘，桐鄉沈氏子。世業儒，天資穎異。具向上志，出俗薙染。師眼近視，闇室中，能一目數行。著作蒼古，時俱謂「杼山再世」，因號「杼山」。聞山曉禪師盛化佛日，乃往參。機契，皙甚重之，命為內記。後隨往天童，典記室，尋遷第二座。開法于杭之佛日。三年退歸，守塔于中峰菴。適柏堂靜病篤，李郡守萊嵩舉師繼席。辛勤八年，緇素趨慕，無虛日。後退隱于姚江，說偈坐脫。歸葬于玲瓏嵓南山之麓。有《二會錄》、《華梵集語》行世；《杼山詩文集》藏之笥中。</p>
</div></div></div>
</div><!-- end of div[@id='body'] -->
</body></html>