<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天童寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu516' />
<p class='juan'>天童寺志卷之五</p>
<div class='div-other'><a id='mulu517' />
<p class='h1'>雲蹤考<span class='note-inline'>(舊志缺)</span></p>
<div class='div-other'><a id='mulu518' />
<p class='h2'>唐</p>
<div class='div-other'><a id='mulu519' />
<p class='h3'>寶掌千歲和尚</p><p style="margin-left:0em;text-indent:2em">西竺中印度人。東漢獻帝建安二十四年己亥，來至中土。魏晉閒，東遊，西入蜀，歷五臺及廬山。達磨入梁，遂扣其旨而悟。武帝高其道臘，延之內庭。未幾，如吳。有偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>梁城遇導師　參禪了心地　飄零二浙遊　更盡佳山水</div>
</p><p style="margin-left:0em;text-indent:2em">順流東下，由千頃至天竺，往鄮峰，登太白，穿雁宕。唐太宗貞觀十五年（辛丑）返，止杭之飛來峰。有「行盡支那四百洲，此中偏稱道人遊」之句。後居浦江之寶巖。至高宗顯慶二年（丁巳）正旦，手塑一像。九日像成，趺坐而逝。自云「住世已一千七十二年矣」。溯其登太白時，則當在唐之初。</p>
</div>
<div class='div-other'><a id='mulu520' />
<p class='h3'>白寂然法師</p><p style="margin-left:0em;text-indent:2em">河南人，少傅居易之從姪也。名節素奇，踵四聖種，以頭陀稱。唐太和間遊鄮，登玉几禮塔，居太白。久之，訪天台，歷剡之沃洲。慕道猷竺支之芳躅，遂止焉。浙東廉使元相國始謀建院次，陸中丞蒞越，助其落成。日與學者討論心要，以振興數百年既墜之風。少傅在河南保釐，為作〈沃洲禪院記〉。</p>
</div>
<div class='div-other'><a id='mulu521' />
<p class='h3'>紀禪師</p><p style="margin-left:0em;text-indent:2em">按明《永樂鈔志》載，唐昭宗龍紀元年（己酉），紀禪師從天童山飛錫至四明山，建仗錫寺。有太白禪師遺塔，至今存焉。</p>
</div></div>
<div class='div-other'><a id='mulu522' />
<p class='h2'>宋</p>
<div class='div-other'><a id='mulu523' />
<p class='h3'>文用菴主</p><p style="margin-left:0em;text-indent:2em">雪竇顯禪師有〈送文用菴主歸舊隱詩〉云：</p>

<div class="lg regular" style="margin-left:0em;"><div class='lg-row'>太白峰前舊隱基　松杉寒翠滴無時</div>
<div class='lg-row'>經年拋却又歸去　再聽巖猿只自如</div>
</div></div>
<div class='div-other'><a id='mulu524' />
<p class='h3'>智圓禪師</p><p style="margin-left:0em;text-indent:2em">師久依天童交禪師，悟旨得法，出住象山蓬萊。三十年足不越閫，道俗尊仰之。嘗有偈曰：</p>

<div class="lg regular" style="margin-left:0em;"><div class='lg-row'>新縫布被烘來煖　一覺安眠到五更</div>
<div class='lg-row'>聞得上方鐘鼓動　又添一日在浮生</div>
</div></div>
<div class='div-other'><a id='mulu525' />
<p class='h3'>牧菴忠禪師</p><p style="margin-left:0em;text-indent:2em">師諱法忠，邑姚氏子。幼依崇教院道英出家。博識强記，默究諸部經論，盡得其義，咸以「忠虎子」名之。一日，暴所習於禪者，偶為其折困，因趨天童，參普交禪師求決焉。交喜曰：「吾宗之法器也。」俾往謁雪峰需及龍門佛眼，遂得法於眼。住南木、雲蓋、公安、二聖、大溈、黃龍六處。常持二木斧，隨器接誘，禪學輻輳。太尉邢公孝揚為師預營壽塔。工畢，笑書頌語而逝。塔在黃龍。詔賜「聯光之塔」。普菴、印肅，其法嗣也。</p>
</div>
<div class='div-other'><a id='mulu526' />
<p class='h3'>自得暉禪師</p><p style="margin-left:0em;text-indent:2em">師諱慧暉，會稽張氏子。幼依澄照道凝染削。首叩真歇於長蘆，不契。旋謁天童宏智，智舉「明中有暗，不以暗相遇；暗中有明，不以明相覩」問之，不契。夜定回，往聖僧前燒香。適智至，暉見之，頓明前語。次日入堂，智云：「堪嗟！去日顏如玉，却歎回時鬢似霜。」詰之，暉曰：「其入離，其出微。」自爾問答無滯，智許為室中真子。紹興丁巳，出世補陀、萬壽、吉祥、雪竇。勅補淨慈，後退歸雪竇，沐浴跏趺而逝。</p>
</div>
<div class='div-other'><a id='mulu527' />
<p class='h3'>明慧禪師</p><p style="margin-left:0em;text-indent:2em">師，婺州人。初學教觀，更衣，參天童宏智禪師，頓悟。住久，舉為首座。歷住名剎。乾道丙戌冬，陞堂說法，竟白眾而逝。</p>
</div>
<div class='div-other'><a id='mulu528' />
<p class='h3'>元衡平禪師</p><p style="margin-left:0em;text-indent:2em">師諱法平，嘉禾人。初受度，即參大慧杲禪師，為書記。後居天童時，號「平書記」。工文能詩，孫尚書覿、朱郎中希真，皆許可之。嘗以偈呈史越王（浩），王酬偈云：</p>
<p style="margin-left:0em;text-indent:0em;" class="lg-abnormal"><div class='lg-row'>團團璧月印寒潭　時有清風埽碧嵐　照見山人方隱几　灑然無物自沉酣</div>
</p><p style="margin-left:0em;text-indent:2em">又云：</p>

<div class="lg regular" style="margin-left:0em;"><div class='lg-row'>白鷺棲烟一點明　皎然壓倒語全清</div>
<div class='lg-row'>莫言後代無人繼　仗錫行將擅此名</div>
</div><p style="margin-left:0em;text-indent:2em">陸放翁（游）尤重之，寄以長句云：</p>
<p style="margin-left:0em;text-indent:0em;" class="lg-abnormal"><div class='lg-row'>放翁久矣無此客　闖戶兒童皆動色</div>
<div class='lg-row'>寒泉不食人暍死　素綆銀瓶我心惻</div>
<div class='lg-row'>千金易得一士難　晚途淹泊眼愈寒　豈知一旦乃見子　傑語毫筆無僧酸</div>
<div class='lg-row'>門前清溪天作底　細細風吹縠紋起</div>
<div class='lg-row'>倚闌一笑誰得知　愛此數詩如此水</div>
<div class='lg-row'>江湖安得常相從　浩歌相蹋臥短篷　功名渠自有人了　留我鏡中雙頰紅</div>
</p><p style="margin-left:0em;text-indent:2em">又以師號「怡雲」，贈以詩曰：</p>
<p style="margin-left:0em;text-indent:0em;" class="lg-abnormal"><div class='lg-row'>東華軟塵飛撲帽　黃金絡馬人看好　渠儂胸中誰得知　畏禍憂讒鬢先老</div>
<div class='lg-row'>舉世輸與平元衡　青山白雲過一生</div>
<div class='lg-row'>出門曳杖便千里　白雲不約常同行</div>
<div class='lg-row'>長安歸來雪沒屨　劇談未竟還東去　到山分我一片雲　併遣春風吹好句</div>
</p><p style="margin-left:0em;text-indent:2em">後住象山延壽，復自蘆山移仗錫。有《語錄集稿》二卷。</p>
</div>
<div class='div-other'><a id='mulu529' />
<p class='h3'>景蒙禪師</p><p style="margin-left:0em;text-indent:2em">師，永嘉人。初習教觀。自以名相之學不足了大事，參育王裕公，聞鐘聲而悟。因省母歸里，謁龍翔心聞和尚，機契，授以衣拂。史魏公（浩）在永嘉時，與心聞交。及罷相里居，夢如平生，傍有僧曰「景蒙」，貌古神清，談笑久之。覺而叩天童朴公，詳說夢事，曰：「僧名頗異，有斯人否？」朴曰：「是為堂中第一座。」招之，恍如夢中所見。與論出世法，了辯如響。問其師，則「心聞」也。大異之，遂為延譽，住智門、瑞巖諸剎。</p>
</div>
<div class='div-other'><a id='mulu530' />
<p class='h3'>松源嶽禪師</p><p style="margin-left:0em;text-indent:2em">師初見大慧杲禪師於徑山。杲陞座，盛稱應菴華公為人俓捷。師聞之，不待旦而行。既至，入室，未契，愈自退勵。中夜，自舉「狗子無佛性」語，豁然有得。即以扣應菴，菴舉：「世尊有密語，迦葉不覆藏。」師云：「鈍置和尚。」菴厲聲一喝。自是朝夕咨請，菴喜為法器。最後見密菴傑公，隨問即答。密微笑曰：「黃楊禪爾。」師切於明道，至忘寢食。一日，密公入室次，問傍僧「不是心，不是佛，不是物」，師侍側，豁然大悟。陸放翁銘其塔，有云：「亡友臨川李德遠（浩）實聞道于應菴，蓋與密菴同參。德遠每談參問悟入時機緣言語，率常達旦。今讀師語，峻峭崷崒，下臨雲雨，如立千仞之華山；蹴天駕空，駭心眩目，如錢塘海門之濤；虎豹股栗，屋瓦震動，如漢軍昆陽之戰。追思德遠言，然後知師真臨濟正宗應菴、密菴之真子孫也。」</p>
</div>
<div class='div-other'><a id='mulu531' />
<p class='h3'>南書記</p><p style="margin-left:0em;text-indent:2em">福州人，久依應菴華禪師。舉「趙州狗子無佛性」話，契悟，呈偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>狗子無佛性　羅睺星入命　不是打殺人　被人打殺定</div>
</p><p style="margin-left:0em;text-indent:2em">華喜其脫略。</p>
</div>
<div class='div-other'><a id='mulu532' />
<p class='h3'>宏監寺</p><p style="margin-left:0em;text-indent:2em">應菴華禪師有送其〈開海田詩〉云：</p>

<div class="lg regular" style="margin-left:0em;"><div class='lg-row'>軒昂氣宇要爭先　及早乘時痛著鞭</div>
<div class='lg-row'>翻轉江臯千頃浪　靈苗從此秀桑田</div>
</div></div>
<div class='div-other'><a id='mulu533' />
<p class='h3'>石窗恭禪師</p><p style="margin-left:0em;text-indent:2em">〈宗門會祖鑒〉內云：「恭，明州人。道行孤峻，才力有餘。久依宏智，細大職務，靡不歷試。一日，歸省母，母曰：汝行脚本為了生死、度父母；而長為人主事。苟不『明因果，將累我于地下。』恭曰：『兒於常住，毫髮不欺。雖一炬之燈，亦分彼此之用。大人無足慮也。』母曰：『然過水得不脚溼？』評曰：恭母為子說法，只消一句，全提妙旨，號令羣邪矣！何有生死、父母之不超度哉？」</p>
</div>
<div class='div-other'><a id='mulu534' />
<p class='h3'>隰州僧哲魁</p><p style="margin-left:0em;text-indent:2em">魁性孤硬，潛迹宏智座下，不言同鄉。經十餘載，智聞，欣然訪曰：「父母之邦，何太絕物乎？」欲招至方丈，魁謝曰：「己事尚未辦，豈暇講鄉禮耶？」曳杖而去，人莫能挽。竟往寶陀真歇故居，禪晏月餘。臨終，召眾說法而逝，闍維舍利無數。《山菴雜錄》評曰：「善知識，慈心接物，固應如是。此僧孤硬無匹，超然于生死中，亦可風也。」</p>
</div>
<div class='div-other'><a id='mulu535' />
<p class='h3'>笑翁堪禪師</p><p style="margin-left:0em;text-indent:2em">師諱妙堪，慈溪毛氏子。從野翁道欽受釋學。參松源岳于靈隱，不契。時無用全禪師居天童，俓造其室。用問曰：「行脚僧？遊山僧？」師云：「行脚僧。」用曰：「如何是行脚事？」師以坐具便摵。用曰：「此僧敢來者裏捋虎鬚！」俾參堂。一日，室中示「狗子無佛性」話，師擬開口，用以竹箆子劈口打。師應聲，呈偈曰：</p>

<div class="lg regular" style="margin-left:0em;"><div class='lg-row'>大塗毒鼓　轟天振地</div>
<div class='lg-row'>轉腦回頭　橫屍萬里</div>
</div><p style="margin-left:0em;text-indent:2em">用頷之，遂得法。出世妙勝、金文、光孝、報恩、虎丘、雪峰、靈隱、大慈、瑞巖、江心。詔住淨慈。又詔住天童，力辭。詔住育王。未幾，又有天童及淨慈之命，悉謝不赴。</p>
</div>
<div class='div-other'><a id='mulu536' />
<p class='h3'>東山源禪師</p><p style="margin-left:0em;text-indent:2em">師諱道源，從虎丘。嘗參浙翁琰于天童。出世奉化清凉山，上堂云：「幾載長庚度歲寒，橫眠倒臥放癡頑。雖然不作住山計，却被無心趁出山。」</p>
</div>
<div class='div-other'><a id='mulu537' />
<p class='h3'>芝巖洪禪師</p><p style="margin-left:0em;text-indent:2em">師諱惠洪，新昌朱氏子。初謁浙翁琰禪師于徑山，未合。及琰遷天童，再參室中，得契。出世大慈，後遷石佛。</p>
</div>
<div class='div-other'><a id='mulu538' />
<p class='h3'>偃溪聞禪師</p><p style="margin-left:0em;text-indent:2em">師諱廣聞，侯官林氏子。得度，受具，遊方。歷訪尊宿，參天童浙翁琰禪師。後再參雙徑，得法。屢住名剎，所至革弊支傾，廣容徒眾。</p>
</div>
<div class='div-other'><a id='mulu539' />
<p class='h3'>千光西禪師</p><p style="margin-left:0em;text-indent:2em">師諱榮西，日本國人。發願欲往西域，求教外別傳之宗。有告以天台萬年可依，航海而來。時虛菴敞禪師居萬年，師以詩謁之曰：</p>

<div class="lg regular" style="margin-left:0em;"><div class='lg-row'>海外精藍特特來　青山迎我笑顏開</div>
<div class='lg-row'>三生未朽梅花骨　石上尋思埽綠苔</div>
</div><p style="margin-left:0em;text-indent:2em">遂依焉。及敞遷天童，師亦隨至。居歲餘，聞敞有改作千佛閣之舉，乃請曰：「思報攝受恩，即糜軀不憚，况下此之事？西忝國主近屬，當歸國，致助良材。」遂歸。踰二載，挾大舶，泛鯨波，果致百圍之木，以成傑閣。後嗣敞之法焉。</p>
</div>
<div class='div-other'><a id='mulu540' />
<p class='h3'>圓證知客</p><p style="margin-left:0em;text-indent:2em">天目禮禪師有詩示之曰：</p>

<div class="lg regular" style="margin-left:0em;"><div class='lg-row'>莫年結屋傍山椒　門外荊蕪沒半腰</div>
<div class='lg-row'>幾度賺君來扣擊　老無氣力舉藤條</div>
</div></div>
<div class='div-other'><a id='mulu541' />
<p class='h3'>橫川珙禪師</p><p style="margin-left:0em;text-indent:2em">師諱如珙，永嘉林氏子。有叔正則，為沙門，視師幼不食肉，愛之，乃度其祝髮。初見石田癡絕，疑礙無入。聞天目禮公居太白，往投以疑。目舉「南山筀笋，東海烏賊」，師擬對，目遂打。師忽有省，留以執事。丞相以師有行解，可師表，命出世雁山靈巖，遷能仁。既歸放牧寮，辭疾不應。至元十年，有旨住育王。晚年藏穴寺側，曰「此菴」，乃自作。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>天生一穴　藏吾枯骨</div>
<div class='lg-row'>骨朽成土　土能生物　結個葫蘆　挂趙州壁　永脫輪廻　超三世佛</div>
</p><p style="margin-left:0em;text-indent:2em">後以書訣眾而逝。</p>
</div>
<div class='div-other'><a id='mulu542' />
<p class='h3'>荊叟珏禪師</p><p style="margin-left:0em;text-indent:2em">師諱如珏。初見癡鈍於天童。僧問：「如何是佛？」鈍命師下語，師答：「爛冬瓜。」即呈頌曰</p>

<div class="lg regular" style="margin-left:0em;"><div class='lg-row'>如何是佛爛冬瓜　咬著冰霜透齒牙</div>
<div class='lg-row'>根蒂雖然無窖子　一年一度一開花</div>
</div><p style="margin-left:0em;text-indent:2em">鈍笑而可之，後詔住育王、徑山。</p>
</div>
<div class='div-other'><a id='mulu543' />
<p class='h3'>虛舟度禪師</p><p style="margin-left:0em;text-indent:2em">師嘗參天童晦巖光，後住徑山。</p>
</div>
<div class='div-other'><a id='mulu544' />
<p class='h3'>一菴諲禪師</p><p style="margin-left:0em;text-indent:2em">按佛日祖像㡠內，有天童一菴諲禪師。</p>
</div>
<div class='div-other'><a id='mulu545' />
<p class='h3'>無鏡徹禪師</p><p style="margin-left:0em;text-indent:2em">師嗣天童無際派，舊志列〈先覺考〉。《續燈錄》中載「天寧」，或誤刊「寧」字，俟考正。</p>
</div></div>
<div class='div-other'><a id='mulu546' />
<p class='h2'>元</p>
<div class='div-other'><a id='mulu547' />
<p class='h3'>圓上人</p><p style="margin-left:0em;text-indent:2em">袁學士文清公桷，有〈天童山圓上人遠來開平訪華嚴，以舊詩求題，因賦二章〉。</p>
<p style="margin-left:0em;text-indent:2em">一曰：</p>

<div class="lg regular" style="margin-left:0em;"><div class='lg-row'>三尺枯藤一卷詩　五千里外訪相知</div>
<div class='lg-row'>鄉音未改眉毛在　曉過嶺西聞子鳺</div>
</div><p style="margin-left:0em;text-indent:2em">二曰：</p>

<div class="lg regular" style="margin-left:0em;"><div class='lg-row'>手探驪珠顆顆圓　清如秋月獨當天</div>
<div class='lg-row'>舊棲太白寒禁得　更上開平擬過年</div>
</div><p style="margin-left:0em;text-indent:2em">又〈送圓上人遊開平、回天童〉云：</p>

<div class="lg regular" style="margin-left:0em;"><div class='lg-row'>圓帽方袍上上京　看山碧眼雪分明</div>
<div class='lg-row'>南來白雁先秋去　我輩無情合有情</div>
</div></div>
<div class='div-other'><a id='mulu548' />
<p class='h3'>孤峰德禪師</p><p style="margin-left:0em;text-indent:2em">師諱明德，昌國朱氏子。幼不好嬉，每結跏趺端坐。其叔司藏天童慧明訶之曰：「童子不知頌詩讀書，癡坐將焉求？」曰：「欲學坐禪，求作佛爾。」初供灑埽之役于金峩，已而，度為大僧，慨然有求道之志。首謁竺西坦公于天童，公問：「汝從何來？」曰：「金峩來。」公曰：「金峩山高多少？」曰：「不見其頂。」公斥之。益自策勵，以必證為期。一日，舉「世尊拈花事」，有省，遂以偈呈，公頷之。後嗣法竺田霖，歷住東禪、保寧、道場、淨慈。授「圓明定慧」之號，副以金襴法衣。宋文憲銘其塔。</p>
</div>
<div class='div-other'><a id='mulu549' />
<p class='h3'>玉溪珉禪師</p><p style="margin-left:0em;text-indent:2em">師諱思珉，四明張氏子。首參雪峰于徑山，次謁止泓于天童。泓問：「何來？」師曰：「徑山。」泓曰：「未離徑山一句作麼生道？」師曰：「平如鏡面，險似縣崖。」泓曰：「昨夜山前，因甚虎齩大虫？」師擬進語，泓即掌之，師忽有省。一日，侍次，泓舉：「世尊因外道問『不問有言，不問無言』，世尊良久。意旨如何？」師叉手進前。泓曰：「外道讚歎云『世尊大慈，開我迷雲，令我得入』，又作麼生？」師曰：「君子愛財，取之有道。」泓喜其類己，令典藏者久之。大德四年，出世郡之吉祥、金文、保福。帝師頒旨褒護，賜「佛心明妙」之號。</p>
</div>
<div class='div-other'><a id='mulu550' />
<p class='h3'>竺田霖禪師</p><p style="margin-left:0em;text-indent:2em">師諱汝霖，四明王氏子。從慈溪永樂寺梅澗福公出家。聞天童止泓道化，往參。泓密奇之，遂命為侍者。泓室中舉趙州「狗子無佛性」話勘驗來學，眾皆未喻，師已豁然。後出世上藍，大振法道，為止泓嗣。又主明之雪竇。三載，遷松江澱山。晚主萬壽。至元五年中夏，書偈而化。茶毗，獲五色設利無算。</p>
</div>
<div class='div-other'><a id='mulu551' />
<p class='h3'>無作述禪師</p><p style="margin-left:0em;text-indent:2em">師諱文述，慈溪人。幼從師受五經、子史、百家之書。及閱佛書，忽心融神會，即白親出家。謁元叟、東嶼諸公，無所解悟。入天童，見怪石奇公，與語，契合，入室侍書。後平石砥公主席，掌藏鑰。諸山聞師聲譽，迎宣大法。鳳躍山等慈虛席，宣政院起師主之。後遷保福、護聖。帝師賜以「覺智圓明」之號。</p>
</div>
<div class='div-other'><a id='mulu552' />
<p class='h3'>實菴隱禪師</p><p style="margin-left:0em;text-indent:2em">師號松隱，奉化鄭氏子。得法于古林茂禪師。機辯峻絕，縱橫自如。兩從古林于永福、保寧，俱居第一座。月江印公蒞湖之道場，請師分座說法。至正壬午，行宣政院命主瑞雲之清涼，學徒奔湊，授「佛光普照」之號。居寺一十五年，退居東堂。左菴良公，法中猶子，迎歸天童之此軒，俾首眾，舉揚法事。未幾，示疾。左右請偈，乃舉手指心曰：「此中廓然也，何偈之為？」端坐，憑几，握右手如拳，以額枕之而逝。良公方主寺事，令四眾持服，如喪住持禮。越七日茶毗，火方舉，有天華飄洒晴空中，似雪非雨，盤旋烈燄之上，火滅乃已。得舍利如珠璣者眾。建塔于瑞雲山之西岡，宋文憲為銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>我聞如來　演說般若　天雨寶華　繽紛而下</div>
<div class='lg-row'>巖巖普照　諸佛之子　依佛倣佛　乃亦有此</div>
<div class='lg-row'>豈非天龍　及護法者　欲警有情　使之四洒</div>
<div class='lg-row'>應感之機　非由外爍　風動籟鳴　實自中作　曷以明之　法因心悟</div>
<div class='lg-row'>表彼空華　以無著故　何有四大　何有五蘊</div>
<div class='lg-row'>一空之餘　諸法銷霣　如大寶鏡　罔不含攝</div>
<div class='lg-row'>隨物賦形　了無餘迹　晏坐雲峰　學徒川赴　孰不清凉　如飲甘露</div>
<div class='lg-row'>末法瀾奔　師其砥柱　胡為西歸　空存遺履</div>
<div class='lg-row'>有窣堵波　中藏設利　佛光煒然　羣昏咸賴</div>
</p><p style="margin-left:0em;text-indent:2em">恕中慍禪師悼師，偈云：</p>

<div class="lg regular" style="margin-left:0em;"><div class='lg-row'>口有雌黃眼有筋　輕輕觸著便生嗔</div>
<div class='lg-row'>拳頭作枕且高臥　無復攔胸去築人</div>
</div></div>
<div class='div-other'><a id='mulu553' />
<p class='h3'>瑞首座</p><p style="margin-left:0em;text-indent:2em">古林清茂禪師，有〈送天童瑞首座之仰山偈〉云：</p>
<p style="margin-left:0em;text-indent:0em;" class="lg-abnormal"><div class='lg-row'>有句無句　如藤倚樹</div>
<div class='lg-row'>百匝千重　經天緯地　忽然樹倒藤枯　畢竟句歸何處</div>
<div class='lg-row'>纔聞太白來　又往仰山去　三千年桃樹花開　九萬里鵬程逸翥</div>
<div class='lg-row'>離四句　絕百非</div>
<div class='lg-row'>一口吸盡西江水　咄咄咄力<span class='corr'>囗</span>希　上士勤而行之　中下聞之不喜</div>
<div class='lg-row'>看取珠回玉轉時　正偏兼帶雙雙舉</div>
</p></div>
<div class='div-other'><a id='mulu554' />
<p class='h3'>古鼎銘禪師</p><p style="margin-left:0em;text-indent:2em">師諱祖銘，四明人。依橫山錫公得度。竺西坦公居天童，辟為內記。後得法于元叟端公。出世，主隆教、寶陀、中天竺、徑山。錫號「慧性文敏宏覺普濟大師」。後退居于東湖青山、二靈。</p>
</div>
<div class='div-other'><a id='mulu555' />
<p class='h3'>無印證禪師</p><p style="margin-left:0em;text-indent:2em">師諱大證，幼穎異。父母知不可留，使從昌國寺薙染。初謁荊石琬，不契。聞雲外岫唱道天童，往依。入室，岫云：「天童今日大死去也，汝作麼生救？」師云：「請和尚喫飯。」岫又云：「天童今日大死去也，汝不要相救？」師云：「救他作麼？」岫又云：「天童今日大死去也，阿誰與我同行？」師云：「和尚先行，某甲後隨。」岫呵呵大笑，自兹情同魚水。至治間，詔天下善書者，金書藏典。竣事，賜織金屈眴。南還江浙，丞相脫歡公起師主衢之南禪，繼領光孝，遷信之祥符，移明之定水，升雪竇。後退居定水圓明菴。入寂于至正辛丑。闍維，牙齒不壞，舍利明瑩。</p>
</div>
<div class='div-other'><a id='mulu556' />
<p class='h3'>言侍者</p><p style="margin-left:0em;text-indent:2em">笑隱大訢有〈送天童言侍者偈〉云：</p>

<div class="lg regular" style="margin-left:0em;"><div class='lg-row'>汝負吾兮吾負汝　曲如鈎處直如絃</div>
<div class='lg-row'>鄞江急水東流去　太白峰高不到天</div>
</div></div>
<div class='div-other'><a id='mulu557' />
<p class='h3'>妙淨禪師</p><p style="margin-left:0em;text-indent:2em">師，臨海人。幼聰慧，十五出家。聞了堂和尚居四明、大興宗教，即往參之，得其奧旨。時左菴為浙東叢林第一，延師居焉，眾皆敬服。洪武初，退休巾峰；尋移雲峰，樂山水者三十六年。端坐而逝。所著有《方便錄》、《百忍圖》。</p>
</div>
<div class='div-other'><a id='mulu558' />
<p class='h3'>幻菴住首座</p><p style="margin-left:0em;text-indent:2em">師諱法住，又號雲峰，豫章人。為天童首座，拜應菴塔，有偈云：</p>
<p style="margin-left:0em;text-indent:0em;" class="lg-abnormal"><div class='lg-row'>耽耽睡虎管窺斑　便把中峰作靠山　不得破沙盆一個　子孫乞活也應難</div>
</p><p style="margin-left:0em;text-indent:2em">後得法于蒲菴復。</p>
</div>
<div class='div-other'><a id='mulu559' />
<p class='h3'>大基丕禪師</p><p style="margin-left:0em;text-indent:2em">師得法于左菴良公，掌天童內記。江浙行省丞相康里公領宣政事，選師主佛隴，後遷洛伽、補陀。</p>
</div>
<div class='div-other'><a id='mulu560' />
<p class='h3'>呆菴莊禪師</p><p style="margin-left:0em;text-indent:2em">師薙染天童，參侍左菴良公，得法了堂一公，後住雲居、徑山。其自作〈呆菴歌〉有序云：「余以癡鈍自守，隨所住處，扁曰『呆菴』。客有譏曰：『世人以機巧相尚，其來久矣，子欲全其呆而矯諸，不亦迂乎？』余因謝其客曰：『靈利漢有此分別爾。』客既去，於是作〈呆菴歌〉以寫呆意。」歌曰：</p>
<p style="margin-left:0em;text-indent:0em;" class="lg-abnormal"><div class='lg-row'>我是呆菴呆道人　不識世<span class='corr'>間</span>秋與春</div>
<div class='lg-row'>兀兀癡癡只麼過　無榮無辱無疏親　或把精金和土賣　或收燕石藏為珍</div>
<div class='lg-row'>笑倒傍觀靈利漢　讚亦不喜罵不嗔</div>
<div class='lg-row'>有問呆菴何所作　閒看葫蘆懸壁角</div>
<div class='lg-row'>當場拈起鈍鐵鍬　擬向虛空去穿鑿　門戶長年八字開　屋裏從來空索索</div>
<div class='lg-row'>多被時流驀面欺　一生鹵莽都不覺</div>
<div class='lg-row'>可怪呆人百不能　對人呆話還可憎</div>
<div class='lg-row'>剛道夜深芻狗吠　大洋海底人挑燈　更有一般呆伎倆　兩耳卓朔頭鬅鬙</div>
<div class='lg-row'>任你客僧逞機巧　東呼西喚渠不應</div>
</p></div>
<div class='div-other'><a id='mulu561' />
<p class='h3'>恕中慍禪師</p><p style="margin-left:0em;text-indent:2em">師諱無慍，號空室，臨海陳氏子。幼讀書，不煩再授。依徑山寂照端公薙染。徧參尊宿，見太白平石砥公，典藏鑰。居十載，偕木菴聰公、大宗興公，謁竺元道于台之紫籜山，參證得悟。踰一歲，復還天童。晚以日本奏請，起召京師。已而，寢奏，留居天界。有〈監收上堂兼謝天童藏主〉云：「以字不成，八字不是。玲瓏巖頂，白浪滔天。萬工塘中，蓬塵漲起。分毫上定當，升合裏論量。收得來，放得去。隨緣剔脫，觸處放光。可以起臨濟正宗，可以滅正法眼藏。雖然，若是個中人聞與麼道，直須洗耳有分。且誰是個中人？面如滿月目如蓮，天上人間咸慕敬。」後又賜歸天童。明洪武八年乙卯，著《山菴雜錄》。愚菴及禪師寄師詩云：</p>
<p style="margin-left:0em;text-indent:0em;" class="lg-abnormal"><div class='lg-row'>惺惺石上主人翁　一室高居太白峰　靖退只今非小節　知心未許石門聰</div>
</p></div>
<div class='div-other'><a id='mulu562' />
<p class='h3'>覺藏主</p><p style="margin-left:0em;text-indent:2em">了菴欲禪師有〈送天童覺藏主偈〉云：</p>
<p style="margin-left:0em;text-indent:0em;" class="lg-abnormal"><div class='lg-row'>三世諸佛是何物　一大藏教是何語</div>
<div class='lg-row'>直指單傳顯正宗　爛爛覺華生碓嘴</div>
<div class='lg-row'>自古上賢猶不識　中下之流豈堪測　㪬瞎摩醯鬼眼睛　大地山河墨漆黑</div>
<div class='lg-row'>黑中有白光熈熈　敲空作響開愚癡</div>
<div class='lg-row'>空拳紙上實性義　隱顯出沒超玄微</div>
<div class='lg-row'>倒一說兮對一說　今古幾人能辨別　紛紛墮在光明中　大似獼猴探水月</div>
<div class='lg-row'>偉哉作者何方來　江村古寺相徘徊</div>
<div class='lg-row'>提金剛椎碎窠臼　用黑豆法驅英才</div>
<div class='lg-row'>撒開兩手時一笑　照中之用用中照　北斗藏身豈偶然　南山下雨還同調</div>
<div class='lg-row'>明朝話別歸魯松　鐵船打就成怱怱</div>
<div class='lg-row'>隔山相喚解相應　管取倒行摩竭令</div>
</p></div>
<div class='div-other'><a id='mulu563' />
<p class='h3'>印書記</p><p style="margin-left:0em;text-indent:2em">欲禪師又有〈贈天童印書記偈〉云：</p>
<p style="margin-left:0em;text-indent:0em;" class="lg-abnormal"><div class='lg-row'>一句子　龍無龍</div>
<div class='lg-row'>總拈却　稱長雄　灼然不墮言思中　單非隻　兩非二　老胡打失當門齒</div>
<div class='lg-row'>妙彈無絃誰賞音　還我東山左邊底</div>
<div class='lg-row'>最卓犖　端尋常　毫毛豈足爭短長　拶著三關應手破　海印湛湛涵秋光</div>
<div class='lg-row'>跨三賢　超十哲　頂門別有通天穴</div>
<div class='lg-row'>滿肚文章一字無　賊面似人人似賊</div>
</p></div>
<div class='div-other'><a id='mulu564' />
<p class='h3'>證侍者</p><p style="margin-left:0em;text-indent:2em">楚石琦禪師有〈送天童證侍者再參詩〉：</p>
<p style="margin-left:0em;text-indent:0em;" class="lg-abnormal"><div class='lg-row'>鳥窠吹布毛　侍者便悟去</div>
<div class='lg-row'>天童親切句　不要重指注　十月天漸寒　早過西興渡</div>
<div class='lg-row'>相望一千里　往復行大路　入室再參時　瞋拳須照顧</div>
</p></div>
<div class='div-other'><a id='mulu565' />
<p class='h3'>安禪人</p><p style="margin-left:0em;text-indent:2em">琦禪師有〈送安禪人往參天童偈〉云：</p>

<div class="lg regular" style="margin-left:0em;"><div class='lg-row'>誰道葫蘆醋不酸　衲僧帶眼若為謾</div>
<div class='lg-row'>長松一望二十里　脚未跨門先膽寒</div>
</div></div>
<div class='div-other'><a id='mulu566' />
<p class='h3'>政書記</p><p style="margin-left:0em;text-indent:2em">琦禪師有〈送政書記往天童偈〉云：</p>
<p style="margin-left:0em;text-indent:0em;" class="lg-abnormal"><div class='lg-row'>如來禪　祖師禪</div>
<div class='lg-row'>文字禪　是何禪　一筆勾下　白日青天　笑殺湖南長老　大書楷字深鐫</div>
<div class='lg-row'>不見毘耶居士　嘮嘮擊小彈偏</div>
<div class='lg-row'>及乎被人問著　直得杜口無言　禪禪靈石書記　作麼流傳</div>
<div class='lg-row'>竹月生寒籟　松風入夜絃　既善騎聲蓋色　何妨說妙談玄</div>
<div class='lg-row'>潮音洞裏敲金鐙　太白峰頭駕鐵船</div>
</p></div>
<div class='div-other'><a id='mulu567' />
<p class='h3'>諾禪人</p><p style="margin-left:0em;text-indent:2em">琦禪師有〈送福州諾禪人再參天童偈〉云：</p>
<p style="margin-left:0em;text-indent:0em;" class="lg-abnormal"><div class='lg-row'>主人翁　惺惺著</div>
<div class='lg-row'>潦倒瑞巖　自呼自諾　蛇吞鼈鼻口生烟　虎齩大虫頭戴角</div>
<div class='lg-row'>會不會　知不知　大唐國裏無禪師</div>
<div class='lg-row'>玲瓏巖主七十四　優曇鉢花第一枝　送君此去君知麼　莫把草鞋輕踏破</div>
<div class='lg-row'>前頭更有最高峰　不獨飛猿嶺難過</div>
</p></div>
<div class='div-other'><a id='mulu568' />
<p class='h3'>腴侍者</p><p style="margin-left:0em;text-indent:2em">古林茂禪師有〈送天童腴侍者偈〉云：</p>
<p style="margin-left:0em;text-indent:0em;" class="lg-abnormal"><div class='lg-row'>三呼不觸當頭諱　三應寧將五位分</div>
<div class='lg-row'>向上更無提掇處　到頭誰肯囫圇吞</div>
<div class='lg-row'>春風揚廣山前草　白日長庚嶺上雲　蓋覆得來成直截　隰州無口謾云云</div>
</p></div>
<div class='div-other'><a id='mulu569' />
<p class='h3'>少曇瑞禪師</p><p style="margin-left:0em;text-indent:2em">師嗣法于佛智禪師，與笑隱訢公雅好。訢有〈送師歸江西序〉云：「至大中，予主餘英山寺。三年，寇至，剽掠俱盡，僅脫身免。常所雅厚，咸相聚匿笑，莫有顧余者；獨少曇來，勞苦數十返。明年，佛智遷徑山。三月禍作，其徒多背去；而少曇又與二三子留侍。暨佛智歸江右，少曇分座太白，不得從。今復走宜陽而省焉。於其行重予有感矣。世有君臣、父子、夫婦、兄弟、朋友之教，而民或悖之。溺于愛者，忘其親；訹于利者，傷乎義。吾徒辭君父之尊、伉儷之欲，惟師友之道得同乎人也。而吾徒貴遠遊，大方多眾，羣居千百，錯礱砥礪，期底于道。若是，于師友之道又專矣。無汩于欲、競于利，其庶乎有終矣。於戲！孰謂之變能移于吾徒矣乎？若少曇者，可以敦俗者乎！」訢又代著〈移師住光嚴行院疏〉云：「履狶而知瘠肥，乃為良賈；解牛而至綮肯，始曰善庖。故為政必先求賢，而綱宗所以弘道。某行無町畦，志不磷緇，籌室先登。及見永明全盛、龍門獨步，其如妙喜南遷。與其傲睨太白之巔，孰若徜徉西丘之上？凝塵一榻，儼如千眾之臨；蓋頭把茅，自作萬閒之庇。祈光法運，仰祝帝齡。」合觀前後二文，則非專席天童。</p>
</div>
<div class='div-other'><a id='mulu570' />
<p class='h3'>默中唯西堂</p><p style="margin-left:0em;text-indent:2em">在天童時，有〈詠蠶偈〉云：</p>

<div class="lg regular" style="margin-left:0em;"><div class='lg-row'>桑空柘盡始心休　綿密工夫一繭收</div>
<div class='lg-row'>爐炭鑊湯[拚-ㄙ+ㄊ]得入　為人只在一絲頭</div>
</div></div>
<div class='div-other'><a id='mulu571' />
<p class='h3'>雪巖欽禪師</p><p style="margin-left:0em;text-indent:2em">參訪至天童佛殿前，經行次，擡眸見古柏，觸著向來所得境界，一時放下。後得法於無準範禪師。</p>
</div></div>
<div class='div-other'><a id='mulu572' />
<p class='h2'>明</p>
<div class='div-other'><a id='mulu573' />
<p class='h3'>素禪師</p><p style="margin-left:0em;text-indent:2em">《釋氏稽古》云：國初名僧未見傳紀者，附名有天童禪師素。</p>
</div>
<div class='div-other'><a id='mulu574' />
<p class='h3'>鳳頭祖師</p><p style="margin-left:0em;text-indent:2em">師諱道孚，字信菴，江浦人。禮天童觀公。時觀翁道望高天下，宣廟在潛，每承顧問。宣德歲丙午，召至京師，館于慶壽丈室。師執事惟謹，上嘉之，賜西服茜衣，師牢讓不服。入五臺，覩聖像攝身光中，奇幻百出，歎曰「一翳在眼，空花亂墜」，因自號「空幻子」。英廟聞師名，召見，大悅，呼為「鳳頭祖師」，蓋以師頭銳起也。尋授僧錄講經。未幾，告退。結茅山中，屏息諸緣，不妄交接。司禮阮公簡，强師復興京西廢寺；昭靖王又以宣武門第賜為梵剎，賜額「承恩」，為師憩息之地。師善書，筆法遒健，常於文華殿大書扁額，上視，稱善，贈之詩，有「高僧書法勝中書」之句。嘗施食於內庭，開法於祕殿，上皆躬御視聞，擊節歎賞。當是時，耆舊凋喪，獨師法聞四方。景泰丙子，升堂說偈而寂。訃聞，上震悼，遣祭，命公侯以下咸弔奠。茶毘獲舍利，建塔。胡忠安公濙著銘云：「學博、行修、功盛，能光大法門云。」</p>
</div>
<div class='div-other'><a id='mulu575' />
<p class='h3'>太初原禪師</p><p style="margin-left:0em;text-indent:2em">師諱啟原，日本國人。與宗猷等十八眾遊參上國，賜齋，敕見講義泐季潭。潭乃指見了堂一，一又指見天童素。後住羅陽三峰、山交龍護。臨化說偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>生也鐵面皮　死也鐵面皮　一椎百雜碎　白日遶鐵圍</div>
</p></div>
<div class='div-other'><a id='mulu576' />
<p class='h3'>即菴禪師</p><p style="margin-left:0em;text-indent:2em">徑山琇公序《增集續燈錄》中云：「永樂己未，移書諸方，幸藉天童即菴和尚展轉搜討云。」</p>
</div>
<div class='div-other'><a id='mulu577' />
<p class='h3'>懶牧覺禪師</p><p style="margin-left:0em;text-indent:2em">師諱湛覺，長安張氏子。依月空師出家。參天童性空禪師，得法。結松巢于雨花之左，有《松巢內外集》。</p>
</div>
<div class='div-other'><a id='mulu578' />
<p class='h3'>古音琴禪師</p><p style="margin-left:0em;text-indent:2em">師諱法琴，號玉泉，興賢蔡氏子。禮赤石山主，出家。問法徧叩，參性空、靜晃、印宗諸宿；印可于寶明壽堂。開法瑞巖，後創大剎于斗峰，弘化一方。有《醍醐集》三卷。</p>
</div>
<div class='div-other'><a id='mulu579' />
<p class='h3'>懷讓禪師</p><p style="margin-left:0em;text-indent:2em">本山釋，端雅工詩，四方交游多重之。楊白川輯《天童寺集》，以師所著詩卷附梓焉。東臯張忱嘗贈以詩云：</p>
<p style="margin-left:0em;text-indent:0em;" class="lg-abnormal"><div class='lg-row'>自聞方外說天童　夢繞青山廿里松　珍重能吟老支遁　尋常結社勝廬峰</div>
<div class='lg-row'>傳書度海朝憑鶴　擊鉢臨江夜擾龍</div>
<div class='lg-row'>今日東風花院裏　解衣留偈得從容</div>
</p></div>
<div class='div-other'><a id='mulu580' />
<p class='h3'>靜菴寧禪師</p><p style="margin-left:0em;text-indent:2em">師諱盛寧，邑光溪王氏子，壽昌鄮峰瑞公之嗣。瑞公繇，天童大用禪師之後，嗣松堂鑑公。師承其法，德邃才敏，兼會儒宗。嘉靖甲子，請師住持天童。適當零落之秋，經營殫心，安集得宜。所置遺業，迄今賴焉。比部楊水西承閔贈以文。師之嗣，繼菴旵公，相繼住持。文林史鹿泉元中請旵公序，略云：「惟靜師於本山闡揚宗旨，遺有遐思。惟繼公於本支，以昭述正傳，羣然思附，當不我拒也，盍迎諸？」往迎，公堅謝。諸縉紳先生請益力，且曰：「公號以繼，繼之師；師而不繼焉，繼將何志？」公方起，謝曰：「然。俾我執事山中，拈瓣香，上祝萬年，次及我先師，至教也。昕夕幸同諸公參究上乘，至願也。」至旵公二世，少谷懷公，亦相繼住持。宗伯周文穆公應賓贈以文云：「夫有疏宕之器、[跳-兆+冘]踔之能、倜儻之才，然後能奮發尺籍之中，而自致夫塵壒之外。夙聞懷公完真抱一，恬澹攖寧，器具矣；靡法不含，靡機不攝，能裕矣；翕赩黨䓪，能鎮能化，才全矣。備是三者，而主夫天童，必飭治振起，踵前人之嘉績，啟後嗣之芳規，予有深望焉。」三師俱建塔於祖關之南。中峰大用禪師塔左有靜菴寧禪師塔，蓋師之衣鉢塔也。</p>
</div>
<div class='div-other'><a id='mulu581' />
<p class='h3'>啟禪師</p><p style="margin-left:0em;text-indent:2em">讓公〈北京送啟禪師歸天童詩〉：</p>
<p style="margin-left:0em;text-indent:0em;" class="lg-abnormal"><div class='lg-row'>一別天童二十年　京華一鉢只隨緣</div>
<div class='lg-row'>三關泉石埋殘雪　九隴藤蘿鎖廢烟</div>
<div class='lg-row'>巢鶴不聞新種樹　養蝸猶是舊成田　於今去作羣緇首　淨埽寒蕪整法筵</div>
</p></div></div>
<div class='div-other'><a id='mulu582' />
<p class='h2'>國朝</p>
<div class='div-other'><a id='mulu583' />
<p class='h3'>明幻禪師</p><p style="margin-left:0em;text-indent:2em">師，淮人。順治間，嘗在內廷萬善殿奉侍聖像，上呼為「老修行」。庚子年，奉旨送佛神像至天童，命師仍隨侍山中。年八十而終。</p>
</div>
<div class='div-other'><a id='mulu584' />
<p class='h3'>疊山禪師</p><p style="margin-left:0em;text-indent:2em">師，奉化沈氏子，名行淵。徧歷叢席，後參天童浮石賢，有省。機辯無讓，乃印可。開法于江南寶光，後住邑之安嵓。師于逝世前，徧辭檀信。過幻迹居，別博融本。笑談終日，乃云：「今日特來相別。」博云：「那裏去？」云：「天台。」博云：「幾時回？」云：「不回來了。」答云：「莫要死麼？」師云：「正要請兄封龕。」博以手掩師口，師云：「謝兄封龕了也。」即書偈，寄封于蟠龍菴中，云「十二日方可開」。十二日午刻，召眾云：「我要去了。」端坐而逝。遺偈云：</p>
<p style="margin-left:0em;text-indent:0em;" class="lg-abnormal"><div class='lg-row'>報告禪門老作家　須知火裏有蓮花　通身妙用頭頭顯　法法拈來果不差</div>
</p>
<div class="lg regular" style="margin-left:0em;"><div class='lg-row'>幻身原是个虫窠　尊貴何曾百歲多</div>
<div class='lg-row'>詎得心空如日耀　等閑翻却了娑婆</div>
</div></div>
<div class='div-other'><a id='mulu585' />
<p class='h3'>明介西堂</p><p style="margin-left:0em;text-indent:2em">師名元燈，楊州人。年十六，投虎丘繼起禪師鬄髮。居金沙，數年，至笠山謁嘯堂和上，為侍者。機契，從遷臯亭，兼記室。再遷天童，受記莂，居西堂。年二十九，染疾，書偈而逝。與進士徐戢齋（勍）交厚，即于本山卜地葬之。李杲堂（文胤）為師著塔上之銘，銘曰：</p>

<div class="lg regular" style="margin-left:0em;"><div class='lg-row'>公之生　一鉢一瓶　離離亭亭　公之死　一塔一瓶　離離亭亭</div>
<div class='lg-row'>雲異其白　山異其青　于此置高僧　許勒吾銘</div>
</div><p style="margin-left:0em;text-indent:2em">慰弘盛〈埽塔詩〉：</p>
<p style="margin-left:0em;text-indent:0em;" class="lg-abnormal"><div class='lg-row'>此形非常友　如客來寄止　譬如歷峻坂　車敗而馬去</div>
<div class='lg-row'>嗟君蘭蕙質　清芬竟瘞土　每讀杲堂詩　涕泣如盛雨</div>
<div class='lg-row'>山花溢真定　怪石懸松塵</div>
<div class='lg-row'>衣裓埽方墳　雲生香一縷</div>
</p></div>
<div class='div-other'><a id='mulu586' />
<p class='h3'>蓮因首座</p><p style="margin-left:0em;text-indent:2em">師，邑之孫氏子，崇禎癸未進士榮旭之胞弟。幼知向上事，二十歲潛入雪竇。兄强之歸，未幾，又走天童。一載，勸回，畢姻，入弟子員。年四旬，外室亡，即投金峩履法師薙染，命名成式。次春，得戒于天童山曉和上，令司侍職。多年，遷維那，始記莂。開法金峩，退休于二靈山。天岳和上居太白，招首眾山中。後出遊武林，過平江，寓三宿菴。染疾，辭眾，書偈而逝。青菴彧西堂，向稱忘形，乃捐資，豎塔于山。二靈介有〈埽塔詩〉云：</p>

<div class="lg regular" style="margin-left:0em;"><div class='lg-row'>塔樣斬新坐翠微　竹陰松韻共忘機</div>
<div class='lg-row'>白雲只在中峰上　終日相看到落暉</div>
</div></div></div></div>
</div><!-- end of div[@id='body'] -->
</body></html>