<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天童寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu807' />
<p class='juan'>天童寺志卷之八<span class='corr'>之上</span></p>
<div class='div-other'><a id='mulu808' />
<p class='h1'>表貽考</p>
<div class='div-xu'><a id='mulu809' />
<p class='h2'><span class='note-inline'>(無盡居士)</span>張商英：佛國禪師文殊指南圖贊序</p><p style="margin-left:0em;text-indent:2em">華嚴性海，納香水之百川；法界義天，森寶光之萬像。極佛陀之真智，盡含識之靈源。故世主妙嚴，文殊結集，龍宮誦出，雞嶺傳來，繼踵流通，普聞華夏。李長者合論四十軸，觀國師疏鈔一百卷，龍樹尊者二十萬偈，佛國禪師五十四贊，四家之說，學者所宗。若乃撮大經之要樞，舉法界之綱目，標知識之儀相，述善財之悟門，人境交參，事理俱顯，則意詳文簡，其圖贊乎！信受奉行，為之序云。</p>
</div>
<div class='div-xu'><a id='mulu810' />
<p class='h2'><span class='note-inline'>(安定郡王)</span>趙令衿：敕諡宏智禪師後錄序</p><p style="margin-left:0em;text-indent:2em">天童覺和尚，河東隰州人，俗姓李氏。其祖父久參佛陀禪師，時號李行者。母夢梵僧與一隨球環，覺而有娠。誕生禪師，夜屋發光，比鄰皆驚。及師長成，左臂腕上有肉痕，若隨球相，不欲示人，而間有見者。師自童稚，喜佛典，天性機敏，自達宗理。每白父母，再四，方從其志。十五歲祝髮，受具足戒。十九始行脚，徧參諸方，在處為眾推重。後見丹霞淳和尚，不數載，機警相投，大明曹洞宗旨。二十四歲，遷入書司；又值淳和尚住大洪山，令其立僧。淳和尚遷化，真歇禪師住長蘆，虛首座席以待之。此皆僕昔在廬山侯溪上塔間居之時，親覩是事。禪師初來，首與貧菴傳道者照闡提、雲居高菴、秀峯祥义手，皆一時宗匠，共為莫逆之交。僕一日凌晨，乘月作別于山下。有偈云：</p>
<p style="margin-left:0em;text-indent:0em;" class="lg-abnormal"><div class='lg-row'>與君攜手下山隅　霜滿平川月滿廬　珍重之人善行李　小橋流水不相辜</div>
</p><p style="margin-left:0em;text-indent:2em">師甚肯之。自後聲價愈高，道義益盛。泗洲普照虛席甚久，始為向薌林用諸禪所舉，乃為出世。次為先兄置制，開法圓通。真歇退長蘆，師繼其後。建炎間，兵火犯境，師避地浙東四明，將訪真歇于寶陀山。州府敦請為天童主人，師堅辭不就。後為雲水肩至法座而受之。人情嚮台，禪林增光，馨香大佈。紹興九年，被旨移錫靈隱。未兩月，獲旨再住天童。三十年間，道俗欽仰。傳法之外，院宇一新。王公大人樂與之遊；衲子奔輳，如水就下，常滿一千二百眾。紹興二十六年，育王缺人，師舉妙喜佛日禪師主之，親為勸請文。妙喜住育王，城府開堂，師舉上首，白椎傾倒。劇談濶論，執其手云：「吾二人皆老大。惟吾二人，你唱我和，我歌你拍。苟一旦有先瞌，然則存者為主其事。」後圓寂，留頌遺余，以示永訣；而妙喜竟為主喪，不渝盟也。真可謂「南山與秋色，氣勢兩相高」，于二公見之矣。今越帥，舍弟，深亦推重，延入府庭，問道旬日，十月十七日始還山。次日午，飯對從容，談笑自若。索湯，沐浴易衣，需紙揮染育王書，囑以後事，及書偈告眾。末後一著，光明四布，歎未曾有。居生之日，語錄、偈頌、言句，一一不遺。師于常所用扇，惟書「菩提」二字，甚不凡也。延平慕南上人，不負平日法義，求序于余，余曰：「更請佛日大禪老為末後句，始得功案大備。此老不動聲氣，拈佛祖命脈，以接雲水。上人當更問：『不涉廉纖語，如何話會佛？』」慣得其便，上人恐未免竹箆也。急著眼，減一半，參！</p>
<p style="margin-left:2em">紹興戊寅，四月初吉，皇叔．慶遠軍承宣使．提舉江州太平興國宮．安定郡王．趙令衿序</p>
</div>
<div class='div-other'><a id='mulu811' />
<p class='h2'><span class='note-inline'>(法智法師)</span>知禮：答子凝禪師書</p><p style="margin-left:0em;text-indent:2em">此出《圭峯後集》。裴相國休，問禪法宗徒源流淺深，密師因為答釋。引此以證印本見存，南北流傳，曾經點授，因得是聞。　再答云：「前書謂指要所引，属乎道聽塗說。良由不知斯出《圭峯後集》，是以責無實證。今既知所證，合恥鮮聞，如何却斥圭峯棄乎援據？噫！過而不改，斯成過矣。」</p>
</div>
<div class='div-other'><a id='mulu812' />
<p class='h2'>附：子凝師與法智師第一書</p><p style="margin-left:0em;text-indent:2em">近讀《十不二門指要鈔義》，見師所引達磨門下三人，得法淺深。尼總持云：「斷煩惱，證菩提。」磨云：「得吾皮。」道育云：「迷即煩惱，悟即菩提。」磨云：「得吾肉。」慧可云：「本無煩惱，原是菩提。」磨云：「得吾髓。」未知此語得自何人。兹據《祖堂》及《傳燈錄》，只云「二祖禮三拜，依位而立」，未委彼宗復何為解？願師削兹傳聞，自扶本教，無使殢名相者取傚焉。</p>
</div>
<div class='div-other'><a id='mulu813' />
<p class='h2'>第二書</p><p style="margin-left:0em;text-indent:2em">辱垂來示，<span class='corr'>徵</span>引源流。徒知出于圭峯問相國，不知知解宗徒祖師昔記。循其泛說，詎愜通懷？既云「曾經點授」，合具雌黃。何故採鄙俚之言，資唇吻之解？</p>
</div>
<div class='div-other'><a id='mulu814' />
<p class='h2'>第三書</p><p style="margin-left:0em;text-indent:2em">假達磨授二祖有「本無」之說，道育、尼總持有「斷煩惱」之稱，則圭峯言之，大師引之，斯亦可矣。乃原無此說，豈可隨流逐響？大凡援引古今，存乎婉當。苟弘教者引佛不當，亦須削之。如此則稱為人師，堪為教主。否則學而不思，斯之為恥；何恥鮮聞？所謂過而不改，斯有歸矣。</p>
</div>
<div class='div-other'><a id='mulu815' />
<p class='h2'><span class='note-inline'>(狀元．于湖)</span>張孝祥：〈宏智禪師銘碑〉後跋</p><p style="margin-left:0em;text-indent:2em">宏智禪師既入滅度，其弟子各以其所得，散而之四方。余之所見，慕南獨卷卷，不忍捨其塔廟以去，庶乎築室三年者。今又觸熱走三衢，求文于超然居士，將刻石、記末句。非信道之篤，有是哉？</p>
<p style="margin-left:2em">紹興戊寅十月，張孝祥書</p>
</div>
<div class='div-other'><a id='mulu816' />
<p class='h2'>雪竇顯：送僧歸天童偈</p><p style="margin-left:0em;text-indent:0em;" class="lg-abnormal"><div class='lg-row'>峩峩太白峯　倚翠列霄岸　羨君乘興埽　凭欄與誰看</div>
</p></div>
<div class='div-other'><a id='mulu817' />
<p class='h2'>雲門偃禪師至天童機緣</p><p style="margin-left:0em;text-indent:2em">師入見，童云：「你還定當得麼？」師云：「和尚道什麼？」童云：「不會即目前包裹。」師曰：「會即目前包裹。」</p>
</div>
<div class='div-other'><a id='mulu818' />
<p class='h2'>虎丘隆禪師示應菴徒偈</p><p style="margin-left:0em;text-indent:0em;" class="lg-abnormal"><div class='lg-row'>江上青山殊未老　屋頭春色放教遲　人言洞裏桃花嫩　未必人間有此枝</div>
</p></div>
<div class='div-other'><a id='mulu819' />
<p class='h2'>大慧杲禪師過天童，請上堂</p><p style="margin-left:0em;text-indent:2em">垂萬里鉤，駐千里烏騅；布幔天網，打衝浪鯤鯨。此是天童老人尋常用底。育王今日得得入山瞻禮，客聽主裁。今陞此座，到這裡說個什麼即得？莫是說心說性，得麼？說玄說妙、說理說事，得麼？既總不得，不可只恁麼休去。既不可休去，又不可說心說性、說玄說妙、說理說事；莫是世諦流布，得麼？若恁麼，喚作順水張颿，未是衲僧用處。雖然如是，畧借主人威光，與大眾赴個時節。且道即今是甚麼時節？尺蠖之屈，乃欲求伸；擊碎蟠桃核，得見個中仁。個中仁既見，此道出常情。且道出常情一句，作麼生道？還委悉麼？眼光爍破四天下，主盟此道是渠儂。（復云）適來蒙堂頭老人舉僧問香林：「如何是衲衣下事？」林云：「臘月火燒山。」（師云）「此是香林語，堂頭今日舉，育王隨摟[打-丁+敕]，也未敢相許。選佛若無如是眼，假饒千載又奚為！」</p>
</div>
<div class='div-other'><a id='mulu820' />
<p class='h2'>又：覺和上遺書至，上堂</p><p style="margin-left:0em;text-indent:2em">古人道：「末後一句，始到牢關；把斷要津，不通凡聖。」（舉起書云）這個是天童和上末後把斷要津、全提底消息，還委悉麼？如未委悉，却請維那分明說破。（宣訖，遂陞座云）法幢摧，法梁折；法河乾，法眼滅。雖然如是，正是天童真實說。且道說底事作麼生？知音知後更誰知！</p>
</div>
<div class='div-xu'><a id='mulu821' />
<p class='h2'><span class='note-inline'>(教授．子卿)</span>嚴康朝：應菴禪師語錄序</p><p style="margin-left:0em;text-indent:2em">臨濟正宗，十傳而至佛果虎丘。嫡嗣，當代其唯應菴和尚。應菴以歷劫堅剛之心，見此道光之本，天然師子吼，裂破野狐心，栗棘金圈不容情解，銅頭鐵額也斷命根。要識應菴宗綱，莫向此紙上卜度。</p>
</div>
<div class='div-xu'><a id='mulu822' />
<p class='h2'><span class='note-inline'>(放翁)</span>陸游：無用禪師語錄序</p><p style="margin-left:0em;text-indent:2em">虙羲一畫，發天地之秘；迦葉一笑，盡先佛之傳。淨名一默、曾點一唯，丁一牛刀、扁一車輪，臨濟一喝、德山一棒，妙喜一竹箆子，皆同此關棙，但恨欠人承當。天童無用禪師，蓋卓爾能承當者。未見妙喜大事已畢，豈有住山示眾之語可累編簡哉？放翁謂若不投之水火，無有是處。惟韓退之所云「火其書」，其語差似痛快。又恐退之亦止是說得耳，五百年後，此話大行，方知無用與放翁却是同參。</p>
</div>
<div class='div-xu'><a id='mulu823' />
<p class='h2'>了菴清欲跋</p><p style="margin-left:0em;text-indent:2em">百丈得大機，黃檗得大用，兼有之是為德山、臨濟。觀其棒喝交馳，主賓互換，莫非揭示此個宗旨，豈下劣種草所得而與哉？老妙喜于圓悟室中，得此機用，應菴謂其「黑漆竹箆，掀翻海嶽，從頭打過」。雖是死馬醫，就中要妙，固是抓著渠癢處、劄著渠痛處。簡點將來，大似普州人送賊。天童全禪師出妙喜之後，啟迪學者，用而無用。語錄行世，未始有言也。今覽陸務觀所作序文，提水放火，大段可畏。至于識破韓潮州「止是說得」，宜其無用同參者矣。雪間寶此遺墨，慕賢尊祖之意，歷歷可嘉，夫豈徒為耳目之玩哉？</p>
</div>
<div class='div-xu'><a id='mulu824' />
<p class='h2'><span class='note-inline'>(直閣．約齋)</span>張鎡：密菴禪師語錄序</p><p style="margin-left:0em;text-indent:2em">密菴禪師示寂之三年，其得法真子，住靈嵓了悟，以老師平生語一編，屬鎡作序。鎡切謂老師一見應菴，便明大法。破沙盆語，盛播叢林，此無可序者。七鎮名山，道滿天下，一時龍象，盡出鉗鎚，此亦無可序者。入對中宸，闡揚般若，深契上意，益光宗門，此亦無可序者。然鎡叨承衣付，義不容默，謹為之序。</p>
</div>
<div class='div-xu'><a id='mulu825' />
<p class='h2'><span class='note-inline'>(木石居士)</span>尤諳：癡絕禪師語錄序</p><p style="margin-left:0em;text-indent:2em">癡絕禪師既示寂，其徒了源，以師平生提唱語一編，示錫山尤諳曰：「子知吾師者，盍為序引以傳？」予晚識師，得數語受用，不復辭。余觀近世尊宿語錄，多成窠臼；惟癡絕師獨較些子。蓋其得處超軼，用處灑落。故平生室中，不許人下語。轉以此著，羅龍打鳳，而學者鮮能輳泊。門庭高峻，屹然宗匠之靈光。今也則亡，徒存劒迹；非其種草，孰識苦心？必有護持流通久遠者矣。</p>
</div>
<div class='div-xu'><a id='mulu826' />
<p class='h2'><span class='note-inline'>(晉陵)</span>尤焴：天目禪師語錄序</p><p style="margin-left:0em;text-indent:2em">嘉定壬申，琰浙翁唱道蔣山。予每至山，浙翁詑其上首，得人誦其提唱。相與攜手詣寮見之，精采端厲，使人斂衽，莫測其淺深也。後數年，禮滅翁之名，諠于江湖。歷住五大剎，學者圜向之。又三十年，予乃得見其遺語于天竺晦巖。晦巖囑余拈出，因思諸祖中，惟丹霞本書生，悟後句語玄妙，猶帶儒酸氣；脫去窠臼，超然言意之表，頭頭顯露，物物全彰，如滅翁者，丹霞合放他一頭地。然是事非凡流可湊泊，學者當于破沙盆上著眼，勿錯路頭可也。輒以俗語題其卷首云。</p>
</div>
<div class='div-other'><a id='mulu827' />
<p class='h2'>幻菴住首座：呈應菴和上偈</p><p style="margin-left:0em;text-indent:0em;" class="lg-abnormal"><div class='lg-row'>耽耽睡虎管窺斑　便把中峯作靠山　不得破砂盆一个　子孫乞活也應難</div>
</p></div>
<div class='div-other'><a id='mulu828' />
<p class='h2'>無文燦：代諸山勸請西嵓惠禪師住天童寺疏</p><p style="margin-left:0em;text-indent:2em">雙徑諸郎，各共滅胡毒手；中峯四世，公為有道曾孫。豈宜邈在大江之南？合亦橫行東海之上。某通身活眼，信口生机；軟頑隊裡挨拶得來，文武火中蒸煮不爛。由東林遷太白，比應菴出處畧同；以蜀士繼隰州，與癡絕後先相望。挂一帆之秋色，乘萬里之天風。在昔乃祖叢林中興可待，只个舊時車子要看橫行。</p>
</div>
<div class='div-other'><a id='mulu829' />
<p class='h2'>希叟曇禪師：寄天目禮禪師偈</p><p style="margin-left:0em;text-indent:0em;" class="lg-abnormal"><div class='lg-row'>翁年八十再生牙　爛嚼虛空吐出查　撒向玲瓏嵓畔樹　枝枝葉葉是曇華</div>
</p></div>
<div class='div-other'><a id='mulu830' />
<p class='h2'>石室瑛禪師：謝平石禪師問疾偈</p><p style="margin-left:0em;text-indent:0em;" class="lg-abnormal"><div class='lg-row'>是身無我病根深　慚愧文殊遠訪臨　自有嵓花談不二　青燈相對笑吟吟</div>
</p><p style="margin-left:0em;text-indent:0em;" class="lg-abnormal"><div class='lg-row'>法身徧在一切處　噇飯噇空得自由　太白鄮峯烟雨裡　筍輿來往亦風流</div>
</p></div>
<div class='div-other'><a id='mulu831' />
<p class='h2'>古林茂禪師：寄密菴太師祖像，與斷江師兄偈</p><p style="margin-left:0em;text-indent:0em;" class="lg-abnormal"><div class='lg-row'>一句投機廓頂門　當陽提起破砂盆　七穿八穴重拈掇　千古從教累子孫</div>
</p></div>
<div class='div-other'><a id='mulu832' />
<p class='h2'>石田薰：送禪者參天童偈</p><p style="margin-left:0em;text-indent:0em;" class="lg-abnormal"><div class='lg-row'>冷泉近日飯籮空　無柰栽田歲不豐　有个休糧方子妙　衲僧竟去問天童</div>
</p></div>
<div class='div-other'><a id='mulu833' />
<p class='h2'>栯堂益禪師：讀密菴禪師語偈</p><p style="margin-left:0em;text-indent:0em;" class="lg-abnormal"><div class='lg-row'>現成一句欠渾侖　犯著師僧便滅門　七佛傳來正法眼　對人喚作破砂盆</div>
</p></div>
<div class='div-other'><a id='mulu834' />
<p class='h2'>橫川珙禪師：天目和尚晦日拈香語</p><p style="margin-left:0em;text-indent:2em">巴陵不為雲門設齋報答，秖憑三轉語。靈嵓今日先師天童和尚晦日不設齋，亦無三轉語。諸人還委悉麼？先師在日，向他面前，一切伎倆使不著。生既如是，死後亦然。</p>
</div>
<div class='div-other'><a id='mulu835' />
<p class='h2'>又：天童月坡和尚遺書至，上堂</p><p style="margin-left:0em;text-indent:2em">從上來，死衲子心，能有幾人？活衲子眼，能有幾人？昨夜玲瓏嵓吞却太白峯，月坡和尚遷化去也。</p>
</div>
<div class='div-other'><a id='mulu836' />
<p class='h2'>又：天童止泓和尚至，上堂</p><p style="margin-left:0em;text-indent:2em">天童和尚垂訪，陞堂陳謝。因舉一則古話，非惟供養和上，且要諸兄弟知得，從上尊宿相見，無絲毫相見底道理。韶國師云：「心外無法，滿目青山。」</p>
</div>
<div class='div-other'><a id='mulu837' />
<p class='h2'>恕中慍禪師：謝天童藏主，上堂</p><p style="margin-left:0em;text-indent:2em">以字不成，八字不是。玲瓏嵓頂，白浪滔天；萬工池中，埄塵漲起。分毫上定當，升合裏論量。收得來，放得去。隨緣剝脫，觸處放光。可以起臨濟正宗，可以滅正法眼藏。雖然若是，个中人聞與麼道？直須洗耳有分。且誰是个中人？面如滿月目如蓮，天上人間咸恭敬。</p>
</div>
<div class='div-other'><a id='mulu838' />
<p class='h2'>笑隱訢：癡絕禪師書〈山谷煎茶賦〉後跋</p><p style="margin-left:0em;text-indent:2em">魯直謫居瀘戎，雖瀕九死，而怡然自得。效蜀人法，事茗飲，愛其風致，作賦紀之。後百餘年，當宋季淳祐間，蜀阻兵革。癡絕禪師，蜀人也，思歸鄉而不得。讀魯直賦，悲之，書以寄所感焉。由淳祐距今，皇元天曆改元之秋，又八十六年矣，而蜀再罹兵亂。比喜服順，然不無傷殘也。予雖非蜀人，觀癡絕所書，能無感慨？佛言世界眾生，悉由宿業流轉；惟有道者，持以定慧之力，能安行而順適。彼外之貧富夷險，無一毫加損于我也。魯直知道，故謫居異土如享廊廟鐘鼎之樂。癡絕悲蜀禍之慘，知宿業之不可逃，惟修定慧，足以勝之。然則作賦之所書，為後世貴重者，以其道也。金華樞要堂篤志于道，得時甚秘惜之。或者玩其詞之超勝，而議其書之工拙者無取。</p>
</div>
<div class='div-other'><a id='mulu839' />
<p class='h2'>又：和宏智禪師偈</p><p style="margin-left:0em;text-indent:0em;" class="lg-abnormal"><div class='lg-row'>東谷神光照大千　蜿蜒九隴似龍眠　雲中仙樂青衣下　風外芙蕖玉漏傳</div>
</p></div>
<div class='div-other'><a id='mulu840' />
<p class='h2'>雪巖欽：演上人歸江陵，出無準、癡絕二和尚法語跋</p><p style="margin-left:0em;text-indent:2em">無準先師、癡絕和尚明訓昭昭，實天下衲子古今師法。雖然，世尊不出世，達磨不西來，鷲嶺未嘗拈華，少林未嘗面壁，迦葉未嘗破顏，神光未嘗立雪。若曰「千燈續燄，五葉聯芳」，正是接響承虛，狂狗趁塊。更曰「我坐地，待你究取；立地，待你搆取」，豈不是起模畫樣，徒自疲勞？德山臨濟，一人行棒，一人行喝，總是尿牀鬼子。四時運之，雷霆震之，風雨潤之，千變萬化，于其間而物物各適其宜。此特自然而然、不期然而然也。本自非遠，近何有之？見之一字，亦是眼中著屑。演上人生緣西蜀，古宿所鍾之地，出非凡材。一夏相聚，凜然如傲霜青松，令人可敬。袖紙并二語見示，炷香伏讀，如在侍傍。復進曰：「兹欲往江陵訪道舊，丐一語為途中受用。」凉風蕭蕭，黃葉飄飄，去路遙遙，外此無他祝。</p>
</div>
<div class='div-other'><a id='mulu841' />
<p class='h2'>了菴欲：〈應菴和尚送密菴和尚偈卷〉後跋</p><p style="margin-left:0em;text-indent:2em">堆雲鉢袋子，已是當面拈出，因甚却道未曾分付。所謂「吾有末後句，待歸要汝遵」，元來老子得與麼絮。拜觀此卷，不覺凜然。</p>
</div>
<div class='div-other'><a id='mulu842' />
<p class='h2'>又：癡絕翁所賡白雲端祖山居偈，忠藏主求和詩</p><p style="margin-left:0em;text-indent:0em;" class="lg-abnormal"><div class='lg-row'>閑居無事可評論　一炷清香自得聞　睡起有茶飢有飯　行看流水坐看雲</div>
</p><p style="margin-left:0em;text-indent:0em;" class="lg-abnormal"><div class='lg-row'>夢回樓上曉鐘鳴　落月穿窗夜氣清　正喜世間緣業盡　靜聽童子課經聲</div>
</p><p style="margin-left:0em;text-indent:0em;" class="lg-abnormal"><div class='lg-row'>清智如如本妙圓　不分凡聖體皆然　即今六用成休復　即是威音大劫前</div>
</p><p style="margin-left:0em;text-indent:0em;" class="lg-abnormal"><div class='lg-row'>一性虛閒百念停　剩將雙眼挂空青</div>
<div class='lg-row'>深村院落無塵土　萬本長松遶石屏</div>
</p></div>
<div class='div-other'><a id='mulu843' />
<p class='h2'>又：〈五尊宿真迹〉後跋</p><p style="margin-left:0em;text-indent:2em">妙喜、隰州，同唱斯道于玉几、太白。千載一時，不可復見。元叟端跋〈宏智、石窗、自得諸老墨迹〉云：「今天下據曲彔木，以鐵爐步自冐者，求一剛正如石窗已不可得，况古淡如自得者乎？求一古淡如自得已不可得，况典贍麗密、光明俊偉如隰州古佛者乎？」噫！一展卷間，感慨係之矣。</p>
</div>
<div class='div-other'><a id='mulu844' />
<p class='h2'>又：〈密菴和上墨迹〉跋</p><p style="margin-left:0em;text-indent:2em">密菴老祖，任少室正宗之寄，鼓一破砂盆，震驚天地，若塗毒鼓然。且其燕坐高臺、四事供養以應來學，而猶不免于持鉢奔走，艱難萬狀。吾不知造物之待人固何如哉，豈必欲其顯發吾先佛軌儀，以為後世竊服踞位、妄自尊大者之戒乎？燈侍者當視其蹟、明其心，則破沙盆遺音可繼也。</p>
</div>
<div class='div-other'><a id='mulu845' />
<p class='h2'>元叟端：癡絕所書〈草堂法師示道璋書〉授其徒惠派跋</p><p style="margin-left:0em;text-indent:2em">有運斤之手，無受斤之質，則其道不傳；有受斤之質，無運斤之手，則其道不知。知者，其津涉也；傳者，其源流也。源不清則其流<span class='corr'>必</span>溷，津不正則其涉必迷。斯二者，所以常相求而不相離也。西天四七，東上二三；師勝資强，本深末茂。光明、俊偉、磊落，掀天地、亘萬世者，豈外此別有旨意哉？草堂之于道璋也，諄諄其言，運斤、受斤可謂明矣。癡絕之于惠派也，咄咄其書，受斤、運斤可謂至矣。源清而流溷，津正而涉迷焉，吾不信也。</p>
</div>
<div class='div-other'><a id='mulu846' />
<p class='h2'>中峰本：〈天目禪師墨迹〉跋</p><p style="margin-left:0em;text-indent:2em">天目和尚七歲時，攜籃侍母採桑次，母戲之曰：「攜籃者誰？」豁爾開悟。今觀其〈餞侍僧省母〉有「施為動靜憑誰力」之句，大似螟蛉之子殪而逢蜾蠃，祝之曰：「類我，類我。」烏乎！多見伊不自知其醜也。</p>
</div>
<div class='div-other'><a id='mulu847' />
<p class='h2'>千巖長：〈癡絕和尚答啟霞書〉跋</p><p style="margin-left:0em;text-indent:2em">老癡絕，鐵面具，凜如冰霜。道德昭著于世，如日星不可掩。不知啟霞何如人，乃云：「六年相處，一旦分違，不勝于邑。」大似年老心孤，未免隨邪逐惡，胡亂搭个冬瓜印子。當時是个漢，寄三十棒來打不可也，道退却靈隱寺便了。竺初首座，你既要學他樣子，作麼生為渠雪屈？</p>
</div>
<div class='div-xu'><a id='mulu848' />
<p class='h2'><span class='note-inline'>(金華．文憲)</span>宋濂：雪窗禪師語錄序</p><p style="margin-left:0em;text-indent:2em">或問余曰：「菩提達磨西來，以不立文字為宗，蓋欲埽空諸相，直究本心，而趨真實覺地者也。名山宿德，何莫非達磨之子孫？因其說法，往往編以成書，曰語錄，無乃與不立文字之旨相戾乎？」曰：「非是之謂也！扶衰救弊，各隨其時節因緣，不可執一而論者矣。昔我三界大師演說大小乘經，其弟子結集為脩多羅藏，至繁且多也。復慮後人溺于見解，而反為心累，故于正法眼藏付于摩訶迦葉拈花微笑間。無上甚深妙法，含攝無餘。此亦化道之一法門耳，非真謂鹿野苑至跋提河所言皆當棄之也。不然，如來自兜率下生，何不即以單傳直指示人，顧乃諄諄勸誘，而<span class='corr'>弗</span>置之邪？去佛既遠，學者纏繞名義，不能出離。誠有如如來之所慮者，達磨出而救之，故取迦葉微笑之旨，專以示人，蓋亦有所甚不得已焉。」禪師以三昧力入智慧海，初說法于白馬寺，繼遷開元，已而住阿育王山，兼領天童寺事。四會之間，緇素翕集，所以啟人天龍鬼之聽。屹立不遷，如真正幢；涉險度危，類大法船。若見若聞，皆獲利濟。至若垂三語以驗來學，又如臨萬仞懸崖，撒手而立，非上根大器，豈易入其閫奧者哉？虞文靖公贊師之語，謂為「佛果一枝、鳳毛麟角」者，其言良不誣也。師入滅之十四年，其弟子象先、輿公、月徑、滿公，以所錄語，徵余為序。余故舉「扶衰救獘各隨其時節因緣」者言之，于以見達磨之宗非有違于先佛，諸師之錄非有違于達磨。其事雖殊，理則同也。有若禪師此錄之行，後有因語言而入者，雖不得見師，而師之惠利所及益遠矣。雖然，靈妙一真，直超三界，其大無外，其小無內。雖無物之不攝，欲求一物，了不可得。于斯時也，無煩惱可除，無法門可學，無眾生可度，無佛道可成，尚何有言語文字之足語哉？觀斯錄者，又當于是而求之。人能于是求之，始于禪師之道與有聞矣。師名悟光，字公實，姓楊氏，號雪窗，成都之新都人。</p>
</div>
<div class='div-other'><a id='mulu849' />
<p class='h2'><span class='note-inline'>(菊村)</span>袁士元：送孚中禪師住龍翔詩</p><p style="margin-left:0em;text-indent:0em;" class="lg-abnormal"><div class='lg-row'>梵王宮闕皆名山　晉陵佳麗非塵寰　龍蟠虎翥氣磅礴　樓臺縹緲烟霞間</div>
<div class='lg-row'>上人昔年住東海　兩袖天香雲靄靄　磐陀石上迎朝暾　潮音洞日瞻神采　尋幽近復遊天童　萬松徑裏支吟笻</div>
<div class='lg-row'>寒泉迸石影清淺　高崖挂月芬玲瓏　秖今飛錫凌雲表　妙高臺上天花繞</div>
<div class='lg-row'>秋風江漢動離思　何日留衣一顛倒</div>
</p></div>
<div class='div-other'><a id='mulu850' />
<p class='h2'><span class='note-inline'>(文成．青田)</span>劉基：和天童左菴良公見寄詩</p>
<div class="lg regular" style="margin-left:0em;"><div class='lg-row'>不辭塵匣掩青萍　願見天邊隕盜星　白日有時容黑子　紫微終古照玄冥</div>
<div class='lg-row'>輕風瀹雪歸蘭汜　細雨涵春入草亭　但見此身强健在　江山相對眼還青</div>
</div></div>
<div class='div-other'><a id='mulu851' />
<p class='h2'>止菴祥：春雪，有懷湛然禪師詩</p>
<div class="lg regular" style="margin-left:0em;"><div class='lg-row'>東風游約近　積雪閉門深　興感有時到　春應無處尋　柳藏初活眼　草沒未灰心</div>
<div class='lg-row'>寥莫南山下　茶烟出樹林</div>
</div></div>
<div class='div-other'><a id='mulu852' />
<p class='h2'>用彰俊：癡絕和尚室中舉「如何是佛」，荊叟下語云「爛東瓜」頌</p>
<div class="lg regular" style="margin-left:0em;"><div class='lg-row'>如何是佛爛東瓜　多少禪僧綴齒牙</div>
<div class='lg-row'>總若口能吞萬象　虛空嚼出一團查</div>
</div></div>
<div class='div-other'><a id='mulu853' />
<p class='h2'>楚石琦禪師：寄孚中和上偈</p>
<div class="lg regular" style="margin-left:0em;"><div class='lg-row'>長庚峯頂白雲間　捧劄西來笑展顏　幾疊嵓巒圍丈室　萬株松樹遶禪關</div>
<div class='lg-row'>當年金壁誰將去　今日天龍合送還　老我恰如窺豹者　管中誰復見斑斑</div>
</div></div>
<div class='div-other'><a id='mulu854' />
<p class='h2'>無虛讓：北京送啟公歸天童詩</p>
<div class="lg regular" style="margin-left:0em;"><div class='lg-row'>一別天童二十年　京華一鉢只隨緣　三關泉石埋殘雪　九隴藤蘿鎖廢烟</div>
<div class='lg-row'>巢鶴不聞新種樹　養蝸猶是舊成田　于今去作羣緇首　淨埽寒蕪整法筵</div>
</div></div>
<div class='div-other'><a id='mulu855' />
<p class='h2'>朗初慧：天童有感詩</p>
<div class="lg regular" style="margin-left:0em;"><div class='lg-row'>凉風一點動溪頭　怒發林中萬葉秋　羣殿已隨千劫化　雙池獨藉萬工留</div>
<div class='lg-row'>山光夜靜收青黛　海氣朝來結蜃樓　强半禪房乾沒去　諸公何以續前修</div>
</div></div>
<div class='div-other'><a id='mulu856' />
<p class='h2'>空波灝：送友入太白山詩</p>
<div class="lg regular" style="margin-left:0em;"><div class='lg-row'>杖策將何往　翻經太白山　高依嵓作座　遙劃嶺為關　林草承芳躅　溪流照妙顏</div>
<div class='lg-row'>幽栖吾亦卜　休笑溷人間</div>
</div></div>
<div class='div-other'><a id='mulu857' />
<p class='h2'>雪嶠信禪師至天童，眾請上堂</p><p style="margin-left:0em;text-indent:2em">師陞座，呵呵大笑，喝一喝云：「笑個什麼？笑那無舌人善能解語。」復喝云：「不必打葛藤。」遂拈香，祝聖畢，斂衣就坐，云：「若論此事，盡大地拈來，在老人一毛孔中著不滿。諸佛心印，不從人得。既不從人得，難道從牆壁瓦礫得？難道從地水火風、四大五蘊、喜怒哀樂而得？只要豁開自己正眼，照天照地，始知不從人得。如啞子喫黃瓜，向人道不得。」乃鼓兩臂，作獅子勢，云：「獅子游行，不求伴侶。」喝一喝，下座。</p>
</div>
<div class='div-other'><a id='mulu858' />
<p class='h2'>天隱修禪師：和密雲兄偈</p>
<div class="lg regular" style="margin-left:0em;"><div class='lg-row'>剎剎塵塵是道場　淫房酒肆不拘方　頂門廓出通天眼　匝地全彰是法王</div>
<div class='lg-row'>把住虛空當撲碎　放行輪劫未為長　堪嗟苦海無邊際　任爾縱橫倒駕航</div>
</div><p style="margin-left:0em;text-indent:0em;" class="lg-abnormal"><div class='lg-row'>徹底掀翻到古盤　超然忘物悟心寬</div>
<div class='lg-row'>大千沙界一毫現　百億須彌箇裏含　法法盡從伊建立　頭頭原藉爾為端　倘然點破於中事　說與知音仔細看</div>
</p>
<div class="lg regular" style="margin-left:0em;"><div class='lg-row'>學道須當徹骨窮　寸絲不罣露家風　但能對境忘人我　不假澄心當體空</div>
<div class='lg-row'>山色雨過添晚翠　溪光霞映接朝紅　乾坤許我林間老　不逐風塵西復東</div>
</div><p style="margin-left:0em;text-indent:0em;" class="lg-abnormal"><div class='lg-row'>不住陽兮不住陰　了然如月照孤岑</div>
<div class='lg-row'>萬緣放下理先覺　一念無私道可尋　行履直教無內外　應酬休逐在昇沉　生平樂業何勞覓　不昧元初一點心</div>
</p></div>
<div class='div-other'><a id='mulu859' />
<p class='h2'>大覺琇禪師：和天童普明禪師〈牧牛頌〉</p><p style="margin-left:0em;text-indent:0em;" class="lg-abnormal"><div class='lg-row'>湘之南　潭之北　頭角分明　東觸西觸<span class='note-inline'>(（未牧）)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>少獲頭　多捕尾</div>
<div class='lg-row'>月下風前　盛溺埽屎<span class='note-inline'>(（初調）)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>面月白　蹄墨黑　有索有鉤　忍飢受渴<span class='note-inline'>(（受制）)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>遠邪蹊　趣正道　步步登高　山長路杳<span class='note-inline'>(（回首）)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>載寒鴉　履芳草　毛骨馨香　見者道好<span class='note-inline'>(（馴伏）)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>寒者安　忙閒得　故鄉寬廓　任出任入<span class='note-inline'>(（無礙）)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>朝隴畝　暮茅簷</div>
<div class='lg-row'>隨時水草　明月同閑<span class='note-inline'>(（任運）)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>刀砍水　珠斷貫　淡泊明志　寧靜致遠<span class='note-inline'>(（相忘）)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>失却牛　撞破壁　一個閑身　赤灑灑立<span class='note-inline'>(（獨照）)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>拋靈符　瞎正目　函蓋乾坤　火寒雪毒<span class='note-inline'>(（雙泯）)</span></div>
</p></div>
<div class='div-other'><a id='mulu860' />
<p class='h2'>（附）月坡禪師：題〈十牛頌〉</p>
<div class='div-other'><a id='mulu861' />
<p class='h3'>引</p><p style="margin-left:0em;text-indent:2em">夫心源本寂，色相乖真；縱逸塵勞，未嘗暫息。是以佛垂方便，譬若牧牛，今古聖賢，咸由斯道。清居頌為十二佛圖，倡以多篇，示以微言，伸其教化。普明取諸先覺，述此狂言，以次編之，因成十絕。如升楚石，以並荊珍。達道高流，幸毋哂耳。</p>
</div>
<div class='div-other'><a id='mulu862' />
<p class='h3'>未牧</p><p style="margin-left:0em;text-indent:0em;" class="lg-abnormal"><div class='lg-row'>生獰頭角恣咆哮　奔走溪山路轉遙　一片黑雲橫谷口　誰知步步犯佳苗</div>
</p></div>
<div class='div-other'><a id='mulu863' />
<p class='h3'>初調</p><p style="margin-left:0em;text-indent:0em;" class="lg-abnormal"><div class='lg-row'>我有芒繩驀鼻穿　一回奔競痛加鞭</div>
<div class='lg-row'>從來劣性難調制　猶得山童盡力牽</div>
</p></div>
<div class='div-other'><a id='mulu864' />
<p class='h3'>受制</p>
<div class="lg regular" style="margin-left:0em;"><div class='lg-row'>漸調漸伏息奔馳　度水穿雲步步隨</div>
<div class='lg-row'>手把芒繩無少緩　牧童終日自忘疲</div>
</div></div>
<div class='div-other'><a id='mulu865' />
<p class='h3'>回首</p><p style="margin-left:0em;text-indent:0em;" class="lg-abnormal"><div class='lg-row'>日久功深始轉頭　顛狂心力漸調柔　山童未肯全相許　猶把芒繩且繫留</div>
</p></div>
<div class='div-other'><a id='mulu866' />
<p class='h3'>馴伏</p><p style="margin-left:0em;text-indent:0em;" class="lg-abnormal"><div class='lg-row'>綠楊陰下古溪邊　放去收來得自然　日暮碧雲芳草地　牧童歸去不須牽</div>
</p></div>
<div class='div-other'><a id='mulu867' />
<p class='h3'>無礙</p><p style="margin-left:0em;text-indent:0em;" class="lg-abnormal"><div class='lg-row'>露地安眠意自如　不勞鞭策永無拘　山童穩坐青松下　一曲昇平樂有餘</div>
</p></div>
<div class='div-other'><a id='mulu868' />
<p class='h3'>任運</p><p style="margin-left:0em;text-indent:0em;" class="lg-abnormal"><div class='lg-row'>柳岸春波夕照中　淡烟芳草綠茸茸</div>
<div class='lg-row'>飢餐渴飲隨時過　石上山童睡正濃</div>
</p></div>
<div class='div-other'><a id='mulu869' />
<p class='h3'>相忘</p>
<div class="lg regular" style="margin-left:0em;"><div class='lg-row'>白牛常在白雲中　人自無心牛亦同</div>
<div class='lg-row'>月透白雲雲影白　白雲明月任西東</div>
</div></div>
<div class='div-other'><a id='mulu870' />
<p class='h3'>獨照</p><p style="margin-left:0em;text-indent:0em;" class="lg-abnormal"><div class='lg-row'>牛兒無處牧童閑　一片孤雲碧嶂閑　拍手高歌明月下　歸來猶有一重關</div>
</p></div>
<div class='div-other'><a id='mulu871' />
<p class='h3'>雙泯</p><p style="margin-left:0em;text-indent:0em;" class="lg-abnormal"><div class='lg-row'>人牛不見杳無蹤　明月光寒萬象空　若問其中端的意　野花芳草自叢叢</div>
</p></div></div>
<div class='div-other'><a id='mulu872' />
<p class='h2'>譚貞默：謁密雲和尚偈</p>
<div class="lg regular" style="margin-left:0em;"><div class='lg-row'>宜興本是義興名　今昔同緣一化城　現得古錐施毒棒　不煩童子下長庚</div>
<div class='lg-row'>碧溪洗鉢雲千衲　鼎剎鳩工草一莖　泥水為人真个徹　大張爐鞴鑄無生</div>
</div></div>
<div class='div-other'><a id='mulu873' />
<p class='h2'>劉志斌：題獅子柏呈密雲和上偈</p><p style="margin-left:0em;text-indent:0em;" class="lg-abnormal"><div class='lg-row'>天童古剎何所有　太白蒼龍勢雄赳　亭亭老柏壯山容　迎風時作獅子吼</div>
<div class='lg-row'>干霄鐵榦大十圍　匝地濃陰垂萬帚　追憶當年受記時　正值今兹緣非偶　我師諦是再來人　道著匆忙掩人口</div>
<div class='lg-row'>一條白棒轉勘予　會得庭前柏<span class='corr'>子</span>否　無情說法只者是　河西弄罷羣狐走</div>
</p></div>
<div class='div-xu'><a id='mulu874' />
<p class='h2'><span class='note-inline'>(司理．海岸)</span>黃端伯：密雲禪師語錄序</p><p style="margin-left:0em;text-indent:2em">達磨受西天般若多羅密印，六傳而至曹溪。曹溪之後，分為二枝，而臨濟兒孫獨盛。臨濟之後，又分為二枝，而楊岐兒孫獨盛。蓋監寺受慈明遙記，如黃檗之記臨濟，故禪道為天下冠。今所傳臨濟派者，則皆系出圓悟勤之子——虎丘隆者也。虎丘之子——天童華，知見高邁，大慧特作偈稱之。天童華十五傳而為禹門傳公。禹門嫡子是為今天童悟大師。大師之望前圓悟勤公，凡二十世；其望臨濟，則三十世；而望達磨，則四十世也。天童居大海東，山川環擁，當年之坐道場說法者，八十餘員，大率臨濟之裔。庚午春，余見大師語錄于武林僧舍，始知臨濟宗風至今未墜。脩書致敬，請說法太白山中，即天童華禪師故址也。棒喝交馳，學者無開口處，莫不望風而靡，以為臨濟再來。大師操履嚴峻，有古尊宿風。行解相應，與末世之狂禪迥別。余覩其用處，縱奪自由，每吐一言，蓋天蓋地，其所從來者異矣。應般若多羅之讖，而中興臨濟之道于今時。正令坐斷十方世界，至矣哉！</p>
</div>
<div class='div-xu'><a id='mulu875' />
<p class='h2'>又：禪燈世譜序</p><p style="margin-left:0em;text-indent:2em">昔世尊以正法眼藏囑付迦葉，阿難副貳傳化，毋令斷絕。迨至五家分唱，而宗風徧滿十方矣。然黃檗猶有「不道無禪，秖道無師」之歎，何哉？當<span class='corr'>時</span>臨濟小厮，獨得大機之用，慣捋虎鬚，盡大地人亡鋒結舌去。黃檗記以「吾宗到汝，大興于世」，雖因緣之相會，亦作用之迥殊也。厥後英靈迭起，個個如獅子兒。山鬼、野狐望風奔遁，遂使正法眼藏綿歷至今，識者所以服師傳之妙也。曹洞綱宗，揀魔辨異，其大旨畧與臨濟同，故法道之行，與臨濟相終始。然自大陽之後，投子繼之，則曹洞亦分源于臨濟矣。昔人謂「合五百年而別，別五百年而合」，倘亦有然者乎！乃自宋季以歷我明，代有英傑；而殘編斷簡湮沒于荒榛敗草之中，後世兒孫欲識其姓名而不可得，悲夫！廬嶽忞公，乃天童大師高弟也，廣蒐碑傳，叙次成編。其自靈山以至曹溪，則已歷三十三世矣。復自曹溪之下以至禹門，則又歷三十三世矣。前後相承，若合符節。而天童繼起于其間，則代興者正未艾也。天童操一條白棒，勘驗諸方；佛來祖來，劈脊便打。縱有神通妙用，無處藏身。臨濟一宗，大興于世，奇哉！始余承事壽昌，咨決最久，然猶恨離師太早，未盡其長。及再侍大師于天童，覩其機用，而後歎臨濟之尚存也。乃壽昌嘗為余言：「老僧五十歲行脚，印法瑞峯，第未及詳瑞峯之為誰子耳。」余閱《禪燈世譜》，瑞峯原與禹門同師，則壽昌固臨濟嫡血骨也。其嗣廩山而嗣曹洞，實與投子之事相符。日月光明，並行不悖，固世尊所囑副貳傳化，毋令斷絕于方來哉！</p>
</div>
<div class='div-other'><a id='mulu876' />
<p class='h2'><span class='note-inline'>(梅梁居士)</span>陶寅齡：太白山天童寺賦</p><p style="margin-left:0em;text-indent:0em;" class="lg-abnormal"><div class='lg-row'>西聖東來　法苑弘開　偏滄溟之孤絕　擅水月于洛伽　育王現舍利而閃忽　名山灑宸翰以崔嵬</div>
<div class='lg-row'>稱鼎立夫甬東　儔宗風為獨恢　維彼太白　感侍義興　憶天女兮散花　兹天童兮給薪</div>
<div class='lg-row'>布袈裟兮建剎　顯山水兮勝因　歷劫火兮不灰　嗣龍象兮千春　峯則鉢盂聿旗　擁禪石兮後扆　嶺則大雲小白　繞明角兮半空</div>
<div class='lg-row'>嵓嵌玲瓏兮懸崖祖印　泉流活眼兮潭隱舊龍　界東西兩澗兮舞玉虹而飛白雪　涵鮮碧雙池兮影七塔而鑿萬工</div>
<div class='lg-row'>鎖清關之一橋　彌夾道之長松　乃若隱隱三門　謖謖遠風</div>
<div class='lg-row'>恍步金沙之上　真行杳藹之中　伏翠堆雲菴並中峯窈窕　印月宿鷺亭隨揖讓光榮</div>
<div class='lg-row'>右高輪藏　左應靈鐘　敞層樓而飛翼　挾寶閣以稱雄　千佛範金　更大德朝元之勅　百園攻木　自玄菟樂浪之宮</div>
<div class='lg-row'>肅瞻殿構　嵳峩半天　朱霞棟拂　黃金額填　天壽賜名　景德紀年　迄于淳熙　雲章復鮮</div>
<div class='lg-row'>說法三堂　馥栴檀兮林際　歲收十庫　貯香積兮萬田　廟貌等雙關　塔影猶懸五五　再來符宿讖　獅林復茂翩翩</div>
<div class='lg-row'>甲海東之剎宇　台蕩讓其弘偉　望五山之衣鉢　天童特廣宗傳　曰第一祖　東谷誅茆　建多寶塔　童子再勞</div>
<div class='lg-row'>晉唐接武　禪棲轉高　中有清閒　神力自邀　十方禪剎　咸啟改瞻　歷宋宏智　枯木首參</div>
<div class='lg-row'>亦越宗珏　真歇錘鉗　涓涓不絕　曹洞之源　喻北宸之寶堅　得懷清兮巨瞻　懸孤月之澹交　來可齊兮更暹</div>
<div class='lg-row'>惟曰續燈　帝序龍髯　表雲門之繼述　總一香之是拈　新師清簡　子凝道僉　法眼之宗　空山之帘</div>
<div class='lg-row'>大臨濟于石霜　繼清遂而續光　普交說法將錯就錯　慈航示眾花紅菜黃　彼應菴兮漫天布網　真無用兮機境都忘</div>
<div class='lg-row'>正法眼兮破砂盆　廓頂門兮蜜菴臧　一吼無塵　千丈西江　寵膺三錫　名動上方　彼昂藏者癡絕　兼主席乎育王</div>
<div class='lg-row'>來往兩山之間　雙雕一箭之亡　天目儒教　淹綜慈湖　晦翁避舍　別山霖澍</div>
<div class='lg-row'>應禱月華　雲澹垂祥　慧日親傳平石　虛菴法授千光　並宗臨濟　後席無詳　嗟噓宋室　運厄元皇　雲外延一脈兮如淨　扶洞宗而不替雪窗</div>
<div class='lg-row'>垂三語兮壁立　比竺西而更昌　泉聲冷冷　悟徹革囊　簡翁茂蹟　烈燄珠藏</div>
<div class='lg-row'>適當祖兵耀武　會兹淨侶㥬惶　屹獅座兮孚中　感虎拜乎劍芒　發帝夢而歸西　得名譽以垂芳</div>
<div class='lg-row'>勅紀元明　一公了堂　濟燈既輝　淨日從傍　及大明而大用全彰　生雲壑而繼天泉法王　方慶濟風之再播　五傳圓愷兮荒唐</div>
<div class='lg-row'>空山絕響　虛席其誰是宜　荷擔有人　法湧龍池　傳支幻有　直捋虎髭　快徹自<span class='corr'>銅</span>棺　一人有慶兮千萬人樂業　扶持乎佛法　五圈圓相兮三十棒不移</div>
<div class='lg-row'>普應諸方　幸挽今椎　燈無盡兮映千秋海月　錫一駐兮聚萬斛摩尼</div>
<div class='lg-row'>庶幾三十四世曹溪綿衍　髣髴百三十尺紺殿陸離　猗嗟兮　寧復廿里松濤之久寂　萬畝粳香之不肥</div>
<div class='lg-row'>見漸復乎鴻模　將兹山同浩劫以不朽而芳名天壤之與齊</div>
<div class='lg-row'>匪伊人之聿興　孰可大而可垂　千里同風　百世可師　倘遐想乎今日之天童　微吾言之與知而孰知</div>
</p></div>
<div class='div-xu'><a id='mulu877' />
<p class='h2'><span class='note-inline'>(赤若)</span>馮元奮：天童寺志序</p><p style="margin-left:0em;text-indent:2em">余自㘞然墮地，與山水之緣較暱。比覽輿志，遇叢林古剎，則尤欣欣向往之。雖未親炙，蓋若性種之已。余母葉孺人通基，禮瞿曇甚謹，于教外別有所契。先年，湛大師開堂會稽之雲門，即躡屐從母氏往<span class='corr'>叩</span>，遂歷台宕諸名勝。泝流而東，過育王，瞻舍利寶塔，徧于太白終焉。至輒流連坐臥，惚若有得。私念溪聲、山色全彰消息，何更須饒舌？或曰，是歷代祖師所常出身處也。余笑謂：「只今宮圮址，黃茅白葦間，又作麼生？」語所稱百草頭上意，夫誰非開代之足云？踰兩歲，密雲和尚住持此山，拂子所起，龍象樓閣應時畢現。自當有神物呵護之，以丕振宗風。其上首白師裴徊舊蹟，其湮滅而不稱。爰搜斷簡、覓殘碑，于藤封烟裊中得若干葉，稍脩飾之，集為志。而居士張客卿、陳記常輩，入山參扣，爰付諸棗。時白師以華嚴會來祇園，與余俱，因命參訂。余惟太白山故在也，太白之興廢消長，閱千餘年，未至如滄桑之不可問也。今聿新堂奧，在密雲和尚，庸以別峯相見；而白師之為此志，以志不朽。夫亦隨緣說法，俾覽者自得此山真面目耳。蘇端明曰：「眾生各自開堂，何關石塔？」此之謂也。白師曰：「如子言，直欲一口吞盡須彌，又奚太白之足云？然世人只解作山水會，無山無水真好愁人；則以是志太白，雖無須彌可矣！」余弟君行在坐，聞之，拍掌稱快，遂附諸如椽後。非敢曰夙緣所種，亦欲世人豎起眉尖，非徒作他年故人觀也。</p>
</div>
<div class='div-other'><a id='mulu878' />
<p class='h2'><span class='note-inline'>(廣文．客卿)</span>張廷賓：兩入天童記</p><p style="margin-left:0em;text-indent:2em">歲丁卯夏，余寓四明天寧寺，發足禮佛舍利。先自寺僧為余言，天童古佛勝區，麗育王尺咫，不可覿面失。余因至育王山，拜覩舍利畢，遂覓一筍輿，過天童。田中人見余挈一僕入山，頗怪而觀之，余亦不顧。但是蟬聲竹影中得路，遙望而窣堵兀如者，其小白嶺耶！自嶺而下，有數百餘人家，聚族而處者，天童街耶？踰街，見眾山圍抱，或夷或銳，而中有突如其高者，曰太白峯；其坦然獨坐者，鉢盂峯，若覆鉢然。寺基實處于此。昔宏智禪師說法，道風丕振，寺中有田萬三千畝，供給雲水。四面山皆寺中山，無他樵薪者。而寺前亦有田千三百畝，莊名金田。尋三四百年，其子孫如富家兒，不知宗乘為何事，豪貴家乃得貿取，擅茶筍之利。甚至祖塔掘毀，寺僧亦噤不敢出語，見客影則闔戶去。于是上帝怒之，命龍護法。一日風雷交作，殿宇化為烏有。是歲，寺主因懷鳩工，僅建法堂。向三門而進，曰清關橋。太白泉水流于橋下，出以灌舊金田莊田，若小瀑布。俛首觀之，未暢；步至橋下，聽其澗響淙淙，甚可也。舊志有宿鷺、清關、鎖翠、隱蓋諸亭，皆在三門內、萬工池外，而今並無其跡。萬工池二，惟內池泓澈，而外池尚涸。又進百餘步，七佛塔至殿基，而柱礎並無一存，豈以龍挾之去耶？鐘樓在其左首，今壬寅歲重建。余因入法堂禮佛，旁有僧誦《法華經》者，始欲遷延避去，余邀語，遂留余飯。午餘，偕登玲瓏嵓，嵓皆峭石，而中有竅穴，似米顛袖中物，此太白山之奇景也。一禪僧誅茅守靜其間，曰「爾南」。余叩之，知為慧人，烹茗飲余而下。晚宿于一老僧舍，老僧見余，若驚若疑，徐而知余果信心，色喜。余亦豁然于向之怪而觀我者。次日作二絕言別。過小白河，復附舟返。明歲季冬，寺僧有「明貫」者，慕金粟山密雲和尚法席。知和尚余師也，先以書致余，後親來，與同志者共議，敦請所當行事。遂以己巳正月八日，拉友五人及一靜室僧買舟。九日晚至郡城，十日晚抵小白河。是夜，月色朗甚，山光映發，清景得未曾有。同人乘興譚禪語。過嶺，每四五里一休，三四里一望。見山拱而貴，地厚而衍，並嘖嘖呼山靈欲語。惟憶宏智禪師「松徑森森窈窕門，到時微月正黃昏」之句，彷彿相似，又不覺歎萬松關之只存一松耳。夜禮佛，留宿長庚樓。晨共飯于大鑒堂，堂額係宋文憲筆，今不存。諸友各信步覽峯巒諸勝。是夜議事，寺僧忽愀然語曰：「古有田以萬計，故應役鹽丁六十三名，幸免糧也。今田以斥賣殆盡，而丁獨存。田歸宦戶，役占僧籍，殊甚無謂。居士輩能為吾清之乎？」眾無以應。中有感者曰：「昔宋南渡，民賦幾何，而禪師得以安享山中資糧不匱。若某某叢林皆然，民不如貧。今當聖世，何僧俗交困至此？」意似有不盡吐者。譚已，不覺漏下三鼓，各然就寢。十三日晨起，咸云：「請師一著，重揚祖道。」因禮宏智禪師塔。塔名「妙光」，宋孝宗所題，今亦不存。塔院甚敞，旁菴名東谷，今已為俗家物矣，不敢入。地名小天童，即晉師開山之所也。夜復就寺寢。次晨各乞僧一杖策而返。</p>
</div>
<div class='div-xu'><a id='mulu879' />
<p class='h2'><span class='note-inline'>(廣文．易菴)</span>姜[金*坒]：壬申志序</p><p style="margin-left:0em;text-indent:2em">昔王荊公議孔孟後無聖人，張文定公引馬祖、坦然、丹霞輩曰：「儒門淡泊，收拾不住，皆歸釋氏。」後張無盡歎賞為達人之論。余今匏繫一氊，冷若枯衲，恨不能以性命之學救人。每讀宗門書、遇宗門人，未嘗不嚮慕其事。若四明一方多古佛勝區，然或儵爾阿閦一現，或間發蓮燄數枝，未見歷千餘禩祖席綿延響振叢林如天童者。噫！盛矣。余聞禪宗五燈，臨濟為大。志稱天童備五家之傑，而臨濟開于咸啟，大于應菴、密菴諸老，于兹為烈。今密雲禪師以臨濟正傳卓錫來止，門下多英靈衲子。吾知宗風再振，其更為咸啟開堂之始乎！後代未可量也。余閱志中以上祖師提唱機要，及今密雲師冷棒熱喝，莫非示我父母未生前面目。此面目，佛祖與孔孟同，我輩亦同。余不敏，竊願從四明士人共證內外，護位無為，向者宋三先生所羞也。偶禪友張客卿氏過訪，談及撰志因緣。夜深潑茗，漫書數語，寄之山中。</p>
</div>
<div class='div-other'><a id='mulu880' />
<p class='h2'><span class='note-inline'>(侍御)</span>方震孺：呈密和尚偈</p><p style="margin-left:0em;text-indent:2em">序云：謁天童密雲大師，語及工夫不切實。蒙師劈面作掌，矍然汗下。感呈二偈，兼以為別。</p>
<p style="margin-left:0em;text-indent:0em;" class="lg-abnormal"><div class='lg-row'>倚牆靠壁多生謎　賺海偷天似也無　劈面原來真个熱　更從何處說糢糊</div>
</p><p style="margin-left:0em;text-indent:0em;" class="lg-abnormal"><div class='lg-row'>百城烟水阿誰邊　一宿天童大有緣　歸去千山盡紅葉　誰云渡口有江船</div>
</p></div>
<div class='div-other'><a id='mulu881' />
<p class='h2'><span class='note-inline'>(郡伯．子寅)</span>韋克振：密雲和尚道行碑詞</p><p style="margin-left:0em;text-indent:2em">禪宗肇自少室，直指單傳，無階級、津梁可尋，蓋西來第一義也。曹溪以降，支分派衍，號稱極盛。傳至今，去根源日遠，荷道者懼焉。起衰救敝，必拈第一義示人。令少室宗風儼然未墮，則密雲禪師其人已。余守四明之先五年，師已入寂。追仰道範，從其上座容公，傳師之徽音，更欲遵歷代以來名僧禮，為師立道行碑，徵文于余。余逡廵久之，而終不敢辭者，以碌碌之名，冀附師以彰不朽，遂忘其言之鄙拙也。按師諱圓悟，號密雲，出宜興蔣氏。生而穎異端嚴，讀書黜訓詁，喜縱筆揮染，如奔驥翔鸞，不可覊紲。見之，咸以公輔期之。乃師在總角，已薄公輔矣。每念世相無常，勤持佛號。偶閱壇經，若夙契。嗣是而耕、而陶、而樵牧，惟事參究。一日，負薪入山，與積薪遇，恍然有省，遂決意出家。聞禹門傳演法龍池，師往侍之。池一見，知為大器，加意鉗錘。久從執役，備歷艱瘁。閱二年，始薙染。又三年，閉關。又三年，命監院務。師以心境未融，間有請益，未許也。師志益勵。忽于銅棺山頂，情與無情煥然等現，覓纖毫過患不得，而從前疑義盡釋矣。遂往參龍池于都門，機鋒所觸，無復遜讓，相對豎拳。諸佛拈不出處，師一喝再喝，連喝而退，有古人作畧，池<span class='corr'>已</span>心<span class='corr'>折</span>之。師南遊，自雙徑、天台過會稽，為諸名宿開發積疑，莫不驚歎。迨歸，龍池召師，叩以扶持佛法，師呈「賞罰都與三十棒」之偈，池大笑，以付囑得人。未幾，遷化。師感法乳恩深，服心喪，且念付託之重。涉天台之通玄寺，才一提唱，宗風大布。又應金粟請，龍象競歸之。不踰時，輪奐遞起，悉具叢林規制。<span class='corr'>日</span>會食以萬指。凡師所過，求瞻禮者遮道，不得行數千里外。勤尺寸以請者，為之發蒙導滯，如親承實棒，而聲教四訖矣。庚午冬，自黃檗歸金粟，皈依益眾。值明州司李黃元公請主天童，遂允焉。考昔天童，以叢林冠五山。自洪水漂沒，丹崖翠壁之間，遺構肅肅。師樂其寂靜森邃，苟可容膝而已。詎意布金長者，現千百化身而至，爭任締構。積十年，殿閣、堂室崇隆，望之若雲蒸霞蔚。瓢笠濟濟，師所付囑者十餘人。其曾玄輩，各分化一方者甚盛。師既修列祖塔竟，即有退藏之意。歲辛巳，田太傅恭賫紫衣入山，祈師演法，兼請主大報恩寺。師以年邁，力却之。迨敦趨之命再至，師已拂衣竟上通玄矣。師居通玄，起居如常。以是年秋七月七日，偶示疾，遂跏趺而逝。其白虹貫山，實先兆之。七眾弟子如失怙恃。歸其全身，塔于天童南山。從泥塗中引紼者，數百里絡繹不絕，哀號振林谷，德澤及人，可概見已。師年七十有七，僧臘四十七，代龍池主法二十五年。與人相見，惟以直心直行、本色本分，而全體迥露，不隔微塵，大用昭融，不留纖迹。故其開示者，舉從前千七百則公案，悉落麈尾而斬斷葛藤、撥開雲霧。其接引者，自王公長者以至闡提輩，統以慈光攝受，共登正覺。其著述者，為法語、為題咏、為酬答、為辯證，或寥寥數語，或連篇累牘，因感而應，如鐘聲鏡影，絕不墮語言文字之障。其剙復者，不第通玄、金粟、天童連雲蔽壑，功成萬礎；凡平日法幢所賁，即為寶坊。師惟一杖飄然，不作一住相。正所以平貴賤智愚，萬物同根一體之語，真不愧古人矣。敷揚未罄，重宣以偈：</p>
<p style="margin-left:0em;text-indent:0em;" class="lg-abnormal"><div class='lg-row'>太白峯高戛璣璿　砥柱狂瀾回百川</div>
<div class='lg-row'>瀰江鷲嶺帝網沿　烜赫有人此鴻騫　一葦直欲奪前賢　窠窟倒翻階級前　萬象門庭空中懸　豎拂當場正令傳</div>
<div class='lg-row'>如神鋒觸大火然　破除一切無中偏　炯炯透出心珠圜　寶光五色冒大千　龜毛蛇足與忘筌　脫透是名祖師禪</div>
<div class='lg-row'>飛矢墮側化青蓮　名動九霄綸綍宣　俄瞻瑞相現通玄　四大假合真不遷</div>
<div class='lg-row'>窣堵波與東谷連　三匝投體盡崖巔　師德澤世寧計年　江湖行地日麗天　歷阿僧祇永綿綿</div>
</p></div>
<div class='div-xu'><a id='mulu882' />
<p class='h2'><span class='note-inline'>(虞山．牧齋)</span>錢謙益：山翁禪師文集序</p><p style="margin-left:0em;text-indent:2em">天童山翁禪師忞公以密師嫡子坐大道場，無舌說法，有聲如雷，施藥樹味，擊塗毒鼓，有「寂子小釋迦」之目。賈其餘勇作為詩文，如涌身雲，如灌頂水。文人學子用世<span class='corr'>間</span>智測度，咸以為<span class='corr'>杼</span>山晝、石門範之流亞。余頃讀其全集，為之心開意解。久之，沉吟低回，欷歔煩酲而不能舍然也。大慧杲禪師有言：「予雖學佛者，然愛君憂國之心，與忠義士大夫等。」所謂忠義士大夫者，魏國張公德遠、橫浦張公子韶輩也。當是時，賊檜挾滔天之勢，把持和議，忘北轅之仇，甘左袵之辱。妙喜以壞衣髹髮之人，敢于左袒子韶，抗權奸之議，而觸冒其鋒刃，故魏國銘之曰：「嗟師何為？拳拳忠孝。欲迪羣迷，俾趨正教。」唯其忠誠惻怛之至，根<span class='corr'>柢</span>種性，槎牙肺腑，雖至于砍臂斬頭，亦將怡然順受，如斷藕根，如解膠革，于毁衣焚牒乎何有？於乎！薦嚴之疏，龍髯馬角之深悲也；新蒲之錄，玉衣石馬之遐思也；春葵玉樹之什，空阬厓海之餘恨也。徵諸妙喜，以言乎其道，則相符；以言乎其志，則相叶；以言乎其時世，則宋世所謂忠義士大夫迢然不可再見，獨有一禪者孤撐單出、流連涕泗于陸沉滄海之餘，斯尤難矣。於乎！軍國，荊弓也；宗社，鄭璧也；吾君、吾父，秦燕楚凡也。天穹廬，地松漠，今之人何其廣大，而禪者如是之隘也。東家食，西家宿，今之人何其圓通，而禪者如是之固也。山河葶藶，世界陶輪，有漏微塵，十方銷殞，今之人何其大覺大悟，而禪者如是之取著也。豈惟禪者哉？琉璃之誅釋種也，世尊樹下拒諫，而阿難愁悶慟哭。開寶之師東山，蘄春肉身為故國而泣血；天寶之亂荷澤，編管殘衲興檀度以濟師，是又何今人之廣大而佛祖之隘，今人之圓通而佛祖之固，今人之大覺大悟而佛祖之取著也？妙喜之言曰：「好善惡邪之志，與生俱生。」永嘉謂：「總使鐵輪頂上旋，定慧圓明終不失。」敢直下自信不疑，吾忞公其幾矣乎！三世諸佛，是三世中有血性男子。不忠不義之人，埋沒此一點血性，謂之焚燒善根、斷滅佛性、披毛戴角、刀途血路，相習以為固然，是可以為人乎？如是而為文，巧言綺語，譚玄說妙，如刻人糞作栴檀形，是可以為文乎？公同體大悲，惻然憐愍，以為今世之所崇尚者，士大夫也，故現忠義士大夫身而為說法；士大夫之所崇尚者，文字也，故又現聲名文句身而為說法。有人于一言半句汗下毛豎，留得此一點血性在人世間，即是不斷佛種，斯即公出世為人、全提正令之綱宗也。於乎！公欲廣度河沙眾生盡皆作佛，而汲汲然磨牙礪齒，先教之以所以為人。<span class='corr'>夫</span>焉有不能為人而能為佛者乎？</p>
</div>
<div class='div-xu'><a id='mulu883' />
<p class='h2'>又：嘯堂初集序</p><p style="margin-left:0em;text-indent:2em">天童曉公詩，心清體遠、恬虛樂古，居然衲衣本色也。韓退之詩云：「清曉卷書坐，南山見高稜。」此二語，殆為曉公傳神寫照。杼山不云乎：「隳名之人，萬慮都盡；强留詩道，以樂性情。蓋由暼起餘塵未泯，豈健羨于其間哉？」曉公能了此義。月下風前，么絃孤興，色天清迥，花露滴瀝，詩當益工，而禪心益妙。以此為今之緇流，藥其塵垢，療其狂易，用詩句為牽勸，故知不後于古德也。曉公此行，將木陳和尚命，請余作天童密翁塔銘。余不能如無盡居士，為石門點出金剛眼睛；却與點綴詩卷，作餘塵瞥起因緣。持歸見木陳老人，定當為破顏一笑。</p>
</div>
<div class='div-other'><a id='mulu884' />
<p class='h2'><span class='note-inline'>(益城居士)</span>姚宗文：呈林野和上書并偈</p><p style="margin-left:0em;text-indent:2em">書云：荒齋對坐，曾見如來，已三年矣。吾師手握摩尼珠，照清濁水。大道淵源，羣生仰沫；天童法席，今日便是。靈山如文，頑涎不退，畢世癡迷。臘月三十日，只在眼前。瓶中雀兒，能向西飛便好。若認路不真，所望慈悲，明明指點。不說破三字，凡夫不識啞謎也。夢中語二章，用塵法眼。偈云：</p>
<p style="margin-left:0em;text-indent:0em;" class="lg-abnormal"><div class='lg-row'>看得五蘊　玲瓏此際　方成回向　為問面壁　老僧光明　豈在壁上</div>
</p><p style="margin-left:0em;text-indent:0em;" class="lg-abnormal"><div class='lg-row'>竹林漫作　秋聲牛背</div>
<div class='lg-row'>莫吹短笛　待我聽徹　西風說與　西風端的</div>
</p></div><a id='mulu885' />
<p class='juan'><span class='corr'>天童寺志卷之</span>八之下</p></div>
<div class='div-other'><a id='mulu886' />
<div class='div-other'><a id='mulu887' />
<p class='h2'>霓菴鎮國公：答弘覺禪師書</p><p style="margin-left:0em;text-indent:2em">自睽顏教，雖幾易寒暑，而寤寐飢渴，此心常依左右；諒靜裏光明，無分遠近，自能鑒此區區耳。昔年我師卓錫金臺，弘示覺路，心竊向往之。數載以來，入世漸深，望道彌遠；所謂水中塩味，色裏膠青者，此心猶存乎蓬艾之間。蒙師不棄頑鈍，更示以方便法門，教其善自廻光，總未能批却道款，庶幾迷津一筏乎！贈號霓菴，六如妙諦，以一蔽之，師意更深遠矣。蛤上人未及出關，方圖裁答；適因奉旨入覲，遂得與上人聚首，遇合之巧，若有定數。十載離懷，用是少展。備訊起居，知道體清勝，甚慰遐思。更聞卜築若邪溪畔，秦望諸山賴以生色；南眺蒼雲，可勝仰止？但苦憶慈顏，無從會面；冀得吾師一行樂圖，俾瞻尊像，如與師晤對一室，庶幾稍遣離索耳。近于盛京，構樓三楹，尚未定名，乞吾師選二三字，以為樓額；并望椽筆揮就，荷甚！頃者東歸甚迅，無可將敬；聊具黃玉玦一枚、水晶印池一方，以存遠念耳。來久不作畫，師命，遂不獲藏拙。塗抹三幅馳政，然置之越州寶林諸峯間，得無使山英笑我耶？暇日寄情六義間，亦發為詩歌；不過邯鄲學步，不堪就正大方。扇頭一律，已足歕飯，幸我師有以教之。</p>
</div>
<div class='div-other'><a id='mulu888' />
<p class='h2'>又</p><p style="margin-left:0em;text-indent:2em">客歲南鱗無便，尺素未將。每憶吾師，道範清標常來夢寐。雖道里數千，此心則日親几杖也。居東十載，去秋奉召還京。既叨晉階，復蒙賜第。聖恩隆重，楮墨難宣。回首往事，正如眇夢華胥、怡然姑射，吾師相念最切。曩歲殷憂，知亦可以少慰矣。純拙禪師至，接讀手教，愛我之誠，溢于毫素。展閱法像，不翅躬承色笑。縣之金座，飾以珠裝，朝夕皈依瞻仰，如朗月照室，春風拂人。吾師可謂開善誘之門，現無我之相矣。備訊近體，知步履蹁蹮，聰明並固；松柏之質，歲晚愈榮，殊慰遠思。春事將闌，熏風迎序。南方溽暑，珍攝為佳。舊歲純拙師至，時正值居止甫定；又復隨駕遠出，風塵碌碌，未遑時接麈談。南歸不能厚贐，于心多所闕然。遠道無以將敬，微物開紀別幅。吾師知我，當不哂其輶褻也。臨風遙企，曷任神馳。</p>
</div>
<div class='div-other'><a id='mulu889' />
<p class='h2'><span class='note-inline'>(觀察．春平)</span>吳上谷：送弘覺和上還天童詩</p>
<div class="lg regular" style="margin-left:0em;"><div class='lg-row'>曉望承明捧表歸　青門悵別柳依依　<span class='corr'>雅</span>知兩足稱黃面　不羨重瞳賜紫衣</div>
<div class='lg-row'>道大津梁隨地湧　身輕杖鉢領雲飛　入山更定南宗後　又報丹書下翠微</div>
</div><p style="margin-left:0em;text-indent:0em;" class="lg-abnormal"><div class='lg-row'>祖印高懸世共知　曾將因果決狐疑</div>
<div class='lg-row'>濟源骨肉中興後　燕市魚龍雜奏時　清淨身為尊宿報　廣長舌作帝王師</div>
<div class='lg-row'>灞橋祖帳羣公在　戲把終南隱士嗤</div>
</p></div>
<div class='div-other'><a id='mulu890' />
<p class='h2'><span class='note-inline'>(宗伯．芝麓)</span>龔鼎孳：送天童正句侍者還山，兼簡山翁木老和上詩</p><p style="margin-left:0em;text-indent:0em;" class="lg-abnormal"><div class='lg-row'>苦憶崆峒問道年　瓣香心冷墮枯禪</div>
<div class='lg-row'>清言日乘松閒拂　妙義瀾翻樹杪泉　九市雲烟欹枕夢　一門安隱過江船　還山代啟獅王座　為許飄蓬曳屨前</div>
</p></div>
<div class='div-other'><a id='mulu891' />
<p class='h2'>又：率同人送山曉和上馳驛還山詩</p>
<div class="lg regular" style="margin-left:0em;"><div class='lg-row'>天涯小住頓忘年　勝日同參玉版禪　入戶相憐如好月　出山何事不清泉</div>
<div class='lg-row'>花深夢蠟青蘿屐　病起涼生綠雨船　坐識諸方龍象集　法幢親豎至尊前</div>
</div><p style="margin-left:0em;text-indent:0em;" class="lg-abnormal"><div class='lg-row'>情懷難遣近中年　結習兼縈文字禪</div>
<div class='lg-row'>共被緣猶虛木榻　上書天竟許雲泉　前期嵇呂相思駕　別路江湖獨夜船　終愛素心晨夕共　西枝待築嘯堂前</div>
</p></div>
<div class='div-other'><a id='mulu892' />
<p class='h2'><span class='note-inline'>(都諫．灝亭)</span>嚴沆和</p>
<div class="lg regular" style="margin-left:0em;"><div class='lg-row'>梅下溪邊禪誦居　十年杖拂對清虛　一來詔與開金界　再疏辭歸去玉除　河畔柳條情不繫　簷前柏子意何如</div>
<div class='lg-row'>拂衣他日隨蓮社　閒傍荷臺問鹿車</div>
</div></div>
<div class='div-other'><a id='mulu893' />
<p class='h2'><span class='note-inline'>(澹歸)</span>釋今釋：〈三尊宿手書〉後跋</p><p style="margin-left:0em;text-indent:2em">龍池下三大老：天童、雪嶠、磬山，風規各別。此三手書，一滴水具大海味，儼然見其各別風規。箬菴大師繼磬山席。自夾山、南磵轉大法輪，行履高潔，壁立千仞，絕無時流蹊徑，蓋狂瀾之砥柱。其與梅谷和尚諸書，皆砥柱狂瀾語，讀之起悲增敬。大善知識不以字擅場，然其筆墨所寄，自然而妙。不敢列之于法書中，亦不能置之于法書外。使一切法書在其左右，有時生色，有時削色；而此法書遇名家不削色，遇拙手不生色，所謂自然而妙耳。梅老自南磵退㱕，遊戲嶺表，隨緣去住，獨攜此卷自娛。頃掩室于雄州之龍護園，釋時一瞻禮，不謂無似，出以相示。雖未親承謦咳，然已隨例得閒矣，幸甚！</p>
</div>
<div class='div-other'><a id='mulu894' />
<p class='h2'>又：〈書費禪師遺囑〉後跋</p><p style="margin-left:0em;text-indent:2em">霞舫道人稟戒于費隱禪師，行業純一，志慮精審，蓋所謂住信優婆夷也。余過冰壺公清署，為述師化迹之異，茶毘後獲舍利無數，五色晶瑩。併出其遺囑三則見示，峭峻潔白，如龍象蹴踏，脫落一切，無可縈其步驟。嗚呼！去聖時遙，人多懈怠。師豈非表裏俱徹、首尾相稱，足以砥柱波者耶？道人囑余筆記其事，師方且不建塔、不製銘、不列行狀，豈復需此？然向來堂頭習氣，殆于俗士大夫，離却冠蓋騶呵，便無安頓手脚處。方丈如流官，常住如傳舍，生來死去，事事摹倣憲綱家禮，一部清規，秖當得萬事不求人。師此遺筆，庶幾反古復始，為拄杖、拂子，害熱病人一帖清凉散也。最後教誨一字字，皆五色舍利；舍利一粒粒，皆最後教誨，安得不願樂流通？猶憶牧齋宗伯為憨山大師求遺稿，致書求曹溪諸法屬，情詞懇切，能墮信者之淚。先華首為炷香作禮，亦以末法眾生信根鮮薄，若宗伯師資之誼，真堪標榜。道人之于徑山，不減宗伯。始知後先中外，同乘願力，生菩薩家，又足以風世出世間之忘本者。余故不辭而書之如此。</p>
</div>
<div class='div-other'><a id='mulu895' />
<p class='h2'><span class='note-inline'>(冢宰．安丘)</span>孫廷銓：同馮易齋少宰過訪山曉和上詩</p>
<div class="lg regular" style="margin-left:0em;"><div class='lg-row'>遠公蓮社朗公房　時許題詩到上方　古寺日長瓶鉢靜　故山春煖薜蘿香</div>
<div class='lg-row'>一乘聞法超禪果　三殿承輝接御牀　歸計未成心已滅　自持鐘梵禮空王</div>
</div>
<div class="lg regular" style="margin-left:0em;"><div class='lg-row'>碧雲深樹蔽禪關　靜夜焚香曉放參　內賜紫衣閑不著　西來白法舊能諳　月明齋閣聞清磬　風靜石林對曉嵐</div>
<div class='lg-row'>狂象毒龍無那老　因君渾欲解朝簪</div>
</div></div>
<div class='div-other'><a id='mulu896' />
<p class='h2'><span class='note-inline'>(彥遠)</span>胡介：送嘯堂和上還天童詩</p>
<div class="lg regular" style="margin-left:0em;"><div class='lg-row'>不知秋已至　草木重蕭槭　偃臥依荒園　奮飛思六翮　故人入門來　俯仰見疇昔</div>
<div class='lg-row'>信宿未能行　聊復陳肝膈　相依二十年　服道矢無斁　今子適千里　迢迢間晨夕</div>
<div class='lg-row'>所幸同風人　心期猶未隔　園蔬列盤餐　流潦橫阡陌　引領望江南　夢中尋太白</div>
</div></div>
<div class='div-other'><a id='mulu897' />
<p class='h2'><span class='note-inline'>(六象)</span>韋人鳳：寄嘯和尚詩</p>
<div class="lg regular" style="margin-left:0em;"><div class='lg-row'>山公只愛山間住　自住雲深不記年　松老清溪依石壑　花明蒼磴映霜天</div>
<div class='lg-row'>不離兜率先傳法　漫向王宮共問禪　已得無生超億劫　何須大藥證金仙</div>
</div></div>
<div class='div-xu'><a id='mulu898' />
<p class='h2'><span class='note-inline'>(梅令)</span>王仕雲：百城集序</p><p style="margin-left:0em;text-indent:2em">邃古之初，誰傳道之？芒芒九野，孰紀極？陰陽何判？日月何分？山河大地，壞空成住，何以起滅不停？嗚呼！自開闢迄今兹，天運、人事凡十數變，變則通，通則久，將復變。揖讓者，禪受之始也；征誅者，攻伐之倡也。或取或予，或順或逆，循環反復，不越二端。竊意西方梵祖，虛空澄照，不知幾許低眉、幾許合掌，為慈悲太息，施其補救。雖吾仲尼一生止言鬼神，不言佛。謂鬼神即佛，可也。嘅流極之會，主宵旰而臣偃牀，父耰耝而子誶語。死喪急難，掉臂不前；天日涕泣，反眼莫顧。時則叢神內薄，黎丘外橫；血戰玄黃，龍魚鼠變。于是埽除大難、拯溺救焚之真人出焉。卓吾李氏極稱馮氏「佛救不得，皇帝救得」二語，竊謂不然。皇帝即佛也！世目如霧，止睹帶玉垂裳，不睹寶珠瓔珞耳。先皇帝好道崇儒，萬幾之睱，留心內典；間以梵覺真言，參五經同異；一時秘閣名臣，有拱手不敢對者。山翁師，密雲嫡裔，弘闡宗風。特召至京師，時時延見便殿，啟發靈詮。廣仁民育物之旨，好學求治，度越前古矣。仕雲筮仕李官，再荷聖恩，授粵東梅州令。梅州與茶陽接壤，茶陽故師沮漆地，還山後，時挂錫于兹。仕雲得恭謁栴檀，親瞻慧日。一經棒喝，深悔二十年文章聲氣之謬，咄咄浮名，竟同幻泡。今雖出宰百里，誓作苦行頭陀；實實體認「為民父母」四字，報先皇帝再生賜環之萬一。辛亥歲，山師以《北游集》及《布水臺全集》見貽。焚香盥手，受而讀之，玄機妙緒，霏雪裁冰，泛止水之安流，陟無生之遠岸，真足使大地震動、四華普雨者矣。其尤可頌法者，析理則程朱也，抒文則賈董也，譚詩則李杜也，發揚盛德則唐虞賡歌、商周雅頌也。他若感存悼昔、對物興懐，如山月水光，非空非色；機鋒接引，無一不與。吾儒立人達人、老安少懷，沂水春風、蔬食曲肱之况味互相闡發，是能以道學正傳悟波羅真諦者，斯足通之萬世而不變者也。噫！先皇帝其釋迦再世，山師亦宣尼化身歟？迄今龍馭<span class='corr'>賓</span>天，皇恩億載。山師之教與孔孟偕傳，天子之功並黃虞勿替也已。爰拜手而作頌曰：</p>
<p style="margin-left:0em;text-indent:0em;" class="lg-abnormal"><div class='lg-row'>心如白日　蝕之者氣　何以治心　必先治氣　氣或動心　曰維心故　氣定心閒　四大何有　如金布地　空即是色</div>
<div class='lg-row'>如天散花　色即是空　一起一滅　誰作誰受　師也悟此　盡徹聲聞　疏通法乳　爰格至尊</div>
<div class='lg-row'>崆峒訪道　精義窮神　真如默契　是響應聲　我皇厭世　騎龍上升　天顏雖遠　天語猶存　藏之玉嶺　用啟後人</div>
<div class='lg-row'>歸依三寶　毋墮迷津　弘慈正覺　不越一心</div>
</p></div>
<div class='div-xu'><a id='mulu899' />
<p class='h2'><span class='note-inline'>(言遠)</span>王庭：懶齋別集序</p><p style="margin-left:0em;text-indent:2em">牧師出世以來，住古南最先。予<span class='corr'>咫</span>尺里居，從游服教，閱十餘年。不才駑廢，愧于本事，少有請益。師知予夙習所存，每示作詩文，相勸誘也。逮後，予自粵嶺東西，鴻魚闊好。師每吳門上下，金玉嗣音。繼予賫捧長安，量移岷蜀，往返京口，尋師鶴林，未期之間，遂得三過。一日，霽雨，秋凉登高，杜鵑樓次，供茗之暇，繙帙巋然。維師語錄而外，別集種種具焉。考夫單提拈頌，從上相沿，觸緒篇章，諸方不乏。惟理絕于名言，既殊本末；苟情存藻繢，奚當妍媸？然而淺深之致見矣，大小之數分矣。世有讀斯集者，以師為宗工，將永明之錄，覺範之傳，寒山、石屋之詩，軌轍相方。以師為文士，亦陶、王、白、蘇之間，位置攸在。予嘗聞世俗文章家，私有議之者矣，曰：「吾于牧師，姑未言其他；就其才多，著述如此；即不挾策應舉，第閉門著書，當<span class='corr'>澤</span>永留名山也。」此則<span class='corr'>雖</span>不知者之詬詈，亦足以概見云。</p>
</div>
<div class='div-xu'><a id='mulu900' />
<p class='h2'><span class='note-inline'>(欠菴)</span>朱一是：懶齋集序</p><p style="margin-left:0em;text-indent:2em">詩文之在天地，爛然如芳樹之花也，無此則天地寂寂矣。然花不擇地而妍，或在華堂，或在名圃，或在深山幽谷。花于華堂者，富貴人之詩文也；花于名圃者，才士之詩文也；花于深山幽谷者，高禪古德之詩文也。如謂高禪古德不必以詩文見長，將使華、恒、嵩、岱諸名勝，但有古幹蒼枝，無夭喬嫣嫵之植也，有是理哉？余少時見蓮池、憨山二公著作，每為心折，手之<span class='corr'>勿</span>釋。二公皆文優于時。近從牧老人遊，留連于墨，更為高禪古德之僅有。間一唱酬往復，不覺其膝之至于地也。夫蓮池、憨山，法門導師，擅長雅藻，曷怪？若老人則臨濟宗風，以白棒喝天下之英靈，語言已多，安用文字？然形上形下，恃源而往，有觸必應。含毫伸紙，忽詩忽文。若山之出雲，水之遭風，層起疊生，俱以自然入妙。未嘗有意為詩文，而詩文之至者出焉。其近體，王、孟也；古詩，陶、韋也。無韻之文，洋洋灑灑，又白太傅、蘇端明亞也。雖汲汲揣摩，日從事于詩與文之專家，未能或過。嗚呼！豈偶然哉？端木氏曰：「夫子之文章，可得而聞也；夫子之言性與天道，不可得而聞也。」張無垢〈論語頌〉則謂：「天道、文章，未始有分。」然則讀老人別集，非讀老人別集也；能聞其所聞，而其所不可聞者，亦思過半矣。</p>
</div>
<div class='div-xu'><a id='mulu901' />
<p class='h2'><span class='note-inline'>(學士．宛平)</span>王熙：宗門寶積錄序</p><p style="margin-left:0em;text-indent:2em">嘗聞古佛謂「娑婆世界以清淨音聞為教體」，故西來傳心之旨，雖欲埽空諸相、不落言詮，而諸師心心相印，皆有契證之句。一時學者筆受而寶藏之，又刻諸方冊以廣流通，而語錄由是興焉，猶涉川之必資于舟楫，求魚兎者之必假于筌蹄也。夫心之本體即性也，一法不立而萬用全彰，迥脫根塵而真機獨露，其微妙至矣。然眾生為情見牽纏，鮮能安居正受。于是向上諸師設立疑情，假縱奪殺活之術以去其黏縛，而使之透脫。粵及百世而下，有善思惟者，即心而悟，其機用蓋如此之妙也。欽惟世祖章皇帝，乘天宮福德之願，執金輪以統御天下，其深仁厚澤所漸被，與如來法化相為廣厚，而多生自悟之智，復有契于當日之涅槃妙心間。當萬幾暇時，游觀慧海，舉暢宗風；天光下垂，河沙徧照。凡得熏心注耳者，莫不霑慈蒙潤，無異春雷時雨，開滋萬卉之甲蘖，而使之敷榮也。于時弘覺禪師忞公，方以天童嫡子主法東南，奉詔而來，屢承顧問。不獨妙悟清機，足以仰符睿旨；即其送難之際，辭辯風馳。撰述之餘，文采霞燦，蓋有石門、北磵之遺芳焉。其得法上首弟子歗堂和上，以見地超卓，代師秉拂入室，亦如圓悟之樂有大慧，針鋒相拄。余時隨侍法筵，獲聞實義。雖未能現前發悟，而此心戚戚，識其妙歸；而掩關思入，則又彌覺不可攀躋。間常披閱《燈錄》，思盡究古人之機用，而又以不見全書為歎。今禪師久歸寂滅，而余亦老矣。乃歗公自南還之後，奉師之遺囑，捃集唐宋古德，及元明後出諸師語錄，凡前人刊布未備者，會稡成編，名為「宗門寶積錄」。千里見示，且命為之序。余撫今追昔，味禪悅而增法喜，輒忘其固陋；願樂有言以助正信，而又愧未能發明心地法門之萬一也。雖然，《寶積經》不云乎：「如來所演八萬四千聲教，皆名為文；離諸一切語言文字，是名為義。」學者于兹錄，苟能作如是觀，向無義路處，覿體自見，則歷劫所失之衣珠，不求自得，一彈指頃而家珍種種流出，豈不快哉？是知歗公之孜孜結集，誠為善繼先志、發古尊宿潛德之光，而有功于斯道固不小矣！</p>
</div>
<div class='div-xu'><a id='mulu902' />
<p class='h2'><span class='note-inline'>(鹿城．冰菴)</span>張立廉：寶積錄序</p><p style="margin-left:0em;text-indent:2em">自二株分蔭，五葉垂芳，而「直指一宗」為震旦佛法標準。宋景德間，道原始錄《傳燈》。繼而楊李諸賢、佛國白禪師等，廣而續之，遂有《五燈》之書，與三藏並行。迄大川濟公，復總滙成書，名曰「會元」。芟繁就簡，以便流通。祖道之盛，于斯為最矣。顧是書也，譜系頗詳，机緣亦備，所謂當代宗工，雄音霆吼，說法如雲如雨者，往往人不數篇，篇不數句。蓋五家宗既繁，則語句不得不畧，亦其勢然也。燈錄之外，復有頤藏主，搜採古尊宿，錄一書。從南岳讓大師以迄佛照光，所收凡四十餘家，皆智慧淵沖、善說法要、具大眼目、喫緊為人者，于是古人拈提舉唱之大觀畢備于此。若雪竇、佛果、妙喜諸老，則以其書盛行，故不更列。吾師山和尚，每覽是編，輒為忻愜。慨念南宋以來名德語要，亦不讓古人。顧遺編漸致隱沒，欲搜輯諸家，續成全編，以惠來學，更名之曰《宗門寶積錄》，此吾師數十年積願，可謂勤且博矣。命廉為弁首語，竊惟有祖以來，示人皆剋的精簡，無有枝葉，惟恐人取口頭語為裨販資。故曹溪示不識字，而雲門老子戒人抄錄其語，至門弟子潛書衣裓，乃得留傳。而近世稱長老者，片席未溫，一編已就。或欲侈文藻之富，或以代羔雁之投，充棟汗牛，莫可紀極。微獨乖不必文字之宗，亦大非古人慎重立言之旨矣。今師痛念末流，為之砥柱；上採前哲，下逮時賢；考文獻，定指歸；約其訓辭，去其繁重，使覽者知擇人不易而立言之難。日月一出，爝火潛輝；洪鐘在懸，瓦缶停響。挽救聾俗，將在乎此！英靈博達之士，由是編而究言外之旨，以洞了向上不傳之機。則所謂盡十方界止有一人承紹祖位，更無第二人。所集成書，千萬餘言，亦究無一元字脚可得。吾師明道惠世之功，詎不偉歟？備祖師西來，直指被機、總持結集之大事，為宗門巨典，是亦維摩大士所稱「一燈傳百千燈，明終不盡」者乎！</p>
</div>
<div class='div-other'><a id='mulu903' />
<p class='h2'><span class='note-inline'>(崑山．展成)</span>尤侗：御書記</p><p style="margin-left:0em;text-indent:2em">右，世祖章皇帝御書「敬佛」二大字，以賜木陳老人，刻石傳之，以一本貽臣，藏弆久矣！今裝潢之次，肅然瞻仰，欣喜贊歎，而因慨然有感焉！夫佛者之說，以為求富貴、得富貴，求長壽、得長壽。若天子之貴、四海之富，何所不得而寧復有求？所不可知者壽耳！乃以世祖之雄才大畧，德教洽于天下，而享年不永。其于敬佛之報謂何？或者曰：「佛以無生為道者也，方欲遺落形體，以涅槃為解脫，何有于壽者相乎？」然此二說皆非也。夫佞佛以求福，愚夫愚婦之事也；學佛以了生死，士大夫之見也。豈聖帝明王之心乎？聖帝明王之心則主乎敬而已矣。〈周頌〉有之：「敬之敬之，天維顯思，命不易哉。」其〈大雅〉曰：「敬天之怒，無敢戲豫；敬天之渝，不敢馳驅。」世祖之敬佛，猶之敬天云爾。緬維順治十八年來，兢兢業業，祗祗威威，承祖宗則敬，奉母后則敬，惇九族則敬，禮百官則敬，御萬民則敬；至于昆蟲草木、几杖盤盂，無不敬也，而况西方大聖人乎？故臣以為「敬」之一字，世祖之心法也。佛者曰「即心即佛」，世祖之心法即佛法也。嗚呼！世祖皇帝上賓于天者已十年所矣，其文謨、武烈，紀在史冊者，昭如日星之垂。而天縱多能，見之翰墨者，猶輝光日新若是。其深仁厚澤漸于薄海內外，下逮田夫婦子，謳思不忘；矧臣小吏，曾以詞賦受凌雲之知？雖不獲登殿陛，依日月之末光，而捧其遺墨，如覲天顏咫尺焉！夫攀軒轅之弓，且抱烏號之痛，况乎澤所存者乎？是以歡喜贊歎之餘，不禁感慨繫之而繼以泣也。昔宋仁宗御書飛白，歐陽脩、蘇軾並有記。臣文彩雖不及二子，然仰窺世祖敬佛心法，表而出之，立言之旨，于二子竊有進焉。故僭書于下方，并寓木陳老人，用酬其意云。</p>
</div>
<div class='div-other'><a id='mulu904' />
<p class='h2'><span class='note-inline'>(太史．立齋)</span>徐元文跋</p><p style="margin-left:0em;text-indent:2em">《容齋隨筆》謂歐公〈飛白記〉自稱「予」，而呼「陸經」之字為失體。東坡則曰：「故太子少傅，安簡王公，諱舉正，臣不見其人矣。」此知體也。吾師此記，殆取法于蘇者。憶庚子春，元文扈蹕南海，世祖親控玉虬，一日而顧問吾師者三。每覽《西堂雜組》，稱為才子；其語木陳老人亦然。將欲大用，會以升遐，不果，天下惜之。昔宋太后謂蘇軾曰：「先帝每讀卿文，必曰奇才、奇才！但未及進用耳。」軾遂慟哭失聲。吾師遭際與蘇相似，宜其臨文感慕，如有餘哀；而元文讀之，亦不知涕之何從也！</p>
</div>
<div class='div-xu'><a id='mulu905' />
<p class='h2'>又：寶積錄序</p><p style="margin-left:0em;text-indent:2em">釋氏之有古德，猶吾學之有先儒也。先儒以語錄闡聖人之遺經，古德以語錄演如來之奧義。凡標旨樹訓，因源以致流，由本以達末，其道一也。即以先儒言之，自兩漢毛、鄭、賈、服諸家，專門講經之外，其他儒林著作，往往有與六經相為出入。而周、程、張、朱後，如《太極通書》、《正蒙》、〈東西二銘〉、《全書》、《語類》等書，尤為指不勝屈。卒未聞有人焉，舉先儒之議論，以類相從，而附之聖人之經之後者。迨唐之《正義》、明之《大全》，始薈稡諸家而折衷之。識者猶或致譏，以為《正義》興而漢儒之學始絕，《大全》作而宋儒之學亦亡。蓋其書割截、採取，以務合于一人之見；則漢宋諸儒之名雖存，而僅成為孔穎達所見之漢儒、楊榮所見之宋儒。固不若各存一編者，其人之面目既全，而精神畢露，能使後人讀之，如接其謦欬而承其指授也。嗚呼！以孔穎達、楊榮之學之才，而猶不免于斯弊，况與二公邈不相及者耶？故余謂輯先儒之語錄者，但當汰其重複，以期得其人之真；輯古德之語錄者，惟在去其繁蕪，以獨存其人之是。固不必推而列諸聖人之書，系諸如來之下，然後為泗水的傳、靈山正脈也。西蜀歗堂皙和尚，幼讀儒書，長通佛乘，得弘覺之真傳、紹天童之法席。嘗奉詔住持隆安，為四方參學所宗。歸而一瓢一衲，雲流天空，眼光透露，與古宿無以異。使立諸儒者之林，其學識所至，奚止追蹤仲達、方駕勉仁而已哉？乃觀其所譔《宗門寶積錄》一書，簡當精確，使宋、元、明以來諸老之聲音笑貌，宛然如覩，非若區區藉祖燈操觚以衒博采者比。因特表其正大之意，固可為儒門著書之則，寧僅有功古德已耶？</p>
</div>
<div class='div-other'><a id='mulu906' />
<p class='h2'><span class='note-inline'>(觀察．念尼)</span>王爾祿：呈林野和尚相見偈</p><p style="margin-left:0em;text-indent:2em">書云：常人道佛法輒杜口，無言以答之，非薄之也。青青翠竹即是法身，蔚蔚黃花無非般若。在大知識前，不欲絲毫相讓，非好勝也。生死之關，命如懸絲；不深相錐札，恐宗師瞎却天下人眼，其禍不可言耳！為是偈而呈正之。偈云：</p>
<p style="margin-left:0em;text-indent:0em;" class="lg-abnormal"><div class='lg-row'>眉毛錐札未相親　念念只憑作怪人</div>
<div class='lg-row'>杜口湫湫齒足冷　點頭默默不關[頻/言]　有官徧識同人面　無我誰參不二因　鬧坐客庭星夜聚　問君可是雪山辰</div>
</p><p style="margin-left:0em;text-indent:2em">〔附〕復偈云：來偈甚妙，但云「大知識前不欲絲毫相讓」，足見為道真切處。其柰熟習未忘，正所謂「以所知心測度如來圓覺境界，如取螢火燒須彌山，終不能灼」。因而步韻呈正：</p>
<p style="margin-left:0em;text-indent:0em;" class="lg-abnormal"><div class='lg-row'>從來個事絕疎親　領畧還須過量人</div>
<div class='lg-row'>識鎖未開徒有辯　情關脫落豈妨[頻/言]　但拋學解空諸蘊　便契元初不二因</div>
<div class='lg-row'>可惜暝眸拍未醒　當天猶問雪山辰<span class='note-inline'>(公謁師，問本分事，師便掌。)</span></div>
</p></div>
<div class='div-other'><a id='mulu907' />
<p class='h2'>破山明禪師：埽塔偈</p><p style="margin-left:0em;text-indent:0em;" class="lg-abnormal"><div class='lg-row'>師逝江南十載餘　烽烟不息阻征途　汗顏擬則機緣去　恐我同門罵瞎驢</div>
</p></div>
<div class='div-other'><a id='mulu908' />
<p class='h2'>萬如微禪師：密雲和尚訃至，上堂</p><p style="margin-left:0em;text-indent:2em">昔日世尊涅槃會上告眾云：「汝等若謂吾滅度，非吾弟子；若謂吾不滅度，亦非吾弟子。」本師大和尚于本年七月七日午時，示寂通圓堂上，且道是示寂耶？非示寂耶？如其未知，豈不見道：「當陽一著，不落兩頭；脚下無私，貴傳正脈。」且道正恁麼時，如何施設？普請大眾齊詣像前燒香供養。</p>
</div>
<div class='div-other'><a id='mulu909' />
<p class='h2'>古雪喆禪師：天童悟先師晦日，上堂</p><p style="margin-left:0em;text-indent:2em">束無邊太虛空為一棒，二十餘年，朝打暮打，不曾打著一人；拈百億須彌盧為一舌，六坐道場，橫說豎說，不曾說著一字。山僧昔年行脚在鳳陽穎州，幸自可憐生，無端被一陣業風吹到寧府太白山下曲彔牀邊，撞著者沒面目底老凍儂，將錯就錯拜了幾拜，究竟不曾聽得一言。既不曾聽得一言，則無恩可報；既不曾說著一字，則無法可傳。既無法可傳、無恩可報，則設供燒香豈不皆成虛套？且作麼生是？說個不虛底道理！不因樵子徑，爭到葛洪家。</p>
</div>
<div class='div-other'><a id='mulu910' />
<p class='h2'>石奇雲禪師：天童埽塔，請上堂</p><p style="margin-left:0em;text-indent:2em">大眾！者一片祖翁田地，我法兄分付汝等諸人多時了也。四至界限，歷歷分明。若待山僧指示，又堪作甚麼？雖然，不妨有個問處，秖如中心樹子，猶屬阿誰？（良久云）還委悉麼？倒却門前剎竿著。（復舉）昔道吾禪師遷化後，石霜為住持。一日，漸源擔鍬子入法堂，從東過西，從西過東。霜云：「作麼？」漸云：「覓先師靈骨。」霜云：「洪波浩渺，白浪滔天，覓甚先師靈骨？」漸云：「正好著力。」擔鍬子便下去。前者古南和尚到來，舉云「明向上機，有出身句」。漸源、石霜不忝同條，若是正眼觀來，猶帶之遶。今日法兄在座，山僧持拄杖直上法堂。我先師靈骨不用更覓，何故？面目現在！（師云）是則是也，不甚容易；直須知恩，方解報恩。還見我先師靈骨麼？（遂頌云）先師靈骨無多子，覿面誰知刺眼睛。開合總教無避處，一番提起一番新。（卓拄杖，下座）</p>
</div>
<div class='div-other'><a id='mulu911' />
<p class='h2'>又：天童費和上至雪竇，上堂</p><p style="margin-left:0em;text-indent:2em">靈鵲屋頭噪，好音累日聞；必然有客到，今喜是同門。同門既到，賓主歷然。語笑歡天，清風匝地。大眾且道以何祇待？委悉麼？擊鼓陞堂聊供養，更無一物可勝慙。</p>
</div>
<div class='div-other'><a id='mulu912' />
<p class='h2'>鹿門西禪師：寄答費隱和尚詩</p>
<div class="lg regular" style="margin-left:0em;"><div class='lg-row'>曾透毘盧腦後關　翻身物外白雲閒　芒鞋竹杖孤峯上　嘯月吟風萬仞間</div>
<div class='lg-row'>德備乾坤隨可化　道沖宇宙出名藍　自慙無力報先德　權把木义作指南</div>
</div></div>
<div class='div-other'><a id='mulu913' />
<p class='h2'>靈章蘊：寄山翁和尚詩</p>
<div class="lg regular" style="margin-left:0em;"><div class='lg-row'>太白雲山舊　炎朱晝日長　消閒惟打睡　遇事或升堂　雙閣人千里　孤城水一方</div>
<div class='lg-row'>題詩憑海客　如面話家常</div>
</div></div>
<div class='div-other'><a id='mulu914' />
<p class='h2'>法幢幟禪師：埽塔，命師上堂</p><p style="margin-left:0em;text-indent:2em">栴檀叢林栴檀圍繞，獅子叢林獅子圍繞；况我法伯大和尚，接曹源之香滴，振汾水之金毛。六坐道場，禪藻輝煌宇宙；重來白嶺，嘉聲揚溢山川。室中盡是獰龍，座下靡非瑤寶。以視小姪幟輩，奚啻泰山之于培塿、滄海之于潢汙？乃猶節采枯殘，諭令為眾說法。幟道者曲承嚴命，廻避無從。大似布鼓過雷門，挑水河頭賣，能免旁觀者哂？雖然，敢不畧借堂頭和尚威光，應個時節！且道甚麼時節？人乘和氣，鳥獻新聲。柳綫含金，三回兩回作舞；梅葩歕玉，千朶萬朶成行。水長芳郊，農歌牧唱。烟凝翠岫，老悅童歡。萬象處處交羅，天機時時助發。無非為當人示正法眼、轉妙法輪。何俟幟道者再鼓脣皮，重為宣說？若復描畫圜相、指點青山，擐三玄戈甲，展五位鎗旂，拈舉白山鼈鼻蛇，商量北斗藏身句，又是眼中著屑，土上加泥。我法伯門下，久不用此閒家具。只如「賓主歷然，面目現在」一句作麼生道？人居大國方為貴，山到須彌始號高。（復舉）本山應菴祖住蔣山時，大慧禪師到來，上堂，舉：佛眼<span class='corr'>充</span>五祖知浴，夜坐撥爐火，忽然猛省。雖則如是，每到入室，不能深入閫奧，從容請益。五祖曰：「我與汝說個譬喻，正如一人牽牛向窗櫺裏過，兩角四蹄俱過了，惟有尾巴過不得。」應菴祖云：「者樣說話多年在肚皮裏。信知今天下無人理會，所以密之三寸。若非法伯大和尚前，小姪此生無由拈出。敢問諸仁者，既是大底俱過了，為甚尾巴過不得？」幟道者不禁失笑。應菴祖少賣弄，惹得後人作奇特觀。不知者樣說話，何須薀在肚皮、密之三寸？幟道者理會有年，今日重新拈出，供養法伯大和尚，以及現前諸弟兄。過得過不得則且置，畢竟喚甚麼作牛尾巴？（良久云）徧界不藏全體露，絲毫有見事還差。（喝一喝，卓拄杖，下座）</p>
</div>
<div class='div-other'><a id='mulu915' />
<p class='h2'><span class='note-inline'>(海陵．孝威)</span>鄧漢儀：酬張明府還額詩</p>
<div class="lg regular" style="margin-left:0em;"><div class='lg-row'>萬竹千松繞寺門　金華學士手題存　江山兵火迷堂額　風雨天龍護墨痕</div>
<div class='lg-row'>舊榜忽歸紺殿麗　星官重認寶幢尊　非關明府能還璧　零落延津欲斷魂</div>
</div></div>
<div class='div-other'><a id='mulu916' />
<p class='h2'><span class='note-inline'>(無界)</span>王玉書：前題詩</p>
<div class="lg regular" style="margin-left:0em;"><div class='lg-row'>偉哉師大鑑　法號榜高堂　學士當年筆　猶傳翰墨莊　邗江來懋宰　於處簡收藏</div>
<div class='lg-row'>磨洗瘞銘出　重新發殿光　鑑湖騰寶氣　空相射虛廊　明府千秋譔　同人共表章</div>
</div></div>
<div class='div-other'><a id='mulu917' />
<p class='h2'><span class='note-inline'>(靖侯)</span>仇奠邦：前題詩</p>
<div class="lg regular" style="margin-left:0em;"><div class='lg-row'>名山鷟鷲鬱青蒼　舊史標題竟渺茫　誰向秦灰搜斷簡　仍同魯殿啟靈光</div>
<div class='lg-row'>珠宮銀榜千燈照　寶剎花龕隻字香　說與比丘深護惜　墨華頻繞御書傍</div>
</div></div>
<div class='div-other'><a id='mulu918' />
<p class='h2'><span class='note-inline'>(隱學)</span>高宇泰：前題詩</p>
<div class="lg regular" style="margin-left:0em;"><div class='lg-row'>標題沉隱已多年　誰識如椽復粲然　野衲有心追古跡　令公歸璧賦新篇</div>
<div class='lg-row'>禪門法物光先業　曠代儒宗藉後賢　不是坡仙重出世　護持何自得奇緣</div>
</div></div>
<div class='div-other'><a id='mulu919' />
<p class='h2'><span class='note-inline'>(霜臯)</span>徐鳳垣：前題詩</p>
<div class="lg regular" style="margin-left:0em;"><div class='lg-row'>三百年來事未存　一朝完璧重山門　風流獨上賢神宰　大鑑仍歸古佛尊</div>
<div class='lg-row'>學士留題誇往蹟　禪林復覩感今恩　千秋<span class='corr'>已</span>慰金湯勝　况得名言紀梵論</div>
</div></div>
<div class='div-other'><a id='mulu920' />
<p class='h2'><span class='note-inline'>(蓉嶼)</span>張瑤芝：前題詩</p>
<div class="lg regular" style="margin-left:0em;"><div class='lg-row'>釋子西來閱道場　孤笻老鶴海天長　亦思山外雲光別　且計年深日景凉</div>
<div class='lg-row'>堂借祖師名以永　書承學士墨偏香　終嗟一歷滄桑變　龍劍枯桐待表揚</div>
</div></div>
<div class='div-other'><a id='mulu921' />
<p class='h2'><span class='note-inline'>(章友)</span>張鸎：前題詩</p>
<div class="lg regular" style="margin-left:0em;"><div class='lg-row'>金華健筆篆禪關　三字能爭第一山　碧落嘗移飛蓋去　蒼龍不捲暴流間　堂虛百載長庚動　劍抉雙虹合浦還</div>
<div class='lg-row'>自是茂先稱博物　重將鐘鼎出人間</div>
</div></div>
<div class='div-other'><a id='mulu922' />
<p class='h2'><span class='note-inline'>(惢泉)</span>聞性道：前題詩</p>
<div class="lg regular" style="margin-left:0em;"><div class='lg-row'>名山何處少留題　過眼雲烟人自迷　大鑒有堂傳學士　浦江隨筆借曹溪</div>
<div class='lg-row'>楚亡楚得尋常事　為劍為龍遇合齊　莫忘梁間舊時月　夢驚玉燕又新栖</div>
</div></div>
<div class='div-other'><a id='mulu923' />
<p class='h2'><span class='note-inline'>(柳堂)</span>朱釴：錢蟄菴約入天童不果詩</p>
<div class="lg regular" style="margin-left:0em;"><div class='lg-row'>松關深處與雲齊　遙憶同人此杖藜　庭柏忽垂師有約　山樓無恙客分題</div>
<div class='lg-row'>不成獨行逃蓮社　已讓諸公嘯虎溪　為寄傳燈居士語　年來應解聽黃鸝</div>
</div></div>
<div class='div-other'><a id='mulu924' />
<p class='h2'><span class='note-inline'>(雙水)</span>陸鋆：浴佛辰謁嘯公詩</p>
<div class="lg regular" style="margin-left:0em;"><div class='lg-row'>遮門松蘚幾回新　櫻筍廚開及此辰　幽磴行尋看未厭　御書拜捧讀還頻</div>
<div class='lg-row'>月明寶地今猶昔　風滿空山夏亦春　清夢十年重得慰　竹窗細數舊時因</div>
</div></div>
<div class='div-xu'><a id='mulu925' />
<p class='h2'><span class='note-inline'>(蟄菴)</span>錢光繡：東谷二集序</p><p style="margin-left:0em;text-indent:2em">王弇州謂：「了<span class='corr'>元</span>詩雖工，尚有蔥嶺氣息；洪覺範一削髮苦吟措大耳。」余謂：「吟非苦不工也。天之所動，神輒隨之；志之所至，氣亦赴焉。故能感天地，通神明，陶寫性情，述宣風化，與蘇氏五言、枚氏十九相上下耳。若夫味道參玄之士，借騷雅之篇章，抒靈心之獨得；既摩皎然、靈一之壘，而復登寒山、石屋之堂，則我遠公法兄其首出矣。」師得骨、得髓于本師弘覺老人，為同門翹楚。住太白十年餘，聚沙累土，皆成妙因；舉首低頭，無非佛事。固已法被人天、化均蟲鳥。乃竹夕梧晨、飛章拈韻，慧非牙後，意在筆先。具興觀之體，鮮寒瘦之病。如噉沉水，通體都香；如飲冰壺，徹骨俱冷。近日緇流强學為詩，塗飾彌工，本色逾露，亦奚禁識者齒冷矣！集中諸詩，迥絕烟火、獨臻眾妙。蓋從苦吟之刻厲，參以蔥嶺之風規，洵壓倒流輩，超超踞勝場矣。石門老人之言曰：「幼知讀書為樂而不得其要，落筆如瘖者之欲語。後從雲菴學出世法，忽自信而不疑。下筆千言，跬步可待。」蓋因定而得境，故翛然以清；由慧而遣情，故粹然以麗。斯真禪林之蘤萼、戒河之珠璣耳。得是說而通之，以視東谷諸篇，始知淵源之有自，而非淺之乎抺月批風、矜能鞶帨者矣。因憶初集問世，為同學李子杲堂手定，業久膾炙人口。兹復出其二集，俾余甲乙而釐正之。遲之十年，代毛洗髓、九變十化。所謂絢爛之極乃造平澹，駸駸後來居上。弇州復生，能無合掌贊歎、大聲誦賈島佛哉？</p>
</div>
<div class='div-other'><a id='mulu926' />
<p class='h2'><span class='note-inline'>(邑宰．曉菴)</span>張幼學：出山，寄遠和尚詩</p>
<div class="lg regular" style="margin-left:0em;"><div class='lg-row'>萬峯深處結烟鬟　得向祗林一扣關　荒市不知山寺靜　微官尤羨老僧閑</div>
<div class='lg-row'>自知佛子堪為伴　爭柰塵緣未可刪　甬上殘黎彫弊後　禪心應亦愍時難</div>
</div><p style="margin-left:0em;text-indent:0em;" class="lg-abnormal"><div class='lg-row'>松杉低鎖翠雲浮　此日天童意外游</div>
<div class='lg-row'>勝地世傳今古剎　高僧名達帝皇州　青蓮塔院生龍窟　紫氣雲峯鎮虎丘</div>
<div class='lg-row'>絕巘飛泉穿竹影　一天風雨話歸舟</div>
</p></div>
<div class='div-other'><a id='mulu927' />
<p class='h2'>晦山顯：寄懷遠菴和尚詩</p>
<div class="lg regular" style="margin-left:0em;"><div class='lg-row'>昔年投足上天童　敲盡玲瓏石畔笻　一自衰殘貪半壑　遂嗟故舊隔千峯</div>
<div class='lg-row'>龍門時仰吳鄉月　鷲嶺空聞越地鐘　二十里松猶在眼　山頭惆悵白雲封</div>
</div></div>
<div class='div-xu'><a id='mulu928' />
<p class='h2'><span class='note-inline'>(太傅．息齋)</span>金之俊：山曉禪師奏對錄序</p><p style="margin-left:0em;text-indent:2em">昔大慧老人初參圓悟，悟察其已得前後際斷、動相不生，然却坐在淨躶躶處，因語之曰：「也不易，你到這田地。但可惜，死了不能得活。」嗣後，大慧勤叩半載，當下釋然，正所謂「懸崖撒手，自肯承當，絕後再蘇，欺君不得」。嗚呼！踞獅子座，演如來法，紹祖德而津後學，其責任甚非輕也，須是死一回始得。死了復能活，始為一得永得。若先未能死，不過浮剽虛掠、拈綴成篇，于自己本分上毫無交涉。若死了未能活，亦只是傳案印瓠，作世諦流布；欲用之殺活縱奪，豈得縱橫自如？以余所睹天童木老人血嗣——隆安山曉禪師，其真悟祖所云「死後能活」者歟！曉公與善果旅公，皆荷先皇帝以金剛正眼、特簡之諸淨德中。因勅曉公弘法隆安寺，與旅公東西標幟、互相唱酬。翠華屢幸，賜賚優崇，兩公真堪伯仲！惜乎一時勝事奇緣，猶之石火電光，倏忽莫追。而道風所播，學徒雲集；法語泉流，信口信手，隨機之施，如千鈞弩發，應弦而倒。以至哦風嘯月、叶羽諧商，無非指示西來的的大意。不見大慧老人道：「我這裏如海蚌禪，開口便見心肝五臟，殊珍異寶都在面前；閉却口時，何處覓伊縫罅？」會斯意者，方許讀曉公此錄。若徒以文字語言、音聲色相求之，而曰「此事許聰明靈利漢擔荷，曉公乃其人也」，豈不覿面失我曉公哉？</p>
</div>
<div class='div-xu'><a id='mulu929' />
<p class='h2'><span class='note-inline'>(崑山．健菴)</span>徐乾學：崇正錄序</p><p style="margin-left:0em;text-indent:2em">雲門、法眼二宗，出于天王；天王出于馬祖，唐人碑志可據。宋時承之，故東坡贊曰：「南岳座下，一馬四蹄，踏殺天下。」而世俗至今疑之，何也？海舟之事亦然。臨濟一宗，自玄師至萬峯蔚、寶藏持、東明旵二十三世，如器注器，涓滴不失。天奇以下亦無異說，惟東明下為海舟慈，而萬峯下亦有海舟慈。流俗不審，輒謂海舟為一人，持、旵二師為重出。而海舟與其得法嗣子寶峯瑄，語錄皆失傳，是以無聞。雖云東明下出海慈，而三峯已是闕疑，潭吉輒為龍池插入。本宗如此，而况魔外乎？惟天童老人不動如山，終以語錄失傳，無以窒誣者之<span class='corr'>口</span>。山曉禪師，平陽之克家子，天童之嫡骨孫。累年咨訪，知武林安溪東明寺相距五里有旵師骨身塔，塔左有法嗣海舟永慈衣鉢塔，又金陵翼善寺左山麓有永慈全身塔，塔旁有法嗣寶峯瑄塔。三師之塔既得傳，其疑破矣。東明之下，海舟，名永慈，成都余氏子。萬峯之海舟，名普慈，常熟錢氏子。各有碑傳，如黑白之不相混也。山茨刻行二師機緣，謂寶峯名明瑄，亦非也，乃智瑄耳！曉師此舉，于禪宗所益不細。天皇、天王同名道悟，兩海舟同名曰慈。禪門不特公案有誵訛，而名號亦有誵訛。誵訛公案，得心者視之，秖成一笑；名號之誵訛，非金石之文，無據也。事固有深易而淺難者哉！</p>
</div>
<div class='div-other'><a id='mulu930' />
<p class='h2'><span class='note-inline'>(梅槎)</span>洪圖光：未得入山晒經，寄呈嘯公詩</p>
<div class="lg regular" style="margin-left:0em;"><div class='lg-row'>幾載遙瞻太白峯　海東空翠插芙蓉　誰擎一柱將文補　兼墜千花作雨封</div>
<div class='lg-row'>眼底乾坤歸几席　法中龍象護玲瓏　不期夏月翻經日　忽阻松關聽午鐘</div>
</div></div>
<div class='div-other'><a id='mulu931' />
<p class='h2'><span class='note-inline'>(待菴)</span>任辰旦：答贈山曉和上詩</p>
<div class="lg regular" style="margin-left:0em;"><div class='lg-row'>法輪曾轉帝城間　瓶錫年年徧九環　香滿天衣通御座　光隨月印照禪關</div>
<div class='lg-row'>清流近接滄溟水　高岫遙連赤菫山　花落花壇塵事絕　白雲無意任來還</div>
</div></div>
<div class='div-other'><a id='mulu932' />
<p class='h2'><span class='note-inline'>(西溟)</span>姜宸英：寄山曉和上詩</p>
<div class="lg regular" style="margin-left:0em;"><div class='lg-row'>稽首曾歸大法門　嗒然無語道逾尊　經行一室蓮花界　宴坐空潭水月痕</div>
<div class='lg-row'>龍護山頭藏巨壑　星依殿角照孤村　何時再就禪宮謁　臥聽松風耽耳喧</div>
</div></div>
<div class='div-other'><a id='mulu933' />
<p class='h2'><span class='note-inline'>(覺菴)</span>邵似歐：寄嘯和上詩</p><p style="margin-left:0em;text-indent:0em;" class="lg-abnormal"><div class='lg-row'>太白山高高接天　峯頭日日生紫烟　中有幽人棲嵓谷　一坐蒲團六十年</div>
<div class='lg-row'>人間甲子須臾過　滄桑變易紛無數　曾是山中歲月長　應知世外乾坤大　紅葉黃花秋正深　青山綠水是禪心</div>
<div class='lg-row'>五更日出千峯曉　萬里浮雲何處尋</div>
</p></div>
<div class='div-other'><a id='mulu934' />
<p class='h2'><span class='note-inline'>(甓堂)</span>周容：寄懷山公詩</p>
<div class="lg regular" style="margin-left:0em;"><div class='lg-row'>登樓撥浮雲　雨外見太白　入山每蹉跎　望山常咫尺　安得凌飛翰　為余載雙屐</div>
<div class='lg-row'>村雨不到峯　峯頭天自碧　欲問長庚星　重作招提客</div>
</div><p style="margin-left:0em;text-indent:0em;" class="lg-abnormal"><div class='lg-row'>每作山中游　草草幾朝暮　孤負山中人　呼雲斷歸路</div>
<div class='lg-row'>要當聽婚嫁　勿為尚平悞　溪橋看龍起　松陰分虎步　膽瓶謂流泉　且與梅花住</div>
</p></div>
<div class='div-other'><a id='mulu935' />
<p class='h2'><span class='note-inline'>(蓉鏡)</span>傅攀龍：京邸寄山公詩</p>
<div class="lg regular" style="margin-left:0em;"><div class='lg-row'>千尺玲瓏石　登峯知幾人　得從開士後　恍與密師親　月印空潭水　花移太白春</div>
<div class='lg-row'>到來京國裏　徧度宰官身</div>
</div></div>
<div class='div-xu'><a id='mulu936' />
<p class='h2'><span class='note-inline'>(姚江)</span>黃宗羲：直木堂詩集序</p><p style="margin-left:0em;text-indent:2em">當今之世，士君子不可為者有二：講學也，詩章也。束髮授四書，即讀時文、選時文者，借批評以眩世。不知先賢之學如百川灌海，以異而同；而依傍集註，妄生議論，認場屋為兩廡，年來遂有批尾之學。詩自齊楚分塗以後，學詩者以此為先河，不能究宋元諸大家之論。纔曉斷章，爭唐爭宋，特以一時為輕重高下，未嘗毫髮出于性情，年來遂有鄉愿之詩。然則為學者，亦惟自驗于人禽；為詩者，亦惟自暢其歌哭，于世無與也。不然，刺辨紛然，時好之燄不可向邇。此無他，兩者皆以進取聲名為計，睥睨庸妄貴人于蹄涔杯杓之間，不得不然也。學姑無論，詩盍求諸方外乎？方外以忘世為教，何所趨避？今日梵吉之徒，褻語成言，鼓扇愚俗；支那撰述，大概出此，又在方內之下矣，余嘗太息于斯。天岳晝公以《直木堂詩集》寄余評定，余閱之，兩日方畢。五言古取裁于謝，而以輕清敵其鎚鍊。七言律似香山，而不遷就老嫗之解不解。然其至處自在五律。凍澗枯槎，霽宇孤籟，務為揫斂，上之入王孟之室，次亦不落大復以下，豈獨振響于僧中者哉？余于近日釋氏之詩，極喜澹歸。及《徧行集》出，粉墨䵝雜矣。雪嶠之詩在語風，得之無意，開先不能繼也。錢牧齋講憨山未刻之集，余繙不過數葉，麤厲呶叫之音，觸目生憎，絕不似道人語，况于下上者乎？今乃得之晝公。余昔訪公于平陽，平陽，祖席也。海內望之如五山十剎，易于名世；而公唯以脫去為幸，單丁土竈，榮于金碧。烟霞中人物恍然自有神遇，無俟于刳心燥吻而後工也。雖然，作詩難，知詩者尤難。劉會孟言：「吾之評詩，過于作者用意。」故會孟談詩，世人鮮能及之。牧齋訾為一知半解，顧牧齋于明詩去取失倫。晝公之詩，自有會孟其人者嗟賞之，則以余為知言。</p>
</div>
<div class='div-xu'><a id='mulu937' />
<p class='h2'><span class='note-inline'>(遂安)</span>毛際可：直木堂詩集序</p><p style="margin-left:0em;text-indent:2em">禪固無藉于詩，然因詩可以測禪。即如寒拾諸什，矢口成音，所謂吟詩無韻律者，而使人讀之如聽晨鐘，如盛暑飲冰雪，如莊生所云「送者自厓而反」，解脫之妙出于言外，不可誣也。寒泉子久為法中名宿，居恒無意為詩；為則千言頃刻，無不渙然冰融、劃然刃解、意象俱忘、虛空頓碎。雖起古德于今日，何多讓焉？昔君苗見陸平原詩，自焚筆硯。乃余曩者泛濫詞章，裦然成帙；及讀兹集，不覺降心抑首、瞿然無所比數，反將廢棄語言文字，而自托于皈心白業矣。</p>
</div>
<div class='div-xu'><a id='mulu938' />
<p class='h2'><span class='note-inline'>(杲堂)</span>李鄴嗣：寒泉子詩序</p><p style="margin-left:0em;text-indent:2em">方外學者時從余問詩，余謂之曰：「諸公學詩，惟應學方外詩。前輩吳門杲公，今日則寒泉子，真若師也。」因選《雪山草》、《牧石吟》各數十首授之。蓋雪山老氣橫厲，寒泉高懷幽冽，自三唐方外諸詩之盛，未有過此兩家者也。今歲，寒泉子以直木堂近集相寄，余適患氣，彊起為選定，得四百餘首。請即傳之諸方，使舊學《牧石吟》者，知寒泉子詩後出，蓋有如此者也。余極欲一相傾寫，為此老發其詩心之妙；而喀喀火藥間，意殊不盡。因取向題《牧石吟》卷首數則，附錄于此，以當序言；然寒泉子之詩亦畧盡之矣。一曰：讀其詩，如對蒼宮幽瀑，斑鼎蘚碑，能悚人心骨。老我三十年坐盡山房，得一寒泉子，可以不恨。二曰：廢盡人間答酬，單行孤眺，自為可傳。窺其立意斗絕處，使人生畏。三曰：非有人作序，幾不知此老是曲彔座上人。故曰「脫盡本來，乃見本來」。四曰：憶曾與此老把手江干，其風流縕藉，契闊二十年，往來于懷，乃得此一卷詩。古人有言「所與通夢交魂、推衿送抱」，此一人而已。</p>
</div>
<div class='div-other'><a id='mulu939' />
<p class='h2'>又：入太白，呈嘯堂和上詩</p>
<div class="lg regular" style="margin-left:0em;"><div class='lg-row'>南國論耆舊　惟公擅此名　諸方今一老　吾黨亦先生　食為諸人乞　心宜四座傾</div>
<div class='lg-row'>西頭安大陸　早晚尺書迎</div>
</div>
<div class="lg regular" style="margin-left:0em;"><div class='lg-row'>登堂獨長嘯　卓絕幾人同　高義流江左　奇文起蜀中　雙扉懸佛日　一席下天童</div>
<div class='lg-row'>花葉開多少　離離賴有公</div>
</div></div>
<div class='div-other'><a id='mulu940' />
<p class='h2'>又：諸公招入太白，不赴，臥讀寒泉子詩</p>
<div class="lg regular" style="margin-left:0em;"><div class='lg-row'>起臨東閣望開船　遙入濛濛太白烟　捨楫君方窮遠徑　閉門吾亦聽幽泉</div>
<div class='lg-row'>數花黃過寒初候　小樹紅深秋末天　歸日定攜冰雪句　可如一卷對高眠</div>
</div></div>
<div class='div-other'><a id='mulu941' />
<p class='h2'><span class='note-inline'>(缶堂)</span>董道權：入天童，投贈嘯堂和尚詩</p>
<div class="lg regular" style="margin-left:0em;"><div class='lg-row'>名藍不遠隔江城　况有深公講席橫　客裏蒯緱歸又出　社中蓮子落還生</div>
<div class='lg-row'>自驚戍鼓三秋急　更羨山鐘五夜清　廿里松關迷舊徑　春風一試杖藜輕</div>
</div>
<div class="lg regular" style="margin-left:0em;"><div class='lg-row'>清流百輩盛交徒　千載龍門望不孤　駿物盡為支遁馬　人間幾見薛家雛　追隨此日遲婚嫁　笑語他年入畫圖</div>
<div class='lg-row'>喜友還山<span class='note-inline'>(謂慰弘)</span>傷友逝<span class='note-inline'>(謂明介)</span>　班荊哭墓兩躊躕</div>
</div></div>
<div class='div-other'><a id='mulu942' />
<p class='h2'><span class='note-inline'>(桃江)</span>董孫符：阻雪，呈嘯和尚詩</p><p style="margin-left:0em;text-indent:0em;" class="lg-abnormal"><div class='lg-row'>立春之日天氣清　扳崖度壑山中行　農人拍掌歌踴躍　大有預卜倉箱盈</div>
<div class='lg-row'>日午亭亭雙足健　枝頭啞啞羣烏驚　複閣層廊原舊識　蘭芽梅萼相遙迎　芒鞋卸却暮烟起　魚鼓擊罷宵鐘鳴</div>
<div class='lg-row'>廬山主人長促膝　麾麈接席談無生　燈分佛火十笏地　龍團馥郁斟茶鐺</div>
<div class='lg-row'>信宿今宵恣遊賞　欲辭侵曉言歸程　早啟山窗風潑面　玉屑散落天花傾　竹偃松低失青翠　烟凝嵐結為滄瀛</div>
<div class='lg-row'>曲徑迷離歸路杳　林泉晈潔山光瑩　如此景物異今昨　其中變幻隨陰晴　君不見　客歲街頭雪曾積　春到新年雪又白</div>
<div class='lg-row'>那堪雨雪復連朝　千家萬家愁轉劇　我居陋巷隔長途　宿歲米儲無擔石</div>
<div class='lg-row'>願逐飛禽覓野食　安得凌霄雙健翮　遠公解我雙眉攢　謂我襟期毋偪窄　君能斗室事高吟　我亦終宵能對客</div>
<div class='lg-row'>僧廚儉薄有佳處　何必冲泥便扶屐　軒渠大笑豁心胸　不礙霏霏更盈尺　坐臥名山十日遊　領畧高風歸太白</div>
</p></div>
<div class='div-other'><a id='mulu943' />
<p class='h2'>方氏紫霄：入山詩</p><p style="margin-left:0em;text-indent:0em;" class="lg-abnormal"><div class='lg-row'>長日登樓對太白　山光射人清朝夕　我今身入青山中　竹樹陰森蒼苔積</div>
<div class='lg-row'>萬壑奔流赴一溪　清關橋畔水聲齊　層巒疊嶂不可數　怪石懸崖翻欲題　復有玲瓏起天半　清陰籠石迷昏旦</div>
<div class='lg-row'>麗日雖舒嵓上光　明霞難向窟中燦　靜坐深山息足非　攜來清景愜芳菲　故故晴春花弄色　冉冉白雲石作衣</div>
<div class='lg-row'>山幽人盡尋芳去　誰得山情絕世慮　回首樓窗一片雲<span class='note-inline'>(適甬東史門)</span>　此中香剎歸何處</div>
</p></div>
<div class='div-other'><a id='mulu944' />
<p class='h2'><span class='note-inline'>(商丘．牧仲)</span>宋犖：贈天岳和尚詩</p>
<div class="lg regular" style="margin-left:0em;"><div class='lg-row'>當官自許世情疎　霽景高軒落木初　上客前宵纔賦別<span class='note-inline'>(孟舉)</span>　道人九日有來書</div>
<div class='lg-row'>參從名岳機鋒迥　句並寒花氣格殊　聞道半塘留拄杖　隔城隱隱聽鐘魚</div>
</div><p style="margin-left:0em;text-indent:0em;" class="lg-abnormal"><div class='lg-row'>園官節物薦香橙　發興翛然<span class='corr'>已</span>洞庭</div>
<div class='lg-row'>幾日快乘黃篾舫　與君遙入白雲層　因緣晚歲知非偶　瓶拂空山愧未能</div>
<div class='lg-row'>待得新詩同賦後　寄聲廬阜打包僧</div>
</p></div>
<div class='div-other'><a id='mulu945' />
<p class='h2'><span class='note-inline'>(武陵．存人)</span>胡獻徵：入山賦贈詩</p>
<div class="lg regular" style="margin-left:0em;"><div class='lg-row'>僧臘逢人莫問年　一瓶一鉢自翛然　原無佛法何妨說　縱有詩情不礙禪</div>
<div class='lg-row'>住世漫言求米帖　逃名曾却買山錢　維摩罷講蒲牢歇　誰供天花到几前</div>
</div><p style="margin-left:0em;text-indent:0em;" class="lg-abnormal"><div class='lg-row'>麄酬人事乞閑身　竹杖芒鞋自問津</div>
<div class='lg-row'>已向烟霞盟石友　更從巢許訪遺民　功名半世同灰劫　山水平生有宿因　好與湯休共來往　新詩郵寄未嫌頻</div>
</p></div>
<div class='div-xu'><a id='mulu946' />
<p class='h2'><span class='note-inline'>(通政．石門)</span>勞之辨：募脩天童弘法寺序</p><p style="margin-left:0em;text-indent:2em">浙東多古名剎，天童臨海依山而寺，琳宮紺宇，締造莊嚴。縱目一覽，所謂浮天浴日者，盡在指顧間。溯其開山之祖，為東晉時義興禪師。相傳師道行高，天帝遣童子侍左右，故其山名天童。是說也，余顧弗深考。惟是住錫此山者，晉以後，代有偉人。至明季，密雲和尚說法，傾動海內。後嗣之得正傳者，溈山、漢月輩十有二公，而木陳和尚晚最著。己亥、庚子之間，世祖章皇帝詔木公至內殿，改容側席，如黃帝之問道崆峒。賜天童為弘法寺，賜和尚為弘覺禪師，甚至御筆為之圖寫容貌。還山之日，萬乘出餞通莊。臨別執手欷歔：「和尚肯再來否？」雖屬君恩異數，亦由公道德全備，有以感動至尊，其遭逢非偶然也。今木公法嗣天岳和尚，家本黃州。壯歲高尚，不求聞達。數十年中，禪門碩德相繼零落，而岳公巋然如魯靈光。鬯祖父宗風于將墜未墜之際，如舉世皆瞶而啟之明也，皆聾而牖之聰也，厥功豈不偉哉？乃者應甬上諸當道縉紳之請，主席天童，覽佛閣之翬飛及僧寮之鱗次，想見前人制度之美備。近則金碧剝蝕，風雨摧殘，有盛漸趨于衰之勢，因慨然以脩復為<span class='corr'>己</span>任。蓋繼其衣鉢，不得不承其堂構，此孝子仁孫之用心也。今以募疏見委，余又何敢以遠在浙右、越阻為辭乎？且苕箒鈍根，不解禪理，而見岳公為人，舂容大雅，有儒者氣象。即其遊戲筆墨，著為詩篇，空明淡蕩如唐皎然、宋秘演風味。岳公殆精于禪而寄于詩者，海內士大夫慕之。愛岳公之詩者，無不欲引為知交，恨相見之晚。余知公志願一發，必有起而應之者，無疑也！公年七十，余亦行將六十，久附于惠遠、淵明之結契，十年內，芒鞋竹杖，當尋公于萬山頂上，聽海潮音也。故因疏而并述鄙懷有如此。</p>
</div>
<div class='div-other'><a id='mulu947' />
<p class='h2'><span class='note-inline'>(琢隱)</span>周章泰詩</p>
<div class="lg regular" style="margin-left:0em;"><div class='lg-row'>招提饒勝事　寤寐悵林泉　餉客頻供筍　然爐且當綿　自慚高臥士　可乏買山錢</div>
<div class='lg-row'>遲暮傷何益　春陰又過川</div>
</div></div>
<div class='div-other'><a id='mulu948' />
<p class='h2'><span class='note-inline'>(雲心)</span>傅維祖：出山，呈偉公詩</p>
<div class="lg regular" style="margin-left:0em;"><div class='lg-row'>清關橋上領餘清　鳥韻松陰竹有聲　太白龍移宮讓佛　長庚星去寺留名</div>
<div class='lg-row'>無心鐘磬千嵓響　不斷烟嵐萬壑生　緣薄此間無住著　芒鞋又逐嶺頭行</div>
</div></div>
<div class='div-other'><a id='mulu949' />
<p class='h2'><span class='note-inline'>(五峯)</span>王有慶：訪偉公，入天童詩</p>
<div class="lg regular" style="margin-left:0em;"><div class='lg-row'>片帆東指訪名剎　太白峯高入眼中　夾道松枝梳日影　萬工池水泛春風</div>
<div class='lg-row'>登堂肅禮空王相　拾級廵遊兜率宮　千載禪林真不偶　應教嵓石倍玲瓏</div>
</div></div>
<div class='div-other'><a id='mulu950' />
<p class='h2'><span class='note-inline'>(遜亭)</span>楊虬：宿天童寺詩</p>
<div class="lg regular" style="margin-left:0em;"><div class='lg-row'>龍蟠法窟不尋常　寶殿巍巍見上方　七塔影臨池面月　疎鐘曉報樹頭霜</div>
<div class='lg-row'>清關橋鎖千松碧　白嶺雲開萬壑蒼　策杖徘徊磐石坐　隴西風送老梅香</div>
</div></div>
<div class='div-other'><a id='mulu951' />
<p class='h2'><span class='note-inline'>(冷園)</span>釋正芳：和遜亭原韻詩</p>
<div class="lg regular" style="margin-left:0em;"><div class='lg-row'>溪聲山色是家常　蠟屐來登見大方　積雨乍晴雙沼潔　曉鐘初落一天霜</div>
<div class='lg-row'>浮雲變幻千峯靜　嵓竇玲瓏萬木蒼　鎖翠亭前數飛鳥　閒行細草亦生香</div>
</div></div>
<div class='div-other'><a id='mulu952' />
<p class='h2'><span class='note-inline'>(海樓)</span>王一辰：題玲瓏巖詩</p>
<div class="lg regular" style="margin-left:0em;"><div class='lg-row'>危巖齊鷲嶺　扶屐此盤桓　一罅容身轉　千窓縱眼觀　因知空是色　翻覺險為安</div>
<div class='lg-row'>願借山靈斧　分來袖裏看</div>
</div></div>
<div class='div-other'><a id='mulu953' />
<p class='h2'><span class='note-inline'>(學漁)</span>王純緯：用杜工部韻詩</p>
<div class="lg regular" style="margin-left:0em;"><div class='lg-row'>度嶺訪名藍　抱山闢幽境　清池湧水光　危峰弄夕影　靈籟埽雲空　修篁拂窗冷</div>
<div class='lg-row'>忽聞清磐聲　瞿然發深省</div>
</div></div>
<div class='div-other'><a id='mulu954' />
<p class='h2'><span class='note-inline'>(再見)</span>楊虬：山中呈偉公詩</p><p style="margin-left:0em;text-indent:0em;" class="lg-abnormal"><div class='lg-row'>我性愛探奇　垂老不可變　一丘一壑間　芒鞋亦屢踐　矧兹太白山　名勝東南擅</div>
<div class='lg-row'>梵宇鎮層霄　紅塵隔四面　松徑晴亦雨　山斷竹一片　小立清關橋　天光浣白練　烟霧生空中　俄時失宮殿</div>
<div class='lg-row'>絕頂捫蘿登　遠嶂跏趺見　茂樹結陰濃　落花隨水濺　偶爾嘯岩隈　驚飛鳥如箭</div>
<div class='lg-row'>雲態雜峯痕　亂入奚囊絢　偉翁風格高　大地聲施遍　見我笑掀髯　劚笋留清膳　贈扇兼贈詩　呼童洗筆硯</div>
<div class='lg-row'>盤桓難遽回　非獨山川戀</div>
</p></div></div>
</div><!-- end of div[@id='body'] -->
</body></html>