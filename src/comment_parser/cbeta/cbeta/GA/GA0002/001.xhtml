<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>洛陽伽藍記集證</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' /><p style="margin-left:0em;text-indent:2em">劉知幾「史通」卷五「補注」篇云：『亦有躬為史臣，手自刋補，雖志存該博，而才闕倫敍，除煩則意有所吝，畢載則言有所妨，遂乃定彼榛楛，列為子注。若……羊衒之洛陽伽藍記，……之類是也。』「四庫全書總目提要」因謂：『則衒之此記，實有自注，世所行本皆無之，不知何時佚脫，然自宋以來，未聞有引用其注者，則其刋落已久，今不可復考矣！』淸嘉慶間，顧廣圻更推論曰：『知衒之原用大小字為分別，今一概連寫，是混注入正文矣！』廣圻乃有意仿全謝山治水經注之例，改定一本，卒以事未果，而以此語長興朱貲貴。貲貴從事經年，悉心推究，中間輟業，未有所成。貲貴又以此語其娚吳若準，若準於暇日流覽衒之此書，意存復古，重為分析，所據者明如隱堂本，所參考者為何氏、毛氏校本，復廣及「水經注」、「魏書」、「太平御覽」、「太平廣記」、「法苑珠林」等，所引隻字片語，咸為比較，疑文訛句，論斷獨伸，遂乃條擧件繫，成「集證」一卷，附於書後；復繪圖一幅，冠於書前。書成于道光十三年（一八三三），刋于十四年（一八三四）。衒之自序謂『今之所錄，止大伽藍。』若準此書卽以寺為經，各予標擧，提行頂寫，寺外諸事概歸入自注，另低一格，展卷一覽，本文子注，朗若列眉，伽藍記五卷，胥依此法，為之釐正。末所附之集證，除依別本校正文句外，更兼採他書以作校證。伽藍記沈霾千年，明代諸刋本注混淆，文句訛誤，久成難讀之書，若準此作，始闢荊榛。唯成於一人之手，而以寺為經，其餘胥入子注，於是本文寥寥不逾千言，子注數量，竟過廿倍，矯枉未免過正，其後乃有唐宴鉤沈、張宗祥合校本出，大體有鑑於若準之病。茲據道光十四年校刻本景印。</p>
</div>
<div class='div-other'><a id='mulu3' />
<div class='div-other'><a id='mulu4' />
<p class='h2'>洛陽伽藍記序</p><p class="byline">魏撫軍府司馬楊衒之譔</p><p>三墳五典之說九流百代之言竝理在區而義兼天下至於一乘二諦之原三明六通之旨西域備詳東土靡記自頂日感㝱滿月流光陽門飾豪睂之象夜臺圖紺髮之形邇來奔競其風遂廣至晉永嘉惟有寺四十二所逮皇魏受圖光宅嵩洛篤信彌繁法教逾盛王矦貴臣棄象馬如脫屣庶士豪家舍資財若遺蹟於是招提櫛比寶塔駢羅爭寫天上之姿競模山中之影金剎與靈臺比高宮殿共阿房等壯豈直木衣綈繡土被朱紫而已哉暨永熙多難皇輿遷鄴諸寺僧尼亦與時徙至武定五年歲在丁卯余因行役重覽洛陽城郭崩毀宮室傾覆寺觀灰燼廟塔墟牆被蒿艾巷羅荊棘野獸穴於荒階山鳥巢於庭樹游兒牧豎躑躅於九逵農夫耕稼蓺黍於雙闕麥秀之感非獨殷墟黍離之悲信哉周室京城表裏凡有一千餘寺今日寥廓鐘聲䍐聞恐後世無傳故譔斯記然寺數最多不可徧寫今之所錄止大伽藍其中小者取其詳世諦事因而出之先以城內為始次及城外表列門名以遠近為五篇余才非箸述多有遺漏後之君子詳其闕焉</p>
<p>大和十七年後魏高祖遷都洛陽詔司空公穆亮營造宮室洛陽城門依魏晉舊名</p>
<p>東面有三門</p>
<p>北頭弟一門曰建春門</p>
<p style="margin-left:1em">漢曰上東門阮籍詩曰步出上東門是也魏晉曰建春門高祖因而不改</p>
<p>次南曰東陽門</p>
<p style="margin-left:1em">漢曰東中門魏晉曰東陽門高祖因而不改</p>
<p>次南曰青陽門</p>
<p style="margin-left:1em">漢曰望京門魏晉曰青明門高祖改為青陽門</p>
<p>南面有三門</p>
<p>東頭弟一門曰開陽門</p>
<p style="margin-left:1em">初漢光武遷都洛陽作此門始成而未有名忽夜中有柱自來在樓上後瑯琊郡開陽縣言南門一柱飛去使來視之則是也遂以開陽為名自魏及晉因而不改高祖亦然</p>
<p>次西曰平昌門</p>
<p style="margin-left:1em">漢曰平門魏晉曰平昌門高祖因而不改</p>
<p>次西曰宣陽門</p>
<p style="margin-left:1em">漢曰津門魏晉曰津陽門高祖因而不改</p>
<p>西面有四門</p>
<p>南頭弟一門曰西明門</p>
<p style="margin-left:1em">漢曰廣陽門魏晉因而不改高祖改為西明門</p>
<p>次北曰西陽門</p>
<p style="margin-left:1em">漢曰雍門魏晉曰西明門高祖改為西陽門</p>
<p>次北曰閶闔門</p>
<p style="margin-left:1em">漢曰上西門有銅璇璣玉衡以齊七政魏晉曰閶闔門高祖因而不改</p>
<p>次北曰承明門</p>
<p style="margin-left:1em">承明者高祖所立當金墉城前東西大道遷京之始宮闕未就高祖住在金墉城城西有王南寺高祖數詣沙門論議故通此門而未有名世人謂之新門時王公卿士常迎駕於新門高祖謂御史中尉李彪曰曹植詩云謁帝承明廬此門宜以承明為稱遂名之</p>
<p>北面有二門</p>
<p>西頭曰大夏門</p>
<p style="margin-left:1em">漢曰夏門魏晉曰大夏門嘗造三層樓去地二十丈洛陽城門樓皆兩重去地百尺惟大夏門甍棟干雲</p>
<p>東頭曰廣莫門</p>
<p style="margin-left:1em">漢曰穀門魏晉曰廣莫門高祖因而不改廣莫門以西至於大夏門宮觀相連被諸城上也</p>
<p>一門有三道所謂九軌</p>
</div>
<div class='div-other'><a id='mulu5' />
<p class='h2'>序</p><p>元魏崛起朔漠奄有中原高祖賢明卜宅洛土聲明文物用夏變夷洵乎軼符秦而跨江左世宗忘其國恤崇尚釋氏太和政教為之一衰洎乎母后臨朝閹人用事外藩首禍變故迭興始則尒朱氏張卓莽之凶焰繼則賀六渾效曹馬之故智至永熙遷鄴而魏祚移矣撫軍府司馬楊衒之慨念故都傷心禾黍假佛寺之名志帝京之事凡夫朝家變亂之端宗藩廢立之由藝文古蹟之所關苑囿橋梁之所在以及民間怪異外夷風土莫不鉅細畢陳本末可觀足以補魏收所未備為拓跋之別史不特遺聞逸事可資學士文人之考覈已也其敘錄伽藍始于閶闔宮前西則永寕胡統逶而西則為建中長秋瑤光也東則景樂逶而東則為昭儀修梵嵩明也其南則景林也其中小寺則願會光明司農也由是而及城外建春門則明懸龍華瓔珞也而宗聖崇真魏昌景興太康以次記焉東陽門則莊嚴秦太上君正始也青陽門則平等景寕也而歸覺附記焉由東而南開陽門則報德也龍華追聖在其東而文覺三寶寕遠正覺以次記焉宣陽門則東有景明大統而西有高陽王寺也而招福雙女永橋之歸正菩提城西之崇虛以次記焉由南而西西明門則沖覺也西陽門則宣忠白馬光寶法雲也而王典御開善以次記焉壽邱里中則又有追光寺也閶闔門則永明也大覺在其西而融覺在其東也由西而北則大夏門有禪虛也廣莫門有凝圓也此其次弟也昔劉知幾言衒之此記定彼榛枯列為子註後人合并不可復辨暇日流覽意存復古忘其淺陋重為分析古本既無由見未必一如舊觀而綱目麤具讀是書者或有取乎圖一篇集證一卷附於簡端卷末世之君子糾其謬焉</p>
<p>道光十三年十二月既望錢塘吳若準自序</p>
<p style="margin-left:1em">若準字次平一字耘石菘圃相國之孫居平湖北門內之趙家濵少孤奮志力學長於攷據兼通六法成道光辛丑進士視學江西卒於任</p>
</div>
<div class='div-other'><a id='mulu6' />
<p class='h2'>洛陽伽藍記圗</p><div style="margin-left:1em"><img src='../images/GA001p0229_01.gif' alt='GA001p0229_01.gif' /></div>
</div>
<p class='juan'>洛陽伽藍記卷<span class='corr'>第</span>一</p><p class="byline">魏撫軍府司馬楊衒之譔</p>
<div class='div-other'><a id='mulu7' />
<p class='h2'>城內</p>
<div class='div-other'><a id='mulu8' />
<p class='h3'>永寕寺</p><p>熙平元年靈太后胡氏所立也在宮前閶闔門南一里御道西</p>
<p style="margin-left:1em">其寺東有太尉府西對永康里南界昭元曹北鄰御史臺閶闔門御道東有左衞府府南有司徒府司徒府南有國子學堂內有孔丘象顏淵問仁子路問政在側國子南有宗正寺寺南有太廟廟南有護軍府府南有衣冠里</p>
<p style="margin-left:1em">御道西有右衞府府南有太尉府府南有將作曹曹南有九級府府南有太社社南有凌陰里即四朝時藏冰處也中有九層浮圖一所架木為之舉高九十丈有剎復高十丈合去地一千尺去京師百里已遙見之初掘基至黃泉下得金象三千軀太后以為信法之徵是以營建過度也剎上有金寶缾容二十五石寶缾下有承露金盤三十重周匝皆垂金鐸復有鐵鎖四道引剎向浮圖四角鎖上亦有金鐸鐸大小如一石瓮子浮圖有九級角角皆懸金鐸合上下有一百二十鐸浮圖有四面面有三六窗皆朱漆扉上有五行金釘合有五千四百枚復有金環鋪首布殫土木之功窮造形之巧佛事精妙不可思議繡柱金鋪駭人心目至於高風永夜寶鐸和鳴鏗鏘之聲聞及十餘里</p>
<p style="margin-left:1em">浮圖北有佛殿一所形如太極殿中有丈八金象一軀中長金象十軀繡珠象三軀織成五軀作功奇巧冠於當世僧房樓觀一千餘間雕梁粉壁青瑣綺疏難得而言栝柏松椿扶疏拂檐藂竹香草布護堦墀是以常景碑云須彌寶殿兜率淨宮莫尚於斯也</p>
<p>外國所獻經象皆在此寺</p>
<p style="margin-left:1em">寺院牆皆施短椽以瓦覆之若今宮牆也四面各開一門南門樓三重通三道去地二十丈形製似今端門圖以雲氣畫彩仙靈綺□青瑣□赫麗華拱門有四力士四師子飾以金銀加之珠玉裝嚴煥炳世所未聞東西兩門皆亦如之所可異者惟樓二重北門一道不施屋似烏頭門四門外樹以青槐亘以綠水京邑行人多庇其下路斷飛塵不由奔雲之潤清風送涼豈藉合歡之發</p>
<p style="margin-left:1em">詔中書舍人常景為寺碑文景字永昌河內人也敏學博通知名海內太和十九年為高祖所器拔為律學博士刑法疑獄多訪於景正始初詔刊律令永作通式敕景共治書侍御史高僧裕羽林監王元龜尚書祖瑩員外散騎侍李琰之等譔集其議又詔太師彭城王勰青州<span class='corr'>刺</span>史劉芳入預其議景討正科條商搉古今甚有倫序見行於世今律二十篇是也又共芳造洛陽宮殿門閣之名經涂里邑之號出除長安令時人比之潘岳其後歷位中書舍人黃門侍秘書監幽州<span class='corr'>刺</span>史儀同三司學徒以為榮焉景入參近侍出為侯牧居室貧儉事等農家惟有經史盈車滿架所箸文集數百餘篇給事封暐伯作序行於世</p>
<p style="margin-left:1em">飾畢功明帝與太后共登之視宮內如掌中臨京師若家庭以其目見宮中禁人不聽升衒之嘗與河南尹胡世孝共登之下臨雲雨信哉不虛時有西域沙門菩提達摩者波斯國胡人也起自荒裔來游中土見金盤炫日光照雲表寶鐸含風響出天外歌詠讚嘆實是神功自云[禾/干]一百五十歲歷涉諸國靡不周徧而此寺精麗閻浮所無也極物境界亦未有此口唱南無合掌連日至孝昌二年中大風發屋拔樹剎上寶瓶隨風而落入地丈餘復命工匠更鑄新瓶</p>
<p style="margin-left:1em">建義元年太原王尒朱榮總士馬於此寺榮字天寶北地秀容人也世為弟一領民酋長博陵郡公部落八千餘家有馬數萬匹富等天府武泰元年二月中帝崩無子立臨洮王世子釗以紹大業年三歲太后貪秉朝政故以立之榮謂并州刺史元天穆曰皇帝晏駕春秋十九海內士庶猶曰幼君況今奉未言之兒以臨天下而望昇平其可得乎吾世荷國恩不能坐看成敗今欲以鐵騎五千赴哀山陵兼問侍臣帝崩之由君竟謂如何穆曰明公世跨并肆雄才傑出部落之民控弦一萬若能行廢立之事伊霍復見今日榮即日共穆結異姓兄弟穆年大榮兄事之榮為盟主穆亦拜榮於是密議長君諸王之中不知誰應當璧遂於晉陽人各鑄象不成惟長樂王子攸象光相具足端嚴特妙是以榮意在長樂遣蒼頭王豐入洛詢以為主長樂即許之共剋期契榮三軍皓素揚旌南出太后聞榮舉兵召王公議之時胡氏專寵皇宗怨望假八議者莫肎致言唯黃門侍徐統曰尒朱榮馬邑小胡人才凡鄙不度德量力長戟指闕所謂窮轍拒輪積薪候燎今宿衞文武足得一戰但守河橋觀其意趣榮懸軍千里兵老師弊以逸待勞破之必矣后然統言即遣都督李神軌鄭季明等領眾五千鎮河橋四月十一日榮過河內至高頭驛長樂王從雷陂北渡赴榮軍所神軌季明等見長樂王往遂開門降十二日榮軍於芒山之北河陰之野十三日召百官赴駕至者盡誅之王公卿士及諸朝臣死者三千餘人十四日車駕入城大赦天下改號為建義元年是為莊帝於時新經大兵人物殲盡流迸之徒驚駭未出莊帝肇升太極解網垂仁惟散騎常侍山偉一人拜恩南闕加榮使持節中外諸軍事大將軍開府北道大行臺都督十州諸軍事大將軍領左右太原王其天穆為侍中太尉公世襲并州刺史上黨王起家為公卿牧守者不可勝數二十日洛中草草猶自不安死生相怨人懷異慮貴室豪家并宅競竄貧夫賤士襁負爭逃於是出詔濫死者普加褒贈三品以上贈三公五品以上贈令僕七品以上贈州牧白民贈郡鎮於是稍安帝納榮女為皇后進榮為柱國大將軍錄尚書事進天穆為大將軍餘官皆如故</p>
<p style="margin-left:1em">永安二年五月北海王元顥復入洛在此寺聚兵顥莊帝從兄也孝昌末鎮汲郡聞尒朱榮入洛陽遂南奔蕭衍是年入洛莊帝北巡顥登皇帝位改年曰建武元年顥與莊帝書曰大道既隱天下匪公禍福不追與能義絕朕猶庶幾五帝無取六軍正以穅粃萬乘錙銖大寶非貪皇帝之尊豈圖六合之富直以尒朱榮往歲入洛順而勤王終為魏賊逆刃加於君親鋒鏑肆於卿宰元氏少長殆欲無遺已有陳桓盜齊之心非無六卿分晉之計但以四海橫流欲篡未可暫樹君臣假相拜置害卿兄弟獨夫介立遵養待時臣節豈久朕睹此心寒遠投江表泣請梁朝誓在復恥風行建業電赴三川正欲問罪於尒朱出卿於桎梏恤深怨於骨肉解蒼生於倒懸謂卿明眸擊節躬來見我共敘哀辛同討凶羯不意駕入成皋便爾北渡雖迫於兇手勢不自由或□生素懷棄劍猜我聞之永歎撫衿而失何者朕之於卿兄弟非遠連枝分葉興滅相依假有內鬩外猶禦侮況吾與卿睦厚偏篤其於急難凡今莫如棄親即讐義將焉據也且尒朱榮不臣之蹟暴於㫄午謀危社稷愚智何見卿乃明白疑於必然託命豺狼委身虎口棄親助賊兄弟尋戈假獲民地本是榮物若克城邑絕非卿有徒危宗國以廣寇仇快賊莽之心假卞莊之利有識之士咸為慙之今國家隆替在卿與我若天道助順誓兹義舉則皇魏宗社與運無窮儻天不厭亂胡羯未殄鴟鳴狼噬薦食河北在榮為福於卿為禍豈伊異人尺書道意卿宜三復兼利是圖富貴可保徇人非慮終不食言自相魚肉善擇元吉勿貽後悔此黃門祖榮之詞也時帝在長子城太原王上黨王來赴急六月帝圍河內太守元桃湯車騎將軍宗正珍孫等為顥守攻之弗克時暑炎赫將士疲勞太原王欲使帝幸晉陽至秋更舉大義未決召劉助筮之助曰必克於是至明盡力攻之如其言桃湯珍孫竝斬首以殉三軍顥聞河內不守親率百僚出鎮河橋特遷侍中安豐王延明往守硤石十月帝至河陽與顥隔河相望太原王命車騎將軍尒朱兆潛師渡河破延明於硤石顥聞延明敗亦散走所將江淮子弟五千人人莫不解甲相泣握手成列顥與數千騎欲奔蕭衍至長社為社民斬其首傳送京師二十日帝還洛陽進太原王天柱大將軍餘官亦如故進上黨王太宰餘官亦如故</p>
<p style="margin-left:1em">永安三年逆賊尒朱兆囚莊帝於寺時太原王位極心驕功高意侈予奪臧否肆意帝恐謂左右曰朕寕作高貴卿公死不作漢獻帝生九月二十五日詐言產太子榮穆竝入朝莊帝手刃榮於光明殿穆為伏兵魯暹所殺榮世子部落大人亦死焉榮下車騎將軍尒朱陽都等二十人隨入東華門亦為伏兵所殺唯右僕射尒朱世隆素在家間榮死總榮部曲燒西陽門奔河橋至十月一日隆與妻鄉郡長公主至芒山馮王寺為榮追福齋即遣尒朱侯討伐爾朱䢷律歸等領胡騎一千皆白服來至郭下索太原王尸喪帝升大夏門望之遣主書牛法尚謂歸等曰太原王立功不終陰圖釁逆王法無親已依正刑罪止榮身餘皆不問卿等何為不降官爵如故歸曰臣從太原王來朝陛下何忽今日枉致無理臣欲往晉陽不忍空去願得太原王尸喪生死無恨發言雨淚哀不自勝羣胡慟哭聲振京師帝聞之亦為傷懷遣侍中朱元龍齎鐵<span class='corr'>券</span>與世隆待之不死官位如故世隆謂元龍曰太原王功格天地造濟生民赤心奉國神明所知長樂不顧信誓枉害忠良今日兩行鐵字何足可信吾為太原王報仇終不歸降元龍見世隆呼帝為長樂知其不款且以言帝帝即出庫物置城西門外募敢死之士以討世隆一日即得萬人與歸等戰於郭外凶勢不摧歸等屢涉戎場便擊刺京師士眾未習軍旅雖皆義勇力不從心三日頻戰而游䰟不息帝要募人斷河橋有漢中人李荀為水軍從上流放火燒橋世隆見橋被焚遂大剽生民北上太行帝遣侍中源子恭黃門楊寛領步騎三萬鎮河內世隆至高都立太原太守長廣王曄為主改號曰建□元年尒朱氏自封王者八人長廣王□晉陽遣潁川王尒朱兆舉兵向京師子恭軍失利兆自雷陂涉渡禽莊帝於式乾殿帝初以黃河奔急未謂兆得濟不意兆不由舟楫憑流而渡是日水淺不沒馬腹故及此難書契所記未之有也衒之曰昔光武受命冰橋宜於滹水昭烈中起的盧踊於泥溝皆理合於天神祗所福故能功濟宇宙大庇生民若兆者蜂目豺聲行窮梟獍阻兵安忍賊害君親皇靈有知鑒其凶德反使孟津由膝贊其逆心易稱天道禍淫鬼神福謙以此驗之信為虛說時兆營軍尚書省建天子金鼓庭設漏刻嬪御妃主皆擁之於幕鎖帝於寺門樓上時十二月帝患寒隨兆乞頭巾兆不與遂囚帝還晉陽縊於三級寺帝臨崩禮佛願不為國王又作五言曰</p>

<div class="lg regular" style="margin-left:0em;"><div class='lg-row'>權去生道促　憂來死路長　懷恨出國門　含悲入鬼鄉</div>
<div class='lg-row'>隧門一時閉　幽庭豈復光　思鳥吟青松　哀風吹白楊</div>
<div class='lg-row'>昔來聞死苦　何言身自當</div>
</div><p style="margin-left:1em">至太昌元年冬始迎梓宮赴京師葬帝靖陵所作五言詩即為輓歌詞朝野聞之莫不悲慟百姓觀者悉皆掩涕而已</p>
<p style="margin-left:1em">不熙三年二月浮圖為火所燒帝登凌雲臺望火遣南陽王寶炬錄尚書長孫椎將羽林一千救赴火所莫不悲惜垂而去火初從弟八級中平旦大發當時雷雨晦冥雜下霰雪百姓道俗咸來觀火悲哀之聲振動京邑時有三比邱赴火而死火經三月不滅有火入地尋柱周年猶有煙氣其年五月中有人從象郡來云見浮圖於海中光明照耀儼然如新海上之民咸皆見之俄然霧起浮圖遂隱至七月中平陽王為侍中斛斯椿所使奔於長安十月而京師遷鄴</p>
</div>
<div class='div-other'><a id='mulu9' />
<p class='h3'>建中寺</p><p>普泰元年尚書令樂平王尒朱世隆所立也</p>
<p style="margin-left:1em">本是閹官司空劉騰宅屋宇奢侈梁棟踰制一里之間廊廡充溢堂比宣光殿門匹乾明門博敞宏麗諸王莫及也</p>
<p>在西陽門內御道北</p>
<p style="margin-left:1em">所謂延年里劉騰宅東有太僕寺寺東有乘黃署署東有武庫署即魏相國司馬文王府庫東至閶闔宮門是也</p>
<p style="margin-left:1em">西陽門內御道□有永康里里內復有領軍將軍元乂宅掘故井得石銘云是漢太尉荀彧宅正光年中元乂專權太后幽隔永巷騰為謀主乂是江陽王繼之子太后妹壻熙平初明帝幼沖諸王權上太后拜乂為侍中領軍左右令總禁兵委以腹心反得幽隔永巷六年太后哭曰養虎自齧長虺成蛇至孝昌二年太后反政遂誅乂等沒騰田宅元乂誅日騰已物故太后追思騰罪發墓殘尸使其神靈無所歸趣以宅賜高陽王雍建義元年尚書令樂平王尒朱世隆為榮追福題以為寺朱門黃閣所謂仙居也以前廳為佛殿後堂為講室金花寶蓋徧滿其中有一涼風堂本騰避暑之處凄涼常冷經夏無蠅有萬年千歲之樹也</p>
</div>
<div class='div-other'><a id='mulu10' />
<p class='h3'>長秋寺</p><p>劉騰所立也</p>
<p style="margin-left:1em">騰初為長秋令卿因以為名</p>
<p>在西陽門內御道北一里</p>
<p style="margin-left:1em">亦在延年里即是晉中朝時金市處</p>
<p style="margin-left:1em">寺北有濛汜池夏則有水冬則竭矣</p>
<p style="margin-left:1em">中有三層浮圖一所金盤靈剎曜諸城內作六牙白象負釋迦在虚空中莊嚴佛事悉用金玉工作之異難可具陳四月四日此象常出辟邪師子導引其前吞刀吐火騰驤一面綵幢上索詭譎不常奇伎異服冠於都市象停之處觀者如堵迭相踐躍常有死人</p>
</div>
<div class='div-other'><a id='mulu11' />
<p class='h3'>瑤光寺</p><p>世宗宣武皇帝所立在閶闔城門御道北</p>
<p style="margin-left:1em">東去千秋門二里千秋門內道北有西游園園中有凌雲臺即是魏文帝所築者臺上有八角井高祖於井北造涼風觀登之遠望目極洛川臺下有碧海曲池臺東有宣慈觀去地十丈觀東有靈芝釣臺累木為之出於海中去地二十丈風生牖雲起梁棟丹楹刻桷圖寫列仙刻石為鯨魚背負釣臺既如從地踊出又似空中飛下釣臺南有宣光殿北有嘉福殿西有九龍殿殿前九龍吐水成一海凡四殿皆有飛閣向靈芝往來三伏之月皇帝在靈芝臺以避暑</p>
<p style="margin-left:1em">有五層浮圖一所去地五十丈仙掌凌虚鐸垂雲表作工之妙美埒永寕講堂尼房五百餘間綺疏連亘牖相通珍木香草不可勝言牛筋狗骨之木雞頭鴨腳之草亦悉僃焉椒房嬪御學道之所掖庭美人竝在其中亦有名族處女性愛道場落髮辭親來儀此寺屏珍麗之飾服修道之衣投心入正歸誠一乘永安三年中尒朱兆入洛陽縱兵大掠時有秀容胡騎數十入瑤光寺淫穢自此後頗獲譏訕京師語曰洛陽男兒急作髻瑤光寺尼奪作壻</p>
<p style="margin-left:1em">瑤光寺北有承明門有金墉城即魏氏所築城東北角有魏文帝百尺樓年歲久遠形製如初高祖在城內作光極殿因名金墉城門為光極門又作重樓飛閣徧城上下從地望之有如雲也</p>
</div>
<div class='div-other'><a id='mulu12' />
<p class='h3'>景樂寺</p><p>太傅清河文獻王懌所立也</p>
<p style="margin-left:1em">懌是孝文皇帝之子宣武皇帝之弟</p>
<p>閶闔南御道西</p>
<p style="margin-left:1em">望永寕寺正相當寺西有司徒府東有大將軍高肇宅北連義井里井里北門外有桒樹數株枝條繁茂下有甘井一所石槽鐵罐供給行人飲水庇蔭多有憩者</p>
<p style="margin-left:1em">有佛殿一所象輦在焉雕刻巧妙冠絕一時堂廡周環曲房連接輕條拂花蘂被庭至於大齋常設女樂歌聲繞梁舞袖徐轉絲管寥亮諧妙入神以是尼寺丈夫不得入得往觀者以為至天堂及文獻王薨寺禁稍寬百姓出入無復限礙</p>
<p style="margin-left:1em">後汝南王悅復修之悅是文獻之弟召諸音樂逞伎寺內奇禽怪獸舞抃殿庭飛空幻惑世所未睹異端奇術總萃其中剝驢投井植棗種瓜須臾之間皆得食士女觀者目亂睛迷自建義以來京師頻有大兵此戲遂隱也</p>
</div>
<div class='div-other'><a id='mulu13' />
<p class='h3'>昭儀尼寺</p><p>閹官等所立也在東陽門內一里御道南</p>
<p style="margin-left:1em">東陽門內道北太北倉導官二署東南治粟里倉司官屬住其內</p>
<p style="margin-left:1em">太后臨朝閽寺專寵宦者之家積金滿堂是以蕭忻云高軒升斗者閹官之釐婦胡馬鳴珂者莫非黃門之養息也忻陽平人也愛尚文籍少有名譽見閽寺寵盛遂發此言因即知名為治書侍御史</p>
<p style="margin-left:1em">寺有一佛二菩薩塑工精絕京師所無也四月七日常出詣景明景明三象恒出迎之伎樂之盛與劉騰相比堂前有酒樹麫木</p>
<p style="margin-left:1em">昭儀寺有池京師學徒謂之翟泉也衒之桉杜預注春秋云翟泉在晉太倉西南桉晉太倉在建春門內今太倉在東陽門內此池今在太倉西南明非翟泉也後隱士趙逸云此地是晉侍中石崇家池池南有綠珠樓於是學徒始寤經過者想見綠珠之容也</p>
<p style="margin-left:1em">池西南有願會寺中書舍人王翃捨宅所立也佛堂前生桒樹一株直上五尺枝條橫遶柯葉旁布形如羽蓋復高五尺又然凡為五重每重葉椹各異京師道俗謂之神桒觀者成市施者甚眾帝聞而惡之以為惑眾命給事中黃門侍元紀伐殺之其日雲霧晦冥下斧之處血流至地見者莫不悲泣</p>
<p style="margin-left:1em">寺南有宜壽里內有苞信縣令段暉宅地下常聞鐘聲時見五色光明照於堂宇暉其異之遂掘光所得金象一軀可高三尺有二菩薩趺上銘曰晉太始二年五月十五日侍中中書監荀勗造暉遂捨宅為光明寺時人咸云此荀勗舊宅其後盜者欲竊此象象與菩薩合聲喝賊盜者驚怖應即殞倒眾僧聞象呌聲遂來捉得賊</p>
</div>
<div class='div-other'><a id='mulu14' />
<p class='h3'>胡統寺</p><p>太后從姑所立也</p>
<p style="margin-left:1em">入道為尼遂居此寺</p>
<p>在永寕南一里許</p>
<p style="margin-left:1em">寶塔五重金剎高聳洞房周匝對交疏朱柱素壁甚為佳麗其寺諸尼帝城名德善於開導工談義理常入宮與太后說法其資養緇流徒無比也</p>
</div>
<div class='div-other'><a id='mulu15' />
<p class='h3'>修梵寺</p><p>在清陽門內御道北蒿明寺復在修梵寺西</p>
<p style="margin-left:1em">竝雕牆峻宇比屋連甍亦是名寺也修梵寺有金剛鳩鴿不入鳥雀不棲菩提達磨云得其真用也</p>
<p style="margin-left:1em">寺北有永和里漢太師董卓之宅也里南北皆有池卓之所造今猶有水冬夏不竭里中太傅錄尚書長孫稚尚書右僕射李祚吏部尚書邢鸞廷尉卿元洪超衞尉卿許伯桃涼州刺史尉成興等六宅皆高門華屋齋館敞麗楸槐蔭塗桐楊夾植當時名為貴里掘此地者輒得金玉寶玩之屬邢鸞家常掘丹砂及錢數十萬銘云董太師之物後卓夜中隨鸞索此物鸞不與之經年鸞遂卒矣</p>
</div>
<div class='div-other'><a id='mulu16' />
<p class='h3'>景林寺</p><p>在開陽門內御道東</p>
<p style="margin-left:1em">講殿疊起房廡連屬丹檻炫日繡桷迎風實為勝地</p>
<p style="margin-left:1em">寺西有園多饒奇果春鳥秋蟬鳴聲相續中有禪房一所內置祗洹精舍形製雖小巧構難加□禪閣虚靜隱室凝邃嘉樹夾牖芳杜匝堦雖云朝市想同巖谷靜行之僧繩坐其內餐風服道結跏數息</p>
<p style="margin-left:1em">有石銘一所國子博士盧白頭為其文白頭一字景裕范陽人也性愛恬靜邱園放敖學極六經說通百氏普泰初起家為國子博士雖在朱門以注述為事注周易行之於世也</p>
<p style="margin-left:1em">建春門內御道南有句盾典農籍田三署籍田南有司農寺</p>
<p style="margin-left:1em">御道北有空地儗作東宮晉中朝時太倉處也太倉南有翟泉周回三里即春秋所謂王子虎晉狐偃盟於翟泉也水猶澄清洞底明靜鱗甲潛藏辨其魚鼈高祖於泉北置河南尹中朝步廣里也泉西有華林園高祖以泉在園東因名蒼龍海華林園中有大海即漢天淵池池中猶有文帝九華臺高祖於臺上造清涼殿世宗在海內作蓬萊山山上有仙人館上有釣臺殿竝作虹蜺閣乘虛來往至於三月禊日季秋己辰皇帝駕龍舟鷁首游於其上海西有藏冰室六月出冰以給百官海西南有景山殿山東有羲和嶺嶺上有温風室山西有姮娥峯峯上有露寒館竝飛閣相通凌山跨谷山北有元武池山南有清暑殿殿東有臨澗亭殿西有臨危臺景陽山南有百果園果列作林林各有堂有仙人棗長五寸把之兩頭俱出核細如鍼霜降乃熟食之甚美俗傳云出崑崙山一曰西王母棗又有仙人桃其色赤表裏照徹得霜即熟亦出崑崙山一曰王母桃也</p>
<p style="margin-left:1em">柰林南有石碑一所魏明帝所立也題云苗茨之碑高祖於碑北作苗茨堂永安中年莊帝馬射於華林園百官皆來讀碑疑苗字誤國子博士李同軌曰魏明英才世稱三祖公幹仲宣□其羽翼但未知本意如何不得言誤也衒之時為奉朝請因即釋曰以蒿覆之故言苗茨何誤之有眾咸稱善以為得其旨歸</p>
<p style="margin-left:1em">柰林西有都堂有流觴池堂東有扶桒海凡此諸海皆有石寶流於地下西通穀水東連陽渠亦與翟泉相連若旱魃為虐穀水注之不竭離畢滂潤陽穀泄之不盈至於鱗甲異品羽毛殊類濯波浮浪如似自然也</p>
</div></div>
<p class='juan'>洛陽伽藍記卷<span class='corr'>第</span>一</p></div>
</div><!-- end of div[@id='body'] -->
</body></html>