<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>洛陽伽藍記集證</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu31' />
<p class='juan'>洛陽伽藍記卷<span class='corr'>第</span>三</p><p class="byline">魏撫軍府司馬楊衒之譔</p>
<div class='div-other'><a id='mulu32' />
<p class='h2'>城南</p>
<div class='div-other'><a id='mulu33' />
<p class='h3'>景明寺</p><p>宣武皇帝所立也</p>
<p style="margin-left:1em">景明年中立因以為名</p>
<p>在宣陽門外一里御道東</p>
<p style="margin-left:1em">其寺東西南北方五百步前望嵩山少室卻負帝城青林垂影綠水為文形勝之地爽塏獨美山懸堂光觀盛一千餘間交疏對霤青臺紫閣浮道相通雖外有四時而內無寒暑房檐之外皆是山池竹松蘭芷垂列階含風團露流香吐馥</p>
<p style="margin-left:1em">至正光年中太后始造七層浮圖一所去地百仞是以邢子才碑文曰俯聞激電旁屬奔星是也妝飾華麗侔於永寕金盤寶鐸煥爛霞表寺有三池雈蒲蔆蕅水物生焉或黃甲紫鱗出沒於蘩藻青鳧白雁沈浮於綠水碾磑舂簸皆用水功伽藍之妙最得稱首時世好崇福四月七日京師諸象皆來此寺尚書祠部曹錄象凡有一千餘軀至八月節以次入宣陽門向閶闔宮前受皇帝散花於是金花映日寶蓋浮雲幡幢若林香煙似霧梵樂法音聒動天地百戲騰驤所在駢比名僧德眾負錫為羣信徒法侶持花成藪車騎填咽繁衍相傾時有西域胡沙門見此唱言佛國</p>
<p style="margin-left:1em">至永熙年中始詔國子祭酒邢子才為寺碑文子才河間人也志性通敏風情雅潤下帷覃思溫故知新文宗學府騰班馬而孤上英規勝範陵許郭而獨高是以衣冠之士輻輳在門懷道之賓去來滿室升其堂者若登孔氏之門沾其賞者猶聽東吳之句藉甚當時聲馳遐邇正光末解褐為世宗輓奉朝請尋進中書侍黃門子才洽聞博見無所不通軍國制度罔不訪及自王室不虎門業廢復遷國子祭酒謨訓上庠子才罸惰賞勤專心勸誘青領之生竟懷雅術洙泗之風茲焉復盛永熙年末以母老辭帝不許之子才恪請懇至辭淚俱下帝乃許之詔以光祿大夫歸養私庭所生之處給事力五人歲一朝以備顧問王矦祖道若漢朝之送二疏暨皇居徙鄴民訟殷繁前格後詔自相予奪法吏疑獄簿領成山乃敕子才與散騎常侍溫子昇譔麟趾新制十五篇省府以之決州郡用為治本武定中除驃騎大將軍西兖州刺史為政清淨吏民安之復徵為中書令時戎馬在郊朝廷多事國禮朝儀咸自子才出所箸詩賦詔策章表碑頌贊記五百篇皆傳於世鄰國欽其模楷朝野以為美談也</p>
</div>
<div class='div-other'><a id='mulu34' />
<p class='h3'>大統寺</p><p>在景明寺西</p>
<p style="margin-left:1em">即所謂利民里寺南有三公令史高顯畧宅每於夜見赤光行於堂前如此者非一向光明所掘地丈餘得黃金百斤銘云蘇秦家金得者為吾造功德顯畧遂造招福寺人謂此地是蘇秦舊宅當時元乂秉政聞其得金就洛索之以二十斤與之衒之案蘇秦時未有佛法功德者不必是寺應是碑銘之類頌其聲迹也</p>
</div>
<div class='div-other'><a id='mulu35' /><p style="margin-left:1em">東有秦太師公二寺在景明南一里西寺太后所立東寺皇姨所建竝為父追福因以名之時人號為雙女寺竝門鄰洛水林木扶疏布葉垂陰各有五層浮圖一所高五十丈素采布工比於景明至於大齋常有中黃門一人監護僧舍襯施供具諸寺莫及焉</p>
<p style="margin-left:1em">寺東有靈臺一所基址雖穨猶高五丈餘即是漢武帝所立者靈臺東辟雍是魏武所立者至我正光中造明堂於辟雍之西南上圓下方八窗四闥汝南王復造甎浮圖於靈臺之上孝昌初妖賊四侵州郡失據朝廷設募征格於堂之上從戎者拜矌掖將軍偏將軍裨將軍當時甲<span class='corr'>冑</span>之士號明堂隊</p>
<p style="margin-left:1em">時虎賁駱子淵者自云洛陽人孝昌年戌在彭城其同營人樊元寶得假還京師子淵附書一封令達其家云宅在靈臺南近洛河卿但至彼家人自出相看元寶如其言至靈臺南了無人家可問徙倚欲去忽見一老翁來問何從而來旁皇於此元寶具向道之老翁云是吾兒也取書引元寶入遂見館閣崇寛屋宇佳麗坐命婢取酒須臾見婢抱一死小兒而過元寶初甚怪之俄而酒至色甚紅香美異常兼設珍羞海陸具備飲訖辭還老翁送元寶出云後會難期以為悽恨別甚殷勤老翁還入元寶不復見其門巷但見高岸對水淥波東傾唯見一童子可年十五新溺死鼻中出血方知所飲酒是其血也及還彭城子淵已失矣元寶與子淵同戍三年不知是洛水之神也</p>
</div>
<div class='div-other'><a id='mulu36' />
<p class='h3'>報德寺</p><p>高祖孝文皇帝所立也</p>
<p style="margin-left:1em">為馮太后追福</p>
<p>在開陽門外三里御道東</p>
<p style="margin-left:1em">開陽門有漢國子學堂堂前有三種字石經二十五碑表裏刻之寫春秋尚書二部作篆科斗隷三種字漢右中將蔡邕筆之遺迹也猶有十八碑餘皆殘毀復有石碑四十八枚亦表裏隷書寫周易尚書公羊禮記四部又讀書碑一所竝在堂前魏文帝作典論云碑至太和十七年猶有四□高祖題為勸學里里有文覺三寶寕遠三寺武定四年大將軍遷石經於頴</p>
<p style="margin-left:1em">周迴有園珍果出焉有大谷棃承光之柰承光寺亦多果木柰味甚美冠於京師</p>
</div>
<div class='div-other'><a id='mulu37' /><p style="margin-left:1em">勸學里東有延賢里里內有正覺寺尚書令王肅所立也肅字公懿瑯琊人也偽齊雍州刺史奐之子也贍學多通才辭美茂為齊秘書丞太和十八年背逆歸順時高祖新營洛邑多所制論肅博識舊事大有裨益高祖甚重之常呼王生延賢之名因肅立之肅在江南之日聘謝氏女為妻及至京師復尚公主謝作五言詩以贈之其詩曰</p>

<div class="lg regular" style="margin-left:0em;"><div class='lg-row'>本為簿上蠶　無作機上絲</div>
<div class='lg-row'>得路逐勝去　頗憶纏絲時</div>
</div><p style="margin-left:1em">公主代肅荅謝云</p>
<p style="margin-left:0em;text-indent:0em;" class="lg-abnormal"><div class='lg-row'>鍼是貫錦物　自中恒任絲　得帛縫新去　何能衲故時</div>
</p><p style="margin-left:1em">肅甚有愧謝之色遂造正覺寺以憩之肅憶父非理受禍常有子胥報楚之意卑身素服不聽樂時人以此稱之肅初入國不食羊肉及酪漿等常飯鯽魚羹渴飲茗汁京師士子逍肅一飲一斗號為漏卮經數年已後肅與高祖殿會食羊肉酪漿粥甚多高祖怪之謂肅曰卿中國之味也羊肉何如魚羹茗飲何如酪漿肅對曰羊者是陸產之最魚者乃水族之長所好不同竝各稱珍以味言之甚是優劣羊比齊魯大邦魚比邾莒小國惟茗不中與酪作奴高祖大笑因舉酒曰三三橫兩兩縱誰能辨之賜金鍾御史中丞李彪曰沽酒老嫗瓮注[土*瓦]屠兒割肉與秤同尚書右丞甄琛曰吳人浮水自云工妓兒擲絕在虛空彭城王勰曰臣始解此是習字高祖即以金鍾賜彪朝廷服彪聰明有知甄琛和之亦速彭城王謂肅曰卿不重齊魯大邦而愛邾莒小國肅對曰鄉曲所美不得不好彭城王重謂曰卿明日顧我為卿設邾莒之食亦有酪奴因此復號茗飲為酪奴時給事中劉縞慕肅之風專習茗飲彭城王謂縞曰卿不慕王矦八珍好蒼頭水厄海上有逐臭之夫里內有學顰之婦以卿言之即是也其彭城王家有吳奴以此言戲之自是朝貴燕會雖設茗飲皆恥不復食唯江表殘民遠來降者好之後蕭衍子西豐矦蕭正德歸降時元乂欲為之設茗先問卿於水厄多少正德不曉乂意荅曰下官雖生於水鄉而立身已來未遭陽矦之難元乂與舉坐之客大笑焉</p>
</div>
<div class='div-other'><a id='mulu38' />
<p class='h3'>龍華寺</p><p>廣陵王所立也追聖寺北海王所立也竝在報德寺之東</p>
<p style="margin-left:1em">法事僧房比秦太上公京師寺皆種雜果而此二寺園林茂盛莫與之爭</p>
<p style="margin-left:1em">宣陽門外四里至洛水上作浮橋所謂永橋也神龜中常景為汭頌其辭曰</p>
<p style="margin-left:0em;text-indent:0em;" class="lg-abnormal"><div class='lg-row'>浩浩大川　泱泱清洛　導源熊耳　控流巨壑</div>
<div class='lg-row'>納穀吐伊　貫周淹亳　近達河宗　遠朝海若　兆惟洛食　實同土中</div>
<div class='lg-row'>上應張桺　下據河嵩　寒暑攸叶　日月載融　帝世光宅　□夏下風</div>
<div class='lg-row'>前臨少室　卻負大行　制巖東邑　峭峘西疆　四險之地　六達之莊</div>
<div class='lg-row'>恃德則固　失道則亡　詳觀古列　考見邱墳</div>
<div class='lg-row'>乃禪乃革　或質或文　周餘九列　漢季三分　魏風衰晚　晉景雕曛</div>
<div class='lg-row'>天地發揮　圖書受命　皇建有極　神功無競　魏籙仰天　元符握鏡</div>
<div class='lg-row'>璽運會昌　龍圖受命　乃睠書軌　永懷保定　敷茲景迹　流美洪謨</div>
<div class='lg-row'>襲我冠冕　正我神樞　水陸兼會　周鄭交衢</div>
<div class='lg-row'>爰勒洛汭　敢告中區</div>
</p><p style="margin-left:1em">南北兩岸有華表舉高二十丈華表上作鳳皇似欲沖天勢</p>
<p style="margin-left:1em">永橋以南圜丘以北伊洛之間夾御道有四夷館道東有四館一曰歸正二曰歸德三曰慕化四曰慕義吳人投國者處金陵館三年已後賜宅歸正里景明初偽齊建安王蕭寶夤來降封會稽公為築宅於歸正里後進爵為齊王尚南陽長公主寶夤恥與夷人同□令公主啟世宗求入城內世宗從之賜宅於永安里正光四年中蕭衍子西豐矦蕭正德來降處金陵館為築宅歸正里正德捨宅為歸正寺北夷來附者處燕然館三年已後賜宅歸德里正光元年□□至都久閭阿郍[肱-月+舟]來朝執事者莫知所處中書舍人常景議云咸寕中單于來朝晉世處之王公特進下可班郍[肱-月+舟]蕃王儀同之間朝廷從其議又處之燕然館賜宅歸德里北夷酋長遣子入侍者常秋來春去避中國之熱時人謂之雁臣東夷來附者處扶桒館賜宅慕化里西夷來附者處崦嵫館賜宅慕義里自蔥嶺已西至於大秦百國千城莫不歡附商胡販客日奔塞下所謂盡天地之區已樂中國土風因而宅者不可勝數是以附化之民萬有餘家門巷修整閶闔搷列青槐蔭陌綠樹垂庭天下難得之貨咸悉在焉別立市於樂水南號曰四通市民間謂永橋市伊洛之魚多於此賣士庶須膾皆詣取之魚味甚美京師語曰洛鯉伊魴貴於牛羊</p>
<p style="margin-left:1em">永橋南道東有白象師子二坊白象者永平二年乾羅國胡王所獻皆施五采屏風七寶坐牀容數人真是異物常養象於乘黃曹象常壞屋敗牆走出於外逢樹即拔遇牆亦倒百姓驚怖奔走交馳太后遂徙象於此坊師子者波斯國胡王所獻也為逆賊万俟醜奴所獲留於冦中永安末醜奴破始達京師莊帝謂侍中李彧曰朕聞虎兒師子必伏可覓誠之於是詔近山郡縣捕虎以送鞏縣山陽竝送二虎一豹帝在華林園觀之於是虎豹見師子悉皆瞑目不敢仰視園中素有一盲熊性甚馴帝令取試之虞人牽盲熊至聞師子氣驚怖跳踉曳鎖而走帝大笑普泰元年廣陵王即位詔曰禽獸囚之則違其性宐放還山林師子亦令送歸本國送師子胡以波斯道遠不可送達遂在路殺師子而返有司糾劾罪以違旨論廣陵王曰豈以師子而罪人也遂赦之</p>
</div>
<div class='div-other'><a id='mulu39' /><p style="margin-left:1em">菩提寺西域胡人所立也在慕義里沙門達多發冡取甎得一人以進時太后與明帝在華林都堂以為妖異謂黃門侍徐紇曰上古以來頗有此事否紇曰昔魏時發冡得霍光女壻范友明家奴說漢朝廢立與史書相符此不足為異也后即令紇問其姓名死來幾年何所飲食死者曰臣姓崔名涵字子洪博陵安平人也父名暢母姓魏家在城西阜財里死時年十五今滿二十七在地下十有二年常似醉臥無所食也時復游行或遇飯食如似㝱中不甚辨了后即遣門下錄事張秀攜詣準財里訪涵父母果有崔暢其妻魏氏秀攜問暢曰卿有兒死否暢曰有息子涵年十五而死秀攜曰為人所發今日蘇活在華林園中主人故遣我來相問暢聞驚怖曰實無此兒向者謬言秀攜還以實陳聞后遣攜送涵回家暢聞涵至門前起火持刀魏氏把桃枝謂曰汝不須來吾非汝父汝非吾子急手速去可得無殃涵遂舍去游於京師常宿寺門下汝南王賜黃衣一具涵性畏日不敢仰視又畏水火及兵刃之屬常走於逵路遇疲則止不徐行也時人猶謂是鬼洛陽大市北奉終里里內之人多賣送死人之具及諸棺槨涵謂曰作柏木棺勿以桒木為欀人問其故涵曰吾在地下見人發鬼兵有一鬼訴稱是柏棺應免主兵吏曰爾雖柏棺桒木為欀遂不免兵京師聞此柏木踴貴人疑賣棺者貨涵發此等之言也</p>
</div>
<div class='div-other'><a id='mulu40' />
<p class='h3'>高陽王寺</p><p>高陽王雍之宅也在津陽門外三里御道西</p>
<p style="margin-left:1em">雍為尒朱榮所害也捨宅以為寺正光中雍為丞相給輿羽葆鼓吹虎賁班劒百人貴極人臣富兼山海居止弟宅匹於帝宮白殿丹楹窈窕連亘飛檐反宇轇轕周通僮僕六千妓女五百隨珠照日羅衣從風自漢晉以來諸王豪侈未之有也出則鳴騶夾道文物成行鐃吹響發笳聲哀轉入則歌姬舞女擊筑吹笙絲管迭奏連宵盡日其竹林魚池侔於禁苑芳草如積珍木連陰雍嗜口味厚自奉養一食必以數萬錢為限海陸珍羞方丈於前陳留矦李崇謂人曰高陽一食敵我千日崇為尚書令儀同三司亦富傾天下僮僕十人而性多儉恡惡衣麤食亦常無肉止有韭菹崇客李元佑語人曰李令公一食十八種人問其故元佑曰二九一十八聞者大笑世人即以為譏罵雍薨後諸伎悉令入道或有嫁者美人徐月華善彈箜能為明妃出塞之曲歌聞者莫不動容永安中與衛將軍原士康為側室宅近清陽門徐鼓箜篌而歌哀聲入雲行路聽者俄而成市徐常語士康云王有二美姬一名修容二名豔姿竝蛾睂皓齒潔貌傾城修容亦能為綠水歌豔姿善火鳳舞竝愛傾後室寵冠諸姬士康聞此常令徐鼓綠水火鳳之曲焉</p>
<p style="margin-left:1em">高陽宅北有中甘里里內荀潁子文年十三幼而聰辨神情卓異雖黃琬文舉無以加之正光初廣宗潘崇和講服氏春秋於城東昭義里子文攝齊北面就和受道時趙郡李才問子文曰荀生住在何處子文對曰僕住在中甘里問才曰何往曰往城南城南有四夷館才以此譏之子文對曰國陽勝地卿何怪也若言川澗伊洛崢嶸語其舊事靈臺石經招提之美報德景明當世富貴高陽廣平四方風俗萬國千城若論人物有我無卿才無以對之崇和曰汝潁之士利如錐燕趙之士鈍如錘信非虛言也舉學皆笑焉</p>
</div>
<div class='div-other'><a id='mulu41' /><p style="margin-left:1em">崇虛寺在城西即漢之躍龍閣也延熹九年桓帝祠老子於躍龍園室華蓋之座用郊天之樂此其地也高祖遷京之始以地給民憩者多見妖怪是以人皆去之遂立寺焉</p>
</div></div>
<p class='juan'>洛陽伽藍記卷<span class='corr'>第</span>三</p></div>
</div><!-- end of div[@id='body'] -->
</body></html>