<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>洛陽伽藍記集證</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu17' />
<p class='juan'>洛陽伽藍記卷<span class='corr'>第</span>二</p><p class="byline">魏撫軍府司馬楊衒之譔</p>
<div class='div-other'><a id='mulu18' />
<p class='h2'>城東</p>
<div class='div-other'><a id='mulu19' />
<p class='h3'>明懸尼寺</p><p>彭城武宣王勰所立也在建春門外石樓南</p>
<p style="margin-left:1em">穀水周圍繞城至建春門外東入陽渠石橋橋有四柱在道南銘曰漢陽嘉四年將作大匠馬憲造逮我孝昌三年大雨穨橋柱始薶沒道北二柱至今猶存衒之桉劉澄之山川古今記戴延之西征記竝云晉太康元年造此則失之遠矣桉澄之等竝生在江表未游中土假因行役暫來經過至於舊事多非親覽聞諸道路便為穿鑿誤我後學日月已甚</p>
<p style="margin-left:1em">有三層塔一所未加莊嚴</p>
<p style="margin-left:1em">寺東有中朝時常滿倉高祖令為租場天下貢賦所聚也</p>
</div>
<div class='div-other'><a id='mulu20' />
<p class='h3'>龍華寺</p><p>宿衞羽林虎賁等所立也在建春門外陽渠南</p>
<p style="margin-left:1em">寺南有租場里</p>
<p style="margin-left:1em">陽渠北有建陽里里有土臺高三丈上作二精舍趙逸云此臺是中朝旗亭也上有二層樓懸鼓擊之以罷市有鐘一口撞之聞五十里太后以鐘聲遠聞遂移在宮內置凝閒堂前講內典沙門打為時節初蕭衍子豫章王綜來降聞此鐘聲以為奇異遂造聽歌三首行傳於世</p>
<p style="margin-left:1em">綜字世□偽齊昬主寶卷遺腹子也寶卷臨政淫亂吳人苦之雍州刺史蕭衍立南康王寶融為主舉兵向秣陵事既克捷遂殺寶融而自立寶卷有美人吳景暉時孕綜經月衍因幸景暉及綜生認為己子小名緣覺封豫章王綜形貌舉止甚似昬主其母告之令自方便遂歸我聖闕耍改名曰讚字世務始為寶卷追服三年喪明帝拜綜為太尉公封丹陽王永安年中尚莊帝姉壽陽公主字莒犂公主容色美麗綜甚敬之與公主語常自稱下官後除徐州刺史加開府及京師傾覆綜棄州北走時尒朱世隆專權遣取公主至洛陽世隆逼之公主罵曰胡狗敢辱天王女乎世隆怒之遂縊殺之</p>
</div>
<div class='div-other'><a id='mulu21' />
<p class='h3'>瓔珞寺</p><p>在建春門外御道北</p>
<p style="margin-left:1em">所謂建陽里也即中朝時白社池董威輦所居處里內有瓔珞慈善暉和通覺暉元宗聖魏昌熙平崇真因果等十寺里內士庶二千餘信崇三寶眾僧剎養百姓所供也</p>
</div>
<div class='div-other'><a id='mulu22' /><p style="margin-left:1em">宗聖寺有象一軀舉高三丈八尺端嚴殊特相好畢僃士庶瞻仰目不暫瞬此象一出市井皆空炎光騰輝赫赫獨絕世妙伎雜樂亞於劉騰城東士女多來此寺觀看也</p>
</div>
<div class='div-other'><a id='mulu23' /><p style="margin-left:1em">崇真寺比邱惠凝死一七日還活經閻羅王檢閱以錯名放免惠凝具說過去之時有五比邱同閱一比邱云是寶明寺智聖坐禪苦行得升天堂有一比邱是般若寺道品以誦四涅槃亦升天堂有一比邱云是融覺寺曇謨最講涅槃華嚴領眾千人閻羅王云講經者心懷彼我以驕凌物比邱中弟一麤行今惟試坐禪誦經不問講經其曇謨最曰貧道立身以來惟好講經實不闇誦閻羅王敕付司即有青衣十人送曇謨最向西北門屋舍皆異似非好處有一比邱云是禪林寺道宏自云教化四輩檀越造一切經人中象十軀閻羅王曰沙門之體必須攝心守道志在禪誦不干世事不作有為雖造作經象正欲得它人財物既得它物貪心即起既懷貪心便是三毒不除具足煩惱亦付司仍與曇謨最同入黑門有一比邱云是靈覺寺寶明自云出家之前嘗作隴西太守造靈覺寺成即棄官入道雖不禪誦禮拜不缺閻羅王曰卿作太守之日曲理枉法劫奪民財假作此寺非卿之力何勞說此亦付司青衣送入黑門太后聞之遣黃門侍徐紇依惠凝所說即訪寶明寺城東有寶明寺城內有般若寺城西有融覺禪林靈覺等三寺問智聖道品曇謨最道宏寶明等皆實有之議曰人死有罪福即請坐禪僧一百人常在殿內供養之詔不聽持經象沿路乞索若私有財物造經象者任意凝亦入白鹿山居隱修道自此以後京師比邱悉皆禪誦不復以講經為意</p>
<p style="margin-left:1em">出建春南門外一里餘至東石橋西北而行晉太康元年造橋南有魏時馬市刑嵇康之所也橋北大道西有建陽里大道東有綏民里里內有河間劉宣明宅神龜年中以直諫忤旨斬於都市訖目不瞑尸行百步時人譚以枉死宣明少有名譽精通經史危行及於誅死</p>
</div>
<div class='div-other'><a id='mulu24' /><p style="margin-left:1em">魏昌尼寺閹官瀛州刺史李次壽所立也在里東南角即中朝牛馬市處也刑嵇康之所東臨石橋此橋南北行晉太康元秊中朝時市南橋也澄之等蓋見此橋銘因而以橋為太康初造也</p>
</div>
<div class='div-other'><a id='mulu25' /><p style="margin-left:1em">石橋南道有景興尼寺亦閹官等所共立也有金象輦去地三尺施寶蓋四面垂金鈴七寶珠飛天伎樂望之雲表作工甚精難可揚推象出之日常詔羽林一百人舉此象絲竹雜伎皆由旨給</p>
<p style="margin-left:1em">建陽里東有綏民里里內有洛陽縣臨渠水縣門外有洛陽令楊機清德碑</p>
<p style="margin-left:1em">綏民里東崇義里里內有京兆人杜子休宅地形顯敞門臨御道時有隱士趙逸云是晉武時人晉朝舊事多所記錄正光初來至京師見子休宅歎息曰此宅中朝時太康寺也時人未信遂問寺之由緒逸云龍驤將軍王濬平吳之後始立此寺本有三層浮圖用甎為之指子休園中曰此是故處子休掘而驗之果得甎數十萬兼有石銘云晉太康六年歲次乙巳九月甲戌朔八日辛巳儀同三司襄陽矦王濬敬造時園中果菜豐蔚林木扶疏乃服逸言號為聖人子休遂舍為靈應寺所得之甎還為三層浮圖好事者尋逐之問晉朝京師何如今日逸曰晉時民少於今日王矦弟宅與今日相似又云自永嘉以來二百餘年建國稱王者十有六君皆游其都邑目見其事國滅之後觀其史書皆非實錄莫不推過於人引善自向符生雖好勇嗜酒亦仁而不殺觀其治典未為凶暴及詳其史天下之惡皆歸焉符堅自是賢主賊君取位妄書生惡凡諸史官皆此類也人皆貴遠賤近以為信然當今之人亦生愚死智惑已甚矣人問其故逸曰生時中庸之人耳及其死也碑文墓志莫不窮天地之大德盡生民之能事為君共堯舜連衡為臣與伊皋等迹牧民之官浮虎慕其清塵執法之吏埋輪謝其梗直所謂生為盜跖死為夷齊佞言傷正華詞損實當時搆文之士慙逸此言步兵校尉李澄問曰太尉府前甎浮圖形製甚古猶未崩毀未知早晚造逸曰晉義熙十二年劉裕伐姚泓軍人所作汝南王聞而異之拜為義父因而問何所服餌以致長年逸曰吾不閒養生自然長壽郭璞嘗為吾筮云壽年五百歲今始餘半帝給步輓車一乘游於市里所經之處多記舊蹟三年以後遁去莫知所在</p>
<p style="margin-left:1em">崇義里東有七里橋以石為之中朝時杜預之荊州出頓之所也七里橋東一里郭門開三道時人號為三門離別者多云相送三門外京師士子送去迎歸常在此處</p>
</div>
<div class='div-other'><a id='mulu26' />
<p class='h3'>莊嚴寺</p><p>在東陽門外一里御道北</p>
<p style="margin-left:1em">所謂東安里也北為租場里內有駙馬都尉司馬洸濟州刺史介宣幽州刺史李真奴豫州刺史公孫驤等四宅</p>
</div>
<div class='div-other'><a id='mulu27' />
<p class='h3'>秦太上君寺</p><p>胡太后所立也</p>
<p style="margin-left:1em">當時太后正號崇訓母天下號父為秦太上公母為秦太上君為母追福因以名焉</p>
<p>在東陽門外二里御道北</p>
<p style="margin-left:1em">所謂暉文里里內有太保崔光太傅李延實冀州刺史李詔秘書監鄭道昭等四宅竝豐堂崛起高門洞開趙逸云暉文里是晉馬道里延實宅是蜀主劉禪宅延實宅東有修和宅是吳王孫晧宅李韶宅是晉司空張華宅</p>
<p style="margin-left:1em">中有五層浮圖一所修剎入雲高門向街佛事莊飾等於永寕誦室禪堂周流重疉花林芳卉徧滿階墀常有大德名僧講一切經受業沙門亦有千數</p>
<p style="margin-left:1em">太傅李延實者莊帝舅也永安中除青州刺史臨去奉辭帝謂實曰懷甎之俗世號難治舅宐好用心副朝廷所委實荅曰臣年迫桒榆氣同朝露人間稍遠日近松邱臣已久乞間退陛下渭陽興念寵及老臣使夜行罪人裁錦萬里謹奉明敕不敢失墜時黃門侍楊寬在帝側不曉懷甎之義私問舍人溫子昇曰聞至尊兄彭城王作青州刺史問其賓客從至青州云齊土之民風俗淺薄虚論高談專在榮利太守初欲入境皆懷甎叩首以美其意及其代下還家以甎擊之言其向背速於反掌是以京師謠語曰獄中無繫囚舍內無青州假令家道惡腹中不懷愁懷甎之義起在於此也潁川荀濟風流名士高鑒妙識獨出當世清河崔叔仁稱齊士大夫曰齊人外矯仁義內懷鄙吝輕同羽毛利等錐刀好馳虚譽阿附成名威勢所在側肩競入求其榮利甜然濃於四方慕勢最甚號齊士子為慕勢諸臨淄官徒有在京邑聞懷甎慕勢咸共恥之唯崔孝忠一人不以為意問其故孝忠曰營邱風俗太公餘化稷下儒林禮義所出今雖凌遲足為天下模楷荀濟人非許郭不識東家雖復苗莠自□未宐榮辱也</p>
</div>
<div class='div-other'><a id='mulu28' />
<p class='h3'>正始寺</p><p>百官等所立也</p>
<p style="margin-left:1em">正始中立因以為名</p>
<p>在東陽門外御道西</p>
<p style="margin-left:1em">所謂敬義里也里內有典虞曹檐宇精淨美於叢林眾僧房前高林對牖青松綠檉連枝交映多有枳樹而不中食有石碑一枚背上有侍中崔光施錢四十萬陳留李崇施錢二十萬自餘百官各有差少者不減五千已下後人刊之</p>
<p style="margin-left:1em">敬義里南有昭德里里內有尚書僕射游肇御史尉李彪兵部尚書崔林幽州刺史常景司農張倫等五宅彪景出自儒生居室儉素唯倫最為豪侈齋宇光麗服玩精奇車馬出入踰於邦君園林山池之美諸王莫及倫造景陽山有若自然其中重巖複嶺嶔崟相屬深溪洞壑邐迤連接高林巨樹足使日月蔽虧懸葛垂蘿能令風煙出入崎嶇石路似壅而通崢嶸澗道盤紆復直是以山情野興之士游以忘歸天水人姜質志性疏誕麻衣葛巾有逸民之操見偏愛之如不能已遂造亭山賦行傳於世其詞曰</p>
<p style="margin-left:0em;text-indent:0em;" class="lg-abnormal"><div class='lg-row'>今偏重者愛昔先民之重由樸由純</div>
<div class='lg-row'>然則純樸之體　與造化而津勉</div>
<div class='lg-row'>濠上之客　柱下之吏　臥無為以明心　託自然以圖志</div>
<div class='lg-row'>輒以山水為富　不以章甫為貴　任性浮沈　若澹兮無味</div>
<div class='lg-row'>今司農張氏　實鍾其人　巨量接於物表　夭矯洞達其真　青松未勝其潔　白玉不比其珍</div>
<div class='lg-row'>心托空而棲有　情入古以如新</div>
<div class='lg-row'>既不專流蕩　又不偏華上　卜居動靜之間　不以山水為忘</div>
<div class='lg-row'>庭起半邱半壑　聽以目達心想　進不入聲榮　退不為隱放</div>
<div class='lg-row'>爾乃決石通泉　拔嶺巖前　斜與危雲等曲　危與曲棟相連</div>
<div class='lg-row'>下天津之高霧　納滄海之遠煙　纖列之狀如一古　崩剝之勢似千年</div>
<div class='lg-row'>若乃絕嶺懸坡　蹭蹬蹉跎　水紆徐如浪峭　山<span class='corr'>石</span>高下復危多</div>
<div class='lg-row'>五尋百拔　十步千過　則知巫山弗及　<span class='corr'>未</span><span class='corr'>審</span>蓬萊如何</div>
<div class='lg-row'>其中煙花霧草　或傾或倒　霜幹風枝　半聳半垂</div>
<div class='lg-row'>玉葉金莖　散滿堦墀　然目之綺　裂鼻之馨　既共陽春等茂　復與白雪齊清</div>
<div class='lg-row'>或言神明之骨　陰陽之精　天地未覺生此　異人焉識其中</div>
<div class='lg-row'>羽徒紛泊　色雜蒼黃　綠頭紫頰　好翠連芳</div>
<div class='lg-row'>白鶴生於異縣　丹足出自它鄉　皆遠來以臻此　藉水木以翱翔</div>
<div class='lg-row'>不憶春於沙漠　遂忘秋於高陽　非斯人之感至　伺候鳥之迷方</div>
<div class='lg-row'>豈下俗之所務　實神怪之異<span class='corr'>趣</span>　能造者其必詩　敢往者無不賦</div>
<div class='lg-row'>或就饒風之地　或入多雲之處　氣嶺與梅岑　隨春之所悟</div>
<div class='lg-row'>遠為神仙所賞　近為朝士所知　求解脫於服佩　預參次於山垂</div>
<div class='lg-row'>子英游魚於玉質　王喬繫鵠於松枝</div>
<div class='lg-row'>方丈不足以妙詠歌此處態多奇　嗣宗聞之動魄　叔夜聽此驚魂</div>
<div class='lg-row'>恨不能鑽地一出　醉此山門　別有王孫公子　遜遁容儀　思山念水　命駕相隨</div>
<div class='lg-row'>逢岑愛曲　值石凌欹　<span class='corr'>庭</span>為仁智之田　故能種此石山</div>
<div class='lg-row'>森羅兮草木　長育兮風煙　孤松既能卻老　半石亦可留年</div>
<div class='lg-row'>若不坐臥兮於其側　春夏兮其游陟</div>
<div class='lg-row'>白骨兮徒自朽　方寸心兮何所憶</div>
</p></div>
<div class='div-other'><a id='mulu29' />
<p class='h3'>平等寺</p><p>廣平武穆王懷舍宅所立也在青陽門外二里御道北</p>
<p style="margin-left:1em">所謂孝敬里也堂宇宏美林木蕭森平臺複道獨顯當世寺門外有金象一軀高二丈八尺相好端嚴常有神驗國之吉凶先炳祥異孝昌三年十二月此象面有悲容兩目垂淚徧體皆溼時人號曰佛汗京師士女空市里往而觀之有比邱以淨綿拭其淚須臾之間綿溼都盡㪅換以它綿拭俄然復溼如此三日乃止明年四月尒朱榮入洛陽誅戮百官死亡塗地至永安二年二月此象復汗京邑士庶復往觀之五月北海王入洛莊帝北巡七月北海大敗所將江淮子弟五千餘人盡被俘虜無一得還永安三年七月此象悲泣如初每經神驗朝夕惶懼禁人不聽觀之至十二月尒朱兆入洛陽禽莊帝崩於晉陽在京宮殿空虛百日無主唯尚書令司州牧樂平王尒朱世隆鎮京師商旅四通盜賊不作建明二年長廣王從晉陽赴京師至郭外世隆以長廣本枝疏遠政行無聞逼禪位於廣陵王恭是莊帝從父兄也正光中為黃門侍見元乂秉權政歸近習遂佯啞不語不預世事永安中遁於上洛山中州刺史泉企執而送之莊帝疑恭姦詐夜遣人盜掠衣物復拔刀劍欲殺之恭張口以手指舌竟乃不言莊帝信其真患放令歸弟恭常住龍華寺至時世隆等廢長廣而立焉禪文曰皇帝咨廣陵王恭自我皇魏之有天下也累聖開輔重基衍業奄有萬邦光宅四海故道溢百王德漸無外而孝明晏駕人神□主故柱國大將軍大丞相太原王榮地實封<span class='corr'>陝</span>任惟外相乃心王室大懼崩淪故推立長樂王子攸以續絕業庶九鼎之命日隆七百之祚惟永然羣飛未寕橫流且及皆狼顧鴟張岳立基趾丞相一揮大定海內而子攸不顧宗社讐忌勳德招散輕俠左右壬人遂虐甚剖心痛齊鉗齒豈直金版告怨大鳥感德而已於是天下之望俄然已移竊以宸極不可以曠神器豈容無主故權從眾議暫馭兆民今六軍南邁已次河浦瞻望帝京赧然興愧自惟寡薄本枝疏遠豈宐仰冀天情俯乖民望唯王德表生民聲高萬古往以運屬殷憂時多□難卷懷積載括囊有年今天眷明德民懷奧主厤數允集歌訟同臻乃徐發樞機副茲竚屬便敬奉璽綬歸於別邸王其寅踐成業允執厥中雖休勿休日慎一日敬之哉恭讓曰天命至重厤數匪輕自非德協三才功齊四海無以入選帝圖允當師錫臣既寡昧識無光遠景命雖降不能仰承乞收成旨以允愚衷又曰王既德應圖籙僉屬攸歸便可允執其中入光大麓不勞揮遜致爽神人凡恭讓者三於是即皇帝位改號曰普泰黃門侍邢子才為赦文敘述莊帝枉殺太原王之狀廣陵曰永安手翦强臣非為失德直以天未厭亂逢成濟之禍謂左右將詔來朕自作之直言門下朕以寡德運屬樂推思與億兆同兹大慶肆眚之科一依恒式廣陵杜口八載至是始言海內士庶咸稱聖君於是封長廣為東海王世隆加儀同三司尚書令樂平王餘官如故贈太原王相國晉王加九錫立廟於芒嶺首陽上舊有周公廟世隆欲以太原王功比周公故立此廟廟成為火所災有一柱焚之不盡後三日雷雨震電霹靂擊為數段柱下石及廟瓦皆碎於山下復命百官議太原王配饗司直劉季明議曰不合世隆問其故季明曰若配世宗於宣武無功若配孝明親害其母若配莊帝為臣不終為莊帝所戮以此論之無所配也世隆怒曰卿亦合死季明曰下官既為議臣依禮而言不合聖心俘翦惟命議者咸嘆季明不避强禦莫不嘆伏焉世隆既有忿言季明終得無患初世隆北叛莊帝遣安東將軍史仵龍平北將軍楊文義各領兵三千守太行嶺侍中源子恭鎮河內及尒朱兆馬首南向仵龍文義等率眾先降子恭見仵龍文義等降亦望風潰散兆遂乘勝逐北直入京師兵及闕下矢流王室至是論功仵龍文義各封一千廣陵王曰仵龍文義於王有勳於國無功竟不許時人稱帝剛直彭城王尒朱仲遠世隆之兄也鎮滑臺表用其下都督□瑗為西兖州刺史先用後表廣陵荅曰已能近補何勞遠聞世隆侍宴帝每言太原王貪天之功以為已力罪有合死世隆等愕然自是已後不敢復入朝輒專擅國權凶慝滋甚坐持臺省家總萬機事無大小先至隆弟然後施行天子拱已南面無所干預</p>
<p style="margin-left:1em">永熙元年平陽王入纂大業始造五層塔一所平陽王武穆王少子詔中書侍魏收等為寺碑文至二年二月五日土木畢工帝率百僚作萬僧會其日寺門外有石象無故自動低頭復舉竟日乃止帝躬來禮拜怪其詭異中書舍人盧景宣曰石立社移上古有此陛下何怪也帝乃還宮七月中帝為侍中斛斯椿所使奔長安至十月終而京師遷鄴焉</p>
</div>
<div class='div-other'><a id='mulu30' />
<p class='h3'>景寕寺</p><p>太保司徒公楊椿所立也在清陽門外三里御道南</p>
<p style="margin-left:1em">所謂景寕里也高祖遷都洛邑椿創居此里遂分宅為寺因以名之制飾甚美綺柱珠簾椿弟慎冀州刺史慎弟津司空竝立性寬雅貴義輕財四世同居一門三從朝貴義居未之有也普泰中為尒朱世隆所誅後捨宅為建中寺出清陽門外三里御道北有孝義里里西北角有蘇秦冢冢傍有寶明寺眾僧常見秦出入此冢車馬羽儀若今宰相也</p>
<p style="margin-left:1em">孝義里東即是洛陽小寺北有車騎將軍張景仁宅景仁會稽山陰人也正光年初從蕭保夤歸化拜羽林監賜宅城南歸正里民間號為吳人坊南來投化者多居其內近伊洛二水任其習御里三千餘家自立巷寺市所賣口味多是水族時人謂為魚鱉寺也景仁住此以為恥遂徙居孝義里焉時朝廷方欲招懷荒服待吳兒甚厚褰裳渡於江者皆居不次之位景仁無汗馬之勞高官通顯永安二年蕭衍遣主書陳慶之送北海入洛陽僭帝位慶之為侍中景仁在南之日與慶之有舊遂設酒引邀慶之過宅司農卿蕭彪尚書右丞張嵩竝在其坐彪亦是南人唯有中大夫楊元慎給事中大夫王㫬是中原士族慶之因醉謂蕭張等曰魏朝甚盛猶曰五胡正朔之承當在江左秦皇玉璽今在梁朝元慎正色曰江左假息僻居一隅地多溼蟄攢育蟲蟻疆土瘴癘蛙黽共穴人鳥同羣短髮之君無杼首之貌文身之民稟叢陋之質浮於三江櫂於五湖禮樂所不治憲章弗能革雖復秦餘漢罪雜以華音復閩楚難言不可變改雖立君臣上慢下暴是以劉劭殺父於前休龍淫母於後背逆人倫禽獸不異加以山陰請壻賣夫朋淫於家不顧譏笑卿沐其遺風未沾禮化所謂陽翟之民不知癭之為醜我魏膺籙受圖定鼎嵩洛五山為鎮四海為家移風易俗之典與五常而竝迹禮樂憲章之盛凌百王而獨高豈卿魚鱉之徒慕義來朝飲我池水啄我稻梁何為不遜以至於此慶之等見元慎清辭雅句縱橫奔發杜卩流汗含聲不言於後數日慶之遇病心上急痛訪人解治元慎自云能解慶之遂憑元慎元慎即口含水噀慶之曰吳人之鬼住居建康小作冠帽短製衣裳自呼阿儂語則阿旁菰稗為飯茗飲作漿呷啜鱒羹唼嗍蟹黃手把豆蔻口嚼檳榔乍至中土思憶本鄉急手速去還爾丹陽若其寒門之鬼□頭猶修網魚漉鱉在河之洲咀嚼蔆蕅捃拾雞頭蛙羹蚌臛以為膳羞布袍芒履倒騎水牛沅湘江漢鼓櫂遨游隨波溯浪噞喁沈浮白苧起舞揚波發謳急手速去還爾揚州慶之伏枕曰楊君見辱深矣自此後吳兒㪅不敢解語尋北海伏誅其慶之還奔蕭衍用為司州刺史欽重北人特異於常朱异怪復問之曰自晉宋以來號洛陽為荒土此中謂長江以北盡是夷狄昨至洛陽始知衣冠士族竝在中原禮儀富盛人物殷阜目所不識口不能傳所謂帝京翼翼四方之則始登泰山者卑培塿涉江海者小湘沅北人安可不重慶之因此羽儀服式悉如魏法江表士庶競相模楷褒衣博帶被及秣陵</p>
<p style="margin-left:1em">元慎宏農人晉冀州刺史嶠六世孫曾祖泰從宋武入關為上洛太守七年背偽來朝明帝賜爵臨晉矦廣武郡陳郡太守贈涼州刺史謚烈矦祖撫明經為中博士父辭自得邱壑不事王矦叔父許河南令蜀郡太守世以學行著聞名高州里元慎清尚卓逸少有高操仁心自放不為時羇樂山愛水好游林澤博識文淵清言入神造次應對莫有稱者讀老莊善言元理性嗜酒飲至一石神不亂常慷慨嘆不得與阮籍同時生不願仕宦為中散常辭疾退閒未嘗修敬諸貴亦不慶弔親知貴為交友故時人弗識也或有人慕其高義投刺在門元慎稱疾高臥加以意思深長善於解㝱孝昌年廣陵王元淵初除儀同三司總眾十萬討葛榮夜㝱著衮衣倚槐樹而立以為吉徵問於元慎曰三公之祥淵甚悅之元慎退還告人曰廣陵死矣槐字是木傍鬼死後當得三公廣陵果為葛榮所殺追贈司空公終如其言建義陽城太守薛令伯聞太原王誅百官立莊帝棄郡東走忽㝱射得雁以問元慎元慎曰卿執羔大夫執雁君當得大夫之職俄然令伯除為諫議大夫京兆許超㝱盜羊入獄問於元慎曰君當得陽城令其後有功封陽城矦元慎解㝱義出方途隨意會情皆有神驗雖令與矦小乖桉令今百里即是古諸矦以此論之亦為妙著時人譬之周宣及尒朱兆入洛陽即棄官與華陰隱士王騰周游上洛山</p>
<p style="margin-left:1em">孝義里東市北殖貨里里有太常民劉胡兄弟四人以屠為業永安年中胡殺豬豬忽唱乞命聲及四鄰鄰人謂胡兄弟相敺鬥而來觀之乃豬也即舍宅為歸覺寺合家人入道焉普泰元年此寺金象生毛睂髮悉皆具足尚書左丞魏季景謂人曰張天錫有此事其國遂滅此亦不祥之徵至明年而廣陵被廢死</p>
</div></div>
<p class='juan'>洛陽伽藍記卷<span class='corr'>第</span>二</p></div>
</div><!-- end of div[@id='body'] -->
</body></html>