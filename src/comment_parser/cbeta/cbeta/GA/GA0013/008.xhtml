<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>七塔寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu209' />
<p class='juan'>七塔寺志卷之八</p><p class="byline">四明陳寥士纂</p>
<div class='div-other'><a id='mulu210' />
<p class='h1'>志藝文</p>
<div class='div-other'><a id='mulu211' />
<p class='h2'>重陽後一日，偕水月上人登慈谿驃騎山</p><p class="byline">敬安<span class='note-inline'>(寄禪)</span></p><p style="margin-left:0em;text-indent:0em;" class="lg-abnormal"><div class='lg-row'>重陽後一日　結伴此登臨　萬壑白雲滿　千山紅葉深　寒潮明遠浦　疏磬散空林　憑眺斜陽裏　茫茫愁古今</div>
</p></div>
<div class='div-other'><a id='mulu212' />
<p class='h2'>懷明州皈依長老</p><p style="margin-left:0em;text-indent:0em;" class="lg-abnormal"><div class='lg-row'>太白峯前聽法回　寒梅二十度花開　何時七塔橋邊寺　重禮明州布袋來</div>
</p></div>
<div class='div-other'><a id='mulu213' />
<p class='h2'>寄水月法師</p><p style="margin-left:0em;text-indent:0em;" class="lg-abnormal"><div class='lg-row'>憶昔天台訪赤城　與師芒屨踏雲行　何堪一返衡山錫　草木蒼黃十二更<span class='note-inline'>(以上三首見《八指頭陀詩集》)</span></div>
</p></div>
<div class='div-other'><a id='mulu214' />
<p class='h2'>丁丑春，太白慈運長老退歸鎮海萬善寺，因贈</p><p style="margin-left:0em;text-indent:0em;" class="lg-abnormal"><div class='lg-row'>芒鞋竹杖歸來日　山色泉聲悵別時　但願人天更推出　長庚依舊侍吾師</div>
</p></div>
<div class='div-other'><a id='mulu215' />
<p class='h2'>戊寅春日懷慈運長老</p><p style="margin-left:0em;text-indent:0em;" class="lg-abnormal"><div class='lg-row'>春風吹雨日凄凄　風雨懷師欲寄題　遙憶青青江岸上<span class='note-inline'>(用白句)</span>　幽齋新築與雲齊<span class='note-inline'>(時師重修萬善寺)</span></div>
</p></div>
<div class='div-other'><a id='mulu216' />
<p class='h2'>代皈依和尚輓陳建科先生<span class='note-inline'>(三首)</span></p><p style="margin-left:0em;text-indent:0em;" class="lg-abnormal"><div class='lg-row'>陳<span class='corr'>摶</span>本是地行仙　小謫人間七十年　忽聽秋風動歸思　騎龍飛上太華巔</div>
</p><p style="margin-left:0em;text-indent:0em;" class="lg-abnormal"><div class='lg-row'>苔芩誼重最難忘　倚著斜陽欲斷腸　曾記黃梅細雨節　為余親到白雲鄉</div>
</p><p style="margin-left:0em;text-indent:0em;" class="lg-abnormal"><div class='lg-row'>尚有行蹤在綠苔　一回相見一回哀　茅堂晝靜松風起　猶似先生杖履來<span class='note-inline'>(以上五首見《嚼梅唫藳》)</span></div>
</p></div>
<div class='div-other'><a id='mulu217' />
<p class='h2'>寄水月法師</p><p style="margin-left:0em;text-indent:0em;" class="lg-abnormal"><div class='lg-row'>一別明州歲屢更　湘雲海月若為情　思君直到無聊處　醯利摩訶唱幾聲<span class='note-inline'>(此為《八指頭陀集》外稿)</span></div>
</p></div>
<div class='div-other'><a id='mulu218' />
<p class='h2'>感懷</p><p class="byline">岐昌<span class='note-inline'>(水月)</span></p>
<div class="lg regular" style="margin-left:0em;"><div class='lg-row'>六十年前一息孩　今辰初次出娘胎　嗷嗷待哺餘無曉　噯噯如言孰可猜　轉眼光陰人面老　回頭世事我心灰</div>
<div class='lg-row'>彌陀若現西方境　下品下生亦善哉</div>
</div>
<div class="lg regular" style="margin-left:0em;"><div class='lg-row'>吾人惟壽小陽天　花甲云周月正圓　漫道李君還在腹　若論顏回尚壽延　彭殤由命更何說　順逆自召莫問禪</div>
<div class='lg-row'>為報高明須著意　蓮池多種池中蓮</div>
</div>
<div class="lg regular" style="margin-left:0em;"><div class='lg-row'>娑婆堪忍苦眾生　誰把將身比老彭　得意能經幾歲月　却情不隔一毛莖　眼前未悟刀頭蜜　事後始知暗裏兵</div>
<div class='lg-row'>從此是非請莫辯　彌陀句句作章程</div>
</div>
<div class="lg regular" style="margin-left:0em;"><div class='lg-row'>當初一念失圓明　眾苦因緣若作城　順耳惟聞半句好　累身多被三分情　人尊人辱何須論　我是我非仔細評</div>
<div class='lg-row'>了覺浮生如幻夢　毋勞濟濟祝長庚</div>
</div></div>
<div class='div-other'><a id='mulu219' />
<p class='h2'>生日書感</p><p class="byline">岐昌<span class='note-inline'>(水月)</span></p><p style="margin-left:0em;text-indent:0em;" class="lg-abnormal"><div class='lg-row'>高賢為我慶長庚　誰識長庚此日生　還望吾翁臻福壽　法門永永作干城</div>
</p><p style="margin-left:0em;text-indent:0em;" class="lg-abnormal"><div class='lg-row'>靜意焚香拜地藏　為先考妣託生方　少時課讀功堪竣　行超尊前晉玉觴</div>
</p><p style="margin-left:0em;text-indent:0em;" class="lg-abnormal"><div class='lg-row'>多生輪跡苦娑婆　何必區區廢蓼莪　能把此身歸淨土　蓮胎九品壽彌陀</div>
</p><p style="margin-left:0em;text-indent:0em;" class="lg-abnormal"><div class='lg-row'>原夫生滅本虛空　法性真如體自同　怎奈幻人多說幻　夢中猶唱大江東</div>
</p></div>
<div class='div-other'><a id='mulu220' />
<p class='h2'>和岐昌大和尚感懷</p><p class="byline">向錦峯</p>
<div class="lg regular" style="margin-left:0em;"><div class='lg-row'>秋風蕭颯為誰來　驚覺鄉思夢一回　最愛虛心如淡竹　調和聖水作鹽梅　慈悲有願惟明性　忠恕無違亦化災</div>
<div class='lg-row'>今得清癯除癖法　自慚乏報益徘徊</div>
</div></div>
<div class='div-other'><a id='mulu221' />
<p class='h2'>題自繪達摩祖師像</p><p class="byline">蓮生<span class='note-inline'>(湛然)</span></p><p style="margin-left:0em;text-indent:0em;" class="lg-abnormal"><div class='lg-row'>西來誰信渡江難　波浪蕭蕭一葦寒　面壁十年緣底事　這回丟掉破蒲團</div>
</p></div>
<div class='div-other'><a id='mulu222' />
<p class='h2'>題自繪觀音像</p><p class="byline">蓮生<span class='note-inline'>(湛然)</span></p><p style="margin-left:0em;text-indent:0em;" class="lg-abnormal"><div class='lg-row'>妙圓通體超諸礙　量等虛空含法界　盡十方空一普門　塵塵大悲觀自在</div>
</p></div>
<div class='div-other'><a id='mulu223' />
<p class='h2'>恭步水月法兄原韻</p><p class="byline">圓瑛</p>
<div class="lg regular" style="margin-left:0em;"><div class='lg-row'>隻缽孤身西復東　祇圖及第悟心空　未知那日能如願　翻悔平時少用功　多藉熏陶沾化雨　常承照拂感春風</div>
<div class='lg-row'>欲詢歲月蹉跎事　卅度青山綠樹叢</div>
</div></div>
<div class='div-other'><a id='mulu224' />
<p class='h2'>謝水月法師惠狼毫</p><p class="byline">無名氏</p><p style="margin-left:0em;text-indent:0em;" class="lg-abnormal"><div class='lg-row'>縱橫筆陣向稱雄　曾掃千軍立大功　多少披堅執銳士　未傳不律不能通</div>
</p><p style="margin-left:0em;text-indent:0em;" class="lg-abnormal"><div class='lg-row'>懷才抱異雖堪誇　恃在中書會一家　莫笑毛錐無用處　古人尚有夢生花</div>
</p><p style="margin-left:0em;text-indent:0em;" class="lg-abnormal"><div class='lg-row'>養得才高道亦高　文情吐馥在揮毫　此時若遇知音賞　能使將軍解佩刀</div>
</p></div>
<div class='div-other'><a id='mulu225' />
<p class='h2'>謝水月法師惠茶，次原韻</p><p class="byline">無名氏</p><p style="margin-left:0em;text-indent:0em;" class="lg-abnormal"><div class='lg-row'>偶傍深山買樹栽　栽成香味勝於梅　欲知何處名茶採　但見雲迷百尺臺</div>
</p><p style="margin-left:0em;text-indent:0em;" class="lg-abnormal"><div class='lg-row'>多情惠我莫能酬　洗盞深嘗憶蜀州　道是麥顆為上品　詩人趁此話風流</div>
</p></div>
<div class='div-other'><a id='mulu226' />
<p class='h2'>恭祝岐昌老人八十冥壽（七絕四首）</p><p class="byline"><span class='note-inline'>(洛陽白馬寺)</span>德浩</p><p style="margin-left:0em;text-indent:0em;" class="lg-abnormal"><div class='lg-row'>古剎謫居數十秋　為傳衣缽且勾留　年來只恐塵氛染　佛國急歸不掉頭</div>
</p><p style="margin-left:0em;text-indent:0em;" class="lg-abnormal"><div class='lg-row'>屈指歸真已十年　水光月色兩悠然　一篇貝葉千聲佛　留與名山弟子傳</div>
</p><p style="margin-left:0em;text-indent:0em;" class="lg-abnormal"><div class='lg-row'>人世滄桑幾度更　依稀江左梵鐘聲　茫茫苦海橫流急　願化慈航度眾生</div>
</p><p style="margin-left:0em;text-indent:0em;" class="lg-abnormal"><div class='lg-row'>愧我輪迴墮劫灰　神州莽莽等閑來　平生未遂從遊願　聊向圓靈獻壽盃</div>
</p></div>
<div class='div-other'><a id='mulu227' />
<p class='h2'>祝岐昌老和尚八秩冥壽</p><p class="byline"><span class='note-inline'>(北京法源寺)</span>梵月</p>
<div class="lg regular" style="margin-left:0em;"><div class='lg-row'>四明鍾秀　挺生岐昌　靈根夙具　穎悟異常　從聞思修　動靜安庠　聲音和雅　梵韻鏗鏘</div>
<div class='lg-row'>醒人迷夢　水月道場　慈運高足　剎海津梁　慷慨輸金　七塔發光　提倡教育　建立經房</div>
<div class='lg-row'>救濟貧困　視民如傷　宏宣佛化　整頓僧綱　法音遠播　萬古流芳　十方欽敬　四眾稱揚</div>
<div class='lg-row'>八秩冥壽　一瓣心香　瞻彼道景　佛壽無量</div>
</div></div>
<div class='div-other'><a id='mulu228' />
<p class='h2'>追懷岐昌法師</p><p class="byline">陳寥士</p><p style="margin-left:0em;text-indent:0em;" class="lg-abnormal"><div class='lg-row'>法師參玄奧　了了明真義　出家永豐菴　拄錫報恩寺　吾齋近咫尺　麈座常隨侍　冀晉川皖湘　雲遊無不至</div>
<div class='lg-row'>涉江復渡河　五嶽橫胸次　蘇浙佳山水　更與通寤寐　光氣被四表　出言有清致</div>
<div class='lg-row'>淵淵魏晉文　朗朗蘇趙字　所篤在道行　凡此皆餘事　圓寂忽十年　遺物惟經笥</div>
<div class='lg-row'>我苦攖世網　精靈倘啟示</div>
</p></div>
<div class='div-other'><a id='mulu229' />
<p class='h2'>送溥常和尚住持七塔寺</p><p class="byline">陳寥士</p><p style="margin-left:0em;text-indent:0em;" class="lg-abnormal"><div class='lg-row'>古剎往經過　高僧舊識多　三江流㳌渫　七塔影嵯峨　衣缽傳薪火　聲聞出薛蘿　檀煙浮寶座　說法未蹉跎</div>
</p></div>
<div class='div-other'><a id='mulu230' />
<p class='h2'>贈溥常法師</p><p class="byline">陳寥士</p><p style="margin-left:0em;text-indent:0em;" class="lg-abnormal"><div class='lg-row'>阿師本湘人　湘水琉璃碧　攜筇上衡山　孤雲曳雙屐　靜觀水簾洞　去住了無迹　聞昔初發願　春秋二十七</div>
<div class='lg-row'>一聲阿彌陀　劫消八十億　金陵去毗盧　滇藏賴籌劃　窅窈[王*兵]瑯嶼　衣上波痕白</div>
<div class='lg-row'>弘法來四明　駐錫到七塔　華嚴極微妙　寶如連城璧　九會說四分　奧窔盡宣斁</div>
<div class='lg-row'>善我參法喜　招我飯香積　大年登古稀　講座笑譚劇　形獅行可師　諦公贊不易<span class='note-inline'>(諦閑上人曾作〈溥常法師玉照贊〉，云「其形如獅，其行可師」。)</span></div>
<div class='lg-row'>法門比龍象　白毫光四射　峨峨吉祥光　玄相慰虛寂</div>
</p></div>
<div class='div-other'><a id='mulu231' />
<p class='h2'>與寥士、采泉同游七塔寺，訪溥常老人，率贈</p><p class="byline"><span class='note-inline'>(永嘉)</span>趙柏廎<span class='note-inline'>(百辛)</span></p><p style="margin-left:0em;text-indent:0em;" class="lg-abnormal"><div class='lg-row'>塵塵剎剎現圓通　不見魚龍護梵宮　虛費草鞋錢可惜　海南了不異江東<span class='note-inline'>(寺舊名補陀，虔禮觀世音，亦如南海諸剎。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>性海心光處處融　宗風能暢辯能雄　千門萬戶從渠指　都在重重帝網中<span class='note-inline'>(師通《華嚴》，常以十玄六相課門徒，博辯宏通，在南北法筵中當為希有事也。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>水有源頭蓮有根　砂盆無底養兒孫　分來滴滴曹溪乳　始信僧家解報恩<span class='note-inline'>(師方創宗譜寺，內設報恩佛學院，即師所主持。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>滄海橫流辨道難　棲心何處覓心安<span class='note-inline'>(寺舊名棲心)</span>　勞師拈出金剛眼　重向毫端豎剎竿<span class='note-inline'>(時有創修寺志之議)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>南朝多少名藍盡　塔影頺然恐未知　劫罅光陰原彈指　一千年後我題詩<span class='note-inline'>(唐大中十二年，分寧令任景求始捨宅為寺，至是千七十年矣。)</span></div>
</p></div>
<div class='div-other'><a id='mulu232' />
<p class='h2'>和作</p><p class="byline">陳寥士</p><p style="margin-left:0em;text-indent:0em;" class="lg-abnormal"><div class='lg-row'>緜密人天消息通　誰能捨宅矗禪宮　佛光照徹三千界　讚歎何須吾道東</div>
</p><p style="margin-left:0em;text-indent:0em;" class="lg-abnormal"><div class='lg-row'>偶攜二客證圓融　參到華嚴大乘雄　一寸心波光弈弈　真如便出客塵中</div>
</p><p style="margin-left:0em;text-indent:0em;" class="lg-abnormal"><div class='lg-row'>七塔峨峨石作根　傳燈都是佛兒孫　緜延一脈源流遠　中興從渠說報恩</div>
</p><p style="margin-left:0em;text-indent:0em;" class="lg-abnormal"><div class='lg-row'>傳記荒疎考證難　鉤沈搜逸意初安　一編草創叢林志　邁進當如百尺竿</div>
</p><p style="margin-left:0em;text-indent:0em;" class="lg-abnormal"><div class='lg-row'>壁間五百阿羅漢　刻自沅湘寶可知　文字馨香緣法在　摩挲唐碣共題詩</div>
</p></div>
<div class='div-other'><a id='mulu233' />
<p class='h2'>和作</p><p class="byline">溥常</p><p style="margin-left:0em;text-indent:0em;" class="lg-abnormal"><div class='lg-row'>法法圓融無不通　真風扇動飯王宮　趙州草履錢虛費<span class='note-inline'>(君今應迹趙氏，或者古佛再來。)</span>　<span class='corr'>讖</span>記大乘讓震東</div>
</p><p style="margin-left:0em;text-indent:0em;" class="lg-abnormal"><div class='lg-row'>華嚴法界盡圓融　參透觀音道更雄<span class='note-inline'>(明朝普陀觀音移此，名補陀寺。)</span>　深入一門能澈底　塵塵剎剎在其中</div>
</p><p style="margin-left:0em;text-indent:0em;" class="lg-abnormal"><div class='lg-row'>學佛原來重信根　門庭設施見兒孫　大王餚膳充禪悅　檀護皈依報四恩</div>
</p><p style="margin-left:0em;text-indent:0em;" class="lg-abnormal"><div class='lg-row'>大海浮漚休話難　身心看破定知安　天龍一指深深意　重進直超百尺竿</div>
</p><p style="margin-left:0em;text-indent:0em;" class="lg-abnormal"><div class='lg-row'>伽藍興替莫奔馳　業感眾生亦自知　文字因緣時節至　請君才筆賦新詩<span class='note-inline'>(本寺志乘正在集議起草)</span></div>
</p></div>
<div class='div-other'><a id='mulu234' />
<p class='h2'>和作</p><p class="byline"><span class='note-inline'>(鄞)</span>周湜<span class='note-inline'>(采泉)</span></p><p style="margin-left:0em;text-indent:0em;" class="lg-abnormal"><div class='lg-row'>四望清流與海通　黃金為闕玉為宮　當年縱被紅羊劫　塔影依然夕照東</div>
</p><p style="margin-left:0em;text-indent:0em;" class="lg-abnormal"><div class='lg-row'>手注華嚴一貫融　精神矍鑠道方隆　此生悟到前身事　舍利應留石鼓中<span class='note-inline'>(寺中有唐代石塔一，形如石鼓，旁列款識，云是補陀寺前身。師既重新佛殿，築龕奉塔，參拜甚勤。舍利事詳〈心鏡禪師傳〉。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>枝枝葉葉護靈根　輸與幽禽長子孫　共託佛門沾雨露　誰言花木未知恩</div>
</p><p style="margin-left:0em;text-indent:0em;" class="lg-abnormal"><div class='lg-row'>自笑芸芸覺世難　心無罣礙尚清安　何當脫去三千劫　妙諦潛參百尺竿</div>
</p><p style="margin-left:0em;text-indent:0em;" class="lg-abnormal"><div class='lg-row'>永嘉居士明州客　待詔風流舉世知　佳句爭傳齊唱和　紗籠應護紀遊詩</div>
</p><p style="margin-left:0em;text-indent:0em;" class="lg-abnormal"><div class='lg-row'>胸中超豁參寥子　頰上蒼髯蘇長公　莫怪老來忘歲月　壁間禪杖已如龍<span class='note-inline'>(意有未盡，附呈一首。)</span></div>
</p></div>
<div class='div-other'><a id='mulu235' />
<p class='h2'>和作</p><p class="byline"><span class='note-inline'>(永嘉)</span>鄭伯烺<span class='note-inline'>(碧琅)</span></p><p style="margin-left:0em;text-indent:0em;" class="lg-abnormal"><div class='lg-row'>行樹明霞處處通　樓臺七寶梵王宮　悠悠千載莊嚴地　依舊崔巍浙水東</div>
</p><p style="margin-left:0em;text-indent:0em;" class="lg-abnormal"><div class='lg-row'>一顆心光萬炬融　玅蓮舌壓百夫雄　翛然省識闍黎面　宛在毗盧莊海中<span class='note-inline'>(師能《華嚴》玄旨，其詮釋精到處，一時奉為圭臬。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>漫計仲尼真弟子　達摩畢竟有兒孫<span class='note-inline'>(昔饒德操祝髮後贈人詩，有「要做仲尼真弟子，須參達摩的兒孫」句。)</span>　報恩七塔分明在　我媿平生未報恩</div>
</p><p style="margin-left:0em;text-indent:0em;" class="lg-abnormal"><div class='lg-row'>我道支持事卻難　更誰盜次覓心安<span class='note-inline'>(寺之初祖心鏡奐禪師，當剡寇肆掠，祖安坐入定不為動，盜因驚悸而退，嗣寺更名為棲心。)</span></div>
<div class='lg-row'>相看一點傳薪火　又仗阿難豎剎竿<span class='note-inline'>(師近方纂修寺志)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>前世德雲今我是　為言來去渺難知　山僧定罷還長嘯　笑指東坡壁上詩<span class='note-inline'>(百辛夙耽禪悅，而牢愁綺思又往往託諸吟咏，膾炙人口，不啻今之東坡。)</span></div>
</p></div>
<div class='div-other'><a id='mulu236' />
<p class='h2'>和作</p><p class="byline">澹雲</p><p style="margin-left:0em;text-indent:0em;" class="lg-abnormal"><div class='lg-row'>聖境無門道可通　行來處處琉璃宮　樓臺百八鐘聲裏　七佛道場彼岸東</div>
</p><p style="margin-left:0em;text-indent:0em;" class="lg-abnormal"><div class='lg-row'>一念精明萬法融　惺惺寂寂觀心雄　三千妙境宛然具　生佛同居空假中</div>
</p><p style="margin-left:0em;text-indent:0em;" class="lg-abnormal"><div class='lg-row'>色身虛幻死生根　無量劫來作子孫　骨肉皮毛徧世界　教人何處報親恩</div>
</p><p style="margin-left:0em;text-indent:0em;" class="lg-abnormal"><div class='lg-row'>下手工夫誠所難　時長月久易心安　西風掃盡秋雲影　慧日高懸百尺竿</div>
</p><p style="margin-left:0em;text-indent:0em;" class="lg-abnormal"><div class='lg-row'>心燈到處任人續　祖意從來非我知　秋水長天明月夜　不勝千遍讀君詩</div>
</p></div>
<div class='div-other'><a id='mulu237' /><p class="byline">陳寥士</p><p style="margin-left:0em;text-indent:2em">余與溥常長老邀同胡蒙子、朱別宥、楊端虛、童次布、趙百辛、王玄冰、王式墉、袁孟純、周岐隱、周采泉、宋少芬、謝岐山、楊蟬潛，集七塔寺，即席分韻得明字。</p>

<div class="lg regular" style="margin-left:0em;"><div class='lg-row'>前宵已失中秋月　古剎還同佛火明　遯世高蹤問瓶缽　漫天涼意透簾旌　早供隔海觀音像　試叩開山祖塔名</div>
<div class='lg-row'>文字他年留掌故　曹溪分乳拓源閎</div>
</div></div>
<div class='div-other'><a id='mulu238' />
<p class='h2'>集七塔寺，分韻得侵字</p><p class="byline"><span class='note-inline'>(鎮海)</span>宋少芬</p>
<div class="lg regular" style="margin-left:0em;"><div class='lg-row'>梵宮花木閟秋陰　入室同聆微妙音　法界能空人我相　詞流合獻短長吟　擬修寺志生宏願　崇闡華嚴見苦心</div>
<div class='lg-row'>一醉上方懽喜甚　歸程何慮夜涼侵</div>
</div></div>
<div class='div-other'><a id='mulu239' />
<p class='h2'>集七塔寺，分韻得機字</p><p class="byline"><span class='note-inline'>(象山)</span>謝鳳鳴<span class='note-inline'>(岐山)</span></p>
<div class="lg regular" style="margin-left:0em;"><div class='lg-row'>風塵回首欲忘機　偶到禪房叩竹扉　悟徹水雲無去住　看來獅象有神威　聽經尚恐天花著　揮麈常聞玉屑飛</div>
<div class='lg-row'>此是東南吉祥地　零文墜獻得朝暉</div>
</div></div>
<div class='div-other'><a id='mulu240' />
<p class='h2'>集七塔寺，分韻得尤字</p><p class="byline"><span class='note-inline'>(奉化)</span>孫詒<span class='note-inline'>(兆梅)</span></p>
<div class="lg regular" style="margin-left:0em;"><div class='lg-row'>已過中秋徒月朗　自孤佳約欲誰尤<span class='note-inline'>(是夕余因事未到)</span>　因緣已許追蓮社　文字相期託緇流</div>
<div class='lg-row'>千載東津風未歇　一航南海迹仍留　亂離何處棲心著　還問稀年老比丘</div>
</div></div>
<div class='div-other'><a id='mulu241' />
<p class='h2'>集七塔寺，分韻得青字</p><p class="byline"><span class='note-inline'>(鄞)</span>周湜<span class='note-inline'>(采泉)</span></p>
<div class="lg regular" style="margin-left:0em;"><div class='lg-row'>亭亭塔影長無恙　穆穆叢林想舊型　再世中興初發願　七旬弘法自延齡　舉頭明月瓊樓冷　獨立蒼茫宇宙青</div>
<div class='lg-row'>翰墨姻緣千古事　文星常護老人星</div>
</div></div>
<div class='div-other'><a id='mulu242' />
<p class='h2'>集七塔寺，分韻得中字</p><p class="byline"><span class='note-inline'>(鄞)</span>周利川<span class='note-inline'>(岐隱)</span></p>
<div class="lg regular" style="margin-left:0em;"><div class='lg-row'>幾日秋風秋雨中　蕭條詩意寄疏桐　忽逢勝會招多士　更喜清徽接遠公　滿座靈龕藏舍利　玉毫金粟擁禪宮</div>
<div class='lg-row'>東津覺岸猶堪識　七塔斜陽立古紅</div>
</div></div>
<div class='div-other'><a id='mulu243' />
<p class='h2'>集七塔寺，分韻得灰字</p><p class="byline"><span class='note-inline'>(鄞)</span>楊貽誠<span class='note-inline'>(菊庭)</span></p>
<div class="lg regular" style="margin-left:0em;"><div class='lg-row'>須彌彈指見樓臺　一偈能呼石壁開　十二因緣真亦幻　三千世界坐成灰　心空八垢山同壽　花雨諸天春自來</div>
<div class='lg-row'>選佛場中添鶴算　東津七塔共崔嵬</div>
</div>
<div class="lg regular" style="margin-left:0em;"><div class='lg-row'>春信先傳嶺上梅　戒燈續焰不生灰　高山仰止乘風注　流水清潺破浪來　覺路金繩開彼岸　迷川寶筏渡蓬萊</div>
<div class='lg-row'>慈悲即是長生術　何必銅盆露一杯</div>
</div></div>
<div class='div-other'><a id='mulu244' />
<p class='h2'>集七塔寺，分韻得筵字</p><p class="byline"><span class='note-inline'>(奉化)</span>楊受乾<span class='note-inline'>(九一子)</span></p>
<div class="lg regular" style="margin-left:0em;"><div class='lg-row'>胡意今宵也列筵　拈來韻字我居先　無心茹素難成佛　有酒放狂且學仙　變化無窮身五百　陰陽不測界三千</div>
<div class='lg-row'>相隨一劍凌空去　冲向句東萬里煙</div>
</div>
<div class="lg regular" style="margin-left:0em;"><div class='lg-row'>人到知幾始學禪　坡翁心事我知先　金山玉帶遺元老　丹井銀砂亦散仙　梅月初升標塔影　樓臺直上與雲連</div>
<div class='lg-row'>檐前鳥雀常相聚　為聽真言繞法筵</div>
</div></div>
<div class='div-other'><a id='mulu245' />
<p class='h2'>集七塔寺，分韻得蕭字</p><p class="byline"><span class='note-inline'>(蕭山)</span>朱鼎煦<span class='note-inline'>(別宥)</span></p>
<div class="lg regular" style="margin-left:0em;"><div class='lg-row'>天風吹葉影蕭蕭　道侶招邀破寂寥　薏苡當珠記遺事　琉璃勝月共秋宵　依然金碧補陀寺　莫念滄桑崇壽橋</div>
<div class='lg-row'>鴻雪偶同香積飯　清言便覺俗塵超</div>
</div></div>
<div class='div-other'><a id='mulu246' />
<p class='h2'>集七塔寺，分韻得元字</p><p class="byline"><span class='note-inline'>(鄞)</span>王玄冰</p><p style="margin-left:0em;text-indent:0em;" class="lg-abnormal"><div class='lg-row'>道場花雨散繽紛　歷劫如何報佛恩　杯渡錫飛知有自　海南一脈溯根源</div>
</p><p style="margin-left:0em;text-indent:0em;" class="lg-abnormal"><div class='lg-row'>塔影玲瓏涌寺門　眼前突兀現崐崙　開山古蹟分明在　始信靈光魯殿尊</div>
</p><p style="margin-left:0em;text-indent:0em;" class="lg-abnormal"><div class='lg-row'>遠公入座留高躅　文暢能文豁智門　緇素品流原一氣　因緣如是夢堪溫</div>
</p><p style="margin-left:0em;text-indent:0em;" class="lg-abnormal"><div class='lg-row'>丈室留賓茗椀溫　筍蔬餘味齒齦存　南衡法席蓮花社　定作華嚴會上論</div>
</p></div>
<div class='div-other'><a id='mulu247' />
<p class='h2'>集七塔寺，分韻得魚字</p><p class="byline">溥常</p>
<div class="lg regular" style="margin-left:0em;"><div class='lg-row'>且看中秋月影虛　文人邀請蹔停車　素筵暢敍逃禪者　冷句高吟本性如　唐代神僧留古剎　甬東名士續新書</div>
<div class='lg-row'>報恩修志時當至　靜聽雲間響木魚</div>
</div></div>
<div class='div-other'><a id='mulu248' />
<p class='h2'>集七塔寺，分韻得燈字</p><p class="byline">趙柏廎</p><p style="margin-left:0em;text-indent:0em;" class="lg-abnormal"><div class='lg-row'>眼明初見唐朝寺　欲下南詢拜未能<span class='note-inline'>(寺為初唐古剎，舊名補陀，主僧溥常長老精究《華嚴》，玄相重重，愧未能津逮也。)</span>　公案從頭翻一宿<span class='note-inline'>(長老因詢里居，因及永嘉<span class='corr'>真</span>覺禪師化迹)</span>　毗盧彈指擁千層<span class='note-inline'>(溥公曾主金陵毗盧寺)</span></div>
<div class='lg-row'>深憂錯鑄微塵劫　法喜真傳無盡燈<span class='note-inline'>(寺有法喜社)</span></div>
<div class='lg-row'>辛苦閉門分佛火　胸中海嶽尚稜嶒<span class='note-inline'>(寥士所居與寺隣，修志之議，君倡之最力。)</span></div>
</p></div>
<div class='div-other'><a id='mulu249' />
<p class='h2'>集七塔寺，分韻得虞字</p><p class="byline"><span class='note-inline'>(嘉善)</span>胡蒙子</p><p style="margin-left:0em;text-indent:0em;" class="lg-abnormal"><div class='lg-row'>朱霞一片飛天半　禪悅調和香積廚　畢竟元龍有豪氣　拓開丈室灌醍醐</div>
</p><p style="margin-left:0em;text-indent:0em;" class="lg-abnormal"><div class='lg-row'>交游方外見真吾　敢說參禪學大蘇　最是雲居元長老　詩壇相與共馳驅</div>
</p><p style="margin-left:0em;text-indent:0em;" class="lg-abnormal"><div class='lg-row'>般若有三文字一　從知翰墨梵華俱　莊嚴古剎千秋史　結集因緣熟也無</div>
</p><p style="margin-left:0em;text-indent:0em;" class="lg-abnormal"><div class='lg-row'>金相巍巍丈六軀　現千手眼繞瓔珠　心殷皈命身膜拜　恍入天南示跡圖</div>
</p><p style="margin-left:0em;text-indent:0em;" class="lg-abnormal"><div class='lg-row'>弈葉相承迅似駒　梵宮依舊列康衢　慢云數典先忘祖　靈塔巍然峙德隅</div>
</p><p style="margin-left:0em;text-indent:0em;" class="lg-abnormal"><div class='lg-row'>蜩螗世事付嘻吁　逃墨逃儒作佛徒　學到空王空色相　自他化度兩無虞</div>
</p></div>
<div class='div-other'><a id='mulu250' />
<p class='h2'>在報恩佛學院觀《南嶽志》，題一絕句</p><p class="byline">陳寥士</p><p style="margin-left:0em;text-indent:0em;" class="lg-abnormal"><div class='lg-row'>雲開七十二芙蓉　誰曳昌黎去後筇<span class='note-inline'>(韓昌黎有至衡山晦冥默禱開雲故事)</span>　萬古南天擎一柱　祝融峯上更無峯</div>
</p></div>
<div class='div-other'><a id='mulu251' />
<p class='h2'>在報恩佛學院觀《九華山志》，題三絕句</p><p class="byline">陳寥士</p><p style="margin-left:0em;text-indent:0em;" class="lg-abnormal"><div class='lg-row'>九華四萬三千歲　不遇長庚有若無　自錫佳名成勝境　白雲無際湧浮屠</div>
</p><p style="margin-left:0em;text-indent:0em;" class="lg-abnormal"><div class='lg-row'>九十九峯青未了　考工曾記駐池陽　白綾半臂今何在　日對煙鬟作澹粧<span class='note-inline'>(往歲在池州辦鑛，日對九華山。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>奇秀當年驚夢得　良知於此發陽明　高僧大哲遺蹤在　一杵鐘聲度化城<span class='note-inline'>(寺名)</span></div>
</p></div>
<div class='div-other'><a id='mulu252' />
<p class='h2'>禪堂發起坐香<span class='note-inline'>(并引)</span></p><p class="byline">溥常</p><p style="margin-left:0em;text-indent:2em">民國廿四年，古歷九月廿一日，早二板起香，智老等二百餘禪僧雲集一堂。偶咏七律，錄呈寥士先生賜和。</p>
<p style="margin-left:0em;text-indent:0em;" class="lg-abnormal"><div class='lg-row'>大冶紅爐是日開　聖凡煅煉脫塵埃　棲心寺額明今古　選佛場中識去來</div>
<div class='lg-row'>禪定幽深梭路細　智光澄照夜船回</div>
<div class='lg-row'>木樨花放聞香曉　梅子阿誰話熟哉</div>
</p></div>
<div class='div-other'><a id='mulu253' />
<p class='h2'>七塔寺坐香法會，溥常長老有詩索和，因次原韻</p><p class="byline">陳寥士</p>
<div class="lg regular" style="margin-left:0em;"><div class='lg-row'>三寶莊嚴法相開　非非鏡樹絕塵埃　誰同古剎參禪去　欲拜高僧入定來　玄味靜聞香細細　圓光初現影回回</div>
<div class='lg-row'>此身寂寞無人我　方外聯吟亦快哉</div>
</div></div>
<div class='div-other'><a id='mulu254' /><p class="byline"><span class='note-inline'>(鎮海)</span>張崇<span class='corr'>黼</span></p><p style="margin-left:0em;text-indent:2em">溥常上人發起坐香會，出示大作，文情並茂，爰次原韻奉和，并祈溥老指鍼。</p>

<div class="lg regular" style="margin-left:0em;"><div class='lg-row'>古剎棲心勝會開<span class='note-inline'>(唐時寺名棲心)</span>　天風吹盡法堂埃　蒲團趺坐從今日　蓮座高登期後來</div>
<div class='lg-row'>聞覺花香知佛近　行成路轉悟峯回　待觀八萬四千竅　豁放光明大矣哉</div>
</div></div>
<div class='div-other'><a id='mulu255' />
<p class='h2'>和溥師方丈禪堂坐香原韻</p><p class="byline"><span class='note-inline'>(江寧)</span>黃煃元<span class='note-inline'>(夢度)</span></p>
<div class="lg regular" style="margin-left:0em;"><div class='lg-row'>山門彌勒笑顏開　選佛場中絕點埃　身似菩提非有樹　心如明鏡又誰來　惺惺看破娘生面　莫莫了知母夢回</div>
<div class='lg-row'>語默法門真不二　報恩禪坐歎奇哉</div>
</div></div>
<div class='div-other'><a id='mulu256' />
<p class='h2'>憶七塔寺自真和尚</p><p class="byline"><span class='note-inline'>(慈豁)</span>錢三照<span class='note-inline'>(古靈)</span></p><p style="margin-left:0em;text-indent:0em;" class="lg-abnormal"><div class='lg-row'>三生石畔認前緣　一別光陰已六年<span class='note-inline'>(庚午秋，自老曾至文溪淨圓寺，為定華書記封關。)</span>　此後相逢不相識　方袍大袖頂圓圓<span class='note-inline'>(近聞自老已圓寂矣，因作此詩弔之。)</span></div>
</p></div>
<div class='div-other'><a id='mulu257' />
<p class='h2'>詠七塔寺軼聞</p><p class="byline">錢三照</p><p style="margin-left:0em;text-indent:0em;" class="lg-abnormal"><div class='lg-row'>木魚聲徹五更天　踏遍江東破曉烟　六十年前七塔寺　周婆護法最心堅<span class='note-inline'>(江東迎春衖內，周文學之母，每夜五更，沿路敲木魚，為七塔寺募緣。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>母賢子孝更難為　風雨雞聲持傘隨<span class='note-inline'>(周母敲木魚，其子持傘，隨後護之。)</span>　十八伽藍添一個<span class='note-inline'>(伽藍神計十八位，今七塔寺當再添一位周婆。)</span>　還祈秉筆記芳規<span class='note-inline'>(憶余十四五歲，在江東親戚家，每至五夜，親聞周婆敲木魚聲。又曾至周宅取外科藥，適其隣人大爭鬧，而周文學呵呵大笑勸解之，此吾所目睹者。里人皆嘖嘖稱贊其賢孝，因其籍隸丐戶，無人為之呈請旌表。)</span></div>
</p></div>
<div class='div-other'><a id='mulu258' />
<p class='h2'>題塔乘（三首）</p><p class="byline"><span class='note-inline'>(黃巖)</span>王念劬<span class='note-inline'>(松渠)</span></p><p style="margin-left:0em;text-indent:0em;" class="lg-abnormal"><div class='lg-row'>御溝來登勝妙堂　法音朗朗闡蕭梁　永熙散亂前聞佚　誰為伽藍記洛陽</div>
</p><p style="margin-left:0em;text-indent:0em;" class="lg-abnormal"><div class='lg-row'>普同七級舊嵯峨　一炬宏袾椎也無　高<span class='corr'>杞</span>不來常顯死　帑金五百費支梧</div>
</p><p style="margin-left:0em;text-indent:0em;" class="lg-abnormal"><div class='lg-row'>文字不遭秦火劫　昆明倘有未寒灰　天人一切皆歡喜　曾侍玉皇香案來</div>
</p></div>
<div class='div-other'><a id='mulu259' />
<p class='h2'>四明七塔寺志敍略</p><p class="byline"><span class='note-inline'>(諸暨)</span>陳錦文</p><p style="margin-left:0em;text-indent:2em"><span class='note-inline'>(七塔寺即補陀寺，寺前有七塔，遂呼之以為名。其方丈溥常上人，湘籍，年逾古稀，居甬，與余大姪孫伯昻相友善，出《寺志》節略相示，徵文於余。余閱之，因知此寺即棲心寺也，爰作詩一章以應之。)</span></p>
<p style="margin-left:0em;text-indent:0em;" class="lg-abnormal"><div class='lg-row'>甬江之東有古寺　心鏡大師所創置　師從生時稟慧智　早歲出家抱大志　道曠佛門隆師事　朝嶽受戒三摩地</div>
<div class='lg-row'>母念其遠常含淚　一目喪明疾難治　及師歸省來奉侍　瞽而復明若天使</div>
<div class='lg-row'>誰謂人倫佛門棄　哀毀廬墓孝思至　院側妖神肆無忌　煽惑漁人任橫恣</div>
<div class='lg-row'>師傳誡諭至再四　患絕湖中無他異　身詣五洩受秘記　千秋道統馬祖嗣</div>
<div class='lg-row'>節度楊公為疆吏　請師歸林者數次　建築精舍雲房備　任公捨宅推高誼　預兆異僧將遠蒞</div>
<div class='lg-row'>異日迎師詢所自　果與預兆無異致　剡寇率眾二千騎　執兵晝入漫嘗試</div>
<div class='lg-row'>師惟冥心參禪義　眾皆悸懾共退避　遠從神龍感異類　威鎮毒蟒澤廣被</div>
<div class='lg-row'>天童山僧前生示　長壽宮中證果位　異香滿室天花墜　荼毘山下獲舍利　舍利若干顯聖瑞　白光上貫兼紅翠</div>
<div class='lg-row'>弟子述狀請法<span class='corr'>謚</span>　申奏九重沐恩賜　由是靈蹟傳奇異　香烟繁盛從此始</div>
<div class='lg-row'>自唐迄今宏佈施　歷代勅封章纍纍　溥常上人承師意　託鉢補陀高蹤寄</div>
<div class='lg-row'>德行高超工文字　創輯寺志求精緻　囑予姪孫書下賁　予也不文深自愧</div>
<div class='lg-row'>足不能至心倍企　謹書尺幅相餽貽</div>
</p></div>
<div class='div-other'><a id='mulu260' />
<p class='h2'>弔崇壽橋<span class='note-inline'>(并序)</span></p><p class="byline">溥常</p><p style="margin-left:0em;text-indent:2em">本寺宋朝賜額崇壽，清賜報恩，俗名七塔。民國廿三年冬，寺前崇壽橋拆毀，填河造屋，余於是時年近七十，曾過此橋，偶占四句以留紀念。</p>
<p style="margin-left:0em;text-indent:0em;" class="lg-abnormal"><div class='lg-row'>崇壽橋中意自閑　兩邊塔湧列仙班　河溝彈指成街道　獨對華嚴解笑顏<span class='note-inline'>(對面街名華嚴弄，余於此寺講是經三年。)</span></div>
</p></div>
<div class='div-other'><a id='mulu261' />
<p class='h2'>過崇壽橋遺址，和溥常上座</p><p class="byline">陳寥士</p><p style="margin-left:0em;text-indent:0em;" class="lg-abnormal"><div class='lg-row'>橋名本與寺名同　寺改橋平萬劫空　惟有金剛身不壞　滄桑都在剎那中</div>
</p></div>
<div class='div-other'><a id='mulu262' />
<p class='h2'>和溥師〈弔崇壽橋〉原韻</p><p class="byline">黃煃元</p><p style="margin-left:0em;text-indent:0em;" class="lg-abnormal"><div class='lg-row'>崇壽橋名莫等閒<span class='note-inline'>(宋大中祥符元年賜寺額曰崇壽)</span>　兩邊七塔列成班　而今河塞關新政　梵宇猶存也改顏<span class='note-inline'>(今名七塔報恩寺)</span></div>
</p></div>
<div class='div-other'><a id='mulu263' />
<p class='h2'>溥常老法師、寥士老友招集七塔寺方丈室，即席賦示同座諸子</p><p class="byline">王玄冰</p>
<div class="lg regular" style="margin-left:0em;"><div class='lg-row'>暮雲飄瞥過城陰　緇素無嫌共盍簪　丈室茗談圓慧夢　法堂燈味沁禪心　給孤祇樹求多福<span class='note-inline'>(寺內附設報恩佛學院)</span>　覺世迦陵自好音</div>
<div class='lg-row'>欲為靈山搜史實　追隨愧我力難任</div>
</div></div>
<div class='div-other'><a id='mulu264' /><p class="byline">陳寥士</p><p style="margin-left:0em;text-indent:2em">余與夢忍行者邀夢度、百辛、玄冰集七塔寺，玄冰即席賦詩，余次其韻。</p>

<div class="lg regular" style="margin-left:0em;"><div class='lg-row'>春暘無計破春陰　坎坷生涯筆暫簪　為七浮圖尋舊獻　從三摩地證初心　醉騷病易真孤寄　瘦島寒郊自好音</div>
<div class='lg-row'>物外欣同香積飯　荒涼墜緒孰能任</div>
</div></div>
<div class='div-other'><a id='mulu265' />
<p class='h2'>題禪堂起七<span class='note-inline'>(民國廿五年古歷十二月十五日)</span></p><p class="byline">溥常</p>
<div class="lg regular" style="margin-left:0em;"><div class='lg-row'>曹溪一滴水清涼　大地眾生不肯嘗　但把塵緣都放下　管教般若自馨香　拈花笑處心燈續　擊竹聲中古路揚</div>
<div class='lg-row'>今日報恩開巨冶　煅凡煉聖振禪綱</div>
</div></div>
<div class='div-other'><a id='mulu266' /><p class="byline">許聖妙</p><p style="margin-left:0em;text-indent:2em">丙子暮秋，圓明講堂落成，圓瑛老法師宣講〈觀世音圓通章〉，出示《七塔寺志》，命題。</p>

<div class="lg regular" style="margin-left:0em;"><div class='lg-row'>七塔巍巍峙甬東　香雲華雨護天龍　名藍聖蹟昭唐代　新志雄文紀溥公　圓照十方瞻化日　華拈一笑振宗風</div>
<div class='lg-row'>喜聞法座雷音震　勝會靈山儼未終</div>
</div></div>
<div class='div-other'><a id='mulu267' /><p style="margin-left:0em;text-indent:2em">《七塔寺志》輯成，孫厚均居士持〈節略〉來徵詩於余，爰集悲華老人句以應。</p>

<div class="lg regular" style="margin-left:0em;"><div class='lg-row'>諸方禪悅浩浩地　圍坐今餘十八賢　嵩山蒲團依石壁　趙州拄杖指蒼天　三傳衣缽無南北　一喝機鋒有後先</div>
<div class='lg-row'>撕打任他菩薩鬧　搬柴担水自年年</div>
</div></div>
<div class='div-other'><a id='mulu268' />
<p class='h2'>贈溥常長老</p><p class="byline">芝峯</p>
<div class="lg regular" style="margin-left:0em;"><div class='lg-row'>長老菩提偏解空　夜深浩浩月明中　安禪不計天花落　彈指能教頑石聰　佛性無分南與北　水波不別異還同</div>
<div class='lg-row'>今人尚作古人事　一喝猶餘三日聾</div>
</div></div>
<div class='div-other'><a id='mulu269' />
<p class='h2'>題七塔寺</p><p class="byline">式昌<span class='note-inline'>(瑞庵)</span></p>
<div class="lg regular" style="margin-left:0em;"><div class='lg-row'>萬井闐闐軌轍通　長虹橫駕甬江東<span class='note-inline'>(靈橋改造鐵質，今始落成。)</span>　聲聞遠徹前朝寺　闤闠爭傳古佛宮<span class='note-inline'>(傳稱小普陀)</span></div>
<div class='lg-row'>梵宇莊嚴欽哲匠<span class='note-inline'>(光緒年間慈祖重興)</span>　修詞垂範記羣公<span class='note-inline'>(今年溥常和尚等發起創成志書)</span>　剎竿南北遙相望　無限興亡感慨中</div>
</div></div>
<div class='div-other'><a id='mulu270' />
<p class='h2'>七塔住持告退感言（七首）<span class='note-inline'>(民國二十五年冬月)</span></p><p class="byline">溥常</p><p style="margin-left:0em;text-indent:0em;" class="lg-abnormal"><div class='lg-row'>報恩七塔滿三年　<span class='corr'>楖</span>[木*栗]橫<span class='corr'>擔</span>去欲前　仰效高庵成古範<span class='note-inline'>(安置退居，公推起艸，載萬年部。)</span>　山非我有且爭先<span class='note-inline'>(庾山退居寮，我先去住。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>江東七塔呼聲高　寺宇巍峨獨笑敖　三聖裝金開勝會　那時退隱謝同袍<span class='note-inline'>(十一月初八日，開光圓滿日退位，十七佛誕日，新方丈接事。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>叢林興學說都難　經過八年出院刊　休話僧材容易得　自從主辦亦心寒</div>
</p><p style="margin-left:0em;text-indent:0em;" class="lg-abnormal"><div class='lg-row'>追尋始祖是宗門　廿四年冬復本原　古寺棲心開大冶　典型了了至今存</div>
</p><p style="margin-left:0em;text-indent:0em;" class="lg-abnormal"><div class='lg-row'>慈老冥言不速來<span class='note-inline'>(余在七塔寺夢見慈老人二次，另行寫出。)</span>　自號夢忍愧通材　萬年規約今成立　宗譜志乘也已該</div>
</p><p style="margin-left:0em;text-indent:0em;" class="lg-abnormal"><div class='lg-row'>傳戒未思震浙東<span class='note-inline'>(十三年冬，新戒六百有奇，及僧俗護法一千二三百多。)</span>　可憐病苦始終窮　陳君有意難如願<span class='note-inline'>(余與陳磬裁君擬修如意寮，未果。)</span>　儲款希期重德充<span class='note-inline'>(開光餘款存庫房，候新方丈發心。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>住持佛事站人頭　嗔喜交加任去留　秉著良心何所畏　吟風嘯月共悠悠</div>
</p></div>
<div class='div-other'><a id='mulu271' />
<p class='h2'>五十壽辰口占</p><p class="byline">圓瑛</p>
<div class="lg regular" style="margin-left:0em;"><div class='lg-row'>自出娘胎五十年　幼專魯誥冠逃禪　未生面目何時悟　如幻身心半世遷　愛國猶垂憂國淚　悲時恒作感時篇</div>
<div class='lg-row'>有人問我西來意　雲在青山月在天</div>
</div></div>
<div class='div-other'><a id='mulu272' />
<p class='h2'>次寄禪長老〈登太白山〉韻</p><p class="byline">圓瑛</p><p style="margin-left:0em;text-indent:0em;" class="lg-abnormal"><div class='lg-row'>振衣臨絕頂　四顧落羣峯　親歷雲間境　誰探物外踪　詩情生遠黛　禪意入孤松　湛湛靈源水　千年有臥龍</div>
</p></div>
<div class='div-other'><a id='mulu273' />
<p class='h2'>參禪</p><p class="byline">圓瑛</p><p style="margin-left:0em;text-indent:0em;" class="lg-abnormal"><div class='lg-row'>參禪直下達根源　聖解凡情兩不存　大道休從心外覓　湛然寂照便歸元</div>
</p><p style="margin-left:0em;text-indent:0em;" class="lg-abnormal"><div class='lg-row'>返照心源萬境空　冷湫湫地起清風　忽然摸著娘生鼻　一竅通時竅竅通</div>
</p><p style="margin-left:0em;text-indent:0em;" class="lg-abnormal"><div class='lg-row'>用心切忌妄追求　老實單提死話頭　任運施為皆這個　騎牛何必去尋牛</div>
</p><p style="margin-left:0em;text-indent:0em;" class="lg-abnormal"><div class='lg-row'>山窮水盡轉身來　迫得金剛正眼開　始識到家無一事　涅槃生死絕安排</div>
</p></div>
<div class='div-other'><a id='mulu274' />
<p class='h2'>春日</p><p class="byline">圓瑛</p><p style="margin-left:0em;text-indent:0em;" class="lg-abnormal"><div class='lg-row'>萬象森羅本一心　分明直截報知音　堂堂露出真消息　春滿人間花滿林</div>
</p></div>
<div class='div-other'><a id='mulu275' />
<p class='h2'>夏日</p><p style="margin-left:0em;text-indent:0em;" class="lg-abnormal"><div class='lg-row'>綠樹陰濃夏日長　薰風殿閣起微涼　荷香撲鼻靈光耀　大道分明不掩藏</div>
</p></div>
<div class='div-other'><a id='mulu276' />
<p class='h2'>秋日</p><p style="margin-left:0em;text-indent:0em;" class="lg-abnormal"><div class='lg-row'>梧桐葉落始知秋　佛法休拋世法求　消息不須旁處覓　直於落處究根由</div>
</p></div>
<div class='div-other'><a id='mulu277' />
<p class='h2'>冬日</p><p style="margin-left:0em;text-indent:0em;" class="lg-abnormal"><div class='lg-row'>梅影橫窗夜氣清　輕風入戶暗香生　一簾月色當空淨　靜裏天機見物情</div>
</p></div>
<div class='div-other'><a id='mulu278' />
<p class='h2'>《七塔禪寺宗譜》告成，為溥常法師誌喜</p><p class="byline"><span class='note-inline'>(鄞縣)</span>陳雲汀</p><p style="margin-left:0em;text-indent:0em;" class="lg-abnormal"><div class='lg-row'>古剎開山溯唐代　鄞志東津禪院在　經歷五季并四朝　計年於今千百載　開山師來自天童　徙龍鎮蟒顯神通</div>
<div class='lg-row'>禪定晏坐折狂寇　寺改棲心旌德功　大中祥符紀元首　敕書賜額曰崇壽</div>
<div class='lg-row'>自宋迄明沿革紛　古蹟猶堪尋其舊　永樂宣德迄康熙　大興建築整風規</div>
<div class='lg-row'>寺前矗立浮圖七　七塔之名始此時　不幸阨運起洪楊　寇如蜩螗如沸羹</div>
<div class='lg-row'>佛舍莊嚴遭洗劫　劫後空餘瓦礫場　善男信女重正始　周氏檀越賢母子　募建寶殿與山門　報功崇德配以祀</div>
<div class='lg-row'>天使寶剎創中興　慈運慧祖繼傳燈　海單安眾拓常住　貝葉經繙三百僧</div>
<div class='lg-row'>宏願經營大締造　寺前七塔復完好　房廊殿宇次第新　三十餘年工程浩</div>
<div class='lg-row'>叢林選賢廣法系　四十八人傳臨濟　緒統源流譜未成　慧祖大耋旋西逝</div>
<div class='lg-row'>溥常上人繼法席　正本清源負其責　宏化分燈各留名　祖庭寶守連城璧</div>
<div class='lg-row'>法船大願及吾兒　方便慈悲頌父師　不計工拙抒崖略　珍重長留紀念辭</div>
</p></div>
<div class='div-other'><a id='mulu279' />
<p class='h2'>送指南和尚住持七塔</p><p class="byline">竹林聖真</p><p style="margin-left:0em;text-indent:0em;" class="lg-abnormal"><div class='lg-row'>夫夷水自越城來　武緯文經產異才　咸同之際何雄哉　道人有道別有懷　少薄軒冕超塵埃</div>
<div class='lg-row'>誓聞大法親如來　四明奇峯繞四圍　佛光充滿音如雷　道人東來應化機</div>
<div class='lg-row'>看經廿載功巍巍　樓閣絕出蘭江隈　往來衲侶歡聲恢　猗歟七塔精藍魁　祖席賡續需良材　惟公天眷人所推</div>
<div class='lg-row'>西來大法今式微　要憑龍象大力回　願公一展平生懷　高提祖印登春台</div>
</p></div>
<div class='div-other'><a id='mulu280' />
<p class='h2'>贈指南和尚住持七塔寺</p><p class="byline"><span class='note-inline'>(奉化)</span>袁惠常<span class='note-inline'>(孟純)</span></p><p style="margin-left:0em;text-indent:0em;" class="lg-abnormal"><div class='lg-row'>僧侶孰風流　指南第一儔　看經皈佛法　七塔繼前修　雨霽雲藏缽　天清月滿樓　莫論談禪意　鳥雀亦幽幽</div>
</p></div>
<div class='div-other'><a id='mulu281' />
<p class='h2'>前題</p><p class="byline">王宇高</p><p style="margin-left:0em;text-indent:0em;" class="lg-abnormal"><div class='lg-row'>釋氏知儒者　於今得指南　談玄心自寂　習靜味能覃　貝葉晨霜秀　曇華宿露涵　鐘聲與梵語　隨意入雲龕</div>
</p></div>
<div class='div-other'><a id='mulu282' />
<p class='h2'>前題</p><p class="byline">孫詒</p><p style="margin-left:0em;text-indent:0em;" class="lg-abnormal"><div class='lg-row'>體魄誰無念　指南獨忘身　菩提成善果　彌勒證前因　放唾天花落　揮風野草春　眾生望彼岸　急待渡迷津</div>
</p></div>
<div class='div-other'><a id='mulu283' />
<p class='h2'>前題</p><p class="byline">楊受乾</p><p style="margin-left:0em;text-indent:0em;" class="lg-abnormal"><div class='lg-row'>誰氏知途徑　沙門有指南　白雲垓下駐　明月塔尖含　清淨塵根六　皈依摩地三　八功池裏水　應與眾同甘</div>
</p></div>
<div class='div-other'><a id='mulu284' />
<p class='h2'>前題</p><p class="byline">陳寥士</p>
<div class="lg regular" style="margin-left:0em;"><div class='lg-row'>名著看經　光增七塔　繼武高僧　其儀不忒　心鏡開山　代有明德　我為之志　略具典則</div>
<div class='lg-row'>願公光大　永傳衣缽</div>
</div></div>
<div class='div-other'><a id='mulu285' />
<p class='h2'>前題</p><p class="byline">式昌</p><p style="margin-left:0em;text-indent:0em;" class="lg-abnormal"><div class='lg-row'>寶座高懸待若人　栴檀香透紫衣新　登台一喝雲來集　花雨霏霏大地春</div>
</p></div>
<div class='div-other'><a id='mulu286' />
<p class='h2'>指南和尚住持七塔，進院，為賦長歌</p><p class="byline"><span class='note-inline'>(報恩佛學院)</span>諦聞等</p><p style="margin-left:0em;text-indent:0em;" class="lg-abnormal"><div class='lg-row'>院長來　歌棫樸　得人有慶馨香祝　歌棫樸　院長來　莘莘學子心懷開　學子寒　院長煦</div>
<div class='lg-row'>學子飢　院長哺　學子迷　院長導之　楩楠<span class='corr'>杞</span>梓一一親鋤栽　鬱為他年棟樑材　恢宏大法徧九垓　千秋祖席甬之涯　繼茲席者需雄才</div>
<div class='lg-row'>院長出世緇門魁　峨峨七塔生光輝</div>
<div class='lg-row'>豈獨學子歡如雷　竚看法雨灑作潮聲豗</div>
</p></div>
<div class='div-other'><a id='mulu287' />
<p class='h2'>《七塔寺志》題後<span class='note-inline'>(調寄沁園春)</span></p><p class="byline">大悲</p><p style="margin-left:0em;text-indent:0em;" class="lg-abnormal"><div class='lg-row'>福地明州　心鏡禪師　始飛錫來　仍慈雲古剎　東津寶蓋　香煙大士　南海蓮臺　赤水灰飛　丹山石老　雲梵年年海宇開</div>
<div class='lg-row'>領乾淨棲心精舍　不染塵埃　崔巍七寶安排　歷唐宋明清跡未衰</div>
<div class='lg-row'>喜千年數典　時多聖蹟　一燈傳道　代有人才　臨濟正宗　天童分派　百八鐘聲甬水涯</div>
<div class='lg-row'>長僧眾往來雲水　太白天台</div>
</p>
<p class='juan'>七塔寺志卷之八終</p></div></div>
<div class='div-other'><a id='mulu288' />
<div class='div-other'><a id='mulu289' />
<p class='h2'>七塔寺志跋</p><p class="byline">李佩秋</p><p style="margin-left:0em;text-indent:2em">鄞之七塔報恩寺，與延慶、天童、阿育王稱四大叢林。而開山於唐大中間心鏡大師，詳載《乾道四明圖經》，乃古道場也。顧寺志闕如，溥常上人誓發弘願，請於陳君寥士為之秉筆，成書八卷，以授剞氏。余讀其例言，簡而有體，嘗一滴水<span class='corr'>知</span>大海味，寥士其今之聞蕊泉乎！蕊泉撰輯天童、大慈、延福、壽昌、海會、保慶諸寺志，傳本僅存，為世稱重。蓋其時丁易代，身為遺民，耽從方外之游，習作伽藍之記。寥士所遭遇，稍稍不同，而浣心淨域，染筆香林，視蕊泉無愻色，逸情雅尚，倜乎遠矣。余舊游句甬，未禮支提。他日手此一編，為隨喜之導。文字斐亹，引人入勝，必不遙聞鐘聲，攢眉遽去，則又寥士之益我多也。</p>
<p style="margin-left:2em">丁丑二月，湖外李洣</p>
</div>
<div class='div-other'><a id='mulu290' />
<p class='h2'>七塔寺志跋</p><p class="byline">葛夷之</p><p style="margin-left:0em;text-indent:2em">吾友鎮海陳君寥士，淵思雅才，風神遒上。少工詩詞，及游慈谿馮君木先生之門，學乃益邃，稱高第弟子。宦游歸來，息影里居；冥搜幽討，日課一詩，詩名滿天下。一時畤士流人、野老名宿，皆折節與交，詩簡往還無虛日。君居密邇七塔寺，為寧波一大叢林。寺僧請君釐定寺志，郵寄示余。義例整贍，考證賅洽，足為志乘者之式，不苐為叢林掌故增重而已。敬跋數語，以志服膺。</p>
<p style="margin-left:2em">丙子歲不盡三日，同學弟葛暘謹記</p>
</div></div>
<div class='div-w'><a id='mulu291' />
<p class='h1'>七塔寺志補正</p><p class="byline">丁丑重九日馬契西</p>
<div class='div-w'><a id='mulu292' />
<p class='h2'>卷之二志金石</p><p class="pre">　　　棲心寺　　　　故禪大德藏奐和尚焚身五色　　　　色舍利三千粒　　時咸通十三年十一月四日進上七粒入內　　道場廿九日唐勅賜諡號心鏡大師　　塔額壽相之塔　勑奉為　　睿文英武明德至仁大聖廣孝　　皇帝延慶節建造此塔伏資　　景福時延通十四年歲次癸巳六月甲午朔　　廿八日立知造石塔僧惠中　　　　　知造舍利殿僧</p>
<p style="margin-left:2em">丁丑重九日，予至七塔寺，住持指南和尚賜寺志一。閱至開山祖塔塔文，覩影印真蹟與謄錄之文頗多不符，知必有脫文誤字者在。因拈香禮祖，侍者執蠟炬照讀，重將石刻文字抄下。塔文正面計十一行，凡一百一十七字，每行字數雖多寡不同，然文義具足，字跡分明可識。惟末後一行僧字下，被石質殘損，已失名矣。予閱竟，和尚及諸僧同來審閱，所見僉同。謹照原文行數，錄書如上。其背刻梵語，實為〈佛頂尊勝陀羅尼咒〉。其石塔因格於龕門，不便檢視。覽其所錄，雖非全文，亦可知也。此咒出《佛頂尊勝陀羅尼經》，乃世尊告帝釋消滅業障、增益壽命之法，亦得書寫此陀羅尼，安高幢上，或安高山，或安樓上，乃至安置窣堵波中云。今將此咒全文錄后，藉存參考。</p>
</div>
<div class='div-w'><a id='mulu293' />
<p class='h2'>佛頂尊勝陀羅尼咒</p><p style="margin-left:0em;text-indent:2em">那謨薄伽跋帝<span class='note-inline'>(一)</span>啼隸路迦。鉢囉底。毗失瑟咤㖿。勃陀耶<span class='note-inline'>(二)</span>薄伽跋底<span class='note-inline'>(三)</span>怛姪他<span class='note-inline'>(四)</span>唵<span class='note-inline'>(五)</span>毗輸馱耶。娑摩三漫多。皤婆娑<span class='note-inline'>(六)</span>娑破囉拏。揭底伽訶那<span class='note-inline'>(七)</span>娑婆皤輸秫地。阿鼻詵者。蘇揭多。伐折那<span class='note-inline'>(八)</span>阿[口*蜜]㗚多。毗曬雞<span class='note-inline'>(九)</span>阿訶囉。阿訶羅<span class='note-inline'>(十)</span>阿瑜散陀羅尼<span class='note-inline'>(十一)</span>輸馱耶。輸馱耶<span class='note-inline'>(十二)</span>伽伽那。毗秫提<span class='note-inline'>(十三)</span>烏瑟尼沙。毗逝耶秫提<span class='note-inline'>(十四)</span>娑訶娑囉喝囉濕弭。珊珠地帝<span class='note-inline'>(十五)</span>薩婆怛他揭多。地瑟咤那。頞地薩恥帝。慕[口*姪]隸<span class='note-inline'>(十六)</span>跋折囉迦耶。僧訶多。那秫提<span class='note-inline'>(十七)</span>薩婆伐羅拏。毗秫提<span class='note-inline'>(十八)</span>鉢羅底。你伐怛耶。阿瑜秫提<span class='note-inline'>(十九)</span>薩末那。阿地薩恥帝<span class='note-inline'>(二十)</span>末禰末禰<span class='note-inline'>(廿一)</span>怛闥多。部多俱胝。鉢唎秫提<span class='note-inline'>(廿二)</span>毗薩普咤。勃地秫提<span class='note-inline'>(廿三)</span>社耶社耶<span class='note-inline'>(廿四)</span>毗社耶毗社耶<span class='note-inline'>(廿五)</span>薩末囉薩末囉。勃陀頞地薩恥。多秫提<span class='note-inline'>(廿六)</span>跋折梨。跋折囉揭鞞<span class='note-inline'>(廿七)</span>跋折濫。婆伐都<span class='note-inline'>(廿八)</span>麼麼。薩婆薩埵瀉迦耶。毗秫提<span class='note-inline'>(廿九)</span>薩婆揭底。鉢唎秫提<span class='note-inline'>(三十)</span>薩婆怛他揭多。三摩濕婆娑。遏地瑟恥帝<span class='note-inline'>(卅一)</span>勃陀勃陀。蒲馱耶蒲馱耶。三漫多。鉢唎秫提<span class='note-inline'>(卅二)</span>薩婆怛他揭多。地薩咤那。頞地薩恥帝<span class='note-inline'>(卅三)</span>娑婆訶<span class='note-inline'>(卅四)</span></p>
</div>
<div class='div-w'><a id='mulu294' />
<p class='h2'>卷之四志建置</p>
<div class='div-w'><a id='mulu295' />
<p class='h3'>甲、過去之一<span class='corr'>斑</span></p>
<div class='div-w'><a id='mulu296' />
<p class='h4'>圓通寶殿</p><p style="margin-left:0em;text-indent:2em">明永樂十二年建圓通寶殿<span class='note-inline'>(《浙江統志．卷二百三十》引《成化四明郡志》)</span>，志作二十二年，相差十年。</p>
</div>
<div class='div-w'><a id='mulu297' />
<p class='h4'>藏經寶閣等</p><p style="margin-left:0em;text-indent:2em">天順三年建藏經閣、大悲殿及廊廡<span class='note-inline'>(同上)</span>，志作二年，未知孰是。</p>
</div></div>
<div class='div-w'><a id='mulu298' />
<p class='h3'>乙、中興後之概況</p>
<div class='div-w'><a id='mulu299' />
<p class='h4'>開山祖塔</p><p style="margin-left:0em;text-indent:2em">大清光緒丙午，住持慈雲重修。</p>
<p style="margin-left:2em">按祖塔石碑，正中刻「唐敕賜心鏡禪師真身舍利塔」十二字外，其上款尚有「大清光緒丙午」、下款「住持慈雲重修」兩行文字，照相既未攝入，志中亦未載明，錄之以見慈公報本敬祖之意。</p>
</div></div></div>
<div class='div-w'><a id='mulu300' />
<p class='h2'>卷之五志僧譜</p>
<div class='div-w'><a id='mulu301' />
<p class='h3'>唐明州棲心寺藏奐傳</p><p style="margin-left:0em;text-indent:2em">釋藏奐，俗姓朱氏，蘇州華亭人也。母方娠及誕，常聞異香。為兒時，嘗墮井，有神人接持而出。丱歲出家，禮道曠禪師。及弱冠，詣嵩嶽受具。母每思念涕泣，因一目不視。迨其歸省，即日而明。母喪，哀毀廬墓間，頗有徵祥。孝感如是，由此顯名。尋遊方訪道，復詣五洩山，遇靈默大師，一言辨析，旨趣符合。顯晦之道，日月之所然也。會昌、大中衰而復盛，唯奐居之，熒不能惑，焚不能熱，溺不能濡者也。洎周洛再構長壽寺，敕度居焉。時內典焚毀，梵夾煨燼，手緝散落，實為大藏。尋南海楊公收典姑蘇，請奐歸於故林以建精舍。大中十二年，鄞水檀越任景求捨宅為院，迎奐居之。剡寇裘甫率徒二千，執兵晝入。奐瞑目宴坐，色且無撓。盜眾皆悸懾，叩頭謝過。寇平，州奏請改額為棲心寺，以旌奐之德焉。凡一動止，禪者必集；環堂擁榻，堵立雲會。奐學識泉涌，指鑒岐分。詰難排<span class='corr'>疑</span>之眾，攻堅索隱之士，皆立褰苦霧，坐泮堅冰。一言入神，永破沈惑。以咸通七年秋八月三日現疾告終。享年七十七，僧臘五十七。預命香水鬀髮，謂弟子曰：「吾七日在矣。」及期而滅，門人號慕，乃權窆天童巖。已周三載，一日異香凝空，遠近郁烈。弟子相謂曰，昔師囑累：「令三載後，當焚我身。」今異香若此，乃發塔視之，儼若平生。以其年八月三日，依西域法焚之，獲舍利數千粒，其色紅翠。十三年，弟子戒休賚舍利、述行狀，詣闕請諡。奉敕裒誄，易名曰「心鑑」，塔曰「壽相」。奐在洛下長壽寺謂眾曰：「昔四明天童山僧曇粹，是吾前生也，有墳塔存焉。」相去遼遠，人有疑者；及追驗事實，皆如其言。初，任生將迎奐，人或難之，對曰：「治宅之始，有異僧令大其門，二十年之後，當有聖者居之」。比奐至止，果二十年矣。又奐將離姑蘇，為徒眾留擁，乃以㯶拂與之曰：「吾在此矣，汝何疑焉？」暨乎潛行，眾方諭其深旨。又令寺之西北隅，可為五百墩以鎮之。或曰：「力何可致？」奐曰：「不然，作一墩，植五株柏可也。」凡微言奧旨，皆此類也。刺史崔琪撰塔碑，金華縣尉邵朗題額焉。<span class='note-inline'>(《宋高僧傳．三集．卷十二》)</span></p>
<p style="margin-left:2em">按《浙江統志．卷二九九》、《天童寺志．卷三》傳文並引此，惟《天童志》中添其遺跡，則徙清關之神龍於太白峯頂、鎮毒蟒於小白嶺上一段因緣云。大師為七塔開山之祖，天童秉法之宗。其大光明藏，照澈今古。今志中於僧譜內略此傳文，圖記、金石語焉不詳，使大師得法行化、種種神通妙用湮沒無聞，未免數典忘祖之失。後之修志者，宜將此傳冠於僧譜之首則得矣。</p>
</div>
<div class='div-w'><a id='mulu302' />
<p class='h3'>明智中立法師傳</p><p style="margin-left:0em;text-indent:2em">法師中立，鄞之陳氏，賜號明智。母夢日輪入懷，遂有娠。夜不三浴，則啼號不止。九歲，出家於甬東之棲心，受經一誦，永憶不忘。治平中，試經開封府，中選得度。初依廣智學教觀，及神智繼主南湖，復依之。熙寗中，神智開幃設問，答者二百人，無出師右，乃舉居座元。久之去，謁扶宗於永嘉。將歸，宗曰：「子行必紹法智之席。」及神智謝事，乃俾師為繼。元祐初，高麗僧統義天遠來問道。甫濟岸，遇師升堂，歎曰：「果有人焉！」遂以師禮見。傾所學，折其鋒竟不可得。師令門徒介然始作十六觀室，以延淨業之士。已而辭去曰：「吾年六十，當再來。」即退處東湖之隱學。數年，郡太守王公勉主寶雲，一新棟宇，於伽藍神腹得願文云：「後百年，當有肉身菩薩重興此地。」聞者異之。後退隱白雲庵，日宣止觀，至不思議境，歎曰：「吾道至此極矣！」文慧正師亡，郡請再主延慶，果符六十再來之言。歲懺行江浙，延慶為最盛，擇其徒修《法華懺》者七年。行法將圓，禪觀中見一大舟，眾欲乘不可，唯師坐其中以行。政和五年四月辛亥，謂門人法維曰：「吾聞異香，心甚適悅。」謂觀堂行人曰：「吾當與汝輩長別。」即面西坐逝，塔於崇法祖塔之東。陳瑩中嘗讚師曰：「嚴奉木叉，堅持靜慮，以身為舌，說百億事。」<span class='note-inline'>(《佛祖統紀．卷十四》節錄)</span></p>
<p style="margin-left:2em">按師出世說法，雖在延慶、寶雲兩剎，於棲心並無建樹；然既為出家之地，錄之亦可見其來有自。師於延慶為第四代住持，聲光所播，遠及異域。又令其徒介然闢十六觀堂，成今日觀宗弘法之盛，師誠大善知識也哉！《淨土聖賢錄》三並引此文。</p>
</div></div>
<div class='div-w'><a id='mulu303' />
<p class='h2'>卷之八志藝文</p><p class="byline">唐明州棲心寺藏奐和尚舍利塔碑，刺史崔琪撰。<span class='note-inline'>(碑文亡)</span></p><p style="margin-left:2em">按此碑所述，必有大可記處，待考。</p>
</div></div>
<div class='div-w'><a id='mulu304' />
<p class='h1'>勘誤表</p>
<table>
<tr><td>正</td>
<td>誤</td>
<td>卷</td>
<td>頁</td>
<td>行</td>
<td>字</td>
</tr>
<tr><td>黼</td>
<td>黻</td>
<td>四</td>
<td>五</td>
<td>十二</td>
<td>三四</td>
</tr>
<tr><td>裁</td>
<td>載</td>
<td>四</td>
<td>十</td>
<td>十二</td>
<td>六</td>
</tr>
<tr><td>隱</td>
<td>靈</td>
<td>五</td>
<td>九</td>
<td>七</td>
<td>十七</td>
</tr>
<tr><td>[衝-重+賣]</td>
<td>衙</td>
<td>五</td>
<td>十一</td>
<td>二</td>
<td>七</td>
</tr>
<tr><td>聖</td>
<td>座</td>
<td>五</td>
<td>十四</td>
<td>十二</td>
<td>六</td>
</tr>
<tr><td>固</td>
<td>國</td>
<td>五</td>
<td>十六</td>
<td>六</td>
<td>廿七</td>
</tr>
<tr><td/>
<td>〇</td>
<td>五</td>
<td>廿一</td>
<td>六</td>
<td>十一</td>
</tr>
<tr><td>郴</td>
<td>柳</td>
<td>五</td>
<td>廿五</td>
<td>十</td>
<td>九</td>
</tr>
<tr><td>湖</td>
<td>淺</td>
<td>五</td>
<td>廿六</td>
<td>廿一</td>
<td>十三</td>
</tr>
<tr><td>後</td>
<td>復</td>
<td>五</td>
<td>廿七</td>
<td>三</td>
<td>八</td>
</tr>
<tr><td><span class="note-inline">(發心結緣者)</span></td>
<td><span class="note-inline">(心發心結緣)</span></td>
<td>五</td>
<td>卅六</td>
<td>十三</td>
<td>廿一</td>
</tr>
<tr><td>虛</td>
<td>靈</td>
<td>六</td>
<td>二</td>
<td>十</td>
<td>一</td>
</tr>
<tr><td>禰</td>
<td>稱</td>
<td>六</td>
<td>四</td>
<td>八</td>
<td>廿二</td>
</tr>
<tr><td/>
<td>上</td>
<td>六</td>
<td>四</td>
<td>十二</td>
<td>二</td>
</tr>
<tr><td>黼</td>
<td>黻</td>
<td>八</td>
<td>九</td>
<td>十</td>
<td>五</td>
</tr>
<tr><td>楖</td>
<td>榔</td>
<td>八</td>
<td>十二</td>
<td>七</td>
<td>八</td>
</tr>
<tr><td>擔</td>
<td>檐</td>
<td>八</td>
<td>十二</td>
<td>七</td>
<td>十一</td>
</tr></table></div>
</div><!-- end of div[@id='body'] -->
</body></html>