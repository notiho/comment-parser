<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>七塔寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu81' />
<p class='juan'>七塔寺志卷之四</p><p class="byline">四明陳寥士纂</p>
<div class='div-other'><a id='mulu82' />
<p class='h1'>志建置</p>
<div class='div-other'><a id='mulu83' />
<p class='h2'>甲、過去之一斑</p>
<div class='div-other'><a id='mulu84' />
<p class='h3'>養濟院</p><p style="margin-left:0em;text-indent:2em">明洪武二年，延燬內法堂址并塔後地餘址，改創養濟院。<span class='note-inline'>(《鄞縣志》卷六十八頁十三)</span>今存。</p>
</div>
<div class='div-other'><a id='mulu85' />
<p class='h3'>圓通寶殿</p><p style="margin-left:0em;text-indent:2em">永樂二十二年，建圓通寶殿。</p>
</div>
<div class='div-other'><a id='mulu86' />
<p class='h3'>毗盧閣</p><p style="margin-left:0em;text-indent:2em">宣德七年，建毗盧閣。</p>
</div>
<div class='div-other'><a id='mulu87' />
<p class='h3'>藏經寶閣等</p><p style="margin-left:0em;text-indent:2em">天順二年，建藏經寶閣、大悲彌陀殿及廊廡等屋。<span class='note-inline'>(以上《鄞縣志．卷六十八》引《成化志》)</span></p>
</div>
<div class='div-other'><a id='mulu88' />
<p class='h3'>十王殿</p><p style="margin-left:0em;text-indent:2em">嘉靖間，建十王殿。<span class='note-inline'>(《鄞縣志．卷六十》引《嘉靖志》)</span></p>
</div>
<div class='div-other'><a id='mulu89' />
<p class='h3'>方丈</p><p style="margin-left:0em;text-indent:2em">清順治間，建方丈。</p>
</div>
<div class='div-other'><a id='mulu90' />
<p class='h3'>佛殿等</p><p style="margin-left:0em;text-indent:2em"><span class='corr'>康</span>熙間，重修佛殿、山門及鐘樓。<span class='note-inline'>(以上《鄞縣志．卷六十六》引《朱志》)</span>咸豐十一年，兵燬。同治十年，里人周文學母子，募資重建佛殿、山門。<span class='note-inline'>(同上採訪)</span></p>
</div>
<div class='div-other'><a id='mulu91' />
<p class='h3'>大悲殿</p><p style="margin-left:0em;text-indent:2em">二十一年<span class='note-inline'>(康熙)</span>，建大悲殿。門外有七浮圖，俗呼七塔寺。<span class='note-inline'>(《鄞縣志．卷六十六》引《聞志》)</span></p>
</div></div>
<div class='div-other'><a id='mulu92' />
<p class='h2'>乙、中興後之概况</p>
<div class='div-other'><a id='mulu93' />
<p class='h3'>天王殿</p>
<div class='div-other'><a id='mulu94' /><p style="margin-left:0em;text-indent:2em">清光緒十六年庚寅，慈運長老徇地方之意，任住持之職，慘澹經營，多所興建，修理天王殿、客堂、祖堂、齋堂、庫房、禪堂、雲水堂等。民國六年，住持僧晙和尚，改建天王殿五間，中三供彌勒菩薩，左右各一供四天王。後與大殿相對者，供韋馱菩薩。殿高二重，底層較廣。</p>
</div>
<div class='div-other'><a id='mulu95' /><p style="margin-left:2em">報恩禪寺</p>
<p style="margin-left:2em">天王殿</p>
<p style="margin-left:2em">皆大歡喜</p>
<p style="margin-left:2em">韋馱殿<span class='note-inline'>(乙未歲長至月，鎮海陳修敬書。)</span></p>
<p style="margin-left:2em">三州感應<span class='note-inline'>(乙未長至月，鎮悔陳修敬書。)</span></p>
<p style="margin-left:2em">威鎮天魔</p>
<p style="margin-left:2em">東津舊院</p>
<p style="margin-left:2em">南海真宗</p>
<p style="margin-left:2em"><span class='note-inline'>(以上皆匾額)</span></p>
</div>
<div class='div-other'><a id='mulu96' /><p style="margin-left:0em;text-indent:0em;" class="lg-abnormal"><div class='lg-row'>一生補處寄諸天，普現菩薩身，當年鹿野苑中，曾助迦文傳密意。　三界輪迴仍故我，誓修唯識定，他日龍華會上，願隨無著覲慈顏。<span class='note-inline'>(乙卯中秋，慈運私淑弟子吳嘉瑞敬撰並書。信士陳裘賡，率男亦銓、亦山，孫本初、本崇、本祥敬獻。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>此四尊都是武裝，勇力百倍，今朝同護法門，猶見餘風颯爽。　得一佛立成善果，皈依三寶，昔日頓開覺路，全憑行雨宏深。<span class='note-inline'>(民國九年，歲次庚申，十月穀旦，里人謝行溎撰。蔡和鏘謹書。護法信士柳哲衲，率男中炤、孫和堯敬獻助。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>如來說般若波羅密，汝當奉持，經典所在，則為是塔。　眾生發無上菩提心，明終不盡，善法增益，乃報佛恩。<span class='note-inline'>(民國八年九月夏，同龢薰沐敬書。信士余葆三，率男學樑、學楨、學棟、學楣、學柟敬獻。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>萬劫現金身，南海祥光瞻滿月。　七重留寶塔，東郊勝蹟拓棲霞。<span class='note-inline'>(光緒廿三年春王月吉旦，弟子董茂容，率男仁卿敬獻。)</span></div>
</p></div></div>
<div class='div-other'><a id='mulu97' />
<p class='h3'>大雄寶殿</p>
<div class='div-other'><a id='mulu98' /><p style="margin-left:0em;text-indent:2em">原名圓通寶殿。光緒十七年辛卯，慈運長老重修，改為今名。廣五間，中奉千手觀<span class='corr'>音</span>菩薩，左文殊，右普賢。殿後又有觀音像，而五百羅漢石刻，分嵌于左右及後壁上。殿為兩重躐角式，周圍均係方石柱，上鐫各種聯語。</p>
</div>
<div class='div-other'><a id='mulu99' /><p style="margin-left:2em">大雄寶殿<span class='note-inline'>(光緒十九年六月穀旦，里人李瑞彰敬立，命子仲光沐手謹書。)</span></p>
<p style="margin-left:2em">慈流海澨<span class='note-inline'>(同治十三年，歲在閼逢閹茂，南呂月中澣穀旦，賞穿黃馬褂花翎，強勇達春巴圖魯提督，浙江全省水陸軍務節制各鎮加一級，黃少春敬立。)</span></p>
<p style="margin-left:2em">慧海慈雲<span class='note-inline'>(同治四年，歲在乙丑，無射月全澣吉旦，邑人陳勵敬書。弟子張朝宗，率男道業、道、道榮、道枋、道林，孫克廣、克鎮、克賢、克昌、克配敬獻。)</span></p>
<p style="margin-left:2em">澤沛閩嶠<span class='note-inline'>(光緒元年，歲次乙亥，孟秋月上澣穀旦，里人陳懋采敬書。廈門幫通泉號、元昌號、啟興號同敬獻。)</span></p>
<p style="margin-left:2em">覺路潛通<span class='note-inline'>(同治十二年癸酉歲，黃鐘月穀旦，里人孫學庭謹書。寧幫眾米商公立。)</span></p>
<p style="margin-left:2em">濟世慈航<span class='note-inline'>(同治十三年，歲次甲戌，七月穀旦，陳愈涌敬書。甬上北號眾商敬獻。)</span></p>
<p style="margin-left:2em">慈恩似海<span class='note-inline'>(光緒丙子歲，林鎰月、甬江木號眾商敬獻。)</span></p>
<p style="margin-left:2em">至誠可感<span class='note-inline'>(光緒廿一年乙未，二月穀旦，部下弟子陳祖浩，率男烈鈁、烈銘、烈欽，孫愈桐、愈梓敬立。)</span></p>
<p style="margin-left:0em;text-indent:0em;" class="lg-abnormal"><div class='lg-row'>慈航從南海蜚來，劫歷千年，猶認補陀真面目。　舊院合東津建復，門留七塔，何須阿育幻浮圖。<span class='note-inline'>(光緒五年，歲在乙卯，春正月，會稽王繼香撰。里人陳允升書。里人吳煊，率男顯鋆、顯厘、顯珪，孫家樑、家楨、家楣敬立。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>建剎與闤闠為鄰，緣菩薩本超凡，煩惱皆除，也可到此間立脚。　飛錫來普陀絕頂，憫眾生而救苦，沈迷果覺，庶幾從彼岸回頭。<span class='note-inline'>(同治十二年，昭陽作噩之歲，良月吉旦，邑人張慶璜題。泉州深滬幫謙泰號商敬立。)</span></div>
</p><p style="margin-left:2em">南海傳燈<span class='note-inline'>(壬申仲秋立，元和顧文彬。)</span></p>
<p style="margin-left:2em">慈航普濟<span class='note-inline'>(己未冬月，常住重修眾姓女敬獻。夏汝霖敬書。)</span></p>
<p style="margin-left:2em">靈應昭垂<span class='note-inline'>(光緒仲冬月穀旦，補用同知候補知縣錢鍾麟敬立。)</span></p>
<p style="margin-left:0em;text-indent:0em;" class="lg-abnormal"><div class='lg-row'>佛從海上飛來，息足小普陀，無量無邊，誓願眾生超苦海。　僧是山中習靜，棲心大自在，即喧即寂，始知塵市有深山。<span class='note-inline'>(同治十一年孟秋之月，重修七塔寺告成，謹撰楹聯題於柱石。布政使銜甯紹台海防兵備道，顧文彬敬書。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>南海渡慈航，甘露普霑千世界。　東津開梵剎，法雲長蔭七浮圖。<span class='note-inline'>(同治十一年九月中浣，里人童華薰沐謹書。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>海南久駐慈雲，大菩薩照恩光，早共仰千手千眼。　甬東聿新佛地，小普陀傳聖蹟，不須著一色一塵。<span class='note-inline'>(鐵峯張恕敬書。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>勝地接虹橋，古剎重新，七寶莊嚴觀自在。　法輪轉鹿苑，元門入妙，不通朗徹見如來。<span class='note-inline'>(同治十二年，歲次癸酉，嘉平月穀旦，里人趙佑宸敬撰。廖祖憲敬書。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>浩劫閱紅羊，七寶裝成金粟界。　真如參白馬，三明悟到鐵蓮洋。<span class='note-inline'>(同治十有一年，九秋之吉，谿上張廣延書。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>古剎閱三修，問我佛西來，度苦厄經幾魔劫。　浮圖輝七寶，看大江東去，放光明照徹迷津。<span class='note-inline'>(同治十三年長至月，甬上凌忠鎮撰句并篆。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>萬劫現金身，南海祥光瞻滿月。　七重留寶塔，東郊勝蹟拓棲霞。<span class='note-inline'>(同治十年辛未歲，八月全浣，里人章鋆敬撰并書。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>紫竹蔚叢林，現大士身而說法。　赤堇修古剎，宏眾人願以成材。<span class='note-inline'>(同治十年，十月上浣，里人周岱敬撰并書。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>三昧悟真修，化宇咸遊，何處非西方世界。　四明留古剎，慈航普渡，此間是南海津梁。<span class='note-inline'>(同治甲戌，仲夏穀旦，張家驤敬題。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>地脈接鄮山，梵宇巍峨，震旦雲霞圍舍利。　道心悟清夜，禪關寂靜，乾鐘陀鼓應祇園。<span class='note-inline'>(同治甲戌，小春月<span class='corr'>榖</span>旦，陸廷黻敬書。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>小補陀福地重開，浩劫化成金粟界。　大菩薩慈航普渡，眾生穩涉鐵蓮洋。<span class='note-inline'>(同治十有三年，歲次甲戌，杪冬之吉，弟子周晉麒敬獻。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>選佛重開場，仗大慈悲，立小普陀，無量威神觀自在。　破慳同結願，師善知識，種諸福德，不可思議契真如。<span class='note-inline'>(同治十有三年，歲次甲戌，六月之吉，長沙彭慰高撰句敬書。)</span></div>
</p></div>
<div class='div-other'><a id='mulu100' />
<p class='h4'>七塔寺重修大雄寶殿，暨裝金千手觀音、文殊、普賢，及滿堂聖像募緣啟</p><p style="margin-left:0em;text-indent:2em">溯唐大中間，心鏡奐禪師杯渡西江，錫飛東甬；任公舍宅，建寺居之，顏曰「東津」。後易「棲心」，旌其德也。歷宋元明，代有興替。至清光緒中葉，慈運慧祖崛起中興，琳宮紺宇，爛焉一新；門廊殿廡，燦然大觀，賜額「報恩」。又名「七塔」，以門外有七浮圖也。迄今選佛場開，宗風益盛。南參北詢之流，至者如歸。禪誦梵典之聲，不絕於耳。鴻儒白丁，無不知有七塔之勝者。據考，明洪武間，因梅岺山寶陀寺懸海，徙建於甬東棲心寺內空址；恭迎大士瑞相，亦供於此，改為補陀寺。自時厥後，寺之正殿永奉觀音大士，靈感顯著，屢有異徵。所以一方人士，爭為植福培因之道場；各地信侶，亦為經此必朝之靈蹟。洵甬江之名藍，震旦之祇園也。雖然，既有先人以拓其基，必藉繼世以傳其後。或證明心性、紹往開來，或恢宏願力、興廢舉墜，庶幾山門永振，法矩常暉。若僅粗衣糲食，離羣索居，完山僧野衲之本分，安能使住持三寶，永作金剛不壞耶？迺者<span class='note-inline'>(敝寺)</span>大雄寶殿，暨內供千手觀音及諸佛聖像，建造日久，漸呈暮象。不惟有損觀瞻，抑且殊失相好。<span class='note-inline'>(指南)</span>職掌住持，責有興廢；誓發宏願，莊嚴依正。唯是一木難支大廈，眾志方可成城。普望給孤長者、韋提夫人，或匿王之再世，或阿育之重來，共秉崇佛之心，同興護法之力。將慈悲寶筏，為子孫廣植福田；以喜捨願船，度祖宗超生蓮界。「種如是因，結如是果」，經有明言，决信無疑。謹啟。</p>
<p style="margin-left:17em">住持指南率監院明校敬募</p>
</div></div>
<div class='div-other'><a id='mulu101' />
<p class='h3'>三聖殿</p>
<div class='div-other'><a id='mulu102' /><p style="margin-left:0em;text-indent:2em">位於大殿之後，廣七間，中供西方三聖立像，高二丈八尺有奇。光緒十七年辛卯，慈運長老重建，莊嚴之相甲於諸方。光緒二十年甲午，與大殿千手觀音像同開靈光。民國二十五年丙子，發起三聖裝金。</p>
</div>
<div class='div-other'><a id='mulu103' />
<p class='h4'>附記</p><p style="margin-left:0em;text-indent:2em">西方殿內所供三聖立像，高二丈有八，裝金工事，非集鉅資難底於成。用是擬募萬佛良緣，以一佛為一緣，每緣捐認國幣一元。如一人樂認多緣，或多人合認一緣者，一聽隨喜。但每緣請念彌陀聖號千聲，以資回向菩提。如上募之緣，除裝三聖金像外，復有餘欵，一部作為啟建萬佛水陸道場之用，專為信施檀那祈福薦亡，及超拔民國以來所有中外南北陣亡將士之靈，並祈禱世界和平，人民安樂。一部作為擴充如意寮之費，普結十方僧眾病苦之緣。因附記於此。</p>
</div>
<div class='div-other'><a id='mulu104' /><p style="margin-left:2em">三聖殿<span class='note-inline'>(壬子冬月景辰，長沙蕭榮爵書。)</span></p>
<p style="margin-left:2em">果證菩提<span class='note-inline'>(光緒二十九年，一陽月吉立，邑人周振翰敬書。張門顧氏善蓮敬獻。)</span></p>
<p style="margin-left:2em">圓通妙諦<span class='note-inline'>(光緒丁酉歲，嘉平月吉旦，里人王振鈺謹書。甬三境弟子屠益哉、王明遠、張維新敬獻。)</span></p>
<p style="margin-left:2em">香光莊嚴<span class='note-inline'>(民國廿五年十月，重修殿宇，三聖裝金開光。溥常述句，東光陳寶麟書，張崇<span class='corr'>黼</span>敬獻。)</span></p>
</div>
<div class='div-other'><a id='mulu105' /><p style="margin-left:0em;text-indent:0em;" class="lg-abnormal"><div class='lg-row'>由來號崇壽，歷劫重新，喜佛光普照十方，長為熙朝資聖壽。　何處覓棲心，隨緣且住，願僧眾靜參三昧，直從覺路證禪心。<span class='note-inline'>(光緒辛卯，仲春月穀旦，里人陳烈鏞謹撰並書。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>自懸海有寶陀寺名，普渡慈航作津逮。　仿靈山為諸大眾說，宏開梵宇廣燈傳。<span class='note-inline'>(里人林鼎梅撰并書。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>號為小普陀，依舊慈燈輝寶塔。　奉有大菩薩，重新法苑現珠林。<span class='note-inline'>(里人張世訓撰并書。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>鄮山本維衞生鄉，負郭訪叢林，聽百杵鐘聲，似否西遊海會。　明代為寶陀故址，頻年餘劫火，攬七重塔勢，依然南拱天封。<span class='note-inline'>(里人徐隆圻謹撰并書。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>十方來，十方去，十方共成十方事。　萬人施，萬人捨，萬人同結萬人緣。<span class='note-inline'>(光緒甲午年，孟秋穀旦，弟子李庭芳，率男名煊、名炯，孫廣善、廣書敬立。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>釋迦對韋提夫人，說十六妙觀，專觀極樂慈父，見身實相出苦海。　彌陀為法藏乞士，發四八誓願，惟願娑婆眾生，念佛洪名坐金蓮。<span class='note-inline'>(民國二十四年仲冬月，皈依童男圓吉、徐孟楣，隨喜住持溥常撰句。金峨七十老樵卓梵敬書。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>南海真宗，四明佛地，歷千餘年，滄桑變易，自得慈老中興，竟與天童育王同稱鼎足。<span class='note-inline'>(民國廿五年秋月，信女朱門馮氏式慧敬助。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>東津古蹟，七塔道場，建三聖殿，棟宇莊嚴，儼然彌陀示現，仍並觀音勢至共作慈航。<span class='note-inline'>(方丈屬瀾撰書。)</span></div>
</p></div>
<div class='div-other'><a id='mulu106' />
<p class='h4'>西方三聖裝金萬緣啟</p><p style="margin-left:0em;text-indent:2em">我佛於過去無量劫中，以巨大犧牲之精神，修種種之福德智慧。及至最後，豁然大悟，親證本有之真如妙性。復以其所覺之道，不辭辛瘁以覺悟眾生，俾一切眾生，皆得證其所證之妙性，以共享其不生不滅之勝樂。其予眾生之恩惠，與眾生之被其感化者，亦既深而且厚矣。故佛陀為利自利他之偉大人物，絕非其他宗教之教主所可望其項背也。假令佛不說法以覺悟眾生，眾生在迷，有如盲者無相，悵悵乎其何以行乎哉？茲雖佛陀涅槃已久，而其所遺流之教法，迄今尚存，理應香花燈樂，恭敬供養，常為紀念。夫教法為佛陀住世攝化精神之所寄，而代表其偉大人格者。教法有二，聲教、行教是矣。聲教者何？依據佛陀一代攝化補特伽羅之語言、結集而成之文字，所謂素怛纜藏、毗奈耶藏、阿毗達摩藏等，三藏十二分教也。行教者何？根據佛陀一代攝化補特伽羅所現之行為，融結而成一種精神寄託瞻仰，所謂塑造、雕刻以及彩畫、銅鑄等，藉以表現其威儀相好、功德莊嚴之塔像也。是以教法所在，即如來舍利之身。如能起塔塑像，廣為供養，則所得之福德，靡有涯際。試觀貧女丐珠，金師為箔，各發歡心，共裝塔像，九十一劫，報感大富。良以莊嚴塔像，非誇一時之富美；檀那功德，實為永劫之資糧。阿育王之造舍利塔，豈徒然哉？優填王之刻旃檀像，良有以也！<span class='note-inline'>(敝寺)</span>為浙省名藍，甬江古剎；佛化之興隆，僧伽之繁衍，直與天童、育王、觀宗三大叢林相伯仲，且有過之無不及者。寺之西方殿內，供有西方三聖，丈六金身，塑自有清光緒年間。中興七塔，慈祖之手，藝術精緻，巧奪天工，相好莊嚴，堪稱傑作。擬雲崗之石佛，比龍門之石像，不為過也。第以歲月遷流，金身掩紫磨之光，聖像失玉毫之曜，此為<span class='note-inline'>(敝寺)</span>美中之缺陷，而亟亟宜裝修者。溥常承乏主席，責無旁貸，擬募萬人之緣，莊嚴三聖之相，庶幾玉毫重增色彩，金身再放光明。唯是事功浩大，需費孔多。徒懷移山之願，終乏點石之功。伏冀緇林上座，白社高賢，以及護法長官，信心居士，不住於相而行佈施，玉成斯舉，匡濟其艱。買園布金，長者即生天上；聚沙成塔，童子終證菩提。功不虛捐，福有攸歸。謹啟。</p>
</div></div>
<div class='div-other'><a id='mulu107' />
<p class='h3'>中興祖堂</p>
<div class='div-other'><a id='mulu108' /><p style="margin-left:0em;text-indent:2em">位於三聖殿後，木質雕刻慈運長老像。</p>
</div>
<div class='div-other'><a id='mulu109' /><p style="margin-left:2em">中興祖堂<span class='note-inline'>(丙子春，住持溥常立，鄮西范文虎書。)</span></p>
<p style="margin-left:0em;text-indent:0em;" class="lg-abnormal"><div class='lg-row'>我佛所宗，真如貝葉。　眾經之長，妙法蓮花。<span class='note-inline'>(慈運大和尚法鑒，叔平翁同龢。)</span></div>
</p></div></div>
<div class='div-other'><a id='mulu110' />
<p class='h3'>法堂</p>
<div class='div-other'><a id='mulu111' /><p style="margin-left:0em;text-indent:2em">在三聖殿後，廣五間二弄。光緒十七年，慈運長老募造。</p>
</div>
<div class='div-other'><a id='mulu112' /><p style="margin-left:2em">法堂<span class='note-inline'>(民國二十五年春月，林森。)</span></p>
<p style="margin-left:2em">壽世傳燈<span class='note-inline'>(光緒柔兆敦牂陽月，為八十壽僧慈運長老傳戒頌，浙東觀察使者兆蕃題。)</span></p>
<p style="margin-left:2em">壽世燈傳<span class='note-inline'>(光緒三十二年，歲次丙午，孟冬月穀旦，賜進士出身、翰林院編修加三級，族姪朱卓英頓首書，為慈運老和尚八旬開慶志喜。法晚：寄禪、因靜、淡雲、正明、真常、妙見、悟真、好心、超有、道階頂禮同祝。)</span></p>
<p style="margin-left:2em">有壽者相<span class='note-inline'>(光緒三十二年，歲次丙午，陽月上浣良辰，蛟川董思曾書，恭祝本師慈運老和尚上壽。嗣法人：宏教、宏緒、宏演、宏訓、宏蓮、宏晉、宏綱、宏明、宏淨、宏成、宏信、宏法、宏修、宏壽、宏權、宏化、宏道、宏聖、宏滿、宏覺、宏一、宏燦、宏楊、宏達、宏瑞、宏深、宏引、宏得、宏海、宏圓同頂祝。)</span></p>
<p style="margin-left:2em">有古德風<span class='note-inline'>(民國十四年十二月，縣人陳磬裁識，童第錦書。常西法師與余交廿年，未嘗見其有喜慍之色，蓋其得於道者深矣。爰書四言遺之，以志景仰。)</span></p>
<p style="margin-left:2em">圓融無礙<span class='note-inline'>(圓瑛大和尚主席天童寺，禪定育王寺。源龍暨兩序恭賀。)</span></p>
<p style="margin-left:2em">我佛重來<span class='note-inline'>(覺圓大禪師慈鑒。天台山農書，弟子楊蓮生、常春恆和南敬獻。)</span></p>
</div>
<div class='div-other'><a id='mulu113' /><p style="margin-left:0em;text-indent:0em;" class="lg-abnormal"><div class='lg-row'>當知是處恭敬供養，不可以百千萬劫說其功德。　若復有人受持讀誦，已非於三四五佛種諸善根。<span class='note-inline'>(丙子仲秋，漢陽關炯敬題。)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>氣秉湘江，戒圓章水，教普浙瀛，福報比諸宗，記卓錫傳衣，三寶尊嚴宏法脈。</div>
<div class='lg-row'>如來願力，彌勒含容，普門慈善，涅槃留妙相，合緇徒白屋，四時展拜極追思。<span class='note-inline'>(慈運老和尚淨德千古。壬子冬，蕭榮爵敬書。)</span></div>
</p></div></div>
<div class='div-other'><a id='mulu114' />
<p class='h3'>藏經樓</p>
<div class='div-other'><a id='mulu115' /><p style="margin-left:0em;text-indent:2em">在法堂上層。光緒二十一年請頒龍藏，供釋迦牟尼佛像。</p>
</div>
<div class='div-other'><a id='mulu116' /><p style="margin-left:2em">藏經樓<span class='note-inline'>(民國廿五年，戴傳賢書。)</span></p>
<p style="margin-left:2em">湛然真應<span class='note-inline'>(光緒戊申歲吉立，蛟川胡元欽、胡和卿敬立。)</span></p>
</div>
<div class='div-other'><a id='mulu117' />
<p class='h4'>龍藏目錄提要</p><p style="margin-left:0em;text-indent:2em">慈運大師所請龍藏，係清同治九年冬十一月，依乾隆三年十二月原刻本重刻于金陵刻經處者。現藏本寺藏經閣中，完好無缺。全目浩繁，茲舉其綱要數量，以資稽考。</p>

<ul class="">
<li><p style="margin-left:1em">經藏</p>

<ul class="">
<li><p style="margin-left:1em">大乘經般若部</p>
</li>

<li><p style="margin-left:1em">寶積部</p>
</li>

<li><p style="margin-left:1em">大集部</p>
</li>

<li><p style="margin-left:1em">華嚴部</p>
</li>

<li><p style="margin-left:1em">涅槃部</p>
</li>

<li><p style="margin-left:1em">五大部外重譯經</p>
</li>

<li><p style="margin-left:1em">小乘阿含部</p>
</li>
</ul></li>
</ul><p style="margin-left:2em">已上經藏，天字號至芝字號，計二百八十四字零七卷，計板二萬九千零九十九塊，計連五萬六千七百三十七連。</p>

<ul class="">
<li><p style="margin-left:1em">律藏</p>

<ul class="">
<li><p style="margin-left:1em">大乘律</p>
</li>

<li><p style="margin-left:1em">小乘律</p>
</li>
</ul></li>
</ul><p style="margin-left:2em">已上律藏，辭字號至受字號，計五十二字零七卷，計板五千八百六十五塊，計連一萬一千四百七十六連。</p>

<ul class="">
<li><p style="margin-left:1em">論藏</p>

<ul class="">
<li><p style="margin-left:1em">大乘論</p>
</li>

<li><p style="margin-left:1em">小乘論</p>
</li>
</ul></li>
</ul><p style="margin-left:2em">已上論藏，傅字號至通字號，計一百二十八字零六卷，計板一萬三千塊，計連二萬五千三百三十五連。</p>

<ul class="">
<li><p style="margin-left:1em">續藏</p>

<ul class="">
<li><p style="margin-left:1em">西土聖賢撰集</p>
</li>

<li><p style="margin-left:1em">此土著述</p>
</li>
</ul></li>
</ul><p style="margin-left:2em">已上續藏，書字號至機字號，計二百三十九字，計板二萬八千四百十一塊，計連五萬五千六百三十二連。</p>
<p style="margin-left:2em">內原續藏一百五十四種，一千二百六十三卷，計板一萬四千九百塊，計連二萬九千一百七十五連。</p>
<p style="margin-left:2em">新續入五十四種一千一百二十七卷，計板一萬三千五百十一塊，計連二萬六千四百二十七連。</p>
<p style="margin-left:0em;text-indent:2em">天字號至機字號共七百二十四字，計板七萬八千六百十五塊，計連十五萬三千三百七十四連。</p>
<p style="margin-left:2em">天字號內加序及目錄經簽等板，計四百二十一塊，八百三十七連。</p>
</div></div>
<div class='div-other'><a id='mulu118' />
<p class='h3'>方丈</p>
<div class='div-other'><a id='mulu119' /><p style="margin-left:0em;text-indent:2em">在法堂之後進。</p>
</div>
<div class='div-other'><a id='mulu120' /><p style="margin-left:2em">方丈<span class='note-inline'>(民國戊辰年吉立，鎮海陳修書。)</span></p>
</div></div>
<div class='div-other'><a id='mulu121' />
<p class='h3'>開山祖塔</p>
<div class='div-other'><a id='mulu122' /><p style="margin-left:0em;text-indent:2em">在方丈中央，樓上為莊嚴寮。</p>
</div>
<div class='div-other'><a id='mulu123' /><p style="margin-left:2em">高風可仰<span class='note-inline'>(光緒三十有四年仲春，遊七塔寺，見高僧慈運長老，暨令法徒自真方丈大和尚，領眾行道，大有古德高風。因留四字，以為後進欽頌云。仁和高邕書并跋。)</span></p>
</div></div>
<div class='div-other'><a id='mulu124' />
<p class='h3'>慈蔭堂</p>
<div class='div-other'><a id='mulu125' /><p style="margin-left:0em;text-indent:2em">在法堂東首，廣五間。民國八年，住持智圓建。</p>
</div>
<div class='div-other'><a id='mulu126' /><p style="margin-left:2em">慈蔭堂<span class='note-inline'>(民國十二年四月穀旦，安化陶思曾題，本寺住持弘一敬立。)</span></p>
<p style="margin-left:2em">貝葉傳經<span class='note-inline'>(民國丙寅年春三月，覺圓方丈和尚法鑒。弟子王紫光敬贈，邗江顏湘泉書。)</span></p>
<p style="margin-left:2em">正法昌明<span class='note-inline'>(岐昌法兄大和尚六旬志慶，長沙蕭榮爵拜書。癸丑陽月，法弟：友法、果如、僧晉、蓮生、賢兆、蓬萊、自真、智圓、常西、圓瑛、道階同祝。)</span></p>
<p style="margin-left:2em">戒燈續燄<span class='note-inline'>(中華民國二十三年冬月吉立。溥常大和尚宏揚戒法，圓瑛敬書。法晚：本舟、式堂、德軒、勵深、大智、明校、寬明、鉅鏞、錦堂、可亮、寶泉、法舟、寶池、見雲、惺悟、清奇、勛明、空觀、常慧、自空、瑞岩、竹林、果成、妙潔、懷遠、玉亮、嘉善、攸久、慈航、苾法、月定、指南、密庵、明性、樂天、圓明、空印、法源、善智、能安、靜明、法悟、新山、同榮、得一、嵩庭、妙勝、大亮、妙安、智根、哲明、寶成、常空、瑞蓮、普周、性源、雲谷、常學、華光、蓮度、明峯、梵雲、碧林同敬賀。)</span></p>
</div></div>
<div class='div-other'><a id='mulu127' />
<p class='h3'>玉佛閣</p>
<div class='div-other'><a id='mulu128' /><p style="margin-left:0em;text-indent:2em">在慈蔭堂上，中供玉佛。民國八年，住持智圓老和尚募建。</p>
</div>
<div class='div-other'><a id='mulu129' /><p style="margin-left:2em">玉佛閣<span class='note-inline'>(癸亥春月穀旦，孫嘯洲書。)</span></p>
<p style="margin-left:2em">常樂我淨<span class='note-inline'>(民國九年五月日，二等大綬、三等寶光嘉禾章、四等文虎章，調署會稽道尹黃慶瀾敬立。)</span></p>
<p style="margin-left:2em">妙莊嚴域<span class='note-inline'>(民國十一年十月穀旦，浙海關監督袁思永獻。)</span></p>
</div></div>
<div class='div-other'><a id='mulu130' />
<p class='h3'>新庫房</p><p style="margin-left:0em;text-indent:2em">光緒二十五六年間建。</p>
</div>
<div class='div-other'><a id='mulu131' />
<p class='h3'>新新庫房　小廚房</p><p style="margin-left:0em;text-indent:2em">民國十四年建。</p>
</div>
<div class='div-other'><a id='mulu132' />
<p class='h3'>老庫房</p><p style="margin-left:0em;text-indent:2em">與上官廳、大客廳連接。</p>
</div>
<div class='div-other'><a id='mulu133' />
<p class='h3'>地藏殿</p><p style="margin-left:0em;text-indent:2em">在大鐘樓之下。</p>
</div>
<div class='div-other'><a id='mulu134' />
<p class='h3'>念佛堂</p><p style="margin-left:0em;text-indent:2em">在大鐘樓旁。</p>
</div>
<div class='div-other'><a id='mulu135' />
<p class='h3'>大鐘樓</p><p style="margin-left:0em;text-indent:2em">位於大殿東，三層躐角式，鐘懸於最高層。光緒二十四年，慈運長老向湘購生鐵鑄造。至民國十一年創始集資，改鑄銅質，閱五年而告成。中供普庵祖師像。</p>
</div>
<div class='div-other'><a id='mulu136' />
<p class='h3'>雲水堂</p><p style="margin-left:0em;text-indent:2em">在法堂西首，廣五間。民國六年，住持道亨建。</p>
</div>
<div class='div-other'><a id='mulu137' />
<p class='h3'>華嚴閣</p>
<div class='div-other'><a id='mulu138' /><p style="margin-left:0em;text-indent:2em">在雲水堂之上。</p>
</div>
<div class='div-other'><a id='mulu139' /><p style="margin-left:2em">華嚴閣<span class='note-inline'>(溥常法師弘演《華嚴》於七塔寺者有年，今主持報恩、長佛學院，乃為題此以留紀念。乙亥初夏，雪山太虛。)</span></p>
</div></div>
<div class='div-other'><a id='mulu140' />
<p class='h3'>監齋殿　五觀堂　大廚房</p><p style="margin-left:0em;text-indent:2em">以上三處，民國六年住持道亨建。</p>
</div>
<div class='div-other'><a id='mulu141' />
<p class='h3'>如意寮</p><p style="margin-left:0em;text-indent:2em">陳慶<span class='corr'>裁</span>督造。</p>
</div>
<div class='div-other'><a id='mulu142' />
<p class='h3'>祖堂　客堂　禪堂</p><p style="margin-left:0em;text-indent:2em">慈運長老建。</p>
</div>
<div class='div-other'><a id='mulu143' />
<p class='h3'>報恩佛學院</p>
<div class='div-other'><a id='mulu144' /><p style="margin-left:0em;text-indent:2em">民國十七年成立，院址設藏經樓，法門公推溥常首座主辦。著有《華嚴綱要淺說》行世。</p>
</div>
<div class='div-other'><a id='mulu145' />
<p class='h4'>七塔寺募建延壽堂佛學院啟</p><p style="margin-left:0em;text-indent:2em">昔者西伯養老，夷望來歸；東漢談經，王公就學。豈非以高年耆德，景迫桑；髦士英才，日昇東旭；以養以教，仁政所先？是以事著簡，芳流縑素，千載而下，侈為美談。況夫佛法高深，慈悲居首。惠徧于六道四生，而恩忽于腹心眉睫。慈悲之義，不其歉歟？是以延壽堂開，遺制曾傳於往代；作人化啟，學苑紛立於民初。古固宜循，今尤可法。況精修黃耇，實多我法之典型；英俊獅兒，不少他年之柱石。先務之急，孰有急於斯二者哉？七塔自慈祖中興，於鄞治<span class='corr'>褎</span>然冠首。十方輻輳，其食指常滿數千。締造之功偉矣，宏揚之業駸矣。顧高勳重望，仍旅進於清眾之班；寢舍講堂，尚寄寓於藏經之閣。其於教養之典，或未足以言備歟！<span class='note-inline'>(指南)</span>以椎鈍之才，膺神人之選，謬承祖席，深切覆餗。獨是敬禮老成，栽培後進，根諸夙性，未敢辭勞。是以願竭愚公移山之心，上續前人未竟之業。於延壽則欲臻爽塏，於學院則意主寬宏。惟時丁物力艱難，工則期以偉大。狐裘燦爛，決非一腋之可成；大廈巍峨，又豈一木所可就？是以呼號檀越，共種福田。伏祈推博愛之仁，惠茲駘背；本甄陶之意，眾植良材。一椽片瓦，孰非功德之山？老安少懷，況符先聖之訓。謹綴緣起，弁言端。慨助芳名，請列於左。</p>
</div></div>
<div class='div-other'><a id='mulu146' />
<p class='h3'>施醫藥所</p><p style="margin-left:0em;text-indent:2em">民國十七年成立，設三聖殿右廂。</p>
</div></div></div>
<p class='juan'>七塔寺志卷之四終</p>
</div><!-- end of div[@id='body'] -->
</body></html>