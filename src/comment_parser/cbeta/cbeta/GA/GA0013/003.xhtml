<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>七塔寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu67' />
<p class='juan'>七塔寺志卷之三</p><p class="byline">四明陳寥士纂</p>
<div class='div-other'><a id='mulu68' />
<p class='h1'>志沿革</p>
<div class='div-other'><a id='mulu69' />
<p class='h2'>唐</p>
<div class='div-other'><a id='mulu70' />
<p class='h3'>東津禪院</p><p style="margin-left:0em;text-indent:2em">此為最初之寺名。《鄞縣志》<span class='note-inline'>(卷六十八頁十三)</span>云：縣東五里，舊號東津禪院。唐大中十二年，分寗令任景求捨宅建寺，<span class='note-inline'>(案《敬止錄》云：「景求初貫蘇州，曾任明州判，遂家於鄞，治第甬東。後徙豐樂鄉東山下，遂捨甬東居宅為寺。」)</span>請心鏡大師居之。<span class='note-inline'>(《天童寺志．卷三．心鏡奐禪師傳》略同)</span></p>
</div>
<div class='div-other'><a id='mulu71' />
<p class='h3'>棲心寺</p><p style="margin-left:0em;text-indent:2em">乃東津禪院所改也。《鄞縣志》<span class='note-inline'>(同前)</span>云：會剡寇裘甫掠四明，縱兵入寺。師燕坐禪定，神色不動。賊眾愕眙，作禮而退。咸通二年，郡奏其事，請以「棲心」名寺，旌師之德。<span class='note-inline'>(《天童寺志．卷三．心鏡奐禪師傳》略同)</span></p>
</div></div>
<div class='div-other'><a id='mulu72' />
<p class='h2'>宋</p>
<div class='div-other'><a id='mulu73' />
<p class='h3'>崇壽寺</p><p style="margin-left:0em;text-indent:2em">此為第三寺名。《鄞縣志》<span class='note-inline'>(同前)</span>云：宋大中祥符元年，賜額崇壽。山門前跨河石橋，亦名崇壽橋。按《鄞縣志．金石門》謂，崇壽寺額為唐時裴休書。豈唐時早有此名耶？崇壽橋則于民國廿三年冬，鄞縣政府填河造屋，橋亦隨<span class='corr'>圮</span>，因附記之。</p>
</div>
<div class='div-other'><a id='mulu74' />
<p class='h3'>神霄玉清萬壽宮</p><p style="margin-left:0em;text-indent:2em">此為第四寺名。是否由佛教暫改為道教，不可考。《鄞縣志》<span class='note-inline'>(同前)</span>云：政和八年，改建神霄玉清萬壽宮。久之復舊。<span class='note-inline'>(《寶慶志》)</span></p>
</div></div>
<div class='div-other'><a id='mulu75' />
<p class='h2'>明</p>
<div class='div-other'><a id='mulu76' />
<p class='h3'>補陀寺</p><p style="margin-left:0em;text-indent:2em">此為第五寺名。《鄞縣志》<span class='note-inline'>(卷六十六頁三十一)</span>云：縣東三里，本昌國梅岑山寶陀寺，明洪武二十年，因寶陀寺懸海，徙建于甬東之棲心寺內空址。<span class='note-inline'>(案《明州雜謠注》，洪武十九年，信國公湯和起，遣海島居民遷入江東，奏改棲心寺為補陀寺。與《成化志》差一年。)</span>《普陀山志》<span class='note-inline'>(卷二頁二)</span>云：明太祖洪武二十年，信國公湯，徙居民入內地，焚其殿宇三百餘間，迎瑞相供于郡東棲心寺，重建大剎，改名補陀。山中僅留鐵瓦殿一所，使一僧一介守奉香火焉。</p>
</div>
<div class='div-other'><a id='mulu77' />
<p class='h3'>復建棲心寺</p><p style="margin-left:0em;text-indent:2em">唐名之棲心寺，在洪武、永樂間曾與補陀寺同存。《鄞縣志》<span class='note-inline'>(卷六十八頁十三)</span>云：洪武二十年，徙昌國補陀于郡城，僧惟摩捨建補陀寺。留東首三分之一，復建棲心。永樂間，僧併補陀寺，遂廢。<span class='note-inline'>(《敬止錄》)</span></p>
</div></div>
<div class='div-other'><a id='mulu78' />
<p class='h2'>清</p>
<div class='div-other'><a id='mulu79' />
<p class='h3'>七塔寺</p><p style="margin-left:0em;text-indent:2em">此為第六寺名。《鄞縣志》<span class='note-inline'>(卷六十六頁三十一)</span>云：二十一年<span class='note-inline'>(康熙)</span>建大悲殿，門外有七浮圖，俗呼七塔寺。</p>
<p style="margin-left:2em">按七浮圖不必始建于清，而七塔寺之名則始于此。</p>
</div>
<div class='div-other'><a id='mulu80' />
<p class='h3'>報恩寺</p><p style="margin-left:0em;text-indent:2em">為今名，全名則為「七塔報恩禪寺」。余作慈運大師傳云：「翌年<span class='note-inline'>(光緒二十一年)</span>，赴都請頒龍藏，勅賜報恩寺額。」</p>
</div></div></div>
<p class='juan'>七塔寺志卷之三終</p>
</div><!-- end of div[@id='body'] -->
</body></html>