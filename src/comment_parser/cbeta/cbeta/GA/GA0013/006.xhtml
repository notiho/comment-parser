<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>七塔寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu178' />
<p class='juan'>七塔寺志卷之六</p><p class="byline">四明陳寥士纂</p>
<div class='div-other'><a id='mulu179' />
<p class='h1'>志法要</p>
<div class='div-other'><a id='mulu180' />
<p class='h2'>宋</p>
<div class='div-other'><a id='mulu181' />
<p class='h3'>天目禮禪師重裝心鏡禪師像，開光法語</p><p style="margin-left:0em;text-indent:2em">心鏡僧伽飾舊容，分明五彩畫虛空，要知空作何形段，只在如今一點中。且道是那一點？（以筆作點勢云）開眼也著！合眼也著！</p>
</div></div>
<div class='div-other'><a id='mulu182' />
<p class='h2'>清</p>
<div class='div-other'><a id='mulu183' />
<p class='h3'>八指頭陀為慈老人起棺法語</p><p style="margin-left:0em;text-indent:2em">八十年中海內師，趙州古佛德堪追；秋風忽動西歸興，黃菊無情也淚垂。恭維長庚退席七塔中興慈公老和尚，誕質湘潭，披緇江右；徧參煙水，久歷風霜；卓錫甬東，浮杯海上；莊嚴萬善，總持一心；道俗翹誠，人天推出；宏法太白，中興報恩；清澄碧海，光應彤庭。頒請龍藏還山，光揚象教；四眾歡騰，八部交讚。此猶是世諦流布，未足為老人頌。惟其為法為人，慈心濟物；四來不拒，一粒同餐；有求皆應，無願不從。年逾八秩，道播十方。義龍律虎，俱出其門，春蘭秋菊，各擅其美。真所謂喜捨慈悲皆具足，福德壽考悉俱圓。生榮死哀，舉世無匹。第當此魔强法弱之時，僧寶云亡之際，耆舊彫謝，誠我法門之不幸也。雖然如是，祇今起棺歸天童入壙，又作麼生？更無黃葉隨風舞，惟有青松夾道迎。<span class='note-inline'>(（卓柱云）)</span>起！</p>
</div>
<div class='div-other'><a id='mulu184' />
<p class='h3'>又入壙法語</p><p style="margin-left:0em;text-indent:2em">這座無縫塔，誰能請樣描？浮根俱已謝，神理豈能超？幽坑一以閉，千年不復朝。惟有無影樹，千條復萬條。</p>
</div>
<div class='div-other'><a id='mulu185' />
<p class='h3'>又對靈小參法語</p><p style="margin-left:0em;text-indent:2em">如《華嚴經》所明，十地菩薩於六波羅密各有偏多；餘非不修，但隨力隨分。<span class='note-inline'>(敬安)</span>則謂我慈老和尚於萬行門中，惟德最勝。更難得者，一生不矜己長，不談人短；喜成人以德，濟人之困；為人忘己，損自益他；處逆若順，遇險而安。其肚量寬宏，若太虛之廣；不拒諸有，如大海之深。不拒眾流，故能建大道場，作大佛事。福壽全歸，唯德所至。回憶<span class='note-inline'>(敬安)</span>在跨塘庵閉關時，持過午不食戒，時過不吃。惟老人來庵，即為取表定時，時至，親持鉢飯碗羹送入關房。有病為調湯藥，慰問備至，此猶令人銘心刻骨不能忘者。今秋七月，至七塔問疾，老人含笑謂<span class='note-inline'>(敬安)</span>曰：「與爾相交四十載，今將長別。」嗚呼！不意竟成讖語。桑梓情深今已矣，雲水年邁更何依！</p>
</div>
<div class='div-other'><a id='mulu186' />
<p class='h3'>又祖堂入牌位法語</p><p style="margin-left:0em;text-indent:2em">一切法無生，一切法無滅，我佛大沙門，常作如是說。於此會得，慈老人八十年前未曾生，八十年後不曾滅；既不曾生，又不曾滅，則昨日靈柩入山，全身入塔，乃成<span class='corr'>虛</span>設。是故當知，聖人於無生滅中示現生滅，求其生滅之跡，了不可得。譬如日生於東而沒於西，日果東生而西沒乎？仲尼川上歎曰：「逝者於斯，未嘗往也。」肇法師又曰：「江河競注而不流。」即不生滅，亦成剩語。（良久云）萬古碧潭空界月，再三撈漉始知休。伏維尚饗！</p>
</div></div>
<div class='div-other'><a id='mulu187' />
<p class='h2'>民國</p>
<div class='div-other'><a id='mulu188' />
<p class='h3'>諦閑老法師上堂法語</p><p style="margin-left:0em;text-indent:2em">（師拈柱杖云）百歲韶華一剎那，無邊煩惱盡消磨；惟公親證無生忍，大用繁興海湧波。諸上座！須知中興報恩堂上，慈運慧祖老和尚，原非生而現生。住世八十四年，繼往開來，悲興慈運，太白拈搥；豎拂甬東，法幢高懸。令未種者種，已種者熟，已熟者脫。堪稱根深果茂，源遠流長。本不滅而示滅，待機一十六載，攝用歸體，入定安禪。先遊方便有餘，次臻實報莊嚴，後入常寂光土。可云惺寂雙流，真常妙樂。今逢百齡寂慶，諸龍象大德，為建法界聖凡水陸普度大齋，所集殊勳，均資恩有。唯冀寂光常照，返駕慈航，接引迷流，同遊覺海。茲當降誕良辰，乞本上座舉揚箇事，眾中也曾委悉者麼？（良久，拈拄杖云）老和尚現身了也！（卓一卓云）法界藏身隨處現，溪光山色盡遮那。<span class='note-inline'>(（擲杖下座）)</span></p>
</div>
<div class='div-other'><a id='mulu189' />
<p class='h3'>圓瑛和尚冬至陞座法語</p><p style="margin-left:0em;text-indent:2em">一陰增極一陽回，氣候循環任運推；變化密移人不覺，但看律管動飛灰。諸上座！陰陽遞改，一物不遷；歲序如流，一真不動。即此不動不遷，為諸佛之本源，乃眾生之慧命，萬化靡不資始乎此！古德云：「有物先天地，無形本寂寥；能為萬象主，不逐四時凋。」若向這裏會得，始信江河競注而不流，日月經天而不動。其或未然，但見雲駛月運，舟行岸移，以輪迴心起輪迴見，彼圓覺性即同流轉。然既如是，即今冬至陞座一句，又什麼生說呢？<span class='note-inline'>(（卓拄杖云）)</span>當初只道茅長短，斫去原來地不平。</p>
</div>
<div class='div-other'><a id='mulu190' />
<p class='h3'>又除夕陞座法語</p><p style="margin-left:0em;text-indent:2em">忙忙又是一年週，內外勤勞未暫休；祇見事從眼底過，不知全在此中收。有說每日從朝至暮都是空過，與本人分上有何交涉？有說平時燒香換水都是禪機，本地風光何處不現？據山僧檢點起來，許他各具一隻眼。何以故？動也得，靜也得，動靜雙離恁麼得。若向這裏見個親切，可謂靈光獨耀，法眼雙明。既然如是，即今除夕一句，又什麼生道？<span class='note-inline'>(（卓拄杖云）)</span>今歲今宵盡，明年明日來；不生分別見，新舊絕安排。</p>
</div>
<div class='div-other'><a id='mulu191' />
<p class='h3'>又天童上堂法語</p><p style="margin-left:0em;text-indent:2em">太白巍巍冠海山，紅塵飛不到禪關；天然景物玄機露，水自流兮雲自閒。諸上座！水也，雲也，與衲僧分上有何交涉聻？（顧左右云）如若宗眼未明，法身未見，則水是水，雲是雲，自然打成兩橛。如若摸著向上巴鼻，了知水即性中之水，雲亦心內之雲。肇法師云：「天地與我同根，萬物皆吾一體。」在這裏見得親切，始信古人老婆心切，將無價寶藏和盤托出。今者護法特請上堂，舉揚法要，且道作麼生指陳？<span class='note-inline'>(（卓拄杖云）)</span>白雲豈在青山外，青山常在白雲中。</p>
</div>
<div class='div-other'><a id='mulu192' />
<p class='h3'>又七塔禪堂起七法語<span class='note-inline'>(民國廿四年十二月十五晚)</span></p><p style="margin-left:0em;text-indent:2em">今朝七塔寺，重振舊家風；不落言思路，單提向上宗。葛籐都斬斷，但覓主人翁；忽於無覓處，覿面恰相逢。<span class='note-inline'>(（卓香板云）)</span>起！</p>
</div>
<div class='div-other'><a id='mulu193' />
<p class='h3'>溥常和尚陞座法語<span class='note-inline'>(民國二十二年古曆十一月十七日進院)</span></p><p style="margin-left:0em;text-indent:2em">（和上拈香祝聖畢，斂衣就座，舉如意云）是日彌陀聖誕節，大地善信皆歡悅；新舉住持才陞座，且將如何對眾說？憶前金陵毗盧露醜，今住寧波七塔報恩，未免又作一場賣弄了。古人道：「法隨法行，法幢隨處建立。」殊屬自笑其不量耳。昔日法燈和尚云：「山僧卑志，本欲棲身岩竇，隱遁過時。緣因先師有不了底公案，出來為他了却。」時有僧問：「如何是先師未了底公案？」和尚打云：「祖<span class='corr'>禰</span>不了，殃及兒孫。」請問諸上座，且道過在甚麼處？還有能檢點得出麼？溥常老朽自愧，既承來賓道賀，兩序珍重久立。據此座，行此令，單單只賣死貓頭，無知咬著冷汗流。將此深心奉塵剎，是則名為報佛恩。<span class='note-inline'>(（下座）)</span></p>
</div>
<div class='div-other'><a id='mulu194' />
<p class='h3'>又上禪堂起香法語</p><p style="margin-left:0em;text-indent:2em">民國廿四年，古歷九月廿一日，早二板，智圓、常西兩退居，佛舟首座，嘉善後堂，圓成、深悟、智禪三堂主，并兩序僧俗近二百餘眾，分班站立，維那呼悅眾師鳴引磬，迎請和尚。</p>
<p style="margin-left:0em;text-indent:2em">（和上進堂，站中央，舉香板云）般若如大火聚，觸之便燒；又如清涼池，四面皆可入。七塔禪堂今日宏開般若紅爐，煅煉法界聖凡，正所謂：「十方同聚會，個個學無為。此是選佛場，心空及第歸。」惟願兩序大眾，同心努力，豎精進幢，披忍辱鎧，舉起金剛王寶劍，一超直往菩提正路行將去。</p>
</div>
<div class='div-other'><a id='mulu195' />
<p class='h3'>又貼單法語<span class='note-inline'>(十月十四日)</span></p><p style="margin-left:0em;text-indent:2em">（和上拈單條云）前月開始坐香，今朝期頭貼單；禪堂圍爐打坐，十方高人聚會；不分人我彼此，同是一真法界。雖然如是，即今貼單成為世諦流布，又作麼生？《法華經》云：「是法住法位，世間相常住。」（和上分東西貼畢，復位，舉如意云）恭喜兩序大眾，謹遵六和遺訓，奮發無畏精神，豁開頂門正眼。<span class='note-inline'>(（下座）)</span></p>
</div>
<div class='div-other'><a id='mulu196' />
<p class='h3'>又結制法語<span class='note-inline'>(十月十五日)</span></p><p style="margin-left:0em;text-indent:2em">（和上拈拄杖云）今朝十月十五日，七塔寺裏結冬，比較往年大不相同。禪堂既已起香，須與大眾決議，不用諸位兄弟參禪，不用諸位兄弟會理，單單的不欲瞌睡。若也瞌睡，遠承滹陀嫡旨，近遭天童橛頭一頓痛棒打出骨髓，莫言不道。果然能得如是，恭喜兩序大眾，一超直入如來地。世界爾，眾生爾，塵塵爾，剎剎爾，念念爾，於恁麼時，更無有異法。（良久云）動靜閑忙，遮那妙體。（卓拄杖下座）</p>
</div>
<div class='div-other'><a id='mulu197' />
<p class='h3'>又解七法語<span class='note-inline'>(十二月廿一日)</span></p><p style="margin-left:0em;text-indent:2em">（和尚云）臘月梅花開，經過霜雪來；七塔紅爐韝，煅凡成聖胎。今日選佛場，苦行不容易；天童一橛頭，痛打這個賊。刀刀見痕，條條見血，賊賊看破汝。即今解七又作麼說？雪山山下擁簑人，白牛一掣芒繩斷。大家辛苦，好洗脚去。</p>
</div>
<div class='div-other'><a id='mulu198' />
<p class='h3'>又臘八陞座法語</p><p style="margin-left:0em;text-indent:2em">雪嶺六年，弄巧成拙；出得身來，天空地闊。好事大家知，今朝臘月八，正覺山前，明星現時，釋迦與大地眾生一時成佛。祖師門下，蹉口道著佛字，漱口三日。先行不到，末後太過，各與二十拄杖。旁有不甘者漢出來，本覺與人判斷，也合與二十拄杖。老僧今日與現前上座說，二邊不立，中道不居。正恁麼時，作麼生會？要了就要了，瞿曇討煩惱；入山出山，自起自倒；夜來斗轉玉繩橫，不覺全身墮荒草。喝！（下座）</p>
</div>
<div class='div-other'><a id='mulu199' />
<p class='h3'>又元旦陞座法語<span class='note-inline'>(民國二十五年)</span></p><p style="margin-left:0em;text-indent:2em">（和上執如意云）今朝正月初一日，大家都說彌勒生日，請唱一曲<span class='corr'>太</span>平歌，摩訶般若波羅密。諸佛與眾生，本無優與劣；祇因迷不覺，妄心生分別；分別若不生，冷煖自知得。所以道，彌勒真彌勒，化身千百億，時時示時人，時人自不識。請問諸上座，那個是彌勒？若能識得，當下安恬；如其未然，請聽七一老僧說些之乎也者。新年新月新日新時，恭喜兩序大眾，行住坐臥，吉祥如意。</p>
</div>
<div class='div-other'><a id='mulu200' />
<p class='h3'>又解制法語<span class='note-inline'>(正月十五日)</span></p><p style="margin-left:0em;text-indent:2em">（和尚拈拄杖云）今朝新正十五日，且喜日輪正當戶；晝夜明明無間斷，只因時人不解顧。若能解顧，廓徹乾坤全體露，東西南北任縱橫，那事應須沒差互。叢林下，衲僧家，值此解制時，南天台，北五台，游歷參訪，聽其自由。且作麼生沒差互去？古人道，「一寸光陰一寸金，寸金難買寸光陰」，光陰本是非他物，青天白日笑吟吟。恭喜兩序大眾，各自珍重。</p>
</div>
<div class='div-other'><a id='mulu201' />
<p class='h3'>又退居辭眾，陞座法語<span class='note-inline'>(民國二十五年十二月十四日)</span></p><p style="margin-left:0em;text-indent:2em">（和尚執如意云）念盡智明，玉壺引步；神虛鑑遠，寶鏡含輝。應萬化而無當，不墮諸數；湛一真而獨照，不外餘塵。衲僧不慧，偶墮夤緣出應時，去就無非水雲姿。今日告退歸林壑，得便宜了且便宜。諸上座！且作麼生是得便宜處？（良久云）此後專為自己事，年老不為別人憂。</p>
</div>
<div class='div-other'><a id='mulu202' />
<p class='h3'>萬年規約目次</p><p style="margin-left:0em;text-indent:2em">萬年規約，釋家憲律；量事區分，博約折中。後列諸目，成於溥常長老任內，並經智圓、圓瑛二退居之參酌，終於粲然大備。條文浩繁，不及備載；欲窺全豹，待單本。撮其目錄，亦可知其梗概也。</p>

<ul class="no-marker">
<li><p style="margin-left:2em;text-indent:-2em">一、緒言</p>
</li>

<li><p style="margin-left:2em;text-indent:-2em">二、鄞縣政府立案布告</p>
</li>

<li><p style="margin-left:2em;text-indent:-2em">三、立法議案</p>
</li>

<li><p style="margin-left:2em;text-indent:-2em">四、同住規約</p>
</li>

<li><p style="margin-left:2em;text-indent:-2em">五、丈室規諫</p>
</li>

<li><p style="margin-left:2em;text-indent:-2em">六、庫房規約</p>
</li>

<li><p style="margin-left:2em;text-indent:-2em">七、客堂規約<span class="note-inline">(附客堂同事規約)</span></p>
</li>

<li><p style="margin-left:2em;text-indent:-2em">八、禪堂規約</p>
</li>

<li><p style="margin-left:2em;text-indent:-2em">九、衣鉢寮規約</p>
</li>

<li><p style="margin-left:2em;text-indent:-2em">十、淨業堂規約</p>
</li>

<li><p style="margin-left:3em;text-indent:-3em">十一、如意寮規約</p>
</li>

<li><p style="margin-left:3em;text-indent:-3em">十二、雲水堂規約</p>
</li>

<li><p style="margin-left:3em;text-indent:-3em">十三、大廚房規約</p>
</li>

<li><p style="margin-left:3em;text-indent:-3em">十四、浴堂規鑑</p>
</li>

<li><p style="margin-left:3em;text-indent:-3em">十五、普同塔規約</p>
</li>

<li><p style="margin-left:3em;text-indent:-3em">十六、選舉法</p>
</li>

<li><p style="margin-left:3em;text-indent:-3em">十七、拈鬮法</p>
</li>

<li><p style="margin-left:3em;text-indent:-3em">十八、進院法</p>
</li>

<li><p style="margin-left:3em;text-indent:-3em">十九、退院法</p>
</li>

<li><p style="margin-left:3em;text-indent:-3em">二十、看單法</p>
</li>

<li><p style="margin-left:4em;text-indent:-4em">二十一、安置退居法<span class="note-inline">(并序)</span></p>
</li>

<li><p style="margin-left:4em;text-indent:-4em">二十二、禪堂打七基金緣起<span class="note-inline">(附募化序文、助捐鴻名、禪堂基金息用細則、公議禪堂坐香紀事錄)</span></p>
</li>

<li><p style="margin-left:4em;text-indent:-4em">二十三、報恩宗譜開會成立紀事錄</p>
</li>

<li><p style="margin-left:4em;text-indent:-4em">二十四、功行堂、寂光堂緣起</p>
</li>

<li><p style="margin-left:4em;text-indent:-4em">二十五、七塔報恩佛學院簡章<span class="note-inline">(附逐日細則、嚴禁條例)</span></p>
</li>

<li><p style="margin-left:4em;text-indent:-4em">二十六、盂蘭盆會發起說明書</p>
</li>

<li><p style="margin-left:4em;text-indent:-4em">二十七、開山中興及歷代住持、班首、書記，上供、供眾細則</p>
</li>

<li><p style="margin-left:4em;text-indent:-4em">二十八、助齋僧田功行紀事</p>
</li>

<li><p style="margin-left:4em;text-indent:-4em">二十九、常年舉行佛事歷</p>
</li>
</ul></div></div></div>
<p class='juan'>七塔寺志卷之六終</p>
</div><!-- end of div[@id='body'] -->
</body></html>