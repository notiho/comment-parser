<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>七塔寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu147' />
<p class='juan'>七塔寺志卷之五</p><p class="byline">四明陳寥士纂</p>
<div class='div-other'><a id='mulu148' />
<p class='h1'>志僧譜</p>
<div class='div-other'><a id='mulu149' />
<p class='h2'>法嗣線圖</p><p style="margin-left:2em">（七佛）毗婆尸佛→尸棄佛→毘舍浮佛→拘留孫佛→拘那含牟尼佛→迦葉佛→釋迦牟尼佛→（西天初祖）摩訶迦葉尊者→阿難尊者→商那和修尊者→優波毱多尊者→提多迦尊者→彌遮迦尊者→婆須蜜尊者→佛陀難提尊者→伏馱蜜多尊者→脇尊者→富那夜奢尊者→馬鳴尊者→迦毘摩羅尊者→龍樹尊者→迦那提婆尊者→羅睺羅多尊者→僧伽難提尊者→伽耶舍多尊者→鳩摩羅多尊者→闍夜多尊者→婆修盤頭尊者→摩拏羅尊者→鶴勒那尊者→師子尊者→婆舍斯多尊者→不如蜜多尊者→般若多羅尊者→（西天二十八祖即東土初祖）菩提達摩尊者→慧可大祖禪師→僧璨鑑智禪師→道信大醫禪師→弘忍大滿禪師→慧能大鑒禪師→（六祖下第一世）南嶽懷讓禪師→馬祖道一禪師→百丈懷海禪師→黃檗希運禪師→（第五世即臨濟第一世）臨濟義玄→興化存獎→寶應慧顒→風穴延昭→首山省念→汾陽善昭→石霜楚圓→楊岐方會→白雲守端→五祖法演→圓悟克勤→虎邱紹隆→天童曇華→密庵咸傑→臥龍祖先→徑山師範→雪巖祖欽→高峯原妙→中峯明本→千岩元長→萬峯時蔚→寶藏普持→東明慧旵→海舟普慈→寶峯明瑄→天奇本瑞→絕學正聰→月心德寶→禹門正傳→密雲圓悟→林野通奇→無礙行徹→紀安大經→悟性源達→界清遠信→雲光化正→純經導琇→普洽英皓→</p>

<table>
<tr><td><span class="note-inline">(報恩堂上)</span>第一代→</td>
<td>第二代→</td>
<td>第三代→</td>
<td>第四代→</td>
<td>第五代</td>
</tr>
<tr><td rowspan="200">慈運靈慧→</td>
<td>玉忠宏傳→</td>
<td>果建戒清→</td>
<td>妙瓏定朗→</td>
<td>戒常慧明</td>
</tr>
<tr><td>月波宏源→</td>
<td>善清戒淨→</td>
<td>性悟定慧→</td>
<td>德源慧鏡</td>
</tr>
<tr><td>有法宏演→</td>
<td>紹來戒成</td>
<td/>
<td/>
</tr>
<tr><td rowspan="19">歧昌宏蓮→</td>
<td>常靜戒能→</td>
<td>梵雲定悟</td>
<td/>
</tr>
<tr><td>念性戒</td>
<td/>
<td/>
</tr>
<tr><td>勤修戒</td>
<td/>
<td/>
</tr>
<tr><td>成妙戒</td>
<td/>
<td/>
</tr>
<tr><td>可亮戒性</td>
<td/>
<td/>
</tr>
<tr><td rowspan="5">本舟戒濟→</td>
<td>妙勝定慧</td>
<td/>
</tr>
<tr><td>本慧定觀</td>
<td/>
</tr>
<tr><td>大乘定能</td>
<td/>
</tr>
<tr><td>瑞蓮定智</td>
<td/>
</tr>
<tr><td>諦慧定光</td>
<td/>
</tr>
<tr><td>圓安戒</td>
<td/>
<td/>
</tr>
<tr><td>體明戒瑤→</td>
<td>永真定傳</td>
<td/>
</tr>
<tr><td>蓮齋戒</td>
<td/>
<td/>
</tr>
<tr><td>清遠戒</td>
<td/>
<td/>
</tr>
<tr><td>成法戒住→</td>
<td>悟靜定安</td>
<td/>
</tr>
<tr><td>信善戒</td>
<td/>
<td/>
</tr>
<tr><td>慧性戒</td>
<td/>
<td/>
</tr>
<tr><td>無逸戒→</td>
<td>性超定</td>
<td/>
</tr>
<tr><td>善定戒成→</td>
<td>妙安定觀</td>
<td/>
</tr>
<tr><td>靜修宏濟</td>
<td/>
<td/>
<td/>
</tr>
<tr><td>了善宏法</td>
<td/>
<td/>
<td/>
</tr>
<tr><td>道清宏淨→</td>
<td>式堂戒惠→</td>
<td>普周定祥</td>
<td/>
</tr>
<tr><td>蓮芳宏秀→</td>
<td>月良戒明</td>
<td/>
<td/>
</tr>
<tr><td rowspan="4">續源宏教→</td>
<td>修圓戒</td>
<td/>
<td/>
</tr>
<tr><td>森演戒</td>
<td/>
<td/>
</tr>
<tr><td>瑞林戒成→</td>
<td>寶蓮定修</td>
<td/>
</tr>
<tr><td>勵遜戒</td>
<td/>
<td/>
</tr>
<tr><td rowspan="4">本來宏淳→</td>
<td rowspan="4">雪峯戒慧→</td>
<td>萬德定</td>
<td/>
</tr>
<tr><td>慧甄定</td>
<td/>
</tr>
<tr><td>普峯定</td>
<td/>
</tr>
<tr><td>大喜定</td>
<td/>
</tr>
<tr><td>谷庵宏訓→</td>
<td>本性戒明→</td>
<td>可參定光→</td>
<td>修峯慧清</td>
</tr>
<tr><td>一禪宏禪→</td>
<td>海雲戒</td>
<td/>
<td/>
</tr>
<tr><td rowspan="3">達光宏輝→</td>
<td>定法戒</td>
<td/>
<td/>
</tr>
<tr><td>源巃戒隆→</td>
<td>如海定開</td>
<td/>
</tr>
<tr><td>諦道戒德→</td>
<td>善智定禪→</td>
<td>宗風慧蓮</td>
</tr>
<tr><td rowspan="16">果如宏緒→</td>
<td>達慧戒</td>
<td/>
<td/>
</tr>
<tr><td>朗雲戒→</td>
<td>寶靜定</td>
<td/>
</tr>
<tr><td>摩法戒</td>
<td/>
<td/>
</tr>
<tr><td>原了戒</td>
<td/>
<td/>
</tr>
<tr><td>祥林戒</td>
<td/>
<td/>
</tr>
<tr><td>寶蓮戒</td>
<td/>
<td/>
</tr>
<tr><td>文鶴戒</td>
<td/>
<td/>
</tr>
<tr><td>瑩照戒</td>
<td/>
<td/>
</tr>
<tr><td>華林戒</td>
<td/>
<td/>
</tr>
<tr><td>透禪戒</td>
<td/>
<td/>
</tr>
<tr><td rowspan="2">常定戒心→</td>
<td>燈清定蓮</td>
<td/>
</tr>
<tr><td>雨成定圓</td>
<td/>
</tr>
<tr><td>則寬戒</td>
<td/>
<td/>
</tr>
<tr><td>靈聰戒→</td>
<td>最培定</td>
<td/>
</tr>
<tr><td>摩塵戒</td>
<td/>
<td/>
</tr>
<tr><td>朗清戒→</td>
<td>常學定智</td>
<td/>
</tr>
<tr><td rowspan="13">僧晉宏晉→</td>
<td rowspan="5">德軒戒慈→</td>
<td>妙道定悟→</td>
<td>了悟慧鎔</td>
</tr>
<tr><td>常空定如</td>
<td/>
</tr>
<tr><td>寶成定覺</td>
<td/>
</tr>
<tr><td>智根定修</td>
<td/>
</tr>
<tr><td>照順定開</td>
<td/>
</tr>
<tr><td rowspan="5">指南戒利→</td>
<td>明峯定德</td>
<td/>
</tr>
<tr><td>碧林定禪</td>
<td/>
</tr>
<tr><td>妙安定照</td>
<td/>
</tr>
<tr><td>守真定熙</td>
<td/>
</tr>
<tr><td>御三定覺</td>
<td/>
</tr>
<tr><td>法舟戒悟</td>
<td/>
<td/>
</tr>
<tr><td>見雲戒覺</td>
<td/>
<td/>
</tr>
<tr><td>妙禪戒慧</td>
<td/>
<td/>
</tr>
<tr><td>澄溪宏清</td>
<td/>
<td/>
<td/>
</tr>
<tr><td>文海宏光</td>
<td/>
<td/>
<td/>
</tr>
<tr><td rowspan="3">妙宗宏綱→</td>
<td>從有戒禪→</td>
<td>靜蓮定</td>
<td/>
</tr>
<tr><td>錦堂戒德→</td>
<td>湘源定參</td>
<td/>
</tr>
<tr><td>常西戒三</td>
<td/>
<td/>
</tr>
<tr><td rowspan="2">蓮生宏成→</td>
<td>明性戒本→</td>
<td>演法定禪</td>
<td/>
</tr>
<tr><td>智曦戒智</td>
<td/>
<td/>
</tr>
<tr><td rowspan="2">蓬萊宏道→</td>
<td>別塵戒</td>
<td/>
<td/>
</tr>
<tr><td>瑞巖戒</td>
<td/>
<td/>
</tr>
<tr><td>錦西宏壽</td>
<td/>
<td/>
<td/>
</tr>
<tr><td>献惠宏化</td>
<td/>
<td/>
<td/>
</tr>
<tr><td rowspan="5">賢兆宏修→</td>
<td rowspan="3">妙旨戒圓→</td>
<td rowspan="3">法悟定道→</td>
<td>朝安慧燈</td>
</tr>
<tr><td>寬融慧靜</td>
</tr>
<tr><td>果潤慧宗</td>
</tr>
<tr><td>修懷戒清</td>
<td/>
<td/>
</tr>
<tr><td>得一戒淨</td>
<td/>
<td/>
</tr>
<tr><td rowspan="5">法光宏耀→</td>
<td rowspan="2">普洲戒嚴→</td>
<td rowspan="2">皓明定環→</td>
<td>法忍慧旭</td>
</tr>
<tr><td>聖瑄慧綸</td>
</tr>
<tr><td rowspan="2">妙潔戒本→</td>
<td>常樂定悅</td>
<td/>
</tr>
<tr><td>德宗定得</td>
<td/>
</tr>
<tr><td>月峯戒慧→</td>
<td>能聖定圓</td>
<td/>
</tr>
<tr><td>演化宏詮</td>
<td/>
<td/>
<td/>
</tr>
<tr><td rowspan="2">自真宏權→</td>
<td>大智戒道</td>
<td/>
<td/>
</tr>
<tr><td>興道戒</td>
<td/>
<td/>
</tr>
<tr><td rowspan="3">青幹宏揚→</td>
<td rowspan="2">清禪戒澄→</td>
<td>性慧定如</td>
<td/>
</tr>
<tr><td>竹林定慧</td>
<td/>
</tr>
<tr><td>乾元戒</td>
<td/>
<td/>
</tr>
<tr><td>體賢宏聖</td>
<td/>
<td/>
<td/>
</tr>
<tr><td rowspan="30">智圓宏一→</td>
<td>真理戒定→</td>
<td>性圓定方→</td>
<td>信德慧清</td>
</tr>
<tr><td>超凡戒本</td>
<td/>
<td/>
</tr>
<tr><td rowspan="4">自悟戒清→</td>
<td>佛禪定修</td>
<td/>
</tr>
<tr><td>碧霞定慧</td>
<td/>
</tr>
<tr><td>永泉定法</td>
<td/>
</tr>
<tr><td>月照定嚴</td>
<td/>
</tr>
<tr><td>密庵戒嚴</td>
<td/>
<td/>
</tr>
<tr><td>空觀戒空</td>
<td/>
<td/>
</tr>
<tr><td rowspan="6">如惠戒心→</td>
<td rowspan="6">海霞定智→</td>
<td>性定慧榮</td>
</tr>
<tr><td>妙理慧潤</td>
</tr>
<tr><td>止于慧澄</td>
</tr>
<tr><td>野僧慧澤</td>
</tr>
<tr><td>明悟慧清</td>
</tr>
<tr><td>宏善慧濟</td>
</tr>
<tr><td>聖修戒心</td>
<td/>
<td/>
</tr>
<tr><td>覺福戒定</td>
<td/>
<td/>
</tr>
<tr><td>道增戒淨</td>
<td/>
<td/>
</tr>
<tr><td>發心戒藏</td>
<td/>
<td/>
</tr>
<tr><td>松年戒源</td>
<td/>
<td/>
</tr>
<tr><td rowspan="3">自空戒法→</td>
<td>淨心定安</td>
<td/>
</tr>
<tr><td>安清定心</td>
<td/>
</tr>
<tr><td>天喜定祥</td>
<td/>
</tr>
<tr><td rowspan="2">苾法戒如→</td>
<td>寬忍定源</td>
<td/>
</tr>
<tr><td>新善定善</td>
<td/>
</tr>
<tr><td>守靜戒生</td>
<td/>
<td/>
</tr>
<tr><td>培明戒心</td>
<td/>
<td/>
</tr>
<tr><td>樂天戒德</td>
<td/>
<td/>
</tr>
<tr><td>靜源戒光</td>
<td/>
<td/>
</tr>
<tr><td>英才戒性</td>
<td/>
<td/>
</tr>
<tr><td>雪峯戒心</td>
<td/>
<td/>
</tr>
<tr><td>息凡宏真</td>
<td/>
<td/>
<td/>
</tr>
<tr><td rowspan="12">覺圓宏滿→</td>
<td>遠塵戒清→</td>
<td>載通定</td>
<td/>
</tr>
<tr><td>常林戒相</td>
<td/>
<td/>
</tr>
<tr><td>榮池戒品</td>
<td/>
<td/>
</tr>
<tr><td>靜明戒德</td>
<td/>
<td/>
</tr>
<tr><td>圓明戒遠</td>
<td/>
<td/>
</tr>
<tr><td>嵩庭戒高</td>
<td/>
<td/>
</tr>
<tr><td>慈航戒渡</td>
<td/>
<td/>
</tr>
<tr><td>常靜戒明</td>
<td/>
<td/>
</tr>
<tr><td>妙悟戒明</td>
<td/>
<td/>
</tr>
<tr><td>固源戒明</td>
<td/>
<td/>
</tr>
<tr><td>廣種戒田</td>
<td/>
<td/>
</tr>
<tr><td>永明戒慧</td>
<td/>
<td/>
</tr>
<tr><td>光明宏開</td>
<td/>
<td/>
<td/>
</tr>
<tr><td rowspan="6">僧晙宏燦→</td>
<td rowspan="3">寬明戒明→</td>
<td>新山定圓</td>
<td/>
</tr>
<tr><td>果靜定慧</td>
<td/>
</tr>
<tr><td>能輝定覺</td>
<td/>
</tr>
<tr><td>鉅鏞戒演</td>
<td/>
<td/>
</tr>
<tr><td>寬厚戒謙</td>
<td/>
<td/>
</tr>
<tr><td>海蓮戒</td>
<td/>
<td/>
</tr>
<tr><td>樂道宏來</td>
<td/>
<td/>
<td/>
</tr>
<tr><td rowspan="6">介石宏覺→</td>
<td rowspan="2">果成戒明→</td>
<td>現權定修</td>
<td/>
</tr>
<tr><td>西復定勛</td>
<td/>
</tr>
<tr><td>萬緣戒岸</td>
<td/>
<td/>
</tr>
<tr><td>竹筠戒蔭</td>
<td/>
<td/>
</tr>
<tr><td>妙梵戒成</td>
<td/>
<td/>
</tr>
<tr><td>能悟戒乘</td>
<td/>
<td/>
</tr>
<tr><td rowspan="4">道亨宏達→</td>
<td rowspan="4">明校戒道→</td>
<td>梵行定行</td>
<td/>
</tr>
<tr><td>常信定慧</td>
<td/>
</tr>
<tr><td>佳衍定</td>
<td/>
</tr>
<tr><td>大倫定</td>
<td/>
</tr>
<tr><td>了埃宏引</td>
<td/>
<td/>
<td/>
</tr>
<tr><td>龍海宏珠</td>
<td/>
<td/>
<td/>
</tr>
<tr><td>慧源宏琛</td>
<td/>
<td/>
<td/>
</tr>
<tr><td>行規宏圓</td>
<td/>
<td/>
<td/>
</tr>
<tr><td>如意宏定→</td>
<td>世復戒藏</td>
<td/>
<td/>
</tr>
<tr><td rowspan="9">常西宏宗→</td>
<td>常慧戒恒</td>
<td/>
<td/>
</tr>
<tr><td>月潭戒浪</td>
<td/>
<td/>
</tr>
<tr><td>玉亮戒源</td>
<td/>
<td/>
</tr>
<tr><td>智明戒慧</td>
<td/>
<td/>
</tr>
<tr><td>念真戒詮</td>
<td/>
<td/>
</tr>
<tr><td>悟愷戒廣</td>
<td/>
<td/>
</tr>
<tr><td>碧巖戒松</td>
<td/>
<td/>
</tr>
<tr><td>妙德戒良</td>
<td/>
<td/>
</tr>
<tr><td>徹修戒興</td>
<td/>
<td/>
</tr>
<tr><td rowspan="11">圓瑛宏悟→</td>
<td>義明戒智→</td>
<td>深意定會</td>
<td/>
</tr>
<tr><td>靈光戒寂</td>
<td/>
<td/>
</tr>
<tr><td>法源戒定</td>
<td/>
<td/>
</tr>
<tr><td>頌萊戒定</td>
<td/>
<td/>
</tr>
<tr><td>善悟戒本</td>
<td/>
<td/>
</tr>
<tr><td>慧源戒法</td>
<td/>
<td/>
</tr>
<tr><td>煉成戒珠→</td>
<td>寶歸定心</td>
<td/>
</tr>
<tr><td>開林戒根</td>
<td/>
<td/>
</tr>
<tr><td>白聖戒光</td>
<td/>
<td/>
</tr>
<tr><td>顯正戒幢</td>
<td/>
<td/>
</tr>
<tr><td>慧命戒香</td>
<td/>
<td/>
</tr>
<tr><td rowspan="13">溥常宏鉌→</td>
<td>攸久戒志→</td>
<td>寶峯定明</td>
<td/>
</tr>
<tr><td>守源戒法</td>
<td/>
<td/>
</tr>
<tr><td>大量戒慈</td>
<td/>
<td/>
</tr>
<tr><td>妙祥戒守</td>
<td/>
<td/>
</tr>
<tr><td>瑞開戒圓</td>
<td/>
<td/>
</tr>
<tr><td>圓修戒正→</td>
<td>光明定修</td>
<td/>
</tr>
<tr><td>聖真戒賢</td>
<td/>
<td/>
</tr>
<tr><td>蓮度戒蓮</td>
<td/>
<td/>
</tr>
<tr><td>了達戒法</td>
<td/>
<td/>
</tr>
<tr><td>脫塵戒慧</td>
<td/>
<td/>
</tr>
<tr><td>覺一戒宗</td>
<td/>
<td/>
</tr>
<tr><td>量虛戒輝</td>
<td/>
<td/>
</tr>
<tr><td>禪定戒德</td>
<td/>
<td/>
</tr>
<tr><td rowspan="2">道階宏戒→</td>
<td>月定戒宗</td>
<td/>
<td/>
</tr>
<tr><td>空印戒青</td>
<td/>
<td/>
</tr>
<tr><td>甫照宏忝</td>
<td/>
<td/>
<td/>
</tr>
<tr><td>甫融宏慧</td>
<td/>
<td/>
<td/>
</tr>
<tr><td>甫蔭宏雲</td>
<td/>
<td/>
<td/>
</tr></table></div>
<div class='div-other'><a id='mulu150' />
<p class='h2'>慈運大師傳</p><p class="byline">陳寥士</p><p style="margin-left:0em;text-indent:2em">大師諱靈慧，字慈運，號皈依，湖南湘潭朱氏子。母郭氏，兄弟三人，師其次也。少時販米湘鄂間，舟出洞庭，遇盜。盜驚其魁梧，欲脅為羽屬，師不可。盜壯之，反其貨，且戒羣盜曰：「朱某奇男子，他日邂逅，勿害。」年十八，忽觸宿願，投義寧昌明禪師披薙。越二年，就野禪聲和尚受具戒，咨決法要。和尚指示宗門向上一著，師即於此決信無疑。嗣後參訪諸方知識，益明禪淨不二之旨。清道光三十年庚戌，朝南海觀音大士，是為師來浙之始。咸同以還，卓錫鄞鎮間。初蒞接待寺，值紅羊之役，市井荒墟，雞犬無聞。比寇至，見師獨在，叱之曰：「諸僧皆逸，汝敢獨留？」師從容曰：「捨佛以求苟生，不如誓死以維香火。」寇感其義，授黃旗一，並戒眾勿犯。時邑中精藍均遭焚劫，而此寺獨無恙。寇退，移錫於鎮之永寧寺。同治二年癸亥，改主萬善寺。庚午，受雲龍寺普洽皓公祖燈，是為臨濟第三十九世正傳。甲戌，主席天童寺，葺殿宇，裝佛像，治水利，講農殖，功德美滿，十方稱讚。他如開佛光，給佛牒，建水陸等，胥師所首倡。光緒三年丁丑，出鉢資修萬善寺。庚寅，徇地方之請，住持七塔報恩寺。時寺遭兵燹，法器蕩然。周文學醫師母子，苦行募化，僅建一二。雅志未償，賷恨西歸。及迎師至，慘淡經營，始復舊觀。古剎中興，師之力也。初修客堂、庫房、禪堂、雲水堂、鐘樓，並設監院、知客、維那各職，規模略具。次年，重塑大殿千手觀音聖像，以湘刻五百羅漢供於周壁。又次年，傳授友法、月波、岐昌、一禪、本來、玉忠等為法徒，令肩各寮執事，修築三聖殿。新塑三聖，法身高二丈八尺有奇，莊嚴妙相，甲於諸方。又三年，為西方三聖像及千手觀音聖像開點靈光。翌年，赴都請頒龍藏，勅賜報恩寺額。翌年丙申，師世臘七十，傳授三壇戒法。翌年建藏經閣，重修開山心鏡祖塔。又翌年，向湘購置大鐘一口，重一萬八千餘斤。厥後造自流井，建香積廚，凡百工事，不一而足。至歲丙午，師年登八十，復傳壽戒，成就衣鉢具及海青，四方前來乞戒者甚眾。宣統二年庚戌八月二十九日圓寂，世壽八十有四，僧臘六十有七。築塔於天童玲瓏岩下。門下法眷，化及四方，遠至南洋、印度、日本、台灣，聲聞廣大。余少時常見師，又數從岐昌、圓瑛、智圓、溥常諸上座游，備聞行誼。因次其要者，為之傳。</p>
</div>
<div class='div-other'><a id='mulu151' />
<p class='h2'>皈依大師傳</p><p class="byline">王宇高</p><p style="margin-left:0em;text-indent:2em">師諱靈慧，字慈運，皈依其號，四明七塔報恩寺主僧也。寺為唐代古剎，再被火，廢焉。清光緒間，師為營度建置，凡浮屠所宜有者，無不粲然完具。僧徒來歸日益眾，遂復唐時舊觀，世稱七塔中興第一代云。師故湘潭朱姓，母氏郭，兄弟三人，師次仲。稍長，詣義寧福田庵為僧。既受具戒，走南北參訪。道光間，來浙謁普陀觀音大士。咸豐時，至四明居接待寺。同治癸亥，徙萬善寺。庚午，得雲龍寺普洽皓公之法，實為臨濟正宗第三十九世也。甲戌，主天童寺。踰三年，復居萬善。最後為七塔主僧，光緒庚寅迄宣統庚戌，凡二十年。以八月廿九日卒，葬於天童玲瓏巖之下。年八十四，為僧六十有六年。初，師於接待為汎掃香燈時，洪楊之黨入境，寺僧奔竄無一人，獨師留。眾兵見師潔除已，焚香佛後拜跪，氣度閒靜，異焉。圍觀良久，乃問：「汝不去，獨不畏死乎？」師笑曰：「出家兒，不知有死生也。」其魁出黃旗一，樹寺門，兵遂不復來。是時四明諸寺多被劫，或焚而毀矣，而接待賴師以全。其居萬善，萬善故<span class='corr'>圮</span>陋不可居。師誅葺其中，有終焉之意。既得臨濟宗傳，道行益高。天童有僧數百人，羣欲保師。師以天童為東南名剎，既遭水災，時人又唱言廢佛，日益亟，乃入主天童。天童寧謐如故，其興七塔之功為尤多。紺宮妙相，極莊嚴於廢敗間。而臨濟之教，造就無算；玉忠等四十八人名尤著，宗風被海內外矣。而四明天童、育王、觀宗、雪竇、施祥、接待、總持、龍聖、看經、德雲、大<span class='corr'>隱</span>等大小數十百寺，其主僧迄於今，大抵師之門弟子也。</p>
<p style="margin-left:0em;text-indent:2em">贊曰：余未嘗見師，而與師門弟子圓瑛、智圓、覺圓、常西、溥常、僧晉及本舟、寶靜、指南輩往還聞道。其師未棄家時，嘗販米，過洞庭湖；湖中盜劫持之，欲與昆弟盟。師從容開說，盜皆感泣，卒為良民。既主七塔，數數歸湘潭，省父母墳墓。其季佑琳讀書能文。余觀佑琳所為頌師八十文，其篤於父子兄弟間，為尤可慕也。嗚呼！有為者，不擇地而成。若師之建樹，尚得以空門寂滅而視之哉？</p>
</div>
<div class='div-xu'><a id='mulu152' />
<p class='h2'>勅賜報恩七塔寺方丈，皈依大和尚七秩開壽序</p><p class="byline">朱佑琳</p><p style="margin-left:0em;text-indent:2em">世俗於人耆艾以上，往往即其誕辰，召戚友設筵宴以為慶會；而又必有壽之之文，張之壁間，相與讚揚美德。至於釋氏之法，則無取乎此。然家人兄弟之間，藉以達其惓惓之情，非世之徒侈虛文比也。<span class='note-inline'>(佑琳)</span>世居湘潭，仲兄皈依大和尚，去家四十年，邈然不通音問。一日郵書自浙來，道已祝髮為僧，見主甬之萬壽寺。<span class='note-inline'>(琳)</span>乍聞之，喜極而涕。蓋<span class='note-inline'>(琳)</span>兄弟三人，<span class='note-inline'>(琳)</span>幼出後季父。伯仲無祿，兄遠遊。經洪楊之亂，干戈阻絕，零丁一門。歲時烝嘗，顧念凄痛。洎<span class='note-inline'>(琳)</span>有子三，遂以其次者還後伯兄小宗，而季者立為兄後；豈復意天壤內尚有兄蹤跡耶！當兄出家時，先考妣固無恙也；而別父母、離手足，孑然孤往遊方之外，此於世一切情緣，宜痛斷之，毋少顧惜；何兄若猶幾幸其親之存，而必一得當於家而已耶？<span class='note-inline'>(琳)</span>又以痛先人之不及知也。以<span class='note-inline'>(琳)</span>觀兄之所為，自主席天童，以至恢復七塔，凡所設施，具有端緒。教授徒眾，常數百人；修持律儀，毋敢違迕。過人之才，亦可想見。設使兄終老鄉井，主持家政，當必承先啟後，赫有光耀，非若<span class='note-inline'>(琳)</span>之碌碌者。然自俗情測之，未必不以是為佛氏之幸，而朱氏之不幸。雖然，馳逐於利慾，縈迴於富貴，嗟素志之難償，窮白首而不息，以至喪失本來，全汩性始者，固凡人之通患也。然則捐嗜屏愛，薰修戒行，如兄之入佛，知見所得，要為獨多也。嗟夫！稟天地之靈，體父母之德，儒家之教，亦以率性為宗。雖釋氏清淨妙覺，與所為明善復初，大旨稍殊；然能獨葆天真，無或陷溺，實為不忝所生。而世俗之所謂孝養，又不足言也。故兄雖萬類皆空，獨時時不忘其所生。精氣感通，乖隔逾久，卒能有以致之，然後歎<span class='note-inline'>(琳)</span>之於兄為可愧也。篤翰飛之思，感令原之誼，<span class='note-inline'>(琳)</span>雖撑支門戶，艱苦萬狀；而清夜返躬，茫無主宰，兄豈能分其孤照，以發我微明耶？乃知人之全其所受，固在此不在彼也。戊子之春，<span class='note-inline'>(琳)</span>訪兄於慈谿；逾歲庚寅，兄始一返里門。相與聚處，久者逾月，近者兼旬。遽爾分離，不可合併。楚山浙水，魂夢往還，又已七更寒暑矣。寥廓天涯，茫茫來日；握手歡笑，能復幾回？今歲丁酉十月六日，為兄年七十一誕辰。<span class='note-inline'>(琳)</span>故道其思慕之私，特為文負之來祝。靈巖風雨，白髮連牀；兄其拔之塵俗，而毋使終迷則幸矣。回憶幼時侍先人側，思兄嗟歎，情事如昨。然則今之得重逢，晉觴為壽，當非<span class='note-inline'>(琳)</span>之所及料也。兄既入京師請藏經，並蒙御賜寺額；而雪竇、靈岩諸名剎，又皆其法嗣住持。由此大倡宗風，傳其衣缽，綿傳千百世而無或衰息。若使家道之興，亦若是焉，則尤兄之福蔭也乎！</p>
</div>
<div class='div-other'><a id='mulu153' />
<p class='h2'>祭慈運先師文</p><p style="margin-left:0em;text-indent:2em">嗚呼！先師降生於湖南之湘潭朱氏，年僅十八，辭親出家。二十受具，徧參有道。吾師天性慈善，定力難思。溯同治壬戌歲，髮逆犯境，人多避難。吾師是年三十有六，朝山進香南海，旋甬，挂錫於城外接待寺。其寺僧駭聞賊勢兇湧，畏難而散。維吾師不忍棄佛，立志獨守。鋒煙不能亂其心，兵刃不足挫其志。佛火供事，仍然無缺，此則吾師之大雄也。既而賊退地安，吾師移單于鎮鄉之永寗寺。初，該寺香火蕭條，佛事寥落，十方檀越無從皈依。吾師晨鐘暮鼓，寒暑不休；誦經禮佛，晝夜無間。于是十方善信慕道而來，遠近檀那聞名而至。一時聲振，百里風歸，此則吾師之大悲也。當時李<span class='corr'>[衝-重+賣]</span>橋有萬善寺者，敗椽破瓦，斜立三間；矮柱低檐，高可八尺；名僧難住，佛子同悲。吾師見而忻然，蓄意改造；苦無施主，力難措手。低頭曲躬者非一日，抱足半眠者亦有年，此則吾師之大忍也。同治甲戌，師年四十有八，忽爾宿緣感發，勝事遙臨。太白天童推為主席，四房兩序，堅請莫辭。及至升堂，百廢具舉。適洪水橫流，淹沒田稻，坌土拔木，崩裂橋石。一經水退，修復如故。所苦香火清淡，僧眾數百；法輪可轉，食輪難調。時兼當道宰官，就地紳董，禁行佛事，停止水陸。吾師情懇護法，運動廣文，始可轉行佛事，漸廣香火。遠來近悅，日日增茂。三載期滿，靡不讚美，此則吾師之大願也。然而天童退院，萬善棲身，奈何棟宇低矮而更陋，僧眾願住而難留。於是吾師自傾囊缽，並募世緣，經營改造，革故鼎新。其間善信，說三皈之禮，或來護法，助粟帛之緣。陸續改造，豈僅一載？百苦忍辱，奚止萬端？每逢開光勝會，水陸道場，有波旬主唆而禁牒，有闡提興禍而索財。重重逆境，指不勝屈。至今功堪告竣，人已老我。雖非為名山之列，聊可安行脚之僧，此則吾師之大力也。維人生立命，必有其地；地方當興，必有其人。甬江有七塔寺者，古之一大叢林也。遷年越世，疊經兵燹。寺毀僧空，腐敗不堪。初有就地醫生周氏母子，立願重建。晝夜鳴[木*魚]，寒暑不斷。嗟乎！苦行已極，功成一二，母子中道相繼云亡。時光緒十六年庚寅歲，吾師法臘六十有四。地方紳董，請為住持。吾師力難推却，事亦當肩。入寺後，築地興工，開單接眾。僧有百外，米無兩月。逐時設法，借貸檀越。雖饔餐不繼，而經營續續其間。完西方殿，供三世尊，築鐘樓，鑄大鐘，建兩廊，立禪堂，請龍藏，造藏經閣，開戒度僧於五處，講經說法有六期。凡所至要，盡行備畢。疊疊工事，不勝枚舉。捍勞忍苦，迄今二十餘年。將見叢林規模，擴然維新。慧炬高懸，光明徹於海內；法衣遠播，恩澤及於林間，此則吾師之大勛也。嗚呼！功成萬代，人無百年；竟然一旦而歸淨土者，使弟子輩有身莫贘，無腸不斷。原夫死生同幻，真性常存。吾師在白毫光中，洞然寂然而無間隔。嗚呼悲哉！如吾師之精力殆盡於此，則吾師之志願歷千百劫而不磨矣。凡弟子輩，入吾師之室者，能不酌水思源，報功頌德於萬一耶？今屆靈龕將起，化佛遙臨，直達松關，高登蓮國。栖心自在，任歲月之去來；說法無生，猶浮雲之聚散。太白從茲有主，玲瓏永為低頭。嗚呼悲哉！吾師竟棄弟子等而寂滅已。而弟子等，箴言在耳，孝悃難陳。愧無鶖子之先知，仰效純陀之後供。嗚呼悲哉！伏維尚饗。</p>
</div>
<div class='div-other'><a id='mulu154' />
<p class='h2'>慈運老和尚塔銘</p><p style="margin-left:0em;text-indent:2em">從來國家鼎革之際，必有傑出之人。徵之歷史，莫不皆然。有清入關以來，二百六十餘年，其間治世人材，炳煥中華，盛埒唐宋；而方外宗乘，亦極一時之盛。降及中葉浸衰，季世更屬式微，大闡宗風者，希乎其渺。良以國家多故，崇尚無人；慧命懸絲，幾乎一息。惟我皈依慈運慧公老和尚，潛修浙水，密行默化，守以誠樸，持以忍辱柔和，化以慈悲敬信。始也士女皈崇，繼也縉紳維護。居甬五十餘年，長幼尊卑，中外商賈，乃至勞動工役，無不知有皈依長老者。每一見之，頂禮問訊，供養如活佛。然其恭敬尊崇之心，發於中，形於外，不自知其膝之屈也。感化之誠，有如此者。且也人天密護，大用現前；開堂太白，戒徒萬指；說法七塔，法眾千僧。其得法入室者四十餘人，皆能建白，各擅所長。隨機應化者若干，開堂秉拂者數十，談經宏教者五六，精通禪奧者二三，其他建立剎竿、敷揚海外者七八，誅茅闢地、異類中行者尤多。噫！法筵之眾，何其盛也！法侶之勝，何其極也！和尚生於道光丁亥十月初六日，順寂於宣統二年庚戌八月廿九日，或者預示鼎革之徵歟？入民國來，其門人化及四方，若湘、若滇、若蜀、若<span class='corr'>陝</span>、若閩、浙、蘇、贛、皖、豫、南洋、印土、日本、台灣，皆有法幢光明，是殆勝清末一叚光明乎！民國建始之法幢種子乎！異日者，法遍全球，化週海外，吾將於七塔禪寺法眾高人，企予望之。語云：「莫為之先，雖美勿彰；莫為之後，雖美勿傳。」其斯之謂乎？爰記其實而銘其塔。後之覽者，可讀作真身塔銘，可視作大光明幢。乃為銘曰：</p>

<div class="lg regular" style="margin-left:0em;"><div class='lg-row'>維嶽降神　誕彼三楚　湘南潭北　朱氏巨族　厥生大德　豫章剃度　大菩提寺　潛修默悟</div>
<div class='lg-row'>化緣甬上　說法天童　中興七塔　道化邳隆　中外信仰　緇素皈崇　靈山法侶　雨霈雲從</div>
<div class='lg-row'>清朝民國　繼續興隆　化被海外　道播寰中　法燈晃耀　徹照無窮　光光回互　法法宏通</div>
<div class='lg-row'>臨濟妙旨　踞地稱雄　慈力三昧　彌塞蒼穹　光明幢子　永曜浙東　分映沙界　如日之中</div>
</div></div>
<div class='div-other'><a id='mulu155' />
<p class='h2'>前清勅賜七塔報恩寺方丈慈運大師塔銘</p><p class="byline">前資政議員．簡任政事堂法制局參事．羅傑撰文</p><p style="margin-left:0em;text-indent:2em">臨濟第三十九世，有法器曰隆安大師者，湖南湘潭朱氏子。初從昌明禪師披薙，受具戒於野禪聲和尚。<span class='corr'>已</span>而徧參江浙善知識，普洽長老契其根利，為傳法印，遂以號為止念法門。久之，法席宏展，外護交崇，推主天童、七塔、萬善等寺。以清之宣統二年八月二十九日示寂於七塔寺，安骨於寧波太白山右。世歲八十四，僧臘六十有六矣。其未祝髮時也，嘗貿米湖北，道洞庭，為盜所掠。盜喜師魁梧有智略，昂然美丈夫，脅籍其黨，要以不義之利，否則必之死。師誓死不允，盜壯其志，自反所奪，且曰：「厥後朱某經此，有加害者，必罰之。」初蒞寧波，充接待寺苦役。時洪楊之亂，雞犬無存，住持等棄而先遁。寇至，謂師曰：「諸僧已逸，汝胡獨留？」對曰：「我非不欲求生。我去，誰侍佛香火者？心不忍耳。」盜義之，與以黃旗，且戒眾曰：「犯此者，殺毋貸！」當是時，全邑精藍焚劫一空，而是寺賴以無恙。難平，住持等歸，疑師恃功而戀，贈金速行，師一無所需而去。越五十餘年，寺主子孫衰落。典是席者，為其法徒。蓋亦天之報施善僧也耶！其卓錫天童、七塔也，甫駐天童，百廢俱振。未幾，大水，田淹橋裂，損及廟貌。雖旋規復，而檀越希蹤；重以吏紳阻行法會，停建水陸道場，四來苾蒭饘粥不繼。師口苦心誠，感孚學官，得弛前禁。自是禮佛者不絕於道，而衣單實賴焉。七塔寺者，唐季叢林，兵燹迭攖，宇<span class='corr'>圮</span>僧散。雖有周氏母子苦行倡募，厥功未竟，賫願偕亡。師主是寺，貧邁天童，緇流聞風，來以百計。於是舉債新營，莊嚴諸佛，請藏佈法，宣戒度僧，信施日眾。水陸道場，同期競建，歲以為常。舊俗凡尸离者，攜眷入聚，茹葷款客，歌姬雜沓。師乃撰規痛革，肅肅至今，世稱七塔中興云。師字慈運，號皈依。生平為人，臨禍不怖，義利區明。住萬善垂二十年，艱難創復，大率類是。至其慈懷濟物，不訐不矜。在他人所不易能者，其次焉已。法徒四十餘人，或性相澄通，或專勤頂佛，或禪智默照。淨土趨心，僧俗欽愉。長方丈者，已過半矣，嗚呼盛哉！民國戊午秋，余供阿育王寺釋迦舍利，道經七塔。其弟子方丈僧晙等，述先師事狀，且曰：「方君延齡，嘗為先師建窣堵矣。今同門諸友，醵金廣造，請狀乞銘。」余既闡其大凡，用貞諸石，以告來際，乃為銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>猗法王之苗裔兮　瀕險變而不懼　貪嗔癡不可毒兮　寺既完而退故　住禪侶翩其腹枵兮　感財施於功德</div>
<div class='lg-row'>主樹與鳥共演佛音兮　神棲遲於西土　播巨德於茲銘兮　併住劫而悠久</div>
<div class='lg-row'>四大倘其壞空兮　文與石兮何有　性無生惺惺其不滅兮　豈與質相者俱朽</div>
</p></div>
<div class='div-other'><a id='mulu156' />
<p class='h2'>慈運慧祖百歲紀念撮影讚</p><p class="byline">諦閑</p>
<div class="lg regular" style="margin-left:0em;"><div class='lg-row'>十界一心　凡<span class='corr'>聖</span>同居于法會　萬年七塔　主賓共聚於祇園　當慧祖百歲壽辰　作報恩千秋佛事</div>
<div class='lg-row'>常光寂照　徹證心源　攜我迷流　同遊覺海　噫　法界藏身隨處現　虛空張口石點頭</div>
</div></div>
<div class='div-xu'><a id='mulu157' />
<p class='h2'>大和尚岐昌法師六十大壽之序</p><p class="byline">董思曾等</p><p style="margin-left:0em;text-indent:2em">大江以東，有崇壽寺焉。樞四明，鎮勾甬，居斗嫠上絡以持丑紐。寺之舊名曰棲心。明時遷南海之燈傳於此，顏寺曰補陀寺。外有浮圖七，俗又呼寺曰七塔。其曰報恩、崇壽寺者，則自寺慈運長老北取藏經而始名也。今之主寺者為岐昌師，年登六十矣。下元之日，其生辰也，里中故交以為盛事，將頂禮敬祝，爰貢一言以序之。師鄞人，少時祝髮於永豐菴中，為菴主安法師之再傳弟子。從讀邨塾書，過目輒不忘，同堂不之如也。稍長，學詩取法六朝，而端莊過之。書法宗趙，姿媚中有蒼勁氣。生平事佛，以名理取勝，上乘者採而發明之。若因果之說，則勿道也。性亢爽，喜與學士文人交。縱論今古事，永朝夕，不少厭。好遊，之楚，之蜀，之吳越，足跡半天下。名山大川，久深閱歷，獲於心者多，見於道者宏，修於己者真，信於人者實。以故隱居斗室中，而名之傳於外者，無論識與不識，莫不嘖嘖稱之曰岐昌師。宣統庚戌，崇壽寺慈運圓寂。主任之人，經大眾開議，僉云非師不可。師亦以慈運長老為付法師，情不得卻，如所請。進院之日，送者塞途，道路觀者共贊歎而羨其賢。夫崇壽寺為勾東巨剎，飛錫掛單，僧人眾多。一食約盡粟數石，而榖之所有，又僅僅無幾。量入為出，溢出甚巨；苦心焦慮，維持少策。爰大開道場，廣延壇越。師取信於人久，聞風麋集，堂為之滿。事後，而所得纍纍矣，此非孳孳者比也。蓋舍是不足以搘拄常住耳。至於復湮沒之故迹，新澷漶之舊觀，可仍者因之，可除者革之，無侈於前，無廢於後。此瑣屑之事，尤不足為師殫述也。前清變法，創學校以化僧徒。民國肇基，立佛教分會以襄理大事。夫釋家凌夷，於今有年，一經有力者之振作，而大發其光，俾窮鄉間古菴舊院，得以信教自由，不為人所佔奪者，非師之力，焉得而至此？余等多方外交，或潛修一室，不予人相近；或奔走風塵，不知老將至。求其行止有定，動靜有常，而執適中之道者，曠觀沙門中，殆難其人。而師則巍然一老，表正眾界，溫而厲，寬而嚴，垂暮精神，依然少壯。天留此靈山壽相，為法門生色，是亦西聖一綫之繫也。故大書之，以為大千之世界告。</p>
<p style="margin-left:2em">中華民國二年，陽歷十一月中旬，宜壽之辰，方外弟董思曾、謝行溎、張世謨、姜永賡、陳冠雲上頌</p>
</div>
<div class='div-other'><a id='mulu158' />
<p class='h2'>岐昌老和尚八十冥壽啟</p><p class="byline">太虛</p><p style="margin-left:0em;text-indent:2em">寧波七塔報恩崇壽寺，岐昌老和尚，乃太虛之授經師也。本年夏初，展禮授經故居永豐寺，距師圓寂垂十年矣。寺由師再傳法孫妙安住持，已煥然一新。求師之手迹遺文而不可得，為悵然久之。頃師之法子，七塔寺方丈本舟和尚等，以十二月二日，即古歷十月十五日，為師八十冥壽之辰，將於七塔寺禮佛稱慶，囑為文以彰先德。顧太虛雖以八指頭陀之介，親炙於師者幾二年，亦祇識得師無疾言、無遽色，溫文爾雅、恭穆淵懿之品德而已；於師生平事迹，殆茫乎其未有知。無己，姑摭采所傳聞者以述之。師，鄞縣東鄉錢氏子，幼作沙彌於永豐寺。讀書塾中，與故邑紳董淡生等同窗，咸歎為弗如。詩文學六朝而能端莊，書法趙松雪而姿媚，中有蒼勁氣，故甬中文學士，靡不推重。具戒後，與八指頭陀諦閑法師等為友，乃於宗禪教理，亦深入玄奧，尤擅音聲佛事。遜清光緒間，川湘蘇皖、遙及晉冀之修建水陸道場者，皆禮聘師為內壇正表。師以之遍遊長江、黃河流域。朝四峨、五臺，登覽衡匡、金焦諸勝。若夫普陀、雪竇、天台、天竺、天目、天童之近在浙東西者，更不待言。因此遐邇識與不識，皆慕水月法師名。水月，乃師之別號也。余<span class='corr'>固</span>知名佛教緇素之詣四明者，必造訪師居；師乃能潛養斗室中，遍參當代之善知識，德望亦以日隆。師一生功業之犖犖大端，首為輔佐且繼承慈運老人之中興七塔。七塔舊名棲心，明時分南海之燈，曰補陀寺。至清季，頹廢已久。師既嗣法慈老，以慈老自天童、雪竇退而住持七塔，新立叢林規制，僧眾雲集，饔餐維艱。師既慨然斥永豐寺所有田，充七塔齋糧，於是七塔寺始稍有恆產，漸蔚成與天童、育王鼎足而三之一大剎。宣統二年，慈老示寂，顧其寺內既絀財，而外又多故。慈老嗣法數十人，咸以為非師不足繼承慈老，以竟中興鴻業。師不獲辭，搘拄其間者數年，遂安奠七塔之基石，迄今蒸蒸日上而未已。次為輔佐且繼承八指頭陀之護弘佛教。光宣至民初間，八指住持天童，適值全國提僧產、興學校之風起，時各地設僧教育會，為護持教產、弘揚佛化之圖。八指身任全甬全浙以至全國之重，而根據地之寗波，則多藉師臂助。民元，八指辭世，寧波之僧教育會，改組為中華佛教總會分部，既舉師為之長，凡七八年。今甬佛寺僧業之盛，冠全國者，師與有其力。而寗波之佛教孤兒院及三寶經房，亦師之手剏而垂續迄今者也。師詩筆俱富，而書扎尤精妙，身後竟蕩然無存。使今日已無可徵錄以傳後者，斯則最堪遺憾者也。第師之學行粹美，德業俊瑋，固昭然照耀丹山赤水間，當與如來寂光同其金剛不壞，豈惟足以壽世而已哉！</p>
<p style="margin-left:2em">民國二十二年十月二十五日，受經學人太虛拜撰</p>
</div>
<div class='div-other'><a id='mulu159' />
<p class='h2'>僧晉首座禪行略</p><p class="byline">無住</p><p style="margin-left:0em;text-indent:2em">師法名宏賓，字僧晉，湖南永興縣宋氏子。父忠仁，母李氏，禱白衣大士而生師。師生三歲喪父，貧不能就學。稍長，聞里人講《孝經》及古人嘉言善行，好之；浸及佛典，乃大好之，遂翛然有出世想。年二十，請于母，詣南嶽極樂堂，禮覺否上人為師。默庵法師，其師祖也。默公以宏法名東南，門風高峻；師以失學故，艱于講習。默公曰：「捨俗出家，或禪，或教，或苦行，爾宜自擇其一；反是者，非吾徒也。」師毅然請以苦行自任。旋受具于祝聖淡公。逾年，禮金錢碧公，請問苦行如何？碧告以百丈「一日不作，一日不食」語。師自是確守其說，至老不敢自佚也。光緒辛卯，禮普陀，遂留七塔。時慈運老人自天童移主七塔，年六十餘矣，襤褸啟山，昕夕無暇。察師真實，付以法印，旋委管鑰。自是以常住自任者四十餘年，所歷胼胝拮据，不可殫述。光緒戊戌，兼任銅盆浦白龍庵住持。寺殘廢已久，至師乃亟謀力興。經營十餘年，大功方竟，巍然為鄞南名剎。民國丁巳，忽燬于火，師號痛自責。善信感動，爭醵金重修。師擴其制，而輪奐乃逾于前，乃易其名為龍聖寺。師雖致力于白龍，而精神常注于七塔；盡以生平撙櫛所餘缽資數千元，助七塔齋糧。師自奉極約，粗衣淡食，終歲不耗一錢。雖疾病不御醫藥，而急公則不惜巨款，大率類此。七塔自慈祖中興，嗣為住持者多法門英俊，故久益熾昌。師以資望功績，數被推為住持，皆峻拒之。而擘畫大計，實總持于師，隱若長城之寄焉。門下剃度者五，多不壽，惟式堂今為鎮海普慶寺住持；于七塔歷任都監、監院，勞績最著。得法者五：德軒，重興水月寺，後於小白嶺誅茅開山，結德雲精舍居之。為七塔監院最久，又嘗為天童監院。其淡泊任勞，綽有師風焉。指南，現為七塔寺住持，事蹟另詳。法舟，今為上海心安寺住持。見雲，為鄞東雲龍寺住持。妙禪，為杭州開元寺住持。自師以苦行助慈祖興七塔，門下皆效師行持，故諸方多請為住持。廿五年秋，師壽晉七十，法剃徒等為師營壽塔于小白嶺德雲精舍之右，明年刻石而銘之，文多，不錄。</p>
</div>
<div class='div-other'><a id='mulu160' />
<p class='h2'>蓮生法師傳</p><p class="byline">林德祺</p><p style="margin-left:0em;text-indent:2em">法師，湖北夏口縣人，俗姓劉。自幼聰穎，有宿根。年甫八歲，依夏口關帝廟崇道法師為沙彌，法名果增。其師課以文字，過目輒成誦。高僧見之，僉謂異日必能大弘法教。師亦昕夕自勵，無或怠荒。七年後，度為比丘。是歲仲冬，受戒于夏口歸元寺，法名湛然。潛心經典，不遺餘力。暇則精研岐黃術，以奉行我佛救世本旨而濟眾生。又七年，朝四大名山，遍歷南北諸省，訪師問道，風餐露宿，備嘗艱辛（晚年痰疾，蓋潛伏於此云）。旋住錫於鎮江金山寺。年三十有二，至鄞，入七塔報恩寺，受皈依老和尚法，更名宏涌。於是精參內典，深悟上乘佛理。四明，文物之邦，士夫多信三寶。七塔寺為著名古剎，問經旨者，戶外屨常滿，師輒善為講授。且工書畫，與都人士益相契。平時佐皈依老和尚重整寺規，以中興佛門為己任。光緒甲午，年三十有六。師以城市喧囂，不適淨修，移錫城西集士港廣善寺。寺無恒產，破屋數椽，聊庇風雨；青燈古佛，景象蕭條。師則茹苦含辛，廣行方便。善男信女染病，來寺求診，靡不為之悉心調治，而力卻其酬；赤貧者且饋藥餌，蓋本我佛慈悲之旨也。由是病者紛至沓來，不遠千里。或住寺中，師輒以佛法相點化，俾清心而寡欲，則攝生而保身。聞者感悟，指不勝摟。事後或就寺布施，以結善緣。數十年來，廣殿宇，添佛像。鄉僻小寺，煥然一新，且具大叢林規模。非師之以善化人，曷克臻此？附近俗家子弟，有敏而好學、無力求深造者，輒助以資，俾成大器，受惠者亦歷歷可數。愛護老弱疲癃之僧侶，更覺無微不至。近年擬募化齋田數十畝，以充寺產；迺于民國十八年仲春某日示寂，所願未遂，惜哉！彌留時，神志清明，異香滿室，口宣佛號，詎不異歟？俗壽六十有九，僧臘六十有一。涅槃以後，遐邇僧俗，念師生前韜晦，僻處鄉陬，佐如來以闡教利生，而活人無算，其出家之雄乎！屬余傳之，以為真實修行之模楷云。</p>
</div>
<div class='div-other'><a id='mulu161' />
<p class='h2'>澹禪和尚塔銘</p><p class="byline">大壑</p><p style="margin-left:0em;text-indent:2em">有魁梧奇偉之姿，必具經綸拔萃之行。故我佛釋迦，相好無倫，而說法利生，亦不可思議。證之歷祖，比比皆然。《法華》深譚，莫過十如，而首揭櫫，即曰「如是相也」。以是觀之，形好一端，<span class='corr'>盍</span>可忽乎哉？澹禪和尚者，即俊偉大人之相也。諱宏緒，別號誅道人，定海金藏薛氏子。母孕師時，夢行脚僧托宿。師誕之後，志行邁於常兒。七八歲時，蛸飛蠕動，微生之物，悉知愛護。間有僧侶過門，師必牽裾弄袖，樂與攀談而莫能釋焉。有識者知師性之所近，且曰：「此兒非薛氏之千里駒，乃佛門之大龍象也。」年方志學，見東隣少婦染病忽卒，即慨然曰：「世相無常，一至於此；吾若不他謀，將何異於是耶？」棄俗之心由是決。哀白於母，母憶其托胎之朕，知有夙根，許之。詣里中普濟寺松公上人乞度，上人窺其六根端秀，形貌異常，他日必為法器，欣然諾。薙髮之後，佛前執掃，誠懇端莊，如事生佛。繼為授戒，聞闍黎訓誨律範有戒殺等條，始恍悟幼時護生厭殺，及母言夢僧投胎，蓋有由矣。師秉戒後，洞識開遮，精持梵行，秋霜冬雪，無以喻之。雖多年耆宿，一見而敬且憚焉。未幾松公圓寂，眾遂公舉住普濟寺。經營未久，山門增輝，遠近善信，翕然嚮化。嗣聞雪竇慈公為當代宗匠，卓錫甬江，棲神七塔，法輪大轉，海陬馳名；羨道之心，油然勃發。遂躡屩擔簦，趕趨百里。一至席前，即叩道要。慈公知為不凡品也，語多激發，命入禪堂而參究焉。師精進心現，晝夜不懈。一日，聞擊板聲，豁然有省，始識慈公之道越尋常，名不虛也。次日，陳述所見，慈公笑而領之曰：「住行向地，同悟此體。而位位修證，功用相差，不啻天淵。縱如大鵬，一舉九萬，而中間尋尺，亦自歷然。爾宜深修極證，莫作得少為足人也。」遂授心印，錄副寺事。無何，慈公入滅，及門諸子，惟師道貌兩俱逾恒，顧命繼席雪竇。師面承屬授，銘感殊深；力擴前規，大興土木。而舉世絕無之說法堂，煇煇煌煌，嶐嶐崗崗，高矗雲際，有若與天人而爭麗也。前後殿廊，凡稍<span class='corr'>圮</span>者，次第重建，巍然為一代中興主焉。厥後如京師請大藏，供奉崇樓，以表一寺三寶具足。清皇嘉悅，特賜紫衣。人中之榮，法中之盛，至此殆蔑以加矣。嗚呼偉哉！八年仲夏，驟示微疾，語諸子曰：「吾機薪已燼，應火當亡。爾等宜知人命無常，出息不保，努力加修，資粮備足。吾一生修造太多，緣念過甚。到此風刀解體之時，定力缺乏，頗有不自由在。爾等及早圖之，莫作墮宗風人也。」言訖，奄然而逝。世壽五十八，僧臘四十餘。余曩遊名山，一涉雪竇，初到法堂，驚未曾有。再覩師像，拍案稱奇。問諸淨侶，曰：「斯堂即斯人造也。」嗚呼！殆所謂貌行相符者歟？至若師之遊藝，工行草、精點染，寸縑尺素，重若拱璧。是年某月日，寺眾瘞師於寺之東南若干步。門人朗雲、性菴等，均余舊好，以師之行狀相屬。余不敢以譾陋辭，謹將師之犖犖大者，詮其次第，勒諸貞珉，光耀未來云爾。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>雪山千仞兮　中有至人　瑰貌琦行兮　罕與其倫　精持梵綱兮　皎若冰霜　悟道甬江兮　毛骨清涼</div>
<div class='lg-row'>法堂崇嶐兮　高若天隣　三藏供奉兮　尊越七珍　末後垂範兮　如遺環漿</div>
<div class='lg-row'>藻翰游戲兮　寶逾旃香　衰世執頑兮　單鳳隻麟　吁嗟茫茫兮　誰知師因</div>
</p></div>
<div class='div-other'><a id='mulu162' />
<p class='h2'>道階法師行述</p><p class="byline">邵章</p><p style="margin-left:0em;text-indent:2em">距今二百年以上，閔忠寺改為法源寺，傳天下僧<span class='corr'>徒</span>千佛大戒，迎文海法師於江南寶華山，繼法席，闡宗風，十傳而至道階。道階生當清季，佛法中替，廢寺興學之說蠭起；道階集緇白之流，以一手障之。余之來京師也，識道階久。迄乎戊辰之夏，京師瀕南遷矣。道階航海求法於印度、南洋之間。臨行與余握手為別，庸詎知道階之一去而無東歸之日耶？按略。師諱常踐，道階其字也；號曉鐘，別號八不頭陀。俗許氏，湖南衡山人，生於清同治九年，庚午七月十五日。幼讀書，成童即茹素。光緒十五年，二十歲，出家，禮衡州東一堂智勝寺真際為師。冬，從耒陽金錢山碧崖律師受具足戒。次年春，即聽律師講《法華授手》。一日三座，五閱月始畢。夏囘衡州，瀕行，乞律師指示了生脫死法，遂授以「狗子無佛性話頭」。參究半載，因禁語坐禪七，得一入處。請律師證明，謂此是入手工夫，稍有相應之象；再坐七日，方有消息。至六日，忽心地開朗。質之律師，謂是暫現之境，亦未了當。再用工夫，自有著落處。未幾，改住岐山仁瑞寺，與田靜、覺明二長老參雲門桃花及古來大善知識話頭。次年，詩僧寄禪（即自號八指頭陀者）來山坐禪七，便請開示，遂參「念佛是誰話頭」。經四七日，聞禪堂開靜木魚聲，覺身如雲飛，心如月朗，半日絕無妄念，一段白光，照徹無礙。寄禪勸入關，謂抱著話頭不輕放手，自有打成一片時。及入關二載，心中開大悟境八次，小悟境數十次。暇則看經，而各宗教觀尚未深究。次年春，南嶽默庵長老來書云：「參禪與教觀皆宜深究。吾老矣，傳未得人。俟汝出關，盡可傳授。」遂從默公閱大藏經，學台賢慈并律、禪、淨各宗奧旨。一日坐次，默公云：「今之山河大地高下不平者，實是我心不平；若心平，一切山河大地皆平。」隨默公語聲，得大徹悟。回顧禪教諸宗典籍，廓然一貫。口有所辯，如流水之莫禦矣。先是出家時，立有四願，曰十年讀書，十年治事，十年注書，十年念佛。光緒二十一年，二十六歲，出家已踰六載，遂開講《法華經授手》於衡州西禪寺。學徒盈室，日講不暇。旋在永興縣龍角山講天台教觀，并注《心經玄義》詳略各一卷證之。默公呵曰：「注書一事，談何容易！古人數十年用心，只得一二部，便將大藏全書理事融成一貫。如天台、清涼、永明諸大老，輒數十年後方事箸述。汝年未及，言不足法，自宜將平日戒幢高立，行解相應，禪教相融，不立一字，不舍一字。在行止坐臥處，揚眉瞬目處，見個明白，左之右之。俟純淨光境現前，毫無間斷，其時方可下筆。此則事事皆是，否則事事皆非。戒力不堅，龍天不護；即著書行世，亦是世間狂慧，與了生脫死全無關屬。出家為了生脫死而來，若不詳參及此，轉眼無常一到，如落湯之蟹，又空來一次矣。」師聽畢，毛骨為悚。每日祇靜默看經，不敢他涉。二十七歲，總理衡州羅漢寺戒壇，為教授師。二十八歲，總管西禪寺修造，並戒壇為教授師。二十九歲，總理鴈峯寺戒壇為教授師。三十一歲，為南嶽上封寺戒壇教授師，又為培元寺教授師。冬受請為金錢山住持。三十二歲，在寺講《彌陀要解》及《二時課誦》，凡九十日。冬開壇傳授千佛大戒，得度僧眾三百餘人。三十三歲，為永興縣西竺庵戒壇教授師。又因建造大殿山門，需資綦巨，募款浙江，受寗波天童寺請，講《彌陀便蒙鈔》。三十四歲，受寗波七塔寺請，講《成唯識論》。冬回金錢山傳千佛大戒。三十六歲，又受天童寺請，講《法華經》。三十六歲，復在天童講《楞嚴經》，聽者千餘眾。自光緒三十一年至三十三年，在此三年內，既發起為金錢山請大藏經，又為保護各地寺產計，協助寄禪創設杭州、寗波、南京、湖南各佛教教育會。嗣矢志周遊印度求舍利，經南洋羣島，如檳榔嶼、新嘉坡、緬甸、錫蘭等處，得玉佛六尊，佛牙、佛骨各一尊，貝葉經一函，舍利一瓶（都四十八粒），經年返國。三十四年，年三十九，入京師請頒大藏經。時頗欲遁迹雲山，踐十年注書之誓；而為清一長老力挽護教，謂雖有光緒丙午保教之諭，然各省教案疊起。非在京師建立佛法，不能盡護教之責。于是登五臺山，燃頂香九炷，立四大誓：「一願保護天下佛像不毀，我願即了，否則盡命不退。二願保護天下寺廟不毀，我願即了，否則盡命不退。三願保護天下寺產不毀，我願即了，否則盡命不退。四願化導天下人民不駡僧徒，我願即了，否則盡命不退。」宣統元年，清公為引緣，接北京弘慈廣濟寺志果老人法座。秋，大藏印畢，回金錢山傳千佛大戒。次年春，受衡州南雲寺請，講《彌陀疏鈔》。夏，盡辭湘省傳戒講經事業及金錢山住持，一心北上護教。時志果移座法源寺，遂在弘慈廣濟寺立僧自治研究會。又與李翊灼等數十人，立佛學研究會於象坊橋觀音寺，講《大乘起信論》，募設佛經流通所。三年夏，受龍泉寺請，講《大乘起信論義記》，凡九十日。旋發起中央佛教公會、佛教僧林會。冬，志老退位，即由僧錄司呈內務府，奏請欽定為法源寺住持，年已四十二矣。民國元年秋，立佛教會於法源寺，寄禪為總會會長，師為機關部理事長。僅九日，而寄禪圓寂寺中，師親送靈骨回天童安塔。二年夏，與嚴復、梁啟超、王式通、孫毓筠、羅惇曧等數十人，發起佛誕二千九百四十年紀念大會。會期七日，大眾欣贊。復受七塔寺請，講《楞嚴經》。冬，回金錢山傳千佛大戒。三年春，回法源寺創辦法師養成所，成就學僧二十餘人。四年秋，接南嶽祝聖寺住持。冬，為耒陽雲山天中寺教授師，又為羅漢寺教授師、清涼寺教授師。五年冬，在祝聖寺傳千佛大戒，又接羅漢寺住持。六年夏，在寺講《法華經授手》、接花藥寺住持，又受北京宛平縣選請為天寧寺住持。七年，受南京毗盧寺請，講《楞嚴經》。八年春，在法源寺發起：為歐戰陣亡將士建三年普濟水陸道場。夏，在羅漢寺講《法華經授手》。九年冬，傳千佛大戒，接天中寺住持。仍回法源寺主修《續高僧傳》，三年成書六十卷。十年春，領北五省災民數百人，在京師周城募化三日。又為佛教籌賑會總務長，領災民代表數十人，往江浙普陀等處募集賑款。夏，在七塔寺講《梵網經》。冬，回法源寺傳千佛大戒，並作圓滿歐戰水陸道場。十一年，復在天中寺傳戒。十二年春，約熊希齡、廖名縉、王式通、莊蘊寬等，在法源寺發起二千九百五十年佛誕大會。會期二十五日，感化世俗，更勝於前十三年在法源寺傳千佛大戒。冬，在寶慶點石寺傳千佛大戒。十四年秋，赴日本東亞佛教大會，舉為副會長，周遊日本、臺灣。十五年夏，在弘慈廣濟寺講《法華經》。冬，又在點石寺傳千佛大戒。凡此皆在我土之卓卓可紀者。迨十七年秋，師年五十九矣，重發大願，遊印度南洋各地，考尋佛跡，搜譯遺經，以期回國後宣揚大化，利益羣生。不幸功業未竟，於本年二月初一日圓寂於南洋怡保三寶洞。世壽六十有五，僧臘四十有六。總其生平住持道場八處，傳大戒十一壇，講經十四座，各大剎戒期任教授師二十餘座，設維持佛教會及創辦教育共十處。其他特殊靈異事蹟，書不勝書。噫嘻偉已！余於辛未之夏，南遊金陵，宿寶華山隆昌寺，禮銅殿，觀石戒壇，穆然於誌公之遺風，與文海之勝跡，誠為凡僧寺戒律發源之地。故傳戒莫盛於寶華，而旁衍於法源。雖藉世間法之宣揚，要為夙緣所定，不可强也。道階承其緒而光之，適當毀寺滅法之交，其艱苦殆有百倍於文海者；而卒能本大無畏之願力，使危者復安，傾者復正。固宜人天共仰，垂聲稱於無窮。惜乎其晚年之宏誓，有所未踐也。昔元明間，覺源禪師住持金陵天界寺，洪武三年奉使西域。行一載，至僧迦羅國，國王館師于佛山寺。未幾示寂，五日顏貌如生。王大敬歎，築壇荼毗之。有白烟一道，上燭於天；舍利不可勝數。金華宋潛溪先生為其衣塔銘。師之行跡，毋乃類是。余不文，重其法孫梵月之請，爰徵其行事，與夫關係于法源寺者，告之世人焉。</p>
<p style="margin-left:2em">建國二十有三年，歲在甲戌，仲秋之紀，古杭邵章撰</p>
<p style="margin-left:2em">道階法師行解相應，清末以來，巍然為佛門泰斗。其于維持佛法，關係至大，功績至偉。此文敍述詳盡，其言少時用功得力處，更為真切。不惟大筆如椽，抑且深入法海，晚近以來巨製也。惟道公以宣統庚戌來甬，留住七塔者數月，得傳慈祖法印。嗣于民國丙辰復來甬，留住七塔者又數月，且開講《楞嚴》法會。庚午，法門敦請來續祖席，時方駐錫南洋，不克來甬。凡此，文皆未及，故謹注于此，以誌與七塔關係本末云。<span class='note-inline'>(指南謹注)</span></p>
</div>
<div class='div-other'><a id='mulu163' />
<p class='h2'>智圓禪師藏真壽塔銘</p><p class="byline">陳寥士</p><p style="margin-left:0em;text-indent:2em">師名弘一，字智圓，譜名普達，號了悟，別署真常，湖南衡陽人。俗姓譚，父諱香芸，母袁氏，育子五女二，師其少子也。師生于清同治十有二年，癸酉閏六月四日。自幼不食葷饘，喜匿就僧人。讀書，目數行下。年十二，母氏因難產棄養，悲慟逾恒。癡心自思，如何能免此厄，輒用惘惘。翌年入衡州吉豐泉肆學業，與同學梁交綦篤。閱《唐傳西遊記》、《香山傳》等書，心大感動，嘆曰：「欲求長生之道，非山深林密、虔心修煉，安能成就乎？」嘗與梁窮究其理，娓娓不倦。每中夜，就肆中人熟睡後，輒潛起趺坐，終年不懈。年十五，由梁導遊羅漢寺，見明果心老和尚，如有夙緣。告以佛之從弟難陀尊者出家因緣故事，即動出家之念。潛赴衡山覺海寺披剃為僧。彌月之後，始被家人偵悉，勸令回家。越五年，復潛往湘陰達摩山，依明果心老和尚，再度披剃。旋至南嶽上封寺，從寄禪安老和尚受具戒。次年，隨度師赴湘陰之神鼎山披閱龍藏，並受覺意三昧坐禪方法；誦《楞嚴》諸經，始覺前念滅、後念生之旨趣。越三載餘，赴長沙總佛寺晤因靜長老，授以瑜伽觀印之法。翌年，與西竺普悟等同謁九華、普陀諸名山。旋至四明七塔寺，慈運老人見而大器之，授以法印，留寺中，迭任監院、知客、糾察各職。後十餘年，鄞之施祥寺、方廣寺、寶嚴寺、寶福寺，餘姚之隱雲庵，均聘師兼住持之職，一意宏法，十方稱頌。清宣統元年，佐戒師寄禪長老創設寗波僧教育會。入民國後，組織中華佛教總會，及鄞、慈、鎮、奉、象五縣分會，保產興學，為之樞導。其所設僧氏小學各一所，至民國六年，邀請諸山會議，改為寗波佛教孤兒院，選岐昌和尚、陳屺懷居士為院長，而師總其成。又三年，任七塔寺方丈，建玉佛閣，寺之規模益形壯闊。任滿，回施祥寺，復建觀音閣、方丈殿、淨業堂及兩廊禪房；同時任佛教孤兒院常務董事，三寶經房經理。復就寺中創辦大乘佛學社。嗣又改辦明心實業公司，製軟蓆草墊，出品精美，亦濟貧惠工之意也。厥後歷任寧波市佛教會、鄞縣佛教會及浙江省佛教會主席委員，中國佛教會常務委員。民國二十一年，力與政府交涉，收回鄞縣都神殿舊址，奠定佛教機關之基礎。他如創辦永明小學、覺民小學、覺民民眾夜校、中西醫施診所，並建覺民校舍。凡百興造，不勝條舉。度世濟人，力之所逮，惟恐不赴，其勇猛精進有足多者。剃徒八，法徒十二，皆一時龍象。二十四年冬，營壽塔于鄞東童嶴庾山之，額曰藏真，時年六十有三矣。既蕆事，屬余為之銘。銘曰：</p>

<div class="lg regular" style="margin-left:0em;"><div class='lg-row'>是為真常大師藏真之塔　大慈大悲　拯眾生于苦厄　昔孔子謂不知老之將至　是語也足以銘師之禪德</div>
<div class='lg-row'>後之人兮過庾山而瞻拜　永保其圓覺之宅</div>
</div></div>
<div class='div-other'><a id='mulu164' />
<p class='h2'>僧晙老和尚傳</p><p class="byline">溥常</p><p style="margin-left:0em;text-indent:2em">僧晙長老，籍居湘省<span class='corr'>郴</span>縣，法名宏燦，滿清同治年間人也。時年二十四歲，厭世心切，偕堂弟僧晉投覺否大師薙髮，福嚴寺受具足戒。親近默庵老法師座下（為嫡親師公），聽講經義，有所心得，募刊《楞嚴易知錄》行世。祝聖、羅漢等諸大名剎，充當綱領要職。其為人剛正，處事嚴厲，時號「僧晙鉄匠」，有似南華智昺禪師，叢林中人呼名為「昺鉄面」也。自後參訪長江一帶名山大剎，朝普陀，禮觀音；轉來寧波，卓錫七塔，為慈老人所器重，授受心印。當時老人一志創造，臂助需人。及余朝山來此，道階法師講《唯識論》，自真和尚代理住持，相見如舊相識，有知遇之感。光緒三十二年，余由日本回國，過天童，留閱藏經，亦蒙老人授記。諸兄弟輩雍雍肅肅，歡聚一堂，均以常住為己任。會有豪富齋主作福葷食，自老見之怒，拋棄於地，人號之曰火神。晙老一見不守清規者，舉手便打，人稱曰鉄匠不錯。七塔規模日加清嚴，四方衲子雲遊往來，道風於以遠播，足與育王、天童古剎並峙，皆諸兄弟輔治之力。林下參學者，皆知是寺有鉄匠、火神之名也。民國七年，晙老為七塔主席，建造慈祖塔院，改修天王殿，煥然一新。是時見余由南洋回，住持事將告退，相約同上湖南。晙老先去，再任岐山仁瑞寺住持。於民國十一年五月十九日溘然西逝，世壽五十有九，築塔於南岳廣濟寺右。法嗣二：寬明，潮江寺住持；鉅鏞，法王寺住持。法孫二：能輝，回向寺住持；新山，在本寺。剃徒二：勛明，地藏殿住持；道明，在祝聖寺。法姪寬明，於坐談間謂予曰：「師叔與吾師相交厚，今修寺志，何不於吾師之行狀，發揮片言隻字乎？」余曰：「唯！自愧年老心弱，此亦義所不容辭。」自余主持是寺以來，常以未得鉄匠、火神再世為憾。追念故舊，因濡筆為之傳。</p>
</div>
<div class='div-other'><a id='mulu165' />
<p class='h2'>道亨和尚傳</p><p class="byline">諦聞</p><p style="margin-left:0em;text-indent:2em">師，宏達其名，道亨其字，湖南衡陽清泉縣陳氏子也。幼習商，有異秉。喜聞善言，尤躭禪悅。年弱冠，投衡州東一堂智勝寺，依真際禪師披薙。拾薪汲水，侍師頗摯。八指頭陀闡毘尼於衡州羅漢寺，遂受具焉。出堂後，往南岳參默庵。老法師一見，知非凡器，教以止觀法門，復傳曹溪微旨。自後芒鞋竹杖，周遊名山，遍訪宗匠。旋詣七塔，親近慈公，朝夕參究，精進不怠。慈公觀其語默動靜，迥異尋常，因厚遇之，授以心印。繼在白衣寺僧教育會任要職多年。後往天童叩禪機於八指頭陀，深有契悟。<span class='corr'>已</span>而被請為該寺綱領要職，管理出納者數載。洞澈因果，秋毫不苟。珍視伽藍物如掌珠，眾皆敬憚之。後返七塔銷假，亦被堅邀襄理常住。師一日喟然嘆曰：「所事非本分，出家豈為是耶？」遂辭職，回至南岳祝聖寺，潛心自修，宵旰不輟，兢兢以己躬大事為務。民國三年，被神人雙選，任七塔住持。內肅清規，外嚴佛事。增造齋堂、雲水堂、大寮等，建設殊多，功績逾恒，一時稱為法門特色。門下法子一人：明校，現住持慈谿飯佛寺，兼任七塔監院。剃徒一人：圓成，現任七塔客堂要職。皆富于參學，為法門所器重者。民國七年，師圓寂於七塔寺，瘞靈骨於天童青龍崗冷香塔院云。</p>
</div>
<div class='div-other'><a id='mulu166' />
<p class='h2'>常西上人傳</p><p class="byline">陳寥士</p><p style="margin-left:0em;text-indent:2em">上人諱常西，法名宏宗，字真如，<span class='corr'>湖</span>南衡陽人，俗姓劉。幼具異稟，夙根未昧。年十九，詣衡山南峯寺出家，師事妙相禪師。旋受具戒于南嶽祝聖寺。時默庵法師為教授，獨器重之，令任職寺中。既住衡陽羅漢寺，復遊粵東白雲山，宏襄佛事，所至有建樹。光緒甲辰，浮海至普陀山禮觀音大士。抵鄞，留七塔寺，受慈運長老心印，為報恩堂第四十二支正宗。其隨默庵法師住大善寺也，勞績最著，民國初元遂被推為住持。既滿任，與道階法師朝五台，留舊都法源寺。未幾南返，仍拄錫七塔。歲癸亥，任住持，三年<span class='corr'>後</span>退居，虔心淨土。日誦佛號五六萬聲，旦夕頂禮，十餘年如一日。以民國二十五年丙子，十二月十三日端坐圓寂。世壽六十有九，僧臘五十，焚化後，瘞骨於庾山嶺普同塔。法徒戒恆等九人。</p>
<p style="margin-left:0em;text-indent:2em">贊曰：自白馬馱經，佛教東漸，薪火緜延，代有名德。迄至輓近，沙門人數之眾，以江浙為首屈；而浙東名剎，號稱尤盛。七塔慈祖，蔚然為中興巨擘。座下高僧，法脈宏展；常西上人，其一也。壯歲輪蹄南北，投老苦行虔修。其枯澹純美，卓然為浮屠氏表率，有足多者。余經世多憂患，常詣上人證禪理，忽忽得懸解。別幾何時，竟以寂滅聞。執筆悽然，次其行藏傳于世。</p>
</div>
<div class='div-other'><a id='mulu167' />
<p class='h2'>圓瑛法師事略</p><p class="byline">王浩然</p><p style="margin-left:0em;text-indent:2em">法師諱宏悟，號鞱光，原籍福建古田，吳氏子。其母禱觀音大士而生，生時室有祥光。自幼聰穎非常，鄉黨目為神童。十九歲棄儒學佛，二十歲依鼓山湧泉寺妙蓮地華律師受具足戒，二十四歲參常州天寗寺冶開長老，有省。偈云：</p>

<div class="lg regular" style="margin-left:0em;"><div class='lg-row'>狂心歇處幻身融　內外根塵色即空</div>
<div class='lg-row'>洞澈靈明無罣礙　千差萬別一時通</div>
</div>二十六歲參明州天童寺寄禪敬安師，禪師甚器之。二十八歲嗣七塔報恩禪寺、慈運靈慧老人法。三十一歲開座講經。三十二歲住持鄞縣接待寺，重興古剎。民國光復後，涉俗利生，創辦寧波佛教孤兒院、泉州開元慈兒院。重興開元寺、福州法海寺。住持閩侯縣大雪峯寺、林陽寺，鄞縣七塔報恩禪寺、天童宏法禪寺。時以國家內憂外侮，惄然憂之，有聯云：「出世猶垂憂國淚，居山恒作感時詩。」民國十九年，佛教多難，發起組織中國佛教會，主持會務六載。講經海內外垂三十載，著述宏富，有《圓瑛法彙》、《經論講義》十餘部行世，緇素多沾法益。有國府林子超主席、戴季陶院長、林璧予部長、張詠霓部長各要人為之序。並有《一吼堂詩集》，恒以詩說法，善能啟發人心。浩然為法師信徒，見聞所及，略記於是。</div>
<div class='div-xu'><a id='mulu168' />
<p class='h2'>送圓瑛法師主持報恩禪寺法席序</p><p class="byline">楊樹莊</p><p style="margin-left:0em;text-indent:2em">夫學佛乃豪傑所為，出家本丈夫之事。若非久培德本，宿具靈根，豈易擺脫紅塵，誕登白社耶？爰有圓瑛大和尚者，法門龍象也。幼懷貞敏，學富五車；長悟妙明，智通三藏。到處隨機施化，一朝乘願再來。以堅固心，宏法南洋羣島；出廣長舌，談經北部燕京。宗說雙通，緇素競仰。本我佛慈悲妙行，創孤兒院<span class='note-inline'>(寧波佛教孤兒院、福建泉州開元慈兒院)</span>而教養兼施；念先哲建設苦衷，興僧伽藍<span class='note-inline'>(重興鄞縣接待寺，閩開元寺、法海寺)</span>而禪講並重。吹無孔笛，彈沒絃琴。棒喝森嚴，於開口不得處說法；機鋒迅捷，於下手不得處施為。接引宗徒，提攜學者；法緣溥洽，道化崇隆。和尚其出家之雄乎！故能運慈悲、佐定慧，如來以闡教利生也。邇者人神雙選，龍天推出，為七塔主人，續報恩法脈。將見高提祖印，振刷佛教精神，大展宗猷，為作人天眼目，即請圓瑛大和尚喝正。蓋聞具一切智，如來所以稱尊；得三摩提，菩薩故能入世。智悲並運，真俗等觀；為巨夜之明燈，作迷津之寶筏。至矣哉，佛教之有裨於世道人心也！或謂近於消極，但求出世；此實未達深源，詎為確論？夫釋迦闡平等慈悲學說，人我一如，視大地眾生皆如一<span class='corr'>己</span>；亡身救世，捨己利他。如地藏云：「眾生度盡，方證菩提。」其積極為何如耶！即質之革命主義，曰犧牲個人者，即捨己利也；曰益羣眾者，即利他也。則佛教又何嘗不適合於潮流？惟在乎善用與不善用耳。如我圓瑛大法師，應機示現，乘願再來。丱歲窮經，志綜百家之學；華年入道，心超六欲之天。撥草瞻風，擔囊負缽。初參本來面目，洞明直指之宗；次研圓頓教乘，復得見月之益。由是建法幢於處處，破疑網於重重。宏法為懷，利生不倦。創恤孤之院，泉甬諸孤賴其生；成設療病之局，閩侯貧病蒙其救濟。曩者太白爭迎，去歲雪峯公聘。其道學感人之深，有如此也。東津七塔報恩禪寺，為法師得法祖庭。前則公舉住持，時在南洋講經，力辭不赴。此次時機既熟，人神雙選；羣情慰悅，四眾懽騰。鈞等誼關桑梓，有不能<span class='corr'>已</span>於言者，乃為頌曰：</p>

<div class="lg regular" style="margin-left:0em;"><div class='lg-row'>得正法眼　主梵王宮　衲子雲集　萬派朝東　頻施棒喝　啟瞶發聾</div>
<div class='lg-row'>心燈續燄　丕振宗風</div>
</div><p style="margin-left:0em;text-indent:2em">圓瑛大法師榮任七塔寺方丈誌慶</p>
<p style="margin-left:7em">髮弟<span class='note-inline'>(陳鈞　王建三　辜耀德　陳伯臣　章銜青　丁則餘　許道生　陳錸　歐陽軫　蔡維符)</span>仝謹頌</p>
</div>
<div class='div-xu'><a id='mulu169' />
<p class='h2'>溥常老和尚七秩大壽序</p><p class="byline">曹作昭</p><p style="margin-left:0em;text-indent:2em">無泥則通，有泥則塞。通則不凝滯於物，而能壽世壽民。晉釋惠遠集緇素百二十，有三人結白蓮社。其間譽望尤著者，如劉遺民、周續之等，為當世推重，號社中十八高賢。所謂墨名而儒行者，非與？晉謝靈運，才學為江左冠，而負才傲物，少所推挹；一見惠遠，遽改容致敬。所謂儒名而墨行者，非與？求其不泥於儒，不泥於墨，通儒與釋為一貫，上下與天地同流，可以養生、可以延年者，於浮屠中得一異人焉。釋子溥常，原籍湖南湘鄉人士。父武庠生森蔚公，曾在台灣統兵，陣亡。母羅氏，有子桂秋，早夭。世居邑南之西亨湖洲里，本曹氏子，與<span class='note-inline'>(作)</span>同出大高祖殷也公之來孫也。年少參禪，離鄉遠遊四十餘年。際古稀時，垂念先人邱墓，扶杖南旋。家嚴原少同里居、長同學遊；唔談時均鬚髮頒白，兩不相識。杜工部詩云「乍見翻疑夢，相悲各問年」者，可作二老註脚也。小住旬日，邀家嚴周覽鄰封名勝幾遍。苦心孤詣，卜定乃祖乃親宅兆，皆厚封而銘誌之，不遺餘力。旋奉先人栗主，入族祠享祀。族中親而困窮者溫恤之，老而賢明者分潤之，不少吝。生妻下堂，已垂老矣，呼來話舊，饋贈多金，俾終餘年。凡茲行誼，揆古來仁人孝子，何以加焉？世俗每稱佛門中，棄而君臣，去而父子，禁而相生相養之道。今釋子反此，較墨名而儒行者，有過之無不及也。蓋通則仁，仁則親，親親仁民，所自來也。其獲高年，享遐齡，而康寧考終，可左券操也，總之不出乎尼山氏所謂「仁者壽」，近是。且觀其所著《華嚴綱要淺說》一書，主辦報恩佛學院，運慈悲心，伸妙手眼，純是一片救世婆心。更觀其出家行脚，參訪善知識、金山、高旻諸大名剎等。及充毘盧寺住持，坐香傳戒講經；親近赤山法老人，講《楞伽》；受聘揚州僧學校及湖北蓮溪等處，血筆汗文，婆心熱語，不分疆域，因才而教。子輿氏稱「教人以善謂之忠」者，亶其然乎！亶其然乎！再觀其與同志月霞法師、留學生桂伯華君，往日本講經，考察各國宗教異同；游歷南洋羣島，朝覲大金佛塔；雲南僧界虛雲長老等邀請，組織佛教滇藏支部，開辦學校與演說團；省會笻竹、大理觀音二次傳戒；最後主席寧波七塔報恩禪寺，發起禪堂坐香，亦講經傳戒。不論中華、異域，有教無類。韓子曰：「知而不以告人者，不仁也；告而不以實者，不信也。」又曰：「孔子之作春秋也，諸侯用夷禮，則夷之；夷而進於中國，則中國之。」釋子教本多術，推諸先聖後賢，若合符節。假令韓子而在，不惟不闢之；不以為嚴師，必以為畏友也。噫！謝康樂自命曰：「成道須慧業文人。」非虛語也。<span class='note-inline'>(作)</span>見釋子能於同分源流、人易世疏之中，獨念厥初，愧無話言贈貽。憶先祖銀潢公贈瘦虎上人詩有句云：「不為書所囿，未必佛能纏。」今釋子事理通達如此，<span class='note-inline'>(作)</span>不能道其萬一。茲際七旬大壽慶典，宏闡毗尼，四眾弟子，中西賢流，稱詞滿院。謹隨諸君子後，持此二語為心香之祝，俾如岡陵山阜云爾。是為序。</p>
<p style="margin-left:2em">中華民國二十三年，歲次甲戌，孟冬月，俗家弟曹作昭籌增氏謹撰</p>
</div>
<div class='div-other'><a id='mulu170' />
<p class='h2'>溥常老法師七秩大慶傳戒記</p><p class="byline">學僧了達</p><p style="margin-left:0em;text-indent:2em">原夫我佛之垂化也，道濟百靈，慈育萬有，故法說四十九年，經談三百餘會，法門無量，教義重要，以宏道利物為旨歸耳。而其修習次第，則以三學為要素。三學者，戒、定、慧是也。由戒而定而慧，則道無不宏，物無不利矣。戒者何？防非止惡之義也。定者何？息慮靜緣之義也。慧者何？破惑斷疑之義也。此三者，實入道之門戶，成佛之關要也。而三者之中，尤以戒為最要。此世尊之所以始自鹿苑、終至鶴林，諄諄教誡、叮嚀咐囑者也。吾國初無傳戒之說，至唐麟德二年，勅命道宣律師於淨業寺開壇說戒，利樂羣黎，而傳戒之名，於是乎始焉。其後海內叢林繼起效法，大闡戒旨，至今益盛。然一觀其傳戒日期，或一月、兩月者有之，十日、八日者有之。但無論期之長短，時之暫久，惟然香之日，必依佛誕良辰，其揆一也。考其然香之意，所以本藥王菩薩焚身供佛之誠，而表己之誠敬也。故當春夏傳戒然香者，必在四月初八釋迦誕日；秋季傳戒然香者，必在九月三十藥師誕日；冬季傳戒然香者，必在冬月十七彌陀誕日。茲我七塔擇期臘八傳戒然香者，良有以也。余曾考七塔寺，自中興慈祖老和尚，於光緒丙申、丙午兩次傳授大戒後，迄今幾三十年，不復舉行傳戒之盛典矣。民國甲戌之秋，本寺檀越戴氏皈依三寶，篤信佛法。覩七塔之宗風，欣然生慕；瞻溥公之道範，油然起敬。於是樂施鉅金，倡演毗尼，恭祝溥公七旬大慶，藉以廣種福田，普利人天。溥公見其供佛心殷，為法心切，義不容辭，允其所請，始備報單，通告四方。凡有發心來寺求戒者，無論緇素，免納戒費，並成就三衣鉢具。於是求戒之四眾弟子紛至沓來，雲水之大德高僧源源不絕。偌大叢林，幾有人滿之患。齋堂宿舍，遂成問題。特將齋堂前之階道，與大寮後之空屋，改作臨時齋堂。又將土木工匠之臥室，及佛學院講堂寢室，概作求戒四眾之宿舍。迨至冬月一日開堂，延請普陀後寺住持學老和尚為正訓，覺梵諸師等為副訓。從此每日領導新戒，演毗尼，教儀規；出恭入敬，威儀整肅，井井有條，見者無不歡喜讚嘆。並請智圓老和尚為羯磨阿闍黎、圓瑛老法師為教授阿闍黎。念六日，三師臨壇，傳授沙彌淨戒。是日銀燈玉燭，燦爛輝煌；奇香異花，微妙清潔。而三師之圓音，妙味無窮，有如靈山一會，儼然未散，誠盛舉矣。次日，五觀堂內，乞戒弟子習食鉢飯；善信男女前來參觀者，人山人海，頗形熱鬧。臘月三日，請三師及七證阿闍黎在法堂用十師齋。旋於三聖殿內禮請十師陞座，傳說比丘大戒。四壁懸掛滿堂佛像，陳列各種法物。種種莊嚴，眩目賞心。初六、初七兩夜，然香供佛。是時新戒六百餘人，胡跪合掌，仰對佛前，無不誠誠懇懇，一心稱念南無本師釋迦牟尼佛，懺悔業障，希增福慧。次晨又請三師上壇，說圓滿菩薩大戒。畢即齊詣觀堂應供，食七寶五味之粥，即俗所謂臘八粥是也。至此三聚淨戒於以演畢，一場勝會告一段落。回憶開戒期間，歷時數旬，雖在隆冬之際，而天色清朗，氣候溫和，似乎天其有意助此勝緣也。全寺僧眾計有千餘，護法男女數百人，而內外安寧，上下和睦。苟非溥公道行高隆，曷克臻此？羯磨、教授、尊證、開堂諸大德，皆屬當代高僧、一時上座，咸能惠然蒞臨，輔佐法會，豈非溥公之德不孤必有鄰者耶？竊以本寺二十餘年來未經傳戒，一旦場開選佛，大闡毗尼，匪特七塔宗風為之一振，即甬江之佛化，增添無限光彩。余於是喜而為之記，以志不忘云。</p>
</div>
<div class='div-other'><a id='mulu171' />
<p class='h2'>溥常長老事略</p><p class="byline">陳寥士</p><p style="margin-left:0em;text-indent:2em">溥常長老，法名宏鉌，別字夢忍行者，湖南人也。俗姓曹，母羅氏。自髫齡即常曰：「為僧不易南面王樂。」父森蔚公怒之，欲淹諸池中，問其尚欲為僧否？鄰家為之緩頰曰：「其速立誓不做，可貸死。」終不肯一言。年十五，患眼疾，父命疏諸觀音像前，許愿喫齋，持之甚虔。夜夢近葷食，即驚覺悔恨。狀魁梧，出語往往有哲理，因有神童之稱。年十七，隨父應童子試，文武兼考，府試得㑺。院試時，父因替其名，得中武庠生。先是，父已取列第五，及榜發落第。適學使逝世，其中玄虛，不可問矣。其父夙精韜略，為國効命，清光緒癸未陣亡于台灣基隆之役。師既痛父喪，又憤國難，丙戌赴閩投軍，以繼先人之志。而中法議和，荏苒數年，用武無地，乃復動出世之念。投鼓山薙度，時年二十有七也。翌年受具。喜研《雲棲法彙》，私淑蓮池老人，循誦西方願文，力行不渝。因東包行脚，訪善知識。東南名剎，次弟參謁。壬寅，親炙金陵赤山法忍老人。老人為當代禪門宗匠。開示永明四料簡，遂悟禪淨雙修之旨。從游終南山，于翠微寺基結茅禮佛，大興善寺坐香打七。徧歷香山、五台，轉舊都，下江寧。甲辰，任金陵毘盧寺監院。己巳，赤山法忍老人示寂，遺言命師與月霞法師繼老人講席，闡揚《楞伽筆記》，聽者歡喜受持。丙午，主講《楞嚴》于揚州天寧寺普通僧學堂及湖北蓮溪寺，由是無歲不有講經之會。未幾渡日講演《楞伽》，扶桑人士，莫不悅服。歸國後，應天童寄禪長老、天台諦閑講主，及江寧李梅庵方伯之請，住持毘盧寺，聲教日宏。民初，應虛雲和尚之邀，卓錫滇中五六載，創辦僧校，立佛教滇藏支部；大理之觀音、省會之笻竹，兩次傳戒。旋以檳榔嶼極樂寺本忠和尚之約，遊南洋羣島，覲仰光大金塔。至歲戊午，回甬上七塔寺，屏絕外緣，禁足靜修，凡六載。甲子，日本震災紀念會，我國代表孔雲生，請師再度東渡弘法。師率法侶三十餘人抵東京，日僧團歡迎于淺草金龍山、會于災區觀音殿前。師見昔日殿前紙燈一對，依然高懸，島民稱異，我僑胞亦均目擊之。師讚嘆說偈曰：</p>

<div class="lg regular" style="margin-left:0em;"><div class='lg-row'>金龍淺草　劫火洞天</div>
<div class='lg-row'>寺像靈爽　如在梵天</div>
</div><p style="margin-left:0em;text-indent:2em">會畢，返七塔。戊辰，主辦七塔報恩佛學院，兼講《華嚴》。仰體蓮池老人遺訓，洞徹毗盧性海為進修，歸宿彌陀淨土。而日以穩健，三年圓滿。夫《華嚴》大經，釋之者惟棗柏李長者之《合論》、清涼觀國師之《疏鈔》，高義玄旨，貫通不易。師為啟示學人，汲引後覺，掬其綱要，撰作淺說。民國十八年雙十之節，適值己巳重九，正講〈賢首品〉時，會主文殊，名妙吉祥，而院中吉祥草忽開花呈瑞，天然感應，嘆為希有。復三年，回湘修治故塋，奉先人栗主入祠。孝思不匱，佛所許也。癸酉，公推為七塔主席。甲戌，開堂傳戒，會者千六七百人，得戒者僧俗六百有奇。法席之盛，號稱空前。法徒攸久等十三人，剃徒淳清等八人。乙亥，師以纂輯寺志見屬，丈室麈談，因得聞其行誼，而次其大略如上。</p>
</div>
<div class='div-other'><a id='mulu172' />
<p class='h2'>指南和尚述略</p><p class="byline">無住</p><p style="margin-left:0em;text-indent:2em">和尚法名戒利，字指南，湖南邵陽李氏子。父濬生，有儒行。師幼穎悟而多病，依父讀，父憐之，嘗寬其讀。師昆弟七人，伯兄中歲出家，道行高潔。歸覲時，師輒就兄詢出世法，大樂之。清嘉道間，邵陽多樸學之儒，咸同朝士多以武功顯。父語以鄉先輩之所為，師曰：「世相無常，人生難得，安用逐世俗虛名浮利乎？」年十七，父母將為之完婚，師跪辭。遂詣本邑福壽庵，禮志高上人求披薙。其冬，受具足戒於毗盧寺。旋詣點石庵，依尊美和尚。尊公，禪宗老宿，曾得桶底脫落者，湘中耆宿皆推重之。師依住二年，於本分事多所啟悟。又從指月老人受經論，歷參祝聖無凡、高安兩上人。詣衡州西禪寺，聽耳西法師講《楞嚴》，於是禪教皆有根底。宣統元年己酉歲，以朝海來甬，遂留七塔。歷事慈運老人及岐昌法師，皆任以要職。凡住七塔者八年，與僧晉首座有緣，得傳法印。鄞南看經寺者，古名剎也，久頹廢，請師住持。師以全力重興，前後役款鉅萬。凡一瓦一石，必使位置安好，故看經今有彌勒樓閣之稱。師戒律精嚴，行持卓越，曾朝禮四大名山，遍參宗匠。而於培養人才，出自天性。後進志學者，皆獨力資助之。所成就者，多佛門法器。法<span class='corr'>徒</span>五人，剃度徒一人，皆分別遣之求學。或遠至數千里外，所費歲甚巨，師無少惜。民國念五年冬，繼溥常和尚為七塔主持。七塔舊有報恩佛學院，以款絀故，常從簡略。師喟然歎曰：「佛法之盛衰，關於教育之得失。今何世也，而可以簡略誤青年乎？」遂一切詳悉考慮，變更整理之。或以支絀為言，師毅然以籌款自任。學僧聞風，自遠方雲集者接踵。師預計三年中，將重修大殿，創造延壽堂，改造學院。蓋欲以經營看經之心力，移之七塔也，其志願可謂宏矣。師為人慷慨有大略，凡舉事必期於成。有困難者，雖千金貸之，不復追問。而局度雍容，虛懷善下，尤為圓領中所僅見云。</p>
</div>
<div class='div-xu'><a id='mulu173' />
<p class='h2'>報恩堂宗譜序</p><p class="byline">圓瑛</p><p style="margin-left:0em;text-indent:2em">夫拈花一笑，妙契佛心；面壁九年，高提祖印。不立語言文字，教外別傳；直接上根利智，當下頓證。由是一花現瑞，五葉流芳；宗風振丕於中華，法乳遠注於臨濟。而我七塔報恩禪寺，傳臨濟正宗第三十九世。先師慈運老和尚，從光緒十六年入寺，中興甫拾稔，而叢林之規模全具。傳法四十八人，或主持法席，多皆為匠、為師；或分化諸方，到處宏宗、宏教。法門既廣，須溯流源；宗譜未成，莫知系統。何幸而有溥常法兄，不惜精神，發心登記，編成宗譜，印發執持；俾同系共仰祖庭，常住盡明支派。本寺既定為法門選賢叢林，而宗譜為不可少之事。茲既編成，囑余為序，祇得略敍緣起如此。</p>
<p style="margin-left:2em">民國二十四年春，報恩退隱圓瑛宏悟謹序</p>
</div>
<div class='div-xu'><a id='mulu174' />
<p class='h2'>報恩堂宗譜序</p><p class="byline">智圓</p><p style="margin-left:0em;text-indent:2em">夫日星之光，俱麗天上；江河之水，同歸海中。是故樹大分枝，終不離乎根本；人多分派，當勿亡其法源。而我七塔報恩寺，創始於唐代心鏡禪師，初名東津禪院，繼號棲心禪寺。宋祥符元年復賜額崇壽，明洪武年間又更名補陀。歷千數百年，興衰靡一。廢而復舉者，不知凡幾。迨至清季光緒十六年，我師慈運老人授住以來，力圖建設，百廢俱舉；並親詣都中請頒龍藏，蒙恩賜額「報恩禪寺」。自此規模宏偉，足增東浙之美；宗風遠播，悉種西方之因。法門鼎盛，甲於諸方。衣鉢傳繼，已達四十八人；子孫蕃衍，實逾數千百眾。散處他方，各興法席。道德之隆替不一，人物之代謝孰稽？若無正當之系統，難期永久之榮譽。此固宗譜之待修，實有不容稍緩也。今者本寺住持溥常法兄，道行高遠，學業宏富，歷主諸方法席，久為法門欽戴。因有鑒於斯，乃毅然興起，集法眾而會議，行登記之方法。歷時既久，始告成功。復立法規以杜流弊，俾後進之賢者，有所依據；而邪疵放癖之徒，勿容混跡。斯誠法門之善舉也。余喜本寺宗譜之成立，復感溥兄之偉德，爰不揣鄙陋，略敍數語，以紀其大概云爾。</p>
<p style="margin-left:2em">民國二十四年春月，智圓宏一謹述</p>
</div>
<div class='div-other'><a id='mulu175' />
<p class='h2'>報恩堂宗譜緒言</p><p class="byline">溥常</p><p style="margin-left:0em;text-indent:2em">溯吾教主釋迦牟尼佛應機示現，誕生西域。十九出家，三十成道。始從鹿野苑，終至跋提河，經歷四十九年，演說十二分教，隨根利導，頓漸兼收。迨至法華，普與授記，極暢本懷。復於靈山會上，拈花示眾。迦葉尊者，領悟心宗，傳持正法眼藏，為西天第一祖。直至二十八代菩提達摩大師，航海而來，宏揚教外別傳之旨。不立語言文字，直指人心，見性成佛。以為東土第一祖，名曰宗門。傳至六世，而有曹溪大鑑惠能禪師，其法特盛，分為兩支。其一青原行思，思傳石頭希遷，遷傳天皇道悟，悟傳龍潭崇信，信傳德山宣鑑，鑑傳雪峯義存，存傳雲門匡真文偃禪師，為雲門宗。玄沙師備（為偃同門友）傳地藏桂琛，琛傳清涼法眼文益禪師，為法眼宗。遷之支出藥山惟儼，儼傳雲巖曇晟，晟傳洞山良价，价傳曹山本寂，為曹洞宗。其二南嶽懷讓，讓傳江西馬祖道一，一傳百丈懷海，海傳黃檗希運，運傳臨濟慧照義玄禪師，法運更昌，為臨濟第一代祖。海之支出山靈佑，佑傳仰山本寂，父唱子和，為溈仰宗。以上自曹溪而來，宗門為五家派別。茲浙江鄞縣江東七塔報恩禪寺，嫡傳臨濟正宗。自臨濟初祖第一世，傳至三十世明州天童密雲悟禪師，傳林野奇祖為第三十一世，述〈法派偈〉「行大源遠」等十二句。傳至三十九世，我先師慈運慧老人，為本寺中興。光緒間，進北京請藏經，賜寺額，名報恩禪寺。自此報恩堂上，傳「宏」字四十八支法嗣，各各宏化一方，分燈續燄，綿綿不已。而報恩祖庭，留名登記，為不可少之事，因立報恩堂宗譜。百丈云：「見與師齊，減師半德；見過於師，方堪傳授。」斯時也，法道垂秋，人心不古。其或趨向偏邪，師徒授受，難免有混亂法門處。不得已，於民國二十三年，夏正十月初六日慈祖誕辰，召集諸法門，成立宗譜登記，議決法規，杜絕流弊。令後之賢者遵守毋忽，特述顛末云爾。</p>
</div>
<div class='div-other'><a id='mulu176' />
<p class='h2'>報恩堂法規</p>
<ul class="no-marker">
<li><p style="margin-left:4em;text-indent:-4em">第一條　報恩堂上，嫡傳臨濟正宗，由天童分派遞傳第三十八世雲龍堂上普洽皓祖承嗣而來。</p>
</li>

<li><p style="margin-left:4em;text-indent:-4em">第二條　凡求法者，師徒授受，以心印心，相敬相愛，尊崇道德節義，始終誠信不二。經云：「信為道源功德母，長養一切諸善根。」</p>
</li>

<li><p style="margin-left:4em;text-indent:-4em">第三條　凡求法者，既付與法卷，當索取報恩堂法規一卷，俾知法派源流，慎重保留，敬遵祖規。</p>
</li>

<li><p style="margin-left:4em;text-indent:-4em">第四條　凡受法者，當向祖庭登記，於中興慈祖像前上供，設如意菜，通白大眾。豐嗇隨便，不可缺少。至若辦齋幾筵，費用太重，有心發心結緣，亦不妨隨喜。</p>
</li>

<li><p style="margin-left:4em;text-indent:-4em">第五條　或有遠方他處授受者，須請代表寄上如意菜上供等費，及四寸小照片，寫明通訊處，請方丈登記，付給報恩堂法規一卷，當保留敬重，以為憑證。</p>
</li>

<li><p style="margin-left:4em;text-indent:-4em">第六條　既得本堂法卷，不敬師尊，再行轉拜；本堂法親，擅自收錄，紊亂秩序，失信生嫌，授者受者，悉皆開除法籍。</p>
</li>

<li><p style="margin-left:4em;text-indent:-4em">第七條　得法後有不守清規、違犯國法者，各自承當，與法門無涉。倘受刑事處分，應由法門審察，從嚴辦理。</p>
</li>

<li><p style="margin-left:4em;text-indent:-4em">第八條　凡有侮慢本師及法派尊長等，當報告方丈，召集法門，秉公理處。輕則議罰，重則開除法籍。</p>
</li>

<li><p style="margin-left:4em;text-indent:-4em">第九條　法門一家發生細故誤會者，當請公正法長勸解調停，無傷和氣。或有恃强欺壓良善者，各法長當合力援助。</p>
</li>

<li><p style="margin-left:4em;text-indent:-4em">第十條　法眷中有被外界欺侮侵害者，審其事實情理，尊崇公正，當為援助而保護之，藉此團結，保障法規。</p>
</li>

<li><p style="margin-left:5em;text-indent:-5em">第十一條　本寺方丈召集法門公選，凡入門者，均有選舉、被選舉之權。倘有品行不端，亦得公議而停止之。</p>
</li>

<li><p style="margin-left:5em;text-indent:-5em">第十二條　凡法門中有隨時發生弊端，損壞祖庭名譽，得由方丈召集法門公同決議而處分之。</p>
</li>

<li><p style="margin-left:5em;text-indent:-5em">第十三條　本法規於民國二十三年，古歷十月初六日慈祖誕辰，成立宗譜，全體通過，發生効力。如有未盡事宜，得由法門會議增改之。</p>
</li>
</ul><p style="margin-left:0em;text-indent:2em">以上法規各宜重。</p>
<p style="margin-left:0em;text-indent:2em">中華民國二十三年國歷十一月十二日（古歷十月初六日）公布實行。</p>
<p style="margin-left:12em">第　　　代法嗣　　　　謹遵</p>
<p style="margin-left:6em">民國　　年國歷　　月　　日（古歷　　月　　日）給</p>
</div>
<div class='div-other'><a id='mulu177' />
<p class='h2'>歷任住持年表</p><p style="margin-left:0em;text-indent:2em">慈運長老，于清光緒十六年入院，是為中興第一代。寺務之設施與策劃，悉躬任之。住持一職，則由法子代理。迄至宣統二年，長老圓寂，嗣後住持之地位始真除矣。</p>

<ul class="">
<li><p style="margin-left:1em">清光緒十六年　本來</p>
</li>

<li><p style="margin-left:1em">清光緒十七年　本來</p>
</li>

<li><p style="margin-left:1em">清光緒十八年　一禪</p>
</li>

<li><p style="margin-left:1em">清光緒十九年　一禪</p>
</li>

<li><p style="margin-left:1em">清光緒二十年　一禪</p>
</li>

<li><p style="margin-left:1em">清光緒二十一年　達光</p>
</li>

<li><p style="margin-left:1em">清光緒二十二年　達光</p>
</li>

<li><p style="margin-left:1em">清光緒二十三年　達光</p>
</li>

<li><p style="margin-left:1em">清光緒二十四年　本來</p>
</li>

<li><p style="margin-left:1em">清光緒二十五年　賢兆</p>
</li>

<li><p style="margin-left:1em">清光緒二十六年　賢兆</p>
</li>

<li><p style="margin-left:1em">清光緒二十七年　賢兆</p>
</li>

<li><p style="margin-left:1em">清光緒二十八年　蓬萊</p>
</li>

<li><p style="margin-left:1em">清光緒二十九年　蓬萊</p>
</li>

<li><p style="margin-left:1em">清光緒三十年　蓬萊</p>
</li>

<li><p style="margin-left:1em">清光緒三十一年　自真</p>
</li>

<li><p style="margin-left:1em">清光緒三十二年　自真</p>
</li>

<li><p style="margin-left:1em">清光緒三十三年　自真</p>
</li>

<li><p style="margin-left:1em">清光緒三十四年　行規<span class="note-inline">(在位八天圓寂)</span>　谷葊</p>
</li>

<li><p style="margin-left:1em">清宣統元年　谷葊</p>
</li>

<li><p style="margin-left:1em">清宣統二年　谷葊<span class="note-inline">(以上均代理住持)</span></p>
</li>

<li><p style="margin-left:1em">清宣統三年　岐昌</p>
</li>

<li><p style="margin-left:1em">民國元年　岐昌</p>
</li>

<li><p style="margin-left:1em">民國二年　岐昌</p>
</li>

<li><p style="margin-left:1em">民國三年　道亨</p>
</li>

<li><p style="margin-left:1em">民國四年　道亨</p>
</li>

<li><p style="margin-left:1em">民國五年　道亨</p>
</li>

<li><p style="margin-left:1em">民國六年　僧晙</p>
</li>

<li><p style="margin-left:1em">民國七年　僧晙</p>
</li>

<li><p style="margin-left:1em">民國八年　僧晙</p>
</li>

<li><p style="margin-left:1em">民國九年　智圓</p>
</li>

<li><p style="margin-left:1em">民國十年　智圓</p>
</li>

<li><p style="margin-left:1em">民國十一年　智圓</p>
</li>

<li><p style="margin-left:1em">民國十二年　常西</p>
</li>

<li><p style="margin-left:1em">民國十三年　常西</p>
</li>

<li><p style="margin-left:1em">民國十四年　常西</p>
</li>

<li><p style="margin-left:1em">民國十五年　覺圓</p>
</li>

<li><p style="margin-left:1em">民國十六年　覺圓</p>
</li>

<li><p style="margin-left:1em">民國十七年　覺圓</p>
</li>

<li><p style="margin-left:1em">民國十八年　圓瑛<span class="note-inline">(四月上任)</span></p>
</li>

<li><p style="margin-left:1em">民國十九年　圓瑛<span class="note-inline">(冬月改就天童寺方丈，選舉本舟繼任)</span></p>
</li>

<li><p style="margin-left:1em">民國二十年　本舟</p>
</li>

<li><p style="margin-left:1em">民國二十一年　本舟</p>
</li>

<li><p style="margin-left:1em">民國二十二年　本舟</p>
</li>

<li><p style="margin-left:1em">民國二十三年　溥常</p>
</li>

<li><p style="margin-left:1em">民國二十四年　溥常</p>
</li>

<li><p style="margin-left:1em">民國二十五年　溥常</p>
</li>

<li><p style="margin-left:1em">民國二十六年　指南</p>
</li>
</ul><p style="margin-left:0em;text-indent:2em">〔附記〕宗譜源流，詳記各法眷年籍、出家、受具、授記、事略、唱滅、法嗣七項，已成《七塔報恩寺宗譜》一書。是卷則略其表系而重于文字，可互相印證也。</p>
</div></div>
<p class='juan'>七塔寺志卷之五終</p>
</div><!-- end of div[@id='body'] -->
</body></html>