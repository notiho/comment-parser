<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>九華山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu778' />
<p class='juan'>九華山志卷七</p>
<div class='div-other'><a id='mulu779' />
<p class='h1'>藝文門第九<span class='note-inline'>(內分：疏、記、銘、賦、讚、偈、文、詩八子目。)</span></p>
<div class='div-xu'><a id='mulu780' /><p style="margin-left:2em">詩以言志，歌以永言。述今考古，教化淵源。文堪載道，德行同尊。寄懷詠物，多識之門。胸中邱壑，筆下蘭蓀。如金如玉，式我後昆。志藝文。</p>
</div>
<div class='div-other'><a id='mulu781' />
<p class='h2'>疏<span class='note-inline'>(一篇)</span></p>
<div class='div-other'><a id='mulu782' />
<p class='h3'>禮地藏菩薩疏<span class='note-inline'>(照時代，此疏應居最後。因茲志以大士為主體，此疏乃專讚禮大士之文，故首列之。)</span></p><p class="byline">高慕淨<span class='note-inline'>(許止淨代作)</span></p><p style="margin-left:0em;text-indent:2em">伏以法王御世，大悲切同體之心；菩薩度人，有求獲必果之應。故聚沙作塔，天人之所應供。而舉手低頭，福德總歸無量。蓋即心即佛，自他不隔於毫端。為果為因，始終不離於當念也。恭維地藏菩薩摩訶薩，生大長者家，憫六道而度生發願。為婆羅門女，歷三海而救母生天。青蓮示夢，痛殺生之惡業難逃。聖母垂詢，說地獄之苦毒無量。為愍受苦眾生，發願不成佛道。於是百千塵劫，不證寂光；億萬化身，恆來堪忍。集會忉利天宮，深受能仁佛託，盡三界之人天，為一肩之負荷。洵乎於閻浮有大因緣，諸菩薩莫能企及也。當像法之中年，為示生之瑞應。出胎於新羅之國，振錫為震旦之遊。軀盈七尺，猛若象王。力敵十夫，奮同獅子。寰中六籍，唯第一義心性相諳。池陽九華，歷七十載安居不動。山神饋藥，敬獻靈泉。閣老齋僧，虔供勝地。送童子之下山，金沙宣偈；感國人之渡海，白墡為糧。苦行烹土，人始建乎伽藍；正法資神，眾更尊乎枯槁。迨至百年願滿，悲應石鐘。三稔函開，音流金鎖。此不徒當時之信士，志切瞻依；抑且使後世之凡愚，情殷悲仰者矣。<span class='note-inline'>(弟子)</span>生當末法，瞬已千年。障重無明，身成五漏。幸有夙根，得聞正法。如火宅之逢親父，一乘同登；似苦海之遇慈航，三生有幸。<span class='note-inline'>(弟子)</span>之夫許止淨，曾經數載，未瘉採薪。爰以去年，仰求慈蔭。果也禮敬而福德來臨，持名而壽命獲永。蓋以無緣之慈，故有求必應；無作之德，故所感皆通也。今者再叩蓮臺，重瞻寶相。一香一花，聊學獼猴之獻；三請三叩，更伸螻蟻之忱。竊以彈指歸依，三途免報；聞名讚歎，百返生天。對像作禮，擁護徧於鬼神；志心誦經，解脫及於眷屬。而<span class='note-inline'>(弟子)</span>幼侍重慈，久尊聖教。長隨夫子，曾繡契經。更兼禮敬之誠，敢乞慈恩之佑。夫止淨，自棄官不仕以來，為閉戶潛修之業。持「彌陀」佛號，發願往生。誦大乘經文，隨機度眾。以此善因，普為囘向。願隨夫壻，同取金臺。更望眾生，共登寶筏。此日靈山加被，深沐慈悲；他年樂國逍遙，長為侍從。<span class='note-inline'>(民國戊午九月)</span></p>
<p style="margin-left:2em">止淨，民國甲寅發胃氣疾，粒米不能入口者兼旬。醫藥罔效，纏緜數載，屢瀕於危。內子憂之，幾欲自殺。予曉以人生夢幻，佛法無邊。彼乃發心朝九華，央我作疏。予謂祇求生淨，不願求壽。目的不合，乃求其父作。至戊午，予病稍痊，彼再往九華還願。時熏習漸深，乃代作此文，願同生淨土。今編本志，特為錄入，而彼謝世已兩年。得如願生西否，尚不可知。唯祈大士哀憐援手而已。</p>
<p style="margin-left:0em;text-indent:2em">弟子許止淨和南附記</p>
</div></div>
<div class='div-other'><a id='mulu783' />
<p class='h2'>記<span class='note-inline'>(七篇)</span></p>
<div class='div-other'><a id='mulu784' />
<p class='h3'>九華山房記</p><p class="byline"><span class='note-inline'>(明翰林待制　浙江義烏人)</span>王禕<span class='note-inline'>(字子充)</span></p><p style="margin-left:0em;text-indent:2em">九華山，在池之青陽。按《九域志》，舊名「九子山」。《輿地志》云：上有九峯，出碧雞之類。唐李白乃易今名，曰「九華」，其詩有「秀出九芙蓉」之句。而劉禹錫所為九華歌，其詞尤奇譎。宋宣和紹興間，縣令曹公機，宋公文堪，嘗列為六圖。其後縣人吳天錫，合之為圖四；而程九萬，又賦詩凡百篇。於是九華之奇形祕迹，瓌譎幽邃之觀，攬拾無遺矣。論者謂，是山與衡、廬、茅、蔣、灊皖相伯仲。特以地僻江左，舜巡禹奠，足迹有弗及，故名不大著。山之西，錢氏世居之。錢氏家饒於貲，而尚詩禮，在其鄉為望族。有子公清者，倜儻好義，遭時多故，集義旅以衛城邑，人賴以為安。兵燹之餘，田野蕪萊，則率鄉人使耕墾。荊棘之墟，荐為稼穡，民以故不饑。其有功於鄉邦甚厚，朝廷嘗授閫帥之職。且其於術數尤精，一時士大夫多慕而與之游。公清嘗即所居之旁，別築館舍，以為遊息之所。開軒東望，九華秀色，近在目睫，若可攬結。因名其館曰「九華山房」，求余文以記之。蓋自昔君子，其志于丘壑者，初未嘗忘情於用世。及既為世用矣，乃始遂其素願，而高蹈以遠引。此出處之節所以全也。考之前紀，若王季文、費子軍，皆青陽人。季文在唐末，嘗擢科第，為祕書郎。然後移疾而歸，築室九華之西。受異人天皇九仙飛昇之術，遂以仙去。子軍博學能文，登元和進士。聞母病，趨歸，而母已葬。遂隱九華少微峯下，朝廷屢徵不起。見其餘芬遺躅，去今未遠，猶有存者。公清生長於茲，庶幾聞風而興起。顧今方嚮任用，雖林慚澗羞，或所不免。他日功成名遂，獲返初服，而逍遙林壑，以樂其真；媲之昔人，又何愧耶？余辱交公清，故為之記。既志九華之勝，又以論君子出處之概不可以不審。毋謂古今人之不相及也。</p>
</div>
<div class='div-other'><a id='mulu785' />
<p class='h3'>陽明書院記</p><p class="byline"><span class='note-inline'>(明狀元　安福人)</span>鄒守益<span class='note-inline'>(字謙之)</span></p><p style="margin-left:0em;text-indent:2em">青陽九華山之勝，與匡廬、武夷競秀，至李太白始發其奇。嗣是，詩人隱士，仙釋之流，相與經營其間，而未有以聖賢之學倡而振之者。宏治壬戌，陽明王先生，以恤刑至池，愛其勝而遊焉。至正德庚辰，以獻俘江上，復攜邑之諸生江學曾、柯喬、施宗道以游，盡蒐山川之祕，凡越月而去。嘗宴坐東巖，作詩曰：「淳氣日凋薄，鄒魯亡真承。」各勉希聖志，毋為塵所縈。慨然欲建書屋于化城寺之西，以資諸生藏修，而未果也。嘉靖戊子，金臺祝君增，令茲邑，諏俗稽典，始克成其志。中建正堂，大書曰「勉志」。東西有廊室，而亭其後，曰「仰止」。合而命之，曰「陽明書院」。池守韓君楷，二守張君邦教，往視而嘉之，更議置田以膳學者。而九華之名，將與白鹿雲谷，煥然照方策矣。諸生樂其績之成也，不遠南都以來徵言，守益竊聞緒言之教矣。先生之學，以希聖為志。而希聖之功，以「致良知」為則。良知也者，非自外至。天命之性，靈昭不昧。自塗之人，至於聖人，同也；特在不為塵所縈而已矣。二三子亦知塵之害乎？目之本體，至精至明，妍媸、皁白、卑高、大小，無能遁形者也。一塵縈之，則泰山、秋毫，莫之別矣。良知之精明也，奚啻於目？而物欲之雜然前陳，投閒而抵隙，皆塵也。故戒慎恐懼之功，如臨深淵，如履薄冰，所以保其精明，不使纖塵之或縈之也。纖塵不縈，則無所好樂忿懥，而精明之凝定，廓然大公矣；親愛賤惡無所辟，而精明之運用，物來順應矣。大公之謂「中」，順應之謂「和」。中以立天下之大本，而天德純矣；和以行天下之達道，而王道備矣。此鄒魯之真承也。古先聖王，兢兢業業，克勤克儉，不邇不殖，亦臨亦保，率是道也。故堯舜禹湯以是道君天下，而孔顏曾孟，以是道為天下師。後之學者，見聖賢之君師天下，其成功文章，巍巍若登天然，而遂以為不可階；譬諸入明堂清廟之中，見其重門層閣，千萬方圓，前瞻後盼，眩然以駭矣。而不知所以創造方圓，規矩之外無他術也。二三子其將求之規矩乎？將求之方圓乎？良知之教，操規矩以出方圓也。而摹方傚圓者，復鬨然以禪疑之。嗚呼！愛親敬長，吾良知也；親親長長，以達天下，將非致吾之良知乎？惻隱羞惡，吾良知也；擴而充之，以保四海，將非致吾之良知乎？孰為禮，孰為非禮，吾良知也。非禮勿視聽言動，而天下歸仁，將非致吾之良知乎？是鄒魯之真承也，而禪之疑。禪之學，外人倫，棄事物，遺肝膽耳目，而要之不可以治天下國家，其可以同年而語乎？書院之建，羣多士而育之，固將使脫末學之支離，闢異端之空寂，而進之以聖賢之歸也。二三子之朝夕于斯也，其務各致其良知，勿使縈於塵而已矣。處則以是求其志，達則以是行其義。毀譽不能搖，利害不能屈，殀壽不能貳。使尚論道術者，按名責實，炳炳有徵焉。則知良有司鼓舞之典，真為聖代作人之助，規摹宏遠矣！豈繄山水巖壑之遇而已乎？</p>
<p style="margin-left:2em">止淨按：禪者定也，正是使纖塵不縈，而保存其良知。又定能生慧，故大學稱定而后靜，以至能安、能慮、能得，正是致其良知。儒佛無二理，記者咎禪學為外人倫、棄事物，非能知禪者。但於儒理有所發明，故存之。</p>
</div>
<div class='div-other'><a id='mulu786' />
<p class='h3'>雙華精舍記</p><p class="byline"><span class='note-inline'>(明舉人　東莞人)</span>任柱</p><p style="margin-left:0em;text-indent:2em">昔陽明先生倡絕學於天下，凡兩居九華。唯時侍御柯君及江施輩偕焉。日相與漱清陟奇，尋幽剔奧。採造化以供吟弄，曠盈視以暢天樂者，何莫而非道也？而非學也？而非教也？是固曠世之勝遊也哉。先生逝矣，至今陵隰奠其文，草木含其芬，空潣澄其神，光風流其形。霜雪雷露，融聚凝結，庶物露生，錯然人事之前陳；而先生之道之學之教，迥然獨存於口耳形迹之外者，則亦何莫而非先生之在目也哉？今柯君以外艱山居，一日蕭然悽愴，悲此意之莫將也，商于鳳臺子，相與構堂以祀焉。築舍兩，偕以居業。同志若汪子，又遠來從柯君遊，日與切磋，篤良知之學，明天地之奧，觸物感通，隨處有得。取善於山，培其至靜之體。相忘于鹿豕木石，平其萬物一體之視。酌泉於澗，通其變易之神。聆鳥聲於林，悟其天機之自動。俯仰乎榮悴開落於時，安其始終造化之自然。感不淆寂，內不遺外。一時來學，懦者乃作，夢者乃覺，汙者乃有攸濯。罔不知其至簡至易，通一無二焉。則夫先生之道之學之教，流布於山水之間者，又何莫而不復見于柯君講誦進修之內也哉？先生逝矣，而又不與先生俱逝者，是固柯君示我也已，君其益懋也哉！先時先生怡情九華也，先生主之，九華其賓也。今君亦舍以居焉，不又九華之主矣乎？不又天下之來遊九華者之主矣乎？予將有約九華，訪君問道，賴君有斯道主也。欣然先為之記。</p>
</div>
<div class='div-other'><a id='mulu787' />
<p class='h3'>甘泉祠記</p><p class="byline"><span class='note-inline'>(明狀元　學者稱「涇野先生」　陝西高陵人)</span>呂柟<span class='note-inline'>(字仲木)</span></p><p style="margin-left:0em;text-indent:2em">九華者，池州府青陽縣西南之山也。其下有五溪，曰「龍溪」、「瀾溪」、「漂溪」、「雙溪」、「曹溪」。出山五谷，合為一流。妙當山央，宛若地肺。九華羅綻乎芙蓉，六泉旁涌乎金碧。於是南引羣翠，北入大江。世傳江南之山莫秀於九華，而九華之勝實衍於五溪。蓋信吳楚之美石，鍾江湖之英者也。嘉靖乙酉，青陽生江學曾、施宗道來南都，受學於吾甘泉先生。暇或談及九華，先生飄然有往之意。二生對曰：「願築書堂，立以候也。」越明年，柯生喬亦及門受業，勃興共構之心。又明年，邑尹德興祝增，北覲而還，亦翻然欲助舉之。二生乃徧選九華之妙，獲茲五溪之邃，諏日程工，召匠計木。其地舊有小庵，後帶淫祠，祝尹即曰廢撤，用廣厥基。宗道曰：「經營出於民力，於義則弗堪。創建舉於公家，其事則難久。」乃出身貲金以董其務，而祝君捐俸以贊其能。後以他阻，未竟厥成。未幾，甘泉先生自南少宰被命，徵入宗伯。二生及潮陽周孚先、永豐呂懷、宜興周衝、懷寧尹唐，送先生至淮安，或至彭城，先生猶拳拳不忘九華也。使道通、堯臣居五溪，限之以三年，有詩以遣。使克道、汝德遊九華，望之以九秋，有詩以送。諸君歸，皆示予。而施、江二生，星言先往，裒是地之秀俊以俟也。今甲午春，提學聞人君，同巡按虞君，共奠陽明王先生祠。於是池州侯守，因白其事。二君乃相基於化城寺之東，命侯守構講堂齋舍，曰「甘泉書院」。而同知任君柱，遂捐金買田，計二十畝，以為書院資。既落成，學曾請記其事。予歎曰：「嗟夫！九華者，古九子山也。今茲之名，則唐李白之所改也。白與高霽、韋權輿，嘗訪道江漢，隱於夏侯迴之堂。循簷岸幘，坐眺松雪。以茲山舊云「九子」，按圖徵名，無所依據。太史公南遊，略而不書。事絕古老之口，復缺名賢之紀，雖靈異往復，而賦咏罕聞。於是始改為九華，有聯句云。然其詩，或歎標日壁霞之景，或羨玉樹羽人之况。若甘泉先生之遣尹、周也，其詩則曰：『人人有真源，自酌乃自得。』送呂周也，其詩則曰：『神物貴變化，九仞安可停？』彼李白之訪道，曾至此乎？夫先生嘗患人之徒知而不能行也，則著知行並進之說。又嘗患人之徒養心而忘所有事也，則著心事合一之說。而以隨處體認天理發之。諸君之九華，築居者以是為居，而無忘乎寢興；遣行者以是為行，而無忘於動履；游觀者以是游觀，而無忘於登覽。察之隱微之際，驗之飲食男女、人倫事物之間，久當見五溪同出一源，九華生於一本也。夫揚州有甘泉行窩，葛澗所作也，予嘗記之，以是為說矣。金陵有新泉精舍，史際所作也，予嘗記之，以是為說矣。九華先有仰止亭，祝尹為陽明王先生所作也，予亦嘗記之，以是為說矣。今又於甘泉書院云云。蓋柟為先生禮闈所取士，受教最久且深，故敢發先生之旨，以告諸君。願從事於力行，而不文飾於外也。不然，則行窩也、精舍也、書院也，適足為先生多，而予記之為贅辭。」</p>
<p style="margin-left:0em;text-indent:2em"><span class='note-inline'>(本記所標「五溪」之名，明清各志，皆訛作龍、池、漂、雙汨，只四溪。此依《九華紀勝》本記文所改。但查光緒《周志．山水全圖》（本記一樣同訛），五溪橋所收之水，為濂、舒、漂、龍、雙之五溪。（合瀾、曹二流為雙溪。瀾溪，即南塘。）且與此文又異。今特註之。)</span></p>
</div>
<div class='div-other'><a id='mulu788' />
<p class='h3'>東壁祠記</p><p class="byline"><span class='note-inline'>(明大學士　貴池人)</span>丁紹軾</p><p style="margin-left:0em;text-indent:2em">人特患無必為聖人之志，有必為聖人之志；則富貴貧賤，一切視為幻境，不足滓其太虛。乃人言富貴如行滓田，足起足蹈，學問之功，十倍於窮。此以警中下則可，非通論也。吾茲有得於畢心坡。先生為宮保尚書公仲子，生於公登第之四年。以任子歷官戶部員外郎，豈非生長富貴中者哉？而先生恬如也，一日聞道，遂慨然勵必為聖人之志。其夜形諸夢寐，對之妻子。出語之人人者，無不以為聖人必可學而至。盡以其貲為開館延賢之資。即囷無餘蓄，猶為裹糧四方之計。迄今想其一段嗜學光景，真如飢之求食，渴之求飲也。其于四方來學，欣欣接引，真如琛寶投于懷，骨肉之聚於庭也。其四方之會，招之即趨，聞之即赴。真不啻鳥之投林，水之就下也。余猶記童子時，見先生與先子論學，夜分不輟。布衣蔬食，抑志降心，人爭訝之。越數年，譽望嘖嘖，遠近咸尊且信之，久且有感而化之者。嗟乎！使天假之年，先生之進豈有既哉？因是而論古，於陵，沾沾曲謹，捐棄世祿，為蚓不足道。即如原嘗諸人，藉有土卿相之貴，好行其德，食客數千；周人之窮，振人之急，斯亦卓犖奇偉矣。而為俠為霸，於道未聞，孰如先生醇乎其醇也？先生沒且十餘年，弟子志之不倦。已祀於澤宮，茲復立祠九華之東壁。往華山陽明先生嘗論道其間。有祠，先子皆與配饗。今先生相繼而興，茲山其開壇設帳之處，為祠固宜。九十九峯之上，理學名儒，後先輝映，後之人益可聞風而起矣。祠構於甲寅，成於乙卯。為堂三楹，為地幾畝，守僧為某。經紀其事，則門人某輩。而嗣子某，猶子某，考厥成焉。猥以余屬先生世講，知先生者莫若余，乃屬之記。諸懿行，備傳誌者不具論。第論其嚮道之篤，以明作祠之意云。先生名似范，字一衡，心坡別號。宮保公名鏘，號松坡，敢併記之。</p>
</div>
<div class='div-other'><a id='mulu789' />
<p class='h3'>欽所精舍記</p><p class="byline"><span class='note-inline'>(明進士　青陽令　河南羅山人)</span>羅華衮</p><p style="margin-left:0em;text-indent:2em">余昔治韶之曲江也，距城十里許，有香鑪峯，排列霄漢間，殊愛其奇峭。及今莅青邑，而九十九芙蓉飛來片片，蒼翠撲人，景色又倍奇焉。深山大澤，龍蛇蟄藏，豈無先賢芳蹤，令人山斗仰者？我欽所中憲公，以理學陪祀王文成公於茲土。一日，過九華行奠禮，登先生之堂，譬之過太山梁父，有金檢、玉篆、石刻之書可讀也。時都諫心華公，作九華主人，出先生行狀誌銘示余。予生也晚，無由親炙。竊讀其文，想見其為人，丰骨崚嶒，象如千尋壁立。字曰「應敬」，別號「欽所」，志可知已。故生平學力，以主敬為先，實際在不欺。雖穎異絕倫，常於九子山習舉子業，三閱寒暑不歸。晨起不令僧磬先鳴；篝燈夜讀，神魂凝結，至焚巾不自覺。闍黎相謂：「往聞閉戶先生，今見焚巾學者。」出應試，三舉首，補郡諸生。適督學楚侗耿公以陽明良知之學闡示羣士。唯先生言下省悟，直透奧旨，期篤行實踐，繼先儒絕學，不啻口頭禪塞責也。登賢書後，由學博以至藩臬，二十餘年。當其敷教北雍，則少司成楊公，獨驚問學之淵含。贊猷密院，則大司馬田公，更藉韜鈐以籌幄。至若分守湖北，苗夷雜居，俗悍而賈淫。先生簡重端愨，率其坦易之度，不俟束縛，一意噢咻。洞僰谿苗，讋伏<span class='corr'>嚮</span>邇，若苾蒭之翹陽光也。自非理學一燈，性光映合，安望其文章氣節，度越千古，以之同祀於文成公乎？乃從而歌曰：</p>
<p style="margin-left:0em;text-indent:0em;" class="lg-abnormal"><div class='lg-row'>芙蓉之色　久而彌芳　先生之道　沒而彌光　山與人與　長發其祥</div>
</p></div>
<div class='div-other'><a id='mulu790' />
<p class='h3'>遊九華記</p><p class="byline"><span class='note-inline'>(明諸生　貴池人)</span>劉城<span class='note-inline'>(字伯宗)</span></p><p style="margin-left:0em;text-indent:2em">天啟二年壬戌，秋仲月幾望，自郡之青陽，為九華也。次五溪，登望華臺，誦王文成公四詩。旁睨汪侍郎珊墓，展焉。晡入西門，宿妙音寺。會邑令縉雲李君如桂有世好，驩然道故。謂遊九華，必出青陽邑南，至龍口，迴視芙蓉修纖繡錯。然後歸，而從西洪嶺廣勝寺登化城。然後出六泉口，渡五溪梁，乃為得之。余頷其說。明日別李，抵龍口，凡八九十里。道甚險仄，罕從此上下九華者。還宿南郭。明日曉發，自西洪嶺廣勝寺上山，宿於立庵。明日，禮地藏塔，徧歷東西寮。詰旦，謁李太白祠、陽明祠，有絕句。遂訪甘泉祠，憩化城寺。詰旦，上東巖，窺闌悚仄。僧曰：「陽明先生來此時，未有闌，履前出巖外者足三分。」諸從遊學士，皆變色戰戰。又曰：「焚香之眾，誓舍身於茲者，歲數人。多不及防，或損肌膚，卒不得死。亦有失足損軀者。因募十方，甃石以干之，乃至今。」余亦賦絕句。既讀陽明、周經偈，復覽周公汝璣、黃公尊素諸題名。極目遐瞻，凡峯之有嘉名者，以數十計。可視而不可即，猶之乎五溪望華臺也。暮返立庵。明日，下定心石、二聖廟。迴視鷹石，左右巖岫窈窕，去東巖不遠。至老田，少憩。至六泉口，已亭午，徘徊依戀不遽行。至陽華樓，迴視芙蓉，猶之乎東巖所見也。既暝，還入通遠門。踰三日，李行季達來問遊興。余以三事質之，曰：「李太白，久寓秋浦，特表茲山，是開元時也，在地藏前甚久。九華俎豆，宜無先此者；而乃雜處荒居，僅與一片亭垣、兩行翠柏。饗此煙霞，可勝歎乎？過此不葺，恐尚為勢家之所奪，遊事之當講求者，一也。宋人有言，新羅王子金地藏，非佛國地藏王也，按之九華碑版亦然。然地藏來此，在唐至德以前；其涅槃，在貞元十載。使非諸佛應化之身，豈能生而地涌泉，沒而山隕石、鎖骨屈伸如故哉？歧地藏而二之，亦非通識，遊事之當講求者，二也。陽明之學，所在必留，况東巖託迹，又有異於尋常題詠者。固不必效廬山白鹿洞，奏置弟子員。凡督學使者莅池，宜奠一爵，以志作人，庶幾芹藻得以長存。且初名「陽明書院」，今僅稱曰「祠」，豈萬曆初年，詔革書院之故歟？祠幸不廢，然不能必之千秋，遊事之當講求者，三也。」行季聞予說而韙之，曰：「興廢，有司職也；辯論，學人職也。請以告後之遊者。」</p>
</div></div>
<div class='div-other'><a id='mulu791' />
<p class='h2'>銘<span class='note-inline'>(一篇)</span></p>
<div class='div-other'><a id='mulu792' />
<p class='h3'>東巖天籟軒銘</p><p class="byline"><span class='note-inline'>(清禮部尚書　青陽人)</span>吳襄<span class='note-inline'>(字七雲)</span></p>
<div class="lg regular" style="margin-left:0em;"><div class='lg-row'>東巖之東　翼然軒廡　倚洞若負　瞰巖而俯　日月當牖　煙霞啟戶　天台瀑懸　閔溪流聚</div>
<div class='lg-row'>觸石爭鳴　乘風乍鼓　篁滴蒼嵐　松飛白雨　鳥寂千林　雲歸一隖　列翠成屏　陵虛結宇</div>
<div class='lg-row'>芥子安居　蓮華坐溥　身接層霄　神遊太古　天籟在心　悠然領取　立洗塵根　來歸淨土</div>
</div></div></div>
<div class='div-other'><a id='mulu793' />
<p class='h2'>賦<span class='note-inline'>(一篇)</span></p>
<div class='div-other'><a id='mulu794' />
<p class='h3'>九華山賦<span class='note-inline'>(并序)</span></p><p class="byline"><span class='note-inline'>(明江西巡撫　兩廣總督　浙江餘姚人)</span>王守仁<span class='note-inline'>(字伯安)</span></p><p style="margin-left:0em;text-indent:2em">九華為江南奇特之最，而《史記》所錄，獨無其名，蓋馬遷足迹之所未至耳。不然，當列諸天台、四明之上，而乃略而不書耶！壬戌正旦，予觀九華，盡得其勝。<span class='corr'>已</span>而有所感遇，遂援筆而賦之。其辭曰：</p>
<p style="margin-left:0em;text-indent:0em;" class="lg-abnormal"><div class='lg-row'>循長江而南下　指青陽以幽討　啟鴻蒙之神秀　發九華之天巧　非效靈於坤軸　孰構奇於玄造</div>
<div class='lg-row'>遷史缺而弗錄　豈足迹之所未到　白詩鄙夫九子　實茲名之所肇　予將窮祕密於崔嵬　極玄搜而歷考</div>
<div class='lg-row'>涉五溪而徑入　宿無相之窈窕　訪王生於邃谷　掬金沙之清潦</div>
<div class='lg-row'>陵風雨乎半霄　登望江而遠眺　步千仞之蒼壁　俯龍池於深窅　弔謫仙之遺迹　躋化城之縹緲</div>
<div class='lg-row'>飲鉢盂之朝露　見蓮花之孤標　扣雲門而望天柱　列仙舞於晴昊</div>
<div class='lg-row'>儼雙椒之闢門　真人駕雲而獨蹻　翠蓋平臨乎石照　綺霞掩映乎天姥　二神升於翠微　九子鄰於積稻</div>
<div class='lg-row'>炎熇起於玉甑　爛石碑之文藻　囘澄秋於枕月　建少微之星旐　覆甌承滴翠之餘瀝　展旗立雲外之旌纛</div>
<div class='lg-row'>下安禪而步岧嶢　覽雙泉於松杪　踰西洪而憩黃石　懸百丈之灝灝</div>
<div class='lg-row'>瀨流觴而縈紆　遺石船於澗道　呼白鶴於雲峯　釣嘉魚於龍沼</div>
<div class='lg-row'>倚透碧之峗屼　謝塵寰之紛擾　攀齊雲之巉峭　鑑琉璃之浩溔　沿東陽而西歷　餐九節之蒲草</div>
<div class='lg-row'>樵人導余以冥搜　排碧雲之瑤島　羣巒翳其繆靄　失陰陽之昏曉　垂七布之沈沈　靈龜隱而復佻</div>
<div class='lg-row'>履高僧而屧招賢　開白日之杲杲　試胡茗於春陽　吸垂雲之淵湫</div>
<div class='lg-row'>陵繡壁而據石屋　何文殊螺髻之蟠糾　梯拱辰而北盼　隳遺光於拾寶　緇裳迓於黃匏　休圓寂之幽悄</div>
<div class='lg-row'>鳥呼春於叢篁　和雲韶之鷕鷕　喚起促予之晨興　落星河於簷橑</div>
<div class='lg-row'>護山嘎其驚飛　怪遊人之太早　攬卉木之如濯　被晨暉而爭姣　靜鑱聲之剝啄　幽人劚葠蕨於冥杳</div>
<div class='lg-row'>碧雞噦於青林　白鷳翻雲而失皓　隱搗藥於樛蘿　挾提壺餅焦而翔繞</div>
<div class='lg-row'>鳳凰承盂冠以相遺　飲沆瀣之仙醥　羞竹實以嬉翱　集梧枝之嫋嫋　嵐欲雨而霏霏　鳴濕濕於蘴葆</div>
<div class='lg-row'>躐三遊而轉青峭　拂天香於茫渺　席泓潭以濯纓　浮桃瀉而揚縞</div>
<div class='lg-row'>淙澌澌而絡蔭　飲猨猱之捷狡　睨斧柯而昇大還　望會仙於雲表<span class='note-inline'>(以上上聲，「篠」韻，為前段。)</span></div>
<div class='lg-row'>憫子京之故宅　款知微之碧桃　倏金光之閃映　睫異景於穹坳　弄玄珠於赤水　舞千尺之潛蛟</div>
<div class='lg-row'>並花塘而峻極　散香林之迴飆　撫浮屠之突兀　泛五釵之翠濤　襲珍芳於絕巘　褭金步之搖搖</div>
<div class='lg-row'>莎羅躑躅芬敷而燦燿　幢玉女之妖嬌　搴龍鬚於靈竇　墮鉢囊之飄颻</div>
<div class='lg-row'>開仙掌於嶔嵌　散清磬之迢迢　披白雲而踸崇壽　見參錯之僧寮　日既夕而山冥　挂星辰於嶐㟼</div>
<div class='lg-row'>宿南臺之明月　虎夜嘯而羆嘷　鹿麋羣遊於左右　若將侶幽人之岑寥</div>
<div class='lg-row'>迥高寒其無寐　聞冰壑之洞簫　溪女厲晴瀧而曝朮　雜精苓之春苗　邀予觴以仙液　飯玉粒之瓊瑤</div>
<div class='lg-row'>溘辭予而遠去　颯霞裾之飄飄　復中峯而悵望　或仙蹤之可招</div>
<div class='lg-row'>迺下見陵陽之蜿蜒　忽有感於子明之宿要　逝予將遺世而獨立　採石芝於層霄</div>
<div class='lg-row'>雖長處於窮僻　迺永離乎豗囂　彼蒼黎之緝緝　固吾生之同胞　苟顛連之能濟　吾豈靳於一毛</div>
<div class='lg-row'>矧狂寇之越獗　王師局而奔勞　吾寧不欲請長纓於闕下　快平生之鬱陶</div>
<div class='lg-row'>顧力微而任重　懼覆敗於或遭　又出位以圖遠　將無誚於鷦鷯　嗟有生之迫隘　等滅沒於風泡</div>
<div class='lg-row'>亦富貴其奚為　猶榮蕣之一朝　曠百世而興感　蔽雄傑於蓬蒿　吾誠不能同草木而腐朽　又何避乎羣喙之呶呶</div>
<div class='lg-row'>已矣乎　吾其鞭風霆而騎日月　被九霞之翠袍</div>
<div class='lg-row'>摶鵬翼於北溟　釣三山之巨鼇　道崐崙而息駕　聽王母之雲璈　呼浮邱於子晉　招句曲之三茅</div>
<div class='lg-row'>長遨遊於碧落　共太虛而逍遙<span class='note-inline'>(以上平聲，「蕭」韻，為後段。)</span>　亂曰　蓬壺之邈邈兮　列仙之所逃兮</div>
<div class='lg-row'>九華之矯矯兮　吾將於此巢兮　匪塵心之足攪兮　念鞠育之劬勞兮　苟初心之可紹兮　永矢弗撓兮<span class='note-inline'>(亂用「篠」、「蕭」兩韻，閒而相叶。)</span></div>
</p></div></div>
<div class='div-other'><a id='mulu795' />
<p class='h2'>讚<span class='note-inline'>(二首)</span></p>
<div class='div-other'><a id='mulu796' />
<p class='h3'>實庵和尚像讚</p><p class="byline">同前</p>
<div class="lg regular" style="margin-left:0em;"><div class='lg-row'>從來不知光閃閃氣象　也不知圓陀陀的模樣　翠竹黃花　說什麼蓬萊方丈　看那九華山裏金地藏好兒孫　又生箇實庵和尚</div>
<div class='lg-row'>噫　那些兒妙處　丹青莫狀</div>
</div></div>
<div class='div-other'><a id='mulu797' />
<p class='h3'>捧日亭讚<span class='note-inline'>(并序)</span></p><p class="byline"><span class='note-inline'>(清池州太守　靜樂人)</span>李暲<span class='note-inline'>(號鑑溪)</span></p><p style="margin-left:0em;text-indent:2em">乾隆丁巳閏重陽，登九華，經再宿。九華佳處在東巖天台，而天台尤高。玉屏峯頂，極目千里，心曠神怡。念此大觀，不可無以挹之。因捐資建石亭，名曰「捧日」。創始戊午三月，至七月而竣。願後賢隨時修葺，勿為風日所剝，以長保此勝，爰為之讚：</p>

<div class="lg regular" style="margin-left:0em;"><div class='lg-row'>雲門轉上　帝座可通　天都對峙　長江盪胸　城市歷歷　景象融融　忝膺五馬　結緣九峯</div>
<div class='lg-row'>運逢清晏　政自從容　遐瞻熙皞　長保和豐　廣宣陽德　上答高穹　構亭蓮頂　用傾葵衷</div>
</div></div></div>
<div class='div-other'><a id='mulu798' />
<p class='h2'>偈<span class='note-inline'>(一首)</span></p>
<div class='div-other'><a id='mulu799' />
<p class='h3'>石佛偈<span class='note-inline'>(一首)</span></p><p class="byline">陳懋興</p><p style="margin-left:0em;text-indent:2em">洞門幽邃中有石像，乃地藏古遺蹟也。朝拜者往往不知進謁，爰拈此偈：</p>

<div class="lg regular" style="margin-left:0em;"><div class='lg-row'>不開不閉　何門可入　直進直出　門由自得　誦童子偈　會通靈心　頂禮大名　親覿佛形</div>
<div class='lg-row'>是石非佛　佛由石成　是佛非石　石由佛靈　佛耶石耶　誰假誰真</div>
</div></div></div>
<div class='div-other'><a id='mulu800' />
<p class='h2'>文<span class='note-inline'>(一篇)</span></p>
<div class='div-other'><a id='mulu801' />
<p class='h3'>明天順間，諭祭道泰文</p><p style="margin-left:0em;text-indent:2em">制曰：爾以堅持梵行，擢為宗師。克振法音，化人為善。奄忽長逝，良用嗟悼。爾其有知，服茲諭祭。</p>
<p style="margin-left:2em">此因勅賜萬壽戒壇住持道孚，於正統十一年題奏云：「欽取宗師道本，年老不便登壇。今訪得直隸池州府九華山化城寺住持道泰，諳通釋典，道行純真，堪補戒壇宗師。」後亦以老歸九華。卒於天順元年。而諭祭在本年五月十六日也。</p>
</div></div>
<div class='div-other'><a id='mulu802' />
<p class='h2'>詩<span class='note-inline'>(歌謠等，悉附之。)</span>○<span class='note-inline'>(僧俗共計一百一十二名。共計詩一百七十五首。)</span></p>
<div class='div-other'><a id='mulu803' />
<p class='h3'>至陵陽山，登天柱石，酬韓侍御見招隱黃山</p><p class="byline"><span class='note-inline'>(唐興聖皇帝九世孫　隴西人)</span>李白<span class='note-inline'>(字太白)</span></p><p style="margin-left:0em;text-indent:0em;" class="lg-abnormal"><div class='lg-row'>韓侯騎白鹿　同往華山中　玉女千餘人　相隨在雲空　見我傳祕訣　精誠與天通　何意到陵陽　遊目送飛鴻</div>
<div class='lg-row'>天子昔遊狄　與君亦乘驄　擁兵五陵下　長策遏胡戎　時泰解繡衣　脫身若飛蓬</div>
<div class='lg-row'>鸞鳳翻羽翼　啄粟坐樊籠　海鶴一哭之　思歸向遼東　黃山過石柱　巘崿山攢叢</div>
<div class='lg-row'>因巢翠玉樹　忽見浮丘公　又引王子喬　吹笙舞松風　朗吟紫霞篇　請開蘂珠宮</div>
<div class='lg-row'>步欄繞碧落　倚樹招青童　何日可攜手　遁形入無窮<span class='note-inline'>(天子昔遊狄，有本作「天子若避狄」。)</span></div>
</p></div>
<div class='div-other'><a id='mulu804' />
<p class='h3'>望九華贈青陽韋仲堪</p><p style="margin-left:0em;text-indent:0em;" class="lg-abnormal"><div class='lg-row'>昔在九江上　遙望九華峯　天河挂綠水　秀出九芙蓉　我欲一揮手　誰人可相從　君為東道主　於此臥雲松</div>
</p><p style="margin-left:2em">九華之名，始見於此詩。則所謂改「九子」為九華者，即此詩也。</p>
</div>
<div class='div-other'><a id='mulu805' />
<p class='h3'>九華山歌<span class='note-inline'>(并引)</span></p><p class="byline"><span class='note-inline'>(唐戶部尚書　彭城人)</span>劉禹錫<span class='note-inline'>(字夢得)</span></p><p style="margin-left:0em;text-indent:2em">九華山在池州青陽縣西南。九峯競秀，神彩奇異。昔余仰太華，以為此外無奇；愛女几，以為此外無秀。及今年見九華，始悔前言之易也。惜其地偏且遠，不為世所稱，故歌以大之：</p>
<p style="margin-left:0em;text-indent:0em;" class="lg-abnormal"><div class='lg-row'>奇峯一見驚魂魄　意想洪鑪始開闢　疑是九龍夭矯欲攀天　忽逢霹靂一聲化為石</div>
<div class='lg-row'>不然何至今悠悠億萬年　氣勢不死如騰仚<span class='note-inline'>(音「軒」，輕舉貌。)</span>　雲含幽兮月添冷　日凝暉兮江漾影</div>
<div class='lg-row'>結根不得要路津　迥秀長在無人境　軒皇封禪登雲亭　大禹會計臨東溟　乘樏不來廣樂絕　獨與猨鳥愁青熒</div>
<div class='lg-row'>君不見　敬亭之山廣索漠　兀如斷岸無棱角　宣城謝守一首詩　遂使聲名齊五嶽</div>
<div class='lg-row'>九華山　九華山　自是造化一尤物　焉能籍甚乎人間</div>
</p><p style="margin-left:2em">按：尤物，有二解。一《左傳》以夏姬之子為尤物。謂能敗國亡家。賤而遠之之詞。一《莊子》稱南伯子棊云「夫子，物之尤。」謂能抱道遺形。尊而敬之之語。夢得驚歎九峯奇秀，比之神龍夭矯，則必為尊重而非輕賤，可知。乃〈康熙江序〉以「尤物」二字，遂比之西子、王嬙。文人輕薄，多造口業，且點汙名山，故削而不錄。且識數言於此，俾讀者勿誤會也。</p>
</div>
<div class='div-other'><a id='mulu806' />
<p class='h3'>代書問費徵君九華事</p><p class="byline"><span class='note-inline'>(唐)</span>蕭建</p><p style="margin-left:0em;text-indent:0em;" class="lg-abnormal"><div class='lg-row'>聞說九華峯頂寺　日宮猶在下方開　其中幽境客難到　為寫詩中圖畫來</div>
</p></div>
<div class='div-other'><a id='mulu807' />
<p class='h3'>答蕭建問九華</p><p class="byline"><span class='note-inline'>(唐進士　青陽人)</span>費冠卿<span class='note-inline'>(字子軍)</span></p><p style="margin-left:0em;text-indent:0em;" class="lg-abnormal"><div class='lg-row'>自地上青峯　懸崖幾萬重　踐危頻側足　登塹半齊胸　飛狖啼攀桂　遊人喘倚松　入林寒㾕㾕　近瀑雨濛濛</div>
<div class='lg-row'>徑滑石棱上　寺開仙掌中　幡花飄淨土　臺殿印晴空　勝境層層別　高僧院院逢</div>
<div class='lg-row'>泉魚候洗鉢　老玃戲撞鐘　外戶憑雲掩　中廚課水舂　溲泥時和麪　拾橡半添穜</div>
<div class='lg-row'>渡壑緣槎險　持燈入洞窮　夾天開壁峭　透石蹙波雄　澗靄青無土　潭深碧有龍</div>
<div class='lg-row'>畬田一片淨　谷樹萬株濃　野客登臨慣　山房幽寂同　寒鑪樹根火　夏牖竹梢風</div>
<div class='lg-row'>邊鄙籌賢相　黔黎託聖躬　君能棄名利　歲晏一相從</div>
</p></div>
<div class='div-other'><a id='mulu808' />
<p class='h3'>秋日與冷然上人化城寺莊觀稼</p><p style="margin-left:0em;text-indent:0em;" class="lg-abnormal"><div class='lg-row'>世人從所好　獨自愛身閒　玩景當新霽　隨僧過遠山　村橋出秋稼　空翠落澄灣　唯有林中犬　猶應待我還</div>
</p></div>
<div class='div-other'><a id='mulu809' />
<p class='h3'>中峯</p><p style="margin-left:0em;text-indent:0em;" class="lg-abnormal"><div class='lg-row'>中峯高拄泬寥天　上有茅庵俯石泉　晴景獵人曾望見　青藍色裏一僧禪</div>
</p></div>
<div class='div-other'><a id='mulu810' />
<p class='h3'>寄費徵君九華隱居</p><p class="byline"><span class='note-inline'>(唐進士　硤石人)</span>姚合</p>
<div class="lg regular" style="margin-left:0em;"><div class='lg-row'>逍遙繒繳外　高鳥與潛魚　闕下無朝籍　林間有詔書　夜眠幽洞石　曉飯白雲蔬　四海人空老　九華君獨居</div>
<div class='lg-row'>此心誰復識　日與世相疎</div>
</div></div>
<div class='div-other'><a id='mulu811' />
<p class='h3'>贈九華處士鞏禹錫<span class='note-inline'>(名「疇」，貴池人，隱白笴山。)</span></p><p class="byline"><span class='note-inline'>(唐太子少師)</span>鄭薰<span class='note-inline'>(號七松處士)</span></p><p style="margin-left:0em;text-indent:2em">九華鞏處士疇擅玄言之要道，通《易》、《老》，其於《淨名》、《僧肇》尤精邃。余在句溪時，車幣致之官舍，再說《易》，一說《老》，命兒輩執卷，列坐轉之。業畢而寇至，與鞏散去，不知其存亡。余既休居洛師，杜門習靜。己卯冬十一月望，風雪中，有客叩門。樵童視之，則鞏處士也，延入，握手話艱苦。鞏草屨擔簦，杖靈壽。下笠，且咍笑曰：「聞公恬養澹逸，不屑屑於榮利，故以玄來助成之。」升榻解笈，散四束書，即《易》、《老》、《淨》、《肇》也。明日講《肇論》時，階前多偃松高桂，凍冰墮落，作琴瑟金石聲。理致明妙，神骨超爽，自謂極一時之遇。日與古人為徒，又意此樂之難諧也。遂成二十韻，敬以贈之：</p>
<p style="margin-left:0em;text-indent:0em;" class="lg-abnormal"><div class='lg-row'>密雪冷松桂　書牕導餘清　風撼冰玉碎　階前琴磬聲　榻淨几硯潔　帙散縑緗明　高論展僧肇　精言資鞏生</div>
<div class='lg-row'>立意加玄虛　析理分縱橫　萬化悉在我　一物安能驚　江海何所動　丘山常自平</div>
<div class='lg-row'>遲速不相閡　後先徒起爭　鏡明別妍醜　稱稱分重輕　顏容寧入鑑　銖兩豈關衡</div>
<div class='lg-row'>蘊微道超忽　剖證音清泠　紙上掣牢鍵　舌端搖利兵　圓徹保真性　客塵排妄情</div>
<div class='lg-row'>在住即非住　無行方是行　疏越捨朱絃　哇淫鄙秦箏　淡薄貴無味　酌斟慚太羹</div>
<div class='lg-row'>洪遠包乾坤　幽窅潛沈冥　罔煩跬步舉　頓達萬里程　廬遠尚莫曉　隱留曾誤聽　直須持妙說　共詣毗耶城</div>
</p></div>
<div class='div-other'><a id='mulu812' />
<p class='h3'>登九華樓</p><p class="byline"><span class='note-inline'>(唐中書舍人　京兆人)</span>杜牧<span class='note-inline'>(字牧之)</span></p>
<div class="lg regular" style="margin-left:0em;"><div class='lg-row'>晴光瀲灩含淺沙　高低繞郭帶秋華　牛浦漁笛山月上　鴛渚鶖梁溪日斜　為郡異鄉徒泥酒　杜陵芳草豈無家</div>
<div class='lg-row'>白頭搔殺倚柱徧　歸棹何時軋軋鴉</div>
</div></div>
<div class='div-other'><a id='mulu813' />
<p class='h3'>登九華樓寄張祜</p>
<div class="lg regular" style="margin-left:0em;"><div class='lg-row'>百感哀來不自由　角聲孤起夕陽樓　碧山終日思無盡　芳草何年恨即休　睫在眼前常不見　道非身外更須求</div>
<div class='lg-row'>何人得似張公子　千首詩輕萬戶侯</div>
</div></div>
<div class='div-other'><a id='mulu814' />
<p class='h3'>郡樓望九華</p><p style="margin-left:0em;text-indent:0em;" class="lg-abnormal"><div class='lg-row'>陵空瘦骨寒如削　照水清光翠且重　卻憶謫仙詩格俊　解吟秀出九芙蓉</div>
</p></div>
<div class='div-other'><a id='mulu815' />
<p class='h3'>和杜使君九華樓見寄</p><p class="byline"><span class='note-inline'>(唐隱士　清河人)</span>張祜<span class='note-inline'>(字承吉)</span></p>
<div class="lg regular" style="margin-left:0em;"><div class='lg-row'>孤城高柳鳴曉鴉　風簾半鉤清露華　九峯聚翠宿危檻　一夜孤光懸冷沙　出岸遠暉帆欲落　入谿寒影雁差斜</div>
<div class='lg-row'>杜陵歸去春應早　莫厭青山謝朓家</div>
</div></div>
<div class='div-other'><a id='mulu816' />
<p class='h3'>題五老峯下費君舊居</p><p class="byline"><span class='note-inline'>(唐進士　蒲州人)</span>楊巨源<span class='note-inline'>(字景山)</span></p><p style="margin-left:0em;text-indent:0em;" class="lg-abnormal"><div class='lg-row'>解向花間栽碧松　門前不負老人峯　已將心事隨身隱　認得溪雲第幾重</div>
</p></div>
<div class='div-other'><a id='mulu817' />
<p class='h3'>西隱寺憶九華</p><p class="byline"><span class='note-inline'>(唐右僕射　冀州人)</span>封敖<span class='note-inline'>(字碩夫)</span></p>
<div class="lg regular" style="margin-left:0em;"><div class='lg-row'>二年未到九華山　終日披圖一室間　秋寺喜逢晴後賞　靈峯看待足時還　猨從有性留僧住　雲靄無心伴客閒</div>
<div class='lg-row'>勝事儻能銷日月　已拌名利不相關</div>
</div></div>
<div class='div-other'><a id='mulu818' />
<p class='h3'>望九華</p><p class="byline"><span class='note-inline'>(唐進士)</span>譚銖</p><p style="margin-left:0em;text-indent:0em;" class="lg-abnormal"><div class='lg-row'>憶彼九華山　尚在童稚年　浮沈任有路　窺仰會無緣　罷職池陽時　復遭迎送牽　因茲契誠願　矚望枕席前</div>
<div class='lg-row'>況值春正濃　氣色無不全　或如碧玉靜　或似青靄鮮　或接白雲堆　或映紅霞天</div>
<div class='lg-row'>呈姿既不一　變態何啻千　巍峨本無動　崇峻性豈偏　外景自隱映　潛虛固幽玄</div>
<div class='lg-row'>我來暗凝情　務道志更堅　色與山異性　性併山亦然　境變山不動　性存形自遷</div>
<div class='lg-row'>自遷不阻俗　自定不失賢　浮華與朱紫　安可迷心田<span class='note-inline'>(「自遷不阻俗」，有本作「不阻俗自定」。)</span></div>
</p></div>
<div class='div-other'><a id='mulu819' />
<p class='h3'>九華謠</p><p class="byline"><span class='note-inline'>(唐進士　青陽人)</span>王季文<span class='note-inline'>(字宗素)</span></p><p style="margin-left:0em;text-indent:0em;" class="lg-abnormal"><div class='lg-row'>九華崢嶸占南陸　蓮華擢秀山半腹　翠屏橫截萬里天　懸水落成千丈玉　雲梯石磴入杳冥　俯看四極如中庭</div>
<div class='lg-row'>丹崖壓下廬霍勢　白石隱出牛斗星　松杉一歲抽數尺　暖草夤緣秀層壁</div>
<div class='lg-row'>南風拂草雲霧開　滿山葱蒨鋪鮮碧　雷霆往往從地發　龍臥豹藏安可別</div>
<div class='lg-row'>峻極遙看戛昊蒼　挺生豈得無英傑　神仙憚險莫敢登　馭風駕鶴踰丘陵　陽鳥不見峯頂樹　大火尚結巖中冰</div>
<div class='lg-row'>靈光爽氣曛復旭　晴天倒影西江淥　具區彭蠡夾兩旁　正可別作一嶽當少陽</div>
</p></div>
<div class='div-other'><a id='mulu820' />
<p class='h3'>和王季文題九華</p><p class="byline"><span class='note-inline'>(唐)</span>僧神穎</p><p style="margin-left:0em;text-indent:0em;" class="lg-abnormal"><div class='lg-row'>眾岳推分野　九華鎮南朝　彩筆凝空遠　崔嵬寄青霄　龍潭古仙府　靈藥今不凋　瑩為滄海鏡　煙霞作荒標</div>
<div class='lg-row'>造化心數奇　性狀精氣饒　玉樹鬱玲瓏　天籟韻蕭寥　寂寂尋乳竇　兢兢行石橋</div>
<div class='lg-row'>通泉漱雲母　藉草縈香苕　我住幽且深　君賞昏復朝　稀逢發清唱　片片霜陵飆</div>
</p></div>
<div class='div-other'><a id='mulu821' />
<p class='h3'>寄費徵君九華山居</p><p class="byline"><span class='note-inline'>(唐盱眙尉　蘇州人)</span>顧非熊</p><p style="margin-left:0em;text-indent:0em;" class="lg-abnormal"><div class='lg-row'>先生九華隱　鳥道隔塵埃　石室和雲住　山田引燒開　久聞仙客降　高臥詔書來　一入深林去　人間更不回</div>
</p></div>
<div class='div-other'><a id='mulu822' />
<p class='h3'>經費拾遺故居</p><p class="byline"><span class='note-inline'>(唐處士　澧州人)</span>李羣玉<span class='note-inline'>(字文山)</span></p><p style="margin-left:0em;text-indent:0em;" class="lg-abnormal"><div class='lg-row'>雲臥竟不起　少微空隕光　惟應孔北海　為立鄭公鄉　舊館苔蘚合　幽齋松菊荒　空餘書帶草　日日上階長</div>
</p></div>
<div class='div-other'><a id='mulu823' />
<p class='h3'>秋日懷九華舊居</p><p class="byline"><span class='note-inline'>(唐翰林　石埭人)</span>杜荀鶴<span class='note-inline'>(字彥之)</span></p><p style="margin-left:0em;text-indent:0em;" class="lg-abnormal"><div class='lg-row'>吾道在五字　吾身寧陸沈　涼生中夜雨　病起故山心　燭共寒酸影　蛩添苦楚吟　何當遂歸去　一徑入松林</div>
</p></div>
<div class='div-other'><a id='mulu824' />
<p class='h3'>江西歸九華</p>
<div class="lg regular" style="margin-left:0em;"><div class='lg-row'>他鄉終日憶吾鄉　及到吾鄉值歲荒　雲裏峯巒看不徧　馬前歧路去何忙　無衣織女桑猶小　缺食農夫麥未黃</div>
<div class='lg-row'>好箇乾坤誰會得　醉鞭囘首出陵陽</div>
</div></div>
<div class='div-other'><a id='mulu825' />
<p class='h3'>旅中送人歸九華</p><p class="byline"><span class='note-inline'>(唐進士　宣州人)</span>許棠<span class='note-inline'>(字文化)</span></p><p style="margin-left:0em;text-indent:0em;" class="lg-abnormal"><div class='lg-row'>分與仙山背　多年負翠微　無因隨鹿去　只是送人歸　頂木晴摩日　根嵐曉潤衣　會於猨鳥外　相對掩高扉</div>
</p></div>
<div class='div-other'><a id='mulu826' />
<p class='h3'>經費徵君舊居</p><p class="byline"><span class='note-inline'>(唐　自號「衡嶽沙門」)</span>僧齊己<span class='note-inline'>(名得生)</span></p><p style="margin-left:0em;text-indent:0em;" class="lg-abnormal"><div class='lg-row'>高眠當聖代　雲鳥未為孤　天子徵不起　閒人親得無　猨猱狂欲墜　水石怪難圖　寂寞荒齋外　松杉相倚枯</div>
</p></div>
<div class='div-other'><a id='mulu827' />
<p class='h3'>貽九華上人</p><p style="margin-left:0em;text-indent:0em;" class="lg-abnormal"><div class='lg-row'>一法傳聞繼老能　九華閒臥最高層　秋鐘盡後殘陽暝　門掩松邊雨夜燈</div>
</p></div>
<div class='div-other'><a id='mulu828' />
<p class='h3'>經九華山費徵君故居</p><p class="byline"><span class='note-inline'>(唐進士　秋浦人)</span>張喬</p><p style="margin-left:0em;text-indent:0em;" class="lg-abnormal"><div class='lg-row'>草堂蕪沒後　來往問樵翁　斷石荒林外　孤墳晚照中　數溪分大野　九子立寒空　煙壁曾行處　青雲路不通</div>
</p></div>
<div class='div-other'><a id='mulu829' />
<p class='h3'>經費徵君舊隱</p><p class="byline"><span class='note-inline'>(唐　婺州人)</span>劉昭禹</p><p style="margin-left:0em;text-indent:0em;" class="lg-abnormal"><div class='lg-row'>節高終不起　死戀九華山　聖主情何切　孤雲性本閒　名傳中國外　墳在亂松間　依約曾棲處　斜陽鳥自還</div>
</p></div>
<div class='div-other'><a id='mulu830' />
<p class='h3'>費徵君舊居</p><p class="byline"><span class='note-inline'>(唐進士　清河人)</span>張蠙<span class='note-inline'>(字象文)</span></p><p style="margin-left:0em;text-indent:0em;" class="lg-abnormal"><div class='lg-row'>浮世拋身外　棲蹤入九華　遺篇補樂府　舊籍隸仙家　池靜龜升樹　庭荒鶴隱花　古來天子命　還少到煙霞</div>
</p></div>
<div class='div-other'><a id='mulu831' />
<p class='h3'>尋九華王山人</p><p class="byline"><span class='note-inline'>(唐)</span>楊夔</p><p style="margin-left:0em;text-indent:0em;" class="lg-abnormal"><div class='lg-row'>下馬叩荊扉　相尋春半時　捫蘿盤磴險　疊石渡溪危　松夾莓苔徑　花藏薜茘籬　臥雲情自逸　名姓厭人知</div>
</p></div>
<div class='div-other'><a id='mulu832' />
<p class='h3'>樓上看九華<span class='note-inline'>(二首)</span></p><p class="byline"><span class='note-inline'>(唐進士　貴池人)</span>殷文圭<span class='note-inline'>(字桂郎)</span></p><p style="margin-left:0em;text-indent:0em;" class="lg-abnormal"><div class='lg-row'>九朵連雲勢欲騰　鳥飛難到最高層　誰家寫在屏風上　巖下松間盡是僧</div>
</p><p style="margin-left:0em;text-indent:0em;" class="lg-abnormal"><div class='lg-row'>四顧巒峯峭莫羣　翠峯長與曉光分　盡分明處無諸障　獨倚青天絕片雲</div>
</p></div>
<div class='div-other'><a id='mulu833' />
<p class='h3'>靈芝鎮曉次五溪，寄杜使君</p><p class="byline"><span class='note-inline'>(唐)</span>曹汾</p>
<div class="lg regular" style="margin-left:0em;"><div class='lg-row'>戴月早辭三秀館　遲明初辨九華峯　嵯嵯玉劍寒鋩利　褭褭青蓮翠色重　奇狀卻疑人畫出　嵐光似為客添濃</div>
<div class='lg-row'>行春若到五溪上　此處褰帷正面逢</div>
</div></div>
<div class='div-other'><a id='mulu834' />
<p class='h3'>九華觀廢月池</p><p class="byline"><span class='note-inline'>(唐進士　蒲州人)</span>薛逢<span class='note-inline'>(字陶臣)</span></p>
<div class="lg regular" style="margin-left:0em;"><div class='lg-row'>曾發簫聲水檻前　夜蟬寒沼兩嬋娟　微波有恨終歸海　明月無情卻上天　白鳥帶將林外雪　綠荷枯盡渚中蓮</div>
<div class='lg-row'>榮華不肯人間住　須讀莊生第一篇</div>
</div></div>
<div class='div-other'><a id='mulu835' />
<p class='h3'>宿化城寺莊</p><p class="byline"><span class='note-inline'>(唐)</span>僧冷然</p>
<div class="lg regular" style="margin-left:0em;"><div class='lg-row'>佛寺孤莊千嶂間　我來詩境強相關　巖邊樹動猨下澗　雲裏錫鳴僧上山　松月影寒生碧落　石泉聲亂噴潺湲</div>
<div class='lg-row'>明朝更躡層霄去　誓共煙霞到老閒</div>
</div></div>
<div class='div-other'><a id='mulu836' />
<p class='h3'>龍潭</p><p class="byline"><span class='note-inline'>(唐)</span>僧應物</p>
<div class="lg regular" style="margin-left:0em;"><div class='lg-row'>石激懸流雪滿灣　五龍滑溜野雲閒　漸收雷電九峯下　且飲溪潭一水間　浪引浮槎依北岸　波分曉日浸東山</div>
<div class='lg-row'>囘瞻四面如看畫　須信遊人不欲還</div>
</div></div>
<div class='div-other'><a id='mulu837' />
<p class='h3'>經費拾遺舊宅</p><p class="byline"><span class='note-inline'>(唐)</span>胡駢</p>
<div class="lg regular" style="margin-left:0em;"><div class='lg-row'>林下茅齋已半傾　九華幽徑少人行　不將冠劍為榮事　只向煙蘿寄此生　松竹漸荒池上色　琴書徒立世間名</div>
<div class='lg-row'>白楊風起秋山暮　時復哀猨啼一聲</div>
</div></div>
<div class='div-other'><a id='mulu838' />
<p class='h3'>望九華</p><p class="byline"><span class='note-inline'>(唐)</span>楊鴻</p><p style="margin-left:0em;text-indent:0em;" class="lg-abnormal"><div class='lg-row'>九華閒望簇清虛　氣象羣峯盡不如　惆悵都南挂冠吏　無人解向此山居</div>
</p></div>
<div class='div-other'><a id='mulu839' />
<p class='h3'>答平甫舟中望九華</p><p class="byline"><span class='note-inline'>(宋宰相　臨川人)</span>王安石<span class='note-inline'>(字介甫)</span></p><p style="margin-left:0em;text-indent:0em;" class="lg-abnormal"><div class='lg-row'>楚越千萬山　雄奇此山兼　盤根雖巨壯　其末乃修纖　去縣尚百里　側身勇前瞻　蕭條煙嵐上　縹緲浮青尖</div>
<div class='lg-row'>徐行稍復逼　所矚亦已添　精神去亹亹　氣象來漸漸　卸席取近岸　移船傍蒼蒹</div>
<div class='lg-row'>窺觀坐窮晡　未覺晷刻淹　江空萬物息　四面波瀾恬　峨然九女鬟　爭出一鏡匳</div>
<div class='lg-row'>臥送秋月沒　起看朝陽暹　遊氛蕩無餘　瑣細得盡覘　陵空翠纛舞　照影寒鋩銛</div>
<div class='lg-row'>冢木立紺髮　岸林張紫髯　變態生倏忽　雖神詎能占　當留老吾身　少駐誰云饜</div>
<div class='lg-row'>惜哉秦漢君　黃屋上衡灊　等之事嬉遊　捨此何其廉　我疑二后荒　神物久已厭　埋藏在雲霧　不欲登昏憸</div>
<div class='lg-row'>又疑避褒封　蔽匿以為謙　或是古史書　脫落簡與籤　當時備巡遊　今不在緗縑</div>
<div class='lg-row'>終南秦之望　泰山魯所詹　天王與秩祭　俎豆羅醯鹽　苟能澤下民　維此遠亦沾</div>
<div class='lg-row'>方今東南旱　土脈燥不黏　尚無膚寸功　豈免竊食嫌　神莽吾難知　士病吾能砭</div>
<div class='lg-row'>文章巧傅會　智術工飛箝　薦寶互珪璧　論材自楩柟　苟以飾婦妾　謬云活蒼黔</div>
<div class='lg-row'>豈如幽人樂　茲山謝閭閻　穴石作戶牖　垂泉當門簾　尋奇出後徑　覽勝倚前簷　超然往不返　舉世徒呫呫</div>
<div class='lg-row'>高興寄日月　千秋伴烏蟾　遐追商洛翁　秦火不能炎　所慕楚穆生　竟脫楚人鉗</div>
<div class='lg-row'>吾意竊所尚　人謀諒難僉</div>
</p><p style="margin-left:0em;text-indent:2em">「盤根雖巨壯，其末乃修纖」，寫出九華真形。「峨然九女鬟，爭出一鏡匳」，寫出九華神韻。</p>
</div>
<div class='div-other'><a id='mulu840' />
<p class='h3'>過九華山</p><p class="byline"><span class='note-inline'>(宋進士　眉山人)</span>蘇轍<span class='note-inline'>(字子由)</span></p><p style="margin-left:0em;text-indent:0em;" class="lg-abnormal"><div class='lg-row'>南遷私自喜　看盡江南山　孤舟少僮僕　此志還復難　局促守破牕　聯翩過重巒　忽驚九華峯　高拱立我前</div>
<div class='lg-row'>蕭然九仙人　縹緲陵雲煙　碧霞為衣裳　首冠青琅玕　揮手謝世人　可望不可攀</div>
<div class='lg-row'>我行竟草草　安能拍其肩　但聞有高士　臥聽松風眠　松根得茯苓　壯若千歲黿</div>
<div class='lg-row'>煑食一朝盡　終身棄腥羶　腹背生綠毛　輕舉如翔鸞　相逢欲借問　已往長松端</div>
</p></div>
<div class='div-other'><a id='mulu841' />
<p class='h3'>望九華山</p><p class="byline"><span class='note-inline'>(宋進士　銅山人)</span>蘇舜欽<span class='note-inline'>(字子美)</span></p><p style="margin-left:0em;text-indent:0em;" class="lg-abnormal"><div class='lg-row'>輕舟出池口　遙望青陽郭　雲間見九華　爭先出鋒鍔　參差欲背闕　尖銳圭首削　竹箭拔春芽　芙蓉攢秋萼</div>
<div class='lg-row'>奇姿信明麗　遠勢仍聯絡　下有厓谷幽　真靈諒茲宅　詭哉末世士　強以名號託</div>
<div class='lg-row'>丹崖不受稱　青峯鎖如昨　千載知屬誰　含情寄冥漠</div>
</p></div>
<div class='div-other'><a id='mulu842' />
<p class='h3'>登龜山次七兄韻</p><p class="byline"><span class='note-inline'>(宋右丞相　江西廬陵人)</span>周必大<span class='note-inline'>(字子充)</span></p><p style="margin-left:0em;text-indent:0em;" class="lg-abnormal"><div class='lg-row'>注坡緣壁化城中　客慍奴瞋我亦慵　及到龜山還一上　為憐高閣對雙峯</div>
</p></div>
<div class='div-other'><a id='mulu843' />
<p class='h3'>遊化城寺</p><p class="byline"><span class='note-inline'>(宋學士　宜興人)</span>蔣之奇<span class='note-inline'>(字穎叔)</span></p><p style="margin-left:0em;text-indent:0em;" class="lg-abnormal"><div class='lg-row'>級級躋攀險　肩輿若上天　雲端開淨剎　峯頂見平田　水石清無價　煙霞翠滿前　高僧卜居此　意欲斷塵緣</div>
</p></div>
<div class='div-other'><a id='mulu844' />
<p class='h3'>滕學士九華山書堂</p><p class="byline"><span class='note-inline'>(宋進士　宣城人)</span>梅堯臣<span class='note-inline'>(字聖俞)</span></p><p style="margin-left:0em;text-indent:0em;" class="lg-abnormal"><div class='lg-row'>處山方畏淺　曾慕結深廬　要與雲峯近　寧將野客疎　澗苗來入俎　林鳥或窺書　何事輕茲樂　而從出塞車</div>
</p></div>
<div class='div-other'><a id='mulu845' />
<p class='h3'>題九華山圖</p><p class="byline"><span class='note-inline'>(宋吏部尚書　鄄城人)</span>張詠<span class='note-inline'>(字復之)</span></p><p style="margin-left:0em;text-indent:0em;" class="lg-abnormal"><div class='lg-row'>每憶眠雲處　當簷列翠屏　有時聊極目　盡日坐忘形　去此心唯苦　懸圖恨忽醒　數峯秋欲活　虛籟夜重聽</div>
<div class='lg-row'>地鎮三吳遠　天連萬古青　幾人曾得道　是草即通靈　野鶴閒窺鼎　龕僧暗誦經</div>
<div class='lg-row'>終須卜長往　迴首謝明庭</div>
</p></div>
<div class='div-other'><a id='mulu846' />
<p class='h3'>龍池</p><p class="byline"><span class='note-inline'>(宋)</span>高子洪</p>
<div class="lg regular" style="margin-left:0em;"><div class='lg-row'>九朵芙蓉天琢開　煙霞靜處翠成堆　鹿銜花向林邊過　龍帶雲從樹杪來　最愛山中閒日月　何須海上訪蓬萊</div>
<div class='lg-row'>翛然自覺清風爽　直欲臨風翹上台</div>
</div></div>
<div class='div-other'><a id='mulu847' />
<p class='h3'>過銅陵南望，一山高出雲上，奇秀可駭。余未嘗至江南，遽曰「此九華山也」，問之，良是</p><p class="byline"><span class='note-inline'>(宋進士　鉅野人)</span>晁補之<span class='note-inline'>(字无咎)</span></p><p style="margin-left:0em;text-indent:0em;" class="lg-abnormal"><div class='lg-row'>雲端忽露碧孱顏　如髻如簪縹緲間　驚駭舟中齊舉首　不言知是九華山</div>
</p></div>
<div class='div-other'><a id='mulu848' />
<p class='h3'>九華山庵</p><p class="byline"><span class='note-inline'>(宋進士　青陽人)</span>章賁<span class='note-inline'>(字元明)</span></p><p style="margin-left:0em;text-indent:0em;" class="lg-abnormal"><div class='lg-row'>松嶠與雲齊　雲門衲子棲　禪房花自潤　覺院鹿應迷　晝暝茶煙重　朝分塔影低　何當拂盤石　來聽白猨啼</div>
</p></div>
<div class='div-other'><a id='mulu849' />
<p class='h3'>九華山</p><p style="margin-left:0em;text-indent:0em;" class="lg-abnormal"><div class='lg-row'>九子峯名勝　更題作九華　皆因謫仙句　適遇野人家　列岫分龍脈　尖峯擢象牙　布金黃粒稻　浮綠碧蓮華</div>
<div class='lg-row'>霜過收松實　春深摘茗芽　雲根搜伏髓　玉液腐胡麻　道境同丹竈　仙巖薦白蛇</div>
<div class='lg-row'>兩潭泉瀉雪　一柱氣棲霞　䑛掌腴難擬　重脣味最嘉　乾源登緊榧　暘谷種西瓜</div>
<div class='lg-row'>地狹農專業　民醇俗不奢　溪從虎頭去　雲趁鶴泉衙　仙字刊巖際　神宮鎮水涯</div>
<div class='lg-row'>百靈扶表裏　千古斷妖邪　祕洞攲銀甕　真源暈寶沙　黃猴虔作供　白鹿皎無瑕</div>
<div class='lg-row'>晚採柏庵笋　早供崇聖茶　有鍼垂檜柏　無核供枇杷　官絹丹青畫　公言賦詠誇　天河津可問　吾擬泛仙槎</div>
</p></div>
<div class='div-other'><a id='mulu850' />
<p class='h3'>太白書堂</p><p class="byline"><span class='note-inline'>(宋)</span>柯敬之</p>
<div class="lg regular" style="margin-left:0em;"><div class='lg-row'>久欲華山訪謫仙　謫仙書舍尚依然　青松翠柏疑無路　流水高山別有天　千片浮雲飛碧漢　一聲啼鳥破蒼煙</div>
<div class='lg-row'>扶筇直上中峯頂　一看千山在眼前</div>
</div></div>
<div class='div-other'><a id='mulu851' />
<p class='h3'>九華天台峯新晴曉望</p><p class="byline"><span class='note-inline'>(宋宰相　寧國人)</span>吳潛<span class='note-inline'>(字毅夫)</span></p><p style="margin-left:0em;text-indent:0em;" class="lg-abnormal"><div class='lg-row'>一蓮峯簇萬花紅　百里春陰滌曉風　九十蓮華一齊笑　天台人立寶光中</div>
</p></div>
<div class='div-other'><a id='mulu852' />
<p class='h3'>過池州見九華有感</p><p class="byline"><span class='note-inline'>(宋宰相　吉水人)</span>文天祥<span class='note-inline'>(號文山)</span></p><p style="margin-left:0em;text-indent:0em;" class="lg-abnormal"><div class='lg-row'>五老湖光遠　九華山色昏　南冠前進士　北部故將軍　芳草江頭路　斜陽郭外村　匆匆十年夢　故國黯銷魂</div>
</p></div>
<div class='div-other'><a id='mulu853' />
<p class='h3'>清隱巖</p><p class="byline"><span class='note-inline'>(宋末隱士　自號「九華山人」　青陽人)</span>陳巖<span class='note-inline'>(字清隱)</span></p><p style="margin-left:0em;text-indent:0em;" class="lg-abnormal"><div class='lg-row'>平生不買真清譽　平日不歌招隱詩　底事琢巖成大字　有名還被眾人知</div>
</p></div>
<div class='div-other'><a id='mulu854' />
<p class='h3'>雙峯庵</p><p class="byline"><span class='note-inline'>(宋)</span>僧希坦</p><p style="margin-left:0em;text-indent:0em;" class="lg-abnormal"><div class='lg-row'>藏卻胸中萬卷書　卻來山頂結茅廬　當時若也羈韁鎖　爭得高名是世疎</div>
</p></div>
<div class='div-other'><a id='mulu855' />
<p class='h3'>重過九華山</p><p class="byline"><span class='note-inline'>(元御史　蒙古人)</span>薩都剌<span class='note-inline'>(字天錫)</span></p>
<div class="lg regular" style="margin-left:0em;"><div class='lg-row'>萬壑泉聲瀉碧溪　小涼天氣過溪時　相逢橋上無非客　行盡江南都是詩　苦雨最嫌鳩喚急　看山不厭馬行遲</div>
<div class='lg-row'>何當高上華峯頂　涼月蕭蕭生桂枝</div>
</div></div>
<div class='div-other'><a id='mulu856' />
<p class='h3'>登九華</p><p class="byline"><span class='note-inline'>(元教授　貴池人)</span>曹天祐<span class='note-inline'>(字寧一)</span></p><p style="margin-left:0em;text-indent:0em;" class="lg-abnormal"><div class='lg-row'>問法尋空洞　憑高望遠山　人煙開合處　江練有無間　雲暖花繁塢　峯清月近關　禪心何最寂　鐘磬夜來閒</div>
</p></div>
<div class='div-other'><a id='mulu857' />
<p class='h3'>王陽明先生《九華詩冊》<span class='note-inline'>(附序)</span></p>
<div class='div-other'><a id='mulu858' /><p style="margin-left:0em;text-indent:2em">九華之山，自太白更名，而名始高。自夢得稱為尤物，而名始震。然太白僅江上一望而已，夢得僅山外一見而已；豈若陽明先生涉險尋幽、探奇攬勝、枕漱泉石、出入煙霞、往復流連，歌詠成帙於九十九峯，愛之深而玩之熟哉？方之交情，九華於二賢為一見垂青之知己，於先生則平生歡洽之知己也。又况詩以人重，先生以道學而建奇功，盛德大業燦著兩間，其品誼更出謫仙、詩豪上哉！故按王文成公全書中，宏治、正德前後兩遊諸作，以次登之。予之夙願於以償，而眾心亦於以慊。因於詩集中，特樹一幟，曰「陽明先生九華詩冊」云。</p>
<p style="margin-left:0em;text-indent:2em">光緒庚子，周贇識<span class='note-inline'>(先生詩歌，再列於後)</span></p>
</div>
<div class='div-other'><a id='mulu859' />
<p class='h4'>九華山下宿柯秀才家<span class='note-inline'>(宏治壬戌春前遊)</span></p><p class="byline"><span class='note-inline'>(明進士　江西巡撫　兩廣總督　人稱「陽明先生」　浙江餘姚人)</span>王守仁<span class='note-inline'>(字伯安)</span></p><p style="margin-left:0em;text-indent:0em;" class="lg-abnormal"><div class='lg-row'>蒼峯抱層嶂　翠瀑繞雙溪　下有幽人宅　蘿深客到迷</div>
</p></div>
<div class='div-other'><a id='mulu860' />
<p class='h4'>題四老圍棋圖</p><p style="margin-left:0em;text-indent:0em;" class="lg-abnormal"><div class='lg-row'>世外煙霞亦待時　至今風致使人思　卻懷劉項當年事　不及山中一局棋</div>
</p></div>
<div class='div-other'><a id='mulu861' />
<p class='h4'>化城寺（六首）</p>
<div class="lg regular" style="margin-left:0em;"><div class='lg-row'>化城高住萬山深　樓閣憑空上界侵　天外清秋度明月　人間微雨結浮陰　鉢龍降處雲生座　巖虎歸時風滿林</div>
<div class='lg-row'>最愛山僧能好事　夜堂鐙火伴孤吟</div>
</div>
<div class="lg regular" style="margin-left:0em;"><div class='lg-row'>雲裏軒窗半上鉤　望中千里見江流　高林月出三更曉　幽谷風多六月秋　仙骨自憐何日化　塵緣翻覺此生浮</div>
<div class='lg-row'>夜深忽起蓬萊興　飛上青天十二樓</div>
</div>
<div class="lg regular" style="margin-left:0em;"><div class='lg-row'>雲端鼓角落星斗　松頂袈裟散雨花　一百六峯開碧漢　八十四級蹋紫霞　山空仙骨葬金槨　春暖石芝抽玉芽</div>
<div class='lg-row'>獨揮談麈拂煙霧　一笑天地真無涯</div>
</div><p style="margin-left:0em;text-indent:0em;" class="lg-abnormal"><div class='lg-row'>化城天上寺　石磴入星躔　雲外開丹井　峯頭種石田　月明猨聽偈　風靜鶴參禪　今日揩雙眼　幽懷二十年</div>
</p><p style="margin-left:0em;text-indent:0em;" class="lg-abnormal"><div class='lg-row'>僧屋煙霏外　山深絕世譁　茶分龍井水　飯帶石田沙　香細雲嵐雜　窗高峯影遮　林棲無一事　終日弄丹霞</div>
</p><p style="margin-left:0em;text-indent:0em;" class="lg-abnormal"><div class='lg-row'>突兀開穹閣　氤氳散曉鐘　飯遺黃粒稻　花發五釵松　金骨藏靈塔　神光照遠峯　微茫竟何是　老衲話遺蹤</div>
</p></div>
<div class='div-other'><a id='mulu862' />
<p class='h4'>太白祠（二首）</p><p style="margin-left:0em;text-indent:0em;" class="lg-abnormal"><div class='lg-row'>千古人豪去　空山尚有祠　竹深荒舊徑　蘚合失殘碑　雲雨羅文藻　溪泉繫夢思　老僧殊未解　猶自索題詩</div>
</p><p style="margin-left:0em;text-indent:0em;" class="lg-abnormal"><div class='lg-row'>謫仙棲隱地　千載尚高風　雲散九峯雨　巖飛百丈虹　寺僧傳舊事　詞客弔遺蹤　囘首蒼茫外　青山感慨中</div>
</p></div>
<div class='div-other'><a id='mulu863' />
<p class='h4'>雙峯</p><p style="margin-left:0em;text-indent:0em;" class="lg-abnormal"><div class='lg-row'>凌崖望雙峯　蒼茫竟何在　載拜西北風　為我掃浮靄</div>
</p></div>
<div class='div-other'><a id='mulu864' />
<p class='h4'>蓮華峯</p><p style="margin-left:0em;text-indent:0em;" class="lg-abnormal"><div class='lg-row'>夜靜涼飆發　輕雲散碧空　玉鉤挂新月　露出青芙蓉</div>
</p></div>
<div class='div-other'><a id='mulu865' />
<p class='h4'>列仙峯</p><p style="margin-left:0em;text-indent:0em;" class="lg-abnormal"><div class='lg-row'>靈峭九萬丈　參差生晚寒　仙人招我去　揮手青雲端</div>
</p></div>
<div class='div-other'><a id='mulu866' />
<p class='h4'>雲門峯</p><p style="margin-left:0em;text-indent:0em;" class="lg-abnormal"><div class='lg-row'>雲門出孤月　秋色生蒼濤　夜久羣籟絕　獨照宮錦袍</div>
</p></div>
<div class='div-other'><a id='mulu867' />
<p class='h4'>芙蓉閣（二首）</p><p style="margin-left:0em;text-indent:0em;" class="lg-abnormal"><div class='lg-row'>青山意不盡　還向月中看　明日歸城市　風塵又馬鞍</div>
</p><p style="margin-left:0em;text-indent:0em;" class="lg-abnormal"><div class='lg-row'>巖下雲萬里　洞口桃千樹　終歲無人來　唯許山僧住</div>
</p></div>
<div class='div-other'><a id='mulu868' />
<p class='h4'>書梅竹小畫</p><p style="margin-left:0em;text-indent:0em;" class="lg-abnormal"><div class='lg-row'>寒倚春宵碧玉杖　九華峯頂獨歸來　柯家草亭深雲裏　卻有梅花伴竹開</div>
</p></div>
<div class='div-other'><a id='mulu869' />
<p class='h4'>江上望九華<span class='note-inline'>(正德庚辰正月後遊。○此詩乃由江西赴詔，趨南都行在，途中作。)</span></p>
<div class="lg regular" style="margin-left:0em;"><div class='lg-row'>當年一上化城峯　十日高眠雷雨中　霽色曉開千嶂雪　濤聲夜渡九江風　此時隔水看圖畫　幾歲緣雲住桂叢</div>
<div class='lg-row'>卻負洞仙蓬海約　玉函丹訣在崆峒</div>
</div><p style="margin-left:0em;text-indent:2em">其二</p>

<div class="lg regular" style="margin-left:0em;"><div class='lg-row'>窮探雖得盡幽奇　山勢須從遠望知　幾朵芙蓉開碧落　九天屏嶂列旌麾　高同華嶽應無忝　名亞匡廬卻稍卑</div>
<div class='lg-row'>信是謫仙還具眼　九華題後竟難移</div>
</div></div>
<div class='div-other'><a id='mulu870' />
<p class='h4'>泊舟大通山溪間，諸生聞之，有挾冊來尋者<span class='note-inline'>(此至蕪湖，為忠泰等所阻，不得見帝，乃折囘入九華山也。)</span></p>
<div class="lg regular" style="margin-left:0em;"><div class='lg-row'>扁舟經月住林隈　謝得黃鶯日日來　兼有清泉堪洗耳　更多修竹好銜盃　諸生涉水攜詩卷　童子和雲掃石苔</div>
<div class='lg-row'>獨奈華峯隔煙霧　時勞杖策上崔嵬<span class='note-inline'>(「大通」，光緒本，作「大同」。)</span></div>
</div></div>
<div class='div-other'><a id='mulu871' />
<p class='h4'>江上望九華不見</p><p style="margin-left:0em;text-indent:0em;" class="lg-abnormal"><div class='lg-row'>五旬三過九華山　一度陰寒一度雨　此時山色稍晴明　忽復昏霾起亭午　平生山水最多緣　獨此相逢容有數</div>
<div class='lg-row'>人言此山天所祕　山下居人不常睹　蓬萊涉海或可求　瑤水崐崙俱舊遊</div>
<div class='lg-row'>洞庭何止容八九　五嶽曾向囊中收　不信開雲掃六合　手扶赤日照九州</div>
<div class='lg-row'>駕風騎氣覽八極　視此瑣屑真浮漚</div>
</p></div>
<div class='div-other'><a id='mulu872' />
<p class='h4'>將遊九華，移舟宿山寺<span class='note-inline'>(本集二首，誤列〈巖頭閒坐〉之後，謹移置於此。)</span></p><p style="margin-left:0em;text-indent:0em;" class="lg-abnormal"><div class='lg-row'>逢山未愜意　落日更移船　峽寺緣溪徑　雲林帶石泉　鐘聲先度嶺　月色已浮川　今夜巖房宿　寒燈不待懸</div>
</p><p style="margin-left:0em;text-indent:2em">其二</p>

<div class="lg regular" style="margin-left:0em;"><div class='lg-row'>維舟谷口傍煙霏　共說前岡石徑微　竹杖穿雲尋寺去　籐筐採藥帶花歸　諸生晚佩聯芳杜　野老春霞綴衲衣</div>
<div class='lg-row'>風詠不須沂水上　碧山明月更清暉</div>
</div></div>
<div class='div-other'><a id='mulu873' />
<p class='h4'>江、施二生與醫官陶埜冒雨登山，人多笑之，戲作歌</p><p style="margin-left:0em;text-indent:0em;" class="lg-abnormal"><div class='lg-row'>江生施生頗好奇　偶逢陶埜奇更癡　共言山外有佳寺　勸予往遊爭願隨　是時雷雨雲霧塞　多傳險滑難車騎</div>
<div class='lg-row'>兩生力陳道非遠　埜請登高覘路歧　三人冒雨陟岡背　既仆復起相牽攜</div>
<div class='lg-row'>同儕咻笑招之返　奮袂徑往陵嶔崎　歸來未暇顧沾溼　且說地近山徑夷</div>
<div class='lg-row'>青林宿靄漸開霽　碧巘絳氣浮微曦　津津指譬在必往　興劇不到傍人嗤　予亦對之成大笑　不覺老興如童時</div>
<div class='lg-row'>平生山水已成癖　歷深探隱忘飢疲　年來世務頗羈縛　逢場遇境心未衰</div>
<div class='lg-row'>埜本求仙志方外　兩生學士亦爾為　世人趨逐但聲利　赴湯蹈火甘傾危</div>
<div class='lg-row'>解脫塵囂事行樂　爾輩狂簡翻見譏　歸與歸與吾與爾　陽明之麓終爾期</div>
</p></div>
<div class='div-other'><a id='mulu874' />
<p class='h4'>遊九華道中</p><p style="margin-left:0em;text-indent:0em;" class="lg-abnormal"><div class='lg-row'>微雨山路滑　山行入輕舟　桃花夾岸迷遠近　迴巒疊嶂盤深幽　奇峯應接勞囘首　瞻之在前忽在後</div>
<div class='lg-row'>不道舟行轉屈曲　但怪青山亦奔走　薄午雨霽雲亦開　青鞵布韤無塵埃</div>
<div class='lg-row'>梅蹊柳徑度村落　長林白石穿林隈　始攀風磴出林杪　更俯懸崖聽瀑雷　亂山高頂藏平野　茅屋高低自成社</div>
<div class='lg-row'>此中那得有人家　恐是當年避秦者　西巖日色漸欲下　且向前林秣吾馬</div>
<div class='lg-row'>世途濁隘不可居　吾將此地營蘭若</div>
</p></div>
<div class='div-other'><a id='mulu875' />
<p class='h4'>芙蓉閣</p>
<div class="lg regular" style="margin-left:0em;"><div class='lg-row'>九華之山何崔嵬　芙蓉直傍青天栽　罡風倒海吹不動　大雪裂地凍還開　夜半峯頭挂明月　宛如玉女臨妝臺</div>
<div class='lg-row'>我拂滄波寫圖畫　題詩還媿謫仙才</div>
</div></div>
<div class='div-other'><a id='mulu876' />
<p class='h4'>登蓮華峯</p><p style="margin-left:0em;text-indent:0em;" class="lg-abnormal"><div class='lg-row'>蓮華頂上老僧居　腳蹋蓮華不染泥　夜半華心吐明月　一顆懸空黍米珠</div>
</p></div>
<div class='div-other'><a id='mulu877' />
<p class='h4'>觀九華龍潭<span class='note-inline'>(本集在前，謹移置於此。)</span></p><p style="margin-left:0em;text-indent:0em;" class="lg-abnormal"><div class='lg-row'>飛流三百丈　澒洞祕靈湫　峽坼開雷斧　天虛下月鉤　化形時試鉢　吐氣或成樓　吾欲鞭龍起　為霖徧九州</div>
</p></div>
<div class='div-other'><a id='mulu878' />
<p class='h4'>登雲峯望，始盡九華之勝，因復作歌</p><p style="margin-left:0em;text-indent:0em;" class="lg-abnormal"><div class='lg-row'>九華之峯九十九　此語相傳俗人口　俗人眼淺見皮膚　焉測其中之所有　我登華頂拂雲霧　極目奇峯那有數</div>
<div class='lg-row'>巨壑中藏萬玉林　大劍長槍攢武庫　有如智者深韜藏　復如淑女避讒妒</div>
<div class='lg-row'>闇然避世不求知　卑己尊人羞逞露　何人不道九華奇　奇中之奇人未知</div>
<div class='lg-row'>我欲窮搜盡拈出　祕藏恐是天所私　旋解詩囊旋收拾　脫穎露出錐參差　從來題詩李白好　渠於此山亦潦草</div>
<div class='lg-row'>曾見王維畫輞川　安得渠來拂纖縞</div>
</p></div>
<div class='div-other'><a id='mulu879' />
<p class='h4'>雙峯遺柯生喬</p><p style="margin-left:0em;text-indent:0em;" class="lg-abnormal"><div class='lg-row'>爾家雙峯下　不見雙峯景　如錐處囊中　深藏未脫穎　盛德心愈卑　幽人蹟多屏　悠然望雙峯　可以發深省</div>
</p></div>
<div class='div-other'><a id='mulu880' />
<p class='h4'>夜宿天池，月下聞雷，次早知山下大雨（三首）</p><p style="margin-left:0em;text-indent:0em;" class="lg-abnormal"><div class='lg-row'>昨夜月明峯頂宿　隱隱雷聲在山麓　曉來卻問山下人　風雨三更捲茅屋</div>
</p><p style="margin-left:0em;text-indent:0em;" class="lg-abnormal"><div class='lg-row'>野人權作青山主　風景朝昏頗裁取　巖旁日腳半溪雲　山下聲聲一村雨</div>
</p><p style="margin-left:0em;text-indent:0em;" class="lg-abnormal"><div class='lg-row'>天池之水近無主　木魅山妖競偷取　公然又盜山頭雲　去向人間作風雨</div>
</p></div>
<div class='div-other'><a id='mulu881' />
<p class='h4'>文殊臺夜觀佛鐙</p><p style="margin-left:0em;text-indent:0em;" class="lg-abnormal"><div class='lg-row'>老夫高臥文殊臺　拄杖夜撞青天開　散落星辰滿平野　山僧盡道佛鐙來</div>
</p></div>
<div class='div-other'><a id='mulu882' />
<p class='h4'>書汪進之太極巖（二首）</p><p style="margin-left:0em;text-indent:0em;" class="lg-abnormal"><div class='lg-row'>一竅誰將混沌開　千年樣子道州來　須知太極原無極　始信心非明鏡臺</div>
</p><p style="margin-left:0em;text-indent:0em;" class="lg-abnormal"><div class='lg-row'>始信心非明鏡臺　須知明鏡亦塵埃　人人有箇圓圈在　莫向蒲團坐死灰</div>
</p></div>
<div class='div-other'><a id='mulu883' />
<p class='h4'>重遊化城寺</p>
<div class="lg regular" style="margin-left:0em;"><div class='lg-row'>愛山日日望山晴　忽到山中眼自明　鳥道漸非前度險　龍潭更比舊時清　會心人遠空遺洞　識面僧來不記名</div>
<div class='lg-row'>莫謂中丞喜忘世　前途風浪苦難行<span class='note-inline'>(先生前遊九華，聞地藏洞異人不飲食，臥松毛中。先生訪之，撫其足。驚曰：險遠何以至此。與談上乘，但云：「周茂叔、程明道是儒家兩箇好秀才。」正德重遊，其人已他移，故有此歎。)</span></div>
</div>
<div class="lg regular" style="margin-left:0em;"><div class='lg-row'>山寺重來十八秋，舊僧零落老比邱　簷松盡長青冥榦　瀑水猶懸翠壁流　人住層崖嫌洞淺　鳥鳴春澗覺山幽</div>
<div class='lg-row'>年來別有閒尋意　不似當時孟浪遊<span class='note-inline'>(「十八」，有本作「十九」。)</span></div>
</div></div>
<div class='div-other'><a id='mulu884' />
<p class='h4'>遊九華</p>
<div class="lg regular" style="margin-left:0em;"><div class='lg-row'>九華原亦是移文　錯怪山頭日日雲　乘興未甘囘俗駕　初心終不負靈均　紫芝香暖春堪茹　青竹泉高晚更分</div>
<div class='lg-row'>幽夢已無塵土累　清猨正好月中聞</div>
</div></div>
<div class='div-other'><a id='mulu885' />
<p class='h4'>宏治壬戌，嘗遊九華，值時陰霧，竟無所覩。至是正德庚辰，復往遊之，風日清朗，盡得其勝，喜而作歌</p><p style="margin-left:0em;text-indent:0em;" class="lg-abnormal"><div class='lg-row'>昔年十日九華住　雲霧終旬竟不開　有如昏夜入寶藏　兩目無覩成空囘　每逢好事談奇勝　即思策蹇還一來</div>
<div class='lg-row'>頻年驅逐事兵革　出入賊壘衝風埃　恐恐晝夜不遑息　豈復山水能徘徊</div>
<div class='lg-row'>鄱湖一戰偶天幸　遠隨歸凱停江隈　是時軍務頗多暇　况復我馬方虺隤</div>
<div class='lg-row'>舊遊諸生亦羣集　遂將童冠登崔嵬　先晨霏靄尚暝晦　卻疑山意猶嫌猜　肩輿一入青陽境　忽然白日開西嶺</div>
<div class='lg-row'>長風擁篲掃浮陰　九十九峯如夢醒　羣巒踊躍爭獻奇　兒孫俯伏摩其頂</div>
<div class='lg-row'>今來始識九華面　恨無詩筆為傳影　層樓疊閣寫未工　千朵芙蓉抽玉井</div>
<div class='lg-row'>怪哉造化亦安排　天下奇山此兼并　攬衣登高望八荒　雙闕下見日月光</div>
<div class='lg-row'>長江如帶繞山麓　五湖七澤皆陂塘　蓬瀛海上浮拳石　舉足可到虹可梁　仙人為我啟閶闔　鸞軿鶴駕紛翱翔</div>
<div class='lg-row'>從茲脫屣謝塵世　飄然拂袖陵蒼蒼</div>
</p></div>
<div class='div-other'><a id='mulu886' />
<p class='h4'>巖頭閒坐漫成</p>
<div class="lg regular" style="margin-left:0em;"><div class='lg-row'>盡日巖頭坐落花　不知何處是吾家　靜聽谷鳥遷喬木　閒看林蜂散午衙　翠壁泉聲穿亂石　碧潭雲影透晴沙</div>
<div class='lg-row'>癡兒公事真難了　須信吾生自有涯</div>
</div></div>
<div class='div-other'><a id='mulu887' />
<p class='h4'>登雲峯，二三子詠歌以從，欣然成謠（二首）</p><p style="margin-left:0em;text-indent:0em;" class="lg-abnormal"><div class='lg-row'>淳氣日凋薄　鄒魯亡真承　世儒倡臆說　愚瞽相因仍　晚途益淪溺　手援吾不能　棄之入煙霞　高歷雲峯層</div>
<div class='lg-row'>開茅傍虎穴　結屋依巖僧　豈曰事高尚　庶免無予憎　好鳥求其侶　嚶嚶林間鳴</div>
<div class='lg-row'>而我在空谷　焉得無良朋　飄飄二三子　春服來從行　詠歌見真性　逍遙無俗情</div>
<div class='lg-row'>各勉希聖志　毋為塵所縈</div>
</p>
<div class="lg regular" style="margin-left:0em;"><div class='lg-row'>深林之鳥何閒關　我本無心雲自閒　大舜亦與木石處　醉翁唯在山水間　晴窗展卷有深意　絕壁題詩無厚顏</div>
<div class='lg-row'>顧謂從行二三子　隨遊麋鹿俱忘還</div>
</div></div>
<div class='div-other'><a id='mulu888' />
<p class='h4'>送周經和尚<span class='note-inline'>(「經」，有本作「金」。)</span></p><p style="margin-left:0em;text-indent:0em;" class="lg-abnormal"><div class='lg-row'>巖頭有石人　為我下嶙峋　足曳破履五千兩　身披舊衲三十斤　任重致遠香象力　餐霜坐雪金剛身</div>
<div class='lg-row'>夜寒猛虎常溫足　雨後毒龍來伴宿　手握頑磚鏡未成　舌底流泉梅漸熟</div>
<div class='lg-row'>夜來拾得遇寒山　翠竹黃花好共看　同來問我安心法　還解將心與汝安</div>
</p><p style="margin-left:2em">巖僧周經，自少林來，坐石竇中，且三年。聞予至，與醫官陶埜來謁。金蓋有道行者，埜素精醫，有方外之緣，故詩及之。</p>
</div>
<div class='div-other'><a id='mulu889' />
<p class='h4'>有僧坐巖中，已三年，詩以勵吾黨</p>
<div class="lg regular" style="margin-left:0em;"><div class='lg-row'>莫怪巖僧木石居　吾儕真切幾人如　經營日夜身心外　剽竊糠粃齒頰餘　俗學未堪欺老衲　昔賢取善及陶漁</div>
<div class='lg-row'>年來奔走成何事　此日斯人亦啟予</div>
</div></div>
<div class='div-other'><a id='mulu890' />
<p class='h4'>歸途有僧自望華亭來迎，且請詩</p><p style="margin-left:0em;text-indent:0em;" class="lg-abnormal"><div class='lg-row'>方自華峯下　何勞更望華　山僧援故事　要我到渠家　自謂遊已至　那知望轉佳　正如酣醉後　醒酒卻須茶</div>
</p><p style="margin-left:0em;text-indent:2em">此上《陽明先生九華詩冊》，四十六首。</p>
</div></div>
<div class='div-other'><a id='mulu891' />
<p class='h3'>池陽大江望九華</p><p class="byline"><span class='note-inline'>(明工部尚書　吉水人)</span>周忱<span class='note-inline'>(字恂如)</span></p><p style="margin-left:0em;text-indent:0em;" class="lg-abnormal"><div class='lg-row'>九華信名山　崒嵂盤京甸　江淮數千里　秀峙真獨擅　我從池陽來　十載屢行縣　攬結非無懷　煙雲惜多變</div>
<div class='lg-row'>勝處不易窺　或隱或半現　及茲泛長江　浪靜風亦便　囘首豁晴空　九華一時見</div>
<div class='lg-row'>千態與萬奇　指點堪數徧　倚篷過百里　注目心不倦　恍如逢故人　㥦意欣覿面</div>
<div class='lg-row'>緬懷唐詩僧　靈境構深院　又聞錦袍仙　書堂蔽葱蒨　安得躋其崖　吟玩恣游衍</div>
<div class='lg-row'>功名未有期　對此空眷戀</div>
</p></div>
<div class='div-other'><a id='mulu892' />
<p class='h3'>大通見九華</p><p class="byline"><span class='note-inline'>(明初參政　當塗人)</span>陶安<span class='note-inline'>(字主敬)</span></p>
<div class="lg regular" style="margin-left:0em;"><div class='lg-row'>雨消殘雪滑新泥　風撼枯梢響古堤　一霎路經三舍遠　兩行槳蕩十雙齊　初晴綠水浴鳧雁　落日空山啼雉雞</div>
<div class='lg-row'>出得沙汀煙浪闊　九華只在暮雲西</div>
</div></div>
<div class='div-other'><a id='mulu893' />
<p class='h3'>池口望九華</p><p class="byline"><span class='note-inline'>(明大學士　吉水人)</span>解縉<span class='note-inline'>(字大紳)</span></p><p style="margin-left:0em;text-indent:0em;" class="lg-abnormal"><div class='lg-row'>日日南風送客舟　舒州纔過又池州　九華雲捲芙蓉帳　挂在青天白玉鉤</div>
</p></div>
<div class='div-other'><a id='mulu894' />
<p class='h3'>書塾後望九華</p><p class="byline"><span class='note-inline'>(明狀元　貴池人)</span>黃觀<span class='note-inline'>(字尚賓)</span></p><p style="margin-left:0em;text-indent:0em;" class="lg-abnormal"><div class='lg-row'>不識九華路　朝朝見九華　笑他千里客　辛苦入煙霞</div>
</p></div>
<div class='div-other'><a id='mulu895' />
<p class='h3'>宿九華山</p><p class="byline"><span class='note-inline'>(明進士　臨川人)</span>湯顯祖<span class='note-inline'>(號若士)</span></p><p style="margin-left:0em;text-indent:0em;" class="lg-abnormal"><div class='lg-row'>滴翠峯前天柱高　雲門清醮發仙璈　不知海上金輪月　夜夜神光起白毫</div>
</p></div>
<div class='div-other'><a id='mulu896' />
<p class='h3'>詠九華</p><p class="byline"><span class='note-inline'>(明太子太保　華亭人)</span>董其昌<span class='note-inline'>(號香光)</span></p><p style="margin-left:0em;text-indent:0em;" class="lg-abnormal"><div class='lg-row'>嵐深山影寒　樵響不知處　綠樹早鶯啼　千峯一家住</div>
</p></div>
<div class='div-other'><a id='mulu897' />
<p class='h3'>和許侍御、李節推登九華山韻<span class='note-inline'>(原註)</span></p><p class="byline"><span class='note-inline'>(明禮部右侍郎　休寧人)</span>程敏政<span class='note-inline'>(字克勤)</span></p>
<div class="lg regular" style="margin-left:0em;"><div class='lg-row'>細從雲外數奇峯　九朵芙蓉翠萬重　月上老猨攀石葛　雨晴馴鹿臥沙茸　謫仙詩重天池錦　霸相身慙雪澗松<span class='note-inline'>(指宋齊邱)</span></div>
<div class='lg-row'>玉洞碧函無恙否　他時容啟綠苔封</div>
</div></div>
<div class='div-other'><a id='mulu898' />
<p class='h3'>遊九華山值陰靄（三首）</p><p class="byline"><span class='note-inline'>(明進士　竟陵人)</span>鍾惺<span class='note-inline'>(字伯敬)</span></p><p style="margin-left:0em;text-indent:0em;" class="lg-abnormal"><div class='lg-row'>雪霽終幽壑　泉喧亦上方　山輿窺鵲牖　巖戶像蜂房　寒火千龕影　風林一縷香　似多僧舍柏　夏臘未全忘</div>
</p><p style="margin-left:0em;text-indent:2em">其二</p>
<p style="margin-left:0em;text-indent:0em;" class="lg-abnormal"><div class='lg-row'>摩空陰亦好　那更說晴朝　磴閣巖膚半　泉通海眼遙　旅行峯傴僂　人立樹僬僥　也有天台路　冬春阻石橋</div>
</p><p style="margin-left:0em;text-indent:2em">其三</p>
<p style="margin-left:0em;text-indent:0em;" class="lg-abnormal"><div class='lg-row'>到悔三冬晚　緣纔二日慳　客能饒遠目　天未破愁顏　雲鎖將飛石　煙縫欲斷山　歲除花落徧　羨爾惜春閒</div>
</p></div>
<div class='div-other'><a id='mulu899' />
<p class='h3'>送人遊匡廬九華</p>
<div class="lg regular" style="margin-left:0em;"><div class='lg-row'>晚遊匡嶽亦非遲　囊有真形畫有詩　置我一邱差不惡　憐君三絕獨無癡　心諳勝蹟如曾到　山喜清人似故知</div>
<div class='lg-row'>扣罷彭郎逢九子　寄言予欲往從之</div>
</div></div>
<div class='div-other'><a id='mulu900' />
<p class='h3'>遊九華懷李白</p><p class="byline"><span class='note-inline'>(明陝西巡撫　貴池人)</span>柯相<span class='note-inline'>(字元卿)</span></p><p style="margin-left:0em;text-indent:0em;" class="lg-abnormal"><div class='lg-row'>白也風流遠　冥搜入九華　龍湫晴浴雪　獅阜晚明霞　禪榻清分茗　吟亭笑問花　登登山屐瘦　嚮往藉蓬麻</div>
</p></div>
<div class='div-other'><a id='mulu901' />
<p class='h3'>望九華</p><p class="byline"><span class='note-inline'>(明兵部侍郎　歙縣人)</span>汪道昆<span class='note-inline'>(字伯玉)</span></p>
<div class="lg regular" style="margin-left:0em;"><div class='lg-row'>九華秋色媚江濱　片片芙蓉照水新　望裏蔚藍疑見佛　行邊空翠欲沾人　汗衣赤日耽長路　立馬青山負近鄰</div>
<div class='lg-row'>百里未能窮窈窕　千年誰與鬭嶙峋</div>
</div></div>
<div class='div-other'><a id='mulu902' />
<p class='h3'>登九華山歌</p><p class="byline"><span class='note-inline'>(明左都御史　吉水人)</span>鄒元標<span class='note-inline'>(號南皋)</span></p><p style="margin-left:0em;text-indent:0em;" class="lg-abnormal"><div class='lg-row'>扁舟昨日過匡廬　沐浴焚香謁五老　今朝乘興上青陽　九華蒼蒼色更好　歷歷星辰自可摘　迢迢直上青天道</div>
<div class='lg-row'>青蓮居士何太奇　江上看山便題詩　胸蟠珠璣何磊落　于今巖壑光陸離</div>
<div class='lg-row'>新建生平真好遊　西江重來十八秋　心印只今誰具領　乾坤俯仰空悠悠</div>
<div class='lg-row'>空悠悠　淚雙流　識得一真萬事休　悟來只在剎那間　山僧含笑虎溪頭　石火光陰轉瞬過　文章道德莫蹉跎</div>
<div class='lg-row'>古今多少奇遊者　幾人山色共嵯峨</div>
</p></div>
<div class='div-other'><a id='mulu903' />
<p class='h3'>告辭九華<span class='note-inline'>(四首存二)</span></p><p class="byline"><span class='note-inline'>(明大學士　漳浦人)</span>黃道周<span class='note-inline'>(號石齋)</span></p><p style="margin-left:0em;text-indent:0em;" class="lg-abnormal"><div class='lg-row'>似爾千芙蓉　搖搖青玉甗　唾手不可攀　相思但目眩</div>
</p><p style="margin-left:0em;text-indent:2em">其二</p>
<p style="margin-left:0em;text-indent:0em;" class="lg-abnormal"><div class='lg-row'>當年看浮圖　只在地藏殿　今日地藏人　盡作浮圖面</div>
</p></div>
<div class='div-other'><a id='mulu904' />
<p class='h3'>題唐六如山水卷，送章尹戴給諫歸九華</p><p class="byline"><span class='note-inline'>(明)</span>僧德清<span class='note-inline'>(號憨山)</span></p><p style="margin-left:0em;text-indent:0em;" class="lg-abnormal"><div class='lg-row'>淡淡江上山　悠悠江中水　望之不可窮　思君殊不已　君歸乘天風　輕帆若雲駛　揮袂拍洪崖　囘首謝塵滓</div>
<div class='lg-row'>我欲從翻飛　羽翰正披靡　浩浩江水深　舟楫誰為理　安時智所欽　隨流任坎止</div>
<div class='lg-row'>但以君恩重　艱虞何足齒　願言寶珍祕　聊以慰行李　燁燁九華芝　君歸色尚紫</div>
</p></div>
<div class='div-other'><a id='mulu905' />
<p class='h3'>同弘安過秋浦，輿中望九華作</p><p class="byline"><span class='note-inline'>(明進士　桐城人)</span>吳國琦<span class='note-inline'>(字公良)</span></p><p style="margin-left:0em;text-indent:0em;" class="lg-abnormal"><div class='lg-row'>奇峯奇雲太鑿鑿　峯亦變幻不可度　一里二里換幽姿　峯若追雲撐碧落　芙蓉層出隱金仙　至人止處猨鳥樂</div>
<div class='lg-row'>秋空秋浦相澄徹　我不度江尋寥廓　少年意氣常爭奇　名山大川有深託</div>
<div class='lg-row'>奔流西來擁建康　白岳黃河各紛錯　龍虎盤踞開明堂　此如閫奧構樓閣</div>
<div class='lg-row'>天目具區與表裏　豐鎬元氣斯渾噩　世間尤物豈尋常　巫峽雁蕩舒州霍　月斧欲窮闢異境　碧霧濃嵐千萬壑</div>
<div class='lg-row'>仙鷄翔鳴五釵松　最高頂難飛鳥著　是則允為南州望　五岳懸想外標格</div>
<div class='lg-row'>略而不書胡為乎　從來知己待夙約　曾居石溪常在窗　頻行楊子見舟幕</div>
<div class='lg-row'>今日輿中面目真　尖影撲人殊灼灼　子猶瞥爾初相逢　已覺精神甚踊躍</div>
<div class='lg-row'>蠟屐搜探過五溪　胸中定自文章作</div>
</p></div>
<div class='div-other'><a id='mulu906' />
<p class='h3'>九華漫興</p><p class="byline"><span class='note-inline'>(明進士　沔陽人)</span>童承敘<span class='note-inline'>(字漢臣)</span></p><p style="margin-left:0em;text-indent:0em;" class="lg-abnormal"><div class='lg-row'>香岫雲門裏　藤蘿徑轉賒　塔藏金舍利　寺倚石蓮華　拄杖臨蒼蘚　焚香臥絳霞　塵緣如可息　山下欲移家</div>
</p></div>
<div class='div-other'><a id='mulu907' />
<p class='h3'>九華</p><p class="byline"><span class='note-inline'>(明孝廉　貴池人)</span>曹芬<span class='note-inline'>(字子馨)</span></p><p style="margin-left:0em;text-indent:0em;" class="lg-abnormal"><div class='lg-row'>家近華峯下　常遊古塔前　明霞看遠岫　清磬嚮諸天　石級層層掃　雲巖處處穿　從來無所住　翻得坐忘年</div>
</p></div>
<div class='div-other'><a id='mulu908' />
<p class='h3'>登九華</p><p class="byline"><span class='note-inline'>(明)</span>張程</p><p style="margin-left:0em;text-indent:0em;" class="lg-abnormal"><div class='lg-row'>金碧唐朝寺　登臨㥦素襟　雲深藏佛骨　月冷照禪心　峯矗天中柱　泉流沙裏金　焚魚猶未得　慙對碧山吟</div>
</p></div>
<div class='div-other'><a id='mulu909' />
<p class='h3'>遊九華</p><p class="byline"><span class='note-inline'>(明狀元　宣城人)</span>沈懋學<span class='note-inline'>(字君典)</span></p><p style="margin-left:0em;text-indent:0em;" class="lg-abnormal"><div class='lg-row'>生平夢不借　偏與薜蘿親　秋色遙侵客　山光近媚人　莫教青眼舊　更說白頭新　明月珠林得　期天問梵輪</div>
</p></div>
<div class='div-other'><a id='mulu910' />
<p class='h3'>將遊九華，移舟宿山寺，次陽明韻</p><p class="byline"><span class='note-inline'>(明浙江學政　寧國人)</span>屠羲英<span class='note-inline'>(字枰石)</span></p><p style="margin-left:0em;text-indent:0em;" class="lg-abnormal"><div class='lg-row'>借宿未遊寺　先移已泊船　九華初入夢　一枕聽流泉　仰見雲歸岫　遙知月滿川　芳蹤追不得　心共佛燈懸</div>
</p></div>
<div class='div-other'><a id='mulu911' />
<p class='h3'>偕賈崐[噗-口+山]明府，暨陳孝廉、王文學，同登九華</p><p class="byline"><span class='note-inline'>(明楚人)</span>何朝宗</p><p style="margin-left:0em;text-indent:0em;" class="lg-abnormal"><div class='lg-row'>九子開屏嶂　蓮華滿法臺　流霞飛紫去　疊巘送青來　僧定鳥親榻　坪空鹿臥苔　玩遊攜契友　把酒漫徘徊</div>
</p></div>
<div class='div-other'><a id='mulu912' />
<p class='h3'>遊九華次少林沈太史咏</p><p class="byline"><span class='note-inline'>(明銅陵人)</span>張懋鼎<span class='note-inline'>(字乃調)</span></p><p style="margin-left:0em;text-indent:0em;" class="lg-abnormal"><div class='lg-row'>道心誰得借　梵境自相親　蘿月能迷客　松風故戀人　入圖標作古　行腳引來新　欲問青蓮舌　何如轉法輪</div>
</p></div>
<div class='div-other'><a id='mulu913' />
<p class='h3'>遊九華山</p><p class="byline"><span class='note-inline'>(明錢塘人)</span>徐時泰</p><p style="margin-left:0em;text-indent:0em;" class="lg-abnormal"><div class='lg-row'>結氣馳名勝　攀登快大觀　列屏青未了　抽筍翠多端　天與蓮華秀　人從鳥道看　懸流翻日彩　怪石聳星盤</div>
<div class='lg-row'>一具袈裟地　千秋膜拜壇　神光常護塔　紫氣欲飛丹　戶迥狙為伺　糧休霞作餐</div>
<div class='lg-row'>偏于樵路險　不少苾蒭安　虎洞陰風峭　龍湫暑月寒　雲低時戀頂　松老故攲蟠</div>
<div class='lg-row'>竹露香來細　苔煙鳥帶殘　自然無俗駕　唯有羨空翰　供奉名逾重　仙真蹟不刊</div>
<div class='lg-row'>按圖殊草草　何日徧巑岏</div>
</p></div>
<div class='div-other'><a id='mulu914' />
<p class='h3'>登九華次前守胡公韻</p><p class="byline"><span class='note-inline'>(明池州太守　湖州人)</span>顧元鏡</p><p style="margin-left:0em;text-indent:0em;" class="lg-abnormal"><div class='lg-row'>一宿三天境　疑登九品臺　連甍開法座　倚漢集如來　丹碧供圖畫　芙蓉雜蘚苔　斷雲閒護盋　空翠滴盈楣</div>
<div class='lg-row'>鳥解觀心諦　溪攖濯足懷　鐘聲天半隱　幢影日邊排　梵語通三昧　宗風蕩積霾</div>
<div class='lg-row'>客來將蕨筍　僧定掩荊柴　錫卓無塵徑　燈燃絕頂崖　偶淹居士駕　空羨謫仙才</div>
<div class='lg-row'>安得九節杖　餐霞去復迴</div>
</p></div>
<div class='div-other'><a id='mulu915' />
<p class='h3'>遊九華</p><p class="byline"><span class='note-inline'>(明合浦人)</span>包廣</p>
<div class="lg regular" style="margin-left:0em;"><div class='lg-row'>山經雨過雲猶溼　人到春深路擁花　上界樓臺倚星漢　下方雞犬隔煙霞　仙鐺氣味冷芝耳　僧盌芳香點茗芽</div>
<div class='lg-row'>他日重遊今有約　蓮峯咫尺豈天涯</div>
</div></div>
<div class='div-other'><a id='mulu916' />
<p class='h3'>再登九華即景</p><p class="byline"><span class='note-inline'>(明桐鄉人)</span>沈子勉</p>
<div class="lg regular" style="margin-left:0em;"><div class='lg-row'>乘興重登九子山　天仙橋下水潺潺　依稀雪樹清猶在　多少樓臺翠已殘　夜靜笛聲吹梵語　月明松影護禪關</div>
<div class='lg-row'>此中便是真如境　玉露泠泠點石欄</div>
</div></div>
<div class='div-other'><a id='mulu917' />
<p class='h3'>別九華山</p><p class="byline"><span class='note-inline'>(明進士　桐城人)</span>吳應賓<span class='note-inline'>(字客卿)</span></p>
<div class="lg regular" style="margin-left:0em;"><div class='lg-row'>蹋碎蓮華路不迷　出門長嘯楚天低　青山送客忘三笑　綠樹隨人過五溪　洞裏煙霞晴自散　雲邊鐘鼓鳥空啼</div>
<div class='lg-row'>殷勤更上層臺望　怪得羣峯似掌齊</div>
</div></div>
<div class='div-other'><a id='mulu918' />
<p class='h3'>九華望天台</p><p class="byline"><span class='note-inline'>(明桐城人)</span>孫晉<span class='note-inline'>(字魯山)</span></p>
<div class="lg regular" style="margin-left:0em;"><div class='lg-row'>何須渡越陟天台　點點奇峯對面開　半嶺旛幢齊日月　下方鐘磬雜雲雷　淺深幾見蓬萊水　葱鬱長存金粟堆</div>
<div class='lg-row'>今古勝遊誰絕唱　芙蓉削出謫仙才</div>
</div></div>
<div class='div-other'><a id='mulu919' />
<p class='h3'>夜宿九華</p><p class="byline"><span class='note-inline'>(明莆田人)</span>黃名世</p>
<div class="lg regular" style="margin-left:0em;"><div class='lg-row'>嵯峨峯嶺拂天齊　寶殿煙籠五色迷　僧住上方雲作幔　人于下界石為梯　時聞清唳丹霄鶴　境比飛昇白晝雞</div>
<div class='lg-row'>自笑塵蹤閒一宿　蓮華仍在數峯西</div>
</div></div>
<div class='div-other'><a id='mulu920' />
<p class='h3'>同友人遊九華</p><p class="byline"><span class='note-inline'>(明貴池人)</span>方元美</p>
<div class="lg regular" style="margin-left:0em;"><div class='lg-row'>溪盡山攲石徑斜　遲君一探九蓮華　浮圖半壁陵蒼漢　舍利千秋御紫霞　茶熟欣從吾輩飲　劍飛慙向老僧誇</div>
<div class='lg-row'>廣長舌在頻相乞　金篦容堪轉法華</div>
</div></div>
<div class='div-other'><a id='mulu921' />
<p class='h3'>東巖有感</p><p class="byline"><span class='note-inline'>(清禮部尚書　青陽人)</span>吳襄<span class='note-inline'>(字七雲)</span></p><p style="margin-left:0em;text-indent:0em;" class="lg-abnormal"><div class='lg-row'>松石鬭嶙峋　奇山逢故人　往來天際路　吟嘯夢中身　三月雪猶凍　一巖花不春　泉聲雲外落　洗盡十年塵</div>
</p></div>
<div class='div-other'><a id='mulu922' />
<p class='h3'>九華山寄池州顏太守</p><p class="byline"><span class='note-inline'>(清翰林侍讀，宣城人)</span>施閏章<span class='note-inline'>(號愚山)</span></p>
<div class="lg regular" style="margin-left:0em;"><div class='lg-row'>人因訪舊來秋浦　天遣尋幽入九華　迴合松杉清磬遠　崚嶒宮闕白雲斜　吞江西嶺橫飛練　射日東巖倒作霞</div>
<div class='lg-row'>遙憶使君驅五馬　何時乘興問山家</div>
</div></div>
<div class='div-other'><a id='mulu923' />
<p class='h3'>寄懷九華，效金地藏體，并次其韻</p><p class="byline"><span class='note-inline'>(清)</span>僧了然</p>
<div class="lg regular" style="margin-left:0em;"><div class='lg-row'>萬里雞林何處家　迢迢孤錫入中華　心頭法戒空無法　身後沙門多似沙　東國有詩傳貝葉　西方無地涌蓮花</div>
<div class='lg-row'>不勞夢幻遊仙境　我但馳神望晚霞</div>
</div></div>
<div class='div-other'><a id='mulu924' />
<p class='h3'>寄題天台峯高處，次定光佛韻<span class='note-inline'>(原註)</span></p>
<div class="lg regular" style="margin-left:0em;"><div class='lg-row'>滿路喧豗作梵聲　誰從山上聽獅鳴　人無勝境空成佛　我有天池作化城　豈意定光尋地藏　果然太白見陽明<span class='note-inline'>(定光佛詩：「南戒俯看江影白，東巖坐待夕陽明」，顯係以供奉對姚江。後四百年，陽明果至東巖。與陽明正德庚辰正月晦，開元寺刻石，嘉靖我邦國之文，同一前知。世人每習而不察。)</span></div>
<div class='lg-row'>共遺色相原真性　儒釋何嘗有定名<span class='note-inline'>(有道之釋，必不能外儒。)</span></div>
</div></div>
<div class='div-other'><a id='mulu925' />
<p class='h3'>九華山</p><p class="byline"><span class='note-inline'>(清禮部尚書　青陽人)</span>王懿修<span class='note-inline'>(字春敷)</span></p><p style="margin-left:0em;text-indent:0em;" class="lg-abnormal"><div class='lg-row'>拔地千峯秀　盤空萬笏分　嵐光晴滴翠　花氣暖蒸雲　頑石聽經慣　仙禽搗藥勤　一筇尋舊約　差免北山文</div>
</p></div>
<div class='div-other'><a id='mulu926' />
<p class='h3'>入九華宿化城寺</p><p class="byline"><span class='note-inline'>(清湖州太守　江都人)</span>吳綺<span class='note-inline'>(字園次)</span></p><p style="margin-left:0em;text-indent:0em;" class="lg-abnormal"><div class='lg-row'>我本黃山人　九華經信宿　未盡九子巔　一上一換目　秋高天宇澄　孤磬聲滿谷　忽墜龍女簫　竚望仙人鹿</div>
<div class='lg-row'>一滌塵中襟　揮手謝拘促　適逢餐霞徒　清談互往復　願言住此中　坐臥靈泉曲</div>
<div class='lg-row'>夜永對禪燈　妙香媚幽獨</div>
</p></div>
<div class='div-other'><a id='mulu927' />
<p class='h3'>雪霽江上望九華</p><p class="byline"><span class='note-inline'>(清安徽巡撫　漢軍正黃旗人)</span>喻成龍<span class='note-inline'>(字正菴)</span></p>
<div class="lg regular" style="margin-left:0em;"><div class='lg-row'>暮江擁寒浪　清旦林表霽　冰翼映幽靈　蒼茫坐迢遞　念昔登茲峯　倏焉已隔歲　況經暄和時　懷人風景麗</div>
<div class='lg-row'>會當栖巖壑　投簪勿云滯</div>
</div></div>
<div class='div-other'><a id='mulu928' />
<p class='h3'>聞遊者述天台奇景偶記</p><p class="byline"><span class='note-inline'>(清無錫人)</span>華蕡</p><p style="margin-left:0em;text-indent:0em;" class="lg-abnormal"><div class='lg-row'>客從天台來　為說天台事　風雨在山腰　星雲出古寺　孤嶠挺千松　一泉供百箸　如此空青中　胡為不常住</div>
</p></div>
<div class='div-other'><a id='mulu929' />
<p class='h3'>東巖偶成</p><p class="byline"><span class='note-inline'>(清青陽人)</span>吳國靖<span class='note-inline'>(字獻侯)</span></p><p style="margin-left:0em;text-indent:0em;" class="lg-abnormal"><div class='lg-row'>掃石臥松陰　清泉何繚繞　林靜無人來　會心唯自曉　偶然發長吟　驚起忘機鳥</div>
</p></div>
<div class='div-other'><a id='mulu930' />
<p class='h3'>登九華</p><p class="byline"><span class='note-inline'>(清吳縣人)</span>金佐<span class='note-inline'>(字玉峯)</span></p><p style="margin-left:0em;text-indent:0em;" class="lg-abnormal"><div class='lg-row'>茲山何巉岏　琢削謝斤斧　茫茫九點煙　日月共吞吐　遠望如芙蓉　菡萏自千古　攀援陟其巔　去天尺有五</div>
<div class='lg-row'>飄然陵紫虛　身在神仙府　放眼天地空　眾山盡傴俯　天氣木末來　恍覺虬龍舞</div>
<div class='lg-row'>足底躡白雲　衣上溼花雨　日落境逾清　禪房發鐘鼓　萬念此俱寂　頓令輕軒組</div>
</p></div>
<div class='div-other'><a id='mulu931' />
<p class='h3'>十一月十一日，雪霽後遊九華，晚宿定慧庵玩月。次日登東巖，陰霧無所見，步陽明先生韻二首<span class='note-inline'>(原作四首，今擇要錄二)</span></p><p class="byline"><span class='note-inline'>(清大學士　泰安人)</span>趙國麟<span class='note-inline'>(字仁圃)</span></p>
<div class="lg regular" style="margin-left:0em;"><div class='lg-row'>山頭明月映簾鉤　雪裏泉聲赴壑流　仙子臥雲丹竈冷　神光照夜塔燈秋　晶宮彩煥千珠動　銀海波搖萬玉浮</div>
<div class='lg-row'>笙鶴數聲清客思　不知天上有瓊樓</div>
</div>
<div class="lg regular" style="margin-left:0em;"><div class='lg-row'>半徑白雲飛作雨　滿林凍雪綴成花　壑中陰霧鋪銀海　塔頂晴光映紫霞　一片袈裟藏佛骨　千秋溪澗長雲芽</div>
<div class='lg-row'>於今巖下閔公墓　名附新羅寧有涯</div>
</div></div>
<div class='div-other'><a id='mulu932' />
<p class='h3'>宿定慧庵，用少陵韻</p><p style="margin-left:0em;text-indent:0em;" class="lg-abnormal"><div class='lg-row'>未上窣堵峯　先宿招提境　月印萬谿光　雪繪千巖影　室虛夜白生　心清塵慮冷　身臥水晶宮　囘首發深省</div>
</p></div>
<div class='div-other'><a id='mulu933' />
<p class='h3'>望華亭，用陽明韻</p><p style="margin-left:0em;text-indent:0em;" class="lg-abnormal"><div class='lg-row'>九華遊未足　肩輿到望華　面前列五老　平地即仙家　凡事忌太盡　有餘味更佳　吾讀陽明句　如喫趙州茶</div>
</p></div>
<div class='div-other'><a id='mulu934' />
<p class='h3'>化城寺</p><p class="byline"><span class='note-inline'>(清上元人)</span>鄭濂<span class='note-inline'>(字蓮水)</span></p>
<div class="lg regular" style="margin-left:0em;"><div class='lg-row'>半指驚雷海一漚　曇枝香寫妙金樓　獅吟雪磵潮生夜　虎伏煙鐘月抱秋　京洛羅浮新入畫　犍陁波什舊停輈</div>
<div class='lg-row'>雙丸跳擲為車馬　禪喜風流到十洲</div>
</div></div>
<div class='div-other'><a id='mulu935' />
<p class='h3'>九華山</p><p class="byline"><span class='note-inline'>(清揚州人)</span>黃吉迪<span class='note-inline'>(字惠臣)</span></p><p style="margin-left:0em;text-indent:0em;" class="lg-abnormal"><div class='lg-row'>廬霍山皆勝　幽多定九華　塔光金舍利　潭影石蓮華　日向峯尖斷　星隨殿角斜　參差諸梵宇　几席接丹霞</div>
</p></div>
<div class='div-other'><a id='mulu936' />
<p class='h3'>九華晚眺</p><p class="byline"><span class='note-inline'>(清平遠人)</span>趙承烈<span class='note-inline'>(字梅梁)</span></p><p style="margin-left:0em;text-indent:0em;" class="lg-abnormal"><div class='lg-row'>晚過陵陽道　催鞭入九華　竹深寒夕照　峯隙漏明霞　樹杪聲聲磬　巖邊寂寂花　自慚勞役客　暫息梵王家</div>
</p></div>
<div class='div-other'><a id='mulu937' />
<p class='h3'>東巖坐月</p><p class="byline"><span class='note-inline'>(清金州人)</span>朴懷德<span class='note-inline'>(字溥哉)</span></p>
<div class="lg regular" style="margin-left:0em;"><div class='lg-row'>向曉<span class='note-inline'>(疑當作晚)</span>林光動　東巖月上時　隔峯窺塔影　留鶴臥松枝　客似攢眉侶　僧閒立雪姿</div>
<div class='lg-row'>浮名終是累　我欲事希夷</div>
</div></div>
<div class='div-other'><a id='mulu938' />
<p class='h3'>九華</p><p class="byline"><span class='note-inline'>(清宣城人)</span>胡湛<span class='note-inline'>(字潤蒼)</span></p><p style="margin-left:0em;text-indent:0em;" class="lg-abnormal"><div class='lg-row'>登山逢日霽　翡翠亂芙蓉　瀑挂菩提樹　鶯啼羅漢松　香龕伏洞虎　濁水過池龍　肅肅諸天近　空山滿午鐘</div>
</p></div>
<div class='div-other'><a id='mulu939' />
<p class='h3'>化城寺</p><p class="byline"><span class='note-inline'>(清石埭人)</span>李開先<span class='note-inline'>(字南樵)</span></p><p style="margin-left:0em;text-indent:0em;" class="lg-abnormal"><div class='lg-row'>日軸開靈域　風輪轉法華　絕塵通月路　高掌出蓮華　雙樹傳經地　三乾選佛家　祇疑天竺寺　移送海雲槎</div>
</p></div>
<div class='div-other'><a id='mulu940' />
<p class='h3'>東巖同埜遺山人</p><p class="byline"><span class='note-inline'>(清貴池人)</span>郎遂<span class='note-inline'>(字趙客)</span></p><p style="margin-left:0em;text-indent:0em;" class="lg-abnormal"><div class='lg-row'>交得煙霞侶　登臨共唱酬　欲尋說法地　因上雨花樓　月向峯頭挂　雲從洞口收　前賢曾宴坐　遺蹟想風流</div>
</p></div>
<div class='div-other'><a id='mulu941' />
<p class='h3'>春日九子山</p><p class="byline"><span class='note-inline'>(清青陽人)</span>徐純修<span class='note-inline'>(字繼齊)</span></p><p style="margin-left:0em;text-indent:0em;" class="lg-abnormal"><div class='lg-row'>名山多隱秀　草木照春暉　路曲雲峯峻　溪深啼鳥稀　巖花明澗鉢　石竹蔭松扉　薄暮疎鐘動　安禪願息機</div>
</p></div>
<div class='div-other'><a id='mulu942' />
<p class='h3'>登天台</p><p class="byline"><span class='note-inline'>(清華亭人)</span>錢又選<span class='note-inline'>(字幼青)</span></p><p style="margin-left:0em;text-indent:0em;" class="lg-abnormal"><div class='lg-row'>天台南直上　九十九峯間　放眼心無相　扶筇步欲難　石梯雲折斷　松澗水飛還　眾寺山山裏　高僧靜掩關</div>
</p></div>
<div class='div-other'><a id='mulu943' />
<p class='h3'>九華度夏</p><p class="byline"><span class='note-inline'>(清新城人)</span>僧神駒<span class='note-inline'>(字與風)</span></p><p style="margin-left:0em;text-indent:0em;" class="lg-abnormal"><div class='lg-row'>分得雲中屋　芙蓉徧採求　攜將書度夏　吟入雁來秋　身既同山住　心寧逐水流　月明如積雪　天柱夜深遊</div>
</p></div>
<div class='div-other'><a id='mulu944' />
<p class='h3'>九華<span class='note-inline'>(此詩，乾隆、光緒二志所載，皆無題。按詩意，似吟全山，故標九華。)</span></p><p class="byline"><span class='note-inline'>(清貴池人)</span>胡什一<span class='note-inline'>(字少游)</span></p><p style="margin-left:0em;text-indent:0em;" class="lg-abnormal"><div class='lg-row'>為赴尋山約　溪橋度幾重　石奇疑伏虎　樹老欲蟠龍　瀑布三千丈　芙蓉九十峯　幽奇難到處　囘首白雲封</div>
</p></div>
<div class='div-other'><a id='mulu945' />
<p class='h3'>九華</p><p class="byline"><span class='note-inline'>(清錢塘人)</span>周疆<span class='note-inline'>(字競菴)</span></p><p style="margin-left:0em;text-indent:0em;" class="lg-abnormal"><div class='lg-row'>靈山探秀氣　來謁古先生　黃粒稻為隴　青蓮華作城　棲心三界上　到頂萬峯平　愧我皈依晚　禪燈空自明</div>
</p></div>
<div class='div-other'><a id='mulu946' />
<p class='h3'>九華僧院</p><p class="byline"><span class='note-inline'>(清蘇州人)</span>申檖<span class='note-inline'>(字菽旆)</span></p><p style="margin-left:0em;text-indent:0em;" class="lg-abnormal"><div class='lg-row'>尋山過竹院　習靜倚繩牀　漏轉蓮華水　鑪添柏子香　風林喧宿鳥　露井咽鳴螿　夜半聞空籟　鐘聲在上方</div>
</p></div>
<div class='div-other'><a id='mulu947' />
<p class='h3'>入九華山出池陽城</p><p class="byline"><span class='note-inline'>(清禮部尚書　黃岡人)</span>王澤弘<span class='note-inline'>(字涓來)</span></p>
<div class="lg regular" style="margin-left:0em;"><div class='lg-row'>過客維舟覓路行　出門無數遠山迎　雲當薄暮垂如雨　日到寒流照更明　此去躋攀非攬勝　誰同竹石竟忘情</div>
<div class='lg-row'>春暉寸草何由報　一叩慈容涕淚盈</div>
</div></div>
<div class='div-other'><a id='mulu948' />
<p class='h3'>過五溪望九華</p><p class="byline"><span class='note-inline'>(清施州人)</span>張都<span class='note-inline'>(字俞廷)</span></p>
<div class="lg regular" style="margin-left:0em;"><div class='lg-row'>一峯翠壁一重天　名勝于今歷有年　遙望層巒皆畫錦　恍疑飛錫悟前緣　山形奇疊煙雲近　地氣遙通恆嶽連</div>
<div class='lg-row'>數過溪橋徒遠眺　憑高何日謁金仙</div>
</div></div>
<div class='div-other'><a id='mulu949' />
<p class='h3'>天台</p><p class="byline"><span class='note-inline'>(清金華人)</span>虞邦瓊<span class='note-inline'>(字適廬)</span></p>
<div class="lg regular" style="margin-left:0em;"><div class='lg-row'>萬杉深處是天台　磴仄巖空鳥去迴　石液連雲飛玉屑　嵐光倒影晃金臺　煙生疊嶂迷城郭　風奏松濤起電雷</div>
<div class='lg-row'>從此置身千仞上　不須別地覓蓬萊</div>
</div></div>
<div class='div-other'><a id='mulu950' />
<p class='h3'>遊九華化城寺</p><p class="byline"><span class='note-inline'>(清桐城人)</span>姚文熒<span class='note-inline'>(字玉青)</span></p>
<div class="lg regular" style="margin-left:0em;"><div class='lg-row'>內外峯圍涌玉蓮　過橋崖塔迥諸天　仙遺虎洞花明晝　僧汲龍池乳滴泉　指點劫灰生異色　常行坦道即真禪</div>
<div class='lg-row'>絕人直上神光頂　枯坐薰修二十年</div>
</div></div>
<div class='div-other'><a id='mulu951' />
<p class='h3'>太白書堂</p><p class="byline"><span class='note-inline'>(清石埭人)</span>陳泉<span class='note-inline'>(字雪崖)</span></p>
<div class="lg regular" style="margin-left:0em;"><div class='lg-row'>閒向山中寄一枝　僧龕松老裹藤碑　研殘香露茶煙細　坐隱冰壺鶴語遲　怪石出雲朝壑變　遠泉經雨夜窗知</div>
<div class='lg-row'>蓮華消息真難覓　龍女池邊問導師</div>
</div></div>
<div class='div-other'><a id='mulu952' />
<p class='h3'>遊九華山</p><p class="byline"><span class='note-inline'>(清工部主事　貴池人)</span>章永祚<span class='note-inline'>(字錫九)</span></p>
<div class="lg regular" style="margin-left:0em;"><div class='lg-row'>攀蘿捫壁蹋空行　墜石懸崖駭乍驚　正喜峯頭青靄散　俄看杖底白雲生　一龕仙梵傳清響　萬壑松濤送暮聲</div>
<div class='lg-row'>見說遠公開白社　重來可許虎溪迎</div>
</div></div>
<div class='div-other'><a id='mulu953' />
<p class='h3'>登九華</p><p class="byline"><span class='note-inline'>(清興化人)</span>李挽河</p>
<div class="lg regular" style="margin-left:0em;"><div class='lg-row'>龍去潭空瀑水深　秋風一杖上遙岑　丹崖奇闢仙靈掌　白石高懸處士心　霞照諸峯浮翠彩　雨飛晴晝送寒陰</div>
<div class='lg-row'>非徒採藥孤尋頂　只愛幽多祇樹林</div>
</div></div>
<div class='div-other'><a id='mulu954' />
<p class='h3'>入山</p><p class="byline"><span class='note-inline'>(清貴池人)</span>姜能興<span class='note-inline'>(字以功)</span></p><p style="margin-left:0em;text-indent:0em;" class="lg-abnormal"><div class='lg-row'>山磬迎孤客　隨風送客還　白眉僧坐定　不出九華山</div>
</p><p style="margin-left:0em;text-indent:2em">又</p>
<p style="margin-left:0em;text-indent:0em;" class="lg-abnormal"><div class='lg-row'>千峯爭落照　兩寺並分泉　峯高常礙日　泉古不知年</div>
</p></div>
<div class='div-other'><a id='mulu955' />
<p class='h3'>黃屯阪望九華</p><p class="byline"><span class='note-inline'>(清貴池人)</span>王時舉<span class='note-inline'>(字友奚)</span></p><p style="margin-left:0em;text-indent:0em;" class="lg-abnormal"><div class='lg-row'>萬片青蓮華　亭亭插仙掌　我欲蹋其巔　兀坐蓮華上</div>
</p></div>
<div class='div-other'><a id='mulu956' />
<p class='h3'>題九華天台峯<span class='note-inline'>(見《宛雅》)</span></p><p class="byline"><span class='note-inline'>(清寧國人)</span>周文郁<span class='note-inline'>(字絅齋)</span></p><p style="margin-left:0em;text-indent:0em;" class="lg-abnormal"><div class='lg-row'>芙蓉深護洞仙家　天頂孤峯壓九華　呼吸此間通帝坐　不教劉阮看桃花</div>
</p></div>
<div class='div-other'><a id='mulu957' />
<p class='h3'>九華</p><p class="byline"><span class='note-inline'>(清無錫人)</span>秦淵<span class='note-inline'>(字緘三)</span></p><p style="margin-left:0em;text-indent:0em;" class="lg-abnormal"><div class='lg-row'>青為峯頂煙初滅　白是松間積雪明　衲子眼看明滅慣　不知煙雪幾時生</div>
</p></div>
<div class='div-other'><a id='mulu958' />
<p class='h3'>同治甲子，克復金陵。賊平，江上始見九華</p><p class="byline"><span class='note-inline'>(清兩江總督　湖南湘鄉人)</span>曾國藩<span class='note-inline'>(字滌生)</span></p><p style="margin-left:0em;text-indent:0em;" class="lg-abnormal"><div class='lg-row'>連年血戰久忘家　豈識江南有九華　今日數峯青到眼　凱歌江上看蓮花</div>
</p></div>
<div class='div-other'><a id='mulu959' />
<p class='h3'>東巖夜坐懷古</p><p class="byline"><span class='note-inline'>(清舉人　寧國人)</span>周贇<span class='note-inline'>(字山門)</span></p>
<div class="lg regular" style="margin-left:0em;"><div class='lg-row'>五百年來履迹新　蓮華峯頂卓孤臣　六軍齊下思鄉淚　一室誰安報國身　屏上閒行雲護影　壺中靜坐月窺人</div>
<div class='lg-row'>東巖謦欬分明在　永祝馨香降岳神</div>
</div></div></div></div>
<p class='juan'>九華山志卷七終</p>
</div><!-- end of div[@id='body'] -->
</body></html>