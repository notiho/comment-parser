<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>九華山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu446' />
<p class='juan'>九華山志卷四<span class='note-inline'>(內攝二門：一、高僧門第四。二、靈應門第五。)</span></p>
<div class='div-other'><a id='mulu447' />
<p class='h1'>高僧門第四<span class='note-inline'>(居士附)</span></p>
<div class='div-xu'><a id='mulu448' /><p style="margin-left:2em">坐如來堂，具正法眼。唯比丘僧，會皆上善。自緝麻衣，同餐土墡。羅漢從遊，觀音俛眄。守約道隆，光韜德顯。遺範千秋，勿忘數典。志高僧。</p>
</div>
<div class='div-other'><a id='mulu449' />
<p class='h2'>唐</p>
<div class='div-other'><a id='mulu450' />
<p class='h3'>唐勝瑜</p><p style="margin-left:0em;text-indent:2em">地藏上座弟子。建臺殿，設佛像，立朱臺，挂蒲牢，開溪澗，為稻田，及放生池，佐地藏開山。見化城寺費冠卿記。</p>
</div>
<div class='div-other'><a id='mulu451' />
<p class='h3'>唐道明</p><p style="margin-left:0em;text-indent:2em">閔公讓和之子。讓和捨地供地藏造寺，其子即從地藏出家，為道明和尚。見《百丈清規證義》及《神僧傳》。</p>
<p style="margin-left:2em">按：道明和尚為地藏菩薩弟子，見《神僧傳》。且云：閔公每齋僧百人，虛一座，以待地藏。費冠卿記及《宋高僧傳》均載新羅國人，渡海相尋，其徒實眾。《宋傳》更云：地藏以食不給，發青白土供眾。其眾請法以資神，不以食而養命，南方號為「枯槁眾」，莫不宗仰。據此，則地藏未造寺時，九華山已有百僧。既造寺後，弟子眾多；且能為法忘身，為世尊仰。而費記只載勝瑜一名，《九華志》仍之，無別記載。即道明和尚，亦未補入。可見《九華僧傳》遺漏實多也。</p>
</div>
<div class='div-other'><a id='mulu452' />
<p class='h3'>唐智英</p><p style="margin-left:0em;text-indent:2em">與隱士王季文交善。季文臨終，捨所居宅為寺，請英主之，即今之無相寺。</p>
</div>
<div class='div-other'><a id='mulu453' />
<p class='h3'>唐冷然</p><p style="margin-left:0em;text-indent:2em">與費冠卿為友，有詩。</p>
</div>
<div class='div-other'><a id='mulu454' />
<p class='h3'>唐神穎</p><p style="margin-left:0em;text-indent:2em">居九華龍池庵，有〈和王季文〉詩。</p>
</div>
<div class='div-other'><a id='mulu455' />
<p class='h3'>唐齊己</p><p style="margin-left:0em;text-indent:2em">姓胡，名得生，與鄭谷相友善，有詩。</p>
<p style="margin-left:2em">按《宋高僧傳》，為益陽人，幼出家於大溈山寺，習律儀。後參德山，大發解悟。如是藥山、鹿門、護國，凡百禪林，莫不參請，視名利若浮雲矣。於石霜法會，請知僧務。時高季昌自為荊州留後，割據一方；禮己，命作僧正，非所願也。故有「未曾將一字容易謁諸侯」，之句。與華山隱士鄭谷時相酬唱。破衲擁身，枲麻纏膝，棲約自安，自號「南嶽沙門」。</p>
</div>
<div class='div-other'><a id='mulu456' />
<p class='h3'>唐應物</p><p style="margin-left:0em;text-indent:2em">大中時，居九華。嘗作《九華山記》。與羅鄴唱和，有詩。</p>
</div>
<div class='div-other'><a id='mulu457' />
<p class='h3'>唐道濟</p><p style="margin-left:0em;text-indent:2em">居安禪峯福安院。</p>
</div>
<div class='div-other'><a id='mulu458' />
<p class='h3'>唐超永</p><p style="margin-left:0em;text-indent:2em">號「無際禪師」，致藏法嗣也。</p>
</div>
<div class='div-other'><a id='mulu459' />
<p class='h3'>唐卓庵</p><p style="margin-left:0em;text-indent:2em">唐末高僧，居觀音巖，感觀世音菩薩現相。</p>
</div>
<div class='div-other'><a id='mulu460' />
<p class='h3'>唐淨藏</p><p style="margin-left:0em;text-indent:2em">新羅僧，建雙峯庵。</p>
</div>
<div class='div-other'><a id='mulu461' />
<p class='h3'>唐臥龍和尚</p><p style="margin-left:0em;text-indent:2em">俗姓李，官常侍，落魄不遂。天祐中，泛舟，見九華，慕其勝，築室於南陽里居之，名曰「臥龍庵」。落髮著僧衣，號「臥龍和尚」。</p>
</div></div>
<div class='div-other'><a id='mulu462' />
<p class='h2'>五代</p>
<div class='div-other'><a id='mulu463' />
<p class='h3'>五代伏虎禪師</p><p style="margin-left:0em;text-indent:2em">失其名，楊吳時僧，能伏猛虎。南唐後，入九華，建道場於拾寶巖，即今之圓寂寺也。</p>
</div></div>
<div class='div-other'><a id='mulu464' />
<p class='h2'>宋</p>
<div class='div-other'><a id='mulu465' />
<p class='h3'>宋圓證</p><p style="margin-left:0em;text-indent:2em">南唐保大中，禪宴臥雲庵。至宋景祐中，手疏，命九華詩社僧清宿居之。越三日而化。<span class='note-inline'>(「宿」，一作「晝」。)</span></p>
</div>
<div class='div-other'><a id='mulu466' />
<p class='h3'>宋善修</p><p style="margin-left:0em;text-indent:2em">乾道三年，年八十六，住龜山崇壽寺。周益公遊山見之，贈以詩云：</p>

<div class="lg regular" style="margin-left:0em;"><div class='lg-row'>老僧九十視耽耽　二十年來不下山</div>
<div class='lg-row'>我得九華充法供　亦能禁足老山間</div>
</div></div>
<div class='div-other'><a id='mulu467' />
<p class='h3'>宋寒碧</p><p style="margin-left:0em;text-indent:2em">自竟陵入九華，能詩。有〈遊九華〉數章，今不傳。<span class='note-inline'>(不知是否宋人。見舊志，未詳時代，無從稽考。)</span></p>
</div>
<div class='div-other'><a id='mulu468' />
<p class='h3'>宋清宿</p><p style="margin-left:0em;text-indent:2em">景祐中，主「九華詩社」，繼圓證住臥雲庵。</p>
</div>
<div class='div-other'><a id='mulu469' />
<p class='h3'>宋了機</p><p style="margin-left:0em;text-indent:2em">宣和中，嘗於最勝亭植茶。</p>
</div>
<div class='div-other'><a id='mulu470' />
<p class='h3'>宋希坦</p><p style="margin-left:0em;text-indent:2em">號「率庵」，宋末居九華淨信寺，有《九華詩集》。</p>
</div>
<div class='div-other'><a id='mulu471' />
<p class='h3'>宋玉田</p><p style="margin-left:0em;text-indent:2em">建隆中，創龍門寺於曹山。相傳有寂祖、雲譯、宏濟、惟政、廣宗，及元有真觀、智津、如理，皆其後高僧。</p>
<p style="margin-left:2em">按《池州府志》，雲譯，宋興國中，嘗創資善庵於百丈潭西。廣宗，號「冠傳禪師」，曾住化城寺。真觀，號「無象禪師」，元至治元年，隨濟宗禪師來九華，住化城寺。見《九華紀勝》。</p>
</div></div>
<div class='div-other'><a id='mulu472' />
<p class='h2'>明</p>
<div class='div-other'><a id='mulu473' />
<p class='h3'>明徧周</p><p style="margin-left:0em;text-indent:2em">字天庵，洪武戊申，住化城寺。</p>
</div>
<div class='div-other'><a id='mulu474' />
<p class='h3'>明通杲</p><p style="margin-left:0em;text-indent:2em">字日初，池州人，繼徧周住化城寺。</p>
</div>
<div class='div-other'><a id='mulu475' />
<p class='h3'>明昭蓮</p><p style="margin-left:0em;text-indent:2em">明初人，創建天台寺<span class='note-inline'>(即今之地藏禪林)</span>。見清光緒《周志．天台峯圖記》。</p>
</div>
<div class='div-other'><a id='mulu476' />
<p class='h3'>明宗琳</p><p style="margin-left:0em;text-indent:2em">號玉㵎，涇縣人。洪武十六年，住持化城。二十四年，重建殿宇、廊廡、禪堂、齋僧、養老、學事、淨業諸堂，并土庫方丈，九華復興。見《九華紀勝》卷七。</p>
</div>
<div class='div-other'><a id='mulu477' />
<p class='h3'>明法鑑</p><p style="margin-left:0em;text-indent:2em">字無礙，初住金陵靈谷寺。宣德二年，住化城寺，重建殿宇。化城東、文殊庵西，有法鑑塔。</p>
</div>
<div class='div-other'><a id='mulu478' />
<p class='h3'>明福慶</p><p style="margin-left:0em;text-indent:2em">號雲巖，永樂時，居南京靈谷寺。因師年老，還山，住持化城。宣德十年，重建大雄寶殿、藏經、祖師、金剛、天王、伽藍等殿，并如來、大士、羅漢、諸天等聖像。見工部尚書周忱記。寂後，厝寺後西塔院。</p>
</div>
<div class='div-other'><a id='mulu479' />
<p class='h3'>明道泰</p><p style="margin-left:0em;text-indent:2em">字嶽宗，成都蕭氏子。初祝髮時，師事南京天界寺天童禪師。正統六年，住化城寺。十一年，奉勅授北京萬壽寺戒壇宗師。景泰七年，以年老乞歸九華。尋卒，葬寺後東塔院。天順元年，朝廷遣官賜祭。有諭旨，載〈藝文門〉。</p>
</div>
<div class='div-other'><a id='mulu480' />
<p class='h3'>明量遠</p><p style="margin-left:0em;text-indent:2em">字徧空。萬曆三十一年化城寺災，量赴京奏聞，奉皇太后賜金重建，兼修塔院。三十四年，勅封「護國肉身寶殿」及「大藏金塔」，并賜量遠「紫衣」。</p>
</div>
<div class='div-other'><a id='mulu481' />
<p class='h3'>明佛智</p><p style="margin-left:0em;text-indent:2em">號大圓，住化城寺東寮。年八十餘，召徒眾告別。沐浴更衣，入龕端坐而逝。越七日，顏色如生。舁往寶峯庵後入塔。過龍女泉側，三昧火發，須臾屍化。見者莫不歎惋。</p>
</div>
<div class='div-other'><a id='mulu482' />
<p class='h3'>明普通</p><p style="margin-left:0em;text-indent:2em">萬曆時人，修創東巖佛殿。見吳給諫文梓記。</p>
</div>
<div class='div-other'><a id='mulu483' />
<p class='h3'>明慧庵</p><p style="margin-left:0em;text-indent:2em">萬曆時人。鄒南皋為作像讚序曰：予游九華索高僧，而得慧庵，蓋數見而相歡焉。陽明祠圮，庵憂見形色。今祠宇重新，祀典大備，庵默翊之力居多。夫庵所學者佛，所慕者儒。其見儒與佛無異耶？亦有見分儒分佛為墮名相耶？求予為祠記，援筆付之。慧庵歸矣。偶有繪其像者，敬為之讚。《紀勝》載，見《九華散錄》。</p>
</div>
<div class='div-other'><a id='mulu484' />
<p class='h3'>明真諦</p><p style="margin-left:0em;text-indent:2em">號文石，四川眉州僧。萬曆間來九華，趺坐翠微隄。遇兩士人舟過。一人問曰：「老僧何處至？」應曰：「九子水雲鄉。」一人曰：「安得乘閒坐？」應曰：「暫借柳陰涼。」聞者大嗟異，延居湖心寺。萬曆末，復入九華，召弟子至，作偈而化。見《紀勝》卷二十一。</p>
</div>
<div class='div-other'><a id='mulu485' />
<p class='h3'>明性蓮</p><p style="margin-left:0em;text-indent:2em">字無垢，姓王氏，太平僊源人。生而不羣，幼時喜為佛事。其時諸外道羣聚，宣揚其說，蓮每往觀聽。一日謂眾曰：「此夢語也，其如生死何？」因決志出俗。年二十二，遂散家財、棄妻子，之金陵攝山棲霞寺，從素庵節薙染。受具，依棲講席，習諸經論義。置卷歎曰：「吾為生死大事出家，此豈能了大事乎？」復棄去，得故鄉之牛頭山，誅茆以休。刀耕火種，專以己躬下事為念。久之，未有所入。又棄去，至清河，謁法堂，授以念佛三昧，乃深信入。尋參徧融於都下，一見器之，因留入室。久之，妙峯開法於蘆芽，蓮特往見，多所陶冶。復歸故鄉之大山，四方緇白，聞風而至。歎曰：「吾出家兒，豈為滴水波流把茆，遮障此生平乎？」復棄去，歷盡名山，徧參知識，多方行腳，備嘗辛苦，如是者七年。偶冬日涉河，冰裂作聲。墮水，寒徹，忽然有省。生平之疑，泮然自釋。即歸，卓錫於池陽之杉山。十方衲子，日益麕集遂開梵剎，以接待為事。至者無他技，但精粥飯茶湯而已，了無禪道佛法。觀者諦信不疑。九華道場迎為叢林主。蓮治己精苦，忘身為眾。凡化惡性，必委曲周旋，俟其大信而後已。行之二十年，遠近傾心。凡有所須，應時如響。足迹所至，一食一宿之地皆為道場。若池陽之杉山，九華之金剛峯，觀音山之金堂，大山之草庵，連嶺之靜室，金陵之華山。餘若秦頭峯、婆娑壠、岑峯洞、白沙山、吉祥、諸天，隨地各建蘭若數十所，以修隱靜者居之，咸有其徒主其業。丙申仲春，應眾請，來皖山。不數月，百廢俱舉。三祖道場，燦然復盛，遐邇風動。乃復歸九華。越明年，皖山四眾固請重莅。蓮首肯曰：「去即去矣，尚須三日。」明日偶過九龍，訪一庵主，四顧欣然，乃謂眾曰：「吾至此山，大事畢矣。」眾不喻其意。二日，示微疾，竟終於此，塔於蘭若之右。時萬曆丁酉九月三日也。年五十有四，臘二十有五。見《憨山大師夢遊集》。</p>
</div>
<div class='div-other'><a id='mulu486' />
<p class='h3'>明地藏洞異僧</p><p style="margin-left:0em;text-indent:2em">宏治十四年，王陽明初遊九華，聞地藏洞有異僧，坐臥松毛，不火食，歷巖險訪之。正熟睡，先生坐撫其足。有頃，醒，驚曰：「路險何得至此？」因論最上乘，曰：「周濂溪，程明道是儒家兩箇好秀才。」後正德中，陽明再至，僧已他適。故先生遊化城詩，有會心人遠之歎。</p>
</div>
<div class='div-other'><a id='mulu487' />
<p class='h3'>明周金</p><p style="margin-left:0em;text-indent:2em">正德間，太平山僧也。遊少林寺，還居九華東巖。值王陽明復遊九華，金訪之，相與談心，甚契。陽明書偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>不向少林面壁　卻來九華看山　錫杖打翻龍虎　隻履蹋破巉巖</div>
<div class='lg-row'>這箇潑皮和尚　如何容在世間　呵呵　會得時　與你一棒　會不得　且放在黑漆桶裏偷閒</div>
</p><p style="margin-left:0em;text-indent:2em">後書「正德庚辰三月八日，陽明山人王守仁到」。此偈刻於宴坐巖懸石倒覆處。更有贈周金和尚詩，見〈藝文〉。至嘉靖戊子，金仍還太平山。一日，召寺僧說偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>千聖本不差　彌陀是釋迦　問我還鄉路　日午坐牛車</div>
</p><p style="margin-left:0em;text-indent:2em">語訖，跏趺而逝。</p>
<p style="margin-left:2em">〈齊山磨崖辨〉曰：馬公《郡志》以《陽明先生年譜》「庚辰正月入九華」，二月已有〈觀兵九江〉之作，疑其三月不應尚留九華。茲據寄隱巖磨崖：「清明在齊山」。是歲清明乃三月九日，則三月八日在東巖，有足證也。年譜云云，殆二月有觀兵之命，至三月初旬，方自九華過齊山而去耳。</p>
</div>
<div class='div-other'><a id='mulu488' />
<p class='h3'>明實庵</p><p style="margin-left:0em;text-indent:2em">為長生庵僧。明宏治間，王陽明來遊，實庵與語，有契。陽明題贈曰：「從來不見光閃閃氣象，也不知圓陀陀模樣。翠竹黃花，說什麼蓬萊方丈。看那九華山地藏王，好兒孫，又生箇實庵和尚。噫！那些妙處，丹青莫狀。」</p>
</div>
<div class='div-other'><a id='mulu489' />
<p class='h3'>明海玉</p><p style="margin-left:0em;text-indent:2em">字無瑕，順天宛平人。歷遊五臺，四至峨眉。明萬曆間，來棲九華東巖東角摩空嶺上之摘星亭。禪棲日久，壽百餘齡。自知時至，拈偈而逝。授命於徒，三年啟缸，可復相見。至天啟丙寅正月，其徒率眾，如期發視，見其顏色如生。檀眾聞風踵至，遂為裝金供養。廷樞何使君，為捐資建塔。崇禎三年，勅封「應身菩薩」，塔曰「蓮華寶藏」。玉生正德八年癸酉，寂於天啟三年癸亥，已百十一歲，故俗稱其所居曰「百歲庵」。傳徒慧廣、惠元，皆精持戒律。見錢桂森記。<span class='note-inline'>(百歲庵又名百歲宮，即今之護國萬年禪寺。)</span></p>
</div>
<div class='div-other'><a id='mulu490' />
<p class='h3'>明照圓</p><p style="margin-left:0em;text-indent:2em">號印如，萬曆間，居覲雲庵，苦行僧也。嘗置一桶，貯米斗許，未嘗乏竭。餘則轉以濟人。壘石為臺塔，植木栽花，無根輒茂。初不知文字。晚年開悟，於六書之學，時有妙解，謂與禪理相發明。後無病坐化。</p>
</div>
<div class='div-other'><a id='mulu491' />
<p class='h3'>明利鈇<span class='note-inline'>(清光緒志，作「鈇」。明崇禎志，失載。《九華紀勝》誤作「鉄」。《指南》更誤作「鐵」。)</span></p><p style="margin-left:0em;text-indent:2em">號龍庵，祁門黃氏子。禮九華廣達師祝髮。辭歷諸方。年九十四歲，天啟二年，拈偈云：「歸來懸崖空撒手，溪山處處是蓮宮。」跏趺而逝，異香滿室。其所住之水陸殿，因其號而易名曰「龍庵」。</p>
</div>
<div class='div-other'><a id='mulu492' />
<p class='h3'>明宗印</p><p style="margin-left:0em;text-indent:2em">字璽田。嘉靖間，居天台，率七日一食。山中雖風雪，必夜巡曉返以為常。壽百十餘歲。崇禎五年壬申，一日自架柴數束，坐其中，火之。時有紫雲罨靄其上。火之地，有異香，經旬不散。見《九華散錄》。</p>
<p style="margin-left:2em">考異曰：僧宗印，字璽田，常居寶筏庵，人呼「璽田庵」。後以音訛，竟呼為「西天庵」。</p>
</div>
<div class='div-other'><a id='mulu493' />
<p class='h3'>明智仁</p><p style="margin-left:0em;text-indent:2em">號古迂，松江諸生。出家為蓮池弟子，通釋典。晚至九華，住曹山及劉村。著有《雪華集》。</p>
</div></div>
<div class='div-other'><a id='mulu494' />
<p class='h2'>清</p>
<div class='div-other'><a id='mulu495' />
<p class='h3'>清古澗</p><p style="margin-left:0em;text-indent:2em">四川峨眉人。出家後，住燕京三教庵。久之，乃徧訪名山。從普陀來九華，住蓮華洞數十年。萬曆間，蜀楊伸恤刑江南，訪得之，稱其通慧。歸依者日眾，遂成叢林。一字不立，以棒喝接引禪徒。立法規，不募化。躬率眾鋤墾種植，易衣食以供僧。有餘，盡散去。順治辛卯春，三月，召徒告別。走入木龕，趺坐而逝。見《九華散錄》。</p>
</div>
<div class='div-other'><a id='mulu496' />
<p class='h3'>清智旭</p><p style="margin-left:0em;text-indent:2em">字蕅益。俗姓鍾，名際明，又名聲，字振之，蘇州木瀆人。父岐仲，持〈白衣大悲呪〉十年以祈子。母金氏，夢大士抱兒授之，而生。七歲持長齋。十二歲就外傅讀書，以聖學自任，作〈闢佛論〉數十篇，復進酒肉。十七歲，閱蓮池大師《自知錄敘》，及《竹窗隨筆》，取論焚之。二十歲，詮《論語》，至「天下歸仁」，不能下筆。廢寢食三晝夜，有省。其年冬喪父，讀《地藏本願經》，發出世心。遂日誦佛名，盡焚所為文。居三年，聽一法師講《首楞嚴經》，至「空生大覺中」，忽疑何故有此「大覺」致為空界張本？悶絕無措。以昏散頗重，功夫不能相續。遂於佛像前發四十八願，決意出家。明年，為天啟二年，夢禮憨山大師，涕泣言：「自恨緣慳，相見太晚。」憨山云：「此是苦果，應知苦因。」語未竟，遽請曰：「弟子志求上乘，不願聞四諦法。」憨山云：「且喜居士有向上志。」時憨山在曹溪，不能往從，乃從憨山之徒雪嶺剃度，命名「智旭」。尋往雲棲，聽古德法師講《唯識論》。疑與《首楞嚴》宗旨不合，請問。古師云：「性相二宗，不許和會。」心怪之，曰：「佛法豈有二耶？」遂入徑山參禪。明年夏，逼拶功極，身心世界，忽然消殞，從此性相二宗一時透徹。又明年，受比丘菩薩戒，徧閱律藏。又二年，母病篤，刲肱肉和藥以進，不能救。葬畢，掩關於吳江。疾甚，始一意求生淨土。疾少閒，結壇持〈往生淨土神呪〉七日。說偈曰：稽首「無量壽，拔業障根本。觀世音勢至，海眾菩薩僧。我迷本智光，妄墮輪迴苦。曠劫不暫停，無救無歸趣。劣得此人身，仍遭劫濁亂。雖獲預僧倫，未入法流水。目擊法輪壞，欲挽力未能。良由無始世，不植勝善根。今以決定心，求生極樂土。乘我本誓船，廣度沈淪眾。我若不往生，不能滿所願。是故於娑婆，畢定應捨離。猶如被溺人，先求疾到岸。乃以方便力，悉拯瀑流人。我以至誠心，深心囘向心。然臂香三炷，結一七淨壇。專持〈往生呪〉，唯除食睡時。以此功德力，求決生安養。我若退初心，不向西方者；寧即墮泥[(牛*ㄉ)/牛]，令疾生改悔。誓不戀人天，及以無為處。仰願大威神，力無畏不共。三寶無邊德，加被智旭等。折伏使不退，攝受令增長。」居二年。出關，度南海，覲洛伽山，還住龍居。見律學多譌，遂以弘律自任。既述《毗尼集要》，尋擬註《梵網》。拈鬮佛前，以決所宗。頻拈得天台宗，於是究心台部。三十八歲，住九華之華嚴庵<span class='note-inline'>(即囘香閣)</span>。次年，述《梵網合註》。又律解雖精，然每自謂躬行多玷，不敢為人作範。乃於安居日，然身香十炷，設鬮佛前，問：「堪作和尚否？乃至當退居菩薩沙彌、優婆塞否？」得菩薩沙彌鬮，遂終身不為人授戒。其後，歷溫陵、漳州、石城、晟谿、長水、新安，而歸於靈峯。生平著撰，合四十餘種。其大者有《首楞嚴玄義文句》、《法華會義》、《楞伽義疏》、《唯識心要》。而《彌陀要解》、《提持淨土》，尤以簡切勝。時諸方禪者多目淨土為權教。遇念佛人，必令參究「誰」字。旭獨謂持名一法，即是圓頓心宗。有卓左車者，嘗設問言：「如何是念佛門中向上一路？如何得離四句、絕百非？如何是念佛人最後極則？如何是淆譌處腦後一鎚？冀和尚將向來自性彌陀、唯心淨土等語，撇向一邊，親見如來境界，快說一番，震動大千世界。」旭答云：「向上一著，非禪非淨，即禪即淨。才言參究，已是曲為下根。果大丈夫，自應諦信是心作佛，是心是佛。設一念與佛有隔，不名念佛三昧。若念念與佛無閒，何勞更問阿誰？淨土極則事，無念外之佛為念所念，無佛外之念能念於佛。正下手時，便不落四句百非，通身拶入。但見阿彌陀佛一毛孔光，即見十方無量諸佛。但生西方極樂一佛國土，即生十方諸佛淨土，此是向上一路。若捨現前彌陀，別言自性彌陀；捨西方淨土，別言唯心淨土，此是淆譌公案。經云：『三賢十聖住果報，唯佛一人居淨土』，此是腦後一鎚。但能深信此門，依信起願，依願起行，則念念流出無量如來，徧坐十方微塵國土。轉大法輪，照古照今，非為分外，何止震動大千世界？」順治十一年冬，有疾。遺命，闍維後，屑骨和粉，分施水陸禽魚，普結法喜，同生西方。集僧十五人，結淨社，以三年為期。日三時誦佛名，回向淨土。二時止靜，研究諸大乘經。明年正月二十一日晨起，病良已。午刻趺坐繩牀，向西舉手而逝。年五十七，法臘三十四。嘗自題其像曰：「單提極則正令，不墮今時窠窟。假饒黃檗雲門，未免遭吾一摑。且問向上一句，畢究是箇什麼。合掌稱云：南無阿彌陀佛。」又曰：「生平過失深重，猶幸頗知內訟。渾身瑕玷如芒，猶幸不敢覆藏。藉此慙愧種子，方堪送想樂邦。以茲真語實語，兼欲寄誡諸方。不必學他口中瀾翻五宗八教，且先學他一點樸樸實實心腸。」寂後三年，如法闍維。啟龕，髮長覆耳，面如生，牙齒不壞。門人不忍從遺命，收靈骨，塔於靈峯之大殿右。</p>
<p style="margin-left:0em;text-indent:2em">附九華地藏塔前願文：</p>
<p style="margin-left:0em;text-indent:2em">稽首慈悲大願王，本源心地如來藏。善安慰說真救世，現聲聞相護法者。願承本誓度眾生，鑑我微忱垂加護。智旭夙造深殃，丁茲末世。雖受戒品，輕犯多端。雖習禪思，粗惑不斷。讀誦大乘，僅開義解。稱念名號，未入三摩。外覩魔黨縱橫，痛心疾首。內見煩惱紛動，愧地慙天。復由惡業，備受病苦。痛娑婆之弊惡，歎沈溺之無端。由是扶病入山，求哀大士。矢菩提於永劫，付身命於浮雲。臂香六炷，三炷供忉利勝會，化身無數，大集勝會，現聲聞相，六根聚會，善巧說法，地藏菩薩摩訶薩。一炷悔三業重失，生來殺業淫機，謗三寶罪，口過惡念；乃至舊歲染疾後，種種不盡如法，如是等，願盡消除。一炷為求四願，律儀清淨，斷惑證真，長康無病，廣作福事。一炷為決疑網。若先禮懺，求淨律儀。若先習禪，斷除煩惑。若先閱藏，以開慧解。若先立行，以廣福緣。唯願救世真士，大智開士，一切知見者，於諸眾生得不忘念者，必垂哀鑑，開我迷雲。我復於大慈悲父前，瀝血銘心，作如是願。如一眾生未成佛，終不先自取泥洹。儻夙因緣牽入惡道，願菩薩弘慈，常覺悟我，使我念念憶菩提心；令菩提心，相續不斷。若夙障稍輕，願大士威神，令我早成念佛三昧，決定得生阿彌陀佛世界。乘本願力，無邊剎海，化度有情。盡未來際，無有疲厭。</p>
</div>
<div class='div-other'><a id='mulu497' />
<p class='h3'>清誦林</p><p style="margin-left:0em;text-indent:2em">明末進士，因明亡而出家，住通慧庵。自食其力，不事募化。博學能詩，時與吳七雲尚書唱和。晚年退居東巖竹林靜室，砥礪清修。吳亦讀書東巖天籟軒，時與之遊，並書「應如是觀」四字持贈。</p>
</div>
<div class='div-other'><a id='mulu498' />
<p class='h3'>清應煇</p><p style="margin-left:0em;text-indent:2em">號忍草。出家九子閣，聞蕅益大師說法有得。大師嘗誨之云：身病易治，心病難遣。古人云：克己須從性偏難克處克將去。慈雲大師亦云：行人各有無始惡習，速求捨離，當自觀察，何習偏重，訶棄調停，取令平復，勿使行法唐喪其功。夫惡習豈唯殺盜淫妄而已；二六時中，四威儀內，苟可動人念頭者，最能折福損壽也。煇自後隨侍諸方，虔修淨土。</p>
</div>
<div class='div-other'><a id='mulu499' />
<p class='h3'>清默安</p><p style="margin-left:0em;text-indent:2em">明末清初時，住天台峯。潘耒登天台峯，贈以詩。見〈梵剎門．地藏禪林〉。</p>
</div>
<div class='div-other'><a id='mulu500' />
<p class='h3'>清空生</p><p style="margin-left:0em;text-indent:2em">清初，住大夏庵，建大悲閣。見〈山足大悲閣引〉。</p>
</div>
<div class='div-other'><a id='mulu501' />
<p class='h3'>清宗衍</p><p style="margin-left:0em;text-indent:2em">清初人，玉林國師之徒。新上禪堂之殿宇，及易「景德堂」之名為上禪堂。</p>
</div>
<div class='div-other'><a id='mulu502' />
<p class='h3'>清杜多</p><p style="margin-left:0em;text-indent:2em">號塵塵子。康熙庚子，行腳至天台峯，結茅居焉，命名「活埋庵」。即今之地藏禪林。多能詩工書。年七十，終日兀坐蒲團，嚴冬著單衣。圓寂後六年，其形趺坐不仆，皮肉如生。</p>
</div>
<div class='div-other'><a id='mulu503' />
<p class='h3'>清慈印</p><p style="margin-left:0em;text-indent:2em">住佛陀里。康熙四十二年，主化城寺。談經覺眾，入定齋心。晚歲閉戶潛修，郡守喻公顏其居曰「華峯深處」。及道咸間，其裔徒明皓，持戒參禪，克承先志。</p>
</div>
<div class='div-other'><a id='mulu504' />
<p class='h3'>清力堂</p><p style="margin-left:0em;text-indent:2em">住龍庵。以清高悟禪理，以澹泊入息機。禪定之餘，亦涉經史，與文人唱和。</p>
</div>
<div class='div-other'><a id='mulu505' />
<p class='h3'>清敬簡</p><p style="margin-left:0em;text-indent:2em">號佛萌，住通慧庵，工詩。</p>
</div>
<div class='div-other'><a id='mulu506' />
<p class='h3'>清興斧</p><p style="margin-left:0em;text-indent:2em">號山足，嗣藥地無可和尚。初住浮山。郡守喻公請師說法，開戒九華。有〈大夏庵募建大悲閣引〉，載〈檀施門〉。</p>
</div>
<div class='div-other'><a id='mulu507' />
<p class='h3'>清洞庵<span class='note-inline'>(亦作「洞安」)</span></p><p style="margin-left:0em;text-indent:2em">住伏虎洞二十餘年，默坐石窟，以虎為衛。康熙丁未，玉林國師至九華進香，囑庵募地建叢林。吳爾俊居士獻山，有松頂降甘露之瑞，因名「甘露寺」，開建殿堂。郡守喻公成龍，聞其苦行，深加敬禮。兩請登堂說戒，一時釋子頓易舊習。庵以齋粥接待雲水，十餘年如一日。行年八十，而倡率提持了無倦色。</p>
</div>
<div class='div-other'><a id='mulu508' />
<p class='h3'>清傳燈、優曇</p><p style="margin-left:0em;text-indent:2em">俱乾隆時，甘露寺住持。推廣殿宇，尤暢宗風。傳燈又中興祇園庵。</p>
<p style="margin-left:2em">按喻公〈甘露禪林記〉載，玉林囑建叢林時，洞庵住伏虎洞已二十餘年。則其時，至少亦在四十餘歲。若照本傳「十餘年如一日，行年八十」之文義，則初建叢林時，當有六十餘歲矣。再考李端遇〈甘露庵記〉，玉林至九華，在康熙丁未，即康熙六年。計至康熙之末為五十五年，洞庵必早已圓寂。而傳燈，則李端遇記、及《九華紀勝》、《新高僧傳》等，皆稱為乾隆時人。則傳燈決非洞庵，而為其裔徒，無疑。故李端遇記，明明為兩人；乃《九華紀勝》誤寫《李志》甘露庵，為康熙丁未僧傳燈建。周山門漫不加考，更誤「洞庵」名「傳燈」；且謂喻使君矜其苦行，為作碑記。《新高僧傳》又仍其謬，謂甘露庵為乾隆時傳燈建，亦載喻公作記事。不知喻公守池州時，在康熙二十年暨二十三年。至乾隆改元，已隔五十餘年，安得為傳燈作記？周志自矜考據，不知該傳已一誤再誤也。</p>
</div>
<div class='div-other'><a id='mulu509' />
<p class='h3'>清明雪</p><p style="margin-left:0em;text-indent:2em">號瑞白，桐城樅陽楊氏子。出家九華發光地，即今聚龍庵是也。參澄公，聞鐘聲大悟，為洞宗第二十八世。</p>
</div>
<div class='div-other'><a id='mulu510' />
<p class='h3'>清道守</p><p style="margin-left:0em;text-indent:2em">鳳陽人，出家九華山。三十年，徧歷叢林，瓶鉢蕭然，恬淡自得。後住嘉興鍾埭鎮古剎，杜門念佛者四載。嘉慶二十三年春，忽扁舟入城，徧勸檀越，專心念佛，意極懇切。次日，相契數人往候。見寮門未啟，排闥視之，已趺坐化去矣。見《聖賢錄》。</p>
</div>
<div class='div-other'><a id='mulu511' />
<p class='h3'>清大寧</p><p style="margin-left:0em;text-indent:2em">號石潮。初入九華，受具於化城。後參天界，嗣浪杖人，住西江福山，修建道場。有〈重遊九華〉詩。</p>
</div>
<div class='div-other'><a id='mulu512' />
<p class='h3'>清隆山</p><p style="margin-left:0em;text-indent:2em">建平朱氏子。居伏虎洞，苦志清修二十餘載，遠近咸稱有道。後中興祇園寺。道光二十一年，六十六歲，自知時至，囑徒眾當嚴持戒律，毋負余志，即端坐而逝。尚留肉身，裝金供寺。咸豐亂時，全寺被燬，唯其肉身獨存云。</p>
</div>
<div class='div-other'><a id='mulu513' />
<p class='h3'>清慈雲</p><p style="margin-left:0em;text-indent:2em">住通慧庵，堅持戒律。咸豐亂時，眾僧星散；唯雲與源愷、志遠，在山奉香火，賊不能害。</p>
</div>
<div class='div-other'><a id='mulu514' />
<p class='h3'>清寶悟</p><p style="margin-left:0em;text-indent:2em">嘉興人，出家百歲宮。具足後，專心毗尼，嚴持頭陀行，兼修定慧。參金山、天寧、高旻、崇福諸宗師，皆獲印可。咸豐時，為金山首座。領眾行道，演唱要妙。被所熏發者，不可勝計。同治十年，退處宜興銅官山，專事禪觀，不涉外緣。生平耿介自持，不蓄徒眾。有歸依者，婉辭謝之。至於遠來請益，則循循善誨，至老不倦。同治末，大定主金山，迎悟至寺，振播宗風。衲子聞而至，室不能容。時年逾七十，不倦津梁。每對眾說，必爇香為度。一日開示方罷，向眾禮退。偃息片刻，即便坐化。時光緒元年二月六日也。留偈甚多，舉其略云：</p>
<p style="margin-left:0em;text-indent:0em;" class="lg-abnormal"><div class='lg-row'>春華錦繡翠玲瓏　雪嶺高撐映碧空　相晤靈山重一別　歸來猶住九華峯</div>
<div class='lg-row'>六根應用去無蹤　一念靈明萬法通　八面玲瓏空皎潔　覺來何處不相逢</div>
<div class='lg-row'>密密無蹤切要親　識神停處冷冰冰　孤明徹了無分別　纔有纖毫即是塵</div>
<div class='lg-row'>清風明月徧恆沙　七寶山河共一家　五蘊皆空能照見　分明同是鏡中花</div>
<div class='lg-row'>青山疊翠數重重　綠竹黃花鳥語風　眼前盡是西來意　點頭自肯道無窮　淨覺圓明最上乘　何須向外苦追尋</div>
<div class='lg-row'>虛空不受纖塵染　明鏡無私徹底清　煙雲老鶴散天花　洞裏宗風古寺家</div>
<div class='lg-row'>般若光中談祕密　相邀同喫趙州茶</div>
</p><p style="margin-left:0em;text-indent:2em">時江南有寶初、寶月、寶印，與悟齊名，皆以向上接人，為一時宗匠，號為「四寶」。同時，楚北有「四明」，曰：朗明、永明、月明、妙明。皆弘演化道，煇映南北。咸同間，佛法衰而復振，賴此數子。</p>
</div>
<div class='div-other'><a id='mulu515' />
<p class='h3'>清開泰</p><p style="margin-left:0em;text-indent:2em">同治初，復興上禪堂。</p>
</div>
<div class='div-other'><a id='mulu516' />
<p class='h3'>清法源</p><p style="margin-left:0em;text-indent:2em">同治間，中興甘露寺。見李端遇記。</p>
</div>
<div class='div-other'><a id='mulu517' />
<p class='h3'>清寶身</p><p style="margin-left:0em;text-indent:2em">光緒五年，住持百歲宮。入燕都請清刻藏經，囘寺供養。見錢桂森記。</p>
</div>
<div class='div-other'><a id='mulu518' />
<p class='h3'>清大航</p><p style="margin-left:0em;text-indent:2em">光緒時，住持甘露寺。入燕都請清刻藏經，供養寺中。見李端遇記。</p>
</div>
<div class='div-other'><a id='mulu519' />
<p class='h3'>清大根</p><p style="margin-left:0em;text-indent:2em">光緒時，中興祇園寺。見汪宗沂記。</p>
</div>
<div class='div-other'><a id='mulu520' />
<p class='h3'>清聖傳</p><p style="margin-left:0em;text-indent:2em">字玉忠，安徽桐城王氏子。生而岐嶷不羣。兒時喜效僧侶作佛事。甫六歲，父知其為法器，送本邑定安寺，依性源和尚出家，俾得遂其夙願。體魁梧，性柔和，人多喜見。幼時習經史，善詩文，士夫多樂與之游。年十九，忽感歎曰：「人生過隙駒耳，徒斤斤於無謂之糟粕，其如生死大事何？」即發大心，求受淨戒。尋遊青陽九華山，六時精勤，研究諸大乘經。歷四載，而諸經大旨已略會通。時甘露寺虛席，眾請住持。閱一載，自念見聞寡陋，須徧謁名山，參諸知識，求了己躬大事。乃由普陀，過天童。皈依長老一見奇之，命充首職。繼復返九華，見山麓林壑幽邃。有唐代王季文捨宅改建之無相寺，淪為棘榛。惄焉傷之，遂即其址誅茅以居。六年苦行，乃成巨剎，僧眾雲集。開壇傳戒，三度弟子四百餘人。一日至大通鎮，見往來衲子無息肩所。溯古有大士閣，頹廢雖久，舊址尚存。又復結茅而居，以接待往來行腳之雲水。時有姚明盛居士，與傳同鄉，慕名問道，感沾法益，乃捨鉅資以提倡。遐邇聞風樂助，不一載而殿宇重新，遂成叢林。額曰「普濟寺」，又稱「大九華山頭天門」。<span class='note-inline'>(因與無相寺均為傳一手中興，又為舟行朝山者必經之要地，故作此稱。本擬與低嶺庵同列於〈梵剎門〉。因低嶺較近<span class='corr'>已</span>入山，此則隔水在山外，故致一登一不登。)</span>傳念教綱滅裂，禪道晦冥。佛設三學，戒為根基。戒根不固，定慧何依？又復開壇傳戒，宏宣律學，以期四眾有所秉承，不忘佛囑以戒為師之義。圓滿日，示眾曰：「吾隨幻緣而轉，恆以生死未了為念。今衰老，不久人世。佛法以究心實行為要，徒弄脣脗，無濟於事，汝輩當自勉之。」居無何，示微恙。危坐三日，寂然而逝。時光緒己丑臘月二十三日。世壽六十一，僧臘四十二。為無相中興，普濟開山。二寺應永祀之為祖焉。</p>
</div>
<div class='div-other'><a id='mulu521' />
<p class='h3'>清清鏞</p><p style="margin-left:0em;text-indent:2em">光緒間，修上禪堂萬佛樓。</p>
</div>
<div class='div-other'><a id='mulu522' />
<p class='h3'>清普清</p><p style="margin-left:0em;text-indent:2em">光緒時，修天台護國庵。見周山門〈天台峯圖記〉。</p>
</div>
<div class='div-other'><a id='mulu523' />
<p class='h3'>清松泉</p><p style="margin-left:0em;text-indent:2em">光緒時，修天台德雲庵。見周山門〈天台峯圖記〉。</p>
</div>
<div class='div-other'><a id='mulu524' />
<p class='h3'>清道禪、福興</p><p style="margin-left:0em;text-indent:2em">皆為光緒時人，同修真如、招隱二庵。均見周山門〈天台峯圖記〉。</p>
</div>
<div class='div-other'><a id='mulu525' />
<p class='h3'>清心靜</p><p style="margin-left:0em;text-indent:2em">字無住，自銅陵獅子山退院，來遊九華，居東巖。精內典，工詩。有諸生問持齋，曰：「儒者不食言，為持齋。」問：「何為護法？」曰：「懲不法僧，為護法。」</p>
</div>
<div class='div-other'><a id='mulu526' />
<p class='h3'>清續修</p><p style="margin-left:0em;text-indent:2em">直隸宛平人，九華天台山拜經臺住持。曾往南京募化，時值大旱，當地士紳請祈禱雨澤，果得甘霖。晚年專事念佛，獨居山洞。嚴冬雪積數尺，路絕人迹。修在洞中，無可為炊。忽見山果、角黍纍纍，因得食焉。時有蟒蛇來洞，相處泰然。一時鬨傳，云「修為紅鬍羅漢」。有「蟒蛇圍腰，猨猴獻果」之說。清名宦彭玉麟親拜訪焉。</p>
</div>
<div class='div-other'><a id='mulu527' />
<p class='h3'>清心徹、開傳</p><p style="margin-left:0em;text-indent:2em">心徹，貴池人，俗姓陳，生性不嗜葷腥，且孤苦無依，乃祝髮於九華陰騭堂。開傳，本涇川茂林名家子，忿受屈莫伸。見行腳僧受辱恬然，心慕之，遂入九華百歲宮為僧。一見心徹，如平生歡。九華化城諸寺，香火之盛甲天下。二人因相約，不住各叢林及寮房，而翦棘結茅以居，即今之沙彌庵也。其地山高徑險，非特祈福者不到，即遊山者亦罕至。二人閉戶潛修，除建石梁以免病涉，修道路以利行人外，人莫窺其蹤迹。徹壽七十有九，傳壽八十有四，皆無病坐化。有老猨為守火司閽；二師寂後，猨亦隨之而去。</p>
</div>
<div class='div-other'><a id='mulu528' />
<p class='h3'>清常恩</p><p style="margin-left:0em;text-indent:2em">字朗德，龍舒胡氏子。為甘露寺都監，數十年，赤足芒鞋，慈悲忍辱，苦行過人。久之，心地開通，與人談吐，語出常情，人多不測。壽九十一，皓首童顏。於光緒末年，十月望，預知時至，乃自香湯沐浴，搭衣禮佛辭行。旋即端坐蒲團，安詳而逝。全身裝金供寺中。</p>
</div>
<div class='div-other'><a id='mulu529' />
<p class='h3'>清法龍</p><p style="margin-left:0em;text-indent:2em">俗姓方，為天台翠雲庵住持。靜坐習禪，數十年不懈。壽至九十有六。宣統元年示寂，全身裝金供庵中。</p>
</div></div>
<div class='div-other'><a id='mulu530' />
<p class='h2'>民國</p>
<div class='div-other'><a id='mulu531' />
<p class='h3'>民國定慧</p><p style="margin-left:0em;text-indent:2em">蜀蓬溪人。戒行清苦，自募建東巖。功成之後，即退居縣城水府廟。於民國十二年示寂，全身裝金供本廟中。</p>
</div>
<div class='div-other'><a id='mulu532' />
<p class='h3'>民國果建</p><p style="margin-left:0em;text-indent:2em">字法幢，安徽桐城嚴氏子。生值咸豐干戈之亂。五歲母亡，七歲父沒。零丁孤苦，流離四方，遂為農家牧牛。暨弱冠，因看目連救母戲，乃歎曰：「欲報父母劬勞之恩，非出家修行不可。」遂決志出家，戒除葷酒。詣九華無相寺，禮玉忠和尚為師。次年至寶華求具戒。旋回無相，歷充副寺監院各職。凡百苦行，悉以身先。玉師中興無相，實得建佐助之力為多。嘗曰：「力田稼穡，釋氏向有之風。百丈道高德重，天下師表，尚一日不作，一日不食。吾何人斯？敢圖逸樂！」玉師三度傳戒後，遂命建住持。至光緒十八年，與諸師弟等商議，即將無相寺付出為十方叢林。是年大通大士閣普濟寺，眾又力請為住持。念夙緣所在，允之。卓錫後，觀察機宜，知昔在無相之苦行，不宜於此，遂專以淨土法門廣化有緣。開蓮社，續遠公之芳徽。士女膜拜歸依者頗多。仍以堅苦卓絕精神，叢林巨細，親自檢點，以求完善。因幼未讀書，文理雖未精通，而法語開示，隨心流露，頗足利人。光復之始，倡言取消神權，破除迷信。一般青年，不知分曉，遂至波及佛教。建乃命徒妙瓏，組織佛教會，闡明佛法要旨，以資挽救，請政府保護而維持之。繼而春秋既高，精力日衰，即命妙瓏為住持，料理寺務。自乃屏息諸緣，專修念佛三昧。并常以念佛法門普被三根之利益，開示後學。因為報父母恩而出家，每年清明，必至父母墓前念佛一日夜。自己私課佛堂之旁，供父母牌位。以所修一切功德回向而超度，數十年如一日。教人念佛，亦以孝順父母為前提。民國十六年四月下旬，偶示微疾，即集眾念佛三日。至二十四日，端坐怡然而逝。世壽八十，僧臘五十九。</p>
</div>
<div class='div-other'><a id='mulu533' />
<p class='h3'>民國定朗</p><p style="margin-left:0em;text-indent:2em">號妙瓏，又字聖僕，江西臨川人。幼業儒，中年投大通大士閣出家，為中興無相寺玉忠和尚之徒孫，法幢和尚之剃徒也。圓具後，依台宗尊宿諦閑老法師座下，研究天台教觀，頗通教理。民國初，政體維新，法門多故，曾隨寄禪和尚，與海內熱心護教諸名宿，出而組織佛教會，維護法門。繼受贛州佛教會之聘，總理會務。暨民國四年，因剃師年老，回大士閣，奉師命住持本寺。且隨緣撐持，上承師祖開闢本寺之志，接待十方雲水，兼弘毗尼，以惠後學。自行，多以〈準提呪〉為常課。至民國二十四年，稍示微疾。十月初四日，安詳而逝。</p>
</div></div>
<div class='div-other'><a id='mulu534' />
<p class='h2'>本山耆宿</p>
<ul class="">
<li><p style="margin-left:2em">明</p>

<ul class="">
<li><p style="margin-left:2em">永祥　宏範　聞道　通界　心德　祖印　守奎　印演　聞選　心懺　普印　淨憲<span class="note-inline">(僧會)</span>　守學　虛映　章法　靈源　守倫　信慈　超鼎<span class="note-inline">(僧會)</span>　心智<span class="note-inline">(僧會)</span>　星朗　覺知　妙悟　覺裕　悟真　覺惺　自煇</p>
</li>
</ul></li>

<li><p style="margin-left:2em">清</p>

<ul class="">
<li><p style="margin-left:2em">悟昌　宏體　高順　淨乾　心堯　淨明</p>
</li>
</ul></li>
</ul><p style="margin-left:2em">舊志「釋傳」內，分梵僧、詩僧二類。凡載有詩者屬「詩僧」，餘皆列名「梵僧」。不知凡佛典中稱「梵者」，乃指「天竺」而言。其文為梵文，音為梵音，故僧亦稱「梵僧」。茲志所列，全是華人，只淨藏為新羅人，何得稱「梵」？至於僧伽所貴，必在戒定慧學，解悟修持。若僅工詩，不足與三寶之列。今修新志，統列入〈高僧〉，不敢刪削。原以舊之秉筆者，全不解佛法，而專尚文學。故齊己一傳，於其習律儀、開禪解、空名利而崇苦行諸大端，皆削而不書。唯稱「與鄭谷友善，能詩。」是其棄明珠而取魚目，昭然若揭。齊傳如是，則其他所稱「詩僧」者，安知不受盲眼之屈耶？故今志只去梵、詩二稱，而悉以「高僧」標之。區區之意，附識於此。</p>
</div>
<div class='div-other'><a id='mulu535' />
<p class='h2'>居士附</p>
<div class='div-other'><a id='mulu536' />
<p class='h3'>唐閔讓和</p><p style="margin-left:0em;text-indent:2em">青陽人，九子山係其故址。開元間，金地藏東來，卓錫東巖，讓和以地布施，竟成叢林。今有閔公塔，在東巖下。</p>
<p style="margin-left:2em">按《神僧傳》，公每齋百僧，虛一座，請地藏。藏因乞一袈裟地，公許之。展衣，徧覆九華。閔公子求出家，即道明和尚。後公亦離俗，反禮子為師。故今侍地藏菩薩像，左道明，右讓和也。果如此，則讓和亦應列僧傳矣。</p>
</div>
<div class='div-other'><a id='mulu537' />
<p class='h3'>唐俞蕩</p><p style="margin-left:0em;text-indent:2em">南陵人，為金地藏寫四部藏經，見費冠卿〈化城寺記〉。</p>
</div>
<div class='div-other'><a id='mulu538' />
<p class='h3'>唐諸葛節</p><p style="margin-left:0em;text-indent:2em">青陽人。至德初，節與羣老自九華山麓登臨。山深無人，見金地藏閉目石室。其傍折足鼎中，唯白土和少米烹而食之。節等投地號泣，謂「和尚苦行若此，某等深過已。」出資買僧檀公舊地，開建叢林。敢冒死請，地藏從之。</p>
</div>
<div class='div-other'><a id='mulu539' />
<p class='h3'>唐甘贄</p><p style="margin-left:0em;text-indent:2em">家九華，稱「行者」。一日入南泉設齋，黃檗運為首座。行者施財。答曰：「財法二施，等無差別。」贄曰：「恁麼道，爭消得䞋，便將去。」須臾復入曰：「請施財。」黃檗曰：「財法二施，等無差別。」乃䞋。藥山令供養主行乞，至行者家。行者問：「從何來？」曰：「藥山。」行者曰：「來作什麼？」曰：「教化。」行者曰「：將得藥來麼？」曰：「行者有什麼病？」贄便捨銀兩錠。歸，舉呈。藥山曰：「速還之，子著賊了也。」主即送還。行者曰：「彼中有人，加銀施之。」巖頭奯嘗舍行者家。補衣次，行者趨過。巖頭以鍼作劄勢，行者整衣謝。妻問：「作麼？」行者曰：「說不得。」妻曰：「也要大家知。」乃舉前話。妻頓悟，乃云：「此去三十年後，須知一回飲水一回咽。」其女聞之，亦悟，曰：「誰知盡大地人性命，被奯上座劄將去也。」唐天祐中，捨莊建龍門寺。</p>
</div>
<div class='div-other'><a id='mulu540' />
<p class='h3'>清吳爾俊</p><p style="margin-left:0em;text-indent:2em">康熙時，本邑老田村人。性孝友，幼失恃，隨父華川君客江西。父沒，俊甫十三，弟九齡，而旅殯如禮。旋挈弟返里，理舊業。復隻身往江西負骸骨歸。教養幼弟，推衣讓食。而親族睦鄰，敦倫樂善，亦始終不倦焉。晚年尊信佛教，凡佛緣法會，靡不賴俊竭力經紀，而觀厥成。時洞庵和尚居伏虎洞二十餘年，俊尊其道，師禮事之。適玉林國師囑洞庵建募叢林，俊遂捨山奉施。其夕徧山松頂皆凝甘露，因以名寺。建築工竣，俊移居化龍岡，長齋念佛，以終其身。郡守喻公成龍，深相契重，為作〈甘露叢林碑記〉，述其行狀。</p>
</div></div></div>
<div class='div-other'><a id='mulu541' />
<p class='h1'>靈應門第五<span class='note-inline'>(內分二：一、往昔紀載。二、近今述聞。)</span></p>
<div class='div-xu'><a id='mulu542' /><p style="margin-left:2em">人以誠感，如水得清。佛以願應，如日常明。鑑照呈形，谷空應聲。事理昭然，何用疑驚？吁嗟佛日，莫朗羣盲。粵稽載籍，覺諸有情。志靈應。</p>
</div>
<div class='div-other'><a id='mulu543' />
<p class='h2'>一、往昔紀載</p>
<div class='div-other'><a id='mulu544' /><p style="margin-left:0em;text-indent:2em">唐貞元十年，地藏王菩薩示寂，山鳴谷隕。建塔之地，發光如火，因名「神光嶺」。</p>
</div>
<div class='div-other'><a id='mulu545' /><p style="margin-left:0em;text-indent:2em">地藏菩薩初住東巖，遇毒螫。忽有美婦人來，作禮奉藥云：「小兒無知，願出泉補過。」應視坐石間，潺潺流衍，因名「龍女泉」。</p>
</div>
<div class='div-other'><a id='mulu546' /><p style="margin-left:0em;text-indent:2em">挈瓶僧，嘗挈瓶謁地藏，談論竟日。去住無常，莫知所在。地藏示化後二十年，樵者於羅漢峯見之，顏貌清古，宛如昔時。後人因名其地為「羅漢峯」，又名「羅漢墩」。</p>
</div>
<div class='div-other'><a id='mulu547' /><p style="margin-left:0em;text-indent:2em">金光洞有穴，可望而不能入。入則神光金色，充塞洞口。有致敬者，髣髴見金人像。相傳地藏菩薩嘗居洞中。</p>
<p style="margin-left:0em;text-indent:2em">明羅世鼎詩：</p>

<div class="lg regular" style="margin-left:0em;"><div class='lg-row'>怪石陵空出化城　芙蓉半壁曉清清　說來好景誰曾見　如此奇觀我亦驚</div>
<div class='lg-row'>竹裏雲深疑路斷　松前巖險若天傾　平生罪福憑何著　萬仞懸崖撒手行</div>
</div></div>
<div class='div-other'><a id='mulu548' /><p style="margin-left:0em;text-indent:2em">唐僧卓庵，住幘峯西石窟中，感觀世音菩薩出現，因名其地為觀音巖。</p>
</div>
<div class='div-other'><a id='mulu549' /><p style="margin-left:0em;text-indent:2em">廣福寺有唐人手鈔四大部經。<span class='note-inline'>(即俞蕩為金地藏所鈔者)</span>。水漂兩函，歲久，忽發光，尋其處得焉。陳清隱有詩，見〈梵剎門〉本寺條。又廣福寺原在覆甌峯下，後遷山上。前有二龍潭，可祈求雨澤。明景泰六年，黃山翠微寺僧顯裕、崇廣朝九華，過此，遇旱，祈雨，果應。里人請留，募緣重建。俱載《紀勝》。</p>
</div>
<div class='div-other'><a id='mulu550' /><p style="margin-left:0em;text-indent:2em">《紀勝》載：明嘉靖六年，歲饑，九華山叢竹結實，延十餘里。小者如米，大者如麥，中赤外青，甘食如飴，民賴以不饑。嘉靖十四年，復如是，活人甚眾。有陸岡進〈九華竹實表〉。表曰：「直隸池州府知府臣<span class='note-inline'>(岡)</span>，據所屬青陽縣知縣臣<span class='note-inline'>(某)</span>申稱，嘉靖十四年六月間，本邑九華山竹實盛生如米，活人甚眾。誠大異事，謹以上進者。臣<span class='note-inline'>(岡)</span>等誠歡誠忭，稽首頓首上言。伏以竹生實而擬鳳之來，誠為上瑞。出禎祥而為福之兆，可以前知。民乃粒而不費耕耘，國將興而滋其養育。羣生含餔之餘，帝力何有於我？一物生成之異，聖德上通於天。恭維皇帝陛下，緝熙聖學，道統實承；經綸大經，孝思維則。郊廟成而禮制更新，天子建中和之極；禘嘗舉而異物適至，帝心孚孝享之誠。竊惟九華之山，實亦一方之勝。橫亙數十里，高聳百餘峯。猗猗菉竹，繁衍之實偶生；濟濟蒼生，匱乏之憂頓解。不圖勁節虛中之物，乃有濟時救世之功。不稼不穡，居然而取禾。匪玉匪金，得之以為粟。誠自古所無之瑞，非尋常可致之祥。薦之郊、薦之廟，美踰九穗嘉禾；徵諸地、徵諸天，秀奪兩歧瑞麥。茲實天意，夫豈偶然？良由皇帝陛下，敬天勤民之德，格於遐邇；尊祖敬宗之心，光於上下。是以遠方草木，亦獻珍奇。<span class='note-inline'>(臣等)</span>一介書生，荷蒙寵任。自分凡材庸劣，無補於明時。何期帝世嘉祥，乃見於敝邑。<span class='note-inline'>(臣)</span>謹昧死採取龠合，上瀆天顏。登薦粢盛，益光聖孝。伏願聖心俯鑑，大德兼容。播諸聲詩，紀一時之奇遇；傳之簡牘，遺千古之美談。<span class='note-inline'>(臣某等)</span>無任瞻天仰聖欣躍感戴之至，謹奉表隨進以聞。」</p>
</div>
<div class='div-other'><a id='mulu551' /><p style="margin-left:0em;text-indent:2em">偃月池，在化城寺前。池中產蓮，初無種。相傳地藏居時始有。</p>
</div>
<div class='div-other'><a id='mulu552' /><p style="margin-left:0em;text-indent:2em">東藏源東中峯上，有甘露泉，味甚甘美，如飲沆瀣。昔有禪師取以療人之病，頗驗。</p>
</div>
<div class='div-other'><a id='mulu553' /><p style="margin-left:0em;text-indent:2em">《紀勝》載：蘭溪王南塘游九華，阻雪，宿途中。夢一老人前曰：「樵夫欲相害，公幸援之。」明日行半山，聞丁丁聲，則數人持斧斫古松。南塘愕然曰：「求援者，松耶？」因如所值予之。復構亭於其下，署曰「一松」。</p>
</div>
<div class='div-other'><a id='mulu554' /><p style="margin-left:0em;text-indent:2em">明萬曆壬子冬，九華山大雪四十日，人物僵斃無算。忽來一老僧，偃臥甘泉書院嶺北洞中。氣候如溫室，臥處氣蒸蒸，汗沸如珠。土人見而異之，以飯茹進。隨多少輒盡，亦有卻而不食者。常不言，言即發人陰事。吳光錫訪之，見其眉長面赭，目光如射；兩耳際，茸毛少許，指爪如麻姑。謂光錫曰：「爾識我睡虎否？」再訪之，不知所往矣。</p>
</div>
<div class='div-other'><a id='mulu555' /><p style="margin-left:0em;text-indent:2em">九華深處有洞，廣邃如堂，可容數百人。怪石成佛像，上懸鐘乳若幢蓋，旁列金黃牡丹、仙桂等花。有獵者逐鹿，偶值其勝，折花以歸，人驚異之。及復往，遂失其所。</p>
</div>
<div class='div-other'><a id='mulu556' /><p style="margin-left:0em;text-indent:2em">龍池，自五龍灣合流為十丈泉，注池中，傳為龍之所宅。大旱取水以禱，輒雨。</p>
</div>
<div class='div-other'><a id='mulu557' /><p style="margin-left:0em;text-indent:2em">倪雲林〈聽袁員外彈琴詩序〉云：員外年八十有二，顏貌筋力如四五十許人。為言：「甫弱冠，遭逢明盛，初宰當塗。過九華，逢神人與棗食之，後夢寐中數數見之。今老而不衰，蓋食仙棗力也。」</p>
</div>
<div class='div-other'><a id='mulu558' /><p style="margin-left:0em;text-indent:2em">《宛雅三編》載，吳簡〈九華驢歌并序〉云：「余登九華山半，見驢向人行乞狀。詢之，為從姑蘇人來，至此伏地悲鳴，策之弗起。其主遂棄之，命山僧結茅居焉。十年於茲矣。首無羈絡，不食田稼，聞梵音輒首肯。余異，而為之歌以志焉：朝發長江干，暮入九華道。捫蘿陟岑雲，曲徑陵天表。悵望空山塵慮疎，欲證無生恨不早。道旁忽見鄭綮驢，不是蹋雪灞橋初。掉頭頻向行人乞，飽去更銜芝草娛。伏地逡巡不逐隊，應愧從前誇黔技。昔人悟道但聞鳴，馱經猶記西竺事。吁嗟乎！當年書畫雖奇才，九良八駿安在哉？不如歸伴劉安鼎，雲中雞犬勝龍媒。」見光緒《周志》。</p>
</div>
<div class='div-other'><a id='mulu559' /><p style="margin-left:0em;text-indent:2em">翟溥福，字本德，東莞人，永樂二年進士。除青陽知縣時，九華虎為患。溥福禱告山神，虎即匿迹。</p>
</div>
<div class='div-other'><a id='mulu560' /><p style="margin-left:0em;text-indent:2em">百歲宮<span class='note-inline'>(即萬年寺)</span>無瑕和尚，勅封「應身菩薩」。肉身不壞，趺坐一龕，其左手提上齊眉。據寺僧云：「本寺於咸豐時遭火災，肉身於火勢猛烈際，忽左手提高作遮火狀，而火頓息。」</p>
</div>
<div class='div-other'><a id='mulu561' /><p style="margin-left:0em;text-indent:2em">施詧，字曾省，宣城人。母操作過勞，術者言不能過五十。詧日夜憂懼，數夢母寢疾，輒悲詫驚起。覺乃喜曰：「固夢也，吾母幸無恙。」嘗為母禱於九華山，出一紙焚之，伏地良久，兩袖皆濡淚。蓋祝減己算以益母也。母竟以八十終。事載《明史》。</p>
</div>
<div class='div-other'><a id='mulu562' /><p style="margin-left:0em;text-indent:2em">江西景德鎮，清季有老僧募化飯盌，窰主堅不允。迨窰已發火，老僧復向頂禮，募化九華山百歲宮飯盌一箇，以為紀念。窰主首肯，老僧忽不見。及火熄，全窰之盌俱有「九華山百歲宮」字樣，致不能行銷他處。乃運送該寺，以誌靈感，而表信仰。</p>
</div>
<div class='div-other'><a id='mulu563' /><p style="margin-left:0em;text-indent:2em">洞庵禪師，居伏虎洞二十餘年，以虎為衛。老田吳氏多從之遊。最敬信者首推吳翁爾俊。適玉林國師朝禮九華，指一處曰：「此地山水環拱，若構蘭若，代有高僧」，囑洞庵募地建置。其地產屬爾俊，遂慨然布施。是夜，徧山松頂降生甘露，神人應兆，此甘露寺之名所由始也。洞庵說法傳戒，一時釋氏頓易舊習。至乾隆朝，傳燈、優曇繼席，宗風尤暢。咸豐洪楊之亂，梵宇全燬。至同治時，法源上人結茅於舊址，精修禪觀。玉田唐公倡捐，修建殿宇，得復舊觀。光緒戊戌，大航上人晉京請藏經以歸。常賢嗣法三十餘年，亦謹守律制，宗風不墜。玉林國師之懸記不爽也。</p>
</div>
<div class='div-other'><a id='mulu564' /><p style="margin-left:0em;text-indent:2em">化城寺西里許，稍折而北，為拱金閣。明萬曆十四年，頒賜藏經，珍藏於此。至清嘉慶二年，僧端旵移經於化城寺之後樓。越數日而拱金閣災，藏經得以無恙，詎非天龍擁護耶？</p>
</div>
<div class='div-other'><a id='mulu565' /><p style="margin-left:0em;text-indent:2em">《李志》，鮑可大曰：有業捕蛙者，於九華溪隖中，夜捕得一巨蛙。蛙舉兩足，挽其兩手，不少寬。其人求脫不能，時已四更矣。忽聞寺中早課鐘聲，蛙乃俛首西向，舉兩足若禮拜然。拜畢躍去，始得脫免，遂改業焉。見《九華紀勝》。</p>
<p style="margin-left:2em">按舊志，於物產中，鱗介類多有味鮮、味美、可食等字。教人殺，讚歎殺之罪業，將隨書冊以俱長。故今悉削之，并搜錄此段以警眾。非唯體菩薩慈悲，亦孔子「勝殘去殺」之微意也。</p>
</div>
<div class='div-other'><a id='mulu566' /><p style="margin-left:0em;text-indent:2em">《金陵瑣事賸錄》：陳乾寶分教建平。有輿人王旦六，每應役，多值死去。詢其故，蓋陰司取為勾攝使也。旦六偶附鄰人船，往九華進香。事畢囘家，陰司復遣勾攝。閻君曰：「旦六有善念，敬禮地藏菩薩，可免役。」見《九華紀勝》。</p>
</div></div>
<div class='div-other'><a id='mulu567' />
<p class='h2'>二、近今述聞</p>
<div class='div-other'><a id='mulu568' /><p style="margin-left:0em;text-indent:2em">永慶庵，咸豐時被燬。同治時，住持覺蓮往通州募化。未至之前三日，遠近聞木魚聲。及覺蓮至，眾知為神感，踊躍捐輸。梵宇復舊，至今傳為美談。</p>
</div>
<div class='div-other'><a id='mulu569' /><p style="margin-left:0em;text-indent:2em">趙桂馨，安徽合肥人，耕讀為業。夫婦年逾半百，祇一子，名存金，入塾誦讀。己未秋，存金感時疾，數日逝世。桂馨夫婦慟不欲生。一夕，夢地藏菩薩來慰之曰：「汝子已於某處某宅借屍還魂，汝於年終來山，可得相見。」馨覺，驚喜交并；然頗疑積想成癡，幻夢難信。唯既得夢示，不肯置之。遂於臘月，夫婦相偕朝山。甫至佛殿，一兒迎面來，大呼阿爺阿娘不置。詢其姓氏里居，乃以趙兒生沒因緣對。且面貌雖殊，音聲未改。并云：「菩薩救濟，令得還魂。」夫婦大喜，遂攜歸為子如初。其生身父家聞之，爭執致訟。然子自述確係趙兒還魂，不願遽歸本宅。於是經眾調解，往來兩家，各作半子。此亦《金史》趙合得後，又一新判決也。桂馨於民國九年，送「佛法無邊」匾額於山上，并紀其事本末。曹又新朝山見之，錄其事略如此。許止淨記</p>
</div>
<div class='div-other'><a id='mulu570' /><p style="margin-left:0em;text-indent:2em">安徽曹又新居士幼年多病。母韋氏，詣山進香，求菩薩默佑，痼疾得痊。因是，母子虔心奉佛。肉身塔者，菩薩藏身之勝地，全山香火之總匯也。善男信女，往來進香者，踵相接。而自塔前十王殿，下至白馬亭街、化城寺放生池間，蜿蜒數百丈，道路崎嶇，行者憚焉。韋乃發願，俟家稍裕，為之修葺。臨終，即以此囑子勿忘。今十餘年，又新雖服膺拳拳，終以工程浩大，未能舉辦。戊辰二月，觀音聖誕，又新入山貢香。禮塔畢，於上禪堂前遊覽山景。忽見其母雜女眾內，身負香囊，從正天門下。相距祇數十武，諦觀容貌甚晰。乃急趨之，轉瞬，遂失所在。因思此非母遺志未酬，現身點化耶？乃竭力募緣，以成母志。行見靈山勝境，路現莊嚴，可謂以孝順心上報佛恩、普利有情也。許止淨記</p>
<p style="margin-left:2em">癸酉初夏，又新君由皖赴潯，順道到彭澤過訪。自述修砌九華石路工畢，近兩年，兼任中國紅十字會掩埋事。辛未大水，在蕪湖一帶打撈溺屍，并掩埋沖決墳墓，所費不貲。而皆出己囊，不向外募分文，曾登蕪湖各報。而近年營業，亦稍有盈餘，足資挹注。且從前眼目昏花，今夜中能視細字。從前舉步即喘，今能日行六七十里。非菩薩靈佑，能如是乎？請并記之，以勸來者。許止淨再誌</p>
</div>
<div class='div-other'><a id='mulu571' /><p style="margin-left:0em;text-indent:2em">民國己巳秋間，滬上通商銀行謝君往九華禮佛，并設千僧齋。方施錢時，見一僧狀貌異眾，身有奇香；伸手受䞋，其掌特短，而指極長。心異之，疑為聖僧，急下拜頂禮。起而視之，杳不復見。殆羅漢應現歟！葉增壽言</p>
</div>
<div class='div-other'><a id='mulu572' /><p style="margin-left:0em;text-indent:2em">民國十八年有土匪欲來九華各寺行劫。先令一人偽為香客，宿百歲宮，探聽各寺廟收入多寡，並察路徑。夜半其人忽若中狂，跪於佛堂喃喃囈語。久之漸醒，乃自承實為匪類探消息者。僧眾大驚，但亦不願深究，即令其下山。通知各寺嚴加戒備，匪謀亦息。栴檀林比丘運田言</p>
</div>
<div class='div-other'><a id='mulu573' /><p style="margin-left:0em;text-indent:2em">上海法租界晏公廟，為清和尚，湖南人，姓余，字煥章。民國十五年冬，予旅居赫德路佛教淨業社時，彼方在社當庶務員。越一年，始出家。自述彼旅滬數十年，開小商店，曾積數千金。以年輕，染滬上惡習，納姬妾數人。身體漸不支，得喘氣證，醫藥罔效，羸瘠已極。遂深覺五欲之苦，決意歸依佛門，以求解脫。於某年正月發心朝九華，偕同伴數人，附輪船抵大通。宿店，次日預備入山。其時喘疾益劇，步履艱難。眾見其狀，勸在旅館望山遙拜。謂以病不能登山，菩薩慈悲，自當原諒也。彼亦自覺疾甚，難任勞頓，遂目擊同人各乘肩輿而去。獨坐旅舍，自疚且悲。既而悔恨曰：吾不遠千里來朝菩薩，豈以病魔阻我心願？寧死於山徑中，亦必上山一禮。而輿夫皆散，無可雇者。且加大雪紛飛，路絕行人。然奮勇直前之心不少餒，挈一小竹杖，冒風雪而進。中途雪封，不辨行徑。忽見一老者來，因問「欲往某庵，當從何去？」老者指謂，向此驀直去，不遠也。未幾，遂抵庵。問同伴先來者，則皆未到，心甚驚訝。時大汗如雨，急洗足換衣履。待食麪訖，同伴各肩輿始到，相視駭絕。問：「何能來此？」述說情狀。眾謂：「我等見汝病甚，乘輿且恐不耐其勞，何能步行九十里？且祇路徑一條，何竟不逢而先到？此真菩薩不可思議感應矣。」比夜安睡，沈疴頓失。禮敬下山，身體康強，比來時判若兩人。至家後，疾終不發。因此，益堅出世之心矣。</p>
</div>
<div class='div-other'><a id='mulu574' /><p style="margin-left:0em;text-indent:2em">民國十七年秋，彭澤李錦新偕謝、汪二人，同往九華晉香。舟過大通，李、謝登岸，汪獨居船中。見賣灰包蛋者，價極廉，因購數十枚藏艙內，意欲帶回家後，用以佐餐也。夕抵茅坦，天明上山，汪忽僵臥不能動。驚問其故，亦不自知，但覺周身輭弱如綿。強扶之坐，旋即傾倒。眾謂此必心有不誠，受護法神譴責，速當自省悔過。汪乃沈思曰：「得毋昨日誤買雞蛋所致乎？」囑代棄之。李等上山禮佛，并代懺悔。汪在舟中，夢被人拘，呵曰：「遠道來禮菩薩，安可貪小利，帶葷物。幸能悔過，免汝無罪。」迨李等囘船，汪霍然瘉矣。更沐浴上山，盡敬而返。</p>
<p style="margin-left:2em">按：此等事類，敝邑彭澤蕞爾之地，即不可枚舉。不唯本人夾帶葷物，即家中人，或買魚買蛋，雖未曾食，而進香者必有感覺，於衣衾中，現魚鱗蛋殼等，故莫敢不敬。此誠大士不可思議威神之力也。不敬者有譴，則至誠者暗中獲福，寧有限量？姑記一則，以例其餘。至他處靈應，有李圓淨所編《地藏靈感錄》。以不在九華範圍，例不能繁引矣。許止淨謹識。</p>
</div>
<div class='div-other'><a id='mulu575' /><p style="margin-left:0em;text-indent:2em">民國二十年八月間，有來山進香之某客，行至地藏塔前八十四石級下，忽暈倒臥地，不省人事。經塔僧悟舫為之念佛，一再向大士前祈禱，始蘇。客自言曰：「蓄謀殺嫂，以圖報復。今既如此，自知懺悔，而不敢為矣。」</p>
</div></div></div>
<p class='juan'>九華山志卷四終</p>
</div><!-- end of div[@id='body'] -->
</body></html>