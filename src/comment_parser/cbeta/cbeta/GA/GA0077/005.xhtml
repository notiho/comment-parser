<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>九華山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu576' />
<p class='juan'>九華山志卷五</p>
<div class='div-other'><a id='mulu577' />
<p class='h1'>檀施門第六<span class='note-inline'>(內分二：一、法施。二、財施。)</span></p>
<div class='div-xu'><a id='mulu578' /><p style="margin-left:2em">菩薩度生，具四悉檀。施波羅蜜，六度首端。法雨普被，大眾同餐。外護所託，王臣宰官。須達高蹤，千古不刊。財法二施，功德等觀。志檀施。</p>
</div>
<div class='div-other'><a id='mulu579' />
<p class='h2'>一、法施</p>
<div class='div-other'><a id='mulu580' />
<p class='h3'>萬曆十四年頒經諭</p><p style="margin-left:0em;text-indent:2em">皇帝勅諭地藏寺。朕惟佛氏之教，具在經典。用以化導善類，覺悟羣迷。于護國佑民，不為無助。茲者聖母慈聖宣文明肅皇太后，命工刊印《續入藏經》四十一函，并舊刻藏經六百三十七函，通行頒布本寺。爾等務須莊嚴持誦，尊奉珍藏。不許諸色人等故行褻玩，致有遺失損壞。特賜護持，以垂永久。欽哉，故諭。大明萬曆十四年三月日</p>
</div>
<div class='div-other'><a id='mulu581' />
<p class='h3'>萬曆二十七年頒經諭</p><p style="margin-left:0em;text-indent:2em">諭九華山地藏寺僧眾。制曰：朕誠心印造佛大藏經，頒施在京，及天下名山寺院供奉。經首護持，已諭其由。爾住持及僧眾人等，務要虔潔供安，朝夕禮誦。保安眇躬康泰，宮壼肅清。懺已往愆尤，祈無疆壽福。民安國泰，天下太平。俾四海八方，同歸仁慈善教。朕成恭己無為之治道焉。今特差內官監太監漢經廠表白李官，齎請前去彼處供安，各宜仰體知悉。欽哉，故諭。大明萬曆二十七年閏四月二十四日<span class='note-inline'>(年月上有：「廣運之寶」。)</span></p>
</div>
<div class='div-other'><a id='mulu582' />
<p class='h3'>補總持滅定業真言疏<span class='note-inline'>(略云「補總持疏」)</span></p><p class="byline"><span class='note-inline'>(清)</span>釋智旭</p><p style="margin-left:0em;text-indent:2em">敬禮慈尊地藏王，神呪善能滅定業。普救無邊五濁苦，紹隆三寶種不斷。智旭與法界眾生，迷本淨心，已造定業。無明所覆，不自覺知。故於今日，同嬰苦報，遠隔正法，遭遇魔邪。倒說大乘，誣毀了義。逐後世微勣，忘教主典型。設宣實道，反被譏訶。雖解真乘，仍虧智斷。歎同修之落落，嗟外護之冥冥。果豈他尤，因原自造。唯捫心內悔，悲仰求哀。恭念「地藏大士」，無上醫王，滅業真言。無邊神力，定能拔三障苦，施三德樂。是以專心持誦，速望冥加。向持三百二十萬、一百萬、四十八萬竟。今復為某等<span class='note-inline'>(廣列比丘、沙彌、居士等名，不錄)</span>，各各有差，至心共持一百四十萬。伏願一切比丘，增長福慧，成就聖根。斷世愛網，摧我見山。一切沙彌，志慕大僧，克臻淨行，增修戒慧，棄捨幻緣。期許誓同先哲，舉止不類時流。一切檀護，明識是非，了達邪正。以願作眾生之眼，將身為佛法之城。又願各信淨土玄猷，共勖樂邦妙行。具諸戒品，讀誦大乘，深信因果，解第一義。常為人說法藏遠因，彌陀現果。令諸有情，咸脫苦輪，畢獲安樂。又願智旭，與諸知識，互為主伴，恆轉法輪。誓滅三塗定業，妙暢安養真詮。恭干三寶聖尊，同體攝受。</p>
</div>
<div class='div-other'><a id='mulu583' />
<p class='h3'>甲申七月三十日願文</p><p class="byline"><span class='note-inline'>(清)</span>釋智旭</p><p style="margin-left:0em;text-indent:2em">歸命能仁無上尊，大孝大慈真法性。三乘權實眾威神，願賜哀憐垂攝受。弟子智旭，自惟夙障，纏此幻形。復以深愆，丁茲劫濁。三寫烏焉，悲佛法之衰亂；五逆橫作，痛國步之艱難。朝野無改過之心，緇素爭覆轍之踐。良由共識相種，惡業同牽。同分妄見，眚緣共起。徹底思惟，決無心外實境；由衷悔憾，須勤體內漚和。爰與同行，并集檀那，普為國王帝主，父母親緣，土境萬民，法界含識，頂禮慈悲道場懺法，供養歷代知識道容。然香三炷，供常住三寶。又三炷，奉供幽冥教主，地藏慈尊。伏願大行皇帝，滅燬像之重尤，解殺戮之積怨；頓蒙解脫，速悟無生。今日主臣，進賢遠佞，發真實悲救兆民之心；捐利去名，竭真實不顧身家之悃。次願我等各各生身父母，歷劫親緣，師友知識，眷屬檀護等，已命過者，長辭八難，託質九蓮。今現在者，不受兵祲，永離驚慴。又願執勞運力，助營福業者，一念無私，共轉國家之禍亂；三輪不昧，等消君父之愆尤。又願見聞隨喜，廣及法界眾生，普植良因，等成妙種。空五濁之幻染，證三德之性真。盡虛空界，悉悟圓常，智旭乃當成等正覺。</p>
</div>
<div class='div-other'><a id='mulu584' />
<p class='h3'>化持地藏菩薩名號緣起</p><p class="byline"><span class='note-inline'>(清)</span>釋智旭</p><p style="margin-left:0em;text-indent:2em">吾人最切要者，莫若自心。世間善明心要者，莫若佛法。然佛法非僧不傳，僧寶非戒不立。戒也者，其佛法綱維、明心要徑乎！慨自正教日替，習俗移人；髡首染衣，不知比丘戒為何事。一二弘律學者，世諦流布，開遮持犯，茫無所曉。况增上威儀，增上淨行，增上波羅提木叉乎？又况依四念處行道，增心增慧以成三聚五支者乎？嗟嗟！三聚五支不明，謂大乘僧寶，吾不信也。僧既有名無義，謂傳持佛法，明了自心，吾尤不信也。堅淨信菩薩憫之，以問釋尊。釋尊倍憫之，委責地藏大士。大士更深憫之，爰說《占察善惡業報經》，經曰：惡業多厚者，不得即學「定慧」，當先修「懺法」。所以者何？此人宿習惡心猛利，現在必多造惡，毀犯重禁。若不懺淨，而修定慧，則多障礙，不能剋獲。或失心錯亂，或外邪所惱，或納受邪法，增長惡見，故先修懺悔。若戒根清淨，及宿世重罪得微薄者，則離諸障。又曰：雖學信解，修唯心識觀，真如實觀；而善根業薄，未能進趨，諸惡煩惱，不得漸伏。其心疑怯怖畏，及種種障礙。應一切時處，常勤誦念我之名字。若得一心，善根增長，其意猛利。當觀我及諸佛法身，與己自身，體性平等，無二無別，不生不滅，常樂我淨，功德圓滿，是可歸依。又觀自身心相，無常、苦、無我、不淨、如幻如化，是可厭離。如是觀者，速得增長淨信之心。所有諸障，漸漸<span class='corr'>損</span>減，此人名為學習聞我名者。若雜亂垢心，誦我名字，不名為聞，以不能生決定信解。但獲世間善報，不得廣大深妙利益。嗟嗟！由此觀之，戒不清淨，二觀決不易修。二觀不修，一實何由證契？而欲戒根清淨，捨懺悔持名，豈更有方便哉？且持名一法，自其淺近言之，愚夫愚婦，孰不能矢口？自其深遠言之，不達法身平等，雜亂垢心，不得名為聞矣。故知以二觀為指南，能修二觀，方為聞菩薩名。以聞名為方便，真實持名，便是圓攝二觀。故名聞障淨，障淨戒得，戒得定慧發生，定慧而一實證入矣。明心見性，是真僧寶，真傳佛法。吾輩生末葉，聞此真法，宜如何努力以自勉也？</p>
</div>
<div class='div-other'><a id='mulu585' />
<p class='h3'>讚禮地藏菩薩懺願儀後自序</p><p class="byline"><span class='note-inline'>(清)</span>釋智旭</p><p style="margin-left:0em;text-indent:2em">大法久湮，人多謬解。執大謗小，舉世皆然。然地獄眾苦，已隨其後；瘖瘂餘報，復更難窮。故地藏慈尊，大集會中，現聲聞相，世尊廣歎勝德。且較云：假於彌勒、妙吉祥、觀自在、普賢，殑伽沙等大菩薩所，百劫至心歸依，稱念禮供，求諸所願；不如一食頃，歸依稱念禮供地藏菩薩。以久修堅固大願大悲，勇猛精進，過諸菩薩故也。蓋末世駕言大乘甚易，躬行僧行實難。寧知廢小談大，并大亦非。悟大用小，即小本勝。故《法華》誡弘經者，必依「四安樂行」。《涅槃》極談常住佛性，尤扶戒律。大士功德獨勝，得非亦在此乎？智旭深憾夙生惡習，少年力詆三寶，造無閒罪。賴善根未殞，得聞本願尊經，知出世大孝，乃轉邪見而生正信。仍以謗法餘業，辛勤修證，不登法忍。每展讀大士三經，輒不禁涕泗橫流，悲昔日之無知，感大士之拯拔也。因念濁智流轉之日，同此過者不少；敬宗十輪，并《本願、占察》二典，述此儀法。庶幾共滌先愆，剋求後果，不終為無依行乎！未登無生正位，皆可修之，無論初心久學也。</p>
</div>
<div class='div-other'><a id='mulu586' />
<p class='h3'>為警心居士持《地藏本願經》兼勸人序</p><p class="byline"><span class='note-inline'>(清)</span>釋智旭</p><p style="margin-left:0em;text-indent:2em">唯聖罔念作狂，唯狂克念作聖，此危微的傳也。佛法亦爾，一念迷，常寂光土，便成阿；鼻地獄一念悟，阿鼻地獄，便是常寂光土。所以地藏本願，直與華嚴同一血脈。試觀華嚴世界，即空即假即中，不可思議。地獄眾苦，亦即空即假即中，不可思議。華嚴明自心本具之淨土，令人知歸；地藏明自心本具之苦輪，令人知避。一歸一避，旨趣永殊。而歸亦唯心，避亦唯心，心外決無別法。儒所謂：道二，仁與不仁而已。危乎微乎！善利分舜蹠之關，去存為人禽之別。熟讀本願經，不思自覺覺他、出地獄歸華藏者，必不仁之甚者也。警心居士憫之，遂畢世受持，兼以勸人。予謂適發此心，地獄苦輪便當頓息。歡喜為序，代法界眾生普勸云。</p>
</div>
<div class='div-other'><a id='mulu587' />
<p class='h3'>化持滅定業真言一世界數莊嚴地藏聖像疏</p><p class="byline"><span class='note-inline'>(清)</span>釋智旭</p><p style="margin-left:0em;text-indent:2em">釋迦佛謂「定業不可救，所以寒造罪之心。」地藏菩薩說〈滅定業真言〉，所以慰窮途之客。旭，少習東魯，每謗西乾。承觀音大士感觸攝受，後聞地藏本願尊經，始發大心，誓空九界。今得與僧倫，染神乘戒，皆慈願冥加，不可誣也。爰念娑婆弊惡，惑業苦三，如惡叉聚。無上醍醐，悉成毒藥。持律者，唯事衣鉢，作犯止持，茫無所曉；習教者，唯事口耳，禪那理觀，瞀無所得；參宗者，流入機境，播弄精魂，心佛真源，毫無親證。「淨土」一門稍切時機，亦苦多成退託，未合不思議大乘。良由業重障深，濁智流轉，雖有聖者，末如何也。唯地藏慈尊，悲深願重，專愍剛強。尚能轉我當年殷厚邪心，使得正信出家；豈難轉大地眾生無知過犯，使歸真際乎？故於三寶前，發心欲造萬佛銅殿，中供大士，永鎮九華。爰受一食法，結百日壇，持〈滅定業真言〉五百萬。又化大心緇素，或持十萬，或百千萬，共成十萬萬，表三千大千世界數。以其總數，供大士像中，作盡未來廣化十方左券云。</p>
</div>
<div class='div-other'><a id='mulu588' />
<p class='h3'>化鐵地藏疏</p><p class="byline"><span class='note-inline'>(清)</span>釋智旭</p><p style="margin-left:0em;text-indent:2em">洪鐘具無邊音性，一擊而頓徹鐵圍；地藏圓同體大悲，瞻禮而頓蒙與拔。幽冥之覺悟可期，現在之障緣宜轉。靈峯心懷禮公，既已鑄鐘打鐘，復思是像作像。雖丹青刻畫，咸皆性同虛空。而鍊就純鋼，可表堅固不壞。四德非塵，藉一塵而圓顯；三身無像，藉影像以妙彰。寄語高賢，共行檀施。助鐵者，如正因心發，法身妙果可登；助炭者，如了因心發，般若光明可悟；助食用者，如緣因心發，解脫神通可基。從大士而發其心，正是全性起修；由眾信而成此像，正是全修在性。如是事、如是理、如是因、如是果，真語實語，諦思諦行。</p>
</div>
<div class='div-other'><a id='mulu589' />
<p class='h3'>刻占察行法助緣疏</p><p class="byline"><span class='note-inline'>(清)</span>釋智旭</p><p style="margin-left:0em;text-indent:2em">易曰：「積善之家，必有餘慶；積不善之家，必有餘殃。」書曰：「惠迪吉，從逆凶，唯影響。」作善降之百祥，作惡降之百殃。因果報應之說，未嘗不彰明較著於世間也。但儒就現世論，未足盡愚者之疑情。自釋典入支那，備明三世果報，益覺南宮所悟，及孔子尚德之稱，事理不誣。然三藏權詮，祇明因緣生法，未直明因緣無性，故云：「佛能轉一切業，不能轉定業。」逮大乘會中，始廣明格外深慈，建勝異方便。依萬法唯心、緣生無性之理，設取相、無生二懺，以通作法之窮。然後罪無大小，障無淺深，依教行持，悉堪消滅。如赫日當空，霜露頓收也。昧者謂「重罪可懺，開造罪門」，蓋不唯罔識佛菩薩之弘慈，亦豈知儒者之了義？孔子曰：「過而不改，是謂過矣。憂悔吝者，存乎介；震無咎者，存乎悔。」蓋明示人以自新之端矣。夫罪有重輕，事非一概。世法不能治，佛法治之。作法不能治，取相治之。取相不能治，無生治之。則究竟離苦解脫之法，不得不歸功佛門，又不得不歸功觀音、地藏諸大士也。觀音應十方世界，尤於五濁有緣。地藏遊五濁娑婆，尤於三塗悲重。如父母等愛諸子，而於幼者及無能者尤所鍾情。此《占察善惡業報經》，誠末世多障者之第一津梁也。堅淨信菩薩，殷勤致請釋迦牟尼佛，珍重付囑。三根普利，四悉咸周，無障不除，無疑不破。三種輪相，全依理以成事，故可即事達理。二種觀道，全即事而入理，未嘗執理廢事。又復詳陳懺法，即取相，即無生，初無歧指。開示稱名，觀法身，觀己身，頓同一致。乃至善安慰說，種種巧便，不違實理。此二卷經已收括一代時教之大綱，提挈性相禪宗之要領，曲盡佛祖為人之婆心矣。予依經立懺，程用九居士捐資，并募善信助成之。此正欲立立人，欲達達人之極致也。誰謂學佛非儒者分內事哉？</p>
</div>
<div class='div-other'><a id='mulu590' />
<p class='h3'>九華芙蓉閣建華嚴期疏</p><p class="byline"><span class='note-inline'>(清)</span>釋智旭</p><p style="margin-left:0em;text-indent:2em">予每謂《地藏本願》一經，當與八十一卷《華嚴》並參。《華嚴》明佛境界，稱性不可思議。《本願》明地獄境界，亦稱性不可思議。一則順性而修，享不思議法性之樂；一則逆性而修，受不思議法性之苦。順逆雖殊，全性起修，全修在性，一也。一念迷佛界不思議性，則常寂光土應念化成刀山劍樹、鑪炭鑊湯；一念悟地獄不思議性，則泥犂苦具應念化成普光明殿、寂滅道場。迷悟雖殊，性德無增無減，又一也。然性德雖無增減，非逆順不屬迷悟。而迷之為九界逆修，遂感分段、變易二死苦報；悟之為佛界順修，遂成菩提、涅槃二種轉依。迷為「三惑」，悟為「三智」。逆修為「十惡五逆」，順修為「六度萬行」。生死為「三界四相」，轉依為「三身四德」。苦即「法身」，惑即「般若」，業即「解脫」。諺謂：「推人扶人，只是一手；讚人毀人，只是一口。」《大佛頂》謂：「如水成冰，冰還成水，詎不信然？」然則芙蓉九朵，信可與華嚴九會，同其表法。豈謂《地藏本願經》僅談地獄因果事相而已？况華藏世界，安住大蓮華中；如來成道，亦坐寶蓮華。而優鉢羅、波頭摩等地獄，亦復名「青蓮華」、「赤蓮華」。可見一名、一喻、一事、一法，皆悉具足十界，在當人迷悟順逆何如耳。不思議法性，體非羣相，不礙諸相發揮，又奚閒於地獄及寂光哉！願諸開士，率諸檀越，即以此為順修因緣，開發正悟。則鐵圍兩山，即是金剛菩提道場。無令火燄幻作金蓮，斯大妙矣。</p>
</div>
<div class='div-other'><a id='mulu591' />
<p class='h3'>九華山營建眾僧塔疏</p><p class="byline"><span class='note-inline'>(清)</span>釋智旭</p><p style="margin-left:0em;text-indent:2em">福田有二：曰敬，曰悲。敬田，以田勝；悲田，以心勝。供舍利，而福等虛空，敬田也。澤及枯骨，萬世稱為仁主，悲田也。一田功德，已不思議，况悲敬具足者乎？夫羅漢四果，證入無生，永離我執。既入涅槃，不愛枯骨。凡夫比丘，未斷思惑，儻尸骸暴露，則神識不安。神識不安，可悲也；堂堂僧寶，可敬也。矧凡聖莫測，神聖淵府，龍蛇混居。安知肉眼所謂凡僧，非即大士曲示乎？是故隨供一骨，罔不具悲敬二田。九華為天下第一名山，迺荒原暴骼，悚目傷心。予初到山，首以此事經懷。適有眾耆，快為鼓舞。不揣陋拙，倡作先聲。其有見聞隨喜，無論若緇若素，若少若多，既投最勝之因，必克無上之果。敬則成佛道而有餘，悲則度眾生而無量。係以偈曰：僧相堂堂，福德之海；縱令朽骨，福性奚改？起塔供養，應至梵天；况復丈許，詎云不然？大士示形，徧在生死；青淤朽骨，黃金鎖子。彈指合掌，的的真因。誰為證佐，妙法華經。</p>
</div>
<div class='div-other'><a id='mulu592' />
<p class='h3'>復九華常住書</p><p class="byline"><span class='note-inline'>(清)</span>釋智旭</p><p style="margin-left:0em;text-indent:2em">向年託迹寶山，於一切精律行者，作地藏大士想。即一二不拘小節者，亦作志公、濟顛等想。聖道場地，龍蛇混雜，凡聖交參，不敢以牛羊眼妄測，自招無閒重罪也。適聞山中稍稍構難，雖大菩薩示現作略，然經云：「寧破千佛戒，莫與外人知。」又世典云：「胡越人相為讎敵，及乘舟遇風，則相救如左右手。」九華實地藏慈尊現化地；山中大眾，無非地藏真實子孫。不知歷幾劫修行，到此名山福地。乃為小小一朝之忿，遂使智不若胡越同舟。非所謂「一芥翳天，一塵覆地」者耶？不肖智旭，少時無知，毀謗三寶，罪滿虛空。仗地藏大士深慈厚願，拔我邪見，令廁僧流。故今日稱地藏孤臣，山中大眾，皆吾幼主。臣無輕君之念，而有諫君之職。唯是誠惶誠恐，稽首頓首，遙向寶山，披陳忠告。唯願眾師，各各捨是非人我之心，念法門山門之體，同修無諍三昧，永播大士道風。古人云：「官不容鍼，私通車馬」。又云：「家無小人，不成君子」。縱有實非大士真實眷屬，亦須慈恕，令其漸種善根可也。</p>
</div>
<div class='div-other'><a id='mulu593' />
<p class='h3'>九華山大夏庵募建大悲閣引</p><p class="byline"><span class='note-inline'>(清)</span>釋興斧</p><p style="margin-left:0em;text-indent:2em">天界盛和尚曰：世人只知念救苦救難觀世音，而不知念救安救樂觀世音。此開天闢地之論，人皆罔識其旨。余特拈出，為大安大樂者，作一還丹引子耳。《悲華經》云：彌陀如來，於往昔劫中，為「無諍念王」。棄捨國位，同不眴、尼摩兩太子出家，誓成正覺。不眴即「觀音大士」，尼摩即「勢至菩薩」。此皆從安樂中服還丹妙藥，自救而救諸眾生者也。九華大夏庵空生上座，德高臘長，以興創為行、救世為願。復於本庵西，建一大悲閣，使十方佛現，同興讚歎之詞；一乘法分，共起悲仰之心。何安樂之不捨，苦難有不急救者哉？願諸信心，縱不能如「無諍念王」棄國捨位；蓋互相汲引，作施度勝因，亦可以救安救樂。何莫非觀音大士現身說法也歟？又何莫非還丹妙藥也歟？是為引。</p>
</div></div>
<div class='div-other'><a id='mulu594' />
<p class='h2'>二、財施</p>
<div class='div-other'><a id='mulu595' />
<p class='h3'>九華山創建化城寺記</p><p class="byline"><span class='note-inline'>(唐)</span>費冠卿</p><p style="margin-left:0em;text-indent:2em">九華山，古號「九子山」，崛起大江之東。揖灊廬於西岸，儼削成於天外。旁臨千餘里，高峯峻嶺臣焉，連崗走隴子焉。自元氣凝結，幾萬斯年。六朝建都，此為關輔。人視山而天長，山閱人以波逝。其間聖后賢臣，詠歌迭興。言不及者，茲山屈焉。開元末，有僧檀號，張姓，自郡館至。為鄉老胡彥請住，廣度男女。觸時豪所嫉，長吏不明，熒其居而廢之。時有僧地藏，則新羅王子金氏近屬；項聳奇骨，軀長七尺，而力倍百夫。嘗曰：六籍寰中，三清術內，唯第一義，與方寸合。落髮、涉海、捨舟而徒。睹茲山於雲端，自千里而勁進。披榛援藟，跨峯越壑，得谷中之地，面陽而寬平。其土黑壤，其泉滑甘。巖棲澗汲，以示高潔。曾遇毒螫，端坐無念；有美婦人作禮奉藥云：「小兒無知，願出泉補過。」應視坐石，石間潺潺，時人謂「九子神」焉。素願寫四部經，遂下山，至南陵，有俞蕩等寫獻焉。自此歸山，迹絕人里。逮至德初，有諸葛節等，自麓登峯，山深無人。雲日雖鮮明，居唯一僧，閉目石室。其旁折足鼎中，唯白土少米烹而食之。羣老投地號泣：「和尚苦行若此，某等深過已。」出泉布，買檀公舊地。敢冒死請，大師從之。近山之人，聞者四集，伐木築室，煥乎禪居。有上首僧勝瑜等，同建臺殿。楩柟豫章，土地生焉，斷而斲之。珷玞琪瓊，不求他山，肆其磨礱。開鑿澞澗，盡成稻田。相水攸瀦，為放生池。乃當殿設釋迦文像，左右備飾。次立朱臺，挂蒲牢於其中，立樓門以冠其寺。丹素交彩，層層倚空。嵒巒隊起於前面，松檜陣橫於後嶺。日月晦明以增其色，雲霞聚散而變其狀。松聲猨嘯，相與斷續，都非人間也。建中初，張公巖典是邦，仰師高風，施捨甚厚；因移舊額，奏置寺焉。本州牧賢者到寺，嚴師之敬。西江估客，於雲外見山，施帛若干疋，錢若干緡，焚香作禮，遙以祈佑，師廣德焉。况親承善誘，感悟深哉！旁邑豪右，一瞻一禮，必獻桑土，豈諸牧不合禮焉？富商大族，輕其產哉，道德感也。本國聞之，相與渡海。其徒實眾，師憂無糧。發石得土，其色青白，不磣如麪。夏則食兼土，冬則衣半火。無少長，畬田採薪自給。其眾請法以資神，不以食而養命，南方號為「枯槁眾」，莫不宗仰。中歲領一從者，居於南臺，自緝麻衣，其重兼鈞。堂中榻上，唯此而已。池邊建臺，厝四部經，終日焚香，獨味深旨。時年九十九，貞元十年夏，忽召徒告別，罔知攸適。但聞山鳴石隕，感動無情。將示滅，有尼侍者來。未及語，寺中扣鐘，無聲墮地。尼來入室，堂椽三壞，吾師其神歟！趺坐函中，經三周星，開將入塔，顏狀亦如活時。舁動骨節，若撼金鎖。經云：「菩薩鉤鎖，百骸鳴矣。」基塔之地，發光如火，其圓光與其佛廟，羣材締構，眾力保護。施一金錢。報一重果。下為輪王，上登聖地。昔有護法良吏，洎施力僧檀越等，具刻名於石。深疾後代不能立殊績以濟眾，又不能破除餘財、崇勝因緣。啄腥羶、顧兒婦，生為人非，死為鬼責，悲哉！時元和癸巳歲，予閒居山下。幼所聞見，謹而錄之。孟秋十五日記。</p>
<p style="margin-left:0em;text-indent:2em"><span class='note-inline'>(前史於外夷小國之王，稱為「王子」。所謂新羅王子者，即國王也。地藏為新羅王之家屬，國王姓金，故曰「金氏近屬」。後人誤以王子為王世子，致疑「近屬」二字為衍文。乃由不知記中所謂王子者，實即新羅國王之誤也。)</span></p>
</div>
<div class='div-other'><a id='mulu596' />
<p class='h3'>建五溪橋亭、樓、坊記</p><p class="byline"><span class='note-inline'>(明)</span>蘇萬民</p><p style="margin-left:0em;text-indent:2em">五溪之水，源出九華，北流梅根，入大江。溪橋去九華不二十里而近。登橋望天柱、雲門諸峯，宛如圖畫，誠邑中勝概也。溪不甚廣，春夏水漲，漂迅不可航。舊有橋，橋之西有小山，上有玩華亭址，乃都憲彭公命建。亭廢碑蝕，獨溪山之勝存耳！夫橋之造，不一人，亦不一次，就工者鮮。如石垛木梁，乃兵憲馮公鎮池時營也。歲久腐欲傾。萬曆四年二月，余始到，逾橋，危之，暫命支以木。三四月間，洪濤衝，大傾矣，往來人病涉。欲橋渡且弗得，矧冀亭榭樓閣之一登覽乎？夏五月，按臺唐公，道經橋，見<span class='corr'>圮</span>甚，目余修之，云：「此王政之一端也。」余隨召工度費，人人有難色。且曰：「非數千金不可。」余思，時詘舉嬴，安敢輕議。又逾月，因候送兵憲公，同步至玩華亭址，觀之，亦云：「有司政務，不可緩。」余乃謀諸邑耆民吳仕範、章元縉、章士傑、徐世廣、熊鏜、王致佑、陳宗貴、李文林、汪廷衢、章允中十人，靡不欣欣承焉。又據案草疏，授僧人了瑾，徧募通邑大夫士庶，施財助工，余首捐俸為倡。通邑之大夫士庶，咸多寡悅輸，計簿可得六百餘金。擇九月初三起工。十耆民，同委官施表臣等，竭心殫力，先以十數桔槹，運水別流。合溪作三泓，每一泓闊三丈，高二丈七尺左右有差。下築松樁於沙，為橋垛駐腳之基。基固，方[石*秋]以石。石採於溪傍之山，用匠幾三百人，費七百金有奇，民工無算。至五年三月初，橋將告成，適按臺唐公又經此，覩其壯固，喜甚。兵憲公始以工大難就為恐。既見次緒，尤喜甚，而又有復舊亭之命矣。余親詣橋西山額，去遺址數武，得一曠坪，命工開築。為堂三楹，堂之上，構亭一座。少側，對華亭之左，取舊毀四峯庵所供神像，廟之。廟之前，為小室，設牀帳，備往來宦遊者憩焉。橋西建石華表四柱；橋東建樓三大間，下周以磚石，上開八窗，立一佛龕於中樓。前左建關王祠，擇一黃冠守之，并守樓中什物。右建碑亭，藏新舊詩文刻石。樓臺亭榭，東西峙立，屹然煥然，一大觀矣。向橋圮，人欲渡且艱；今遊者玩者，目眩而應接不暇；行旅心急而步遲，恐不畢其覽焉。凡慕九華之勝者，過此亦少酬心賞，奚俟登化城、上東巖乎？是役也，按臺唐公首命之，兵憲馮公、大府王公，共主之；二府俞公、四府吳公協贊之，三府范公樂成之。勤其役者，十耆民為最。環溪百姓，承委人役，孰不宣力效勞？於余何與哉！橋，募金所建。亭堂坊廟，贖金所建。樓，十耆民所建。橋名「化城」，堂名「玄夷」，亭更名「望華」，樓名「陽華」，皆兵憲公之命名書額也。工完首末，共十七閱月，謹記之以遺後云。</p>
</div>
<div class='div-other'><a id='mulu597' />
<p class='h3'>清聖祖二次遣使進香、供銀並賜額，及高宗賜額記</p><p style="margin-left:0em;text-indent:2em">光緒庚子，青陽縣訓導兼理教諭周贇，重修《九華山志》，云：「查乾隆年間所修舊志，並未載康熙、乾隆御筆賜九華山兩額，疏忽實甚。謹按康熙四十二年癸未，聖祖南巡，駐蹕江寧府。時二月下旬，將屆五旬萬壽；兩江總督阿山、安徽巡撫喻成龍、兵部侍郎胡曾恩等扈駕，因同奏青陽縣九華山為「地藏王道場」，靈感昭應，各建醮祝釐。蒙俞旨，遣包衣昂邦赫奕、內侍李環、太僕寺少卿格爾芬至九華進香，并賜銀三百兩為供。康熙四十四年乙酉，聖祖南巡。三月囘鑾駐江寧時，安徽巡撫劉光美隨侍行在，以九華山額奏請。蒙御書「九華聖境」四大字以賜，鉤摹製額，懸化城寺；而恭藏宸翰真本於寺後之藏經樓。樓固有明萬曆朝所賜藏經也。康熙四十八年己丑有旨，分遣內府諸臣加禮山嶽。特命內務府廣儲司員外郎烏爾胡至九華進香，并賜銀百兩為供，此九華山初蒙賜額也。乾隆三十一年丙戌，兩江總督高晉復以九華山額奏請。蒙高宗純皇帝，賜御書「芬陀普教」四大字。三月十一日，江寧布政使普福齎奉到山，鉤摹製額，懸化城寺。仍恭藏宸翰真本於藏經樓。此九華之再蒙賜額也。咸豐七年丁巳八月，兵戈擾青陽，九華化城寺、地藏塔及諸禪院僧寮，悉遭灰劫；獨藏經一樓，巋然靈光。即樓中藏經多遭蹂躪，殘缺已多；而玉檢金泥完好如故。知我聖祖高宗德彌大而澤彌長矣。贇以今次修志，宜恭紀盛典，登諸卷首，以光簡冊云。」</p>
</div>
<div class='div-other'><a id='mulu598' />
<p class='h3'>重修九華山化城寺碑記</p><p class="byline"><span class='note-inline'>(清)</span>喻成龍</p><p style="margin-left:0em;text-indent:2em">蓋聞須彌芥子，蘊山移海涌之儀。一笠三千，徧日軸風輪之界。是以微塵灑霰，摩寶剎於蒼穹；半指驚雷，敞琳宮於碧落。載颺西土，厥有化城，天竺國部佛場也。匪曰幻區，實惟靈域。霄垂薝蔔，香寫妙金之樓；掌出蓮花，蘂結麗瓊之苑。炯然霞立，豈引墨之能趨？屹爾翬聯，非填鍮之可埒。九華化城寺，所為思承慈力、奕錫嘉名者也。寺始於晉隆安之五年，初名「九華」。唐建中初，郡守張巖表請勅賜今額，天竺杯渡禪師所築也。師謂：「忘言種覺，實絕累於後乘；寄像聲形，可啟機於前路。採基懸崿，響木流泉。甘露初開，法吼斯震。辨百非於雙樹，標四諦於鹿園，蓋其勝也。」<span class='note-inline'>(成龍)</span>莅郡三載，簿牒為勤。慕憑九子之峯，不異千華之海。顧以道涼教軼，耽委迷源。客侶緇儔，變山為市。憫茲沈惑，竭慮廓清。庶幾不染之波，宛轉白毫之照矣。乃飭巾車，聿登藥地。岧嶢蜷蹇，藉三休而始臻；窈窕虛駭，歷朝宿而未竟。睇瞻崇宇，躑躅層阿。巇外坦中，曠同國部。注音濛谷，旋光上枝。洵賓帝之三乾，棲真之五會也。閱祀久遠，以迄於今。蘚碣蓁榱，丹零堅豁。願濯鏡水，淬以慧斤；建鼎作新，用暉庭陛。為憶燈明塔擁，多寶夢於方舟；天樂瑤幢，雲羅團於芝蓋。景祇林之勝事，揚獅座之芳風。是以臨嵒置墠，駕岳排櫺。四柱軒廊，八襲豐殿。列陳繡壁，旁達玉廂。閒則虹霓，縱橫旃罽。彤彤翼翼，有赫其容。若乃玫瑱居楹，銀黃拂戶；紛奇暎彩，合沓交持。盤螭夭矯，勢乍舉而復還；威鳳迴翔，噦將鳴而更戢。雕甍騰鐫，鈿砌斜規。煜爚鐶鋪，玲瓏綺欂。無飆自吟，不滌而淨。息心聖所，迥不踰斯。至於沿窺泛灩，仰視上都。級亭盈而媚空，色青熒而偃覆。經聲遞續，天梵遙聞。盪浴星河，鏗鍧嵐巇。又湖陁煒相，瀛閦之極觀也。經始春妍，告圭秋靜。法華推軫，兜率延扉。敬願諸佛弟子、同行禪師，抱珍飛錫，常住法門。以定慧為文質，以戒忍為剛柔。乳衡台之祕蹤，傳不二之精義。獎導羣有，化起大千。圓韞三明，學昇十地。鞏皇圖於永謐，戴佛日以長輝，猗歟盛哉！衣帶駢珠，化國闢金繩之智覺；巑岏掛月，峯蓮繫寶筏之津梁。二尊分座，如對鷲山。千帙發題，若依鼇藏。聚沙合掌，頌祝無疆。銘曰：</p>

<div class="lg regular" style="margin-left:0em;"><div class='lg-row'>匪水在空　匪月在岑　曇披芝偃　熊熊化城　池開阿耨　會接罽賓　黃金布地　轉大法楞<span class='note-inline'>(一)</span></div>
<div class='lg-row'>九十九峯　蓮開八面　虎伏煙鐘　獅吟雪磵　萬行求珠　羣魔革電　止火抽薪　摧鋒淬劍<span class='note-inline'>(二)</span></div>
<div class='lg-row'>經聲天語　禪喜來遊　圖澄駐笠　波什停輈　犍陀單閎　京洛羅浮　開宗闡教　風流十洲<span class='note-inline'>(三)</span></div>
<div class='lg-row'>日為車馬　虹垂樓觀　八神擎室　百靈繞梵　宸居星輔　扶輿幽贊　萬春方茁　千齡始旦<span class='note-inline'>(四)</span></div>
</div><p style="margin-left:0em;text-indent:2em"><span class='note-inline'>(按：此文奧妙，多與事實不符。如寺始於晉隆安，及天竺杯渡所築等語，皆沿無稽訛傳。即全篇字句，恐有鈔寫之誤，閱者諒之。)</span></p>
</div>
<div class='div-other'><a id='mulu599' />
<p class='h3'>建九華甘露禪林記<span class='note-inline'>(此文，「子韶親征山」及「聞樨而悟無隱」句，不知有錯脫否。)</span></p><p class="byline"><span class='note-inline'>(清)</span>喻成龍</p><p style="margin-left:0em;text-indent:2em">江南九華，崖壑樹石，奇秀甲天下。自閔讓和施山、金地藏開山以來，緇流雲集，精舍星羅。余久宦池上，數來山中，始得吾洞安。洞安居虎洞二十餘年，默坐石窟，以虎自衛。老田吳氏多與遊，最敬信者，唯吳翁爾俊焉。一日，玉林國師雲遊九華，屬洞安募蒲團地，建叢林；爾俊慨然以山業施之。是夜，滿山松頂，降生甘露，神人應兆，此「甘露」之名所由始也。余念釋子多不受戒律，兩請登堂為之說戒。一時托鉢披緇者，頓易舊習，今遂成淨土焉。余嘗訪爾俊於洞安座上，風骨如巖松野鶴，雅與洞安相似。且聞爾俊至性孝友，幼失母，偕弟，從尊人華川君客西江。尊人疾不起，旅殯如禮。時年甫十三，弟九齡，歸理舊業，復孑身負骸骨以歸。弱弟相依，易衣讓食。晚年好山水，喜浮屠，凡佛緣法會，皆賴總持。又興祀典、睦鄉鄰，敦倫樂善，始終不倦，蓋天性過人遠也。昔子韶親征山，學佛而後知真儒。魯直從晦堂，聞樨而悟無隱。則余之與洞安、爾俊遊，豈徒然哉？更聞洞安，俟了大眾事，仍歸虎洞。爾俊長齋繡佛，日居化龍岡，課讀督耕之。兩人固足繼金地藏、閔讓和之迹，而堪與茲山茲林永垂不朽也！是為記。</p>
</div>
<div class='div-other'><a id='mulu600' />
<p class='h3'>重建九華化城寺碑記</p><p class="byline"><span class='note-inline'>(清)</span>吳國柱</p><p style="margin-left:0em;text-indent:2em">佛寺之興，多與名山水相表見，而九華之化城，則其尤著者。世謂九華奇秀環峭，當與岱宗喬岳、天台廬峨相並峙；特以地僻江左，其迹若泯若沒。唐至德初，地藏自新羅國航海而來，卓錫九華，聚其學徒，屢著靈異。太守張巖身親護法，為之創寺，奏請賜額化城。後此，高僧名賢，流連化城，趾相錯。其擔簦而拈花壇坫者不一人，留玉帶以鎮山門者不一事。明初建立叢林，相沿福慶與道泰主之。泰為天童弟子，敕賜「京萬壽戒壇宗師」。至周金與新建，印去文留，儼然明鏡臺空，一任隔簾釵墮，將心安心，無非露柱風旛。萬曆中，量遠赴京題奏，御前頒發白金重建。復賜額，敕封「護國肉身寶殿」。併賜量遠紫衣、經寶、佛像外，建「祝壽殿」。黃金寶塔，燦燿日星。其敕書諸寶像，猶有存者。然此俱成往蹟矣，不具紀。紀今之化城寺，其放光振響也更盛于前。柱其功者為太守喻公。公分理是邦，德信而風和。政暇，時一來遊，與山僧證可。矚化城之頹敝不立者，悉去而鼎新之。自庀材，及落成，凡若干月。塗以丹漆，像以泥金，銘禪師杯而駐地藏錫。自有華以來，騎驢伏虎有石。趙知微種桃有觀。費拾遺、王季文，有宅。杜荀鶴十哲有別業。宋超囘、滕子京，有堂。陽明有書院，有配享精舍。湛甘泉有亭。施天柱有講臺。凡有一建白，即有一堂奧。萬派千流，眾川一月。華山九子，太守顧而樂之，命余記以一言。余時為屬吏，方為公勒日月、鐫姓名；即以記事之言而授之石也可。</p>
</div>
<div class='div-other'><a id='mulu601' />
<p class='h3'>建東巖佛殿碑記</p><p class="byline"><span class='note-inline'>(明)</span>吳文梓</p><p style="margin-left:0em;text-indent:2em">化城東，一峯蜿蜒為東巖，地藏焚修初地也。有洞曰「堆雲」，巖曰「宴坐」。峯巒峻絕，高插雲表。俯瞰數百里，泉飛岫立，如列掌紋，真九華一大觀也。四方之登山者，歲不下十萬人。佛號連天，哀求冥福。一謁法王塔，輒踉蹌而去。其陟東巖者，百無一二焉。夫東巖去化城，高不踰二里許。苟能持半日糧，陟巔遠眺，凡九十九峯之奇秀，足雖未歷而目已全攝。其梯航跋涉之苦，亦差足償也。而顧祈福者多，探奇者少。即一崖而登者尚寥寥；他如危峯刺日、鳥道盤雲，為遊屐之所不能躡者，又何怪其千載蕪沒空山也哉？乃世搜探不深，而妄以為九華可望不可登。又私訝地藏棲真，何甘處湫隘之化城，而不擇一奇秀處居之？抑知九華之奇秀聚列於東巖，當地藏卓錫時，早已盡抉其靈奧而納之袈裟半臂矣。曩王姚江所禮周金和尚，即其地。嗣僧普通，承先啟後，思所以修創而莊嚴之。行將募鼎建，因余有檀護之誼，丐予勸募。予思語人以山水，人卒莫之解；唯藉佛力以倡焉，自有羣起而應者。因聚族屬而語之曰：「余家乘所紀遠祖用之公，最初與地藏遇，賦詩垂贈，有慕道相逢之歎，事蹟甚異。吾，吳之子若孫，與地藏之子若孫，夙有因緣；又何惜此片地，不力新之以彰神聖之遺蹟？」諸父老咸感此語，欣然解橐，不日而工役聿興。先為之殿以焚修，次為之堂以收東南諸勝。復面東為樓，樓下為軒，以憩遊客。其制弘麗縝密，頗與巖洞之勝相稱。余于落成而登覽之，歎曰：「佛力之感人若此哉！夫山水冷趣也，唯佛果冥福，輒能熱人之中。故海內佳山水，每盛于一二香火仙佛之宮。而遊人之筇屐日多，山靈之聲價反日減。吾恐殿成以後，其寬敞足以納客，金碧足以炫人，梯航來者，將于于登焉。安保他時東巖不如化城喧雜，以致香火盛而山水掩也乎？」爰勒此語于石，願後之來遊者，因法王之勝蹟，以探崖壑之幽奇，庶于地藏卓錫清淨之初心，不至相左也夫。</p>
</div>
<div class='div-other'><a id='mulu602' />
<p class='h3'>天台峯招隱庵施田記</p><p class="byline"><span class='note-inline'>(清)</span>陳蔚</p><p style="margin-left:0em;text-indent:2em">嘗讀《南史》，武帝就王騫市田，施大愛敬寺。唐元載、王縉、杜鴻漸喜飯僧徒，而京畿之豐田美利多歸寺觀。李蠙以俸贖田，奏復善權寺。蓋古之薰修身田者，亦必資乎命田。而有恆心者，須有恆產，豈唯吾儒然哉？歲嘉慶癸酉，余登九華，謁金地藏於化城寺。乘興陟其巔，曰「天台峯」。見境界清幽，僧皆苦行。因思化城左右，開鑿澞澗，盡成稻田。唯此天台，求黃粒稻不可得。蒼松一隖，任種菩提。翠石千尋，只生靈藥。倘嚴冬之際，雪封山磴，煙斷齋廚，豈能托眾香鉢，入舍衛城乞食耶？爰出橐金，買峯麓伏龍橋側田若干畝，施於招隱庵。聊以歲入之租，少助伊蒲之饌。昔棲霞素庵禪師，欲置千田以供僧眾，比示寂時，得三百有奇。其徒復丐袁主政作〈長生田碑記〉，且募足其數。若余之區區者，僅足充蔬僧之一飯耳。顧田雖千畝，施不一人，要由慫慂而成，累積所致。有與余同志者，爭扶淨土，廣獻芳疇。庶幾諸佛弟子，藉常有之貲，為自然之食。無勞飯墡，復免干人。莫不面壁潛修，心田普潤矣。或曰：「佛氏有福田三種，次為功德田。」謂是「田」即功德田也，則吾豈敢？</p>
</div>
<div class='div-other'><a id='mulu603' />
<p class='h3'>重修化城寺記</p><p class="byline"><span class='note-inline'>(清)</span>劉含芳</p><p style="margin-left:0em;text-indent:2em">九州之域，五岳而外，九華實居四大名山之一。奇峯畯崿，縹緲霄漢，如青蓮華，爭開競發。煙雲蓬勃，翠紫萬狀，信為東南第一勝境也。唐賢李白嘗遊茲山，以其峯巒秀美，有九芙蓉之異，遂易名曰「九華」。開元季年，金地藏自新羅至九華，巖棲土飯，苦行十餘年。至德初，諸葛節等，拓僧檀公舊地，建殿宇，延地藏居之。建中初，刺史張巖奏請寺額，名曰「化城」，遂為地藏道場。厥後興廢不一。明萬曆間，先後勅賜藏經，庋於寺之後樓，供奉虔肅。國朝，香煙日盛，靈應逾常。康熙乙酉年，聖祖南巡，賜御書「九華聖境」扁額。乾隆三十一年，高宗南狩，復賜「芬陀普教」扁額。天使頻臨，奎章疊錫，璇題銀榜，照耀雲泉。斯山遭遇之隆，千古所未有也。迨咸豐七年，干戈蹂躪江南，而山中之梵宇琳宮，悉遭兵燹，唯藏經樓巋然獨存，殆有神護焉。而焚山股匪即戰敗，盡殲於江，靈爽昭然，於斯可見。洎乎寰宇底定，民氣未蘇，而靈山諸剎，猶未復興，殊闕典也。光緒己卯春，芳假歸故里，嘗詣茲山，一展宿願。瞻眺之餘，見夫寺院傾頹，一片荊榛瓦礫，為之慨然者久之。道出大通，晤吳君淦縱談及之，互相唏噓。蓋亦有志未逮，毅然願任其勞。予至津門，告諸二三同志。因募款有成，寓書吳君，謹卜於己丑春，王正月，鳩工庀材，依舊址而經營之。落成於辛卯孟秋月。昔之榛蕪荒穢者，至此而煌然煥然，頓復舊觀矣。凡費制錢一萬六千三百餘緡。總其事者，為貴池吳君淦。襄事者，蕭君春庭，佛陀里僧守鎮、純心，龍庵僧守安，通慧庵僧法輪，栴檀林僧福星。勞瘁不辭，實事求是，俾共底於聿觀厥成也。因敘顛末，泐諸珉石，以詔來茲。後有作者，更閎肆而益拓大之，是則予之厚望也夫。</p>
<p style="margin-left:0em;text-indent:2em">光緒二十二年歲次丙申孟春月記</p>
</div>
<div class='div-other'><a id='mulu604' />
<p class='h3'>重建東巖精舍碑記</p><p class="byline"><span class='note-inline'>(清)</span>熊祖詒</p><p style="margin-left:0em;text-indent:2em">九華山為地藏道場，梵剎之眾，稱極盛焉。考地藏初至，實栖東巖，後乃建化城寺居之。其翼寺之東西者，為僧寮。外此若東巖故蹟及百歲庵、祇園、甘露諸剎，則皆叢林也。唯「東巖精舍」為最勝。巖之狀，如巨龍昂首，鬣者、角者、齒者、鱗之而者，不假彫琢而變化有神。其自芙蓉分支北下，逶迤一綫，至此乃斗起絕壁。登其巔，則澄江如練，繞流足下；遠近諸峯，平揖俯拾。蓋是山，內奧而外削，層峯疊嶂交蔽於前，而獨缺其北一隅。巖之勝處，適當山缺。昔人建亭，一曰「摘星」，旁有禪院數楹，即「宴坐堂」故址也。自經喪亂，遺蹟盡矣。有定慧上人者，蜀蓬溪人也，幼習浮屠之教。及長，徧遊名山，效善財五十三參善知識，至東巖而息焉。與禪侶修真、妙參、傳印，闢草鉏萊，相度陰陽。復赤足走東南數行省，丐施金錢，積其所得，召匠鳩工，以同治九年冬落成。隨其岡巒蜿蜒，坡陀曲折。窪者閒之，峻者梯之。於巖之北建大雄殿，後為萬佛樓，跨巖而南為地藏殿。飾以紺碧，周以欄楯。禪房靜室，錯落其間。其規制視昔為有加焉。噫！佛力廣大，固如是哉！而要非定慧之心之誠且專，蓋不及此。余以公事數數來山中，稔其為人，戒行清苦，心恆敬之。一日者告余曰：「寺成且二十年矣，而顧未有記。願乞一言以文貞石。」余考之志乘，東巖本名「舍身巖」，金地藏於茲成道，舍卻幻身。故九華勝境，莫若東巖。其改今名，自明王文成始。夫佛之為教，內觀返照，明心見性。以六塵為緣影，等身世於幻泡。其足以警人世之貪瞋癡者，正復不少。而末世沿失，乃至自殘其身，毀棄遺體而不顧，則奉佛者之過也。吾文成憫其愚，而正其失，造福豈有涯哉？在佛言佛，吾願定慧略其粗、求其精，遺其迹、契其真。而吾儕之來此者，聞錫名之由，亦可憬然於文成之風而興起矣。乃樂得而為之記。</p>
<p style="margin-left:0em;text-indent:2em">光緒十有二年二月吉記</p>
</div>
<div class='div-other'><a id='mulu605' />
<p class='h3'>修暗阬橋路記</p><p class="byline"><span class='note-inline'>(清)</span>彭同育</p><p style="margin-left:0em;text-indent:2em">九華分水嶺之南流，歷數級至暗阬，巖谷尤邃，神蛟宅焉。舊有石橋，為蛟所<span class='corr'>圮</span>。明經陳翁異三，伐石新之。乙巳夏，蛟汛復發，路截如壑者數處，翁即集工修築之。越數月，平如康莊。登斯途者，前望七賢二士諸峯，囘顧筆架嶺、䈽竹寨等勝，仰慕留連，未嘗不歎翁之好善也。予聞翁性穎異，讀書目數行下，嘗慕陳文範、郭有道之為人。平生善不勝紀，郡伯寶公特表其恤行。即如橋路之修治，亦皆彰彰在人耳目。乾隆癸未，率眾創建長阬橋。己丑修考阬橋。又與其弟徽五同修華溪橋，皆有記載郡邑志。辛丑修暗阬橋，是冬修華溪橋西路、長楓樹路。今年近八十，猶孳孳為善如此，可謂篤行君子矣。夫有善必錄，官斯土者之責也。况翁之身，眾善皆集乎？故予樂其善而為之記。</p>
</div>
<div class='div-other'><a id='mulu606' />
<p class='h3'>重建甘露庵記</p><p class="byline"><span class='note-inline'>(清)</span>李端遇</p><p style="margin-left:0em;text-indent:2em">化城者，佛於險道化一城以安眾，此九華山頂平處，所由以「化城」名寺也。然自東北平地登化城，直上可二十里。行至山腰，身罷口涸；於此開「甘露」一門，斯顯佛力。乃自唐代有化城以來，覽勝者，禮佛者，至定心石畔，但坐而作望梅之想焉。國朝康熙丁未，玉林國師至九華進香，謂此處幽篁蔽天，清泉漱石，宜構蘭若。於是洞安法師，體慈悲心，募建一庵，額曰「甘露」，憩者如醍醐灌頂矣。乾隆間，傳燈及優曇，殿宇益閎，而宗風尤暢。咸豐兵戈所及，梵宇劫灰。同治甲子亂平，法源上人結茅於舊址，為參禪地。後玉田唐公歸敬，倡捐殿宇，始復舊觀。及光緒乙未，大航和尚發大願力，笠椶履葛，冒霜雨，犯寒暑，走萬里，詣燕都，請藏經以歸。由是貝葉金花，光生寶殿，遂媲美化城焉。蓋九華之有藏經，化城則前明萬曆朝所勅賜，其由僧請者，唯寶身與大航而已。山門志九華而囑予記其由，以見與東吳甘露之以年名者異也。</p>
</div>
<div class='div-other'><a id='mulu607' />
<p class='h3'>重建祇園庵記</p><p class="byline"><span class='note-inline'>(清)</span>汪宗沂</p><p style="margin-left:0em;text-indent:2em">西方有祇園，乃須達多長者，為佛出金布地所營精舍。本祇陀太子園，故曰「祇園」，亦曰「給孤獨園」。夫乃知釋迦在世，所居非寺非院，但居精舍與園耳。此九華祇樹庵，所以名「祇園」也。庵在東巖之麓，嘉慶間，住持乏人，棟宇頹壞。時隆山禪師隱居伏虎洞，柯、吳檀越與諸寺長老，商請主持祇園。由是紺碧其殿宇，金繡其佛像，寺院煥然一新，而香火日盛。隆山以八十有四歲涅槃，其徒引無瑕故事，金其蛻而龕之。咸豐兵燹，池有劫灰，而金蛻無恙。其禪裔大根上人，本仁孝之性，以抒其歸依之誠，白足擊柝，叩募十方。其忍飢渴、犯風霜，幾歷寒暑，乃得集巨款而興大功。其願力之宏，誠不在須達多長者下。琳宮寶剎，既復舊觀。至其開壇宣戒，傳燈於高座淮海，及今年闡揚《法華》要義，又其餘事。光緒庚子夏，予訪山門於青陽，山門方主稿《九華山志》，而以祇園丐余言。余謂如大根者，真釋氏之孝子慈孫矣！乃本祇園之義，而為之記。</p>
</div></div>
<p class='juan'>九華山志卷五終</p>
<div class='div-w'><a id='mulu608' />
<p class='h2'>附錄：節略《地藏本願經》末後〈囑累人天品〉文</p><p style="margin-left:0em;text-indent:2em">經云：若未來世，有善男子善女人，見地藏形像及聞此經，乃至讀誦，香華飲食、衣服珍寶、布施供養，讚歎瞻禮，得二十八種利益：一者，天龍護念。二者，善果日增。三者，集聖上因。四者，菩提不退。五者，衣食豐足。六者，疾疫不臨。七者，離水火災。八者，無盜賊戹。九者，人見欽敬。十者，神鬼助持。十一者，女轉男身。十二者，為王臣女。十三者，端正相好。十四者，多生天上。十五者，或為帝王。十六者，宿智命通。十七者，有求皆從。十八者，眷屬歡樂。十九者，諸橫消滅。二十者，業道永除。二十一者，去處盡通。二十二者，夜夢安樂。二十三者，先亡離苦。二十四者，宿福受生。二十五者，諸聖讚歎。二十六者，聰明利根。二十七者，饒慈愍心。二十八者，畢竟成佛。復次虛空藏菩薩，若現在未來，天龍鬼神，聞地藏名，禮地藏形，或聞地藏本願事行，讚歎瞻禮，得七種利益：一者，速超聖地。二者，惡業消滅。三者，諸佛護臨。四者，菩提不退。五者，增長本力。六者，宿命皆通。七者，畢竟成佛。</p>
</div></div>
</div><!-- end of div[@id='body'] -->
</body></html>