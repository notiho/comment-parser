<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>九華山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu960' />
<p class='juan'>九華山志卷八<span class='note-inline'>(內攝二門：一、物產門第十。二、志餘門第十一。)</span></p>
<div class='div-other'><a id='mulu961' />
<p class='h1'>物產門第十<span class='note-inline'>(內分：穀、茹、茶、木、竹、花卉、鱗介、羽毛各子目。)</span></p>
<div class='div-xu'><a id='mulu962' /><p style="margin-left:2em">巍巍九華，名尊禹甸。毓秀鍾靈，物華藻絢。羅漢結絛，菩薩垂綫。玉女擎幢，仙人把扇。念佛鳥鳴，傷生蛙譴。性相三千，隨緣不變。志物產。</p>
</div>
<div class='div-other'><a id='mulu963' />
<p class='h2'>穀<span class='note-inline'>(附竹實)</span></p>
<div class='div-other'><a id='mulu964' />
<p class='h3'>黃粒稻</p><p style="margin-left:0em;text-indent:2em">舊傳其種由金地藏自新羅攜來。穎芒，肥粒，色殷，香輭，與凡稻異。</p>
<p style="margin-left:0em;text-indent:2em">李之世詩：</p>
<p style="margin-left:0em;text-indent:0em;" class="lg-abnormal"><div class='lg-row'>金粟原來是佛糧　僧云移植自殊方　山禽未敢銜遺粒　香鉢先擎供法王</div>
</p></div>
<div class='div-other'><a id='mulu965' />
<p class='h3'>竹實</p><p style="margin-left:0em;text-indent:2em">明嘉靖年間，凡再見。春夏開紫花，結實如麥，可食。<span class='note-inline'>(陸岡竹實表，已載〈靈應門〉。)</span></p>
</div></div>
<div class='div-other'><a id='mulu966' />
<p class='h2'>茹</p>
<div class='div-other'><a id='mulu967' />
<p class='h3'>石芝</p><p style="margin-left:0em;text-indent:2em">生懸崖峭壁，採者絚引而上，服之身輕延年。生陽厓者色紫，生陰厓者色黑。</p>
</div>
<div class='div-other'><a id='mulu968' />
<p class='h3'>竹蕈</p><p style="margin-left:0em;text-indent:2em">柔白如菌。採食者，先以灰煑，其汁如血。漂淨，再煑，味若珍脯。宋陳仁玉菌譜云：生竹根，味極佳。<span class='note-inline'>(按：蕈、菌，通。舊志作簟，誤。)</span></p>
</div></div>
<div class='div-other'><a id='mulu969' />
<p class='h2'>茶</p>
<div class='div-other'><a id='mulu970' />
<p class='h3'>金地茶</p><p style="margin-left:0em;text-indent:2em">梗空如篠，相傳金地藏攜來種。</p>
<p style="margin-left:0em;text-indent:2em">李之世詩：</p>

<div class="lg regular" style="margin-left:0em;"><div class='lg-row'>碧芽抽穎一叢叢　摘取清芳悟苦空</div>
<div class='lg-row'>不信西來禪味別　醍醐灌頂雪山中</div>
</div></div>
<div class='div-other'><a id='mulu971' />
<p class='h3'>閔源茶<span class='note-inline'>(乃閔氏源所產之茶，舊志作「茗地源茶」，誤。)</span></p><p style="margin-left:0em;text-indent:2em">根株頗碩，生於陰谷。春夏之交，方發萌芽。莖條雖長，旗槍不展，乍紫乍綠。天聖初，郡守李虛己、太史梅詢試之，以為建溪諸渚不及也。</p>
</div></div>
<div class='div-other'><a id='mulu972' />
<p class='h2'>木</p>
<div class='div-other'><a id='mulu973' />
<p class='h3'>五釵松</p><p style="margin-left:0em;text-indent:2em">松子如小栗，三角，其中仁香美，即五粒松實也。蘇頌謂：粒，當作鬣。謂之五釵松者，釵本雙股，松葉皆雙，故名。而此松有五葉，如釵，有五股，因名為「五釵松」耳。</p>
</div>
<div class='div-other'><a id='mulu974' />
<p class='h3'>千秋松</p><p style="margin-left:0em;text-indent:2em">長數寸，即草本之卷柏，生絕巘之處。人得之，多置於盆山之上。或置之乾燥處，日久雖然枯瘁，見水則依然蒼翠。<span class='note-inline'>(此即俗所謂「九死還魂草」，煑亦能活。)</span></p>
</div>
<div class='div-other'><a id='mulu975' />
<p class='h3'>仙人燭</p><p style="margin-left:0em;text-indent:2em">木似梧桐，大可盈握，長尺餘。多津液，逾年不枯。每燃一枝，可延數刻。好事者多秉之以遊洞府。</p>
<p style="margin-left:0em;text-indent:2em">李之世詩：</p>
<p style="margin-left:0em;text-indent:0em;" class="lg-abnormal"><div class='lg-row'>梧心浥露釀成淚　竹榦迎風迸作珠　為憫世人多漆睡　特留仙燭照昏衢</div>
</p></div>
<div class='div-other'><a id='mulu976' />
<p class='h3'>羅漢柏</p><p style="margin-left:0em;text-indent:2em">高可一二尺，葉如側柏葉，而翠色可愛。</p>
</div>
<div class='div-other'><a id='mulu977' />
<p class='h3'>飛仙蓋</p><p style="margin-left:0em;text-indent:2em">一本高挺。無他枝，唯木末樛然下垂，敷條散葉，圓密如蓋。或女蘿陵霄，彩燦相附。</p>
</div>
<div class='div-other'><a id='mulu978' />
<p class='h3'>羅漢絛</p><p style="margin-left:0em;text-indent:2em">木本，如檜，高數丈。翠葉閒垂，心白色，長尺餘。作結成絛，故名之。</p>
<p style="margin-left:0em;text-indent:2em">李之世詩：</p>
<p style="margin-left:0em;text-indent:0em;" class="lg-abnormal"><div class='lg-row'>羅漢迢迢行道時　衣絛解下挂巖枝　生來不作同心結　一任柔絲拂地垂</div>
</p></div>
<div class='div-other'><a id='mulu979' />
<p class='h3'>菩薩綫</p><p style="margin-left:0em;text-indent:2em">如檜木，但枝葉長垂，欲及水石。紛然如散絲綫，色翠香清。</p>
<p style="margin-left:0em;text-indent:2em">李之世詩：</p>

<div class="lg regular" style="margin-left:0em;"><div class='lg-row'>誰將弱縷散晴暉　菩薩峯頭喻法微</div>
<div class='lg-row'>留與山僧閒補衲　白雲裁作七銖衣</div>
</div></div>
<div class='div-other'><a id='mulu980' />
<p class='h3'>玉女幢</p><p style="margin-left:0em;text-indent:2em">葉細長而清澤，經霜不凋，高及一二丈。自根而上，皆成層級，狀如幢節。生陰巖絕巘之上，儼成行列。煙霞籠蔽，若羽衛然。</p>
</div>
<div class='div-other'><a id='mulu981' />
<p class='h3'>仙掌扇</p><p style="margin-left:0em;text-indent:2em">木端生葉三四，大如羽翣。兩面相合，色翠清香。峯嶺巖洞之前多生之。</p>
<p style="margin-left:0em;text-indent:2em">李之世詩：</p>
<p style="margin-left:0em;text-indent:0em;" class="lg-abnormal"><div class='lg-row'>仙掌搖風立翠巒　似迎毳翣下雲端　人間熱惱真難遣　纔到蒼巖沁骨寒</div>
</p></div>
<div class='div-other'><a id='mulu982' />
<p class='h3'>金錢樹</p><p style="margin-left:0em;text-indent:2em">樹體挺直，榦黑枝青，春間布葉長而翠。夏秋之交，枝上透細條，如以綫貫錢。或一貫三四枚，多者十二枚，老作金色。一在太白書堂，一在金沙泉畔，皆高二三丈。</p>
</div></div>
<div class='div-other'><a id='mulu983' />
<p class='h2'>竹</p>
<div class='div-other'><a id='mulu984' />
<p class='h3'>南天竹</p><p style="margin-left:0em;text-indent:2em">虛中疎節，叢生如竹，稠密不凋。春青夏碧，秋丹冬紫。澗傍巖麓有之。</p>
</div>
<div class='div-other'><a id='mulu985' />
<p class='h3'>觀音竹</p><p style="margin-left:0em;text-indent:2em">莖小葉細，長不滿三尺。生巖石，蒼翠，經冬不凋。</p>
</div>
<div class='div-other'><a id='mulu986' />
<p class='h3'>石竹</p><p style="margin-left:0em;text-indent:2em">一名「龍鬚竹」，生紅紫色細花。</p>
</div></div>
<div class='div-other'><a id='mulu987' />
<p class='h2'>花卉</p>
<div class='div-other'><a id='mulu988' />
<p class='h3'>金步搖</p><p style="margin-left:0em;text-indent:2em">叢生蔓衍，其花四出，皆偶對櫛比於枝葉間。無風亦常搖動，榦弱而花繁故爾。</p>
<p style="margin-left:0em;text-indent:2em">僧希坦詩：</p>
<p style="margin-left:0em;text-indent:0em;" class="lg-abnormal"><div class='lg-row'>偶對叢條巧櫛成　動搖徐步寂無聲　仙花不識興亡事　豈學吳宮響屧行</div>
</p></div>
<div class='div-other'><a id='mulu989' />
<p class='h3'>仙桂</p><p style="margin-left:0em;text-indent:2em">葉細柔而色碧綠，其花如絳囊，其實如丹珠。每露凝枝上，風過林間，清香襲人。</p>
</div>
<div class='div-other'><a id='mulu990' />
<p class='h3'>玉瓔珞</p><p style="margin-left:0em;text-indent:2em">其花圓潔，如真珠散綴。柯條疎密，宛若流蘇，而四時不衰。</p>
</div>
<div class='div-other'><a id='mulu991' />
<p class='h3'>鉢囊花</p><p style="margin-left:0em;text-indent:2em">木本，高丈餘，葉細而長，色翠而澤。花生葉上，萼如黃葵，香聞數里。或聞金地藏遊南臺，適有花落鉢中，他時不落，其以此而名與？</p>
</div>
<div class='div-other'><a id='mulu992' />
<p class='h3'>莎羅花</p><p style="margin-left:0em;text-indent:2em">其木大小不常，與凡木頓別。每七葉九葉叢生，苞如人面，眉目宛然。花似牡丹，相倚而生。色類拒霜，香如菡萏。</p>
</div>
<div class='div-other'><a id='mulu993' />
<p class='h3'>蠟花</p><p style="margin-left:0em;text-indent:2em">花五出，房小，瓣厚，色紅黃，結子如蠟。</p>
</div>
<div class='div-other'><a id='mulu994' />
<p class='h3'>五色躑躅</p><p style="margin-left:0em;text-indent:2em">花一種而五色。<span class='note-inline'>(按：黃者為「羊躑躅」，即《本草》所謂「鬧羊花」。有毒，能迷人。)</span></p>
</div>
<div class='div-other'><a id='mulu995' />
<p class='h3'>木蓮花</p><p style="margin-left:0em;text-indent:2em">木本，高數丈，皮似厚樸，葉大如扇。其端微凹，闊六七寸，長倍之。四月花開如蓮，香聞數里。有紅白二種。<span class='note-inline'>(此依《九華紀勝》所錄，與舊志所載全異。德森在江西百丈山見過此物，且與《紀勝》所記情狀，及考異諸說，全同。)</span></p>
</div>
<div class='div-other'><a id='mulu996' />
<p class='h3'>水仙花</p><p style="margin-left:0em;text-indent:2em">生幽澗中，與閩產無異，但花較瘦，而開於雪中耳。</p>
</div>
<div class='div-other'><a id='mulu997' />
<p class='h3'>松竹梅</p><p style="margin-left:0em;text-indent:2em">榦有節如竹，葉細如松，花如梅，根如蒜，瓣有毒。</p>
</div>
<div class='div-other'><a id='mulu998' />
<p class='h3'>龍鬚草</p><p style="margin-left:0em;text-indent:2em">長三尺，勁細無節，叢生巖壁。採者攀援而得之，織以為蓆，精密可用。</p>
</div>
<div class='div-other'><a id='mulu999' />
<p class='h3'>九節菖蒲</p><p style="margin-left:0em;text-indent:2em">叢生溪谷間砂石上，根一寸九節。方技家云：東流石上生者佳。天禧中，郡守曾公表進尚方。今且有一寸十二節，及二十四節者，九節不足道矣。謝枋得歌：「一寸九節通仙靈。」</p>
<p style="margin-left:0em;text-indent:2em">張籍詩：</p>
<p style="margin-left:0em;text-indent:0em;" class="lg-abnormal"><div class='lg-row'>石上生菖蒲　一寸十二節　仙人勸我食　令我頭青面如雪</div>
</p><p style="margin-left:0em;text-indent:2em">韓太史世能〈謝蘇令君惠菖蒲〉詩：</p>
<p style="margin-left:0em;text-indent:0em;" class="lg-abnormal"><div class='lg-row'>邑侯元是九華神　遺我青蒲香可紉　為問當年勾漏令　丹砂幾許解分人</div>
</p></div>
<div class='div-other'><a id='mulu1000' />
<p class='h3'>鳳尾草</p><p style="margin-left:0em;text-indent:2em">生巖谷水次，葉如鳳尾，性最寒。</p>
</div>
<div class='div-other'><a id='mulu1001' />
<p class='h3'>金星草</p><p style="margin-left:0em;text-indent:2em">葉上有金星點，根中有黑筋如髮。</p>
</div>
<div class='div-other'><a id='mulu1002' />
<p class='h3'>百合</p><p style="margin-left:0em;text-indent:2em">根如未開蓮華，多瓣合成，可食。形如大蒜，故又名「鬼蒜」。土人取之，蜜煎為果。</p>
</div>
<div class='div-other'><a id='mulu1003' />
<p class='h3'>黃精</p><p style="margin-left:0em;text-indent:2em">此物處處有之，要以九華為尤勝。有正偏二種：正精，葉細、形如荸薺，串生十二珠，閏年則十三珠。九蒸曬，服之益人。偏精，葉大、亦串生。唯形偏如薑，俗呼「野生薑」。</p>
</div></div>
<div class='div-other'><a id='mulu1004' />
<p class='h2'>鱗介</p>
<div class='div-other'><a id='mulu1005' />
<p class='h3'>四腮魚</p><p style="margin-left:0em;text-indent:2em">以十月出石巖潭中，松江秀雅橋，難獨擅奇也。</p>
</div>
<div class='div-other'><a id='mulu1006' />
<p class='h3'>石斑魚</p><p style="margin-left:0em;text-indent:2em">長寸餘，出雪潭，鱗具五色。</p>
</div>
<div class='div-other'><a id='mulu1007' />
<p class='h3'>嘉魚</p><p style="margin-left:0em;text-indent:2em">丙穴之種也，出涌泉中，白鱗紅鬐，巨如手掌，每歲一出。</p>
</div>
<div class='div-other'><a id='mulu1008' />
<p class='h3'>綠魚</p><p style="margin-left:0em;text-indent:2em">出魚龍洞，細口綠鱗，每暮春出。</p>
</div>
<div class='div-other'><a id='mulu1009' />
<p class='h3'>鮦魚</p><p style="margin-left:0em;text-indent:2em">出黃匏城溪中，極小，游泳可玩。</p>
</div>
<div class='div-other'><a id='mulu1010' />
<p class='h3'>醫魚</p><p style="margin-left:0em;text-indent:2em">即四足魚，俗稱「水鼠」。身黑腹紅，較蛇醫肥而短。生垂雲澗。久旱，出則得雨。</p>
</div>
<div class='div-other'><a id='mulu1011' />
<p class='h3'>石梆</p><p style="margin-left:0em;text-indent:2em">狀類蛙而大，有黃黑二種，生石巖澗中，即閩越間蛤也。其聲橐橐然，如梆，故名。</p>
</div></div>
<div class='div-other'><a id='mulu1012' />
<p class='h2'>羽毛</p>
<div class='div-other'><a id='mulu1013' />
<p class='h3'>喚起</p><p style="margin-left:0em;text-indent:2em">形不踰「反舌」，春曉則鳴，每聲，則連呼起字。其聲圓滑如鸝，林薄叢密處，多棲息焉。韓退之詩云：「喚起窗全曙」，即此鳥也。</p>
<p style="margin-left:0em;text-indent:2em">李之世詩：</p>

<div class="lg regular" style="margin-left:0em;"><div class='lg-row'>海白沙明風滿天　宿雲如絮裹山巔</div>
<div class='lg-row'>曙窗喚起遊人夢　猶有山房熟睡禪</div>
</div></div>
<div class='div-other'><a id='mulu1014' />
<p class='h3'>念佛鳥</p><p style="margin-left:0em;text-indent:2em">形大如鳩，羽色黃褐，翠碧閒而成文。音韻清滑，如誦佛聲，一名「念佛子」。韋蟾詩云：「靜聽林飛念佛鳥，細看壁畫駝經馬。」</p>
<p style="margin-left:0em;text-indent:2em">李之世詩：</p>

<div class="lg regular" style="margin-left:0em;"><div class='lg-row'>蓮華九瓣坐中央　欄楯重重樹幾行</div>
<div class='lg-row'>是處海潮音不斷　人禽同說往西方</div>
</div></div>
<div class='div-other'><a id='mulu1015' />
<p class='h3'>搗藥鳥</p><p style="margin-left:0em;text-indent:2em">形罕見。春夏之間，月夜，獨鳴於深巖幽谷之中。啼曰「克丁當」，宛如杵臼敲戛之聲，清亮可聽。</p>
<p style="margin-left:0em;text-indent:2em">王梅溪詩：</p>
<p style="margin-left:0em;text-indent:0em;" class="lg-abnormal"><div class='lg-row'>江南一嶽占青陽　多少神仙此地藏　聞說仙翁搗藥處　鳥聲依舊克丁當</div>
</p></div>
<div class='div-other'><a id='mulu1016' />
<p class='h3'>雲韶部</p><p style="margin-left:0em;text-indent:2em">俗名「音聲鳥」，凡有二種：一種，形如練鵲，毛具五色，喙紅足碧。一種，形差小，羽雜玄黃，足或青赤。多居高峯絕頂，面暘谷而巢。飛翔有序，羣族必單，於春夏早秋時見之。每風輕煙暖，則音響互發，宛如一部簫韶。</p>
</div>
<div class='div-other'><a id='mulu1017' />
<p class='h3'>山鳳凰</p><p style="margin-left:0em;text-indent:2em">大如雄雉，繡頸袞背，勁骹悍目。朱冠特起，形如戴盂。夜以承雨露，則互飲之。亦不常見，或曰：竹實生，則來棲隱焉。</p>
<p style="margin-left:0em;text-indent:2em">李之世詩：</p>

<div class="lg regular" style="margin-left:0em;"><div class='lg-row'>苦竹無花詎足餐　禽聲閔嘿訟煩冤</div>
<div class='lg-row'>人間亦有戴盆者　甘露誰為灌頂門</div>
</div></div>
<div class='div-other'><a id='mulu1018' />
<p class='h3'>惜春鳥</p><p style="margin-left:0em;text-indent:2em">形似燕而小，其聲清切，翅綺黃白。春深見人，啼曰：「莫摘花果。」或犯之，則羣飛掠人，連聲而呼。鄉人目之曰「護山鳥」。王梅溪詩曰：「莫向山中摘花果，惜春啼鳥怒人攀。」</p>
<p style="margin-left:0em;text-indent:2em">李之世詩：</p>
<p style="margin-left:0em;text-indent:0em;" class="lg-abnormal"><div class='lg-row'>名花偏妬鳥銜殘　多著金鈴樹底安　誰信山禽更解惜　聲聲啼切護春闌</div>
</p></div>
<div class='div-other'><a id='mulu1019' />
<p class='h3'>提壺蘆</p><p style="margin-left:0em;text-indent:2em">狀類燕子，色錯黃褐。春日則呼曰：「提壺蘆，沽美酒。」</p>
</div>
<div class='div-other'><a id='mulu1020' />
<p class='h3'>濕濕鳥</p><p style="margin-left:0em;text-indent:2em">鳥自呼其名。晴鳴則雨，不鳴則晴。羽色黝翠，修尾揚翅，其形亦如燕。</p>
</div>
<div class='div-other'><a id='mulu1021' />
<p class='h3'>婆婆餅焦</p><p style="margin-left:0em;text-indent:2em">大不逾雀。每春夏秋，啼曰：「婆婆餅焦」。俗名「胡須怪鳥」。</p>
<p style="margin-left:0em;text-indent:2em">僧希坦詩：</p>

<div class="lg regular" style="margin-left:0em;"><div class='lg-row'>綠柳含煙煙不消　紅花噴火火無燒</div>
<div class='lg-row'>如何焦卻婆婆餅　每對春風舌苦饒</div>
</div></div>
<div class='div-other'><a id='mulu1022' />
<p class='h3'>碧雞</p><p style="margin-left:0em;text-indent:2em">雌雄相逐，性不肯羣，形采如鴉。翠膊碧臆，鳴聲甚清。每歲翼二雛，羽翮成，則舊者飛去。</p>
</div></div>
<div class='div-other'><a id='mulu1023' />
<div class='div-other'><a id='mulu1024' />
<p class='h3'>羚羊</p><p style="margin-left:0em;text-indent:2em">形如羊，色褐，角類竹節而蹙。能避網罟，人鮮得之。</p>
<p style="margin-left:0em;text-indent:2em">周贇詩：</p>

<div class="lg regular" style="margin-left:0em;"><div class='lg-row'>獬豸同羣性嫉邪　長須蹋徧九蓮華</div>
<div class='lg-row'>參禪許挂羚羊角　莫遣金剛獻佛牙</div>
</div></div>
<div class='div-other'><a id='mulu1025' />
<p class='h3'>蒼鹿</p><p style="margin-left:0em;text-indent:2em">嘉靖中，鄉人於天柱峯邊見一鹿，毛甚長而色蒼，蓋五百年物也。</p>
</div>
<div class='div-other'><a id='mulu1026' />
<p class='h3'>玄鹿</p><p style="margin-left:0em;text-indent:2em">周鳳岡〈九華紀遊〉：嘉慶甲子，於黃山、五老峯傍，見黑鹿，有光。遇於仄徑，無可迴避。上有懸崖，高二三丈，鹿一躍而登。及道光甲午遊九華，於天台峯下遇之，摩肩而過。疑即黃山物，以問山僧。據云：「本山向有此物，必百餘年始一出，乃數千年仙獸也。」</p>
</div></div>
<div class='div-other'><a id='mulu1027' />
<p class='h2'>附：九華扇</p><p style="margin-left:0em;text-indent:2em">椶骨，兩夾鐫百壽圖。黑油紙面，以泥金圖九華。既為青陽縣官歲修貢職，不得謂非方物也。况康熙乾隆御賜之額，每歲江南入貢之圖，皆九華之邀寵於天庭，而有光泉石者也。前志俱未載，至清光緒《周志》始附及，殊當。</p>
<p style="margin-left:0em;text-indent:2em">周贇詩：</p>
<p style="margin-left:0em;text-indent:0em;" class="lg-abnormal"><div class='lg-row'>青陽自古屬宣州　九華曾邀太白遊</div>
<div class='lg-row'>一字名更醉草草　題詩不及敬亭好　謫仙去後劉郎來　看山巨眼公論開</div>
<div class='lg-row'>尤物一見驚奇絕　敬亭不覺無山色　吾家山門天下奇　謫仙劉郎兩不知</div>
<div class='lg-row'>青陽一官恣閒散　索圖先借九華看　白綾半臂世已無　縣官貢扇金模糊</div>
<div class='lg-row'>年年遠向杭州買　金陵畫工價更倍　九重但知貢青陽　虛名要使九華當</div>
<div class='lg-row'>廣文買扇自圖寫　不以官物飾文雅　虛聲附和耳食多　才薄將奈名山何　欲借劉郎詩題扇　恨君未識山門面</div>
<div class='lg-row'>明朝揮扇入畫圖　看比山門山如何</div>
</p></div></div>
<div class='div-other'><a id='mulu1028' />
<p class='h1'>志餘門第十一<span class='note-inline'>(分三：一、雜記；二、自治；三、生活。)</span></p>
<div class='div-xu'><a id='mulu1029' /><p style="margin-left:2em">上下古今，人事萬變。自治謀生，總歸佛眷。古木有靈，頑石善幻。人化涌泉，鬼吟循澗。斷爪殘鱗，聊廣聞見。寫以餘瀋，非關真面。志志餘。</p>
</div>
<div class='div-other'><a id='mulu1030' />
<p class='h2'>一、雜記</p>
<div class='div-other'><a id='mulu1031' /><p style="margin-left:0em;text-indent:2em">新羅國在東海東，朝鮮國之東南。國王姓金，隋文帝時通貢，始封為「新羅國王」。其人如中國，讀中國書，能詩。女子鬒髮色美。唐貞觀時，女主善德表請改章服，從唐，故稱為「君子之國」。國有雞林州，賈人市香山詩，即其都也。唐費冠卿〈化城寺記〉稱金地藏為新羅國王子金氏近屬。貞元十年，壽九十九歲。冠卿與地藏同為貞元人，此實錄也。<span class='note-inline'>(前史於外夷小國之王，多稱「王子」。地藏為新羅王之家屬，國王姓金，故曰「金氏近屬」。)</span></p>
</div>
<div class='div-other'><a id='mulu1032' /><p style="margin-left:0em;text-indent:2em">散騎常侍關文衍，畫九華圖於白綾半臂，號「九華半臂」。自謂令此身常在雲泉之內。</p>
</div>
<div class='div-other'><a id='mulu1033' /><p style="margin-left:0em;text-indent:2em">《新唐書．高駢傳》：呂用之者，鄱陽人。世為商儈，往來廣陵，得諸賈之驩。既孤，依舅家，私盜其室，亡命九華山，事方士牛宏徽，得役鬼術。賣藥廣陵市，始詣駢親將俞公楚。驗其術，因得見駢。署幕府，稍補右職。</p>
</div>
<div class='div-other'><a id='mulu1034' /><p style="margin-left:0em;text-indent:2em">陶守立於九華草堂壁，畫〈山程早行圖〉，筆致清逸。</p>
</div>
<div class='div-other'><a id='mulu1035' /><p style="margin-left:0em;text-indent:2em">宋滕宗諒，始作〈九華圖〉，今不傳。曹機有石刻〈九華六圖〉。程鵬飛改六圖為東西二圖。元吳天錫，復總東西二圖為四圖。圖佳，亦無取多也。</p>
</div>
<div class='div-other'><a id='mulu1036' /><p style="margin-left:0em;text-indent:2em">〈清江九華圖〉一卷，畫秋浦兩岸，中橫大江，林木樓臺，極其精細，筆意類燕文貴。後有石林二印，并劉須溪跋。</p>
</div>
<div class='div-other'><a id='mulu1037' /><p style="margin-left:0em;text-indent:2em">胡應鱗《詩藪》：南唐九華山人熊晙〈早行〉云：「山前猶見月，陌上未逢人。」〈山居〉云：「果熟秋先落，禽寒夜未棲。」</p>
</div>
<div class='div-other'><a id='mulu1038' /><p style="margin-left:0em;text-indent:2em">周讓谷，形體豐碩而性劇，喜遊山。嘗同沈惕庵遊九華，方近半霄亭，數人掖之始得上。吟云：「僕懶童瞋予亦倦，天風扶上半霄亭。」及望天台險仄，益股栗不能登，作五古以謝同遊。後二韻云：</p>
<p style="margin-left:0em;text-indent:0em;" class="lg-abnormal"><div class='lg-row'>我身如駏蛩　我行如羖䍽　乘風復何能　甘作退飛鷁</div>
</p></div>
<div class='div-other'><a id='mulu1039' /><p style="margin-left:0em;text-indent:2em">東巖有僧，少時，每見雲生巖谷間，輒能辨色，或碧、或白、或黑、或紫，或易散、或不易散，一一識而收之。法以瓷瓶倒覆雲上，候其滿，以燥紙糊封之。客至，用鍼刺孔，則繚繞而出。須臾滿房屋間，以之餉客。東坡詩云：「近來學得收雲法，擬把一囊贈我行。」</p>
</div>
<div class='div-other'><a id='mulu1040' /><p style="margin-left:0em;text-indent:2em">《明紀．徐達傳》：達還鎮池州，與遇春設伏，敗陳友諒軍於九華山下。斬首萬級，生擒三千。遇春曰：「此勁旅也，不殺為後患」。達不可，乃以狀聞；而遇春先以夜坑其人過半。太祖不懌，悉縱其餘。<span class='note-inline'>(按：中山、開平，同佐太祖，功業相等。中山寬厚，子孫蕃昌。開平好殺，身後蕭條。即此坑降一事，已見一斑。因果豈不可畏歟？)</span></p>
</div>
<div class='div-other'><a id='mulu1041' /><p style="margin-left:0em;text-indent:2em">池州府齊山，有石峯林立，蒼翠如削，號「小九華」。</p>
</div>
<div class='div-other'><a id='mulu1042' /><p style="margin-left:0em;text-indent:2em">新安有山，九峯如芙蓉，號「小九華山」。</p>
</div>
<div class='div-other'><a id='mulu1043' /><p style="margin-left:0em;text-indent:2em">東坡〈壺中九華〉詩序云：湖口人李正臣蓄異石，九峯玲瓏宛轉，若窗櫺然。予欲以百金買之，與仇池石為偶。方南遷，未暇也，名之曰「壺中九華」。且以詩紀之云：</p>
<p style="margin-left:0em;text-indent:0em;" class="lg-abnormal"><div class='lg-row'>清溪電轉失雲峯　夢裏猶驚翠掃空</div>
<div class='lg-row'>五嶺莫愁千嶂外　九華今在一壺中　天池水落重重見　玉女窗虛處處通</div>
<div class='lg-row'>念我仇池太孤絕　百金歸買碧玲瓏</div>
</p><p style="margin-left:0em;text-indent:2em">其後八年，復過湖口，則已為好事者取去。乃和前韻以自解云：</p>

<div class="lg regular" style="margin-left:0em;"><div class='lg-row'>江邊陣馬走千峯　問訊方知冀北空　尤物已隨清夢斷　真形猶在畫圖中</div>
<div class='lg-row'>歸來晚歲同元亮　卻掃何人伴敬通　賴有銅盆修石供　仇池玉色自璁瓏</div>
</div><p style="margin-left:0em;text-indent:2em">崇寧元年五月，黃山谷繫舟湖口，正臣持此詩來，石既不可復見，而東坡亦下世矣。感歎不足，因次前韻云：</p>
<p style="margin-left:0em;text-indent:0em;" class="lg-abnormal"><div class='lg-row'>有人夜半持山去　頓覺浮嵐暖翠空</div>
<div class='lg-row'>試問安排華屋處　何如零落亂雲中　能囘趙璧人安在　已入南柯夢不通　賴有霜鐘難席捲　袖椎來聽響玲瓏</div>
</p></div>
<div class='div-other'><a id='mulu1044' /><p style="margin-left:0em;text-indent:2em">池州僧默公，住長安慈恩寺，鄭谷題其院云：</p>
<p style="margin-left:0em;text-indent:0em;" class="lg-abnormal"><div class='lg-row'>雖近曲江居古寺　故山終憶九華峯　春來老病厭迎送　翦卻牡丹栽野松</div>
</p></div>
<div class='div-other'><a id='mulu1045' /><p style="margin-left:0em;text-indent:2em">晉昌唐燕士，隱九華山。夜步林中，有白衣丈夫戴紗巾，貌孤俊，循澗而來，吟步自若。吟曰：</p>
<p style="margin-left:0em;text-indent:0em;" class="lg-abnormal"><div class='lg-row'>澗水潺潺聲不絕　溪壠茫茫野花發　自去自來人不知　歸時唯對空山月</div>
</p><p style="margin-left:0em;text-indent:2em">將與之言，未及而沒。明日燕士問里人，有識者云：「吳氏子，舉進士，善為詩，卒數年矣。」按《河東記》，無名小鬼贈韋齊休詩，與此正同。其詩云：</p>

<div class="lg regular" style="margin-left:0em;"><div class='lg-row'>澗水濺濺流不絕　芳草緜緜野花發</div>
<div class='lg-row'>自去自來人不知　黃昏唯對青山月</div>
</div></div>
<div class='div-other'><a id='mulu1046' /><p style="margin-left:0em;text-indent:2em">水月庵有羅漢柏，高二三尺，羣鳥棲焉，似山雀而小，色蒼翠。庵中一老僧呼曰：「徒弟，便就食。」或客至，僧亦呼之，即羣下，甚馴擾不驚。後僧終，鳥盡飛去。</p>
</div>
<div class='div-other'><a id='mulu1047' /><p style="margin-left:0em;text-indent:2em">盧生，不知何許人。明鄭太宰用章贈詩云：九華盧生，遠涉江淮，走雲中，歷太行，上天子之都，稱壯遊矣。貂敝言旋，賦此贈別。詩曰：</p>

<div class="lg regular" style="margin-left:0em;"><div class='lg-row'>九華仙客攬征衣　極目歸鴻逗雨飛</div>
<div class='lg-row'>鄭重青萍休夜吼　風塵誰復辨支機</div>
</div></div>
<div class='div-other'><a id='mulu1048' /><p style="margin-left:0em;text-indent:2em">士大夫道經青陽，無不登九華。一經大官駐節，邑令發一符牒，本山住持僧，供帳勞費，不可言悉。鄢陵鄭公二陽撫皖時，過不往。有過青陽，王令邀遊九華山，不赴，因賦詩示之曰：</p>

<div class="lg regular" style="margin-left:0em;"><div class='lg-row'>遙望華峯路不賒　飛雲片片墮簷牙　因憐輿卒肩頭苦　更揣僧徒腹內嗟</div>
<div class='lg-row'>供億紛紛勞梵舍　送迎僕僕罷官衙　權將圖志當遊具　領略山光趣已奢</div>
</div></div>
<div class='div-other'><a id='mulu1049' /><p style="margin-left:0em;text-indent:2em">《池州府志》言：九華深處，廣邃如堂，可容數百人，怪石咸仙佛之像。洞懸鐘乳若幢蓋，旁列金黃牡丹、仙桂等花。有獵者逐鹿，偶值其勝，折花以歸，人驚異之。及復往，遂失其所。此山南魚龍洞中實境，非幻景也。</p>
</div>
<div class='div-other'><a id='mulu1050' /><p style="margin-left:0em;text-indent:2em">〈宣城記〉載：臨城縣西北四十里蓋山，高百餘丈，有舒姑泉。昔有舒氏女，與其父析薪，倦坐，牽挽不動，乃還告家人。比往，唯見清泉湛然。女母曰：「吾女性好音樂。」乃弦歌，而泉涌迴流，有朱鯉一雙涌出。</p>
<p style="margin-left:0em;text-indent:2em">○按：蓋山，即九華翠蓋峯。舒姑泉，為雪潭之源。</p>
<p style="margin-left:0em;text-indent:2em">按：此女乃化鯉，而非化泉。人身化魚，當為罪報所致，何足詠歌？許止淨識。</p>
</div>
<div class='div-other'><a id='mulu1051' /><p style="margin-left:0em;text-indent:2em">胡長白，家於武學之右，袁府巷內。偶鋤後園地，忽鏗然有聲，異之。以手擘土，見一研山埋其下。出之，長可尺許，高數寸。峯巒崷崒森秀，紋如胡桃，色黝然，真几案之佳物也。長白以形類九華，因名「小九華」，如東坡先生仇池石故事。</p>
</div>
<div class='div-other'><a id='mulu1052' /><p style="margin-left:0em;text-indent:2em">蔡州蘇崐生、維揚柳敬亭，嘗客於左寧南武昌軍幕。柳以談，蘇以歌，為幸舍重客。寧南沒九江舟中，百萬眾皆奔潰。柳先期東下；蘇生慟哭，削髮入九華。</p>
</div>
<div class='div-other'><a id='mulu1053' /><p style="margin-left:0em;text-indent:2em">楚寒碧上人，自竟陵入九華。譚友夏弟元聲，字韻遠，為書導之於貴池劉徵君。寒碧名僧，能詩，有〈遊九華〉數章，今不傳。</p>
</div>
<div class='div-other'><a id='mulu1054' /><p style="margin-left:0em;text-indent:2em">《雲仙雜記》云：九華小民浚池，得物，狀類竹根。旁有一銘曰：「浮陽筍，太古孕，投醬缶，三年不盡。」民不識字，令人讀之。試以豆一斗造醬，投物其中，果三年不減。</p>
</div>
<div class='div-other'><a id='mulu1055' /><p style="margin-left:0em;text-indent:2em">九華茶，唯茗源最佳，見稱於陽明〈九華賦〉。諸峯所植，雖不及此，然味清泉潔，較他山猶勝。<span class='note-inline'>(據光緒《周志．方產》註明「茗源」，應作「閔源」。)</span></p>
</div>
<div class='div-other'><a id='mulu1056' /><p style="margin-left:0em;text-indent:2em">梵書言：佛項有圓光，亦云「白毫光」。評文者每借以喻題之元神。不知此固人人皆有，非其時地則不見耳。光緒庚子早秋，修《九華志》。方編詩，曉行九華山田間。時稻花含露，綺旭初昇。自顧影橫碧毯，頭上有氣暈，圓如車輪，白光閃爍，如罩一圓玻璃，從者詫異。予謂：「人皆有之。」使以影就稻，果然。第有大小、明暗、盈虧之不同，蓋因人之邪正、強弱、壽夭而別也。周贇識。</p>
<p style="margin-left:0em;text-indent:2em"><span class='note-inline'>(按：佛項有圓光，眉間有白毫，是兩事，非一物。山門誤為一，及作「頂有圓光」，俱全不知佛之相好所致。又山門已知人人固有之光暈，有大小明喑盈虧之不同，即可判其人之邪正強弱壽夭；而仍一味毀謗佛法，亦自欺欺人之甚也。德森識)</span></p>
</div>
<div class='div-other'><a id='mulu1057' /><p style="margin-left:0em;text-indent:2em">清光緒二十年秋八月有挑夫王某，素有煙癖。自徽之屯溪，肩貨至九華，行經洗手亭。薄暮，倦極，息肩，坐道旁。彷彿見茅屋內有燈火，亟思取茶止渴。甫入門，適舊相識者，仍以賣煙為生計。略敘寒暄，飽嘗煙味。臨行，給銅錢，猶一再辭而始受。王某肩貨到山，已二鼓矣。明日卸貨於某號，言昨夜吸煙事。聞者驚異，謂某已死年餘，葬某處。王某愕然，邀人趨視昨晚經行處，果黃土一坏，銅錢猶存在也。</p>
</div></div>
<div class='div-other'><a id='mulu1058' />
<p class='h2'>二、自治</p>
<div class='div-other'><a id='mulu1059' />
<p class='h3'>甲、佛教會</p><p style="margin-left:0em;text-indent:2em">民國三年成立，為本山總機關。由叢林與各寺庵組織之，性質與地方自治相近。有圖記，文曰「青陽縣九華山佛教會之圖記」，以昭信守。地點在化城寺。公推正、副會長，主持會務。任期三年。經費，在印籤捐四成開支。民國十一年一月，改會長為理事，公推六人，分任會務，掃除舊習，精神形式頓改舊觀。後以事權不一，轉滋糾紛，十三年冬，仍復會長制。</p>
</div>
<div class='div-other'><a id='mulu1060' />
<p class='h3'>乙、教育</p><p style="margin-left:0em;text-indent:2em">清宣統二年，縣教育會，推廣教育，九華始辦初等小學。經常費，由各寺庵募助。假太白書堂為校址，僧俗同校，因地制宜。民國元二年，受軍事影響，香煙冷落，經費無著，遂停辦。十一年春，佛教會改組，各理事熱心公益，以規復學校為前提。旋以校舍建築尚待籌畫，議遂寢。十四年春，西區第二初級小學始成立。</p>
</div>
<div class='div-other'><a id='mulu1061' />
<p class='h3'>丙、慈善</p><p style="margin-left:0em;text-indent:2em">九華陰騭堂，歷有年所。向有弓田三十三畝三分，蔭山八號，市房三重，無他項消耗。所有收入專事施棺掩埋，由山主輪管。每年冬十月十五日，各姓執事齊集陰騭堂，審查收支帳項，以便接管，而專責成。</p>
</div>
<div class='div-other'><a id='mulu1062' />
<p class='h3'>丁、警察</p><p style="margin-left:0em;text-indent:2em">九華屬青陽西鄉廟前鎮，向有警察分所。九華五方雜處，每屆秋冬，香客雲集。因劃為西鄉特別區，設警察分所，以便保衛治安。常年經費，由佛教會擔任。</p>
</div>
<div class='div-other'><a id='mulu1063' />
<p class='h3'>戊、捐務</p><p style="margin-left:0em;text-indent:2em">九華化城寺、天台頂、地藏塔，印籤兩捐始於清宣統元年。時以池州開辦中學，經費由六縣攤認。此外如貴池之鐵板洲，青陽之九華山，每年認繳教育費若干圓。九華印籤捐無定額，以六成解中學，四成供給地方公費。自「池州中學」遷省城，改為「省立第七中學」，省款開支。六成捐務始由縣教育會收囘。近年印籤捐，列入地方教育費項下，由佛教會承辦。全年總數，一千四百一十圓，分期呈繳。自二聖殿至天台頂，不准私售印籤，妨礙捐務。</p>
</div>
<div class='div-other'><a id='mulu1064' />
<p class='h3'>己、山董</p><p style="margin-left:0em;text-indent:2em">九華廟宇林立，環月牙池三面，延及白馬亭，多為商店。凡地方有關本山公務，由化城寺住持召集各寺庵，暨各商號，議決進行。向有商董，如現行商例，董事無定數。清宣統元二年，始有「臨時山董」名稱。然九華以寺庵為主體，山董係幫辦性質。民國初年，涇邑吳君霖軒經商九華，毅然以本山義務為己任，興利除弊。劉前知事照會為九華山董。十餘年來，維持提倡，僧俗景從。至於重建三元橋，修築二聖殿以下道路，尤多所援助。倪前知事贈額曰：「衛法保商」。其嘉獎蓋有由也。</p>
</div></div>
<div class='div-other'><a id='mulu1065' />
<p class='h2'>三、生活</p>
<div class='div-other'><a id='mulu1066' />
<p class='h3'>甲、九華廟宇</p><p style="margin-left:0em;text-indent:2em">有檀信捐助香燈田，有僧人自置田土，加以募化法事等項收入，以為生計。其無田土者，有香火之貲，亦可稍以自給。迨民國以來，軍事旁午，香煙冷落，亦清苦異常。</p>
</div>
<div class='div-other'><a id='mulu1067' />
<p class='h3'>乙、九華商業</p><p style="margin-left:0em;text-indent:2em">以正、八、九、十月為極盛，時間雖短，而獲利頗豐。生貨變為熟貨，商業多兼手工。玩具，如木刀、木魚、木叫、竹笛。用品，如木盤、竹箸、飯筒、果盒、樣包。食品，如薑片、黃精、茶葉、查餞、蔴糕。皆本山出品，工省而價廉，銷場頗旺。其他各貨，自外入者，運費增加，價亦昂貴。</p>
</div>
<div class='div-other'><a id='mulu1068' />
<p class='h3'>丙、九華山田</p><p style="margin-left:0em;text-indent:2em">峻如梯，小如笠，瘠如沙漠。唯泉水灌注，保無旱乾。午節後分秧，重陽前始收穫，每畝收不及三百斤。且多風災，若穀熟遭風，則收成更歉。山高性寒，無蠶桑之利。農事畢，則採薪。下季香客雲集，山路崎嶇，車馬不便，農人多充兜夫挑夫，其工值較普通勞工為優。</p>
</div>
<div class='div-other'><a id='mulu1069' />
<p class='h3'>丁、游手好閒者</p><p style="margin-left:0em;text-indent:2em">多依賴香客為生活。秋冬之交，乞丐，途為之塞，由二聖殿至山為多數。野蠻無賴，每滋事端，進香者視為畏途。自添設警察，派人巡邏，始掃除惡習。</p>
</div></div></div>
<div class='div-other'><a id='mulu1070' />
<p class='h1'>新編後跋</p><p style="margin-left:0em;text-indent:2em">九華山，自唐李青蓮定名，金地藏卓錫，及見地藏生前滅後一切神異，凡稍知佛法端倪之士，即知其時金地藏，實為釋尊在忉利天宮囑累擔荷救度末世苦惱眾生之地藏菩薩所示現。茲山即為菩薩應化道場<span class='note-inline'>(應化之義，詳「卷首」印老序)</span>，了無疑義。故得香火肸蠁，與清涼、峨眉、普陀，並峙，稱為震旦之四大名山。大士悲深願切，靈應昭著，眾生蒙福獲益之事，紙不勝書。奈開山以來，雖大明嘉靖、萬曆、崇禎、大清康熙、乾隆、光緒，七次<span class='note-inline'>(萬曆二次)</span>編輯山志，概由官廳主修，儒士秉筆；從未得一深通佛法之高僧鉅儒，參與其間，發揮佛法有關世道人心、國家社會、普利眾生、不可思議之實理實事。前六次，雖未發揮，尚少毀謗。至光緒《周志》，誣衊三寶之文，連篇累牘。稍知佛法利益者閱之，無不疾首痛心，實為大士名山一大憾事。李圓淨居士，因見印老法師，已將王雅三先生所編之《普陀新志》，改正流通<span class='note-inline'>(老人全不露有改正之迹)</span>，又念茲山各志之紕繆，乃懇請將《清涼》、《峨眉》及此山三山志，一併改正流通。俾四大名山，同得良好志乘，徧布寰宇。庶未讀佛經之士，亦有稍知文殊、普賢、觀音、地藏四大士，助佛宣化，救度眾生，不可思議之大威神力；並知四大士之殊勝道場，漸增信仰，佛法前途，亦多利賴。老人素以宏揚佛法、利濟眾生為己任，即慨然允許，力任為之。一面函許止淨居士，佐助點綴。《清》、《峨》二志，早已出書<span class='note-inline'>(出書經過，已見各志流通序，及本志卷首二序中，此不贅)</span>。茲志之延閣數年，遲遲難就者，厥有數因。老法師近年印行各書，多其自行訂定底稿，<span class='note-inline'>(森)</span>與陳无我居士助校對。及《峨志》尚未訂完，老人目力銳減，由<span class='note-inline'>(森)</span>逐一奉命以蕆其事。至茲志，但由許居士標出編訂大意。一切訂定安頓手續，老人目力日差，概命<span class='note-inline'>(森)</span>次第料理。<span class='note-inline'>(森)</span>本苦惱譾陋，何堪勝此重任？幸李居士徵集書籍頗富，許居士標明大意甚妥，及<span class='note-inline'>(森)</span>常在老人座下，隨時可以請問。但各門多須重新編輯，實非清、峨略修之比。加之老人全不經手，<span class='note-inline'>(森)</span>又心目暗鈍。此為多延時日之一大原因。再<span class='note-inline'>(森)</span>業障深重，值此法門多事之秋，為南贑佛法，求保存壽量寺；及挽救江西第四、第八兩行政區二次沒收寺產案。自癸酉春，至丙子冬，四年之內，多為此三事奔走呼號，函電馳求，籲請援救。雖仗三寶不可思議之威神加被，十方護法之大力維護，一一達到美滿結果。而<span class='note-inline'>(森)</span>之光陰精神，大都消耗於此。至丙子夏，竟積勞成疾，迄今尚未全瘉。此又一再延宕之最大原因，<span class='note-inline'>(森)</span>實應尸其咎<span class='note-inline'>(冀塞延宕之責，敘此縷瑣)</span>。</p>
<p style="margin-left:0em;text-indent:2em">今幸大士慈光普照，老法師福德加被，逐卷多循許居士標示大旨<span class='note-inline'>(損益去留，多其指定。新增有關佛法之文，更多由其指出)</span>，編訂完成。復得性寂大師與陳无我、仇德恆二居士佐助校對，致能完成此舉。雖<span class='note-inline'>(森)</span>知識譾陋，當然紕繆仍多。但今風氣大開，明達之士，多通佛理。想閱之自知佛法有益身心，取金遺鑛；不致徒計文辭工拙，買櫝還珠。較之六種舊志，或可稍慰讚仰大士之深心。至其中所有錯訛，切望閱者指示，庶可識之，俟後賢再版改正。又形勝、梵剎、建置各門，編者不能親往勘對，祇依舊志、指南等書，斟酌而定。然時世推遷，古今莫定，挂漏重複，勢所不免。卷三〈梵剎門〉後，已略述所以。博雅君子，幸勿以現狀不符見責。如有指正，實所歡迎。此皆不慧馨香禱祝以俟之者。</p>
<p style="margin-left:2em">中華民國二十七年歲次戊寅四月</p>
<p style="margin-left:2em">釋迦文佛聖誕日，苦惱比丘德森謹跋</p>
</div>
<p class='juan'>九華山志卷八終</p>
<div class='div-w'><a id='mulu1071' />
<p class='h1'>九華山志附錄</p>
<div class='div-w'><a id='mulu1072' /><p style="margin-left:0em;text-indent:2em">民國二十七年，歲次戊寅，夏月初版，印四千部。助印功德芳名列後：</p>

<ul class="">
<li><p style="margin-left:2em">真達老和尚助洋二百圓</p>
</li>

<li><p style="margin-left:2em">興慈法師印二十部　施省老　查賓臣　吳杭本德　李俊承　郭輔庭　聞蘭亭　仇復初　林璧予　趙惜陰　陳豫堂　叨庇難民　蕙<span class="note-inline">(玉珍)</span>薦父丁公子常早生西方　上居士十三名各助洋一百圓</p>
</li>

<li><p style="margin-left:2em">陳荻洲　倪雲來　馬師遠　朱仲華　陳士牧　五居士各助五十圓</p>
</li>

<li><p style="margin-left:2em">金子佩君三十圓</p>
</li>

<li><p style="margin-left:2em">李圓淨　張詠裳　李慧勳　劉衡台　石松巖　沈祥麟　六居士各廿圓</p>
</li>

<li><p style="margin-left:2em">金善生居士助十七圓</p>
</li>

<li><p style="margin-left:2em">郭海珊　顧聯丞　戴智生　趙運昌　四居士各十圓</p>
</li>

<li><p style="margin-left:2em">李秀甫君八圓</p>
</li>

<li><p style="margin-left:2em">劉慧雲　汪子樑　章德洲　王袁曉楣　四居士各助洋五圓</p>
</li>

<li><p style="margin-left:2em">喬恂如居士四圓</p>
</li>

<li><p style="margin-left:2em">龐智頤　楊慧昌　張慧植　張契果　夏炎培　五居士各二圓</p>
</li>

<li><p style="margin-left:2em">劉慧雲　王思淨　二居士各一圓</p>
</li>

<li><p style="margin-left:2em">李慧度　李思仁　二居士共一圓</p>
</li>
</ul><p style="margin-left:0em;text-indent:2em">普為助印善信囘向，偈曰：</p>

<div class="lg regular" style="margin-left:0em;"><div class='lg-row'>願以此功德　莊嚴佛淨土　上報四重恩　下濟三途苦</div>
<div class='lg-row'>若有見聞者　悉發菩提心　盡此一報身　同生極樂國</div>
</div><p style="margin-left:0em;text-indent:2em">錄此古人成文，望諸善信，悉符此願，亦可慰大士之悲心。德森謹識</p>
</div>
<div class='div-w'><a id='mulu1073' />
<p class='h2'>附：腦膜炎之治療法</p><p style="margin-left:0em;text-indent:2em">病徵：</p>
<p style="margin-left:0em;text-indent:2em">腦膜炎名稱，原為西文醫學名詞之釋義，即中醫痙病之一種也。病狀，初起，頭痛、胸中煩悶、頸項強直。繼則角弓反張，神志昏迷，臥牀不起。雖危險，然非不治之證。</p>
<p style="margin-left:0em;text-indent:2em">治療法：</p>
<p style="margin-left:0em;text-indent:2em">用皁礬，鍛鍊存性。（此礬鍛之則赤）研為細末，過篩。病人左邊頭痛，以礬末少許，吹入右鼻孔。右邊頭痛，吹入左鼻孔。如頭部左右皆痛，吹入兩鼻孔。兩三分鐘後，胸中自覺清爽。稍待，鼻流清涕，隨下血水。試吹一二次，即可霍然而瘉。屢試屢驗，實有起死囘生之效。</p>
<p style="margin-left:0em;text-indent:2em">製法：</p>
<p style="margin-left:0em;text-indent:2em">皁礬，即玄青色染料用之綠礬。又名青礬，亦名黑礬，其色綠。鍛時，去其砂石，檢其結晶，用瓦器盛之，在木炭火上鍛鍊。初則化為流質，待乾，其色變赤，研成極細粉末。再以絹篩過之。放在乾地上過一夜，去其火氣，再裝入瓷瓶或玻瓈瓶內，備為濟人之需，其效甚著。</p>
<p style="margin-left:2em">按：皁礬，性質酸涼無毒，功同白礬，為化痰解毒之品。治血分之淤積，其效最捷。曾經多人療治腦膜炎證，皆奏其效。並有人將此藥投之津門某德醫，經其化驗，復函極為贊許。儻有人展轉翻印，廣為流傳，并配製礬末，貯以濟人，遇有患此病者，雖在窮鄉僻壤之區，亦得隨時起死囘生，實為功德無量。尤望病者，勿以方之簡單而忽之，幸甚。經驗頗多，茲不繁述。</p>
</div></div>
</div><!-- end of div[@id='body'] -->
</body></html>