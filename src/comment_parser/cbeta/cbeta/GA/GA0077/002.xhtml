<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>九華山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu50' />
<p class='juan'>九華山志卷二</p>
<div class='div-other'><a id='mulu51' />
<p class='h1'>形勝門第二<span class='note-inline'>(內分：山、峯、嶺、巖、石、洞、臺、水、泉、溪、澗、潭、池、源、灘、井、塘、灣、橋、城、門、田，二十二子目。)</span></p>
<div class='div-xu'><a id='mulu52' /><p style="margin-left:2em">謫仙詠秀，夢得驚奇；奇中之奇，文成始知。金光溢洞，翠羽流池；獅子行道，鳳凰展旗。蓮峯九九，環拱塔基；高山佛日，億載長垂。志形勝。</p>
</div>
<div class='div-other'><a id='mulu53' />
<p class='h2'>山<span class='note-inline'>(全山之內，另標二小山名。)</span></p>
<div class='div-other'><a id='mulu54' />
<p class='h3'>九華山</p><p style="margin-left:0em;text-indent:2em">在安徽青陽縣西南四十里，俗又稱曰「大九華山」。因地藏菩薩應化其間，故列于震旦國中四大名山之一，與清涼、峨眉、普陀並尊。其峯巒之聳秀，山川之幽奇，亦實甲于東南。大士特地而來，卓錫于茲，良有以也。至全山之大概，卷首圖說已詳言之，此不復贅。今特將山中形勝，分山、峯、嶺、巖、石、洞、臺、水、泉、溪、澗、潭、池、源、灘、井、塘、灣、橋、城、門、田等，一一分列子目，逐名詳載所在。俾遊者便以覽勝，文人藉作坐遊。今又于全山之中，另有二小山名，復次第列之于下。</p>
</div>
<div class='div-other'><a id='mulu55' />
<p class='h3'>諫堂山</p><p style="margin-left:0em;text-indent:2em">因有滕子京書堂，故名。</p>
<p style="margin-left:0em;text-indent:2em">清馮淮詩：</p>

<div class="lg regular" style="margin-left:0em;"><div class='lg-row'>封事名高是讀書　屢逢嚴譴意何如</div>
<div class='lg-row'>後人誰不推忠孝　記得當年司諫廬</div>
</div></div>
<div class='div-other'><a id='mulu56' />
<p class='h3'>雲鶴山</p><p style="margin-left:0em;text-indent:2em">在北，又名「靈鶴山」。</p>
</div></div>
<div class='div-other'><a id='mulu57' />
<p class='h2'>峯<span class='note-inline'>(共計五十九峯)</span></p>
<div class='div-other'><a id='mulu58' />
<p class='h3'>天台峯</p><p style="margin-left:0em;text-indent:2em">自黃山來，入青陽南境，為九華最高峯。橫岡疊巘，星羅雲布，要以天台一峯為統宗。其勝俱在嶺巔雲峽間。嶺東西諸小庵，巨石清泉，虯松怪柏，亦一登眺之逸境云。</p>
<p style="margin-left:0em;text-indent:2em">明曹學佺詩：</p>

<div class="lg regular" style="margin-left:0em;"><div class='lg-row'>九峯如九子　盡與我為羣　重露排開嶺　斜陽送入雲　偃松巖畔見　香草澗邊聞</div>
<div class='lg-row'>已隔化城寺　杳無人俗氛</div>
</div><p style="margin-left:0em;text-indent:2em">劉城詩：</p>
<p style="margin-left:0em;text-indent:0em;" class="lg-abnormal"><div class='lg-row'>天台高處不勝寒　四望悲風獨立難</div>
<div class='lg-row'>我以輕衫當晝解　僧云巖雪昨宵乾　木皮覆屋冬能好　竹葉編籬臥亦安</div>
<div class='lg-row'>忽覩金光開世界　鎮南一塔石中看</div>
</p><p style="margin-left:0em;text-indent:2em">清宗觀詩：</p>
<p style="margin-left:0em;text-indent:0em;" class="lg-abnormal"><div class='lg-row'>絕境天台最　山盤路寂寥</div>
<div class='lg-row'>足危緣竹石　眼放即雲霄　隔水鐘聲近　深林樵響遙　料應王子晉　縹緲坐吹簫</div>
</p></div>
<div class='div-other'><a id='mulu59' />
<p class='h3'>七賢峯</p><p style="margin-left:0em;text-indent:2em">在金剛尖分水嶺西。七峯端立如人，故名。</p>
</div>
<div class='div-other'><a id='mulu60' />
<p class='h3'>仙人峯</p><p style="margin-left:0em;text-indent:2em">在陵陽山之西，一名「仙姑尖」。舊傳竇子明、劉光世、楊元秉、陳昇卿，所經游處。頂昂石壇，夜吐金碧光。樵夫入萬壑煙霞中，見若仙者焉，若將軍者焉，若相國儒者焉，隱現不常。歲旱，曳柴燔其壇，輒雨。</p>
<p style="margin-left:0em;text-indent:2em">《青陽縣志》載：陳復源<span class='note-inline'>(亦作「伏元」)</span>，性至孝友。父客死，源號泣奔赴，扶柩歸。母亦尋卒，合葬仙人峯下，廬墓二十餘年。</p>
</div>
<div class='div-other'><a id='mulu61' />
<p class='h3'>翠屏峯</p><p style="margin-left:0em;text-indent:2em">在雲外峯西。</p>
</div>
<div class='div-other'><a id='mulu62' />
<p class='h3'>香林峯</p><p style="margin-left:0em;text-indent:2em">在雲外峯南。西則平田岡，傍則金光洞。此峯多藥草。</p>
</div>
<div class='div-other'><a id='mulu63' />
<p class='h3'>古仙峯</p><p style="margin-left:0em;text-indent:2em">在五臺院南，昔傳有仙人居之。</p>
</div>
<div class='div-other'><a id='mulu64' />
<p class='h3'>真武按劍峯</p><p style="margin-left:0em;text-indent:2em">在天台南。其麓有巨石，狀類龜蛇。</p>
</div>
<div class='div-other'><a id='mulu65' />
<p class='h3'>九子峯</p><p style="margin-left:0em;text-indent:2em">在碧雲峯側，列峙者九，尤多小峯。林滋詩云「大者嶙峋若虎兕，小者[山/畾]嵬如嬰兒。」初山名「九子」，以此。太白乃更名「九華」云。</p>
<p style="margin-left:0em;text-indent:2em">明袁中道詩：</p>
<p style="margin-left:0em;text-indent:0em;" class="lg-abnormal"><div class='lg-row'>多時餐黛色　逼視益孤清</div>
<div class='lg-row'>切玉峯端過　盤鴉髻上行　雪明雙水合　雲布萬山平　重見真尤物　移予選勝情</div>
</p><p style="margin-left:0em;text-indent:2em">清宗觀詩：</p>
<p style="margin-left:0em;text-indent:0em;" class="lg-abnormal"><div class='lg-row'>綠水銀河挂九華　一峯雲放一峯遮　黏天青削芙蓉秀　穿出雲尖朵朵花</div>
</p></div>
<div class='div-other'><a id='mulu66' />
<p class='h3'>天柱峯</p><p style="margin-left:0em;text-indent:2em">在淨居、翠峯西南。聳拔千仞，如柱倚天，此「華東第一峯」也。邑人施達書堂在焉。其下有天柱庵，今為翠峯寺。</p>
<p style="margin-left:0em;text-indent:2em">宋陳巖詩：</p>

<div class="lg regular" style="margin-left:0em;"><div class='lg-row'>鬼爛神焦不救燃，誰知此柱固依然</div>
<div class='lg-row'>九關當藉扶持力，莫令人間憂杞天</div>
</div></div>
<div class='div-other'><a id='mulu67' />
<p class='h3'>列仙峯</p><p style="margin-left:0em;text-indent:2em">在香林峯北，與天柱峯相屬。峯頂石有人形，行者、顧者、舞者、拜者，接踵而從，儼然仙侶之列也。</p>
<p style="margin-left:0em;text-indent:2em">明王守仁詩：</p>
<p style="margin-left:0em;text-indent:0em;" class="lg-abnormal"><div class='lg-row'>靈峭九萬丈　參差生曉寒　仙人招我去　揮手碧雲端</div>
</p></div>
<div class='div-other'><a id='mulu68' />
<p class='h3'>展旗峯</p><p style="margin-left:0em;text-indent:2em">在天柱峯側。古詩云：「山形南去疾如馳，高處展開三丈旗」，得其狀矣。</p>
</div>
<div class='div-other'><a id='mulu69' />
<p class='h3'>梅花峯</p><p style="margin-left:0em;text-indent:2em">在展旗峯西。五石挺峙，峭入雲端，有枯株含萼之象。</p>
<p style="margin-left:0em;text-indent:2em">宋陳巖詩：</p>

<div class="lg regular" style="margin-left:0em;"><div class='lg-row'>僵立枯梢帶雪霜　至陰極處動潛陽</div>
<div class='lg-row'>不嫌孤寂無人到　一點春風萬壑香</div>
</div></div>
<div class='div-other'><a id='mulu70' />
<p class='h3'>玉甑峯</p><p style="margin-left:0em;text-indent:2em">在列仙峯北，碧雲峯南。色類瑱琱，形如盌脫，下有懸巖，竈釜相似，故名「玉甑」。</p>
<p style="margin-left:0em;text-indent:2em">宋陳巖詩：</p>
<p style="margin-left:0em;text-indent:0em;" class="lg-abnormal"><div class='lg-row'>茹芝仙客老仙鄉　淨盡人間粒食腸　玉甑豈能無用處　幾番與世熟黃粱</div>
</p></div>
<div class='div-other'><a id='mulu71' />
<p class='h3'>五老峯</p><p style="margin-left:0em;text-indent:2em">在獅子峯側。</p>
</div>
<div class='div-other'><a id='mulu72' />
<p class='h3'>碧雲峯</p><p style="margin-left:0em;text-indent:2em">在廣化院東南。其峯巉岏，上連空碧。</p>
</div>
<div class='div-other'><a id='mulu73' />
<p class='h3'>覆甌峯</p><p style="margin-left:0em;text-indent:2em">在廣福院西。峯椒有石，攲如覆甌。</p>
</div>
<div class='div-other'><a id='mulu74' />
<p class='h3'>小天柱峯</p><p style="margin-left:0em;text-indent:2em">在蓮華峯南。正直如柱，高僅天柱之半。</p>
</div>
<div class='div-other'><a id='mulu75' />
<p class='h3'>插霄峯</p><p style="margin-left:0em;text-indent:2em">在摩空嶺左。</p>
</div>
<div class='div-other'><a id='mulu76' />
<p class='h3'>雲峯</p><p style="margin-left:0em;text-indent:2em">在羅漢峯下，晴雨皆有雲出入。</p>
</div>
<div class='div-other'><a id='mulu77' />
<p class='h3'>聚猨峯</p><p style="margin-left:0em;text-indent:2em">在石佛巖之上。</p>
</div>
<div class='div-other'><a id='mulu78' />
<p class='h3'>文殊峯</p><p style="margin-left:0em;text-indent:2em">在九子峯北。形如人乘獅子，前即獅子行道峯也。元末，江華甫以元帥保障，立砦於此。</p>
<p style="margin-left:0em;text-indent:2em">宋陳巖詩：</p>
<p style="margin-left:0em;text-indent:0em;" class="lg-abnormal"><div class='lg-row'>佛法中宣不二門　空然洗盡意根塵　山頭日月如旋磨　照見光明示現身</div>
</p></div>
<div class='div-other'><a id='mulu79' />
<p class='h3'>蛾眉峯</p><p style="margin-left:0em;text-indent:2em">在嘉魚池南，峯如新月之象。</p>
</div>
<div class='div-other'><a id='mulu80' />
<p class='h3'>獅子峯</p><p style="margin-left:0em;text-indent:2em">在五老峯傍。</p>
<p style="margin-left:0em;text-indent:2em">宋陳巖詩：</p>
<p style="margin-left:0em;text-indent:0em;" class="lg-abnormal"><div class='lg-row'>懶上維摩室裏牀　卻來山頂現毫光　紛紛百獸俱馴伏　薝蔔春風到處香</div>
</p></div>
<div class='div-other'><a id='mulu81' />
<p class='h3'>稻積峯</p><p style="margin-left:0em;text-indent:2em">在山西，亦曰「蓮華」，蓋一峯二名。</p>
<p style="margin-left:0em;text-indent:2em">宋陳巖詩：</p>

<div class="lg regular" style="margin-left:0em;"><div class='lg-row'>採得松苓足養身　仙家留稻滿倉囷</div>
<div class='lg-row'>豈知山下人辛苦　五月青苗已糶新</div>
</div></div>
<div class='div-other'><a id='mulu82' />
<p class='h3'>滴翠峯</p><p style="margin-left:0em;text-indent:2em">在天柱庵後。有三襲，上大下小，縝潤削成。烟嵐不絕，空翠常滴，極其幽深高峻。其絕頂，則人莫能上。</p>
<p style="margin-left:0em;text-indent:2em">清黃吉迪詩：</p>
<p style="margin-left:0em;text-indent:0em;" class="lg-abnormal"><div class='lg-row'>雲氣沾衣溼　風光著樹濃　玲瓏三襲幻　空翠滴芙蓉</div>
</p></div>
<div class='div-other'><a id='mulu83' />
<p class='h3'>聚玉峯</p><p style="margin-left:0em;text-indent:2em">在滴翠峯南。眾峯叢列爭奇，總名曰「聚玉」。</p>
</div>
<div class='div-other'><a id='mulu84' />
<p class='h3'>石碑峯</p><p style="margin-left:0em;text-indent:2em">在滴翠峯西。舊志「石牌」，誤。</p>
</div>
<div class='div-other'><a id='mulu85' />
<p class='h3'>老人峯</p><p style="margin-left:0em;text-indent:2em">在雙石南，峯頭狀如老人。</p>
<p style="margin-left:0em;text-indent:2em">宋九華僧希坦詩：</p>

<div class="lg regular" style="margin-left:0em;"><div class='lg-row'>二氣分時有此翁　壽年直與太虛同</div>
<div class='lg-row'>想應傴僂千峯上　默笑人間說籛公</div>
</div></div>
<div class='div-other'><a id='mulu86' />
<p class='h3'>羅漢行道峯</p><p style="margin-left:0em;text-indent:2em">在文殊峯前。峯之狀，長絛廣袖，圓頂肥腰，蒲伏而上，若羅漢之行道也。</p>
<p style="margin-left:0em;text-indent:2em">宋陳巖詩：</p>
<p style="margin-left:0em;text-indent:0em;" class="lg-abnormal"><div class='lg-row'>碧眼禪師錫振空　石頭無路不相通　俯看塵世三千界　總在空花起滅中</div>
</p><p style="margin-left:0em;text-indent:2em">僧聞選詩：</p>

<div class="lg regular" style="margin-left:0em;"><div class='lg-row'>肩上袈裟半是雲　法應無說亦無聞　數莖蘚髮攲螺髻　一片苔衣篆鳥文</div>
<div class='lg-row'>口借虛空經自讀　身同華嶽供還分　靈山曾授聲聞記　五百尊中獨出羣</div>
</div></div>
<div class='div-other'><a id='mulu87' />
<p class='h3'>獅子行道峯</p><p style="margin-left:0em;text-indent:2em">東連文殊，北倚螺髻，巨腦虬尾，形若狻猊，望之如行道然。以五老峯側亦有獅子峯，故別以「行道」也。</p>
<p style="margin-left:0em;text-indent:2em">宋陳巖詩：</p>

<div class="lg regular" style="margin-left:0em;"><div class='lg-row'>佛力所至物皆化　看取南山金碧堆</div>
<div class='lg-row'>林游莽伏不銜毒　獅子昔曾行道來</div>
</div></div>
<div class='div-other'><a id='mulu88' />
<p class='h3'>拱辰峯</p><p style="margin-left:0em;text-indent:2em">在文殊峯後。諸峯羅列，若眾星拱北然。</p>
</div>
<div class='div-other'><a id='mulu89' />
<p class='h3'>羅漢峯</p><p style="margin-left:0em;text-indent:2em">在五老峯西，狀若趺僧。陰冥，則慈雲法雨，若人鬼鳥獸之起於旁也。俗云：有沙門常與金地藏說法於此。</p>
<p style="margin-left:0em;text-indent:2em">宋陳巖詩：</p>

<div class="lg regular" style="margin-left:0em;"><div class='lg-row'>閱盡人間萬劫塵　平生結習一無存</div>
<div class='lg-row'>居山更向山頭坐　兀兀真成不動尊</div>
</div><p style="margin-left:0em;text-indent:2em"><span class='note-inline'>(註云：昔有僧挈瓶持錫，常詣地藏前，竟日談論。去住不常，人莫知其所。地藏示化後二十年，樵者登此峯，見僧居此，顏貌清古，宛如昔時。)</span></p>
</div>
<div class='div-other'><a id='mulu90' />
<p class='h3'>螺髻峯</p><p style="margin-left:0em;text-indent:2em">在碧雲庵西，如黛鬟高綰。</p>
</div>
<div class='div-other'><a id='mulu91' />
<p class='h3'>中峯</p><p style="margin-left:0em;text-indent:2em">在東藏源東。眾峯環峙，而此獨中踞。上睇日月，下覵雲雨；清泉迸石，翠霧凝空。昔有羅漢居之。</p>
<p style="margin-left:0em;text-indent:2em">宋陳巖詩：</p>
<p style="margin-left:0em;text-indent:0em;" class="lg-abnormal"><div class='lg-row'>岪鬱盤紆直拄空　眾峯環繞獨居中　山頭要看僧禪定　南北東西路各通</div>
</p></div>
<div class='div-other'><a id='mulu92' />
<p class='h3'>會仙峯</p><p style="margin-left:0em;text-indent:2em">在中峯之側。趙知微嘗中秋遇雨，率其徒登峯上。月出雲淨，諸峯呈露。及歸，復雨，因名之。</p>
</div>
<div class='div-other'><a id='mulu93' />
<p class='h3'>大芙蓉峯</p><p style="margin-left:0em;text-indent:2em">在三游洞上。怪石層嵌，如花瓣朝舒，最為奇秀。</p>
</div>
<div class='div-other'><a id='mulu94' />
<p class='h3'>芙蓉峯</p><p style="margin-left:0em;text-indent:2em">在化城寺西南。九華南自七井山發脈，連亙石門嶺而來。至芙蓉峯，結為珠墩，成地藏塔院。峯不甚高，上起五巒，宛如青蓮華。王守仁題云：「九華之山何崔巍，芙蓉直傍青天開。」此峯在芙蓉閣之西南，遙與閣對者是。</p>
</div>
<div class='div-other'><a id='mulu95' />
<p class='h3'>雙峯</p><p style="margin-left:0em;text-indent:2em">在臥雲庵東北，九華之極高者。嶄巖雙頂，其泉亦名「雙溪」。由甲子嶺、廣勝寺橫睇，則二峯並峙，尤為競秀。</p>
</div>
<div class='div-other'><a id='mulu96' />
<p class='h3'>獨秀峯</p><p style="margin-left:0em;text-indent:2em">在華池上，東西俱見。孤嶠絕巘，壁立萬仞；岌嶪陵空，卓然無倚，特出烟嵐之表。左右數十里外望之，殆真迥絕不羣。</p>
</div>
<div class='div-other'><a id='mulu97' />
<p class='h3'>蓮華峯</p><p style="margin-left:0em;text-indent:2em">在廣福寺、翠蓋峯東。亂峯層矗如蓮華，上、中、下三處皆有庵。唯上蓮華尤勝。石瓣嵌空，如菡萏初舒，色青紫欲浮。</p>
</div>
<div class='div-other'><a id='mulu98' />
<p class='h3'>枕月峯</p><p style="margin-left:0em;text-indent:2em">在雙峯、野螺之間。其峯中曲，狀如石枕。每山月初上，皎皎從峯而出。以孟夏望夕，候之為準。</p>
</div>
<div class='div-other'><a id='mulu99' />
<p class='h3'>鉢盂峯</p><p style="margin-left:0em;text-indent:2em">在茗地源之西南，形如覆鉢。南連黃池峯，西接平田岡。側有石立，儼然如僧。</p>
<p style="margin-left:0em;text-indent:2em">明吳光裕詩：</p>
<p style="text-indent:2em" class="lg-abnormal"><div class='lg-row'>鉢盂峯畔石僧閒　終日看山不掩關</div>
</p></div>
<div class='div-other'><a id='mulu100' />
<p class='h3'>綺霞峯</p><p style="margin-left:0em;text-indent:2em">在龍池東。傍臨巨壑，林木尤美。朝暄夕照，燦若綺霞。</p>
</div>
<div class='div-other'><a id='mulu101' />
<p class='h3'>鳧鴈峯</p><p style="margin-left:0em;text-indent:2em">在綺霞北，上、下龍池之間。</p>
</div>
<div class='div-other'><a id='mulu102' />
<p class='h3'>二神峯</p><p style="margin-left:0em;text-indent:2em">在天池、鳳棲之間。二峯駢肩而立，一視一顧，儼若神人。</p>
</div>
<div class='div-other'><a id='mulu103' />
<p class='h3'>鳳棲峯</p><p style="margin-left:0em;text-indent:2em">在二神峯側。</p>
</div>
<div class='div-other'><a id='mulu104' />
<p class='h3'>煎茶峯</p><p style="margin-left:0em;text-indent:2em">峯有二：一在香林峯北，一在廣福院東。以峯形似人，傍有石如鑪，故云。或云：金地藏入山時，行渴，煑泉而飲。則當在香林者是。</p>
<p style="margin-left:0em;text-indent:2em">宋陳巖詩：</p>

<div class="lg regular" style="margin-left:0em;"><div class='lg-row'>春山細摘紫英芽　碧玉甌中散乳花</div>
<div class='lg-row'>六尺禪牀支瘦骨　心安不惱睡中蛇</div>
</div></div>
<div class='div-other'><a id='mulu105' />
<p class='h3'>真人峯</p><p style="margin-left:0em;text-indent:2em">在幘峯前。端險挺立，如真官神人。舊傳葛稚川嘗居焉。</p>
</div>
<div class='div-other'><a id='mulu106' />
<p class='h3'>野螺峯</p><p style="margin-left:0em;text-indent:2em">在雙峯南，臥雲庵後。烟嵐歷落，狀類旋螺。</p>
</div>
<div class='div-other'><a id='mulu107' />
<p class='h3'>翠蓋峯</p><p style="margin-left:0em;text-indent:2em">在雙峯之北，一名「蓋山」。其舒姑泉，為雪潭。</p>
</div>
<div class='div-other'><a id='mulu108' />
<p class='h3'>少微峯</p><p style="margin-left:0em;text-indent:2em">在翠峯南，以費拾遺隱居名。</p>
<p style="margin-left:0em;text-indent:2em">清阮續陽詩：</p>
<p style="margin-left:0em;text-indent:0em;" class="lg-abnormal"><div class='lg-row'>代有求賢詔　徵書到鶡冠　少微躔自曜　真隱似君難</div>
</p></div>
<div class='div-other'><a id='mulu109' />
<p class='h3'>安禪峯</p><p style="margin-left:0em;text-indent:2em">在蓮華庵東。梁杯渡、唐道濟，棲茅於此。</p>
<p style="margin-left:0em;text-indent:2em">宋陳巖詩：</p>

<div class="lg regular" style="margin-left:0em;"><div class='lg-row'>山頭兀坐已忘年　咫尺孤雲兩角天</div>
<div class='lg-row'>但有圓明真實在　此身何處不安禪</div>
</div></div>
<div class='div-other'><a id='mulu110' />
<p class='h3'>招賢峯</p><p style="margin-left:0em;text-indent:2em">在廣福院西南，唐隱者讀書處。</p>
</div>
<div class='div-other'><a id='mulu111' />
<p class='h3'>雲門峯</p><p style="margin-left:0em;text-indent:2em">在開元觀南。兩阜相向如門，雲氣出入。春夏有泉涌沸而下。</p>
</div>
<div class='div-other'><a id='mulu112' />
<p class='h3'>天池峯</p><p style="margin-left:0em;text-indent:2em">在雲門峯南。峯頂有池，蒲芡菱菰，不種而生。</p>
<p style="margin-left:0em;text-indent:2em">宋陳巖詩：</p>

<div class="lg regular" style="margin-left:0em;"><div class='lg-row'>鴈浴鷗棲水影平　菰蒲菱芡透波生</div>
<div class='lg-row'>冷風瑟瑟山前起　應有天仙下濯纓</div>
</div></div>
<div class='div-other'><a id='mulu113' />
<p class='h3'>雲外峯</p><p style="margin-left:0em;text-indent:2em">在雲門西，醮壇側。高出雲表，滕司諫書堂在山之椒。</p>
</div>
<div class='div-other'><a id='mulu114' />
<p class='h3'>昇雲峯</p><p style="margin-left:0em;text-indent:2em">在少微峯東。山氣觸石而起，必先此峯。上有淵潭，歲暵不竭。</p>
</div>
<div class='div-other'><a id='mulu115' />
<p class='h3'>翠微峯</p><p style="margin-left:0em;text-indent:2em">在昇雲峯下，天香嶺南。凝烟積翠，朝暮如一。</p>
</div>
<div class='div-other'><a id='mulu116' />
<p class='h3'>幘峯</p><p style="margin-left:0em;text-indent:2em">在真人峯北，有雙髽，如巾幘然。顧野王江上望而愛之，因名焉。</p>
</div></div>
<div class='div-other'><a id='mulu117' />
<p class='h2'>嶺<span class='note-inline'>(共計十六嶺)</span></p>
<div class='div-other'><a id='mulu118' />
<p class='h3'>牛軏嶺</p><p style="margin-left:0em;text-indent:2em">在臥龍庵北。</p>
</div>
<div class='div-other'><a id='mulu119' />
<p class='h3'>齊雲嶺</p><p style="margin-left:0em;text-indent:2em">在雙石巖南。或曰列仙峯側。</p>
</div>
<div class='div-other'><a id='mulu120' />
<p class='h3'>斗嶺</p><p style="margin-left:0em;text-indent:2em">在石船澗，舊有止庵山房。</p>
</div>
<div class='div-other'><a id='mulu121' />
<p class='h3'>桐嶺</p><p style="margin-left:0em;text-indent:2em">在化城西，望江尖側，下有九華山房。</p>
</div>
<div class='div-other'><a id='mulu122' />
<p class='h3'>鳳凰嶺</p><p style="margin-left:0em;text-indent:2em">在東藏源西北。又名「鳳棲峯」，望之若鳳尾然。</p>
</div>
<div class='div-other'><a id='mulu123' />
<p class='h3'>大還嶺</p><p style="margin-left:0em;text-indent:2em">在中峯下，趙知微煉丹處。</p>
</div>
<div class='div-other'><a id='mulu124' />
<p class='h3'>神光嶺</p><p style="margin-left:0em;text-indent:2em">在金地藏塔前，平田岡下。相傳金地藏現光於此。</p>
<p style="margin-left:0em;text-indent:2em">明佘翹詩：</p>

<div class="lg regular" style="margin-left:0em;"><div class='lg-row'>鷲嶺盤空磴道長　幽尋重問贊公房</div>
<div class='lg-row'>到來不用愁昏黑　夜夜珠光照上方</div>
</div></div>
<div class='div-other'><a id='mulu125' />
<p class='h3'>斧柯嶺</p><p style="margin-left:0em;text-indent:2em">在中峯下，世傳有仙客圍棊於此。</p>
<p style="margin-left:0em;text-indent:2em">宋陳巖詩：</p>

<div class="lg regular" style="margin-left:0em;"><div class='lg-row'>偶爾觀棊忽爛柯　豈知勝負是如何</div>
<div class='lg-row'>歸來笑問人間事　卻是人間勝負多</div>
</div></div>
<div class='div-other'><a id='mulu126' />
<p class='h3'>天香嶺</p><p style="margin-left:0em;text-indent:2em">在少微峯北，臥雲庵前。費拾遺隱居其下，有詔起之，不就。使臣恐其逸也，遽於嶺上焚香諭旨。</p>
<p style="margin-left:0em;text-indent:2em">明吳鐘詩：</p>
<p style="margin-left:0em;text-indent:0em;" class="lg-abnormal"><div class='lg-row'>莫羨希夷避詔巖　天香曾發紫泥函　紛紛盡是終南徑不使雙峯等傅嵒。</div>
</p><p style="margin-left:0em;text-indent:2em">清曹繼參詩：</p>
<p style="margin-left:0em;text-indent:0em;" class="lg-abnormal"><div class='lg-row'>子軍至性人　登第思祿養　未拜元和官　永虛陟[山*巳]望</div>
<div class='lg-row'>薦辟與徵書　堅臥謝無狀　風清蘭芷幽　山空猨鶴傍　使者去何時　天香留嶺上</div>
<div class='lg-row'>至今少微星　峯頂光芒漾</div>
</p></div>
<div class='div-other'><a id='mulu127' />
<p class='h3'>蜃蟠嶺</p><p style="margin-left:0em;text-indent:2em">在化城寺西，縈紆蜿蜒如蜃蟠。</p>
</div>
<div class='div-other'><a id='mulu128' />
<p class='h3'>羣蛙嶺</p><p style="margin-left:0em;text-indent:2em">在蓮華峯北。</p>
</div>
<div class='div-other'><a id='mulu129' />
<p class='h3'>呈鳳嶺</p><p style="margin-left:0em;text-indent:2em">在協濟祠南。舊傳嶺上有鳳雛，為樵人所得；羣鳥爭撲，乃捨之。</p>
</div>
<div class='div-other'><a id='mulu130' />
<p class='h3'>頭陀嶺</p><p style="margin-left:0em;text-indent:2em">在無相寺後，頂圓如頭陀。</p>
</div>
<div class='div-other'><a id='mulu131' />
<p class='h3'>歸雲嶺</p><p style="margin-left:0em;text-indent:2em">在雙溪上，華池下。</p>
</div>
<div class='div-other'><a id='mulu132' />
<p class='h3'>摩空嶺</p><p style="margin-left:0em;text-indent:2em">在東巖側。嶺上望長江，千里如帶。</p>
</div>
<div class='div-other'><a id='mulu133' />
<p class='h3'>西洪嶺</p><p style="margin-left:0em;text-indent:2em">在蓮花峯北。縈紆數里，有亭。遊山自西入必經焉。</p>
</div></div>
<div class='div-other'><a id='mulu134' />
<p class='h2'>巖<span class='note-inline'>(共計十四巖)</span></p>
<div class='div-other'><a id='mulu135' />
<p class='h3'>邃谷巖</p><p style="margin-left:0em;text-indent:2em">在東藏源南。林谷深窈，人迹罕到。巖戶高迥，炎歊不生。夏秋樵豎往往於中持冰雪而出。</p>
</div>
<div class='div-other'><a id='mulu136' />
<p class='h3'>雙石巖</p><p style="margin-left:0em;text-indent:2em">舊為淨居院址。雙石峭聳，一瀑懸流。相傳巖有異物，狀若蛇蜃，有角無足，異質白章。二十年一見。出不畏人，久乃復入。</p>
<p style="margin-left:0em;text-indent:2em">宋陳巖詩：</p>

<div class="lg regular" style="margin-left:0em;"><div class='lg-row'>舊日禪扉松竹幽　寺移西去幾經秋</div>
<div class='lg-row'>誰知一帀枯茅地　曾是談經石點頭</div>
</div></div>
<div class='div-other'><a id='mulu137' />
<p class='h3'>觀音巖</p><p style="margin-left:0em;text-indent:2em">在幘峯西，裂磔雄闢，仄倚合成。深如石室，上透天光。唐末有高僧卓庵，感觀音出現，名之。</p>
<p style="margin-left:0em;text-indent:2em">宋陳巖詩：</p>
<p style="margin-left:0em;text-indent:0em;" class="lg-abnormal"><div class='lg-row'>一性圓時萬境通　三生綺念墮真空　如今舉眼無非佛　身在光明法界中</div>
</p></div>
<div class='div-other'><a id='mulu138' />
<p class='h3'>透碧巖</p><p style="margin-left:0em;text-indent:2em">一名「透壁」，在滴翠峯側。高約二丈，廣如之，深倍其數。與五老雙峯映帶相屬。</p>
</div>
<div class='div-other'><a id='mulu139' />
<p class='h3'>三斧巖</p><p style="margin-left:0em;text-indent:2em">在九子山東北。有大斧劈痕者三，見「福海寺十景詩碑」。亦稱「三斧石」。</p>
</div>
<div class='div-other'><a id='mulu140' />
<p class='h3'>東巖</p><p style="margin-left:0em;text-indent:2em">在化城寺東。登巔，則羣峯歷歷內向，故古稱「東峯」。橫截如屏，又名「東崖」。崖北有巖。深覆如屋，故又名「東巖」。金地藏卓錫於此。後異僧周經，亦棲其間，故又名「宴坐巖」。明王陽明居此，定名「東巖」，今仍之。</p>
<p style="margin-left:0em;text-indent:2em">明柯喬詩：</p>
<p style="margin-left:0em;text-indent:0em;" class="lg-abnormal"><div class='lg-row'>陵晨升東巖　參差俯層碧　似練江光淨　如蒸雲氣白</div>
<div class='lg-row'>幽徑盤山椒　孤燈明石室　絕壁舒綺繡　飛流戛琴瑟　其中有至人　味道薄芝朮</div>
<div class='lg-row'>我欲叩玄關　伊人久超忽　南指千萬峯　天台最突兀　丹梯近可捫　鳥道險難即</div>
<div class='lg-row'>改途返禪居　停晷披梵帙　即事暢沈悰　觸物祛遐戚　忘歸信茲辰　終期下容席</div>
</p><p style="margin-left:0em;text-indent:2em">柳佐詩：</p>

<div class="lg regular" style="margin-left:0em;"><div class='lg-row'>磴道開成竺寺東　大千一望萬塵空　嵯峨嶺樹層霄上　隱見江天宿霧中</div>
<div class='lg-row'>風韻泉聲將梵樂　日移秀色照禪宮　大師曾此紆真果　徙倚石牀思不窮</div>
</div><p style="margin-left:0em;text-indent:2em">桂應蟾詩：</p>

<div class="lg regular" style="margin-left:0em;"><div class='lg-row'>浮空東壁迥松煙　香閣珠林倚半天　白法有緣開勝迹　丹崖無徑傲飛仙</div>
<div class='lg-row'>雲根逗老虛中石　月影澄寒靜裏泉　翛爾乘風陵絕頂　蒼茫疑泛斗牛邊</div>
</div><p style="margin-left:0em;text-indent:2em">潘耒詩：</p>

<div class="lg regular" style="margin-left:0em;"><div class='lg-row'>大士潛修地　雙趺尚宛然　巖空眠似屋　壁削望如船　嶺合疑無地　江翻覺有天</div>
<div class='lg-row'>由來參觀者　相見別峯巔</div>
</div><p style="margin-left:0em;text-indent:2em">清吳德照詩：</p>
<p style="margin-left:0em;text-indent:0em;" class="lg-abnormal"><div class='lg-row'>為探名勝歷華峯　積靄浮天一徑封</div>
<div class='lg-row'>躡遠不知溪外路　登高略見嶺頭松　老僧座下崖千尺　古佛龕前閣幾重</div>
<div class='lg-row'>心曠已忘歸路近　雲煙盡處早聞鐘</div>
</p><p style="margin-left:0em;text-indent:2em">程道光詩：</p>
<p style="margin-left:0em;text-indent:0em;" class="lg-abnormal"><div class='lg-row'>獨上雲深處　東巖異眾峯</div>
<div class='lg-row'>煙中籠窈窕　天半削芙蓉　密樹藏金碧　山空應鼓鐘　高人當宴坐　豈是擬仙蹤</div>
</p><p style="margin-left:2em">考異曰：東巖俗名「捨身巖」，謂地藏捨身空門。如梁武帝、陳高祖捨身寺中，非果捐軀也。愚人誤謂為投崖身死，即得解脫。夫投崖可以解脫，地藏胡弗先為之，而猶坐化函中耶？</p>
</div>
<div class='div-other'><a id='mulu141' />
<p class='h3'>寶陀巖</p><p style="margin-left:0em;text-indent:2em">在蓮華峯北。巖戶崚嶒，迥若樓閣。上垂莎羅花、菩薩綫；內有仙人塘、石牀、丹竈，窈如也。</p>
<p style="margin-left:0em;text-indent:2em">宋陳巖詩：</p>
<p style="margin-left:0em;text-indent:0em;" class="lg-abnormal"><div class='lg-row'>陰磴層崖洞室寬　奇花異草幾多般　彩雲不動金光起　好作金蓮法界看</div>
</p></div>
<div class='div-other'><a id='mulu142' />
<p class='h3'>思賢巖</p><p style="margin-left:0em;text-indent:2em">在保真院東。自天香嶺，沿溪九曲而入。滕司諫書堂遺址存焉，巖名本此。巖壁有泉。</p>
</div>
<div class='div-other'><a id='mulu143' />
<p class='h3'>清隱巖</p><p style="margin-left:0em;text-indent:2em">在雙峯下。劉世疎結庵隱居，大書「清隱巖」三字，徑二尺餘。嘉祐熙寧中，朝士來謁，多刻名於石。今其地呼「劉沖」。</p>
</div>
<div class='div-other'><a id='mulu144' />
<p class='h3'>處士巖</p><p style="margin-left:0em;text-indent:2em">在臥雲庵東北。相傳有處士隱居數十年，人不知其名。今猶有石牀及手植松檜存焉。</p>
</div>
<div class='div-other'><a id='mulu145' />
<p class='h3'>碧桃巖</p><p style="margin-left:0em;text-indent:2em">在鳳栖峯下。趙知微種桃千樹，花皆碧色。每開時，率徒飲其下。</p>
</div>
<div class='div-other'><a id='mulu146' />
<p class='h3'>虎頭巖</p><p style="margin-left:0em;text-indent:2em">在雙峯麓，狀似虎頭，故名。</p>
</div>
<div class='div-other'><a id='mulu147' />
<p class='h3'>滴水巖</p><p style="margin-left:0em;text-indent:2em">隨處有之，舊志註：「在保真院東」。</p>
</div>
<div class='div-other'><a id='mulu148' />
<p class='h3'>拾寶巖</p><p style="margin-left:0em;text-indent:2em">在圓寂寺西南。</p>
</div></div>
<div class='div-other'><a id='mulu149' />
<p class='h2'>石<span class='note-inline'>(二十二石，又附石墩、石照、繡石壁、赤石壁、石室、醮壇、西天柱等以石得名者七處，共計二十九名。)</span></p>
<div class='div-other'><a id='mulu150' />
<p class='h3'>金剛石</p><p style="margin-left:0em;text-indent:2em">在平田岡南。五石疊成，高約五七丈。如人所疊，俗呼「金剛尖」。</p>
<p style="margin-left:0em;text-indent:2em">查炳華詩：</p>
<p style="margin-left:0em;text-indent:0em;" class="lg-abnormal"><div class='lg-row'>說法雷音衛世尊　寶刀金甲鎮山門　何時小試神通力　磊磊松梢五石蹲</div>
</p></div>
<div class='div-other'><a id='mulu151' />
<p class='h3'>靈龜石</p><p style="margin-left:0em;text-indent:2em">在碧雲庵上，以形似名。</p>
</div>
<div class='div-other'><a id='mulu152' />
<p class='h3'>花窗石</p><p style="margin-left:0em;text-indent:2em">在福海寺東。縱橫玲瓏，透若綺疏。</p>
</div>
<div class='div-other'><a id='mulu153' />
<p class='h3'>加冠石</p><p style="margin-left:0em;text-indent:2em">在雲峯堂側，狀類人加冠於首。</p>
</div>
<div class='div-other'><a id='mulu154' />
<p class='h3'>鬬雞石</p><p style="margin-left:0em;text-indent:2em">在九子山前。二石相對，狀若鬬雞。</p>
<p style="margin-left:0em;text-indent:2em">宋陳巖詩：</p>

<div class="lg regular" style="margin-left:0em;"><div class='lg-row'>未悟雄冠死結纓　昂然對峙祇徒爭</div>
<div class='lg-row'>山頭化作千年石　盛氣虛憍不再萌</div>
</div></div>
<div class='div-other'><a id='mulu155' />
<p class='h3'>鞋石</p><p style="margin-left:0em;text-indent:2em">在琉璃灘側。</p>
</div>
<div class='div-other'><a id='mulu156' />
<p class='h3'>朱湖石</p><p style="margin-left:0em;text-indent:2em">在小石橋左。明邑侯張爝題「鳴湍」二字，吳大藩書石。</p>
</div>
<div class='div-other'><a id='mulu157' />
<p class='h3'>錦衣石</p><p style="margin-left:0em;text-indent:2em">在宴坐巖右。明武宗所使錦衣衛偵王陽明所坐石也。若非此公忠直，則先生危矣。</p>
<p style="margin-left:0em;text-indent:2em">周鳳岡詩：</p>
<p style="margin-left:0em;text-indent:0em;" class="lg-abnormal"><div class='lg-row'>九華一路看山行　引路偏勞念佛聲　宴坐堂前錦衣石　心香一瓣為先生</div>
</p></div>
<div class='div-other'><a id='mulu158' />
<p class='h3'>風輪石</p><p style="margin-left:0em;text-indent:2em">在天香嶺側。勢圓旋欲轉，故名。</p>
</div>
<div class='div-other'><a id='mulu159' />
<p class='h3'>枕流石</p><p style="margin-left:0em;text-indent:2em">在少微峯下溪中。</p>
</div>
<div class='div-other'><a id='mulu160' />
<p class='h3'>飛來石</p><p style="margin-left:0em;text-indent:2em">在摩空嶺上。</p>
</div>
<div class='div-other'><a id='mulu161' />
<p class='h3'>飛雲石</p><p style="margin-left:0em;text-indent:2em">在宴坐巖上。</p>
</div>
<div class='div-other'><a id='mulu162' />
<p class='h3'>甘泉石</p><p style="margin-left:0em;text-indent:2em">在甘泉書院側，湛若水題。石底有泉涌出，故名。</p>
</div>
<div class='div-other'><a id='mulu163' />
<p class='h3'>定心石</p><p style="margin-left:0em;text-indent:2em">在涌泉亭下。</p>
</div>
<div class='div-other'><a id='mulu164' />
<p class='h3'>拱笏石</p><p style="margin-left:0em;text-indent:2em">在蓮華峯前。</p>
</div>
<div class='div-other'><a id='mulu165' />
<p class='h3'>老嫗石</p><p style="margin-left:0em;text-indent:2em">在崇聖院側，俗呼「老婆峯」。</p>
</div>
<div class='div-other'><a id='mulu166' />
<p class='h3'>臥牛石</p><p style="margin-left:0em;text-indent:2em">有二：一在福海院，一在金剛石下，皆以形名。</p>
</div>
<div class='div-other'><a id='mulu167' />
<p class='h3'>高僧石</p><p style="margin-left:0em;text-indent:2em">在招賢峯側。</p>
<p style="margin-left:0em;text-indent:2em">宋陳巖詩：</p>
<p style="margin-left:0em;text-indent:0em;" class="lg-abnormal"><div class='lg-row'>柏根翻動一鑪香　白足高僧禮梵王　還了十方行腳債　卻來山頂放圓光</div>
</p></div>
<div class='div-other'><a id='mulu168' />
<p class='h3'>伏虎石</p><p style="margin-left:0em;text-indent:2em">在西洪嶺下澗中，以狀名。</p>
</div>
<div class='div-other'><a id='mulu169' />
<p class='h3'>沈機石</p><p style="margin-left:0em;text-indent:2em">在西洪嶺澗東，廣福寺前。有巨石，狀如機，水瀑發則半沈。或云：南唐宋超回所憩，有機事常咨訪焉。</p>
<p style="margin-left:0em;text-indent:2em">宋陳巖詩：</p>
<p style="margin-left:0em;text-indent:0em;" class="lg-abnormal"><div class='lg-row'>忠誠為國心無累　簡易臨民訟自稀　與世相安真省事　若為作意苦沈機</div>
</p></div>
<div class='div-other'><a id='mulu170' />
<p class='h3'>果老石</p><p style="margin-left:0em;text-indent:2em">在伏虎庵前。</p>
</div>
<div class='div-other'><a id='mulu171' />
<p class='h3'>淨巾石</p><p style="margin-left:0em;text-indent:2em">在玉甑峯側。</p>
<p style="margin-left:0em;text-indent:2em">宋陳巖詩：</p>
<p style="margin-left:0em;text-indent:0em;" class="lg-abnormal"><div class='lg-row'>炯炯豁開明鏡臺　是中無處著塵埃　平生心地常如此　何假頻頻拂拭來</div>
</p></div>
<div class='div-other'><a id='mulu172' />
<p class='h3'>石墩</p><p style="margin-left:0em;text-indent:2em">在邃谷巖溪傍，有積石高涌，故名。</p>
</div>
<div class='div-other'><a id='mulu173' />
<p class='h3'>石照</p><p style="margin-left:0em;text-indent:2em">在九子峯側。峯頂積石中有方竅，如風櫺月牖，東西洞穿。日升沈則相透照。傍　竅微小。</p>
</div>
<div class='div-other'><a id='mulu174' />
<p class='h3'>繡石壁</p><p style="margin-left:0em;text-indent:2em">在淨信院南。石髮垣衣，剝蝕紫綠，宛如古錦，故云。</p>
</div>
<div class='div-other'><a id='mulu175' />
<p class='h3'>赤石壁</p><p style="margin-left:0em;text-indent:2em">在繡石壁側。赭石峭立，一落千丈。與繡石壁，皆宋建炎時，居民避亂之所。</p>
</div>
<div class='div-other'><a id='mulu176' />
<p class='h3'>石室</p><p style="margin-left:0em;text-indent:2em">在碧雲庵山半。內有程介翁伯南居晦等，同遊題名。</p>
<p style="margin-left:0em;text-indent:2em">柯磊詩：</p>

<div class="lg regular" style="margin-left:0em;"><div class='lg-row'>藤蘿挂壁草霏霏　野洞深寒到客稀</div>
<div class='lg-row'>石上空懸大佛字　知為野衲古禪扉</div>
</div></div>
<div class='div-other'><a id='mulu177' />
<p class='h3'>醮壇</p><p style="margin-left:0em;text-indent:2em">在碧玉泉上。其石方平，坎齒如級。仙人竇子明嘗醮其石，俗呼「仙人石」。</p>
</div>
<div class='div-other'><a id='mulu178' />
<p class='h3'>西天柱</p><p style="margin-left:0em;text-indent:2em">在東巖下。</p>
</div></div>
<div class='div-other'><a id='mulu179' />
<p class='h2'>洞<span class='note-inline'>(共計十二洞，又附白墡穴。)</span></p>
<div class='div-other'><a id='mulu180' />
<p class='h3'>金光洞</p><p style="margin-left:0em;text-indent:2em">在香林峯下。洞有穴，可望而不可入。入則神光金色，充塞洞口。有致敬者，則髣髴見金人像。或謂金地藏嘗居洞中。</p>
<p style="margin-left:0em;text-indent:2em">明陳懋達詩：</p>
<p style="margin-left:0em;text-indent:0em;" class="lg-abnormal"><div class='lg-row'>卓錫歸何處　金光古洞幽</div>
<div class='lg-row'>厓存千歲柏　瀑落萬年秋　雨細松濤緩　嵐清竹韻柔　老僧無所住　時共白雲遊</div>
</p><p style="margin-left:0em;text-indent:2em">羅世鼎詩：</p>

<div class="lg regular" style="margin-left:0em;"><div class='lg-row'>怪石陵空出化城　芙蓉半壁曉清清　說來好景誰曾見　如此奇觀我亦驚</div>
<div class='lg-row'>竹裏雲深疑路斷　松前巖險若天傾　平生罪福憑何著　萬仞懸崖撒手行</div>
</div></div>
<div class='div-other'><a id='mulu181' />
<p class='h3'>赤壁洞</p><p style="margin-left:0em;text-indent:2em">在南陽里，牛欄坑之東。</p>
</div>
<div class='div-other'><a id='mulu182' />
<p class='h3'>魚龍洞</p><p style="margin-left:0em;text-indent:2em">在南麓，去南陽五里許。其洞凡七，中有澗水，隨洞屈曲而流。入者編筏秉火，循巖岸而入。中有綠魚白鳥、有洲渚。巖壁嶙峋，如玉筍，如蓮華，如攢戟。有玉柱、有芙蓉碙、有鐘鼓石、有仙人棊盤、有出龕仙翁、有獅子仙蛙，奇形異狀，皆山川之氣融結而成。抵洞之盡處，上有一竇，日射五彩，光芒不可狀述。說者謂「通貴池之七井山」。蓋洞之第一奇者也。<span class='note-inline'>(有芙蓉碙，「碙」字，疑當作「缸」，或作「罁」，抑作「岡」。)</span></p>
</div>
<div class='div-other'><a id='mulu183' />
<p class='h3'>無極洞</p><p style="margin-left:0em;text-indent:2em">在螺髻峯下，即空谷傳聲處也。俗呼「聞聲洞」。</p>
</div>
<div class='div-other'><a id='mulu184' />
<p class='h3'>古仙洞</p><p style="margin-left:0em;text-indent:2em">在古仙峯下，深不知幾許。內有石牀，或溪或田，入必以火。費冠卿嘗有「持鐙入洞窮」之句。</p>
</div>
<div class='div-other'><a id='mulu185' />
<p class='h3'>三遊洞</p><p style="margin-left:0em;text-indent:2em">在雙峯下。洞有三曲，如螺旋。</p>
</div>
<div class='div-other'><a id='mulu186' />
<p class='h3'>堆雲洞</p><p style="margin-left:0em;text-indent:2em">在東巖上。邑令蘇萬民題。</p>
</div>
<div class='div-other'><a id='mulu187' />
<p class='h3'>十丈洞</p><p style="margin-left:0em;text-indent:2em">在雙峯下，深十許丈。內有石臺，溪水橫過。南則葛仙洞也。高二丈餘，洞口如甕，入無畔厓。</p>
</div>
<div class='div-other'><a id='mulu188' />
<p class='h3'>雲巖洞</p><p style="margin-left:0em;text-indent:2em">在雲門峯北。廣邃如堂，可容數百人。石室中有石像，若佛、菩薩、真仙等。鍾乳於石，如幢蓋缾罌之器。洞前有溪，雲徑幽僻。人閒遇之，再詣，則失其所。</p>
</div>
<div class='div-other'><a id='mulu189' />
<p class='h3'>伏虎洞</p><p style="margin-left:0em;text-indent:2em">亦名「睡虎洞」，在摩空亭、棊盤石之北。</p>
<p style="margin-left:0em;text-indent:2em">潘耒詩：</p>
<p style="margin-left:0em;text-indent:0em;" class="lg-abnormal"><div class='lg-row'>徑險從猨挂　崖危舊虎巢</div>
<div class='lg-row'>半龕留客夢　一飯試山肴　石勢翻風斾　峯棱疊卦爻　應知習定者　不受一塵淆</div>
</p></div>
<div class='div-other'><a id='mulu190' />
<p class='h3'>九曲洞</p><p style="margin-left:0em;text-indent:2em">在天泉東。</p>
</div>
<div class='div-other'><a id='mulu191' />
<p class='h3'>栖禪洞</p><p style="margin-left:0em;text-indent:2em">在蓮華峯下。</p>
</div>
<div class='div-other'><a id='mulu192' />
<p class='h3'>白墡穴</p><p style="margin-left:0em;text-indent:2em">在宴坐巖下。金地藏取土充糧，甘滑如麪。費冠卿詩：滫泥時和麪，指此。</p>
</div></div>
<div class='div-other'><a id='mulu193' />
<p class='h2'>臺<span class='note-inline'>(共計八臺，又附祈雨壇。)</span></p>
<div class='div-other'><a id='mulu194' />
<p class='h3'>天臺</p><p style="margin-left:0em;text-indent:2em">在龍女泉南。一在天臺寺之頂，東峯之東。橫岡平亙，金地藏禪息之所，非峯也。</p>
</div>
<div class='div-other'><a id='mulu195' />
<p class='h3'>五臺</p><p style="margin-left:0em;text-indent:2em">曰「般若」，曰「白雲」，曰「集寶」，曰「離垢」，曰「華嚴」，共五臺。俱在古仙峯、曹山之西，接貴池界。故有僧舍，曰「五臺明智院」，今改為「白雲庵」。</p>
</div>
<div class='div-other'><a id='mulu196' />
<p class='h3'>普賢臺</p><p style="margin-left:0em;text-indent:2em">在淨居院北，峯頂大石方正，可望而不可登。</p>
<p style="margin-left:0em;text-indent:2em">宋陳巖詩：</p>

<div class="lg regular" style="margin-left:0em;"><div class='lg-row'>石臺宿草幾年荒　不比維摩獅子牀</div>
<div class='lg-row'>大士向來曾宴坐　是身如電暗回光</div>
</div></div>
<div class='div-other'><a id='mulu197' />
<p class='h3'>南臺</p><p style="margin-left:0em;text-indent:2em">在平田岡下，有庵，名「南臺」。後有石浮圖。</p>
<p style="margin-left:0em;text-indent:2em">宋陳巖詩：</p>

<div class="lg regular" style="margin-left:0em;"><div class='lg-row'>舊日新羅國裏僧，山間散滿百千鐙</div>
<div class='lg-row'>祇將一默消諸妄，坐透禪機最上乘</div>
</div></div>
<div class='div-other'><a id='mulu198' />
<p class='h3'>說法臺</p><p style="margin-left:0em;text-indent:2em">在摩空嶺側，石刻三大字。</p>
</div>
<div class='div-other'><a id='mulu199' />
<p class='h3'>釣魚臺</p><p style="margin-left:0em;text-indent:2em">臺有二：一在廣勝寺前半里許，高下二石，懸出山麓，方平可坐，望如釣磯。下有石潭。一在嘉魚池上，相傳為竇子明及李昭象垂釣處。</p>
</div>
<div class='div-other'><a id='mulu200' />
<p class='h3'>逍遙臺</p><p style="margin-left:0em;text-indent:2em">在崇聖院側，翠瀑泉上，靈鶴山之半。坐此，則西南諸峯歷歷可數。</p>
</div>
<div class='div-other'><a id='mulu201' />
<p class='h3'>春陽臺</p><p style="margin-left:0em;text-indent:2em">在沈機石側。</p>
<p style="margin-left:0em;text-indent:2em">宋陳巖詩：</p>
<p style="margin-left:0em;text-indent:0em;" class="lg-abnormal"><div class='lg-row'>富貴風吹一鬨埃　春陽留得舊時臺　老松偃蹇山前立　曾見昔人歌舞來</div>
</p></div>
<div class='div-other'><a id='mulu202' />
<p class='h3'>祈雨壇</p><p style="margin-left:0em;text-indent:2em">即嘉魚池石臺也。</p>
<p style="margin-left:0em;text-indent:2em">宋陳巖詩：</p>
<p style="margin-left:0em;text-indent:0em;" class="lg-abnormal"><div class='lg-row'>萬感生於一念間　炷香驚起老龍蟠　今年人協嘉魚夢　荒卻池前古石壇</div>
</p></div></div>
<div class='div-other'><a id='mulu203' />
<p class='h2'>水<span class='note-inline'>(二水名，再附四種因水得名者，共計六名。)</span></p>
<div class='div-other'><a id='mulu204' />
<p class='h3'>懸水</p><p style="margin-left:0em;text-indent:2em">在呈鳳嶺北，勢如建瓴。王季文詩「懸水落成千丈玉」，指此。</p>
</div>
<div class='div-other'><a id='mulu205' />
<p class='h3'>澌澌水</p><p style="margin-left:0em;text-indent:2em">在中峯北，西流。或淺而出，或深而衍，亂如絲棼，其聲澌澌然。</p>
</div>
<div class='div-other'><a id='mulu206' />
<p class='h3'>龍湫</p><p style="margin-left:0em;text-indent:2em">在黃石溪之深邃處。其水自石壁空竇中噴出，高數百尺，望之若大瀑布，懸崖瀉下，琮然有聲。前橫石檻，內有龍窟，如井狀，深黑不可測。地甚幽僻，雖盛暑，必重裘而入，故人鮮有至者。</p>
<p style="margin-left:0em;text-indent:2em">孫檖詩：</p>
<p style="margin-left:0em;text-indent:0em;" class="lg-abnormal"><div class='lg-row'>萬仞峯頭挂玉虹　銀河高瀉水晶宮　迴風噴雪驚雷吼　疑是蛟龍撼碧空</div>
</p></div>
<div class='div-other'><a id='mulu207' />
<p class='h3'>流觴瀨</p><p style="margin-left:0em;text-indent:2em">在百丈潭上，有石渠天井。唐李昭象避亂入山隱處，與客就水泛觴之所。</p>
</div>
<div class='div-other'><a id='mulu208' />
<p class='h3'>百丈箭</p><p style="margin-left:0em;text-indent:2em">在百丈潭上。有瀑懸崖而下，迸激甚駃，注若僕姑。</p>
</div>
<div class='div-other'><a id='mulu209' />
<p class='h3'>翠瀑</p><p style="margin-left:0em;text-indent:2em">在崇聖院前。蔣穎叔詩有「雲竇落來如曳練」之句。</p>
</div></div>
<div class='div-other'><a id='mulu210' />
<p class='h2'>泉<span class='note-inline'>(共計十八泉)</span></p>
<div class='div-other'><a id='mulu211' />
<p class='h3'>三角泉</p><p style="margin-left:0em;text-indent:2em">在曹山延壽寺。山東淨信寺亦有之。佳甚。</p>
</div>
<div class='div-other'><a id='mulu212' />
<p class='h3'>天泉</p><p style="margin-left:0em;text-indent:2em">在淨信寺西，泉瀦峯頂。相傳杜康造酒處。</p>
</div>
<div class='div-other'><a id='mulu213' />
<p class='h3'>巴字泉</p><p style="margin-left:0em;text-indent:2em">在淨居院東。瀑水縈迴，三折而下。仁和王一槐與縣尹祝增、學諭李山同遊，命曰「巴字泉」。</p>
</div>
<div class='div-other'><a id='mulu214' />
<p class='h3'>七布泉</p><p style="margin-left:0em;text-indent:2em">在福海寺西。夏秋瀑注，分而為七，散落崖谷。所謂「雲邊野鶴窮來處，石上寒猨見落時」，是也。</p>
<p style="margin-left:0em;text-indent:2em">雲瑞庵僧守義詩：</p>
<p style="margin-left:0em;text-indent:0em;" class="lg-abnormal"><div class='lg-row'>一泉分七布　勝在夏秋時　猨鶴常窺影　塵緣那許知</div>
</p></div>
<div class='div-other'><a id='mulu215' />
<p class='h3'>甘露泉</p><p style="margin-left:0em;text-indent:2em">在中峯上。泉味甘美，如飲沆瀣。舊有禪師。取以療人之病。</p>
</div>
<div class='div-other'><a id='mulu216' />
<p class='h3'>龍女泉</p><p style="margin-left:0em;text-indent:2em">在東巖西下數拆。地藏初巖居，苦遠汲。俄有少女，告以泉處。發石果得泉，女忽不見。</p>
<p style="margin-left:0em;text-indent:2em">清張惣詩：</p>

<div class="lg regular" style="margin-left:0em;"><div class='lg-row'>棲託先依水　泉從龍女開　空明飛鏡下　皎潔弄珠來　洗茗寒香出　燒鐺活火催</div>
<div class='lg-row'>素磁方外話　斟酌勝春醅</div>
</div></div>
<div class='div-other'><a id='mulu217' />
<p class='h3'>白龜泉</p><p style="margin-left:0em;text-indent:2em">在龜山寺西廡。開山初，有白龜之瑞，故山與泉以是名。</p>
<p style="margin-left:0em;text-indent:2em">宋陳巖詩：</p>

<div class="lg regular" style="margin-left:0em;"><div class='lg-row'>白龜擺脫泥塗辱　步入金蓮佛道場</div>
<div class='lg-row'>玉水迸流山石裂　有靈初不為刳腸</div>
</div></div>
<div class='div-other'><a id='mulu218' />
<p class='h3'>瓔珞泉</p><p style="margin-left:0em;text-indent:2em">在釣魚臺旁。水遇平石，噴激衝瀉，如流蘇瓔珞，故名。</p>
<p style="margin-left:0em;text-indent:2em">宋陳巖詩：</p>

<div class="lg regular" style="margin-left:0em;"><div class='lg-row'>花花結結淨無塵　卻笑莊嚴未是真</div>
<div class='lg-row'>五色明珠光照水　湛然清淨本來身</div>
</div></div>
<div class='div-other'><a id='mulu219' />
<p class='h3'>碧玉泉</p><p style="margin-left:0em;text-indent:2em">在少微峯北，石崖上。澄碧如玉。費拾遺常取以烹茶。</p>
</div>
<div class='div-other'><a id='mulu220' />
<p class='h3'>溫泉</p><p style="margin-left:0em;text-indent:2em">在翠峯東崖壁上，出石罅中。久雨不增，亢旱不息，凝寒不凍。掬而飲之，最稱佳酌。</p>
</div>
<div class='div-other'><a id='mulu221' />
<p class='h3'>雙泉</p><p style="margin-left:0em;text-indent:2em">在龍安院西，二泉相距咫尺。宣和間，曹令機鑿方池，刱亭於上。今廢。</p>
</div>
<div class='div-other'><a id='mulu222' />
<p class='h3'>派派泉</p><p style="margin-left:0em;text-indent:2em">在龍安院前。泉分雙派而下，故名。</p>
</div>
<div class='div-other'><a id='mulu223' />
<p class='h3'>金沙泉</p><p style="margin-left:0em;text-indent:2em">有二：一在地藏塔前，石刻「金沙泉」三字。一在無相寺南，則大不盈甌。皆四時不竭，金沙為底。</p>
</div>
<div class='div-other'><a id='mulu224' />
<p class='h3'>煉丹泉</p><p style="margin-left:0em;text-indent:2em">在臥雲庵北，又云「葛洪煉丹井」。</p>
</div>
<div class='div-other'><a id='mulu225' />
<p class='h3'>戛玉泉</p><p style="margin-left:0em;text-indent:2em">在翠瀑亭前。</p>
</div>
<div class='div-other'><a id='mulu226' />
<p class='h3'>巖泉</p><p style="margin-left:0em;text-indent:2em">在保真院北。泓渟可愛，亦號「聖泉」。</p>
<p style="margin-left:0em;text-indent:2em">宋陳巖詩：</p>

<div class="lg regular" style="margin-left:0em;"><div class='lg-row'>月光泉脈瀉虛明　澄碧無瑕注一泓</div>
<div class='lg-row'>大字石間標聖水　祇緣徹底是真清</div>
</div></div>
<div class='div-other'><a id='mulu227' />
<p class='h3'>虎跑泉</p><p style="margin-left:0em;text-indent:2em">在西洪嶺側。相傳有渴虎跑地而泉出。</p>
</div>
<div class='div-other'><a id='mulu228' />
<p class='h3'>六泉</p><p style="margin-left:0em;text-indent:2em">在五溪東岸。一小池中有六竅涌泉，《爾雅》所謂「濫泉」也。明常遇春結砦六泉口，即其地。</p>
<p style="margin-left:0em;text-indent:2em">錢文賢詩：</p>
<p style="margin-left:0em;text-indent:0em;" class="lg-abnormal"><div class='lg-row'>偏仄旁山行　溪流咽不鳴　何年留古砦　猶復說開平</div>
</p></div></div>
<div class='div-other'><a id='mulu229' />
<p class='h2'>溪<span class='note-inline'>(共計十溪)</span></p>
<div class='div-other'><a id='mulu230' />
<p class='h3'>黃石溪</p><p style="margin-left:0em;text-indent:2em">在華山之南，嚴思嶺下。水脈高低，灌田甚廣。</p>
</div>
<div class='div-other'><a id='mulu231' />
<p class='h3'>瀾溪</p><p style="margin-left:0em;text-indent:2em">即南塘。</p>
<p style="margin-left:0em;text-indent:2em">宋陳巖詩：</p>
<p style="margin-left:0em;text-indent:0em;" class="lg-abnormal"><div class='lg-row'>小溪亦有怒濤翻　何必滄溟始足觀　世事會心無廣狹　請君來此試觀瀾</div>
</p></div>
<div class='div-other'><a id='mulu232' />
<p class='h3'>縞溪</p><p style="margin-left:0em;text-indent:2em">由聖泉院，水如縞帶。舊志謂「出八十里為清溪」，其謬已甚。</p>
</div>
<div class='div-other'><a id='mulu233' />
<p class='h3'>龍溪</p><p style="margin-left:0em;text-indent:2em">有二：一出碧雲庵，黃匏城東北。一源出閔源。</p>
</div>
<div class='div-other'><a id='mulu234' />
<p class='h3'>縹溪</p><p style="margin-left:0em;text-indent:2em">源出太古嶺。</p>
</div>
<div class='div-other'><a id='mulu235' />
<p class='h3'>舒溪</p><p style="margin-left:0em;text-indent:2em">源出翠蓋峯。</p>
</div>
<div class='div-other'><a id='mulu236' />
<p class='h3'>雙溪</p><p style="margin-left:0em;text-indent:2em">源出曹山，與南塘水合。</p>
</div>
<div class='div-other'><a id='mulu237' />
<p class='h3'>濂溪</p><p style="margin-left:0em;text-indent:2em">出蓮華峯。</p>
</div>
<div class='div-other'><a id='mulu238' />
<p class='h3'>五溪</p><p style="margin-left:0em;text-indent:2em">龍、縹、舒、雙、濂，五溪之水，合於六泉口而為一溪，故謂之五溪。其水經五溪橋，至梅根，入大江。是五溪固九華之門戶也。</p>
<p style="margin-left:0em;text-indent:2em">清王澤弘詩：</p>
<p style="margin-left:0em;text-indent:0em;" class="lg-abnormal"><div class='lg-row'>出門朝日望溪明　忽望諸峯入眼驚</div>
<div class='lg-row'>但識夜寒同氣候　如何天半異陰晴　山含微雪蒼然白　水帶殘冰分外清</div>
<div class='lg-row'>到此倍知身世幻　九華真有故人情</div>
</p><p style="margin-left:2em">按：九華諸水，九十九峯莫不有水。有名者，附於各山；無名者，不可勝計。要以源遠流長，達乎大江者為之經，則五溪是也。</p>
</div></div>
<div class='div-other'><a id='mulu239' />
<p class='h2'>澗<span class='note-inline'>(共計九澗)</span></p>
<div class='div-other'><a id='mulu240' />
<p class='h3'>南陽澗</p><p style="margin-left:0em;text-indent:2em">在臥龍庵前，流入南陽，為古猷州之地。</p>
</div>
<div class='div-other'><a id='mulu241' />
<p class='h3'>龍遊澗</p><p style="margin-left:0em;text-indent:2em">在資聖庵南，懸流而下，入嘉魚池。說者謂：常有神龍遊戲其中。</p>
</div>
<div class='div-other'><a id='mulu242' />
<p class='h3'>東陽澗</p><p style="margin-left:0em;text-indent:2em">在雙石之朝陽。</p>
</div>
<div class='div-other'><a id='mulu243' />
<p class='h3'>垂雲澗</p><p style="margin-left:0em;text-indent:2em">在九子峯頂。有瀑布，白如垂雲。澗生小鮮，曰「醫魚」。久旱，出則得雨。</p>
<p style="margin-left:0em;text-indent:2em">宋陳巖詩：</p>
<p style="margin-left:0em;text-indent:0em;" class="lg-abnormal"><div class='lg-row'>飛瀑奔崖色皎然　飄空上下勢相連　看來不是天河水　盡是兜羅片片緜</div>
</p></div>
<div class='div-other'><a id='mulu244' />
<p class='h3'>菖蒲澗</p><p style="margin-left:0em;text-indent:2em">在淨居院前。溪石上多菖蒲，有一寸九節、十二節、二十四節者。香氣不類他處所生，真靈藥也。澗有霧則雨。</p>
<p style="margin-left:0em;text-indent:2em">宋陳巖詩：</p>

<div class="lg regular" style="margin-left:0em;"><div class='lg-row'>膜外浮雲不較多　祇將無事養天和</div>
<div class='lg-row'>生來懶覓仙人藥　九節菖蒲柰我何</div>
</div></div>
<div class='div-other'><a id='mulu245' />
<p class='h3'>石船澗</p><p style="margin-left:0em;text-indent:2em">在福海院南十里許，其下有石如艦。</p>
</div>
<div class='div-other'><a id='mulu246' />
<p class='h3'>浮桃澗</p><p style="margin-left:0em;text-indent:2em">在懸水西南。昔趙知微種桃千株於中峯之北，鄉人於澗下獲桃以鬻。</p>
</div>
<div class='div-other'><a id='mulu247' />
<p class='h3'>花塘澗</p><p style="margin-left:0em;text-indent:2em">在龍池西，其水自放生池來。蓋化城盛時，浮屠數百，誦偈所散香花，隨流而下。金地藏嘗置水碓，俗呼「水碓坑」。</p>
</div>
<div class='div-other'><a id='mulu248' />
<p class='h3'>雲巖澗</p><p style="margin-left:0em;text-indent:2em">無考。</p>
</div></div>
<div class='div-other'><a id='mulu249' />
<p class='h2'>潭<span class='note-inline'>(共計七潭)</span></p>
<div class='div-other'><a id='mulu250' />
<p class='h3'>百丈潭</p><p style="margin-left:0em;text-indent:2em">在資聖庵前。水自雲峯而下，高數百丈。潭面南北廣六丈，東西三丈。黯然如墨，有龍居焉。《江南通志》載，嘉定間，諸大道父令青陽，死，即葬百丈潭。大道築廬守墓。洪武初，廬猶存。常遇春過此，題詩云：</p>
<p style="margin-left:0em;text-indent:0em;" class="lg-abnormal"><div class='lg-row'>赤汗透征袍　何如孝隱高　結廬親冢側　祇為報劬勞</div>
</p></div>
<div class='div-other'><a id='mulu251' />
<p class='h3'>濯纓潭</p><p style="margin-left:0em;text-indent:2em">即清水潭，在瀾溪上源。一名「洗心」，以其潔，故云。</p>
<p style="margin-left:0em;text-indent:2em">宋陳巖詩：</p>

<div class="lg regular" style="margin-left:0em;"><div class='lg-row'>山深地僻無人到　安得滄浪孺子歌</div>
<div class='lg-row'>纓上本無塵可濯　莫將止水強揚波</div>
</div></div>
<div class='div-other'><a id='mulu252' />
<p class='h3'>弄珠潭</p><p style="margin-left:0em;text-indent:2em">在龍池下。自千尺泉而注，水沫拋散，故曰「弄珠」。或曰：耕夫夜宿山中，忽光彩射谿谷。視之，則龍於潭內驤首弄珠云。</p>
</div>
<div class='div-other'><a id='mulu253' />
<p class='h3'>雪潭</p><p style="margin-left:0em;text-indent:2em">在釣魚臺上。飛流凡三級，故為上、中、下雪潭。</p>
</div>
<div class='div-other'><a id='mulu254' />
<p class='h3'>飲猨潭</p><p style="margin-left:0em;text-indent:2em">在縹溪之上，澌澌水流繞中峯北，直下匯為潭。</p>
</div>
<div class='div-other'><a id='mulu255' />
<p class='h3'>清漪潭</p><p style="margin-left:0em;text-indent:2em">在雙溪下。水波如錦紋，曰「漪」。</p>
</div>
<div class='div-other'><a id='mulu256' />
<p class='h3'>伏龍潭</p><p style="margin-left:0em;text-indent:2em">在圓寂寺鷂子峯下。</p>
<p style="margin-left:0em;text-indent:2em">清宗觀詩：</p>
<p style="margin-left:0em;text-indent:0em;" class="lg-abnormal"><div class='lg-row'>槎浮急溜雷鳴洞　石激飛泉雪入庵　日影鏡光圍四面　我來一一見龍潭</div>
</p></div></div>
<div class='div-other'><a id='mulu257' />
<p class='h2'>池<span class='note-inline'>(共計六池)</span></p>
<div class='div-other'><a id='mulu258' />
<p class='h3'>嘉魚池</p><p style="margin-left:0em;text-indent:2em">在龍游澗下。中有石臺，竇子明、李化文垂釣處也。其水多出異魚。或歲旱，禱之，雲雨即至。故池又呼為「仙人塘」，臺為「祈雨壇」。池深數尺，周可三四丈。峻壁四合，上有二水湊為重瀑，乃山東之奇勝也。</p>
<p style="margin-left:0em;text-indent:2em">宋陳巖詩：</p>

<div class="lg regular" style="margin-left:0em;"><div class='lg-row'>客有忘形物我閒　寸絲不挂漫垂竿</div>
<div class='lg-row'>游魚得計洋洋樂　人作西方丙穴看</div>
</div></div>
<div class='div-other'><a id='mulu259' />
<p class='h3'>翠羽池</p><p style="margin-left:0em;text-indent:2em">在碧雲峯，百丈潭上。雪竇雲泉，極其幽窈。文禽狎鳥，或集或巢，又名「鴨子湖」。</p>
<p style="margin-left:0em;text-indent:2em">宋陳巖詩：</p>
<p style="margin-left:0em;text-indent:0em;" class="lg-abnormal"><div class='lg-row'>錦雞花鴨爛成文　乘鴈雙鳧雪羽紛　同免王孫金彈子　飛來飛去一羣羣</div>
</p></div>
<div class='div-other'><a id='mulu260' />
<p class='h3'>化城偃月池</p><p style="margin-left:0em;text-indent:2em">在化城寺前，形如偃月。池中產蓮，實甚堅結。初無種，相傳金地藏居時始有。放生者，蓄魚其中。</p>
<p style="margin-left:0em;text-indent:2em">宋陳巖詩：</p>
<p style="margin-left:0em;text-indent:0em;" class="lg-abnormal"><div class='lg-row'>簇簇青蓮滿意開　老僧誇說舊栽培　塵埃不染花心性　淨客原從淨土來</div>
</p></div>
<div class='div-other'><a id='mulu261' />
<p class='h3'>上下華池</p><p style="margin-left:0em;text-indent:2em">在雲峯之下。即合澗也，雙溪合而成流。上下凡三坎，瀉成雪浪。上華池有深窟，為龍池。下華池，水激而逆上，長漱，頗奇。亦產異茗。</p>
</div>
<div class='div-other'><a id='mulu262' />
<p class='h3'>龍池</p><p style="margin-left:0em;text-indent:2em">在上下華池之間。山之絕頂，壁立屬天。自五龍灣合流為千尺泉，注池中。噴沫跳珠，涌洶數丈，龍所宅焉。大旱取水，禱輒雨。</p>
</div>
<div class='div-other'><a id='mulu263' />
<p class='h3'>白龍池</p><p style="margin-left:0em;text-indent:2em">在圓寂寺上。</p>
</div></div>
<div class='div-other'><a id='mulu264' />
<p class='h2'>源<span class='note-inline'>(計二源)</span></p>
<div class='div-other'><a id='mulu265' />
<p class='h3'>東藏源</p><p style="margin-left:0em;text-indent:2em">在化城寺東。平原沃壤，兩山之間，五釵松、檉、柏、雜藥、香茗之屬皆有之。</p>
</div>
<div class='div-other'><a id='mulu266' />
<p class='h3'>茗地源</p><p style="margin-left:0em;text-indent:2em">在神光嶺之南。雲霧滋沃，茶味殊佳。亦稱「閔源溪」。</p>
<p style="margin-left:0em;text-indent:2em">明吳仕義詩：</p>

<div class="lg regular" style="margin-left:0em;"><div class='lg-row'>犬吠披雲客　花迎看竹翁</div>
<div class='lg-row'>山家供玉乳　一椀便生風</div>
</div></div></div>
<div class='div-other'><a id='mulu267' />
<p class='h2'>灘<span class='note-inline'>(計二灘)</span></p>
<div class='div-other'><a id='mulu268' />
<p class='h3'>琉璃灘</p><p style="margin-left:0em;text-indent:2em">在青峭彎東。水流澄澈，光若凝冰。</p>
</div>
<div class='div-other'><a id='mulu269' />
<p class='h3'>漱玉灘</p><p style="margin-left:0em;text-indent:2em">在雙石巖東。漱石琮琤，有戛玉聲。</p>
</div></div>
<div class='div-other'><a id='mulu270' />
<p class='h2'>井</p>
<div class='div-other'><a id='mulu271' />
<p class='h3'>天井</p><p style="margin-left:0em;text-indent:2em">在石照側，深如井。</p>
<p style="margin-left:0em;text-indent:2em">宋陳巖詩：</p>
<p style="margin-left:0em;text-indent:0em;" class="lg-abnormal"><div class='lg-row'>分派天河入地深　斷無射鮒汩泥塵　仙鄉初不諳機事　多少山間抱甕人</div>
</p></div></div>
<div class='div-other'><a id='mulu272' />
<p class='h2'>塘</p>
<div class='div-other'><a id='mulu273' />
<p class='h3'>仙人塘</p><p style="margin-left:0em;text-indent:2em">在碧雲庵。上有靈龜石，石之上有石屋，屋之上有仙人塘，塘之上。則螺髻峯也。</p>
</div></div>
<div class='div-other'><a id='mulu274' />
<p class='h2'>灣<span class='note-inline'>(計二灣，分灣、彎。)</span></p>
<div class='div-other'><a id='mulu275' />
<p class='h3'>五龍灣</p><p style="margin-left:0em;text-indent:2em">在龍池上，盤折為五。每折為一池，相貫如聯珠。中一池，方而平。嘗有詩云：</p>
<p style="margin-left:0em;text-indent:0em;" class="lg-abnormal"><div class='lg-row'>一水自縈繞　五星相貫聯　出山同作雨　未許抱珠眠</div>
</p></div>
<div class='div-other'><a id='mulu276' />
<p class='h3'>青峭彎</p><p style="margin-left:0em;text-indent:2em">在天柱、五老之西南。</p>
<p style="margin-left:0em;text-indent:2em">明姚玨詩：</p>

<div class="lg regular" style="margin-left:0em;"><div class='lg-row'>春回山色帶晴煙　疊疊奇峯列嶂懸　掩映樓臺翻海市　參差雲樹逼壺天</div>
<div class='lg-row'>將軍柳插銅為柱　大士松移金滿田　頻過危橋橋上坐　漁舟撐入石蓮邊</div>
</div></div></div>
<div class='div-other'><a id='mulu277' />
<p class='h2'>橋</p>
<div class='div-other'><a id='mulu278' />
<p class='h3'>仙橋</p><p style="margin-left:0em;text-indent:2em">在望江亭下。長五六丈，闊三尺許。傍臨不測，兩崖欲絕，一徑通之。若畚土而成者，故稱「仙橋」。</p>
</div></div>
<div class='div-other'><a id='mulu279' />
<p class='h2'>城</p>
<div class='div-other'><a id='mulu280' />
<p class='h3'>黃匏城</p><p style="margin-left:0em;text-indent:2em">在碧雲庵上。遠望長江，又名「望江洲」。</p>
</div></div>
<div class='div-other'><a id='mulu281' />
<p class='h2'>門<span class='note-inline'>(計二門)</span></p>
<div class='div-other'><a id='mulu282' />
<p class='h3'>天門</p><p style="margin-left:0em;text-indent:2em">在蓮華庵前。傍二石峭立，上石突覆，其狀如門。</p>
</div>
<div class='div-other'><a id='mulu283' />
<p class='h3'>龍門一躍</p><p style="margin-left:0em;text-indent:2em">在南陽里。北行二三里，有雪灘三級。上有橫地<span class='note-inline'>(疑當作「池」)</span>，淵深莫測。石壁峭立，約五六丈，飛流直下。上有二石對峙，如龍門。聞人詮。過而奇之，以名。</p>
</div></div>
<div class='div-other'><a id='mulu284' />
<p class='h2'>田</p>
<div class='div-other'><a id='mulu285' />
<p class='h3'>平田</p><p style="margin-left:0em;text-indent:2em">即塔南平田岡。</p>
<p style="margin-left:0em;text-indent:2em">清華黃詩：</p>
<p style="margin-left:0em;text-indent:0em;" class="lg-abnormal"><div class='lg-row'>曳杖攀藤二十里　行到峯尖忽掌平　應知趺坐無多地　欲置煙霞第五城</div>
</p><p style="margin-left:0em;text-indent:2em">沈端詩：</p>
<p style="margin-left:0em;text-indent:0em;" class="lg-abnormal"><div class='lg-row'>洞口奇峯吐玉蓮　寺門迴瀑涌珠泉　仙人春到閒無事　犂月耕雲學種田</div>
</p><p style="margin-left:0em;text-indent:2em">張簡詩：</p>
<p style="margin-left:0em;text-indent:0em;" class="lg-abnormal"><div class='lg-row'>插笏盤螺青刺天　亂山高頂露平田　遊人忘卻經行險　野寺村莊換目前</div>
</p></div></div>
<div class='div-other'><a id='mulu286' />
<div class='div-other'><a id='mulu287' />
<p class='h3'>九華山錄<span class='note-inline'>(乾道二年九月，《泛舟山浙錄》。)</span></p><p class="byline"><span class='note-inline'>(宋)</span>周必大</p><p style="margin-left:0em;text-indent:2em">庚寅早，欲如九華，而雲夢宋宰及歸州助教張蒙正，相候過午，乃能上馬。時候差忠訓郎趙良弼等同行，辭之不可。五十里，至鐵券山，投宿葉薈秀才家。薈有子楠，登進士第。山深，夜甚寒。辛卯早，再赴葉君飯，乃行，尉亦並轡。二十餘里，至青陽；縣令成文林，雩丞熊從政實襃，主簿陳朝立，巡檢程天夫，同來迓，館於驛中尉廨，即宋齊邱宅。其旁對九華。而齊邱之墓在牛心山下，去縣東五里。赴陳朝立會，以能仁院為廨，傍有妙音院。同至縣學，登經史閣，望九華。紫翠千仞，造物融結奇巧，真尤物也。壬辰早，同陳簿、葉尉、趙忠訓，出郭十餘里，登雙練亭<span class='note-inline'>(原注：兩瀑披崖，故以名「亭」)</span>，度西洪嶺，入龍安院。自此徐行，歷永安塔、虎跑泉，過石龍口、虎跑嶺。此兩處地勢稍高，望雙峯、九子甚奇。遂入廣修院，去縣已二十五里，院宇頗雅潔。寢堂，望雙峯<span class='note-inline'>(原注：遠望如雙劍，此二峯也。但其名多改易，聞最高云)</span>、幘峯、真人峯、蓮華峯，是為五老峯。步至上雪潭，源高而遠。仰視蓮華峯，正如所倚之屏。其前即石門，水所注也。峭壁削成，懸瀑十丈，怒濤駭浪，不減三峽。或瀦為深淵，或散為奔湍，雷轟電掣。約二百餘步，為下雪潭。其間多大石，水平布者數丈。潭中產石斑魚，不常得。有瓔珞泉，水跳石上如貫珠，尤為奇絕，而土人不貴也。食罷，轉山而行。終日觀山面，殊不厭。約十餘里，入無相院，有觀音閣。對峯巒數重，留題而去。又二三里，至協濟廟，神兄弟三<span class='note-inline'>(按「三」，當作「二」)</span>人。日方晡，或謂化城遠不可到，遂止。陳朝立置酒中坐，帥諸人下九華溪，蹋石涉水以為戲。葉尉體肥甚，獨墮水中。溪自龍池來，欲訪其源。或曰：路太遠，唯禱雨乃至，今蕪穢不治。不果行。終夜如大雨可聽。癸巳早，隨溪而入，至亂山環合處，登化城嶺。嶺峻窄，時時回望，諸峯層出，殊快心目。少休半霄亭，巳時至化城寺。寺宇甚佳，唐時新羅王子金地藏修行之地。飯罷，謁金地藏塔。又在寺後突然一山上，常時可望大江，是日適為晴嵐所蒙。僧祖瑛獨居塔院，獻土產茶，<span class='corr'>味</span>敵北苑。陳朝立以翰先歸邑，乃同葉、趙行二里，訪龍女泉。其旁乃李太白書堂基，今為張氏墳地。<span class='note-inline'>(原注：或謂「書堂」在半霄亭傍者，非。)</span>自此下嶺，過苦竹坑，俯視羣山，左右對列，中有平田，氣象極好。稍前，即寨頭，蓋建炎間，張遇寇青陽，縣官移治於此，真關隘也。行近懸橋，雙瀑石山對瀉，未經名人品題，故無聞焉。又行，至蜃盤嶺，而化城峯盡矣。化城九峯最高處，蔣穎叔嘗有悔游之語。俗傳十里，殆不止此。賦小詩曰：「攀蘿度險捷猱猨，石角鉤衣屨盡穿；莫訝遠尋金地藏，也曾徐步玉階前。」又數里，至龜山，一上，復數里，尤為險峻。有崇壽寺、慈雲閣，對雙劍峯。又賦詩曰：「注坡緣壁化城中，客慍奴瞋我亦慵；及至龜山還一上，為憐高閣對雙峯。」寺僧善修，年八十六。贈以詩曰：「老僧九十視耽耽，二十年來不下山；我得九華充法供，亦能禁足老山間。」日尚早，愛其景物，遂宿焉。甲午早，下龜山，行十餘里，入聖泉院。泉在院側石巖下，號「無底泉」。試之，僅二丈，蓋游者未嘗測其淺深耳。水自巖出，甚清駛，中有五色石。飯罷即行，過慕善鎮。回望九華，橫側高低，無一同者。又五里，至曹溪寺。又五里，至覺安寺。五溪合流於此，故地名「五溪」。又五里，入大路，過鐵券，葉元質別去。又二十五里，投宿馬牙酒坊。二三里有長安寺，夜不果往，陳朝立自青陽致饋。是行，自西洪嶺入山，蓋西南也，終日觀山面。既至聖泉，蓋自北而出。所謂山之東，乃山背。<span class='note-inline'>(闕文)</span>聞有廣福等院甚佳，而從者猥眾，頗不自由，不無遺憾。<span class='note-inline'>(《九華紀勝》)</span></p>
</div>
<div class='div-other'><a id='mulu288' />
<p class='h3'>遊九華山記</p><p class="byline"><span class='note-inline'>(清)</span>高誠</p><p style="margin-left:0em;text-indent:2em">庚辰春，予押運赴淮。返櫂，次大通，因慕九華，欲往瞻禮。四月十日，偕友人周子淇園，肩輿登程。晚抵甘露庵，距化城寺尚十里許。其夜雷電交作，山鳴谷應，大雨如注，竟夕不止。明日晨興，雲霧瀰漫，咫尺莫辨。予曰：今陰晦如此，展聖像後，即行回舟。遊覽之事，待之他年耳。於是冒雨經望江亭，至地藏大殿。瞻禮畢，覺稍霽，而四面峯巒猶未現出。山僧凌雲曰：磴道溼滑，曷若在山暫宿一宵？乃住於立庵，與周子憑樓而坐，清茗閒話。則見霪雨飄颻，煙雲直入窗戶。予戲謂周子曰：「吾子此次遊山，飲食之際，不知吞卻多少煙雲耶？」周子曰：「君明日回舟，詩囊中，又不知捲去幾多風雨耳。」相與撫掌歡笑。復招凌雲談禪。直至更深，雨勢轉大，四山水發，其聲洶涌，遂各就寢。至夜半睡覺，忽見月色滿窗，光明如晝。驚起，開戶視之，皓魄當空，浮雲四散，喜不自勝。詰朝，乘興登東巖以眺望，適值白雲鋪海，下齊山腰，彌亙千里，不見際涯。而羣峯秀出，峙立晴空。加之旭日東升，光彩掩映，真綠翠如芙蓉也。青蓮之詩，為不誣矣。已而下東巖，復陟殿後平臺，同周子遙望羣峯，凌雲為我逐一指點。其最遠者，蓮華峯、獨秀峯。其次則雙峯、五老峯。其最近者，天柱、筆架諸峯。疊翠層巒，不可悉數，真天下之大觀也。因憶少時遊西秦，入函關，仰瞻華嶽，覩三峯仙掌，欣羨無窮。今見此山，玲瓏透秀，勝於太華。劉夢得之言，不信然乎？於是相攜仍至立庵，與山僧共飯而別。須臾至甘露庵，已在山半，見雲霧尚迷濛也；下至一宿庵，則徐徐漸散矣。又前行數里，至甲子嶺，回望五老、天柱突然挺峙於天際，其色蒼翠異常。復前行，至西洪嶺，仰瞻蓮華、獨秀諸峯，修纖秀削，莫可名狀。沿途流覽，雖一邱一壑，皆有可觀，洵造化尤物也。是晚，宿青陽城，其山陰雨如故。次日，乘小舫回大通舟次。不辭固陋，因援筆而為之記。<span class='note-inline'>(《九華紀勝》)</span></p>
</div>
<div class='div-other'><a id='mulu289' />
<p class='h3'>九華山紀遊</p><p class="byline"><span class='note-inline'>(民國)</span>蔣維喬</p><p style="margin-left:0em;text-indent:2em">九華山在安徽青陽縣西南四十里。其山脈自黃山分支，由太平、石埭入青陽縣境。舊名「九子山」；唐李白以山有九峯如蓮華，改名「九華」。佛家則以為四大名山之一，即地藏菩薩道場也。民國十七年夏秋之交，沈君醉愚約遊黃山。道經青陽，先入九華，因為斯紀。八月十二日，晴。午後，晤周君子美，言招商局聯益輪船艙位已定。晚九時，姪兒君毅以汽車來送余登舟，則邢君復三已先在。既而沈、周二君亦至，彼此聚談甚歡。十三日，晴。在船中閱《黃山志》；或偕同人至艙外，覽江中風景。十四日，晴。上午十時，到南京。袁君觀瀾趁滬寧火車在此等候二日。下船相見。斯時搭客擁擠，且有退伍兵五百人，蜂擁而上，秩序大亂，客室亦為占滿。袁君幸有余等預留之榻位，可以坐臥。於是同遊者共有五人。余在船無事，翻閱《九華紀勝》等書。十五日，晴。晨六時，抵大通。大通屬安徽銅陵縣，輪船碼頭。則在江中和悅洲上，與大通尚隔一江。斯時方君頌三。在埠迎接。此次約遊黃山，方君為東道主。君，徽之黟縣人也。並有方君之戚項君積餘父子二人，協同招呼，甚為可感。乃至中華旅社，休息一日。方君則代為雇肩輿，兌現銀，預備明日登程。十六日，陰晴不定。晨起，整理行裝。六時，步行至義渡碼頭，分乘渡船三艘。各人之行李肩輿分置於船中。溯大通河而上，未幾，過洋湖<span class='note-inline'>(俗名「銅埠湖」)</span>，湖頗寬廣。舟行凡二十里，九時，抵銅埠，是青陽縣境。登岸後，輿夫布置肩輿。其輿以竹榻為之，縛雙槓於左右，曲竹篾為頂。幔頂之油布，及輿中之墊褥，均須客人自備。內地旅行之累墜，即此可見。十時半，布置完畢，方啟行。行未久，遇雨。時雨時止，衣袴多溼。十二時，至懸橋，自銅埠至此十里。午後一時，復行。二時半，至青陽縣，投宿北門外江南飯店。同人出外，至迎賓樓，進麪食。復至城外河畔散步。天又將雨，即歸，洗浴更衣。十七日，陰。七時，乘輿登程，沿青陽城根，向西北行。九時，逾西洪嶺。嶺低且平，而路頗曲折。斯時，天色稍霽。下嶺後，四山環抱，野鳥亂鳴，閒以秋蟬，漸入佳境。十二時，至二聖殿。自青陽縣至此，已行三十五里。二聖<span class='note-inline'>(別作「二神」)</span>者，相傳為金地藏之二舅，自新羅國尋金地藏至此者也。余等在市店午膳。午後一時復行，過一宿庵，至小橋庵。澗水奔流，衝激石磯，有如轟雷。復過大橋庵，登一天門。路雖陡峻，而階級整齊。捨輿步行，修竹夾路，閒以古柏雜樹。二時，至甘露寺。寺在橋庵之上，定心石之下。再上為二天門。三時，經龍池及半霄亭。亭在半山，為遊人休憩之所，故名。再上為小仙橋及大仙橋。橋旁皆臨深澗，兩崖壁立，一徑中通。四時，登三天門。到此，則為平原，乃九華山正面。大小寺觀，錯落其間；並有市集、商店約百餘家。其與普陀不同者，普陀山中，經商之人不許帶眷屬，并不許畜鷄豚。九華則否，商人皆帶眷屬，畜鷄豚，不若普陀之清淨矣。山中有叢林四曰：百歲宮、東巖寺、祇園寺、甘露寺。此外皆為房頭，而以化城寺為中心。寺之東西各有六房頭，共十二房頭。余等經百歲宮、東巖下院、化城寺、寶積庵、佛陀禪院、龍庵禪林，而至永慶庵止宿。永慶庵，東六房之一也。此地氣壓高四百二十米突，氣溫八十八度。庵中住持嚴德出遊，由明性、戒定二僧招待。進麪點後，洗浴更衣。臥室昏闇，晚間蚊蟲甚多。余等一路辛苦，及早偃臥。十八日，晴。五時即起，偕醉愚、頌三二公至化城寺禮佛。寺在化城峯上。其前廣平，有放生池，中多大魚。唐開元末，新羅國王子金喬覺，至九華棲止，苦行十餘年。至德初，諸葛節為之建殿宇。厥後僧徒日眾。貞元十一年，趺坐而逝。逝後靈異，與經中所載地藏菩薩瑞相相同，知為地藏菩薩降世。朝廷賜寺額曰「化城」，遂為「地藏菩薩道場」，今咸稱「金地藏」云。寺昔興盛，今則頹廢。余等出寺西行，登神光嶺，禮金地藏肉身塔。塔在嶺麓一小山之巔。其前有石級八十四，峻絕如梯。兩旁懸鐵絚，扶之而升。塔頂建殿覆之，稱「肉身寶殿」。金碧煇煌，備極壯麗。凡朝九華者，必至此。余等禮畢，繞至殿後。適四山出雲，峯巒皆沒其中，儼如海浪。日光射之，作白銀色，名「雲鋪海」，頗為奇觀。六時半，回庵，進早膳。畢，七時半，換乘山中兜子，擬登天台峯。山中輿夫，例不許外來者侵奪權利；且大通之肩輿亦太重，故須換山兜也。出庵，向東南行，自九蓮禪林後，登迴香閣嶺。石級寬闊，竹林夾道。至嶺巔，以測高器測之，高五百米突，有華嚴禪院。下嶺得平地，名「中閔源」。由此始登天台峯，其麓有接引庵。過一石橋，有地藏庵。從庵右上，歷大慈、普濟、淨土三庵。再上為華雲庵，建築頗新。對面望見東巖，其高適相等。又上經慧慶庵，至吉祥寺，方及山半。在此啜茗休息。住持了心善於應客。又上為延壽寺，左有長生洞，前有巨石嶙峋。石下復有洞，水涓涓下流。再上為興添寺，其旁巖石黝黑，聳削壁立。類皆縱橫尋丈，如人工堆疊而成。石紋直裂，閒以青松，美麗如畫。上至朝陽庵，則石級陡峻，壁上鐫「天梯」二大字。自此至頂，愈高愈陡，皆捨輿步行。歷翠雲庵，至觀音峯，峯下有摩崖四大字曰「漸入蓬萊」。再上，路更陡，地勢愈高，四面峯巒愈顯露，景物愈奇，令人應接不暇。磴道旁有鐵欄，以護行人。未幾，得一平臺，名「古拜經臺」，相傳為地藏拜經處。庵後有大石亭，俗呼「大鵬聽經石」。十時三刻，登頂，有地藏禪林。自永慶庵至此，二十餘里。寺前有額，曰「天台正頂」。寺右巨石駢立如屏，曰玉屏峯。寺左有摩崖，曰「非人間」三大字。余等從渡仙橋下進寺。由左側而上，過渡仙橋，而至捧日亭。亭在玉屏之頂。清乾隆時，李太守暲所建，名曰「捧日」，言其高也。屢經興廢，今正重建。亭與寺，以渡仙橋通之，橋亦暲所建。東跨天台岡，西跨玉屏峯。而橋之圓洞，即為寺門。洞上鐫「中天世界」四字。自亭而下，至寺之後堂啜茗。余叩寺僧以雲峽一綫天之勝，則云：「須由寺後，再升絕頂，方得見之。」乃令為前導。履巨石之脊而上，略無階級，數十武即至。見二巨石，直立如門，下寬上窄。自下仰望見天，故稱「一綫天」。右石後面，直鐫「雲峽」二大字。左石前面，橫鐫「一綫天」三字。此為天台之絕頂。天台，九華山之最高峯也。測之正頂，高七百三十米突；絕頂，高七百五十米突約合華度<span class='note-inline'>(一米突，合三尺一寸二五)</span>，營造尺，二千三百二十餘尺。氣溫八十四度。登此眺望，萬山皆如拱揖，胷襟為之一擴。峽前正對真武按劍峯<span class='note-inline'>(俗名「香鑪峯」)</span>，峯麓有龜蛇二石，左右並峙，相距可三百尺<span class='note-inline'>(俗名「雙燭峯」)</span>。遊覽移時，已近午刻，遂在寺午餐，餐畢休息。十二時半，下山。輿夫行甚捷，二時即回庵。洗浴更衣。五時，出外散步，至化城寺東，太白書堂<span class='note-inline'>(為李太白讀書處)</span>，屋宇三間，頗頹廢，故未進門，僅在橋畔坐聽流泉而返。十九日，晴。晨，七時半，乘兜子出門，擬遊東巖。由化城寺向東行，過栴檀林、天池庵，漸升東巖之麓。歷法雲禪寺、普同塔院而上，石級紆迴，較昨日之迴香閣嶺稍陡。山半有亭，內供地藏。竹林雖不若迴香閣嶺之密，而大樹較多。八時，至東巖頂。自永慶庵至此，不過五里耳。頂高四百五十米突，蓋祇一千三百九十五尺也。東巖，原名「東峯」。其上有巖，深如屋。相傳金地藏始卓錫於此，明王守仁更名曰「東巖」。巖前懸崖峻絕，俗呼「捨身崖」。明正德十四年，守仁再入九華。武宗遣錦衣使偵之，見守仁在此宴坐，故又名「宴坐巖」。今則通稱為「東巖」。上有東巖禪寺，規模宏壯。唯限於地勢，殿宇高聳而窄。大門向北，門左有鐘樓，寺後地藏殿，已逼近崖邊。自遠望之，恰如山巔之堡寨，不似伽藍也。余等在此稍休。九時，即由東巖嶺脊，赴百歲宮。山路狹小，崎嶇不平；松林茂密，巖石怪奇。逾小天柱峯、插霄峯。將至百歲宮前，嶺下有一松，翹首振尾，形狀飛舞，名「鳳凰松」，可謂酷肖。百歲宮即「護國寺」，在摩空嶺上。明萬曆年間，無瑕禪師自五臺至此，結茅而居。圓寂時，壽百十一歲，故名寺為「百歲宮」。入寺觀覽，殿堂精潔，客房甚多。在九華寺觀中，當以此為首稱云。進後軒啜茗，憑窗遠眺，則磨盤峯、五老峯、太古嶺、鳳凰嶺，皆歷歷在目。宮後低原，即下閔源也。十時，由百歲宮後門出，擬探鷹石之勝。下坡時，路皆砂礫，甚難著足。逾一小峯而下，歷石磴三百餘級。忽見山峽中，一松一石，咸有雲林畫意。再行里餘，見道旁有龍虎泉。過此，至地藏殿，殿旁有伏虎洞。洞小而不深，不足觀。洞後歷級而上，有巨石突起，高約二丈，下窄上寬，頂有大石，如蓋覆之。自其側遠望，儼若蒼鷹翹首，故名「鷹石」。頂蓋寬平，方約三丈許，故又名「棊盤石」。旁有短梯，可以猱升。引導之僧云：「磴畔之欄，及石旁之梯，皆已朽壞」，阻余等勿去。同行者多折回，余不之信，獨行而前。招醉愚、子美二君，隨後亦至。余在石旁，力撼其梯，梯雖有斷痕，而斷處紮縛甚固，遂鼓勇先登。至頂，則石面平滑，僅近梯邊鑿三孔，可著半趾。故升梯不難，而登頂則難。余既登，子美繼上。余坐石邊，以手援之，醉愚亦上。略事盤桓，子美先下，而復三、觀瀾二君亦至。復三亦如法登頂，觀瀾則以身體過重，在石下坐待。頌三見險，已心怯先歸。余與醉愚，一坐一立，復三用快鏡為攝一影，余乃再為醉愚、復三攝一影；石畔有一松，頂圓如蓋，高出石上。余與醉愚、復三徘徊久之，次第而下。石根鐫有「松頂蒲團」、「雲根石室」八字，旁署舊史鄧元昭題。回至地藏殿啜茗。十二時，循原路，經祇園寺而歸。午膳畢，稍睡。午後三時，同人出門散步，至祇園寺，略觀一周，余先歸。晚，寺僧備筵餞別。二十日，晴。五時即起，收拾行裝。六時，出永慶庵。來時從九華北面進山。今因須赴黟縣，故從南面出山。步行，登神光嶺，至地藏塔，再向西南行。至稍平坦處，方乘輿。由淨手亭、大嶺頭、平田岡，而至三天門，即普濟禪寺。七時，至金剛禪林，其旁山半有轉身洞，洞係兩石合成，實非洞也。在此望見仙姑尖、金剛尖。金剛尖者，即黃山西脈，自太平、石埭，蜿蜒入青陽南境，特起為九華山者也。又逾分水嶺，嶺路高下紆迴，長約十里。蓋嶺北之水，入揚子江；嶺南之水，入新安江，故有此名歟！九時，自二天門至正天門。十一時，自一天門至古頭天門，市集頗熱鬧。凡名山之進口處，均有「天門」之稱號；唯九華，則山北山南皆有此三天門耳。十二時，抵南陽灣，在小店煑飯午餐。自九華山至此，四十里，所行悉是山路，過此方是平原。然高於海面，尚六百尺也。午後二時，復行，過駕虹橋村、所村、上南堡。四時，至陵陽鎮。鎮中商店數十家，頗似富饒。在此休息。復行，經曹家灣、沙隄曹。六時，至崇覺寺。在小客店住宿，湫隘異常，勉強安之。南陽灣至此，二十五里，今日共行六十五里。九華之遊，於焉告畢。以下當入黃山日記。</p>
</div></div></div>
<p class='juan'>九華山志卷二終</p>
</div><!-- end of div[@id='body'] -->
</body></html>