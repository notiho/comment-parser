<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>九華山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu609' />
<p class='juan'>九華山志卷六<span class='note-inline'>(內攝二門：一、營建門第七。二、流寓門第八。)</span></p>
<div class='div-other'><a id='mulu610' />
<p class='h1'>營建門第七<span class='note-inline'>(內分八：一、書堂。二、道觀。三、祠廟。四、樓閣。五、亭館。六、橋梁。七、塔墓。八、屯寨。)</span></p>
<div class='div-xu'><a id='mulu611' /><p style="margin-left:2em">前哲流風，後賢斯軌。肯構肯堂，明禋昭祀。或建祠堂，高山仰止。或修橋路，周道如砥。于以嘯歌，于以燕喜。歸與歸與，君子所履。志營建。</p>
</div>
<div class='div-other'><a id='mulu612' />
<p class='h2'>一、書堂<span class='note-inline'>(計：書堂九，附隱居一、書院二、山房一，附別業一、祠三、庵一、精舍六。)</span></p>
<div class='div-other'><a id='mulu613' />
<p class='h3'>李太白書堂</p><p style="margin-left:0em;text-indent:2em">在化城寺東，龍女泉之側，唐天寶末建。宋南渡後，堂宇蕪沒。嘉熙初，邑令蔡元龍作草堂於化城寺之東偏。明成化間，邑人柯志洪、吳瓛、僧德侃重建，增置兩廡，前立石坊。隆慶三年毀於火。萬曆五年，知縣蘇萬民訪舊址，即僧房後高阜補建。二十二年，知縣蔡立身閱舊址狹隘，乃相地於東巖之下，重建祠宇三間，東西兩廂，徙石坊其前。</p>
<p style="margin-left:0em;text-indent:2em">清喻成龍詩：</p>
<p style="margin-left:0em;text-indent:0em;" class="lg-abnormal"><div class='lg-row'>微雨散西林　羣峯忽晴霽　著屐蹋新泥　迢遙任所計</div>
<div class='lg-row'>泉石開心神　涼風吹松際　青翠入荒祠　古砌衣薜茘　殘碑臥檐楹　白日門猶閉</div>
<div class='lg-row'>廢興固有時　我來閱千歲　豈不深慷慨　聊與陳瑣細　君本謫仙人　自矜多才藝</div>
<div class='lg-row'>詞賦凌滄洲　致身外科第　空慚明主恩　遂使讒佞蔽　丈夫感義氣　忍被利名繫</div>
<div class='lg-row'>脫身事五岳　宇宙同參契　襄陽杜子美　愛君如兄弟　從此下吳越　江山來休憩</div>
<div class='lg-row'>浩然懷英風　精魂隨波逝　歌君蜀道難　為君一掩袂</div>
</p><p style="margin-left:0em;text-indent:2em">宗觀詩：</p>
<p style="margin-left:0em;text-indent:0em;" class="lg-abnormal"><div class='lg-row'>空山吹杜蘭　香與紅泉匯</div>
<div class='lg-row'>緬彼謫仙人　書堂垂曠代　端明亦有言　白眼高四海　順逆智豈昏　遘會磷淄改</div>
<div class='lg-row'>為稽新唐書　天寶分藩在　懿親急蒙塵　從師詎云罪　以此謝紛紛　一洗遺俗累</div>
<div class='lg-row'>弔古憩東巖　鬱盤何碨磊　林樹多虎熊　悲風嘯山鬼　欲往溪無梁　世遠英名倍</div>
<div class='lg-row'>綠水吐蓮華　想像餘文彩　逸才不再得　爭殺毋庸悔　願附玄鶴翼　招子翔雲澥</div>
</p></div>
<div class='div-other'><a id='mulu614' />
<p class='h3'>費拾遺書堂</p><p style="margin-left:0em;text-indent:2em">在少微峯下。或云「臥雲庵」其舊址也。前為天香嶺。</p>
<p style="margin-left:0em;text-indent:2em">清喻成龍詩：</p>
<p style="margin-left:0em;text-indent:0em;" class="lg-abnormal"><div class='lg-row'>少微高隱白雲端　苫塊圍鑪血淚乾</div>
<div class='lg-row'>丹詔身榮全節易　孤臣心死報恩難　空山日落猨啼急　古墓松深月到寒</div>
<div class='lg-row'>流水不關人代謝　秋生巖谷野花殘</div>
</p></div>
<div class='div-other'><a id='mulu615' />
<p class='h3'>王季文書堂</p><p style="margin-left:0em;text-indent:2em">在頭陀嶺下，即今無相寺也。</p>
<p style="margin-left:0em;text-indent:2em">柯崧詩：</p>

<div class="lg regular" style="margin-left:0em;"><div class='lg-row'>祇樹何年閤　荼蘼此度花　看山攢玉筍　酌水聚金沙</div>
<div class='lg-row'>勾邑真人宅　唐朝處士家　雲霞護金碧　瞻眺夕陽斜</div>
</div></div>
<div class='div-other'><a id='mulu616' />
<p class='h3'>李昭象書堂</p><p style="margin-left:0em;text-indent:2em">在碧雲峯下。僧希坦詩有「孰謂堂空人已往，溪聲還作讀書聲」之句。</p>
</div>
<div class='div-other'><a id='mulu617' />
<p class='h3'>雙峯居士書堂</p><p style="margin-left:0em;text-indent:2em">在福安院前，待制程鵬飛讀書處。面雙峯，因號焉。張紫微為之記。</p>
</div>
<div class='div-other'><a id='mulu618' />
<p class='h3'>湯侍郎書堂</p><p style="margin-left:0em;text-indent:2em">在文殊峯下，宋侍郎湯允恭所築。</p>
</div>
<div class='div-other'><a id='mulu619' />
<p class='h3'>滕子京書堂</p><p style="margin-left:0em;text-indent:2em">在雲外峯下，又名「滕司諫書堂」。思賢巖、諫堂山，皆以此得名。《郡志》載：滕嘗稱池之九華山，「上陵紫霄，下盤洪流。千巖白雲，萬壑清風。草木多靈，民人熙熙。書契以降，不知干戈。居者得其壽，藏者得其朽。可以隱志，可以宅先。」於是葬其父於邑東石嶺鋪。遂築書堂於雲外峯下，讀書其中。</p>
</div>
<div class='div-other'><a id='mulu620' />
<p class='h3'>閎肅書堂</p><p style="margin-left:0em;text-indent:2em">在天柱峯前。程待制鵬飛子槐讀書之所。</p>
</div>
<div class='div-other'><a id='mulu621' />
<p class='h3'>天柱書堂</p><p style="margin-left:0em;text-indent:2em">在天柱峯下，邑人施達講學處。</p>
</div>
<div class='div-other'><a id='mulu622' />
<p class='h3'>九華先生隱居</p><p style="margin-left:0em;text-indent:2em">姓名失考，以為宋齊邱，非也。廣福寺，本「超囘書堂」，然此必另是一人。</p>
</div>
<div class='div-other'><a id='mulu623' />
<p class='h3'>九華書院</p><p style="margin-left:0em;text-indent:2em">宋處士陳巖建。中為樓三楹，扁曰「溪山第一」。左室曰「靜觀」，右室曰「燕居」。前有月池，池上有臨清亭。義士方時發，以巖號「九華山人」，故題今額。後因兵燹，失所在。正德五年，巖六世孫陳九疇，請建祠於邑城。</p>
<p style="margin-left:0em;text-indent:2em">元楊少愚詩：</p>
<p style="margin-left:0em;text-indent:0em;" class="lg-abnormal"><div class='lg-row'>布韋高遯卜安居　富貴浮雲意自如</div>
<div class='lg-row'>醉裏有懷嘗倚劍　闌邊無事且觀書　落花疎雨吟成後　修竹清風睡醒初</div>
<div class='lg-row'>客到莫嫌生計薄　九華山水任樵漁</div>
</p><p style="margin-left:0em;text-indent:2em">明李之世詩：</p>

<div class="lg regular" style="margin-left:0em;"><div class='lg-row'>三十年游未了緣　詩魂如夢寄蒼煙</div>
<div class='lg-row'>九華亦有閒樵子　山月山花不管年</div>
</div></div>
<div class='div-other'><a id='mulu624' />
<p class='h3'>雲波書院</p><p style="margin-left:0em;text-indent:2em">在劉冲，邑人吳鍾隱居處。</p>
</div>
<div class='div-other'><a id='mulu625' />
<p class='h3'>九華山房</p><p style="margin-left:0em;text-indent:2em">元末時，義士錢清建。以面對九華，故名。王禕有記。久廢，嗣孫登，重建。</p>
</div>
<div class='div-other'><a id='mulu626' />
<p class='h3'>曾侍中別業</p><p style="margin-left:0em;text-indent:2em">在雲門峯南。</p>
</div>
<div class='div-other'><a id='mulu627' />
<p class='h3'>仰止祠</p><p style="margin-left:0em;text-indent:2em">在化城寺西，內祀王陽明。陽明於宏治、正德，兩至九華宴坐，學者多從之遊。及嘉靖七年，知縣祝增為建祠，尋廢。後知縣蘇萬民、蔡立身，又重修焉。</p>
<p style="margin-left:0em;text-indent:2em">邑人王一楨詩：</p>
<p style="margin-left:0em;text-indent:0em;" class="lg-abnormal"><div class='lg-row'>蝌蚪尼山學　麒麟漢代功　人分千古局　公擅一身雄　玄水珠先握　迷川筏早通</div>
<div class='lg-row'>青雲蔭汗簡　赤日照葵忠　自奮神羊觸　寧甘伏馬充　直聲寒九域　正氣惱重瞳</div>
<div class='lg-row'>儋耳投蘇老　雷州遣寇公　憑天驕國狗　射影伏沙蟲　劫盜遙行刺　孤臣但叩衷</div>
<div class='lg-row'>誰知膏刃客　猶作泝波翁　信有良知在　無憂直道窮　終焉迴聖怒　無復據神叢　風力南溟厚　龍光北斗冲</div>
<div class='lg-row'>為霖開幕府　仗劍領元戎　義戰宸濠縛　妖氛彭蠡空　康侯勞汗馬　楓陛賜彤弓</div>
<div class='lg-row'>河帶盟淮上　茅封出海東　濟川才既偉　銘鼎志尤洪　道牒終無擯　經箱老更豐</div>
<div class='lg-row'>尋山同裋褐　聚石倚崆峒　兩度芙蓉嶺　諸峯錦繡中　曼陀花似雨　聽講狖吟風</div>
<div class='lg-row'>半偈東巖唱　纖歌絕頂工　整衣致樽俎　縹緲浙雲紅</div>
</p></div>
<div class='div-other'><a id='mulu628' />
<p class='h3'>甘泉祠</p><p style="margin-left:0em;text-indent:2em">在化城寺東，中峯之下，湛甘泉若水曾遊此。嘉靖十三年，督學聞人詮、知府侯緘、同知任柱建，尋廢。萬曆五年，知縣蘇萬民重建。前有石刻「甘泉」二字。</p>
</div>
<div class='div-other'><a id='mulu629' />
<p class='h3'>陳明兩公孝義祠</p><p style="margin-left:0em;text-indent:2em">汪廷珍記曰：公名良台，字明兩，世居九華南麓，為池之青陽人。自其高祖以來，世積內行。其父諱懋詣，少失怙，事後母以孝聞。嘗以鄉勇拒左夢庚兵於邑之龍口，鄉賴以安。鄉之人，固祝其有賢子孫矣。方公年十二，其父遇難，即能號泣請代，父竟得脫。公家嘗不戒於火，而母章孺人尚在內室。公自外至，突入，負之出諸烈燄中，身無恙，若有神護者。父嘗晨起，思鄰邑佳果，公潛往取之。去復八十里，比夕以獻。凡公之先意承志，率類此。父素厚鄰里，公尤能推廣為之，周恤益至。凡代其里人輸稅課、與完人婚娶者，殆不可勝計。康熙戊子歲歉，至減值鬻產，易穀以贍飢者。蓋公之事亡如事存，其好施與，匪惟其性然；周鄰贍族，凡皆如其親之自為之者。其體親之心，既沒不忘；故其濟貧之行，亦至老不倦。《孝經》云：「資於事父以事母，而愛同；資於事父以事君，而敬同。」予嘗推論之，以為推事親之心以待人，則愛敬之心無時可忘。而凡事必求乎親心之安，而後可以無愧，公亦可謂安乎親之心者哉！其列諸祀典也，固宜。噫！凡事之不本於誠者，必不能始終如一。以予所見高行畸節，豈無一二事卓卓可驚喜？而按其生平，劃若兩人。其本不立，其他固無足觀耳。若一統志及公家傳，載公還旅次金、歸鄰園墜果諸事，其亦細行之克謹哉！要之，公唯一念之篤於其親，而其內外行習遂以此一念貫之。故其所為雖若平平無奇，而皆足薰閭閻而傳不朽。則洵乎誠之足以動人，而庸德之可貴如此也。故從壤請而為之辭，俾覽者庶有感焉。<span class='note-inline'>(壤，即公之裔孫陳壤，清人，汪公門生。)</span></p>
</div>
<div class='div-other'><a id='mulu630' />
<p class='h3'>劉世疎庵</p><p style="margin-left:0em;text-indent:2em">在雙峯下，保真院東北。僧希坦詩有「藏卻胸中萬卷書，卻來山頂結茅廬」之句。</p>
</div>
<div class='div-other'><a id='mulu631' />
<p class='h3'>鳳臺精舍</p><p style="margin-left:0em;text-indent:2em">在仰止祠左，府同知任柱建。</p>
</div>
<div class='div-other'><a id='mulu632' />
<p class='h3'>雙華精舍</p><p style="margin-left:0em;text-indent:2em">在仰止祠右，邑人侍御柯喬建。</p>
</div>
<div class='div-other'><a id='mulu633' />
<p class='h3'>柱明精舍</p><p style="margin-left:0em;text-indent:2em">在新太白祠右，為方伯王一楨建。</p>
<p style="margin-left:0em;text-indent:2em">王之璘詩：</p>
<p style="margin-left:0em;text-indent:0em;" class="lg-abnormal"><div class='lg-row'>九子何嵬崒　春遊屐齒芳</div>
<div class='lg-row'>壑抽瑤草秀　峯拔古蓮香　鳥道通仙窟　鶯花覆佛場　於茲歌陟屺　霞嶺鶴猶翔</div>
</p></div>
<div class='div-other'><a id='mulu634' />
<p class='h3'>南臺精舍</p><p style="margin-left:0em;text-indent:2em">在陽明祠東，為給諫吳文梓建。</p>
</div>
<div class='div-other'><a id='mulu635' />
<p class='h3'>還素精舍</p><p style="margin-left:0em;text-indent:2em">在會文堂左，為封侍御劉織建。</p>
</div>
<div class='div-other'><a id='mulu636' />
<p class='h3'>欽所精舍</p><p style="margin-left:0em;text-indent:2em">在會文堂右，為副憲羅賜祥建。</p>
</div></div>
<div class='div-other'><a id='mulu637' />
<p class='h2'>二、道觀<span class='note-inline'>(計：道觀二，附堂二。)</span></p>
<div class='div-other'><a id='mulu638' />
<p class='h3'>開元觀</p><p style="margin-left:0em;text-indent:2em">在雲門峯下，三級泉西。唐開元中建，詔以館元真。今雪潭後有觀冲，即其遺址也。</p>
</div>
<div class='div-other'><a id='mulu639' />
<p class='h3'>延華觀</p><p style="margin-left:0em;text-indent:2em">在鳳凰嶺東。唐乾寧中，趙知微所居。今沙彌庵即其故址。</p>
</div>
<div class='div-other'><a id='mulu640' />
<p class='h3'>雲峯堂</p><p style="margin-left:0em;text-indent:2em">在雲峯下。</p>
</div>
<div class='div-other'><a id='mulu641' />
<p class='h3'>玄夷堂</p><p style="margin-left:0em;text-indent:2em">在望華亭下。</p>
</div></div>
<div class='div-other'><a id='mulu642' />
<p class='h2'>三、祠廟<span class='note-inline'>(計：祠三，廟二。)</span></p>
<div class='div-other'><a id='mulu643' />
<p class='h3'>協濟祠</p><p style="margin-left:0em;text-indent:2em">在山東北麓，又名「望仙祠」。由縣入九華者，必由此去。</p>
</div>
<div class='div-other'><a id='mulu644' />
<p class='h3'>東協濟祠</p><p style="margin-left:0em;text-indent:2em">在覆甌峯之東南。</p>
</div>
<div class='div-other'><a id='mulu645' />
<p class='h3'>西協濟祠</p><p style="margin-left:0em;text-indent:2em">在呈鳳嶺之西。</p>
</div>
<div class='div-other'><a id='mulu646' />
<p class='h3'>白龍廟</p><p style="margin-left:0em;text-indent:2em">在白龍池側，梁天監二年建。</p>
</div>
<div class='div-other'><a id='mulu647' />
<p class='h3'>白鶴廟</p><p style="margin-left:0em;text-indent:2em">在雲峯絕頂，昔有白鶴來集其上，故名。</p>
</div></div>
<div class='div-other'><a id='mulu648' />
<p class='h2'>四、樓閣<span class='note-inline'>(計：閣一，樓一。)</span></p>
<div class='div-other'><a id='mulu649' />
<p class='h3'>聚華閣</p><p style="margin-left:0em;text-indent:2em">在化城寺後，督學御史耿定向題。</p>
</div>
<div class='div-other'><a id='mulu650' />
<p class='h3'>陽華樓</p><p style="margin-left:0em;text-indent:2em">在五溪橋左，萬曆五年，知縣蘇萬民建。</p>
<p style="margin-left:0em;text-indent:2em">明顧元鏡詩：</p>
<p style="margin-left:0em;text-indent:0em;" class="lg-abnormal"><div class='lg-row'>簾捲谿雲上玉鉤　泉聲和雨入谿流</div>
<div class='lg-row'>山山瀑布頻驚雪　樹樹松篁並耐秋　洞口煙霞閒吐納　沙邊鷗鷺任沈浮</div>
<div class='lg-row'>停驂且盡今朝興　更上前溪百尺樓</div>
</p></div></div>
<div class='div-other'><a id='mulu651' />
<p class='h2'>五、亭館<span class='note-inline'>(計：亭卅一，館一，附坊四。)</span></p>
<div class='div-other'><a id='mulu652' />
<p class='h3'>望華亭</p><p style="margin-left:0em;text-indent:2em">在五溪橋側，舊名「玩華亭」，都御史彭禮建。後廢，萬曆五年，兵備副使馮叔吉，命知縣蘇萬民重建，易今名。</p>
<p style="margin-left:0em;text-indent:2em">明蕭良有詩：</p>

<div class="lg regular" style="margin-left:0em;"><div class='lg-row'>亭上風光好　招攜總雋才　九華雲外聳　五水座中來</div>
<div class='lg-row'>露積璚為樹　霞飛錦作堆　使君棠影在　安得共徘徊</div>
</div></div>
<div class='div-other'><a id='mulu653' />
<p class='h3'>覽勝亭</p><p style="margin-left:0em;text-indent:2em">在聖泉寺前，僧宗道建。</p>
</div>
<div class='div-other'><a id='mulu654' />
<p class='h3'>秀華亭</p><p style="margin-left:0em;text-indent:2em">在延壽寺前，李太白所命名也。</p>
</div>
<div class='div-other'><a id='mulu655' />
<p class='h3'>靜觀亭</p><p style="margin-left:0em;text-indent:2em">在崇壽寺前。</p>
<p style="margin-left:0em;text-indent:2em">宋陳巖詩：</p>
<p style="margin-left:0em;text-indent:0em;" class="lg-abnormal"><div class='lg-row'>打圍行蟻時時戰　觸紙癡蠅日日鑽　有客雲山深處臥　靜中囘向此心觀</div>
</p></div>
<div class='div-other'><a id='mulu656' />
<p class='h3'>心期亭</p><p style="margin-left:0em;text-indent:2em">在無相寺前。</p>
</div>
<div class='div-other'><a id='mulu657' />
<p class='h3'>涌泉亭</p><p style="margin-left:0em;text-indent:2em">在半霄亭下。</p>
</div>
<div class='div-other'><a id='mulu658' />
<p class='h3'>碧霄亭</p><p style="margin-left:0em;text-indent:2em">在半霄亭之上。今廢。<span class='note-inline'>(半霄亭，因神秀庵在，故列入〈梵剎門．寺庵類〉。)</span></p>
</div>
<div class='div-other'><a id='mulu659' />
<p class='h3'>望江亭</p><p style="margin-left:0em;text-indent:2em">在碧霄亭上。</p>
<p style="margin-left:0em;text-indent:2em">清許承家詩：</p>

<div class="lg regular" style="margin-left:0em;"><div class='lg-row'>澎湃江聲壯　登臨到此亭　浪浮千里白　光逼萬山青</div>
<div class='lg-row'>洲島連荒漠　蛟龍入窈冥　凭高聊眺望　今古眼前萍</div>
</div></div>
<div class='div-other'><a id='mulu660' />
<p class='h3'>玄覽亭</p><p style="margin-left:0em;text-indent:2em">在望江亭上。明萬曆六年，知縣蘇萬民建。今廢。</p>
</div>
<div class='div-other'><a id='mulu661' />
<p class='h3'>懷賢亭</p><p style="margin-left:0em;text-indent:2em">在化城寺禪堂之東。「賢」，蓋指李青蓮、王陽明諸先生也。今廢。</p>
</div>
<div class='div-other'><a id='mulu662' />
<p class='h3'>緩步亭</p><p style="margin-left:0em;text-indent:2em">在東巖之麓。</p>
</div>
<div class='div-other'><a id='mulu663' />
<p class='h3'>漸昇亭</p><p style="margin-left:0em;text-indent:2em">在緩步亭之上，即東巖之翠微也。今廢。</p>
</div>
<div class='div-other'><a id='mulu664' />
<p class='h3'>環奇亭</p><p style="margin-left:0em;text-indent:2em">在堆雲洞前。今廢。</p>
</div>
<div class='div-other'><a id='mulu665' />
<p class='h3'>摩空亭</p><p style="margin-left:0em;text-indent:2em">在摩空嶺上，俱萬曆七年，知縣蘇萬民建。今廢。</p>
</div>
<div class='div-other'><a id='mulu666' />
<p class='h3'>一中亭</p><p style="margin-left:0em;text-indent:2em">在甘泉書院之左，南陵汪景、邑人施宗道建。今廢。</p>
</div>
<div class='div-other'><a id='mulu667' />
<p class='h3'>秀綠亭</p><p style="margin-left:0em;text-indent:2em">在頭陀嶺下。取程雙峯詩「一水綠繞環，千峯秀攢聚」之句。今廢。</p>
</div>
<div class='div-other'><a id='mulu668' />
<p class='h3'>三級亭</p><p style="margin-left:0em;text-indent:2em">在廣修院側，巖泉左界。懸流千仞，飛瀉凡三激其石。今廢。</p>
</div>
<div class='div-other'><a id='mulu669' />
<p class='h3'>雪浪亭</p><p style="margin-left:0em;text-indent:2em">三級水至此百餘步，驚湍駭浪，長如噴雪。今廢。</p>
</div>
<div class='div-other'><a id='mulu670' />
<p class='h3'>激清亭</p><p style="margin-left:0em;text-indent:2em">在協濟祠前。大溪環石，清流激湍，而一亭石上，佳景也。今廢。</p>
</div>
<div class='div-other'><a id='mulu671' />
<p class='h3'>笑指亭</p><p style="margin-left:0em;text-indent:2em">在地藏塔前。今廢。</p>
<p style="margin-left:0em;text-indent:2em">宋陳巖詩：</p>
<p style="margin-left:0em;text-indent:0em;" class="lg-abnormal"><div class='lg-row'>多少人間狹路偏　山川還是舊山川　澹然忘笑兼忘指　默默真成第一禪</div>
</p></div>
<div class='div-other'><a id='mulu672' />
<p class='h3'>洗心亭</p><p style="margin-left:0em;text-indent:2em">舊志缺，今補。</p>
</div>
<div class='div-other'><a id='mulu673' />
<p class='h3'>玉香亭</p><p style="margin-left:0em;text-indent:2em">在地藏塔下。今廢。</p>
</div>
<div class='div-other'><a id='mulu674' />
<p class='h3'>最勝亭</p><p style="margin-left:0em;text-indent:2em">在玉甑峯下。宣和中，曹令機建。詩僧了機，於亭前栽茶，名「夢覺香」。今廢。</p>
</div>
<div class='div-other'><a id='mulu675' />
<p class='h3'>三笑亭</p><p style="margin-left:0em;text-indent:2em">在淨信院前溪橋上，取「遠公送陶陸過虎溪」之意。今廢。</p>
</div>
<div class='div-other'><a id='mulu676' />
<p class='h3'>忘歸亭</p><p style="margin-left:0em;text-indent:2em">在資聖庵前。面揖五老，對之可以忘歸。</p>
</div>
<div class='div-other'><a id='mulu677' />
<p class='h3'>迎仙亭</p><p style="margin-left:0em;text-indent:2em">在金剛尖分水嶺上。今廢。</p>
</div>
<div class='div-other'><a id='mulu678' />
<p class='h3'>瀑翠亭</p><p style="margin-left:0em;text-indent:2em">在崇聖院前。</p>
</div>
<div class='div-other'><a id='mulu679' />
<p class='h3'>戛玉亭</p><p style="margin-left:0em;text-indent:2em">在翠瀑亭側。</p>
</div>
<div class='div-other'><a id='mulu680' />
<p class='h3'>環翠亭</p><p style="margin-left:0em;text-indent:2em">在西洪嶺。北通縣治，南趨九華，前列雙峯，後擁靈鶴，東峙蓮花，而蒼翠環繞，故名。今廢。</p>
</div>
<div class='div-other'><a id='mulu681' />
<p class='h3'>捧日亭</p><p style="margin-left:0em;text-indent:2em">在天台峯，清郡守李暲建，有「讚」見後。光緒二十三年，金陵劉益卿重建。</p>
</div>
<div class='div-other'><a id='mulu682' />
<p class='h3'>同善亭</p><p style="margin-left:0em;text-indent:2em">在化城寺東。光緒十五年，法輪募建。</p>
</div>
<div class='div-other'><a id='mulu683' />
<p class='h3'>芙蓉館</p><p style="margin-left:0em;text-indent:2em">在西協濟祠左。宋嘉定中，邑令林奇之建。今廢。</p>
</div>
<div class='div-other'><a id='mulu684' />
<p class='h3'>華雲深鎖坊</p><p style="margin-left:0em;text-indent:2em">在塔寺前。南康知府吳炳庶題，戶科給事中高鶴書。今廢。</p>
</div>
<div class='div-other'><a id='mulu685' />
<p class='h3'>太白書堂坊</p><p style="margin-left:0em;text-indent:2em">在書堂前。邑人王友益重建書堂時，併建。置祀田，供春秋祭。其後王遜綸等重修。今廢。</p>
</div>
<div class='div-other'><a id='mulu686' />
<p class='h3'>江左名山坊</p><p style="margin-left:0em;text-indent:2em">在大仙橋。今廢。</p>
</div>
<div class='div-other'><a id='mulu687' />
<p class='h3'>如來真境坊</p><p style="margin-left:0em;text-indent:2em">在小仙橋。此二坊，俱萬曆六年，知縣蘇萬民建。今<span class='corr'>圮</span>。</p>
</div></div>
<div class='div-other'><a id='mulu688' />
<p class='h2'>六、橋梁<span class='note-inline'>(計：橋十五。)</span></p>
<div class='div-other'><a id='mulu689' />
<p class='h3'>五溪橋</p><p style="margin-left:0em;text-indent:2em">在望華亭下，原名「五溪」。萬曆四年，知縣蘇萬民建。兵備副使馮叔吉改「化城橋」。清乾隆三十四年，李世傑重修。</p>
<p style="margin-left:0em;text-indent:2em">清楊李玨詩：</p>
<p style="margin-left:0em;text-indent:0em;" class="lg-abnormal"><div class='lg-row'>五溪橋似虎溪橋　過此悠然息世囂</div>
<div class='lg-row'>二十里餘蘭若出　三千丈外劫塵超　人行松杪雲生屐　江繞沙湍雨助潮　識否廬山真面目　休教容易賦逍遙</div>
</p></div>
<div class='div-other'><a id='mulu690' />
<p class='h3'>小石橋</p><p style="margin-left:0em;text-indent:2em">在邃谷巖下。水流巨石間，或鋪平石上，臥而觀之，真枕流也。傍有大石，字倒書於上，云「端平甲午中和節，廬陵虞曾、錢塘趙直、建安劉煥、四川梁明卿，同來。」字頗清麗。</p>
</div>
<div class='div-other'><a id='mulu691' />
<p class='h3'>會仙橋</p><p style="margin-left:0em;text-indent:2em">在玉香亭下。</p>
</div>
<div class='div-other'><a id='mulu692' />
<p class='h3'>集慶橋</p><p style="margin-left:0em;text-indent:2em">在廣福寺前半里許。橋下水潺湲，高低而下。亦曰「延慶橋」。</p>
</div>
<div class='div-other'><a id='mulu693' />
<p class='h3'>迎仙橋</p><p style="margin-left:0em;text-indent:2em">在懷賢亭北。</p>
</div>
<div class='div-other'><a id='mulu694' />
<p class='h3'>伏龍橋</p><p style="margin-left:0em;text-indent:2em">舊名「集福」，在山麓大橋庵南。橋傍有庵，橋頭有亭，知縣蘇萬民扁曰「第一禪關」。</p>
</div>
<div class='div-other'><a id='mulu695' />
<p class='h3'>大仙橋</p><p style="margin-left:0em;text-indent:2em">有萬壽庵。兵後，常山復興。</p>
</div>
<div class='div-other'><a id='mulu696' />
<p class='h3'>小仙橋</p><p style="margin-left:0em;text-indent:2em">長五六丈，闊止三尺許，傍臨不測之險。兩岸欲絕，一徑通之，若畚土而成，故名。</p>
</div>
<div class='div-other'><a id='mulu697' />
<p class='h3'>仙人橋</p><p style="margin-left:0em;text-indent:2em">在捧日亭前。光緒二十三年，金陵劉益卿捐建。</p>
</div>
<div class='div-other'><a id='mulu698' />
<p class='h3'>利涉橋</p><p style="margin-left:0em;text-indent:2em">在老田。光緒乙未，吳登厚秀冬倡建。<span class='note-inline'>(舊作「老田更」，無「在」字。查各書，凡載老田之地，皆無「更」字，故改之。)</span></p>
</div>
<div class='div-other'><a id='mulu699' />
<p class='h3'>永豐橋</p><p style="margin-left:0em;text-indent:2em">跨舒溪。光緒間，柯德風倡建。</p>
</div>
<div class='div-other'><a id='mulu700' />
<p class='h3'>義興橋</p><p style="margin-left:0em;text-indent:2em">在廟前北。光緒戊戌，吳宇輝、陳月軒、袁訓之、周在川等，倡捐建。</p>
</div>
<div class='div-other'><a id='mulu701' />
<p class='h3'>善心橋</p><p style="margin-left:0em;text-indent:2em">跨濂溪。光緒甲午，僧心徹，募蘇繼美及七八九都吳宇輝、劉漢章、陳月軒、袁訓之等同建。</p>
</div>
<div class='div-other'><a id='mulu702' />
<p class='h3'>龍池橋</p><p style="margin-left:0em;text-indent:2em">跨曹溪。光緒丁酉，劉薌林觀察首捐，吳宇輝、劉漢章、陳月軒、袁訓之、周在川等同建。</p>
<p style="margin-left:0em;text-indent:2em">以上五橋，皆跨五溪。</p>
</div>
<div class='div-other'><a id='mulu703' />
<p class='h3'>善繼橋</p><p style="margin-left:0em;text-indent:2em">跨雲鶴山考坑之閒。光緒甲午，劉薌林首捐，吳宇輝、劉漢章、陳月軒、袁訓之等同建。</p>
<p style="margin-left:0em;text-indent:2em">此澗水，至五溪橋之北始合流也。</p>
</div></div>
<div class='div-other'><a id='mulu704' />
<p class='h2'>七、塔墓<span class='note-inline'>(計：塔四，墓七。)</span></p>
<div class='div-other'><a id='mulu705' />
<p class='h3'>疊石塔</p><p style="margin-left:0em;text-indent:2em">在淨居寺前。唐人疊亂石而成，高丈餘，攲而不仆。</p>
<p style="margin-left:0em;text-indent:2em">宋陳巖詩：</p>

<div class="lg regular" style="margin-left:0em;"><div class='lg-row'>無復晨鐘暮鼓聲　慧雲猶護法燈明</div>
<div class='lg-row'>佛乘大有支持力　舊塔雖攲不更傾</div>
</div></div>
<div class='div-other'><a id='mulu706' />
<p class='h3'>永安塔</p><p style="margin-left:0em;text-indent:2em">在西洪嶺。</p>
<p style="margin-left:0em;text-indent:2em">宋陳巖詩：</p>
<p style="margin-left:0em;text-indent:0em;" class="lg-abnormal"><div class='lg-row'>心不能安總是魔　亭亭孤塔鎮巖阿　倘無佛力三千行　奈此邱蛇井鼠何</div>
</p></div>
<div class='div-other'><a id='mulu707' />
<p class='h3'>永慶塔</p><p style="margin-left:0em;text-indent:2em">在南陽永慶庵，凡七級。明萬曆時，里人鮑楚倡建。</p>
</div>
<div class='div-other'><a id='mulu708' />
<p class='h3'>普同塔</p><p style="margin-left:0em;text-indent:2em">在化城寺東，閔公墓左。光緒二十二年，東寮同建。</p>
</div>
<div class='div-other'><a id='mulu709' />
<p class='h3'>費拾遺墓</p><p style="margin-left:0em;text-indent:2em">在鷄母山，近拾寶巖。</p>
<p style="margin-left:0em;text-indent:2em">唐杜荀鶴詩：</p>

<div class="lg regular" style="margin-left:0em;"><div class='lg-row'>凡弔先生者　多哀荊棘間　不知三尺墓　高並九華山</div>
<div class='lg-row'>天地有何物　子孫無一閒　當時若詔起　未必得生還</div>
</div></div>
<div class='div-other'><a id='mulu710' />
<p class='h3'>閔公墓</p><p style="margin-left:0em;text-indent:2em">在石塔東崖下。</p>
</div>
<div class='div-other'><a id='mulu711' />
<p class='h3'>湯侍郎墓</p><p style="margin-left:0em;text-indent:2em">在淨信寺腳庵之側。</p>
</div>
<div class='div-other'><a id='mulu712' />
<p class='h3'>法鑑墓</p><p style="margin-left:0em;text-indent:2em">在化城寺東，文殊庵前之西。</p>
</div>
<div class='div-other'><a id='mulu713' />
<p class='h3'>福慶墓</p><p style="margin-left:0em;text-indent:2em">在西塔院後。</p>
</div>
<div class='div-other'><a id='mulu714' />
<p class='h3'>道泰墓</p><p style="margin-left:0em;text-indent:2em">在化城寺後，即東塔院。</p>
</div>
<div class='div-other'><a id='mulu715' />
<p class='h3'>甘贄墓</p><p style="margin-left:0em;text-indent:2em">在曹山南麓。</p>
</div></div>
<div class='div-other'><a id='mulu716' />
<p class='h2'>八、屯寨<span class='note-inline'>(計：寨五。)</span></p>
<div class='div-other'><a id='mulu717' />
<p class='h3'>劉相公寨</p><p style="margin-left:0em;text-indent:2em">在廣化院上。宋建炎中，寇張遇犯境，鄜王劉光世因險立寨於此。</p>
<p style="margin-left:0em;text-indent:2em">宋陳巖詩：</p>
<p style="margin-left:0em;text-indent:0em;" class="lg-abnormal"><div class='lg-row'>毒霧腥雲染寇鋒　萬家鄉井雉罹罿　山前堆滿縱橫骨　換得將軍不戰功</div>
</p></div>
<div class='div-other'><a id='mulu718' />
<p class='h3'>毛萬戶寨</p><p style="margin-left:0em;text-indent:2em">在福海寺西北。</p>
</div>
<div class='div-other'><a id='mulu719' />
<p class='h3'>常開平寨</p><p style="margin-left:0em;text-indent:2em">在六泉口。</p>
</div>
<div class='div-other'><a id='mulu720' />
<p class='h3'>錢元帥寨</p><p style="margin-left:0em;text-indent:2em">在六泉口。元帥名「清」，八都人。元末，集義旅以衛鄉邑，與趙普勝寨相拒。</p>
</div>
<div class='div-other'><a id='mulu721' />
<p class='h3'>江元帥寨</p><p style="margin-left:0em;text-indent:2em">在文殊峯。元末，池郡邑為趙普勝所據，守將曲律不花不能拒而遁。統兵官鄧公總制宣城，令各邑互相保障。以邑人江華甫雄武，劄付稱「元帥」。結寨於九華山文殊峯，與錢清相犄角。率義勇固守，邑里以安。</p>
</div></div></div>
<div class='div-other'><a id='mulu722' />
<p class='h1'>流寓門第八<span class='note-inline'>(內分四：一、名賢。二、隱逸。三、文苑。四、仙道。)</span></p>
<div class='div-xu'><a id='mulu723' /><p style="margin-left:2em">世法之中，莫尚吾儒。身修國治，萬姓楷模。世路迍邅，蘊玉藏珠。考槃阿澗，嘯歌自娛。文誇吐鳳，道幻飛鳧。空谷足音，一道同趨。志流寓。</p>
</div>
<div class='div-other'><a id='mulu724' />
<p class='h2'>一、名賢</p>
<div class='div-other'><a id='mulu725' />
<p class='h3'>明</p>
<div class='div-other'><a id='mulu726' />
<p class='h4'>王守仁</p><p style="margin-left:0em;text-indent:2em">字伯安，號「陽明」，浙江餘姚人。父華，仕至吏部尚書。母懷孕十四月而生，祖母夢神人自雲中送兒下，因名「雲」。五歲不能言，有異僧過之，曰：可惜道破。更名「守仁」，乃言。宏治己未，進士第二。十四年辛酉，以刑部清吏司，審錄江北，多所平反。事竣，遊九華，因見道者蔡蓬頭，及地藏洞不火食之異人，論最上乘。異人曰：「周濂溪，程明道是儒家兩箇好秀才。」次年壬戌，告病歸越，築室陽明洞，行「導引術」，故號「陽明」。遂能先知，眾驚異，以為得道。久之，悟曰：「此簸弄精神，非道也」，即屏去。思遺棄世累，獨不能置念於祖母與父。久之，忽悟此念生於孩提。若可去，是斷滅種性矣。明年，移疾西湖，往來南屏、虎跑諸剎。乙丑在京師，專志講學，時年三十四。正德改元，奄瑾竊柄，逮繫言官。守仁抗疏救之，下詔獄，杖，謫貴州龍場驛丞。瑾遣賊欲加害，守仁至錢塘，託迹投江，附估舶遯。風飄至閩境，夜奔山寺，不納，趨野廟臥。夜半虎繞廊，哮吼不入。於是由武夷歸省親，冬赴龍場。其地在萬山叢棘中，蛇虺蠱毒瘴癘之藪。無屋舍，就石穴而處。從行僕病，躬析薪汲水，自為石槨以待盡。於時，不唯得失榮辱胥已解脫，即生死念頭亦無動於中。端居澄默，日夜參求。一夕，忽大悟，不覺呼躍。至此，始信聖人之道，吾性自足，時年三十六也。庚午移廬陵，不事威刑，專開導人心。僅七月，治幾無訟。正德十一年丙子，以尚書王瓊薦，陞左僉都御史，巡撫南贑汀漳等處。時江西、福建、廣東、湖廣之交，方千餘里，皆亂。以贑南為巢穴，阻山作寨。而宸濠陰與之通，以至嘯聚至數十萬。守仁莅任旬日，練民兵進剿。凡三月，而破賊巢三十八。積年逋寇悉平。十四年己卯，寧藩宸濠反，陷南康、九江，進圍安慶。守仁舉兵破南昌，宸濠悉眾囘援，守仁迎擊，大破之，遂擒濠。太監張忠等，導上親征。令縱濠於鄱陽湖，俟駕至，戰而執之。守仁以宸濠付張永，而還南昌。張忠、許泰等，恨失濠，譖守仁必反。帝詔之，立馳至。忠、泰沮不令見，乃入九華山，宴坐一室。帝覘之，曰：「道學人也，何謂反乎？」遣還鎮。庚辰，重過開元寺，留石刻讀書堂後，仍還南昌。辛巳，年五十歲，始揭「致良知」之教。六月，進兵部尚書。世宗踐祚，錄擒宸濠功，封「新建伯」。嘉靖元年壬午，守父喪。丁亥，以左都御史，征廣西思田蠻。開示恩信，自縛來降者七萬餘人。薄懲之，令歸農。以歸師襲破兩廣斷籐峽猺，劇寇萬眾。猺寇盤據三百餘里，郡縣罹害者數十年，至是一舉悉平。而桂萼譖之，賞格不行。守仁病篤，乞骸骨歸。至南安，門人問遺言。答曰：「此心光明，亦復何言？」遂卒。時嘉靖七年戊子，十一月二十九日也，年五十七。<span class='note-inline'>(按《通鑑綱目》，先生平斷籐猺，在戊子九月，其卒在己丑正月。今據黃梨洲《明儒學案》先生傳所載。以梨洲與先生同為餘姚人，紀載較確也。)</span>隆慶初，贈新建侯，諡文成。守仁自經宸濠、忠、泰之變，益信良知真足以忘患難、出生死。自言：「近來信得『致良知』三字，真聖門正法眼藏。自經多事以來，只此良知，無不具足。某於此良知之說，從百死千難中得來，不得已，與人一口說盡。只恐學者得之容易，把作一種光景玩弄，不落實用功，負此知耳。若向裏尋求，見得自己心體，即無時無處不是此道。亙古亙今，無始無終，更有甚同異？知是心之本體，心自然會知，不假外求，善惡自辨。徹頭徹尾，無始無終，即是前念不滅，後念不生。今卻欲前念易滅，後念不生，是佛所呵為斷滅種性，入於槁木死灰矣。心體上，著不得一念留滯，如眼著不得些子塵沙。便好念頭，亦著不得，如眼中放金屑，亦開不得。七情皆良知之用，不可分別善惡，但不可有所著。有著謂之欲，俱為良知之蔽。然纔有著，良知亦自會覺，覺即蔽去，復其體矣。良知不由見聞而有，而見聞莫非良知之用。故良知不滯於見聞，亦不離於見聞。單言心，恐無入處，故醒之以知。單言知，恐以情識當之，故揭之以良。良知者，無知而知也。知來本無知，覺來本無覺，然不知則遂淪埋。妄心則動，照心非動。恆照，則恆動恆靜。照心固照，妄心亦照，有刻暫停則息矣，非至誠無息之學矣。照心非動者，以其發於本體明覺之自然，而未嘗有所動也，有動即妄矣。妄心亦照者，以其本體明覺之自然者，未嘗不在於其中；但有所動耳，無所動即照矣。有妄有照則猶貳，貳則息矣。無妄無照則不貳，不貳則不息矣。」人問：「用功收心時，有聲色之聞見，恐不專一。」守仁曰：「非耳聾目盲，如何不聞見。只雖聞見？而不流去，便是。」有人欲屏絕事為。守仁曰：「使在我無功利之心，雖錢穀甲兵，搬柴運水，無往而非實學。使我尚存功利之心，雖日談道德仁義，亦只是功利之事。用功在澄心，不在無事也。」問上達功夫。答曰：「凡目可得見，耳可得聞，口可得言，心可得思者，皆下學也。不可見聞言思者，上達也。故凡可用功者，皆下學；而上達，即在下學裏。吾輩用功，要心真切，見善即遷，有過即改，方是真切工夫。若求用功時光景，或效驗，卻是助長外馳，不是工夫。」問：「心無惡念時，亦須存箇善念否？」曰：「既無惡念，便是善念，若又要存箇善念，即是日光之下添燃一燈。」問：「己私難克，奈何？」曰：「將己私來替汝克。」問：「古人論性，各有異同，何者為定論？」曰：「性之本體，原是無善無惡；至發用上，則可為善為惡。譬如眼有喜時眼、怒時眼，若執定一邊，便錯。孟子說性善，從源頭上說。荀子說性惡，從流弊上說。只是這箇性，所見不同耳。」每常誨人，謂：「無善無惡心之體，有善有惡意之用。知善知惡是致知，為善去惡是格物。而以默坐澄心為下手工夫。」其學徧天下，而分各派。東流至日本，成明治維新事業，實有體有用之學也。有《九華詩冊》，見本志〈藝文門〉。九華立陽明祠，在化城寺西，下為仰止亭。<span class='note-inline'>(《明儒學案》及《聖學宗傳》)</span></p>
</div>
<div class='div-other'><a id='mulu727' />
<p class='h4'>湛若水</p><p style="margin-left:0em;text-indent:2em">字元明，號「甘泉」，廣東增城人。魁宏治壬子鄉試。尋從白沙先生遊，即以「隨處體認天理」為宗，誓不復仕。以母命，出應乙丑會試，第二人編修。時陽明王公在史館講學，相與倡道京師。而呂柟、王崇輩皆公場屋所取士，和之。道望日著，學者稱「甘泉先生」。母喪，廬墓三年。遊九華，愛其奇秀，即刻「甘泉」二字於石，創書院於山。平生足迹所至，必建書院以祀白沙。從游者徧天下，卒年九十五。</p>
</div>
<div class='div-other'><a id='mulu728' />
<p class='h4'>呂柟</p><p style="margin-left:0em;text-indent:2em">字仲木，陝西高陵人，學者稱「涇野先生」。正德戊辰，會試第六人，廷試第一。公立教以正心、修身、忠君、孝親為本。有劾甘泉之學者，則曰：「聖君在上，豈可使明時有偽學之禁？」有問朱陸之學者，則曰：「初時同法堯舜，同師孔孟；雖入門路徑微有不同，而究竟本原，其致一也。」公於九華，有〈甘泉記〉、〈仰止亭記〉。</p>
</div>
<div class='div-other'><a id='mulu729' />
<p class='h4'>張元忭</p><p style="margin-left:0em;text-indent:2em">字子藎，別號「陽和」，山陰人。嘉靖戊午舉於鄉。父官太僕，就逮於滇，元忭侍以往。及釋歸，乃入京誦冤。事解，又歸侍於家。一歲中，往返奔走三萬餘里，其至性如此<span class='note-inline'>(隆慶辛未)</span>。南宮射策第一，授修撰，仕至翰林侍讀。學從王龍溪，得其緒。唯龍溪只談本體，不言工夫，元忭則謂：「本體無可說，可說者，皆工夫也。主義在善有善幾，惡有惡幾。於此而慎察之，善必真好，惡必真惡，格不正以歸於正為格物。」可謂善學龍溪者。遊九華，有「九九峯頭無限樂，何年卜築細攀躋」之句。卒年五十一。<span class='note-inline'>(舊志及《明儒學案》)</span></p>
</div>
<div class='div-other'><a id='mulu730' />
<p class='h4'>鄒元標</p><p style="margin-left:0em;text-indent:2em">字爾瞻，號「南皋」，吉水人。萬曆初進士，官至總憲，諡「忠介」。天啟初，建首善書院，與馮恭定同講學。工部郭興治曰：「今干戈倥傯之際，禮樂潤色，性命精微，無裨短長。」元標曰：「天下治亂，係於人心；人心邪正，係於學術。凡法度、風俗、進賢、退不肖，舍明學末由。今之學者，除訓詁、括帖外，無功課；除青紫榮名外，無意趣。其惡聞講學，固宜。殊不知，不聞道，即位極人臣，勳銘旂常，了不得本分事。生是虛生，死是虛死，骨朽青山。而本有昭昭者，不知飄泊何所，誠為可哀。此臣所以至老不敢退墮自甘也。」其學，以「識心體」為本，以「行恕於人倫事物間，與愚夫婦同體」為功夫，以「不起意空空」為極致，故於禪學在所不諱。其「求見本體」，即佛家所謂「本來面目」。其所謂「恕」，亦非孔門之恕，而為佛家「事事無礙」。嘗遊九華，〈登地藏塔〉詩有「煉性臺空在，傳心偈尚存」之句。<span class='note-inline'>(舊志及《明儒學案》)</span></p>
</div>
<div class='div-other'><a id='mulu731' />
<p class='h4'>羅賜祥</p><p style="margin-left:0em;text-indent:2em">字應敬，號「欽所」，青陽人。幼好學，在九華僧舍篝燈夜讀，焚其巾，不自覺，山僧稱為「焚巾秀才」。隆慶四年，舉應天鄉試。歷官武庫司郎中，出為湖廣按察司副使。師事耿恭簡公定向，悉本良知宗旨，以主敬為先務，不欺為實際。分守湖北時，苗夷雜居，俗悍而賈淫。乃以坦易化之，不加束縛，一意噢咻。洞僰谿苗，讋伏嚮邇。有精舍，附陽明祠，即以陪祀焉。<span class='note-inline'>(《九華紀勝．卷七》)</span></p>
</div>
<div class='div-other'><a id='mulu732' />
<p class='h4'>畢似范</p><p style="margin-left:0em;text-indent:2em">字一衡，號「心坡」，石埭人，少保尚書鏘之仲子。幼篤學，有希聖之志。長以廕，歷戶部員外郎。萬曆間，命中使採珠寶於滇廣，疏請罷之。不報，遂棄官歸，益研精「心性之學」。於九華築精舍，延四方來學之士。歡欣接引，適館授餐，雖資竭不顧也。後遭母喪，辟踊七晝夜，裂肺而死。學者祠之九華東壁。<span class='note-inline'>(《九華紀勝．卷七》)</span></p>
</div></div></div>
<div class='div-other'><a id='mulu733' />
<p class='h2'>二、隱逸</p>
<div class='div-other'><a id='mulu734' />
<p class='h3'>唐</p>
<div class='div-other'><a id='mulu735' />
<p class='h4'>費冠卿</p><p style="margin-left:0em;text-indent:2em">字子軍，登元和丁亥第。未及拜官，聞母病，泣奔抵家，而母已葬。遂廬墓側，哀慟不輟。長慶二年，李仁修舉冠卿孝節，召拜右拾遺。制曰：「前進士費冠卿，嘗預計偕，以文中第。祿不及於榮養，恨每積於永懷。遂乃屏身邱園，絕蹟仕進。守其至性，十有五年。峻節無虧，清標自遠。夫旌孝行、舉逸民，所以厚風俗，而敦名教也。宜承高獎，以儆薄夫。擢參近侍之榮，載佇移忠之孝。」冠卿歎曰：「祿以養親耳，親沒，何以祿為？」賦詩云：</p>

<div class="lg regular" style="margin-left:0em;"><div class='lg-row'>拾遺帝側知難得　官緊才微恐不勝　好是中朝絕親友　九華山下詔來徵</div>
<div class='lg-row'>三千里外一微臣　二十年來任運身　今日忽蒙天子詔　自慙驚動國中人</div>
</div><p style="margin-left:0em;text-indent:2em">遂終隱少微峯下。</p>
</div>
<div class='div-other'><a id='mulu736' />
<p class='h4'>鞏疇</p><p style="margin-left:0em;text-indent:2em">字禹錫，秋浦人，號「九華處士」。<span class='note-inline'>(詳〈鄭薰詩序〉。)</span></p>
</div>
<div class='div-other'><a id='mulu737' />
<p class='h4'>王季文</p><p style="margin-left:0em;text-indent:2em">字宗素，少厭名利，隱居九華。遇異人，授九仙飛化之術，曰：「子當先決科於詞籍，後策名於真列。冥注使然，不可移也。」登咸通中進士第，授祕書郎。尋謝病歸，築室頭陀嶺下。日浴龍潭，人見之，風雨不失期。將死，以所居宅捨為寺，請鄰僧智英主之。即今之無相寺是也。</p>
</div>
<div class='div-other'><a id='mulu738' />
<p class='h4'>李昭象</p><p style="margin-left:0em;text-indent:2em">字化文，池州刺史方玄之子。父卒，因家焉。懿宗末，以文謁相國路公巖，深器重之。後避黃巢亂，入九華山。築室碧雲峯下，與張喬、顧雲輩為友。龍紀中，楊行密賁宣州，以書招之，堅志不就。同時有鄭參軍者，隱居九華。昭象將赴舉出山，留詩寄參軍云。</p>
</div></div>
<div class='div-other'><a id='mulu739' />
<p class='h3'>宋</p>
<div class='div-other'><a id='mulu740' />
<p class='h4'>孫冕</p><p style="margin-left:0em;text-indent:2em">臨江人，直史館三十年。晚守蘇州，有詩自寓云：「寄語姑蘇孫太守，也須抖擻老精神。」乃拂衣退隱九華。朝廷高其風，累詔再任，不起。後還籍。</p>
</div>
<div class='div-other'><a id='mulu741' />
<p class='h4'>滕宗諒</p><p style="margin-left:0em;text-indent:2em">字子京，河南人。祥符八年進士，官司諫。以言得罪，謫祠部員外郎。知信州，又監鄱陽郡榷酤。請改池州，就九華山以葬父。築室雲外峯下，讀書其中。著《九華新錄》一卷。尋調去，後入為天章閣待制，卒。</p>
</div>
<div class='div-other'><a id='mulu742' />
<p class='h4'>劉放</p><p style="margin-left:0em;text-indent:2em">字世疎，隱居九華雙峯下，手書石上「清隱巖」三大字。著《九華拾遺》二卷。</p>
</div></div>
<div class='div-other'><a id='mulu743' />
<p class='h3'>元</p>
<div class='div-other'><a id='mulu744' />
<p class='h4'>陳巖</p><p style="margin-left:0em;text-indent:2em">字清隱。宋亡，隱居不仕。元世祖徵求隱逸，巖乃汗漫江湖以避徵。及老始歸山，築九華書院「溪山第一樓」，嘯歌其中，號「九華山人」。當時有作詩輓之者，曰：「宋家海宇一孤舟，野服黃冠共白頭。」所著有《九華詩集》行於世。</p>
<p style="margin-left:0em;text-indent:2em">《四庫全書．總目》云：《九華詩集》一卷，宋陳巖撰。青陽人。咸淳末，屢舉進士不第。入元，遂隱居不仕，築室於高陽河，日嘯歌其內。徧游九華，至一處，則作一詩紀之。其詩瀟灑出塵，絕去畦徑，有高人逸士風格。</p>
<p style="margin-left:0em;text-indent:2em">按：清隱詩，多有見道之言。舊志所載寥寥，今志特補錄之。</p>
</div>
<div class='div-other'><a id='mulu745' />
<p class='h4'>楊少愚</p><p style="margin-left:0em;text-indent:2em">家九華山下。好讀書，屢試不第。所著有《孝經衍義》、《九華外史》。</p>
</div></div>
<div class='div-other'><a id='mulu746' />
<p class='h3'>明</p>
<div class='div-other'><a id='mulu747' />
<p class='h4'>施達</p><p style="margin-left:0em;text-indent:2em">字下之，青陽人。生平以「約禮」為宗，不應制科文字。嘗北面長林畢心坡，四方會講，懽欣接引。後卜築九華天柱峯下，彈琴著書，生徒景從。不應辟命，終老於九華。所著有《周禮通義》、《孝經注》、《序卦圖闡集》、《天柱志》諸書。門人梓《施子語錄》十五卷行世。</p>
</div>
<div class='div-other'><a id='mulu748' />
<p class='h4'>吳鍾</p><p style="margin-left:0em;text-indent:2em">字空之，穎敏博學，善詩賦古文詞。遭亂，隱九華之劉冲，足迹不入城市，人稱「劉冲先生」。劉冲，即少微峯北，費拾遺隱居故地。著有《呵凍錄》諸集行世。</p>
</div>
<div class='div-other'><a id='mulu749' />
<p class='h4'>章福</p><p style="margin-left:0em;text-indent:2em">一傭人，僦居長林旗嶺村。孑身無妻子。日行傭，得米，積之。至年終，轉赴河埠間，擊小鐘。呼貧者，聽自取；不問姓名，米盡乃歸。歲以為常，垂老不倦。後入九華，莫知所終。</p>
</div></div></div>
<div class='div-other'><a id='mulu750' />
<p class='h2'>三、文苑</p>
<div class='div-other'><a id='mulu751' />
<p class='h3'>唐</p>
<div class='div-other'><a id='mulu752' />
<p class='h4'>李白</p><p style="margin-left:0em;text-indent:2em">字太白，隴西人，興聖皇帝九世孫。母夢長庚入懷而生，因以命名。既長，隱氓山，州舉有道，不應。賀知章稱為「謫仙人」，言於玄宗，有詔供奉翰林。沈香亭牡丹盛開，召為樂章。適白已醉，左右以水頮面，醉稍解。帝使貴妃為之捧硯，即成〈清平調〉三首。筆無留意，帝奇其才。嘗使高力士脫靴殿上，力士譖之貴妃。帝欲官白，時朝事日非。請雲游四方，賜金牌，署曰「海上釣鰲客」。嘗騎驢過華陰縣，縣令止之。索筆供云：「曾用龍巾拭唾，御手調羹，力士脫靴，貴妃捧硯。金鑾殿前尚容走馬，華陰縣裏不許騎驢。」令大驚，謝之。太白與孔巢父等，號「竹溪六逸」；與賀知章等，稱「飲中八仙」。嘗遊并州救郭子儀。及安祿山反，永王璘起兵敗，繫太白於潯陽獄，子儀以百口保之。時族人李陽冰為當塗令，太白訪之。江中望九子山，改名「九華」。所寓為「太白書堂」云。</p>
</div>
<div class='div-other'><a id='mulu753' />
<p class='h4'>許棠</p><p style="margin-left:0em;text-indent:2em">字文化。登咸通十三年進士，為涇縣尉。後避世亂，歸隱九華。時與張喬、俞坦之、劇燕、任濤、張蟾、鄭谷、李棲遠、李昌符輩，謂之「詩中十哲」。棠嘗過洞庭有詩云：「四顧疑無地，中流忽有山。」人因號曰「許洞庭」。</p>
</div>
<div class='div-other'><a id='mulu754' />
<p class='h4'>張喬</p><p style="margin-left:0em;text-indent:2em">秋浦人，有詩名。咸通中，京兆府解試〈月中桂〉，詩云：</p>
<p style="margin-left:0em;text-indent:0em;" class="lg-abnormal"><div class='lg-row'>與月轉洪濛　扶疎萬古同</div>
<div class='lg-row'>根非生下土　葉不墜秋風　每向圓時足　還從缺處空　影高羣木外　香滿一輪中　未種丹霄日　應虛白兔宮</div>
<div class='lg-row'>如何當羽化　細得問神功</div>
</p><p style="margin-left:0em;text-indent:2em">其年，李建州頻主試，以許棠老於場屋，為首選薛尚書能以詩唁喬，有「何事盡參差，惜哉吾子詩」之句。後大順元年，登進士第。黃巢亂，喬曰：「尚可以行道乎哉？見幾而作，此其時矣。」遂與伍喬、顧雲、殷文圭、杜荀鶴、許棠輩互相倡詠，棲老九峯。</p>
</div>
<div class='div-other'><a id='mulu755' />
<p class='h4'>顧雲</p><p style="margin-left:0em;text-indent:2em">字垂象，池州人。風韻詳整，與杜荀鶴、殷文圭相友善，同肄業九華。咸通中，登第，為高駢淮南從事。師度之亂，退處舊隱，杜門著書。宰相杜讓能奏，雲與盧知猷、司空圖等，分修宣、懿、德三朝實錄。書成，加虞部員外郎。乾寧初卒。有文，號《鳳策聯華編稿》。</p>
</div>
<div class='div-other'><a id='mulu756' />
<p class='h4'>殷文圭</p><p style="margin-left:0em;text-indent:2em">小字桂郎，池州人。卜居九華，潛心苦學。所用墨池，底為之穴。赴舉時，中途遇一叟，熟視之，曰：「如學道，當冲虛；不爾，大有名於天下。」乾寧中及第，為裴樞宣諭判官。子行義，自江南歸宋。避諱，改姓「湯」，名「悅」。</p>
</div>
<div class='div-other'><a id='mulu757' />
<p class='h4'>杜荀鶴</p><p style="margin-left:0em;text-indent:2em">字彥之。會昌末，牧之自齊安移守秋浦。妾有娠，妻逐之，以嫁石埭長林鄉杜筠，生荀鶴。大順初，擢進士第，授翰林學士，主客員外郎，知制誥。自號「九華山人」。昔荀鶴生，有獻詩者曰：</p>
<p style="margin-left:0em;text-indent:0em;" class="lg-abnormal"><div class='lg-row'>金榜曉懸生世日　玉書潛記上昇時　九華山色高千丈　未必高於第八枝</div>
</p><p style="margin-left:0em;text-indent:2em">荀鶴擢第時，正第八名也。李昭象詩云：</p>

<div class="lg regular" style="margin-left:0em;"><div class='lg-row'>深巖貧復病　榜到見君名　貧病渾如失　山川頓覺清</div>
<div class='lg-row'>一春新酒興　四海舊詩聲　日使能吟者　西來步步輕</div>
</div><p style="margin-left:0em;text-indent:2em">殷文圭詩云：</p>

<div class="lg regular" style="margin-left:0em;"><div class='lg-row'>一戰平疇五字勞　書鄉歸去錦為袍　大鵬出海翎猶溼　駿馬辭天氣正豪</div>
<div class='lg-row'>九子舊山增秀色　二南新格變風騷　由來稽古扶公道　平地丹梯甲乙高</div>
</div></div>
<div class='div-other'><a id='mulu758' />
<p class='h4'>周繇</p><p style="margin-left:0em;text-indent:2em">字惟憲，建德人。登咸通進士第，著〈明皇夢鍾馗賦〉得名，為河南尉。秩滿，隱九華，詠詩自娛。僕射王徽稱其孝友可以表俗，奏為建德令。李昭象以詩送之曰：「投文得仕而今少，佩印還家古所榮。」弟繁，亦有文聲，時稱「二周」。有《二周紀略》四卷行世。</p>
</div></div>
<div class='div-other'><a id='mulu759' />
<p class='h3'>宋</p>
<div class='div-other'><a id='mulu760' />
<p class='h4'>湯允恭</p><p style="margin-left:0em;text-indent:2em">本殷文圭之後。登宣和六年進士第，歷常州通判、刑部員外郎、殿中侍御史、兵部侍郎。歸老九華，築書堂於文殊峯下。卒，葬於淨信寺之麓。</p>
</div>
<div class='div-other'><a id='mulu761' />
<p class='h4'>程九萬</p><p style="margin-left:0em;text-indent:2em">字鵬飛，號「雙峯居士」，以書堂面雙峯故也。淳熙二年登第，仕至文華閣待制。所著有〈九華〉詩百篇，又合「九華六圖」為「二圖」。其子槐，復於天柱峯側，建「閎肅書堂」，苦志讀書。後官監給賞庫，贈「朝奉大夫」。</p>
</div></div>
<div class='div-other'><a id='mulu762' />
<p class='h3'>明</p>
<div class='div-other'><a id='mulu763' />
<p class='h4'>程懋</p><p style="margin-left:0em;text-indent:2em">宋待制鵬飛之後裔。於天柱峯下，重建「閎肅書堂」，讀書其中。經術通明，問學該博。中正統十二年鄉試，官平山學諭。歸隱舊業，授徒講學，至老不輟。</p>
</div></div></div>
<div class='div-other'><a id='mulu764' />
<p class='h2'>四、仙道</p>
<div class='div-other'><a id='mulu765' />
<p class='h3'>漢</p>
<div class='div-other'><a id='mulu766' />
<p class='h4'>竇伯玉</p><p style="margin-left:0em;text-indent:2em">字子明，丹陽人，世稱「陵陽子明」者。漢元封間，為陵陽令，無欲而民自化。釣得白龍，放之。後數十年，釣得白魚。魚腹中有書，教子明服食。遂上黃山採石脂服之。三年，白龍來迎。止陵陽山百餘年，騎白龍仙去。二女亦化鳧飛昇。今九華山，鳧山，皆有白龍潭。蓋漢時九華山，本名「陵陽山」也。</p>
</div></div>
<div class='div-other'><a id='mulu767' />
<p class='h3'>晉</p>
<div class='div-other'><a id='mulu768' />
<p class='h4'>葛洪</p><p style="margin-left:0em;text-indent:2em">字稚川，句容人。家貧，好學，以儒知名。學道得仙，著《抱朴子》一百一十六篇。嘗鍊丹於九華。今臥雲庵北，有葛仙丹井；雙峯下，有葛仙洞。</p>
</div></div>
<div class='div-other'><a id='mulu769' />
<p class='h3'>唐</p>
<div class='div-other'><a id='mulu770' />
<p class='h4'>張果老</p><p style="margin-left:0em;text-indent:2em">初隱中條山，乘白驢，日行萬里。息則折為紙，納笥中。明皇以璽書迎至京，欲以玉貞公主降之。果大笑，不奉詔。嘗乘驢至拾寶巖看花，驢行石上，蹄跡一道，至今宛然，號「果老石」。</p>
</div>
<div class='div-other'><a id='mulu771' />
<p class='h4'>趙知微</p><p style="margin-left:0em;text-indent:2em">乾寧中，建延華觀於鳳凰嶺。屢詔不出，乃賜碧雲星冠、青霞羽衣。人多從之遊。值中秋陰雨，知微率眾登峯之絕頂，則萬里無雲，月如明鏡，別一天也。於巖下種桃千株，花皆碧色。桃落水中，流出澗外，居民得之，鬻以自給。後知微仙去，人名其巖曰「碧桃巖」，澗曰「浮桃澗」。</p>
</div></div>
<div class='div-other'><a id='mulu772' />
<p class='h3'>明</p>
<div class='div-other'><a id='mulu773' />
<p class='h4'>蔡蓬頭</p><p style="margin-left:0em;text-indent:2em">不知其名，常蓬頭，因以為號。宏治十四年，王陽明先生審錄江北。事竣，遊九華，聞其善談仙，待以客禮。請問，蔡曰：「尚未。」有頃，屏左右，引至後亭。再拜請問。蔡曰：「尚未。」問至再三。蔡曰：「汝後堂後亭，禮雖隆，終不忘官相。」一笑而別。<span class='note-inline'>(據王文成公全集增改)</span></p>
</div>
<div class='div-other'><a id='mulu774' />
<p class='h4'>甯成</p><p style="margin-left:0em;text-indent:2em">九華黃石溪田父也。立志不欺。一日鋤山側，遇一翁，導之，叩石壁。壁啟，有宮室，非人間居。翁即其地拾半桃食成。成食之，心知其為遇仙矣；顧念家尚有母，未畢養，奈何？翁即知其意，謂之曰：「汝欲還，當閉目，否則墮水中也。」成如言，聞波濤澎湃者久之。翁語之曰：「至矣！」令張目，則在其家屋上。拳其背，使嘔所食半桃。復訂曰：「萬曆二十四年之某月某日，當俟我於山中。」言訖，翁不見。成乃叫號屋上，家人聞其聲，掖之下；則去家已三載，母尚無恙。成復事母，盡孝六年。母逝。適往山中採石耳，遂不歸。其日月適如翁前所訂云。</p>
</div></div>
<div class='div-other'><a id='mulu775' />
<p class='h3'>清</p>
<div class='div-other'><a id='mulu776' />
<p class='h4'>鄧羽</p><p style="margin-left:0em;text-indent:2em">一都金家冲人。入九華採薪，遇異人授符籙，遂能呼風喚雨、療病除妖，不受謝。道光甲辰六月，池郡大旱，井涸禾槁。郡守裘太尊，延之設壇祈禱。施掌心雷訣，霹靂一聲，雲興雨降。復東嚮長噓，成黑雲東行。既而太守詢其故。謂青亦患旱。寄雨三分，聊慰霓望。是日青邑亦得甘霖，從西來，正羽登壇時也。太守命以駟輿送歸，已飄然長往矣。後入九華山，不知所終。</p>
</div></div>
<div class='div-other'><a id='mulu777' />
<p class='h3'>附：神仙感遇傳</p><p style="margin-left:0em;text-indent:2em">費冠卿，及第，將歸，別相國鄭公餘慶。公素與秋浦劉令善，喜費之行，託寓書，緘授費。乃戒之曰：「劉令久在名場，所以不登甲乙之選者，以其褊率不拘，捨高科而就卑宦，可善遇之。」費至秋浦，投刺於劉。委案上，不顧。費悚立良久，即以相國書授閽者。劉發緘，慢罵曰：「鄭某老漢，用此何為？」擘而棄之。費懼，趨拜於前。劉憫顧，揖坐與語。其時，日已昏黑，費乞於廳廡下席地一宵。劉已入，良久，出曰：「此非待賓之所。」引費挈氈席入廳後小閤子中。既而閉門，鎖繫甚嚴。費莫知所以，據榻而息。於門竅中，窺劉自操篲畚，掃除內外庭廡、階壁。將及二更，忽異香郁烈異常。劉執版恭候於庭，香氣彌甚。即見雲冠紫衣仙人，長八九尺，數十人擁從而至。劉再拜稽首，仙人直詣堂中，劉侍側。俄而筵席羅列，香溢閤中。須臾，奏樂飲酒，命劉席地侍飲。一切均非人世所有。仙人問劉：「得鄭某信否？」對曰：「得，甚安。」又問：「得鄭書否？」對曰：「費冠卿自長安來，得書。」仙人笑曰：「冠卿及第矣，今在此耶，吾未合與見。」命劉酌酒一杯，送閤子中；並令囑，早修行，即得相見。費窺劉自呷半杯，以盆中水投杯中。疑未飲，仙人即與徒從乘雲去，劉拜辭嗚咽。仙戒曰：「汝見鄭，但令修行，即得相見。」遂去。劉詣閤，見酒猶在，驚曰：「此酒萬劫難遇，何不飲？」引而飲之。費力爭，得一兩呷，劉即與費為修道友。費卜居九華山，以右拾遺徵，竟不起。鄭相國尋去世。劉、費頗祕其事，不知所降是何仙也。</p>
</div></div></div>
<p class='juan'>九華山志卷六終</p>
</div><!-- end of div[@id='body'] -->
</body></html>