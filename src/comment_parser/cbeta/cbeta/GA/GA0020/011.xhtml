<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龍井見聞錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-w'></div><a id='mulu557' />
<div class='div-w'><a id='mulu558' />
<p class='h1'>宋僧元淨外傳</p>
<div class='div-w'><a id='mulu559' />
<p class='h2'>附：宋僧元淨外傳卷目</p>
<ul class="">
<li><p style="margin-left:1em">卷上</p>

<ul class="">
<li><p style="margin-left:1em">於潛出家之所</p>
</li>

<li><p style="margin-left:1em">杭州曾經住持之所</p>
</li>

<li><p style="margin-left:1em">流寓</p>
</li>

<li><p style="margin-left:1em">教祖</p>
</li>

<li><p style="margin-left:1em">本師</p>
</li>

<li><p style="margin-left:1em">禪友</p>
</li>

<li><p style="margin-left:1em">弟子</p>
</li>

<li><p style="margin-left:1em">繼起之僧</p>
</li>

<li><p style="margin-left:1em">龍井法嗣</p>
</li>

<li><p style="margin-left:1em">上天竺法嗣</p>
</li>
</ul></li>

<li><p style="margin-left:1em">卷下</p>

<ul class="">
<li><p style="margin-left:1em">真贊</p>
</li>

<li><p style="margin-left:1em">東坡集．尺牘</p>
</li>

<li><p style="margin-left:1em">道俗依仰</p>
</li>

<li><p style="margin-left:1em">辯博</p>
</li>

<li><p style="margin-left:1em">誦咒<span class="corr">祛</span>邪</p>
</li>

<li><p style="margin-left:1em">書拒左道</p>
</li>

<li><p style="margin-left:1em">緣契</p>
</li>

<li><p style="margin-left:1em">問答</p>
</li>

<li><p style="margin-left:1em">寄題〈龍井題名〉</p>
</li>

<li><p style="margin-left:1em">元淨詩</p>
</li>

<li><p style="margin-left:1em">著文</p>
</li>

<li><p style="margin-left:1em">塔銘未刻石</p>
</li>

<li><p style="margin-left:1em">復書〈龍井題名〉後</p>
</li>

<li><p style="margin-left:1em">題名書後不入石</p>
</li>

<li><p style="margin-left:1em">蘇軾乞塔銘</p>
</li>

<li><p style="margin-left:1em">蘇軾致茶果</p>
</li>

<li><p style="margin-left:1em">蘇軾紀夢</p>
</li>

<li><p style="margin-left:1em">遺像</p>
</li>

<li><p style="margin-left:1em">郡紳平塔</p>
</li>

<li><p style="margin-left:1em">龍井得歙硯</p>
</li>

<li><p style="margin-left:1em">手植山茶</p>
</li>

<li><p style="margin-left:1em">嶺塢皆名蘇子</p>
</li>
</ul></li>
</ul></div>
<p class='juan'>附：宋僧元淨外傳</p><p class="byline"><span class='note-inline'>(臣)</span>汪孟鋗恭纂</p><p class="head2">卷上</p>

<div class='div-w'><a id='mulu560' />
<p class='h2'>於潛出家之所</p>
<div class='div-w'><a id='mulu561' />
<p class='h3'>於潛縣西菩山明智寺</p><p style="margin-left:0em;text-indent:2em">《咸淳臨安志》：明智寺在縣西十八里波亭鄉。初，山之西有光亘天，現菩薩像，僧道志立茅廬其下。元祐間因建佛殿，遂名「西菩寺」。治平二年改今額。熙寧七年八月，蘇文忠公同毛君寶、方君武訪參寥、辯才，遂留西菩山留題。建炎間重修，秦少游之子湛為記。有清涼池、明月池、雙峯堂、滌軒、賢秀軒、西資閣、見山亭。又秦湛〈寺記〉略云：「於潛之西菩有光，屬天現菩薩像。其時僧道志茅廬其下，遂聚邑人之錢而廟佛焉。號西菩寺，實唐天祐中也。本朝改曰明智，今謂其山猶曰西菩。辯才既從此山行道，吳越山中之徒思踵其武，踴躍精進」云云……「明智以有道者之故棲，學佛者望之如仲尼之徒於闕里。其氣象景物又蓋境內，自於潛十有三里，至山之麓未及之五里上，松旁澗與道委蛇，仰可以蔭，俯可以鑑，循環曲折乃得平直。兩峯屹然如立長人、如獲居迎來，五老、九華未易伯仲。泉湧西巖之址，盛暑常寒；筒引錯落，遍於百室。是以居者忘出、遊者忘歸」云云……「自有此寺已數百年，土殞木壞、風雨入室，像設不嚴、威儀不成。雙峯既歸，未嘗有求。邑之富於力者，相率施所有，寺為之一新」云云……「余先人與辯才善，余兒時，先人對辯才語，必令旁侍；其高世之論，至今能記一一；而辯才物故，前先人十年。今龍井、天竺間，雲容山色或誨人愁，其能念先人乎？余每見來自吳越者，未嘗不問辯才門人何如，故聞『雙峯』之名久矣。杜門錫山之下，一旦，蒼頭告余曰：『門有道人，吳語而文。』亟出見之，乃常樂性禪師也；謂明智重葺，欲余為記，且曰：『先太史常為辯才記龍井，今記明智，非子可乎？』余不敢辭，雖然，雞鳳異調，大方之家豈不笑我！」</p>
<p style="margin-left:3em"><span class='note-inline'>(謹案：秦觀為元淨作〈龍井記〉，而其子又為常樂作〈明智記〉，亦宗門嘉話也。《咸淳臨安志》載記文，本係節錄，今從之。又釋居簡有〈西菩造五鳳樓疏〉，註云：「辯才、參寥受業寺」，則參寥亦出家西菩矣。蘇軾有〈遊西菩寺詩〉，王註：「於潛圖經，毛君寶同尉方君武與東坡，於熙寧七年八月廿七日同遊西菩山明智院，石刻存焉。」)</span></p>
</div></div>
<div class='div-w'><a id='mulu562' />
<p class='h2'>杭州曾經住持之所</p>
<div class='div-w'><a id='mulu563' />
<p class='h3'>上天竺靈感觀音院</p><p style="margin-left:0em;text-indent:2em">《咸淳臨安志》嘉祐末守沈禮部文通，以為「天竺」起於司馬晉，時逾七百載，而觀音發迹西峯甫及百年，遂分為二，所謂「上天竺」也。大士以聲音為佛事，非禪那所居，即謝去。住持智月以辯才法師元淨為其主，仍請於朝，以教易禪，賜名「靈感觀音院」。時曾魯公公亮為相，實奬其事。既而蔡端明襄出守，魯公以錢十萬為扁，委蔡公為書之。蓋魯公慶歷間道杭，同行僧元達，至天竺瞻禮。途中見衣素婦人謂達曰：「上座同曾舍人來耶？舍人五十七入中書。」語訖，無所見。已而如其言，事具石刻。元淨乃益鑿山闢地，增廣殿宇。魯公又以經五千二百三十卷遺元淨西廡為藏。</p>
<p style="margin-left:0em;text-indent:2em">又肅儀亭，辯才建，蔡襄名。</p>
<p style="margin-left:3em"><span class='note-inline'>(謹案：蔡襄名者為「肅儀」。《上天竺山志》云：「郡守蔡襄有銘，不存」，蓋誤以名為銘。)</span></p>
<p style="margin-left:0em;text-indent:2em">《上天竺山志》：「山門橋在上竺山門外、中竺天正殿前。橋右，宋時辯才重建雪坡亭。東坡訪辯才法師，適雪霽，搆亭厓下以紀其勝。夜講臺，治平中辯才淨法師演說無倦，嘗謂鬼神少威德，則不敢隨眾晝聽，乃為夜分講經，故名。莫考厥初，至辯才更建。」又李綱〈上天竺天台教寺十六觀堂碑〉曰：「辯才淨法師於嘉祐、熙寧間兩住本山，兼統禪講二教律，三宗賜詩褒美；東宮復書歸隱之額，聽其退居興福。」</p>
<p style="margin-left:3em"><span class='note-inline'>(謹案：碑文千言，然不載李綱《梁谿集》。賜詩、書額，惜他無可証。所謂「歸隱」，豈即「歸隱橋」之謂耶？「興福」，疑「廣福」，字誤。)</span></p>
<p style="margin-left:0em;text-indent:2em">陳善《杭州府志》：「治平中，元淨益鑿前山，闢地二十有五尋，殿皆重檐。」</p>
</div>
<div class='div-w'><a id='mulu564' />
<p class='h3'>大悲寶閣院</p><p style="margin-left:0em;text-indent:2em">見蘇轍〈辯才碑〉，詳卷八。</p>
</div>
<div class='div-w'><a id='mulu565' />
<p class='h3'>下天竺</p><p style="margin-left:0em;text-indent:2em">《佛祖通載》：元豐三年謝去天竺，居龍井；六年居南屏；明年復歸龍井。時靈山虛席，師以慈雲師祖道場，俯就眾請。及月餘，定中見金甲神跪前曰：「師於此無緣，不宜久住。」既受冥告，遂還龍井。</p>
</div>
<div class='div-w'><a id='mulu566' />
<p class='h3'>南屏興教寺</p><p style="margin-left:0em;text-indent:2em">見楊傑〈院記〉，詳卷二。</p>
<p style="margin-left:3em"><span class='note-inline'>(謹案：楊記「初住錢塘法惠院之寶閣」，蓋即大悲寶閣院；而《咸淳臨安志》不載法慧、大悲寶閣二院名。案《淮海集》有〈法慧院記〉，《東坡集》有〈法慧院詩〉，正此院也。據《佛祖通載》又知元淨之住下竺最淺云。)</span></p>
</div></div>
<div class='div-w'><a id='mulu567' />
<p class='h2'>流寓</p>
<div class='div-w'><a id='mulu568' />
<p class='h3'>秀州真如寺</p><p style="margin-left:0em;text-indent:2em">《佛祖通載》：「杭守祖無擇坐獄檇李，師以鑄鐘例被追辯，幸得釋寓，止真如蘭若。」</p>
</div></div>
<div class='div-w'><a id='mulu569' />
<p class='h2'>教祖</p>
<div class='div-w'><a id='mulu570' />
<p class='h3'>天台智者大師</p><p style="margin-left:0em;text-indent:2em">姚鉉《唐文粹．梁肅天台智大師碑》：「天台山西南隅一山曰佛隴，蓋智者大師得道之所。長老大比邱然公，光昭大師之遺訓以啟後學。門人安定梁肅聞上，易名，銘勒大師之遺烈以示後世云。大師名智顗，字德安，時號『智者』。其先潁川陳氏，世居荊州之華容。感緣、應蹟載在〈別傳〉。昔如來乘一大事因緣，菩薩以普門示現；自華嚴肇開，至雙林高會，無小無大，同歸佛界。及大雄示滅，學路別派；世既下衰，教亦陵遲。故龍樹大士病之，乃用權略制諸外道，乃詮智度發明宗極。微言東流，我惠文禪師得之；由文字中入不二法門，以授南嶽思大師。當時教尚簡密，不能廣被；而空有諸宗扇惑方夏。及大師受之，於是開『止觀法門』，其教大略即身心而指定慧，即言說而詮解脫。緣離化城，示滅兹山，是歲隋開皇十七年也。得深心者三十有二人，纂其言行於後世者曰章安禪師灌頂；頂傳縉雲威禪師，威傳東陽。東陽（縉雲同號），時謂『小威』。威傳左谿朗禪師。自縉雲至左谿，以元珠相付，向晦宴息而已。左谿門人之上首——今湛然禪師，行高識遠，超悟辯達，凡祖師之教在章句者，必引而伸之。後來資之以崇德辨惑，不可悉數。」</p>
<p style="margin-left:0em;text-indent:2em">見蘇轍〈辯才碑〉：「辯才曰：吾祖智者，聖人也」，詳卷八。又見海月〈碑銘〉，詳卷下。</p>
<p style="margin-left:0em;text-indent:2em">《釋氏稽古略》：「天聖四年始詔天台教師入，大藏流行，天竺僧思悟焚身日觀庵前，用報佛恩。」</p>
<p style="margin-left:0em;text-indent:2em">《學士集．天竺圓照若公塔銘》：「天台一宗自法智尊者之後分為廣智、神照、南屏三家，而南屏最盛。」</p>
<p style="margin-left:3em"><span class='note-inline'>(謹案：肅又有〈天台法門議〉、〈止觀統例〉各一篇，載《唐文粹》。《上天竺山志》亦列「教觀」一門，知天竺住持概宗天台智者。蘇轍碑稱「元淨因講《摩訶止觀》悟道」，是也。又《傳燈》、《指月》等書俱稱智者為「應化聖賢」，故曰聖人。)</span></p>
</div></div>
<div class='div-w'><a id='mulu571' />
<p class='h2'>本師</p>
<div class='div-w'><a id='mulu572' />
<p class='h3'>法雨</p><p style="margin-left:0em;text-indent:2em">見蘇轍〈辯才碑〉，詳卷八。</p>
</div>
<div class='div-w'><a id='mulu573' />
<p class='h3'>遵式</p><p style="margin-left:0em;text-indent:2em">《咸淳臨安志》：遵式本姓葉，字知白。其母始乞靈於觀音，遂生。法師學行孤高，博習教觀。因苦學嘔血，兩足皮裂。師願力堅固，以著懺儀行世，號「慈雲懺主」。天聖中滅度，度弟子百餘人、學徒千數。崇寧二年賜號「慧通」。天台教觀益盛於吳越者，實師之力。侍郎王古述其行事，紹興三十年旨賜號曰「懺主禪慧大法師」，塔名「瑞光」。</p>
<p style="margin-left:0em;text-indent:2em">見蘇轍〈辯才碑〉，詳卷八。</p>
<p style="margin-left:0em;text-indent:2em">《西湖高僧事略》：師，台州寧海人。母夢嚥明珠而生。出家於東掖山，傳天台教於寶雲通，未幾繼其席。祥符八年，刺史薛公請居靈山天竺寺。王文穆出守，重師之道，奏復天竺名，尋賜「慈雲」號。依經撰集諸懺法，盛行於世。常行三昧，以九十日為期，感應非一。凡為法祈禱必燃指，惟存三焉。天聖九年歸東嶺草堂，明年示寂，累諡「法寶禪慧」。淳祐八年，其徒明禋禱晴獲應，加諡「聖應」。淳祐十一年復應，加諡「正覺」。</p>
<p style="margin-left:0em;text-indent:2em">《咸淳臨安志》：下竺靈山教寺，理宗宸翰八，其五曰瑞光之塔、曰靈應大法師、曰靈應正覺大法師、曰靈應正覺廣濟大法師、曰靈應正覺廣濟普照大法師。</p>
<p style="margin-left:3em"><span class='note-inline'>(謹案：此皆慈雲身後賜額。)</span></p>
<p style="margin-left:0em;text-indent:2em">又有〈慈雲禪師真贊〉及〈行業記〉。</p>
<p style="margin-left:0em;text-indent:2em">又胡宿〈下竺寺記〉：祥符中，州人聯牒叢叩府下，請大士遵式領其眾，演天台教觀。式公辯博明解，遠近向慕。智者之學自是益振。天禧初，文穆王冀公臨州，一見加禮，為奏復天竺舊額。遄承可報，冀公親題其榜，筆力殊勁；且有敕旨，許作十方講院主持。還朝又表其高行，賜號「慈雲」，仍施錢萬緡為營佛殿。侍郎胡公繼典是郡，又捐<span class='corr'>己</span>俸。於是裒合眾施凡百十餘區。又造旃檀觀音像、置三昧堂，中慈相穆如智者之遺法也。初，寺有檜枯，至是柯葉復茂，眾目之曰：「重榮檜乃蘭若中興之兆。」</p>
<p style="margin-left:0em;text-indent:2em">又强至〈寺記〉：「王冀公呼主藏者取緡若百萬，俾新殿宇。」</p>
<p style="margin-left:3em"><span class='note-inline'>(謹案：《咸淳臨安志》：「師諡靈應」，則《西湖高僧事略》以為「聖應」，非也。然「正覺」之後又加「廣濟普照」，亦失之。又《佛祖通載》敘孤山圓智法師事，有云：「王欽若出使錢塘，慈雲遣使邀圓同迓之，圓笑謂使曰：錢塘境上且駐卻一僧」。林逋《和靖集》有〈送慈雲師謁王相國詩〉。)</span></p>
</div>
<div class='div-w'><a id='mulu574' />
<p class='h3'>祖韶</p><p style="margin-left:0em;text-indent:2em">見蘇轍〈辯才碑〉，詳卷八。</p>
<p style="margin-left:0em;text-indent:2em">《咸淳臨安志．胡宿寺記》：慈雲告老，庵於東嶺，傳寺事於明智大師祖韶；韶公亦宿植德本、密資覺力，延棲海眾、宴坐道場，二紀有餘，百事無曠。</p>
<p style="margin-left:0em;text-indent:2em">又强至〈寺記〉：慈雲夏臘高，樂退巖屋，傳其事於門人高弟明智祖韶；孤標獨行，克遵師業。建教藏院以聚本經，禮也；建延壽院以養病孤，仁也；建冀公祠宇、不忘外護，義也；建慈雲真堂、不忘先禀，孝也。是四善皆釋子之難能者，而明智兼有焉。明道歲，王人左藏黃副使元吉將命過杭，得師歡甚，因還，侍上，懇求御書，願賜為叢林榮。皇祐改元，始賜飛白字凡六軸。</p>
<p style="margin-left:3em"><span class='note-inline'>(謹案：二記皆為祖韶作。遵式、祖韶俱未住上竺。晁公遡《嵩山居士集》有〈明智法師碑〉：「姓陳氏，名中立，明州鄞人，常折高麗僧談辯」，此又一明智也。)</span></p>
</div></div>
<div class='div-w'><a id='mulu575' />
<p class='h2'>禪友</p>
<div class='div-w'><a id='mulu576' />
<p class='h3'>道潛</p><p style="margin-left:0em;text-indent:2em">《咸淳臨安志》：道潛，於潛浮谿村人。本姓何，字參寥。幼不茹葷。以童子誦《法華經》度為比邱。於內外典無所不窺。能文章，尤喜為詩。嘗賦〈臨平〉絕句，蘇軾為寫而刻諸石。軾守錢塘，卜智果精舍居之。軾南遷，道潛欲轉海望之，軾以書戒止。當路亦捃其詩語，謂有譏刺，得罪，返初服。建中靖國初，曾肇言其非辜，詔復祝髮。崇寧末，歸老西湖。其法孫穎，刊其詩集行世。又道潛嘗賜號「妙總大師」。《墨莊漫錄》：「本名曇潛，子瞻改曰道潛。」</p>
<p style="margin-left:3em"><span class='note-inline'>(謹案：《續文獻通考》，道潛在詩僧列。又《十國春秋》：「吳越時別有一道潛」。)</span></p>
</div>
<div class='div-w'><a id='mulu577' />
<p class='h3'>了元</p><p style="margin-left:0em;text-indent:2em">陳善《杭州府志》：佛印，浮梁縣人，名了元，字覺老，俗姓林。性穎異，襁褓不茹葷。三歲，記詩三千餘篇。稍長，從師通經義；因讀釋書，恍然有悟，遂從釋。神宗賜號「佛印」。</p>
<p style="margin-left:3em"><span class='note-inline'>(謹案：《咸淳臨安志》不載了元。)</span></p>
</div>
<div class='div-w'><a id='mulu578' />
<p class='h3'>惠辯</p><p style="margin-left:0em;text-indent:2em">蘇轍〈海月塔碑〉：名惠辯，字訥翁，姓富氏。從韶於天竺，受天台教，習西方觀；復事三衢浮石矩法師。韶之將老也，命代講。《續文獻通考》：海月名惠辯，華亭傅氏子。生時有異，父母令出家，入普照寺，得法明智，遂領寺事。遷至杭州都僧正。蘇軾倅杭，高其行。一日合掌坐化，遺言須東坡至方合龕。四日軾至，見其趺坐如生，賦三詩焉。</p>
<p style="margin-left:0em;text-indent:2em">《參寥子集》詩：「當年吳會有名緇，盡是人天大導師」，自註：「大覺、海月、辯才」。</p>
<p style="margin-left:0em;text-indent:2em">《釋氏稽古略》：祖韶有二弟子，曰慧辯海月、曰元淨辯才。海月華亭人，受業普照寺。</p>
<p style="margin-left:0em;text-indent:2em">《上天竺山志》在〈別傳〉。</p>
<p style="margin-left:3em"><span class='note-inline'>(謹案：《東坡集》有〈海月真贊〉，《欒城集》有〈塔碑〉，詳卷下。慧、惠，傅、富，字誤。「大覺」亦詳卷下。)</span></p>
</div>
<div class='div-w'><a id='mulu579' />
<p class='h3'>元素</p><p style="margin-left:0em;text-indent:2em">見蘇轍〈辯才碑〉，詳卷八。</p>
</div>
<div class='div-w'><a id='mulu580' />
<p class='h3'>熙仲</p><p style="margin-left:0em;text-indent:2em">見蘇轍〈辯才碑〉，詳卷八。</p>
</div>
<div class='div-w'><a id='mulu581' />
<p class='h3'>高麗僧統</p><p style="margin-left:0em;text-indent:2em">《釋氏稽古略》：高麗國君、文宗仁孝王第四子，出家名義天。</p>
<p style="margin-left:0em;text-indent:2em">《咸淳臨安志》：惠因寺，吳越王建。元豐八年，高麗國王子「僧統義天」入貢，因請從淨源法師學賢首教。詔許之。</p>
<p style="margin-left:0em;text-indent:2em">見楊傑〈院記〉，詳卷二。</p>
</div></div>
<div class='div-w'><a id='mulu582' />
<p class='h2'>弟子</p>
<div class='div-w'><a id='mulu583' />
<p class='h3'>懷楚</p></div>
<div class='div-w'><a id='mulu584' />
<p class='h3'>逵上人</p></div>
<div class='div-w'><a id='mulu585' />
<p class='h3'>懷益</p></div>
<div class='div-w'><a id='mulu586' />
<p class='h3'>散老</p><p style="margin-left:0em;text-indent:2em">並詳卷三。</p>
</div>
<div class='div-w'><a id='mulu587' />
<p class='h3'>雙峯</p><p style="margin-left:0em;text-indent:2em">見《咸淳臨安志》，詳上。</p>
</div></div>
<div class='div-w'><a id='mulu588' />
<p class='h2'>繼起之僧</p>
<div class='div-w'><a id='mulu589' />
<p class='h3'>圓照</p><p style="margin-left:0em;text-indent:2em">《咸淳臨安志》：淨慈圓照禪師宗本，字無詰，本姓管。招善本居上座。圓照退居，善本繼之。《泊宅編》：大通乃圓照弟子，時稱「吳中二本」。</p>
<p style="margin-left:0em;text-indent:2em">《東坡集．書贈惠臻》：杭州圓照律師，志行苦卓、教法通洽，晝夜行道二十餘年矣，無一念須有作相。自辯才歸寂，道俗皆宗之。</p>
<p style="margin-left:3em"><span class='note-inline'>(謹案：蘇軾有〈淨慈寺謁圓照本禪師詩〉。又〈書贈惠臻〉稱善本曰「小本禪師」。)</span></p>
</div></div>
<div class='div-w'><a id='mulu590' />
<p class='h2'>龍井法嗣</p>
<div class='div-w'><a id='mulu591' />
<p class='h3'>聰自聞</p><p style="margin-left:0em;text-indent:2em">見《太倉稊米集》，詳卷三。</p>
<p style="margin-left:3em"><span class='note-inline'>(謹案：龍井僧自懷楚四人外，系元淨者惟聰自聞一人可考。)</span></p>
</div></div>
<div class='div-w'><a id='mulu592' />
<p class='h2'>上天竺法嗣</p>
<div class='div-w'><a id='mulu593' />
<p class='h3'>慧日</p><p style="margin-left:0em;text-indent:2em">《上天竺山志》：東溟名慧日，天台赤城人。宋丞相賈魏公諸孫拜竹屋元淨於上竺。至元元年涖下竺，又遷上竺。〈題名碑〉：第四十三代。</p>
<p style="margin-left:0em;text-indent:2em">《上天竺山志》：心安房在雙檜峯麓，祖嗣辯才法師，為元東溟法師退院。至明嘉隆間析為三，曰心大、心南、心外。</p>
<p style="margin-left:0em;text-indent:2em">又宋源梵法師，東溟門人。</p>
<p style="margin-left:0em;text-indent:2em">《學士集．普濟大師東溟日公碑銘》：所度弟子，下竺則圓興等十人，上竺近二百人；而妙思、妙本、妙修為最先，嗣真法系者則思齊、行樞、允鑑、允忠、良謹、普智、文會、元琇、景梵，各闡教於一方。繼師任上竺者即妙修也。</p>
<p style="margin-left:3em"><span class='note-inline'>(謹案：《上天竺山志》宋源梵法師，疑即景梵。又有性源修，疑即妙修。)</span></p>
</div></div>
<p class='juan'>附宋僧元淨外傳卷上</p></div>
</div><!-- end of div[@id='body'] -->
</body></html>