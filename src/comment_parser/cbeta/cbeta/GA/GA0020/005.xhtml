<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龍井見聞錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu226' />
<p class='juan'>龍井見聞錄卷五</p><p class="byline"><span class='note-inline'>(臣)</span>汪孟鋗恭纂</p>
<div class='div-other'><a id='mulu227' />
<p class='h1'>物產</p>
<div class='div-other'><a id='mulu228' />
<p class='h2'>泉品二</p>
<div class='div-other'><a id='mulu229' />
<p class='h3'>龍井水</p><p style="margin-left:0em;text-indent:2em">見《咸淳臨安志》，詳卷一。</p>
<p style="margin-left:0em;text-indent:2em">又煙霞嶺下水樂洞，四望林巒聳秀，巖石蟠峙。有洞虛窈，渟涵如淵，泉味清甘與龍井埒。</p>
</div>
<div class='div-other'><a id='mulu230' />
<p class='h3'>老龍井水</p><p style="margin-left:0em;text-indent:2em">見《西湖遊覽志》，詳卷一。</p>
<p style="margin-left:0em;text-indent:2em">聶心湯《錢塘縣志》：田子藝品泉，以龍泓、武林第一。田藝蘅《煮泉小品》：武林諸泉，惟龍泓入品，而茶亦惟龍泓山為最。其上為老龍泓，寒碧倍之。其地產茶，為南北山絕品。</p>
<p style="margin-left:3em"><span class='note-inline'>(謹案：陸羽《茶經》論水，山水上，江水次，井水下。又云：「山水，乳泉石池漫流者上；瀑湧湍潄勿食。」歐陽修謂羽論水，惡渟漫而喜泉源，則龍井之水是已。)</span></p>
</div></div>
<div class='div-other'><a id='mulu231' />
<p class='h2'>竹品一</p>
<div class='div-other'><a id='mulu232' />
<p class='h3'>風篁嶺竹</p><p style="margin-left:0em;text-indent:2em">楊維楨等《西湖竹枝詞．別里沙詞》：</p>
<p style="margin-left:0em;text-indent:0em;" class="lg-abnormal"><div class='lg-row'>風篁嶺下月色涼　無數竹枝官道旁　東家為愛青青節　截得參差吹鳳凰</div>
</p><p style="margin-left:0em;text-indent:2em">《西湖遊覽志》：地多蒼筤篠簜，風韻淒清。</p>
<p style="margin-left:3em"><span class='note-inline'>(謹案：《咸淳臨安志》：竹有八種，曰碧玉間黃金竹、筀竹、淡竹、紫竹、斑竹、金竹、鶴膝竹、苦竹。惟鶴膝竹，據元「時息齋道人」李衎《竹譜詳錄》，謂生杭州西湖靈隱山中，節密而內實，略如天壇籐，間有突起如鶴膝，人取為拄杖；又引葉世程《閩中記》，謂古田縣亦有之，不言出風篁嶺也。)</span></p>
</div></div>
<div class='div-other'><a id='mulu233' />
<p class='h2'>花品二</p>
<div class='div-other'><a id='mulu234' />
<p class='h3'>風篁嶺梅</p><p style="margin-left:0em;text-indent:2em">《東坡集．探梅詩》：問訊風篁嶺下梅。</p>
<p style="margin-left:0em;text-indent:2em">魏㟲《錢塘縣志》：雞籠山在嶺下，舊多梅花，土人稱梅花嶺。</p>
</div>
<div class='div-other'><a id='mulu235' />
<p class='h3'>老龍井素蘭</p><p style="margin-left:0em;text-indent:2em">魏㟲《錢塘縣志》：老龍井產素蘭，品絕一郡。</p>
<p style="margin-left:3em"><span class='note-inline'>(謹案：《咸淳臨安志．蕙蘭》引蘇軾題楊傑蕙蘭二詩：「南山深處，宜其品絕也。」)</span></p>
</div></div>
<div class='div-other'><a id='mulu236' />
<p class='h2'>茶品一</p>
<div class='div-other'><a id='mulu237' />
<p class='h3'>老龍井茶</p><p style="margin-left:0em;text-indent:2em">《西湖志》劉瑛詩〈謝龍井僧寄茶〉：</p>

<div class="lg regular" style="margin-left:0em;"><div class='lg-row'>春茗初收穀雨前　老僧分惠意殷虔　也知顧渚無雙品　煩試吳山第一泉</div>
<div class='lg-row'>竹裏細烹清睡思　風前小啜悟談禪　相酬擬作長歌贈　淺薄何能繼玉川</div>
</div><p style="margin-left:0em;text-indent:2em">王寅《十岳山人集．龍井試茶》：</p>

<div class="lg regular" style="margin-left:0em;"><div class='lg-row'>昔嘗顧渚茗　鑿得金沙泉　舊遊懷莫置　幽事復依然　綠染龍波上　香搴穀雨前</div>
<div class='lg-row'>況於山寺裏　藉此可談禪</div>
</div><p style="margin-left:0em;text-indent:2em">于若瀛《弗告堂集．龍井茶歌》：</p>
<p style="margin-left:0em;text-indent:0em;" class="lg-abnormal"><div class='lg-row'>西湖之西開龍井　煙霞近接南山嶺　飛流密汨寫幽壑　石磴紆曲片雲冷</div>
<div class='lg-row'>拄杖尋源到上方　松枝半落澄潭靜　銅缾試取烹新茶　濤起龍團沸穀芽</div>
<div class='lg-row'>中頂無須憂獸迹　湖山豈懼涸金沙　漫道白芽雙井嫩　未必紅泥方印嘉　世人品茶未嘗見　但說天池與陽羨</div>
<div class='lg-row'>豈知新茗煮新泉　團黃分列浮甌面　二槍浪自附三篇　一串應輸錢五萬</div>
</p><p style="margin-left:0em;text-indent:2em">《西湖遊覽志》：「其地產茶，為兩山絕品。」《郡志》稱寶雲、香林、白雲諸茶，乃在靈竺、葛嶺之間，未若龍井之清馥雋永也。</p>
<p style="margin-left:0em;text-indent:2em">《浙江通志》：錢塘龍井、富陽及餘杭徑山多產之。</p>
<p style="margin-left:0em;text-indent:2em">魏㟲《錢塘縣志》：此地產茶，歲不過數斤，在寶雲、香林、白雲諸品之上。</p>
</div>
<div class='div-other'><a id='mulu238' />
<p class='h3'>（附）茶真贋優劣</p><p style="margin-left:0em;text-indent:2em">谷應泰《博物要覽》：浙江省杭州有龍井茶、垂雲茶、天目茶、徑山茶、昌化茶，凡六品。</p>
<p style="margin-left:0em;text-indent:2em">《快雪堂集．漫錄》：昨同徐茂吳至老龍井買茶，小民十數家各出茶，茂吳以次點試，皆以為贋，曰：「真者甘香而不冽，稍冽便為諸山贋品。」得一二兩以為真物，試之果甘香若蘭；而山人及寺僧反以茂吳為非。吾亦不能置辨，偽物亂真如此。子晉云：本山茶微帶黑，不甚清翠。點之色白如玉而作寒豆香，宋人呼為白雲茶。稍綠便為天池物。天池龍井為茶中臣種。</p>
<p style="margin-left:3em"><span class='note-inline'>(謹案：唐宋尚建茶，《元和郡縣志》、樂史《太平寰宇記》，杭之土貢俱不及茶。至《咸淳臨安志》而茶滋詳矣。據志云：臨安歲貢茶，錢塘寶雲產者名「寶雲茶」；下天竺香林洞產者名「香林茶」；上天竺白雲峯產者名「白雲茶」。又寶嚴院垂雲亭亦產茶，白雲、垂雲並見東坡詩。又東坡〈遊諸佛舍，一日飲釅茶七盞，戲書〉云：「且盡盧仝七椀茶」。蓋南北兩山及七邑大抵皆產茶，近日徑山寺僧採穀雨前者，以小缶貯送，而獨未聞龍井茶之名。以趙抃〈龍泓亭詩敘〉「老僧烹小龍團迓余」考之，山之未有茶可知。龍井茶始見《西湖遊覽志》，自後品鬬遂多。據志，蓋老龍井側，特未詳何年著稱。然讀虞集〈次鄧文原遊龍井詩〉，有「烹煎黃金芽，不取穀雨後」之句，度龍井茶，元時已有之矣。今寺內外徧植茶樹，要以近老龍井者為佳。)</span></p>
<p style="margin-left:0em;text-indent:2em">又柴老餉龍井茶一斤，試茶，安樂山香勝，龍泉味勝。豈炒製不如法、損其香耶？</p>
<p style="margin-left:0em;text-indent:2em">又石城山產茶，品在天池、龍井之上。</p>
<p style="margin-left:0em;text-indent:2em">《廣羣芳譜》引《茶箋》：龍井茶不過數十畝，外此有茶皆不及天目，為天池、龍井之次。</p>
<p style="margin-left:0em;text-indent:2em">又《西吳枝乘》：湖人於茗不數顧渚而數羅岕；然顧渚之佳者，其風味已遠出龍井下。岕稍清雋，然葉麤而作草氣。丁長孺嘗以半角見餉，且教余烹煎之法。迨試之，殊類羊公鶴。此余有解、有未解也。余嘗品茗，以武夷、虎邱第一，淡而遠也；松羅、龍井次之，香而豔也；天池又次之，常而不厭也。餘子瑣瑣，勿置齒喙。</p>
<p style="margin-left:0em;text-indent:2em">《石公集．天目山記》：頭茶之香者遠勝龍井。</p>
<p style="margin-left:0em;text-indent:2em">《浙江通志》：杭郡諸茶總不及龍井之產，而雨前細芽，取其一旗一槍，尤為珍品；第所產不多，宜其矜貴也。</p>
<p style="margin-left:0em;text-indent:2em">文震亨《長物志》：龍井天目山中早寒，冬來多雪，故茶之萌芽較晚；採焙得法，亦可與天池並。</p>
<p style="margin-left:0em;text-indent:2em">魏㟲《錢塘縣志》：茶出龍井者作豆花香，名龍井茶，色青味甘。又翁家山亦產茶，最下者法華山石人塢茶。而龍井法相僧收以語人曰「本山」。</p>
</div></div>
<div class='div-other'><a id='mulu239' />
<p class='h2'>果品一</p>
<div class='div-other'><a id='mulu240' />
<p class='h3'>龍井楊梅</p><p style="margin-left:0em;text-indent:2em">《咸淳臨安志》：舊載楊梅石塢，今在煙霞嶺瑞峯寺側。東墓嶺、十八澗亦盛；臯亭山產者尤甜。</p>
<p style="margin-left:0em;text-indent:2em">又楊梅塢在南山，近瑞峯；石塢內有一老嫗，姓金，其家楊梅甚盛，俗稱「楊梅塢」，所謂「金婆楊梅」是也。《西湖遊覽志》：宋時有金嫗者，所栽楊梅甚美，因以起名。蘇子瞻〈答參寥惠楊梅詩〉：</p>

<div class="lg regular" style="margin-left:0em;"><div class='lg-row'>新居未換一根椽　只有楊梅不值錢</div>
<div class='lg-row'>莫共金家鬬甘苦　參寥不是老婆禪</div>
</div><p style="margin-left:0em;text-indent:2em">蓋謂此也。至今其地楊梅異於他產。</p>
<p style="margin-left:0em;text-indent:2em">施元之《蘇詩註》：杭州圖經，楊梅塢在山南，近瑞峯；楊梅尤盛，有紅白二種。今杭人呼白者為「聖僧梅」。魏㟲《錢塘縣志》：龍井法華山產者為天下冠。</p>
<p style="margin-left:3em"><span class='note-inline'>(謹案：杭產楊梅不一，蘇軾詩自註：「杭州梵天寺有月廊數百間，寺中多白楊梅、盧橘。」而陳善《杭州府志》又有徐村、楊梅兩山。楊梅有早色、晚色、燻色、喫色數種。北山多早，南山多晚，故近龍井，楊梅塢、法華山俱以此著。「楊梅塢」詳卷一。《咸淳臨安志》：法華塢在西谿。《西湖遊覽志》：青芝塢又北為法華山，去靈隱山後可里許。過北十里為西谿。吳本泰《西谿梵隱志》：西湖北山一支，其陽為竺國靈鷲，其陰為法華。有晉法華僧靈蹟，因以名山。亦近龍井，故依魏㟲《錢塘縣志》存之。又案魏㟲《錢塘縣志》，蘭花紫白者名蓀，出法華山。又法華山筍最盛，有烏哺雞、白哺雞之名，附識於此。)</span></p>
</div></div>
<div class='div-other'><a id='mulu241' />
<p class='h2'>藥品二</p>
<div class='div-other'><a id='mulu242' />
<p class='h3'>龍井貫眾</p><p style="margin-left:0em;text-indent:2em">《咸淳臨安志》：生龍井口。</p>
</div>
<div class='div-other'><a id='mulu243' />
<p class='h3'>龍井益母草</p><p style="margin-left:0em;text-indent:2em">《咸淳臨安志》：生龍井山谷，亦名草天麻。</p>
<p style="margin-left:3em"><span class='note-inline'>(謹案：《浙江通志》引此文，誤增「最佳」二字。)</span></p>
</div></div>
<div class='div-other'><a id='mulu244' />
<p class='h2'>鱗屬一</p>
<div class='div-other'><a id='mulu245' />
<p class='h3'>龍井魚</p><p style="margin-left:0em;text-indent:2em">見《武林舊事》，詳卷一。</p>
<p style="margin-left:0em;text-indent:2em">張京元《西湖小記》：過風篁嶺是為龍井，即蘇端明、米南宮與辯才往來處。寺北向門內外，修竹琅琅；井在殿左，泉出石罅。甃小圓池，下復為方池承之。池中各有巨魚，而水無腥氣。池淙淙下瀉，繞寺門而出。小坐「與偕亭」，翫「一片雲石」；山僧汲水供茗，泉味色俱清。僧容亦枯寂，視諸山迥異。</p>
</div></div>
<div class='div-other'><a id='mulu246' />
<p class='h2'>物產題後</p><p style="margin-left:0em;text-indent:2em">龍井為南山總名，杭郡邑志，物產凡近龍井者，率冠以龍井，不必以嶺以寺限也；矧乃泉甘茶香、品絕諸山者乎？</p>
</div></div>
<p class='juan'>龍井見聞錄卷五</p>
</div><!-- end of div[@id='body'] -->
</body></html>