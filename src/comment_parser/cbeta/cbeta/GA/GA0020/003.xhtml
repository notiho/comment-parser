<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龍井見聞錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu99' />
<p class='juan'>龍井見聞錄卷三</p><p class="byline"><span class='note-inline'>(臣)</span>汪孟鋗恭纂</p>
<div class='div-other'><a id='mulu100' />
<p class='h1'>名僧</p>
<div class='div-other'><a id='mulu101' />
<p class='h2'>開山僧</p>
<div class='div-other'><a id='mulu102' />
<p class='h3'>隋</p>
<div class='div-other'><a id='mulu103' />
<p class='h4'>真觀法師<span class='note-inline'>(釋道宣《續高僧傳》：字聖達，吳郡錢塘人，俗姓范氏。)</span></p></div>
<div class='div-other'><a id='mulu104' />
<p class='h4'>道安禪師</p></div>
<div class='div-other'><a id='mulu105' />
<p class='h4'>頭陀石室</p><p style="margin-left:0em;text-indent:2em">《續高僧傳》：隋開皇十四年，真觀法師共道安禪師、頭陀石室、檀越陳仲寶，率諸同侣，開藏拓基，搆立精舍，號南天竺。</p>
<p style="margin-left:0em;text-indent:2em">《西湖遊覽志》：風篁嶺畔崇恩演福寺，俗稱南天竺，隋法師真觀居之。</p>
<p style="margin-left:0em;text-indent:2em">釋元敬、元復《武林西湖高僧事略》：觀，字聖達，錢塘范氏子。世本顯仕，師生有奇相。出家，通經律論。尋謁天台智者，請受禪觀。智者以師齊年，止為法兄弟。開皇十五年，於靈隱山頭陀石室宴坐；眾建南天竺寺，請師居焉，是為開山始祖。常講《法華》，以心為要。感臯亭神請講，捨祠宇為佛殿。每盥洗餘滴，地不為濡，人尤異之。師有雅操，文帝三徵，秦王兩延，皆以疾辭。大業中，因山行，自標葬地；夢與智者同輦翼佛還山，覺而嘆曰：「吾六十二應終，以講《法華》，力延一紀；今七十四，生期畢矣。」中夜入寂，塔在東岡。</p>
<p style="margin-left:3em"><span class='note-inline'>(謹案：《西湖高僧事略》謂「師於靈隱山頭陀石室宴坐」。詳《續高僧傳》，「頭陀石室」次道安之下、陳仲寶之上，人名非地名也。)</span></p>
</div></div></div>
<div class='div-other'><a id='mulu106' />
<p class='h2'>說法僧</p>
<div class='div-other'><a id='mulu107' />
<p class='h3'>唐</p>
<div class='div-other'><a id='mulu108' />
<p class='h4'>通禪師</p></div>
<div class='div-other'><a id='mulu109' />
<p class='h4'>處棲上座</p><p style="margin-left:0em;text-indent:2em">釋道源《景德傳燈錄》：杭州龍井通禪師。處棲上座問：「如何是龍井？」師曰：「意氣天然別，人工畫不成。」曰：「為什麼畫不成？」師曰：「出羣不戴角，不與類中同。」曰：「還解行雨也無？」師曰：「普潤無邊際，處處皆結粒。」曰：「還有宗門中事也無？」師曰：「有。」曰：「如何是宗門中事？」師曰：「從來無形段，應物不曾虧。」問：「如何是吹毛劒？」師曰：「拽出著。」</p>
<p style="margin-left:3em"><span class='note-inline'>(謹案：《景德傳燈錄》通禪師為吉州青原山行思禪師、第六世慧能大鑑禪師之法嗣。行思禪師實福州雪峯義存禪師法嗣也，大鑑禪師即世所稱六祖。柳宗元《河東集》有〈大鑑禪師碑文〉。)</span></p>
</div></div></div>
<div class='div-other'><a id='mulu110' />
<p class='h2'>住山僧</p>
<div class='div-other'><a id='mulu111' />
<p class='h3'>宋</p>
<div class='div-other'><a id='mulu112' />
<p class='h4'>元淨法師</p><p style="margin-left:0em;text-indent:2em">《咸淳臨安志》：元淨本姓徐，字無象，於潛人。十歲出家，受業於慈雲。慈雲沒，復事明智。年二十五，賜紫衣及「辯才」號。知杭州，呂溱請住大悲寶閣，居十年。沈文通遘治杭，命住上天竺，乃以教易禪。師增室至萬礎，重樓傑閣冠於浙西，學者數倍。居十七年，有奪之者，遂還於潛。逾年復歸天竺，留三年，謝去，老於南山龍井之上。精修行業，行成力具，著應非一。元祐八年示寂，壽八十一，門下侍郎蘇轍撰碑，翰林學士蘇軾書，集賢校理歐陽棐書額。</p>
<p style="margin-left:0em;text-indent:2em">《西湖高僧事略》：師名元淨，字無象，於潛徐氏。生而左肩肉起如袈裟絛，八十一日乃滅。父嘆曰：「是宿世沙門也。」自幼出家，受業於慈雲，日夜精勤。慈雲沒後，復事明智。年二十五，賜紫衣及「辯才」號。居天竺十七年，有利而奪之者。逾年奪者敗，復以[田/廾]師。越二年謝去，老於南山龍井之上。元祐八年示寂，壽八十一，果符初生肩痕之徵。塔成，東坡誌其行事，潁濱為銘。贊曰：</p>

<div class="lg regular" style="margin-left:0em;"><div class='lg-row'>法苑將興　棟梁攸屬　揮麈白雲　雨花飄馥</div>
<div class='lg-row'>維趙與蘇　式是高躅　龍井風清　過者必肅</div>
</div><p style="margin-left:0em;text-indent:2em">釋念常《佛祖通載》：法師幼生，其伯父異之，曰「必使事佛」。十歲出家，十二就學於慈雲。將示寂，乃入方圓庵；七日出偈示眾，即右<span class='corr'>脅</span>而化。東坡命子由為之銘。</p>
<p style="margin-left:0em;text-indent:2em">《武林梵志》：元祐八年示寂。塔成，東坡銘其事。</p>
<p style="margin-left:0em;text-indent:2em">王圻《續文獻通考》：元淨，杭州龍井法師。始生，伯祖異之。</p>
<p style="margin-left:3em"><span class='note-inline'>(謹案：諸傳敘事大抵皆同，並從刪節。以蘇轍〈辯才碑〉考之，十年出家，十八學於慈雲，則《咸淳臨安志》「十歲出家受業於慈雲」、《佛祖通載》「十二就學慈雲」，俱誤。又伯祖父歎為宿世沙門，則《西湖高僧事略》之以為父，亦誤。又元祐六年示寂，而《咸淳臨安志》及《西湖高僧事略》、《武林梵志》俱云八年，亦誤。至《武林梵志》謂「東坡銘其事」，蓋承《西湖高僧事略》「東坡誌其行事、潁濱為銘」之誤而加誤焉，尤不待辨。)</span></p>
</div>
<div class='div-other'><a id='mulu113' />
<p class='h4'>弟子懷楚</p><p style="margin-left:0em;text-indent:2em">見蘇轍〈辯才碑〉，詳卷八。</p>
<p style="margin-left:0em;text-indent:2em">見秦觀〈元淨十詩跋〉，詳卷八。</p>
</div>
<div class='div-other'><a id='mulu114' />
<p class='h4'>逵上人</p><p style="margin-left:0em;text-indent:2em">見蘇軾〈楚逵二上人書經跋〉，詳卷八。</p>
<p style="margin-left:3em"><span class='note-inline'>(謹案：楚、逵並稱，亦弟子也。)</span></p>
</div>
<div class='div-other'><a id='mulu115' />
<p class='h4'>徒弟懷益</p><p style="margin-left:0em;text-indent:2em">見楊傑〈院記〉，詳卷二。</p>
<p style="margin-left:0em;text-indent:2em">見辯才〈心師銘〉，詳卷八。</p>
</div>
<div class='div-other'><a id='mulu116' />
<p class='h4'>散老</p><p style="margin-left:0em;text-indent:2em">鄒浩《道鄉集》〈送散老歸龍井〉：</p>
<p style="margin-left:0em;text-indent:0em;" class="lg-abnormal"><div class='lg-row'>長安冥冥砂礫飛　道人趼足來何為　師恩浹髓未為報　誓求卿相成其碑</div>
<div class='lg-row'>卿相盈朝成者誰　尚書妙墨侍郎詞　二公奔走天下士　士獲一面猶幾希　道人願力豈不滿　文字乃今兼得之</div>
<div class='lg-row'>龍井神龍應護持　杖頭星斗東南垂　過門別我自色喜　我愧儒冠多背師</div>
</p><p style="margin-left:3em"><span class='note-inline'>(謹案：《道鄉集》〈尚書妙墨侍郎詞〉下註云「二蘇公」，考蘇轍〈辯才碑〉，求碑者乃弟子懷楚，即此散老耶？又一人耶？不可知矣。詳「儒冠背師」語，其為弟子無疑也。)</span></p>
</div>
<div class='div-other'><a id='mulu117' />
<p class='h4'>居簡禪師</p><p style="margin-left:0em;text-indent:2em">白琳《靈隱寺志》：敬叟居簡禪師，臨濟宗，潼川龍氏。世業儒，依邑之廣福院圓澄得度。參別峯塗毒於徑山，往育王見佛照，機契，出世台之般若。遷報恩，真西山為江東部使者，虛東林命之，以疾辭。乃於飛來峯北磵掃一室，居之十年。人不敢以字稱，以「北磵」稱之。趙節齋奏請補靈隱，師笑曰：「吾日迫矣！」淳祐丙辰春示寂。三月二十八日索紙書偈於紙尾，復書「五月一日珍重」六字。至期昧爽索浴，浴罷若假寐然，視之已示寂矣。壽八十三，臘六十二，有《北磵集》十九卷。張子序其集曰：「讀其文，宗密未知其伯仲；誦其詩，合參寥、覺範為一人。」</p>
<p style="margin-left:0em;text-indent:2em">撰〈龍井法堂榜文〉，見卷八。</p>
</div>
<div class='div-other'><a id='mulu118' />
<p class='h4'>住山宗炳</p><p style="margin-left:0em;text-indent:2em">見鄭清之〈跋秦觀龍井題名〉，詳卷八。</p>
</div>
<div class='div-other'><a id='mulu119' />
<p class='h4'>僧全</p><p style="margin-left:0em;text-indent:2em">《咸淳臨安志》：主僧可全。蘇籀《雙谿集》龍井僧全示寄庵樞密程公累篇季文弟新什求余繼其末一首：</p>

<div class="lg regular" style="margin-left:0em;"><div class='lg-row'>程蘇中興什　同庵有後前　前朝沙門首　辯淨超卓然　耆宿失聞聰　飤參餘小全　龍泓風篁巘　荏苒二十年</div>
<div class='lg-row'>緇儔幾換易　巖㟧豈變遷　亭亭百歲杉　泠泠九淵泉　梵音擾龍性　元解忘魚筌　有容輦瓌詭　無情施繒錢</div>
<div class='lg-row'>佛法佇隆興　般若須人傳　更令觀剎麗　但俾子孫賢　三空正覺路　一踰實相圓　不替人天師　重新演教禪</div>
</div><p style="margin-left:0em;text-indent:2em">姜夔《白石集》嘉泰壬戌上元日訪全老於此，觀沈傳詩碑、隆茂宗畫贈詩二首：</p>
<p style="margin-left:0em;text-indent:0em;" class="lg-abnormal"><div class='lg-row'>深夜跨羸驂　杳杳春山路　入寺君未知　閒看桂移樹</div>
</p><p style="margin-left:0em;text-indent:0em;" class="lg-abnormal"><div class='lg-row'>沈碑含秀潤　隆畫出神奇　道人那得此　老子乃耽之</div>
</p><p style="margin-left:0em;text-indent:2em">又齋後與全老、銛樸、翁聰、自聞，酌龍井而歸，賦詩二絕：</p>

<div class="lg regular" style="margin-left:0em;"><div class='lg-row'>四人松下共盤桓　筆硯花壺石上安</div>
<div class='lg-row'>今昔興懷同此味　老仙留字在孱顏</div>
</div><p style="margin-left:0em;text-indent:0em;" class="lg-abnormal"><div class='lg-row'>年時六月海揚塵　遙見青山起白雲　聞有高僧來誦咒　巖前抛珓問龍君</div>
</p><p style="margin-left:3em"><span class='note-inline'>(謹案：姜夔四詩，《咸淳臨安志》載於淨林廣福下，《白石集》有註，亦以全為淨林廣福主僧；而蘇籀直云「龍井僧」，益証「演福」為「龍井」之說不謬，不獨詩有「辯淨風篁」句也。《咸淳臨安志》稱：全於淨林創松關、南泉、芳桂為留憇之地。葛天民初為僧，名義銛，字樸翁。)</span></p>
</div>
<div class='div-other'><a id='mulu120' />
<p class='h4'>聰師</p><p style="margin-left:0em;text-indent:2em">《白石集》〈詩題〉，聰自聞，詳上。周紫芝《太倉稊米集》〈酌龍井泉書聰師房二首〉：</p>

<div class="lg regular" style="margin-left:0em;"><div class='lg-row'>十里泉聲咽斷巖　繡衣元衮閉朱龕</div>
<div class='lg-row'>老翁不要千山雨　只乞龍君一勺甘</div>
</div><p style="margin-left:0em;text-indent:0em;" class="lg-abnormal"><div class='lg-row'>八十霜髭不出門　老師猶是辯才孫　高人已復如雲散　舊事那堪與客論</div>
</p><p style="margin-left:3em"><span class='note-inline'>(謹案：《東坡集》〈思聰名說〉云：「法惠圓師小童彭九，自言未有法名，而同師皆聯思字，遂與名『思聰』，庶幾他日因聲以得法。」又〈送錢塘僧思聰歸孤山〉敘云：「聰七歲善彈琴，十二舍琴而學書，十五舍書而學詩；又不已，遂讀《華嚴》諸經，入法界海慧。今年二十九，老師宿儒皆敬愛之。少游取《楞嚴》文殊語，字之曰『聞復』，使聰日進不止。自聞思脩以至於道，則華嚴、法界海慧盡為蘧廬。」據此則聰師似即其人；然自聞、聞復，其字不同，而白石詩作於寧宗嘉泰，時距元淨之寂一百餘年，証以紫芝「八十辯才孫」句，知又一「聰聞」也。又軾〈記服生薑〉：法淨慈寺有僧號「聰藥王」。)</span></p>
</div>
<div class='div-other'><a id='mulu121' />
<p class='h4'>依公</p><p style="margin-left:0em;text-indent:2em">敖陶孫《臞翁詩集》：僕以紹熙壬子中夏二十五日始躋風篁、討龍井，遂至廣福，謁三賢像，閱舊碑，追觀一代風流，為賦此詩。適月林依公留設茗供，因書以遺之。他日能為我揭詩板於壁間，使示來者，亦山中之一助也。</p>
<p style="margin-left:0em;text-indent:0em;" class="lg-abnormal"><div class='lg-row'>奇石斕橫道　兹山信多姿　江湖釃兩股　一泓乃孤危　相傳龍所象　或恐神護持</div>
<div class='lg-row'>腥風轉霮䨴　陰崖立淋漓　山僧作屋意　慘淡生幽思　胡為金繆影　顛倒眩俗兒　生來百念失　蒼宮導前馳</div>
<div class='lg-row'>招提果深登　屐痕恍前期　咄哉少肉山　看此高顴師　端能致遨頭　絕唱相娛嬉　過谿亦何事　相送了不疑</div>
<div class='lg-row'>渠能縛禪律　因來數鬚眉　我愛秦郎記　字壓頭陀碑　月林只夜夜　人物自一時　賢愚盡蟻封　來者吾得知</div>
</p></div></div>
<div class='div-other'><a id='mulu122' />
<p class='h3'>元</p>
<div class='div-other'><a id='mulu123' />
<p class='h4'>澄公</p><p style="margin-left:0em;text-indent:2em">《上天竺山志》：佛澄法師名性澄，號湛堂，會稽孫氏子。虞集《道園學古錄．次韻鄧文原遊龍井詩》：</p>

<div class="lg regular" style="margin-left:0em;"><div class='lg-row'>杖藜入南山　卻立賞奇秀　所懷玉局翁　來往絇履舊　空餘松在澗　仍作琴筑奏　徘徊龍井上　雲氣起晴晝</div>
<div class='lg-row'>入門避霑灑　脫屐亂苔甃　陽岡扣雲石　陰房絕遺搆　澄公愛客至　取水挹幽竇　坐我薝蔔中　餘香不聞嗅</div>
<div class='lg-row'>但見瓢中清　翠影落羣岫　烹煎黃金芽　不取穀雨後　同來二三子　三咽不忍<span class='corr'>嗽</span>　講堂集羣彥　千磴坐吟究</div>
<div class='lg-row'>浪浪雜飛雨　沈沈度清漏　令我懷幼學　何為裹章綬</div>
</div><p style="margin-left:3em"><span class='note-inline'>(謹案：柳貫有〈送南竺澄講主詩〉，即此詩之澄公也。宋濂《學士集．天竺圓照若公塔銘》：「佛海大師主南天竺、崇恩、演福教寺」，《上天竺山志》：「澄公至順壬申效辯才故事，拂衣歸南竺之雲外齋」，澄公蓋演福僧，今以虞詩存之，詳卷十。)</span></p>
</div>
<div class='div-other'><a id='mulu124' />
<p class='h4'>僧蒙潤</p><p style="margin-left:0em;text-indent:2em">《浙江通志》引《稽古續集》：字玉崗，海鹽人。生時，母感異夢，禮伽藍，土偶皆仆。居風篁嶺，專精念佛，脩法華、光明、大悲、淨土，以七七為期。後示弟子止觀安心之法，稱佛而逝。</p>
<p style="margin-left:0em;text-indent:2em">《學士集．故文明慧海法師塔銘》：南天竺素稱教海，湛堂遷上竺，玉崗潤公來補其處。</p>
</div>
<div class='div-other'><a id='mulu125' />
<p class='h4'>智法師</p><p style="margin-left:0em;text-indent:2em">見張昱〈詩題〉，詳卷二。</p>
</div>
<div class='div-other'><a id='mulu126' />
<p class='h4'>德祐</p></div>
<div class='div-other'><a id='mulu127' />
<p class='h4'>居弈</p></div>
<div class='div-other'><a id='mulu128' />
<p class='h4'>時演</p></div>
<div class='div-other'><a id='mulu129' />
<p class='h4'>時集</p></div>
<div class='div-other'><a id='mulu130' />
<p class='h4'>居億</p></div>
<div class='div-other'><a id='mulu131' />
<p class='h4'>住山德泉</p><p style="margin-left:0em;text-indent:2em">並見鄧文原〈閣記〉，詳卷二。</p>
<p style="margin-left:3em"><span class='note-inline'>(謹案：記稱「元貞初，比邱德祐嗣兹法席」。元貞，元成宗紀號；記蓋為住山德泉作。)</span></p>
</div></div>
<div class='div-other'><a id='mulu132' />
<p class='h3'>明</p>
<div class='div-other'><a id='mulu133' />
<p class='h4'>大彰</p><p style="margin-left:0em;text-indent:2em">《學士集．故文明海慧法師塔銘》：弟子廣福、大彰、演福、如玘。</p>
<p style="margin-left:3em"><span class='note-inline'>(謹案：壽聖院，紹興中更名「廣福」，詳卷十。)</span></p>
</div>
<div class='div-other'><a id='mulu134' />
<p class='h4'>天巖</p><p style="margin-left:0em;text-indent:2em">《上天竺山志．竺隱存翁法師宏道傳》：秀之天巖耀公退寂廣福，請師自代。</p>
</div>
<div class='div-other'><a id='mulu135' />
<p class='h4'>曦南仲上人</p><p style="margin-left:0em;text-indent:2em">王逢《梧谿集．奉覽龍井倡和什為曦南仲上人題》：</p>
<p style="margin-left:0em;text-indent:0em;" class="lg-abnormal"><div class='lg-row'>竺源龍象國　齊州鳳麟苑　千齡始彙應　匪惟晉陶遠</div>
<div class='lg-row'>惟杭萃秀靈　梅柳並清婉　湖飲六綵虹　磬殷疊翠巘　悠然泳飛外　瓶錫簉軒冕</div>
<div class='lg-row'>藻章婉蘇秦　泉思湧參辯　間含棘林香　勝味御厨雋　遺珠信僧寶　了不見兵燹　蒼寒境四寂　手之忍釋卷</div>
<div class='lg-row'>藤花墜來深　松巢白雲偃</div>
</p></div>
<div class='div-other'><a id='mulu136' />
<p class='h4'>以仁</p><p style="margin-left:0em;text-indent:2em">見《公輔集．龍井志敘》，詳卷八。</p>
</div>
<div class='div-other'><a id='mulu137' />
<p class='h4'>僧真志</p><p style="margin-left:0em;text-indent:2em">見《快雪堂集．送果上人敘》，詳卷八。</p>
</div>
<div class='div-other'><a id='mulu138' />
<p class='h4'>僧真果</p><p style="margin-left:0em;text-indent:2em">見《武林梵志》，詳卷一、卷二。</p>
<p style="margin-left:0em;text-indent:2em">見《快雪堂集．龍井復賜田記》，詳卷八；又〈日記〉，詳卷九。</p>
</div></div>
<div class='div-other'><a id='mulu139' />
<p class='h3'>國朝</p>
<div class='div-other'><a id='mulu140' />
<p class='h4'>僧一泓</p><p style="margin-left:0em;text-indent:2em">《西湖志》：龍井延恩衍慶院，康熙年間僧一泓重葺。亦見《浙江通志》，詳卷二。</p>
</div>
<div class='div-other'><a id='mulu141' />
<p class='h4'>僧慧輅</p><p style="margin-left:0em;text-indent:2em">張彙〈塔銘〉，詳卷八。</p>
<p style="margin-left:0em;text-indent:2em">白琳《靈隱寺志》：諦暉歷住興福、妙濟、師林、天竺、龍井諸寺。</p>
<p style="margin-left:3em"><span class='note-inline'>(謹案：地志諸書，龍井甚略，住僧莫考；要亦住斯寺者，大抵靈竺退院，故不若名山大剎之可以世次也。掇拾遺文，疏其名字如右。若蘇軾〈辯才尺牘〉之法孫，程珌〈記出觀辯才像〉之主僧，周必大〈記遊〉之龍井僧，馬臻〈詩題〉之南竺詩僧，張京元〈西湖小記〉之山僧者，惜俱失其名矣。)</span></p>
</div></div></div>
<div class='div-other'><a id='mulu142' />
<p class='h2'>僧塔可考者</p>
<div class='div-other'><a id='mulu143' />
<p class='h3'>宋</p>
<div class='div-other'><a id='mulu144' />
<p class='h4'>僧贊寧</p><p style="margin-left:0em;text-indent:2em">《佛祖通載》：贊寧隨錢王歸朝。姓高氏，其先渤海人。唐天祐中生於吳興之德清金鵝別墅，出家杭之祥符，習南山律。武肅諸王公族咸慕重之，署為兩浙僧統，賜號「明義宗」。太平興國三年，太宗召對，改賜「通惠」。至道二年示寂。</p>
<p style="margin-left:0em;text-indent:2em">《十國春秋．本傳》：本姓高氏，為兩浙僧統。太平興國三年召對資福殿，賜紫方袍，尋賜號曰「通慧」；命充翰林史館編脩，纂《高僧傳》三十卷、《內典集》一百五十卷、《外學集》四十九卷。歸杭州卒，諡「圓明」，葬龍井。孫治《靈隱寺志》：贊寧侍者塔龍井。</p>
<p style="margin-left:3em"><span class='note-inline'>(謹案：《咸淳臨安志》「在放馬場棲真院前」；《武林舊事》「小麥嶺，贊寧塔」，註：「天聖間葬」。此今依《十國春秋》等書存之。)</span></p>
</div>
<div class='div-other'><a id='mulu145' />
<p class='h4'>僧元淨<span class='note-inline'>(詳上)</span></p><p style="margin-left:0em;text-indent:2em">《咸淳臨安志》：在龍井。</p>
<p style="margin-left:0em;text-indent:2em">《夢粱錄》：龍井壽聖寺辯才和尚塔。</p>
<p style="margin-left:3em"><span class='note-inline'>(謹案：《西湖遊覽志》「在演福院內」，《上天竺山志》邵氏〈七識〉亦云。今依《咸淳臨安志》存之。)</span></p>
</div></div>
<div class='div-other'><a id='mulu146' />
<p class='h3'>明</p>
<div class='div-other'><a id='mulu147' />
<p class='h4'>僧原璞</p><p style="margin-left:0em;text-indent:2em">見《學士集．原璞法師璋公圓碑銘》，詳卷八。</p>
<p style="margin-left:3em"><span class='note-inline'>(謹案：《宋高僧傳．遺身篇》：杭州真身院寶塔寺，紹巖俗姓劉，雍州人。於錢塘水心寺挂錫，恆諷持《法華經》。俄感陸地生寶蓮，續召於杭塔寺，造上方淨院以居之。開寶四年跏趺坐亡，茶毗於龍井山；收合作石函，置於影堂。孫承祐為碑，詳文義，蓋未造塔，故不列。)</span></p>
</div></div></div>
<div class='div-other'><a id='mulu148' />
<p class='h2'>名僧題後</p><p style="margin-left:0em;text-indent:2em">蘇軾云：靈隱、天竺和尚退院後，卻住一个小村院子。竊意正如閑散之人託處別業，又豈禪教兩院、五山十剎、甲乙住持者所可比論？然而元淨居上竺，自謂立於爭地，以歸老為樂。則兹之引蔓布條，誠不可以無述。</p>
</div></div>
<p class='juan'>龍井見聞錄卷三</p>
</div><!-- end of div[@id='body'] -->
</body></html>