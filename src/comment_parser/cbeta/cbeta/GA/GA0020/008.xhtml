<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龍井見聞錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu437' />
<p class='juan'>龍井見聞錄卷八</p><p class="byline"><span class='note-inline'>(臣)</span>汪孟鋗恭纂</p>
<div class='div-other'><a id='mulu438' />
<p class='h1'>文</p>
<div class='div-other'><a id='mulu439' />
<p class='h2'>名僧文</p>
<div class='div-other'><a id='mulu440' />
<p class='h3'>宋</p>
<div class='div-other'><a id='mulu441' />
<p class='h4'>釋元淨<span class='note-inline'>(詳卷三，文見《咸淳臨安志》。)</span></p>
<div class='div-other'><a id='mulu442' />
<p class='h5'>心師銘</p><p style="margin-left:0em;text-indent:0em;" class="lg-abnormal"><div class='lg-row'>咄哉此身　爾生何為　資之以食　覆之以衣　處之以室　病之以醫</div>
<div class='lg-row'>百事將養　一時不虧　殊不知恩　反生怨違</div>
<div class='lg-row'>四大互惱　五藏相欺　此身無常　一息別離　此身不淨　九孔常垂</div>
<div class='lg-row'>百千癰疽　一片薄皮　此身可惡　無貪惜之</div>
<div class='lg-row'>當使此身　依法脩持　三種淨慈　十六思維　一行不退　安養西歸</div>
<div class='lg-row'>成無上智　是為心師</div>
</p><p style="margin-left:2em">元祐六年中秋寂室，書與懷益</p>
</div></div>
<div class='div-other'><a id='mulu443' />
<p class='h4'>釋居簡<span class='note-inline'>(詳卷三)</span></p>
<div class='div-other'><a id='mulu444' />
<p class='h5'>龍井法堂榜</p><p style="margin-left:0em;text-indent:2em">二士共談，必說妙法。際元豐、元祐昌明之時，三人同行，必有我師。駕難弟難兄賢良之選，蜀仙去後，吳僧寂寞。華表歸來，塵世淒涼。要見一堂冷淡，千古分明；還他百世楷模，六種成就。法空為座，可無高廣之牀；道直如弦，亦有恢宏之地。青眼皆逢，北阮未稱；全提一瓣，竟為南豐，休尋別調。</p>
</div></div></div></div>
<div class='div-other'><a id='mulu445' />
<p class='h2'>名賢文</p>
<div class='div-other'><a id='mulu446' />
<p class='h3'>宋</p>
<div class='div-other'><a id='mulu447' />
<p class='h4'>蘇軾<span class='note-inline'>(詳卷四、卷七)</span></p>
<div class='div-other'><a id='mulu448' />
<p class='h5'>跋楚逵二上人書經</p><p style="margin-left:0em;text-indent:2em">懷楚比德，示我若逵。所書二經，經為幾品？品為幾偈？偈為幾句？句為幾字？字為幾畫？其數無量，而此字畫平等若一，無有高下、輕重、大小，云何能一以忘我？故若不忘我，一畫之中即見二相，而況多畫？如海上沙，是誰磋磨，自然平勻、無有粗細？如空中雨，是誰麾灑，自然蕭散、無有疎密？咨爾楚逵，若能一念了是法門，於剎那頃轉八十藏，無有忘失一句一偈。東坡居士說法已，復還其經。</p>
<p style="margin-left:2em">元祐七年四月二十五日</p>
</div>
<div class='div-other'><a id='mulu449' />
<p class='h5'>靜坐帖</p><p style="margin-left:0em;text-indent:2em">無事靜坐，便覺一日似兩日。若能處置此生常似今日，得生七十便是百四十歲人。世間何樂，能有此效？既無反惡，又省藥錢。此方人人收得，但苦無好湯，使多嚥不下。</p>
</div></div>
<div class='div-other'><a id='mulu450' />
<p class='h4'>蘇轍<span class='note-inline'>(詳卷四、卷七)</span></p>
<div class='div-other'><a id='mulu451' />
<p class='h5'>辯才法師塔碑</p><p style="margin-left:0em;text-indent:2em">浙江之西有大法師，號辯才，以佛法化人。心具定慧，學具禪律；人無賢不肖，見之者知尊其道、奉其教。居上天竺，說法齋眾者二十年；退居龍井，燕居行道者十年。元祐六年，歲在辛未，九月乙卯晦，無疾而滅。吳越之人失其所歸依，奔走號慕如佛滅度。乃使其弟子懷楚赴於淮南，請於揚州太守蘇公子瞻以志其塔。公曰：「吾固知師矣。余弟子由雖未嘗識師，然知其師不在我後，我為汝請！」轍以公命，不敢辭。師姓徐氏，名元淨，字無象，杭之於潛人，家世喜為善。師之生也，客有過其鄉者，指其居以語人曰：「是有佳氣鬱鬱上騰，當生奇男子。」師生而左肩肉起如袈裟縧，八十一日乃滅。其伯祖父嘆曰：「是宿世沙門也，無奪其願，長使事佛；八十一者，殆其算也。」及師之終，實八十有一。師生十年，從其邑僧法雨出家，口不茹葷血。每見講堂，坐輒嘆曰：「吾願登此說法度人。」年十六，落髮受具足戒；十八就學於天竺慈雲師。雲門人方盛厭，眾欲卻之，雲曰：「疇昔吾夢甚異，此子殆法器也，勿卻。」師日夜勤力，學與行進。不數年而齒其高弟。雲沒，復事明智韶師。韶嘗講《摩訶止觀》，至「方便五緣」，曰：「《淨名》所謂以一食於一切，供養諸佛及諸賢聖，然後可以食。此一方便也。」師聞之，悟曰：「今乃知色、聲、香、味皆具第一義諦。」因涕下如雨。由此遇物，中無疑矣。嘗夢與其同門友元素，入一寺曰「妙樂」，有僧出，師問之曰：「此非荊谿尊者製《法華文句記》處耶？」曰：「然！」師訪以尊者遺像，相與至東閣，見一梵僧趺坐不動，容貌甚偉，謂師曰：「我，汝過去師也，當為我作禮。」師拜，已而覺，忽若有得。年二十五，恩賜紫衣及「辯才」號；蓋代韶為眾講說者凡十五年。知杭州呂公溱始請師住大悲寶閣院，師嚴設紀律，犯者秋毫皆斥去，其徒畏敬之。居十年，沈公遘治杭，以為上天竺本觀音大士道場，以聲音懺悔為佛事，非禪那居也，乃請師以教易禪。師至，吳越人爭以檀施歸之。遂鑿山增室，幾至萬礎，重樓傑觀冠於浙西，學者數倍其故。有禱於大士者，亦鮮弗答。詔名其院曰「靈感觀音」。熙寧初，龍圖祖公無擇在杭，言者或不說其政，遽起制獄。師以鑄鐘事預逮，居其間泰然，擬〈金剛篦〉，撰〈圓事理說〉。居十七年，有僧文捷者利其富，倚權貴人以動轉運使，奪而有之，遷師於下天竺，師恬不為忤。捷猶不厭，使者復為逐師於潛。逾年而捷敗，事聞朝廷，復以上天竺畀師。捷之在天竺也，吳人不說，施者不至，巖石草木為之索然。及師之復，士女不督而集，山中百物皆若有喜色。清獻趙公抃與師為方外交，親見而贊之曰：「師去天竺，山空鬼哭；天竺師歸，道場光輝。」然師復留三年，終欲捨去，謂其徒曰：「吾祖智者，聖人也，猶以急於化人，害於行己；位本鐵輪而證止五品，況吾凡夫也哉？」固謝去，老於南山龍井之上，以茅竹自覆。吳越聞之，爭為之築室廬、具像設，甓瓦金碧，咄嗟而就。三年，復為太守鄧公溫伯請居南屏。一年，鄧公去，乃歸龍井終焉。師於講說，不擇晝夜，嘗曰：「鬼神威德不具，多畏人；晝說或不得，至比夜人靜，庶幾能聽。」嘗焚指以供佛，左三右二，僅能以執。其徒有欲效之者，輒禁之曰：「如我乃可。」平生修西方淨業，未嘗以須臾廢。行成力具，能以其餘見於外者非一也。余兄子瞻中子迨，生四年不能行，請師為落髮、摩頂祝之；不數日能行，如他兒。布衣季生者習禪觀，甚辯而無行，欲從師出家。子瞻憐之，為請於師，未言其名；師拒不許，若知其為人者。秀州嘉興令陶彖，有子得魅疾，巫醫莫能治；師咒之而愈。越州諸陳氏女，子得心疾，漫不知人；父母以見，師警以微言，醒然而悟。嘗與僧熙仲會食，仲視師眉間有光如螢，遽起攬之，得舍利。師曰：「毋以告人，不知者將以妄疑我。」自是常有於其臥起得之者。及其將化，入室晏坐，謝賓客，止言語、飲食；召其常所往來僧道潛，告之曰：「吾西方業成，如是七日無魔橫右脅，吉祥而逝，吾願足矣。」至五日，出偈告眾；七日，奄然而寂，皆如其言。師度弟子五十人，四方學者不可以數計，頗能以其道教化吳越。至十月庚午塔成，頌曰：</p>
<p style="margin-left:0em;text-indent:0em;" class="lg-abnormal"><div class='lg-row'>如來昔在世　心禪語為教</div>
<div class='lg-row'>譬如四大海　惟是一溼性　於其溼性中　變化千萬億</div>
<div class='lg-row'>風來為濤瀾　風去為湛然　魚龍所遊戲　鬼神所出沒</div>
<div class='lg-row'>船筏借其力　網罟取其利　其上為洲渚　諸國所生育</div>
<div class='lg-row'>其下為淵谷　百怪所藏伏　東西出日月　上下屬河漢</div>
<div class='lg-row'>觀者不能了　[目*咢]眙何暇說　如來知迷悶　隨變為解釋</div>
<div class='lg-row'>因變所說者　是則名為教　彼善聞教人　當知是幻爾</div>
<div class='lg-row'>既已知是幻　則當識真實　我觀世教師　皆謂教是實</div>
<div class='lg-row'>由謂教實故　則為禪所訶　禪雖訶教乎　終以教致禪</div>
<div class='lg-row'>禪若不取教　是杜所入門　教而不知禪　是不識家也</div>
<div class='lg-row'>辯才真法師　於教得禪那　口舌如瀾翻　而不失道根</div>
<div class='lg-row'>心湛如止水　得風輒粲然　以是於東南　普服禪教師</div>
<div class='lg-row'>士女常奔走　金帛常圍繞　師惟不取故　物來不得拒</div>
<div class='lg-row'>道成數有盡　西方一瞬息　西方亦非實　要有真實處</div>
</p></div></div>
<div class='div-other'><a id='mulu452' />
<p class='h4'>范仲淹<span class='note-inline'>(字希文，吳縣人。大中祥符八年進士，仕至樞密副使、參知政事，諡文正。有《文正集》。)</span></p>
<div class='div-other'><a id='mulu453' />
<p class='h5'>兵部侍郎致仕胡公志銘</p><p style="margin-left:0em;text-indent:2em">寶元二年六月十八日，尚書兵部侍郎致仕胡公，薨於餘杭郡之私第。明年二月十有一日，葬於杭之錢塘縣南山履泰鄉龍井原；以夫人潁川郡君陳氏祔焉，禮也。孤子楷言於友人范某：「禮經謂：稱揚先祖之美以明著於後世，此孝子孝孫之心也。然而言之不文，行而不遠；處䘮之言，烏乎能文？今得浙東簽書寺丞俞君狀先人之事，而敢請誌焉。」某曰：「孔子見齊衰者必作，重其孝於親也，敢不唯命？」</p>
<p style="margin-left:0em;text-indent:2em">公諱則，字子正，婺之永康人也。某聞虞舜之後有胡公武王封於陳，蓋族望之來遠矣。皇考諱彭，王考諱濲，皆隱於唐季，其道不顯。考諱承師，在鄉閭間以積善稱；因公而貴，官至尚書比部員外郎，贈吏部郎中。妣應氏封永樂縣太君，贈普寕郡太君。公少而倜儻、負氣格，錢氏為國百年，士用補蔭，不設貢舉，吳越間儒風幾息。公能購經史、屬文辭。及歸皇朝，端拱二年，御前登進士第，釋褐為許州許田尉。以幹自聞，補蘄州廣濟宰，又補憲州錄曹。以本道計使諫大夫索公湘之舉，改秘書省著作佐郎，簽署貝州節度觀察判官公事，升本省丞、知潯州，拜太常博士、提舉二浙榷茶事，兼知桐廬郡。丁太夫人憂，服除，以本官知永嘉郡，遷屯田員外郎，提舉江南路銀銅場鑄錢監，擢任江淮制置發運使，轉戶部員外郎，入為三司度支副使，賜金紫，除禮部郎中、京西轉運使；又移廣南西路轉運使，以戶部郎中復充江淮制置法運使，轉吏部郎中，改太常少卿。丁先君憂，終制，知玉山郡，移福唐郡，拜右諫議大夫，知杭州；入判流內銓以舉官累責受少常，知池州。未行，復諫議大夫，知永興軍，領河北都轉運使給事中；入權三司使拜工部侍郎、集賢院學士，知陳州。進刑部再牧餘杭郡。踐更中外凡四十七年，得請加兵部侍郎致仕。朝廷命長子通判錢塘以就養。又六年而終，享齡七十有七。天子聞而悼之，進一子官，初至道中。公在憲州時，西寇梗邊；朝廷命師五路入討，詔具三十日糧以從之。索公方引公督隨軍糧草事，公曰：「為百日計，猶或不支，柰何？」索公乃遣公入奏。召對逾刻，公陳邊事如指之掌。上顧左右曰：「州縣中有如此人！」遂可其奏，具示甄拔之意。後大帥李繼隆果與寇遇，十旬不解。索公曰：「微子，幾敗吾事！」一日其帥移文曰：「兵將深入，糧可繼乎？」公曰：「師老矣！矯問我糧為歸師之名耳，請以有備報之。」索從其議，彼即自還，無以咎我，其先見如此。及索公主河北計，又奏辟之，遂以貝州之行。朝廷遣使省天下冗役，就命公行河北道；凡去籍者僅十萬數，民用休息。在潯州，人有虎患，公齋戒禱城隍神，翌朝得死虎於廟中！其誠之效與？案池州永豐監，得匿銅數萬斤，吏懼當罪；公思之曰：「昔馬伏波哀重囚而縱之，前史義焉；今銅尚在，吾忍重其貨而輕數人之生耶？」咸以羨餘籍之，不復為坐。在江淮制置日，會真宗皇帝奉祀景亳，公實主其供億。千乘萬騎至於禮成，無一毫之闕。帝深愛其才，面加奬勞，遂進秩登於計相之貳。在廣南西路，有大舶困風於遠海，食匱資竭，久不能進；其人告窮於公，公命瓊州出公帑錢三百萬以貸之，吏曰：「彼本忘信，又海舶乘風無所不之。」公曰：「遠人之來，不恤其窮，豈國家之意耶？」後其人卒至，輸上之貨十倍其貸，朝廷省奏而嘉焉。又宜州繫重辟十九人，時有大水，公不慮患而特往辨之，活者九人焉。在福唐，有官田數百頃，民輸租食利舊矣；至是計臣上言請就鬻之，責其估二十萬貫。民不勝弊，公奏之未報章三上且曰：「百姓疾苦，刺史當言之；而弗從，刺史可廢矣！」乃有俞詔減其直之半，而民始安。公領三司，使寬於財利，不以刻下為功。時上方以兩京<span class='corr'>陝</span>西官鹽歲久民鮮得食而日以犯法，命通商有司重其改作。公首請奉詔，其事遂行。公性至孝，自曲臺丁太夫人憂，廬於墓側以終喪紀，有草木之祥，本郡表之。及京西之行，以家君朱紱為請，上曰：「胡某為孝，雖非其例，與以明勸也。」搢紳先生榮之。又天禧中，尚居郎署，朝廷擬公諫議大夫知廣州，公以家君八十歲懇辭於政府，乃復有制置之行；尋以哀去職，得盡心於喪葬。公富宇量、篤風義，往往臨事得文法外意。人或譏之，公亦無悔焉。其輕財尚施，不為私積，士大夫交稱之。福唐前郡將被訟去官，嘗延蜀儒龍昌期與郡人講《易》，率錢十萬遺之以歸，事在訟中。及公下車，昌期自益部械至，公曰：「斯何罪耶？」遽命釋之，見以賓禮。法當償其所遺，公代以俸金，仍厚遺而還。又濟陽丁公為舉子時，與孫漢公客許田，公待之甚厚。及其執政而雅故之情不絕，若休戚士人而未嘗預。暨丁有朱崖之行，昔之賓客無敢顧其家，公實被議出玉山郡，尚屢遣介夫不遠萬里而往遺焉，此又人之難矣。及退居西湖，乘畫船、擊清波，深樽雅絃、左子右孫，與交親笑歌於時歲之間，浩如也！人不謂之賢乎？夫人潁川郡君有慈和之德，先以壽終。令子四人，長曰楷，都官員外郎，前知睦州。祥符七年秋，登服勤詞學科，所至政能，有先君風度。次曰湘，好學有志識，朋友多之。次曰桂，俊異居喪而亡。次曰淮，孝謹有成人風。二女，長適泉州德化縣尉蘇璠；次適御史臺主簿華參而亡。其閨門之範見其潁州之誌，某非特為重齊衰之情。嘗倅宛邱郡，會公為二千石，以國士見遇，且與都官布素之遊，誠可代孝子而言焉。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>進以功　退以壽　義可書　石不朽　百年之為兮　千載後</div>
</p></div></div>
<div class='div-other'><a id='mulu454' />
<p class='h4'>韋驤<span class='note-inline'>(字子駿，錢塘人。皇祐五年進士，累官尚書主客郎中、夔州路提刑獄。有《錢塘集》。)</span></p>
<div class='div-other'><a id='mulu455' />
<p class='h5'>吳平甫志銘</p><p style="margin-left:0em;text-indent:2em">吳平甫之喪，還自浮梁，將葬；伯兄少卿以某知平甫之素，乃以其行狀見屬以銘。某義不得辭，謹為之敘次。平甫生而聰悟，幼不好弄。及就師學則夙夜勤苦以自勵。弱冠，術業大成，為鄉里推重。耽味經史，平居未嘗釋卷。聖賢去取之理，古今因革之緒，博通强記，無不該洽。加之德性謹厚，造道深遠，以誠接物，以謙待人，故學者多從焉。天資恬退，不嗜榮利；公卿大夫之門，不喜曳屨於其間。三預鄉薦，惟一試禮部，蓋亦親朋之所强也。其後絕意進取，杜門著書，捽茹以自食者幾二十年。熙寧七年冬，郊祀霈恩，伯兄當薦子弟；乃密以平甫為請，奪其志而莫之告也。未幾，補太廟齋郎，久之不赴調。及伯兄還朝，乃迫之偕行。入銓授將仕郎，出為南安軍大庾縣尉。既而辭疾不往。居數歲，伯兄復以義趣之，乃幡然悔曰：「仕非為貧也，而有時乎為貧。吾兄以友愛祿我，而我獨不勉，是誠何心哉？不幾乎於陵之哇也，人將以蚓視余矣。」於是再調饒州浮梁尉。到官逾年，感疾而沒問至。鄉之賢士大夫皆歔欷嘆息曰：「平甫之所享止如是，其命矣夫！」平甫，其字也，諱天秩，世為杭人。曾祖嗣、祖贊，皆不仕。父肅贈工部尚書，初娶邵氏，生三男，俱早世。次娶邵氏，生一男曰師明，以疾不克嗣。一尚幼。有文集十五卷藏於家，享年六十二。卒以元豐三年五月之壬申，葬以是年九月之乙酉。縣曰錢塘，鄉曰履泰，原曰龍井。塋域於是而合乎邵氏之室也。銘曰：</p>

<div class="lg regular" style="margin-left:0em;"><div class='lg-row'>位不稱德壽不遐　子以疾廢孰克家</div>
<div class='lg-row'>天乎與善宜無差　至此莫詰其何嗟</div>
</div></div></div>
<div class='div-other'><a id='mulu456' />
<p class='h4'>秦觀<span class='note-inline'>(詳卷四、卷七)</span></p>
<div class='div-other'><a id='mulu457' />
<p class='h5'>龍井題名</p><p style="margin-left:0em;text-indent:2em">元豐二年中秋後一日，余自吳興道杭東還會稽，龍井辯才法師以書邀余入山。比出郭，日已夕。航湖至普寧，遇道人參寥，問「龍井所遣籃輿」，則曰「以不時至，去矣！」是夕天宇開霽，林間月明可數毛髮。遂棄舟，從參寥杖策並湖而行。出雷峯，度南屏，濯足於惠因澗；入靈石塢，得支徑上風篁嶺。憩於龍井亭，酌泉據石而飲之。自普寧經佛寺十五，皆寂不聞人聲。道旁廬舍或燈火隱顯，草木深鬱，流水激激悲鳴，殆非人間境也。行二鼓始至壽聖院，謁辯才於潮音堂，明日乃還。</p>
<p style="margin-left:2em">高郵秦觀題</p>
</div>
<div class='div-other'><a id='mulu458' />
<p class='h5'>跋元淨十題詩</p><p style="margin-left:0em;text-indent:2em">辯才法師謝天竺講事，退休於龍井山壽聖院；凡堂室、齋閣、山峯、水泉，皆名以新意，復作詩繼之，號「龍井十題」。其言清警，發人之妙思，信非世間音也。</p>
<p style="margin-left:2em">元豐二年八月，高郵秦觀為寫，遺其徒懷楚刻於石</p>
</div></div>
<div class='div-other'><a id='mulu459' />
<p class='h4'>鄭清之<span class='note-inline'>(詳卷四、卷七)</span></p>
<div class='div-other'><a id='mulu460' />
<p class='h5'>跋秦少游龍井題名</p><p style="margin-left:0em;text-indent:2em">坡仙至錢塘，特與辯才師為世外交。師歸龍井，坡公為作〈二老亭詩〉，一時名勝多與之遊。瑰詞藻翰衣被泉石，至今枯槎斷壁間弈弈飛動。獨少游記文得元章書，二妙相輝，宜耀不朽；而寺失其傳，好事者閟然不滿。紹定己丑，得真蹟於戶書胡公摫，印以他米書不謬。每念鑱之寺中以苴放軼。一日語京尹趙公，公<span class='corr'>斂</span>袵曰：「前賢之勝韻不續，實遺吾邦羞，寺於何有？亟訪堅珉刻之！」且損錢百萬畀住山宗炳，建樓植鐘，新緇宇之弊。於是龍井之勝若前賢之美，如創見然。余每愛少游「支筇步月敲辯才門，夜半清語殆非人間世」，今留題中，寫澗谷經行、登危憇寂之境，衝煙破暝之態，谿潺林影、斷續隱見，雖善畫不能及。題識猶爾，況記乎？雖然，微趙公好古博雅則斯記未必遇，雖遇，未必遽赫然在人耳目間。余幸記之，遇顯之速也，於是借石咫書其顛末如此。</p>
</div></div>
<div class='div-other'><a id='mulu461' />
<p class='h4'>程珌<span class='note-inline'>(詳卷四，有《洺水集》。)</span></p>
<div class='div-other'><a id='mulu462' />
<p class='h5'>遊龍井記</p><p style="margin-left:0em;text-indent:2em">余舊讀秦太虛記，想其事，甚欲一追故步者不知幾年矣！辛巳歲，出清波門，經淨慈寺，過白蓮院，上風篁嶺，謁龍祠，酌龍井，遂至辯才塔。飯於月林，月林，辯才所廬也。主僧出范文正、東坡、欒城、參寥、辯才遺像，及坡遺辯才水墨羅漢八軸，軸皆二像；仁皇飛白四字，與南唐草字四紙。已而酌泉瀹茗，復汲二盎以歸。徑旁佛舍多不知名，獨白蓮為近，晚不暇入。四山多怪石，如亂雲、如虎豹；下視西湖如盤，狹處僅若帶。沿路居民，視昔不加密，炊煙斷續相望。澗泉則㶁㶁如故。但太虛乃宵征，所不見者，怪石與西澗及炊煙耳。元豐距今百三十七年矣，人事幾變而景物則宛然當時，可為太息！辯才結廬，今為廣福寺，一山屹然內向，故備錄以告來遊者。</p>
</div></div></div>
<div class='div-other'><a id='mulu463' />
<p class='h3'>元</p>
<div class='div-other'><a id='mulu464' />
<p class='h4'>黃溍<span class='note-inline'>(字晉卿，義烏人。延祐進士，仕至侍講學士同知經筵，諡文獻。有《文獻集》。)</span></p>
<div class='div-other'><a id='mulu465' />
<p class='h5'>南山題名記</p><p style="margin-left:0em;text-indent:2em">婺之宦學於杭者，每歲暮春必相率之南山，展謁鄉先達故宋兵部侍郎胡公墓，仍即其廟食之所致祭焉。竣事，遂飲於西湖舟中，以敘州里之好。大德八年春三月癸亥，會者四十有四人。魏國趙文敏公，時方以集賢直學士領儒臺。溍幸獲從先生長者之後而趨走於公履屐之末。逮今三十有九年，乃以非才補公故處。暇日從鄉僧遊龍井，覩公舊題而與道其故事，咸謂不可久廢而莫之舉，亟以白於宣政副使王公，合同郡大夫士暨方外交四十有一人，以至正二年春二月癸亥，復會於南山。雨弗克前，艤舟望拜而追數。向之四十有四人，存者殆無幾；或顯榮於中朝，或隨牒調補於遠方，或已倦遊歸休於家林。惟溍忝有祿食於此，而得齒兹盛集。未知後三十有九年，今之四十有一人重會者誰歟？古人云「後之視今亦猶今之視昔」，此題名之所為作也。諸公謂溍宜題識其首，是用弗讓，而直書其歲月以俟後之覽者焉。</p>
</div>
<div class='div-other'><a id='mulu466' />
<p class='h5'>跋東坡書秦少游〈龍井題名〉</p><p style="margin-left:0em;text-indent:2em">元豐元年，東坡先生謫黃州；少游以二年秋至龍井，三年秋先生乃為書此題名而記其後，言「與兒子適棹小舟至赤壁，西望武昌山谷，喬木蒼然，雲濤際天」，而先生作赤壁賦則五年之秋冬也。溍兒時即能誦少游題名，不意垂老獲見先生真蹟，因考其歲月而謹志之。</p>
<p style="margin-left:3em"><span class='note-inline'>(謹案：蘇軾書〈題名〉以寄參寥，不必藏龍井，故不入書畫。)</span></p>
</div></div>
<div class='div-other'><a id='mulu467' />
<p class='h4'>王逢<span class='note-inline'>(字原吉，江陰人。薦不仕，自號「席帽山人」，所居曰「梧谿精舍」。有《梧谿集》。)</span></p>
<div class='div-other'><a id='mulu468' />
<p class='h5'>題〈遊龍井卷〉</p><p style="margin-left:0em;text-indent:2em">右，鄧匪石、虞道園二司業，俞觀光先輩，與澄湛堂、無極元、濟天岸、若季衡四法師，及匪石子衍，同遊龍井倡酬之什。後和者，張晉公仲舉，時為布衣未起，實出山村仇先生門。徐則芝、石虛谷，方先生弟子也。劉師魯則鄜王後月心先生之子。顧仁甫、陳守忠、王性存，並石塘胡先生之門人。余聞之前進士錢塘思復云，因附見焉，俾來者知當時朝野人物之盛，蓋不減蘇、黃、參、辯諸公追從之樂也。夫湖山自吳越迨宋元，數百年形勝，今鞠為墟莽；緇素文墨淪棄何限？曦尚寶是卷哉！曦，湛堂曾孫裔。</p>
</div></div></div>
<div class='div-other'><a id='mulu469' />
<p class='h3'>明</p>
<div class='div-other'><a id='mulu470' />
<p class='h4'>林右<span class='note-inline'>(詳卷四，有《公輔集》。)</span></p>
<div class='div-other'><a id='mulu471' />
<p class='h5'>龍井志敘</p><p style="margin-left:0em;text-indent:2em">龍井距錢塘十餘里，山水靚深，宋辯才法師行道處也。法師主席天竺，所與遊皆名公巨人，如趙清獻、蘇文忠公，相往來叩答尤密，用是名滿天下；其徒戴之如師，小民仰之如佛。一日自天竺謝事，退於龍井，依崖壑縛草以覆身。錢塘之民聞之，相與出力創其居；殿塔臺宇隱映於疎林古木間，至於一泉一石皆為文士所記詠。錢塘雖多勝剎，至語清蹟，必曰龍井。凡東西遊者，不之龍井，必以為恨，蓋三百餘年矣。元末時燬於兵，所存者唯數楹而已。顧左右荊棘沒人脛，猨猱晝棲暮出、叫於風日之下，回思昔日鐘鼓之音為何如耶？天台懷思以仁自少受業於是山，身與其盛；而及其衰，嘆曰：「吾老矣，不能復也！」遂拾是山故實及詩文為一集，名曰「龍井志」，使後人據是志興復祖宗之盛可也。以仁之心亦悲矣！夫盛衰相為倚伏，如晝夜寒暑之必至。炎炎之隆固生於窮冬沍寒之所，冥冥之昏實起於太陽亭午之際。君子推微而知著、測始而知終，有知其必然者矣，故遺心放形、獨立於萬象之表以觀夫盛衰之運為何如；而世之人汨於盛衰之中，因其盛也自謂可傳百代而無冺，故凡可以為者無不率先為之，但恐為之者不廣、廣之者不堅耳。殊不知其衰之機、駸駸乎已隨其後矣！余少時猶及見豪家大族，恣不度於閭里，高櫩飛棟儼如封君之第；無幾何時，形消影歇。求其<span class='corr'>彷</span>彿而不可得，況三百年至盛之久乎？則其衰也亦數之所宜然也。雖然，數之所拘，惟人力之為者爾；人力之所不能為，數亦不能如之何也。如法師之道、清獻公之德、文忠公之操行，固將回薄霄漢、寄造物於無窮，豈與是山俱盛俱衰者哉？以是知，道之不脩、德之不立，區區恃夫人力之末，宜其為盛衰所戲侮也。以仁嗣法師之道甚至，人之事以仁者無異於法師，則法師之道雖有盛衰，而其中之不可以盛衰者，以仁固得之矣！</p>
</div></div>
<div class='div-other'><a id='mulu472' />
<p class='h4'>宋濂<span class='note-inline'>(字景濂，浦江人。仕至翰林學士承旨，有《學士集》。)</span></p>
<div class='div-other'><a id='mulu473' />
<p class='h5'>杭州集慶教寺原璞法師璋公圓碑銘</p><p style="margin-left:0em;text-indent:2em">洪武元年夏六月二十七日，杭之顯慈集慶教寺原璞法師，滅度於京城大天界寺。父母所生四十六年，在菩提位中二十八夏。其上首弟子住持圓覺、一印、昇元、克勤等，以某年月日，奉舍利靈骨，歸窆於郡之龍井辯才塔南，遵像法也。後七年，克勤奉詔往使日本，上嘉其不辱命，俾返初服，列官於朝。濂時待罪禁林，克勤數以法師塔銘為屬。未幾，克勤出鎮方嶽，承宣山西，瀕行又復諄諄言之。繼而一印結集白業成書千餘言，遣使者申言之。夫惟台衡之學，佛法之大宗，有若法師乃中流之舟楫。觀化而往，銘其可不造耶？不造，何以為訓耶？</p>
<p style="margin-left:0em;text-indent:2em">法師諱士璋，原璞其字也。受生於海寕王氏，伏犀貫頂，目光烱烱射人。自幼即決去羶<span class='corr'>葷</span>弗御。即御，輒嘔逆不能勝。唯日取天竺書習讀之。鄰寺僧伽競曰：「此釋氏種也，盍以乞我？」其父某怒曰：「吾兒非若倫也！」俾投城東太平興國傳法寺，服五戒服。其師某與翰林待制柳公貫遊，公嘗憇止寺中，親授法師儒家羣經，為正句投、敷繹旨要；法師聞之有如破竹，數節之後皆迎刃而解。年一十九始除鬚髮、著僧伽梨，尋禀「持犯」於某師。時佛護宣覺憲慈匡道大師，自四明延慶遷主武林上天竺觀音教寺。大師諱本無，字我庵，佛海法師湛堂澄公之嫡子；令譽隆洽，一時名浮圖爭擁輪下。法師將擔簦趨之，忽夢遊寶所，大乘菩薩教之互跪作禮、口唱懺辭。覺而思之，乃〈普賢淨行品〉偶文也。法師以為祥徵，佛護見果，刮目相視；凡天台大小部書，以次環授之。志慮專一，飢則親狎釜鬵以事烹飪，一飽而止。寒暑晝夜若不知切身。佛護如三吳，俾法師遷丈室之西以便飲食。逮還，見白煙一抹；起其寢所，則自爨猶故也。佛護陰鑒其勤，以遠大期之。佛護之門人曰「天心瑩素」，高亢不服人，亦欣豓法師之行，約共燈火，磨切詰難，極於毫絲。餘子皆望風而畏，稱為「雙璧」。佛護既示寂，東溟日公來補其處，大演《摩訶止觀》，陶冶生徒。夏中集讀，選法師為之開科；譬陟彼山巔，阡陌溝遂雖詰曲鉤聯，粲然辨數。聽者心地朗融，如飲甘露。東溟性嚴毅而寡許可，為之喜動顏色。遂命其司賓，繼陞領懺摩事。纓緌之士皆願與法師交，聲華由此日重。元至正十三年，江南行宣政院命主州之棲真教寺。棲真與南天竺演福鄰，古稱教海；而大用才公、絕宗繼公，二三大長老皆在焉。法師猶以學之未足，時往叩其所未至。凡部味教觀之奧、偏圓本迹之微，疇昔有疑而未徹者，二老無不條分縷析以喻之。法師彈指嘆曰：「佛法教藏渺如煙海，固非獨善偏長所能究。使吾自畫而不加進，其能免於專門寡陋乎？」二十年移住旌德教寺。元季兵亂，人多為自藏計；法師專心寺事，不以世相為累。彰善癉惡，風采為之改觀。日納清淨之眾，共講諸經玄疏；銷文入相，洪纖弗遺；才辯清發，言與理冥。往往推為義中之虎大方，自是益斂袵矣。皇明龍興，當建元、洪武之初，三宗以今寺主席尚虛，白於李曹公。文忠公時戍杭，遂從所請。法師提唱接引如旌德，時有過無弗及焉。未幾，中書被旨俾浙水西五府浮屠道流共甓，京城立善世院以統僧尼，同將作監，交董其役。時方內附，相視莫知所為。法師獨出方略，具有條序。十萬之眾多倣之以集事。不幸報緣已盡，竟入涅槃，緇素翕然嗟惜之。法師器局瀟灑、論議慷慨，據直道行，不樂俯狥流俗。意氣脗合即出肺腑相示，否則白眼怒視。俊乂來依，推食解衣以遇之，不計蓋藏有無；然精練世故，勇於有為，棲賢敝陋殿堂、門序為之一新。旌德籍<span class='corr'>券</span>久不白，乃為稽鉤欺隱，使有文可覆；暴橫之徒束手待命，始免捧漏沃焦之患。每懲諸剎樹徒植黨而為怨尤之府，誓不薙度。弟子私建退休之室，終身踐其言弗渝。初，法師受經佛護，歷職東溟；佛護既沒，或者微以為諷。法師笑曰：「丈夫制行，當以義為斷，豈可隨世浮沈哉？」終嗣佛護。法師所著書，多未脫藳，詩文有別錄若干卷。嗣法而出世者，昇元、圓覺之外，曰某、曰某共若干人云。夫惟圓頓法門實般若之樞機，柰何傳失其宗，指真心而名境，認理性以為總，論心有具造而遺於色。似此之類，紊亂真乘，法智一起而麾之，然後天台之道復盛。曾未六傳，習者流於知解之說，務新騁奇，頗駸駸近於山外；慈辯再起而正之，然後法智之教益明。擔負大法之任者，其所繫蓋甚重也。近代以來，佛海以純慤之質，一以法智為師，最號能守家法者；故其授受真切，出其門者咸赫然發聞於世。法師乃其嫡孫，其行解似無讓於前人。孰不望其大振元風？而世壽僅僅若此！銘以昭之，一以傷斯道，一以勉來裔云。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>天台之學空假中　一心三觀乃其宗</div>
<div class='lg-row'>如大火聚光彤彤　五金遇之無不鎔</div>
<div class='lg-row'>渣滓渾化內外紅　佛海拔起建寶幢</div>
<div class='lg-row'>摩尼徧照天南東　入其室者膽力雄　披精進鎧手挾弓　一戰欲使魔軍降</div>
<div class='lg-row'>誰為嫡嗣躡孤蹤　伏犀貫腦冰翦瞳</div>
<div class='lg-row'>震旦羣書貯心胸　一朝易轍梵夾攻　日狎井竈劬厥躬　白煙上出橫虹</div>
<div class='lg-row'>五章四釋照厥朦　事理即具靡弗同</div>
<div class='lg-row'>肯綮一中萬里融　行解雙至方建功　三鎮名山黑白從　龍興致雲虎嘯風</div>
<div class='lg-row'>輪下缾錫無地容　法水灌頂障執通</div>
<div class='lg-row'>亭亭淨植青芙蓉　似此良師不易逢</div>
<div class='lg-row'>火風分散報緣終　水月鏡像索還空　作銘者濂碑則豐　千百億刼鎮幽宮</div>
</p></div></div>
<div class='div-other'><a id='mulu474' />
<p class='h4'>馮夢禎<span class='note-inline'>(詳卷四、卷七)</span></p>
<div class='div-other'><a id='mulu475' />
<p class='h5'>龍井寺復先朝賜田記</p><p style="margin-left:0em;text-indent:2em">武林之龍井有二，舊龍井在封篁嶺之西，泉石幽奇，迥絕人境，蓋辯才老人退院所闢。山頂產茶特佳，相傳，盛時曾居千眾。東坡、少游先後訪辯才於此，而坡公蹤迹尤數。辯才送客，例不出寺門；一日送坡公，閒談信步，遂過封篁嶺。坡公笑曰：「遠公復過虎谿耶？」後人仰其風流，作「過谿亭」，其處今俱堙廢矣。新龍井則今寺是也，正踞封篁嶺，疑亦辯才別院。寺左奇石如林，有宋人題識十餘處，俱小篆、八分書，特精妙而不留款。余每徘徊其間，不能捨去。惜以屋蔽之至，寶不盡露也。寺有賜田十餘頃，嘉隆間，寺中廢田沒於佃戶而僧食貧。僧真果，蓋中興此山者！篤實精悍，能於荊榛瓦礫間起為寶坊，余甚嘉之。又能訪求賜田之在海寕三十二都十圖之方家圩、十一圖之唐家湖者，凡一百六十四畝。久為佃戶陸喬、朱仕等所據，訟之官而還之。官斷畝除糧差外，歲給租二斗以為常。自萬歷十二年為始，歲得三十二石零，可贍十僧。此諸護法宰官之寵靈而果之力也！嘗憶壬午秋，果重繭如京師，謁余邸中，乞當道書。精神如此，欲勿興，得乎？顧寺田迷失者尚多，今日所還一成一旅耳。然非果則不能復；使果之後有果繼之，祀夏配天不失舊物，齋魚轟轟、千眾聚飯以進其道業而復辯才之舊，亦可待也。果恐無記將遂湮沒，再三懇余；余亦再三諾之，而竟不及償者凡數年。此日果遣其徒詣白下守催，乃援筆敘其顛末如此，以告夫世守者。是為記。</p>
</div>
<div class='div-other'><a id='mulu476' />
<p class='h5'>送果上人住玄同敘</p><p style="margin-left:0em;text-indent:2em">果上人住玄同，過居士乞護，居士曰：「二氏主釋與[日*冉]兩家焉，如水與火。玄同，道者居也；佛者入焉，無乃傷教而敗族乎？且上人已住龍井矣，有此何為？」上人曰：「果之先有僧真志者居之，果為第二世。佛菩薩普入一切，度苦眾生；道者之居，不賢於三惡道乎？果十九在山，十一在城，有此以憇可也。且果有上方而棄之，去住惟緣，豈戀此哉？」居士曰：「然！子以無心而居，余以無言而護。」遂書此送上人入院。時萬歷己丑六月二十一日也。</p>
</div>
<div class='div-other'><a id='mulu477' />
<p class='h5'>龍井寺新建白衣觀音殿勸緣述</p><p style="margin-left:0em;text-indent:2em">儒者嘗論「求」矣！軻書曰：「求則得之，舍則失之，是求有益於得，求在我者也。求之有道，得之有命，是求無益於得，求在外者也。」在我之求為仁義忠信之求，在外之求為公卿大夫之求；一可一否，豈不較著？而佛者之論則不然。〈普門品〉曰：「若有心願求男，禮拜恭敬觀世音菩薩，便生福德智慧之男；心願求女，便有端正有相之女。」夫男女之有無、多寡及賢與愚，儒者所謂制於天、成於命而不可易者。公卿大夫既不可求，而男女獨可求？公卿大夫之求為在外而無益，而男女之求獨在我而有益？誠以儒律佛，何其相左之甚而不可信歟？乃世之持白衣觀音咒者，往往生子有白衣重包之異。自唐迄今，信持獲驗不減百千萬億。以其事印〈普門〉之說，佛豈有誑語？而束教薄福之徒往往生謗造罪，如入寶山而抉眼、截手，甘心覆宗滅煙之禍而不悔，可憐也。或曰：「佛語誠可信，白衣大士咒誠歷歷可驗，某豈敢纖毫置疑？然所以可信而多驗者，其義何居？願吾子快為一切眾生演說，令諸闡提隳彌戾車可乎？」搖手曰：「難哉！」因為之詩曰：</p>

<div class="lg regular" style="margin-left:0em;"><div class='lg-row'>脫卻天衣換白衣　婆心巧逐世人機</div>
<div class='lg-row'>手中孩子分明箇　付與時人仔細疑</div>
</div><p style="margin-left:0em;text-indent:2em">子能洗眼靜坐，三年猛參，觀音大士當現身與汝說破。</p>
<p style="margin-left:2em">丁亥三月上巳日，真實居士書</p>
</div></div></div>
<div class='div-other'><a id='mulu478' />
<p class='h3'>國朝</p>
<div class='div-other'><a id='mulu479' />
<p class='h4'>張彙<span class='note-inline'>(字，華亭人。)</span></p>
<div class='div-other'><a id='mulu480' />
<p class='h5'>諦暉和尚塔銘</p><p style="margin-left:0em;text-indent:2em">達磨西來，不立文字；廓然無聖，脫屣去來。其來也無法為法，其去也不宜有銘。雖然，不宜有銘，法也；無法為法則亦可銘。和尚諱慧輅，以明天啟七年丁卯十月初八日，得四大於吳興金田沈氏。父濟、母李。以雍正三年乙巳三月二十日，舍四大於錢塘雲林——古靈隱寺。春秋九十有九，僧臘七十有四。余與和尚潛遠之契垂三十年，乙巳三月十一日夜示夢余。從京師走書江南，告弟弈山曰：「和尚將入涅槃地矣！」果以是日示寂。豫指二十日午時為報年之限；及期，命鳴鐘，自升繩牀、趺坐，點首三而滅。遺命坐三日入龕。門人智廣等以佛法斂，丙午九月十三日，於飛來峯側起塔安神。和尚秀眉大耳，步律音鐘。六歲而孤，家碎於役。及母李終，乃檀那身命，自拔人間。徧參諸方以求止泊。順治己丑二月，遊學至靈隱，禮具德和尚。一日拜直指堂下，仰見「直指」二字，憬然曰：「彼以直指，我以直會。」又聞戶外鳥啼聲，一時大千俱直。時具德和尚弟子五千人，碩德圓戒，林植山宮，而師以年少依位而立；寶身突兀，常住不遷，乃嗣法焉。歷住興福、妙濟、師林、天竺、龍井諸寺，終於靈隱。初聖祖仁皇帝賜寺額曰「雲林」，因為雲林寺。後南巡輒舉賜和尚，御書曰「禪門法紀」；又別賜御書、黃金、佛像、白金等物。和尚三身八勝而六時一真，露地白牛，無得無捨。常造余竺西草堂，行梅花下；花千餘樹如雪，香動心魂，和尚行，未嘗一仰視。至草堂坐，謂寺僧曰聞：「梅花香乎！」曰聞曰：「爾等看花去！」及返，終亦不視。九十後便不酬不對，一以師子音接十方佛。當機者不喻則曰：「和尚耋矣，語不可曉！」偶落六通則曰：「和尚昔云然，今果然。」銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>醍醐味醨　薝蔔香衰　斑其相紛　羊啞狐咍</div>
<div class='lg-row'>和尚智度　七十四年　縣解凥首　草腐人天</div>
<div class='lg-row'>一佛既無　千佛乃有　演暢宗極　下足撒手　峯昔飛來　師今飛去</div>
<div class='lg-row'>無去無來　導師常住</div>
</p><p style="margin-left:2em">雍正四年歲次丙午九月朔日</p>
</div></div></div></div>
<div class='div-other'><a id='mulu481' />
<p class='h2'>文題後</p><p style="margin-left:0em;text-indent:2em">韓愈、歐陽修闢佛，猶作文暢、高閑、惟儼、秘演等敘，但不說佛法而已；蘇軾始闌入法界語。嗣是名家、大家別集、僧寺記敘，恒居十之三四；殆不過借題以發揮論議，而山門之興廢、衣鉢之授受，舍是莫詳。開堂大師嗣法上首，不憚間關重趼，謁吾徒而來請，良有以夫！首元淨者，例同詩；鄉寓人物志銘，先後附見。</p>
</div></div>
<p class='juan'>龍井見聞錄卷八</p>
</div><!-- end of div[@id='body'] -->
</body></html>