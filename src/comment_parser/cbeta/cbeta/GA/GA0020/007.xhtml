<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龍井見聞錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu326' />
<p class='juan'>龍井見聞錄卷七</p><p class="byline"><span class='note-inline'>(臣)</span>汪孟鋗恭纂</p>
<div class='div-other'><a id='mulu327' />
<p class='h1'>古今體詩</p>
<div class='div-other'><a id='mulu328' />
<p class='h2'>名僧詩</p>
<div class='div-other'><a id='mulu329' />
<p class='h3'>宋</p>
<div class='div-other'><a id='mulu330' />
<p class='h4'>釋元淨<span class='note-inline'>(詳卷三，詩見《咸淳臨安志》。)</span></p>
<div class='div-other'><a id='mulu331' />
<p class='h5'>龍井新亭初成，詩呈府帥蘇翰林</p>
<div class="lg regular" style="margin-left:0em;"><div class='lg-row'>政暇去旌斾　策杖訪林邱　人惟尚求舊　況悲蒲柳秋</div>
<div class='lg-row'>雲谷一臨照　聲光千載留　軒眉獅子峯　洗眼蒼龍湫</div>
<div class='lg-row'>路穿亂石腳　亭蔽重岡頭　湖山一目盡　萬象掌中浮</div>
<div class='lg-row'>煮茗款道論　奠爵致龍優　過谿雖犯戒　兹意亦風流</div>
<div class='lg-row'>自惟日老病　當期安養遊　願公歸廟堂　用慰天下憂</div>
</div></div>
<div class='div-other'><a id='mulu332' />
<p class='h5'>和蘇子由</p><p style="margin-left:0em;text-indent:0em;" class="lg-abnormal"><div class='lg-row'>春去春來冬復冬　幾思虛論未緣逢　歙谿道賞兄遺蹟　勿少龍泓一老龍</div>
</p></div>
<div class='div-other'><a id='mulu333' />
<p class='h5'>次韻參寥，四照閣夜坐，懷秦少游學士七律</p><p style="margin-left:0em;text-indent:0em;" class="lg-abnormal"><div class='lg-row'>巖棲木食已皤然　交舊何人慰眼前　素與畫公心印合　每思秦子意珠圓</div>
<div class='lg-row'>當時步月來幽谷　拄杖穿雲冒夕煙</div>
<div class='lg-row'>臺閣山林本無異　故應文字未離禪</div>
</p></div>
<div class='div-other'><a id='mulu334' />
<p class='h5'>和佛印</p><p style="margin-left:0em;text-indent:0em;" class="lg-abnormal"><div class='lg-row'>久仰真風揚四海　今朝邂逅欲生蓮　法燈晃耀皆蒙照　佛印靈光孰可傳</div>
<div class='lg-row'>諸子叢林禪裏老　十層塵剎上中天</div>
<div class='lg-row'>爍迦羅眼同三際　豁破羣疑量擴然</div>
</p></div></div>
<div class='div-other'><a id='mulu335' />
<p class='h4'>釋道潛<span class='note-inline'>(詳〈元淨外傳〉，有《參寥子集》。)</span></p>
<div class='div-other'><a id='mulu336' />
<p class='h5'>夏日龍井書事呈辯才法師，兼寄吳興蘇太守并秦少游四首<span class='note-inline'>(少游時在越)</span></p><p style="margin-left:0em;text-indent:0em;" class="lg-abnormal"><div class='lg-row'>翠櫪高蘿結晝陰　驕陽無地迫吾身　石崖細聽紅泉落　林果初嘗碧柰新</div>
<div class='lg-row'>揮麈已欣從惠遠　談經終恨少遺民</div>
<div class='lg-row'>何時暫著登山屐　來岸烏紗漉酒巾</div>
</p><p style="margin-left:0em;text-indent:0em;" class="lg-abnormal"><div class='lg-row'>雨過千巖爽氣新　孤懷日夜與誰鄰　風蟬故故頻移樹　山月時時自近人</div>
<div class='lg-row'>禮樂汝其攻我短　形骸吾已付天真</div>
<div class='lg-row'>露華漸冷飛蚊息　窗裏吟燈亦可親</div>
</p><p style="margin-left:0em;text-indent:0em;" class="lg-abnormal"><div class='lg-row'>自憐多病畏炎曦　長夏投蹤此最宜　青石白沙含淺瀨　碧梧翠竹聒涼颸</div>
<div class='lg-row'>雲中雞犬聽難辨　谷口漁樵問不知</div>
<div class='lg-row'>斑杖芒鞵隨步遠　歸來幽火認茅茨</div>
</p><p style="margin-left:0em;text-indent:0em;" class="lg-abnormal"><div class='lg-row'>朅來人外慰棲遲　郭遠山長萬事遺　好鳥未嘗吟俗韻　白雲還解弄清姿</div>
<div class='lg-row'>藤花冉冉青當戶　竹色娟娟碧過籬</div>
<div class='lg-row'>不羨故人探禹穴　短橈孤榜逐漣漪</div>
</p></div>
<div class='div-other'><a id='mulu337' />
<p class='h5'>龍井辯才法師新亭初成，有詩呈府帥蘇翰林，俾余繼和，輒次原韻</p>
<div class="lg regular" style="margin-left:0em;"><div class='lg-row'>遠公吾家傑　道妙非壺邱　德傾龍象侶　貌蓋江湖秋</div>
<div class='lg-row'>平生經綸學　不為名相留　滔滔若懸瀑　下注萬丈湫</div>
<div class='lg-row'>昔年謝講事　眾挽不轉頭　刳心老巖穴　百念本不浮</div>
<div class='lg-row'>東南多望士　惟見此老優　翰林天下公　方外實輩流</div>
<div class='lg-row'>旌旗虎谿路　竟日泉石遊　眾生病未已　師竟可忘憂</div>
</div></div>
<div class='div-other'><a id='mulu338' />
<p class='h5'>寄龍井辯才法師</p>
<div class="lg regular" style="margin-left:0em;"><div class='lg-row'>法師安遠徒　我見常罄折　綱製象運　棊構甚宏達</div>
<div class='lg-row'>煌煌四十載　說法傾吳越　人天會方丈　萬趾常雜遝</div>
<div class='lg-row'>藹然如邱山　四座羞蟻蛭　投老倦揮麈　毅然辭且決</div>
<div class='lg-row'>飢鷹得秋風　轉盼俄一掣　結茅南山陲　雲蘿占幽絕</div>
<div class='lg-row'>昔我海上還　相尋訪林樾　夜闌叩微要　猿鳥寂不聒</div>
<div class='lg-row'>慧風灑幽襟　法雨濯枯枿　別來經四載　寒暑驚屢閱</div>
<div class='lg-row'>相望如晨星　杳杳各天末　何當從杖藜　一笑龍泓月</div>
</div></div>
<div class='div-other'><a id='mulu339' />
<p class='h5'>四照閣奉陪辯才師夜坐，懷少游學士</p><p style="margin-left:0em;text-indent:0em;" class="lg-abnormal"><div class='lg-row'>猿鳥投林已寂然　芭蕉過雨小樓前　雲依絕壁中間破　月自遙峯缺處圓</div>
<div class='lg-row'>照坐不須紅蠟炬　可人惟有蕙爐煙</div>
<div class='lg-row'>校讐御府圖書客　疇昔還同此夜禪</div>
</p></div>
<div class='div-other'><a id='mulu340' />
<p class='h5'>辯才生日</p><p style="margin-left:0em;text-indent:0em;" class="lg-abnormal"><div class='lg-row'>像末真風恐不傳　故生豪傑為人天　慈航橫截三千界　法雨均霑四十年</div>
<div class='lg-row'>獨鶴精神秋始健　長松根節老彌堅</div>
<div class='lg-row'>莫將有物觀無象　唾霧氷輪處處圓</div>
</p></div>
<div class='div-other'><a id='mulu341' />
<p class='h5'>次韻文饒同，自龍井出資國寺，汎舟以歸北山</p><p style="margin-left:0em;text-indent:0em;" class="lg-abnormal"><div class='lg-row'>踞虎奔犀列萬形　奇觀直已逼南屏　縈雲細路杳無盡　落石飛泉靜有聲</div>
<div class='lg-row'>十里平湖初卷葑　一天秋色共揚舲</div>
<div class='lg-row'>停橈共過孤山寺　寂寂林僧半掩扃</div>
</p></div></div>
<div class='div-other'><a id='mulu342' />
<p class='h4'>釋了元<span class='note-inline'>(詳〈元淨外傳〉，詩見《咸淳臨安志》。)</span></p>
<div class='div-other'><a id='mulu343' />
<p class='h5'>七律</p><p style="margin-left:0em;text-indent:0em;" class="lg-abnormal"><div class='lg-row'>願海談訶五十年　舌根功德綻紅蓮　身歸龍井庵中老　法是天台意外傳</div>
<div class='lg-row'>珠網支羅真淨土　香雲馚馥似諸天</div>
<div class='lg-row'>因思永遠東林社　未復相逢豈惘然</div>
</p></div></div></div>
<div class='div-other'><a id='mulu344' />
<p class='h3'>元</p>
<div class='div-other'><a id='mulu345' />
<p class='h4'>釋圓至<span class='note-inline'>(字天隱，別號牧潛，高安姚氏子。有《筠谿牧潛集》。)</span></p>
<div class='div-other'><a id='mulu346' />
<p class='h5'>寄思以仁</p><p style="margin-left:0em;text-indent:0em;" class="lg-abnormal"><div class='lg-row'>風柳青青條葉新　別愁江畔又逢春　交情似我如君少　一度相逢勝故人</div>
</p></div></div>
<div class='div-other'><a id='mulu347' />
<p class='h4'>釋善住<span class='note-inline'>(字無住，別號雲屋，吳郡僧。有《谷響集》。)</span></p>
<div class='div-other'><a id='mulu348' />
<p class='h5'>遊龍井</p>
<div class="lg regular" style="margin-left:0em;"><div class='lg-row'>江郊雨初霽　野興入孤筇　白道行時盡　青山到處逢</div>
<div class='lg-row'>冷泉鳴遠澗　旭日煦高松　陰井空猶在　如何不見龍</div>
</div></div></div></div></div>
<div class='div-other'><a id='mulu349' />
<p class='h2'>名賢詩</p>
<div class='div-other'><a id='mulu350' />
<p class='h3'>宋</p>
<div class='div-other'><a id='mulu351' />
<p class='h4'>蘇軾<span class='note-inline'>(詳卷四，有《東坡集》。)</span></p>
<div class='div-other'><a id='mulu352' /><p style="margin-left:0em;text-indent:2em">辯才法師退居龍井，不復出入。余往見之，嘗出至風篁嶺，左右驚曰：「遠公復過虎谿矣！」辯才笑曰：「杜子美不云乎：與子成二老，來往亦風流。」因作亭嶺上，名曰「過谿」，亦曰「二老」。謹次辯才韻。</p>

<div class="lg regular" style="margin-left:0em;"><div class='lg-row'>日月轉雙轂　古今同一邱　惟此鶴骨老　凜然不知秋</div>
<div class='lg-row'>去住兩無礙　天人爭挽留　去如龍出山　雷雨卷潭湫</div>
<div class='lg-row'>來如珠還浦　魚鼈爭昂頭　此生暫寄寓　常恐名實浮</div>
<div class='lg-row'>我比陶令愧　師為遠公優　送我還過谿　谿水當逆流</div>
<div class='lg-row'>聊使此山人　永記二老遊　大千在掌握　寧有離別憂</div>
</div></div>
<div class='div-other'><a id='mulu353' />
<p class='h5'>贈上竺辯才師</p>
<div class="lg regular" style="margin-left:0em;"><div class='lg-row'>南北一山門　上下兩天竺　中有老法師　瘦長如鸛鵠</div>
<div class='lg-row'>不知修何行　碧眼照山谷　見之自清涼　洗盡煩惱毒</div>
<div class='lg-row'>坐令一都會　男女禮白足　我有長頭兒　角頰峙犀玉</div>
<div class='lg-row'>四歲不知行　抱負煩背腹　師來為摩頂　起走趁奔鹿</div>
<div class='lg-row'>乃知戒律中　妙用謝覊束　何必言法華　佯狂噉魚肉</div>
</div><p style="margin-left:3em"><span class='note-inline'>(謹案：施元之註：「此詩載密州卷中」；查行補註稱「蘇軾倅杭，元淨正住天竺，贈詩必於此時」，是也。)</span></p>
</div>
<div class='div-other'><a id='mulu354' />
<p class='h5'>偶於龍井辯才處得歙硯，奇作小詩</p><p style="margin-left:0em;text-indent:0em;" class="lg-abnormal"><div class='lg-row'>羅細無文角浪平　半丸犀璧浦雲泓　午窗睡起人初靜　時聽西風拉瑟聲</div>
</p></div></div>
<div class='div-other'><a id='mulu355' />
<p class='h4'>蘇轍<span class='note-inline'>(詳卷四，有《欒城集》。)</span></p>
<div class='div-other'><a id='mulu356' />
<p class='h5'>寄龍井辯才法師三絕<span class='note-inline'>(有敘)</span></p><p style="margin-left:0em;text-indent:2em">轍自績谿蒙恩召還，將自宣城沿大江以歸。家兄子瞻以書告曰：「不如道歙谿、過錢塘，一觀老兄遺蹟。」轍用其言，既至吳中，迫於水涸，不能久留。十月八日遊上天竺，子瞻昔與辯才師相好，今隔南山不得見，乃作三小詩以寄之。</p>
<p style="margin-left:0em;text-indent:0em;" class="lg-abnormal"><div class='lg-row'>我兄教我過東吳　遺墨山間無處無　忽報冬潮催出堰　俗緣深重道心粗</div>
</p><p style="margin-left:0em;text-indent:0em;" class="lg-abnormal"><div class='lg-row'>山色青冥葉未紅　湖光凝碧曉無風　行窮上下兩天竺　望斷南山龍井龍</div>
</p><p style="margin-left:0em;text-indent:0em;" class="lg-abnormal"><div class='lg-row'>井水中藏東海魚　側盆翻雨洗凡夫　隔山欲共公相見　莫道從來一滴無</div>
</p></div></div>
<div class='div-other'><a id='mulu357' />
<p class='h4'>錢勰<span class='note-inline'>(詳卷四，詩見《咸淳臨安志》。)</span></p>
<div class='div-other'><a id='mulu358' />
<p class='h5'>和辯才</p>
<div class="lg regular" style="margin-left:0em;"><div class='lg-row'>幻泡昧空色　真夢迷黃邱　宦學類狂走　爾來四十秋</div>
<div class='lg-row'>齒髮非他時　歲月不我留　古剎插亂石　蟄龍蟠霞湫</div>
<div class='lg-row'>天人大導師　駐錫今白頭　安住善護念　晚節非沈浮</div>
<div class='lg-row'>昔嘗謂出處　未用相劣優　權貴分二乘　股肱均九流</div>
<div class='lg-row'>今知擾擾者　詎得逍遙遊　從兹許禮足　尚可治幽憂</div>
</div></div>
<div class='div-other'><a id='mulu359' />
<p class='h5'>龍泓亭贈辯才</p>
<div class="lg regular" style="margin-left:0em;"><div class='lg-row'>辯才天人師　一意演說法　猶如一雨傾　藥草皆萌達</div>
<div class='lg-row'>甕盎及湖海　各現天一月　以是度眾生　報身隨數滅</div>
<div class='lg-row'>舊龕留香燈　想像瞻華髮　應供無時窮　龍淵莫之竭</div>
</div></div></div>
<div class='div-other'><a id='mulu360' />
<p class='h4'>米芾<span class='note-inline'>(詳卷四，詩見《咸淳臨安志》。)</span></p>
<div class='div-other'><a id='mulu361' />
<p class='h5'>五絕</p><p style="margin-left:0em;text-indent:0em;" class="lg-abnormal"><div class='lg-row'>竹徑隨泉上　山雲觸石生　寶樓彈指處　的的是分明</div>
</p></div></div>
<div class='div-other'><a id='mulu362' />
<p class='h4'>秦觀<span class='note-inline'>(詳卷四)</span></p>
<div class='div-other'><a id='mulu363' />
<p class='h5'>辯才法師嘗以詩見寄，繼聞示寂，追次其韻</p><p style="margin-left:0em;text-indent:0em;" class="lg-abnormal"><div class='lg-row'>遙聞隻履去翛然　詩翰纔收數月前　滄海盡頭人滅度　亂山深處塔孤圓</div>
<div class='lg-row'>憶登夜閣天連雁　同看秋崖月破煙</div>
<div class='lg-row'>尚有眾生未成佛　肯超欲界入諸禪</div>
</p></div></div>
<div class='div-other'><a id='mulu364' />
<p class='h4'>郭祥正<span class='note-inline'>(字功父，太平當塗人。舉進士，至殿中丞。後隱於縣之青山，有《青山集》。)</span></p>
<div class='div-other'><a id='mulu365' />
<p class='h5'>和公擇，遊壽聖院，啜茶題名</p>
<div class="lg regular" style="margin-left:0em;"><div class='lg-row'>使君尚清淨　攜客無杯肴　茗酌披佛經　塵緣頓沈抛</div>
<div class='lg-row'>疎雲墮簷際　微風泛林梢　吾心已皎皎　吾學豈譊譊</div>
<div class='lg-row'>濡毫題名姓　識此逍遙交</div>
</div></div></div>
<div class='div-other'><a id='mulu366' />
<p class='h4'>葉紹翁<span class='note-inline'>(龍泉人。南宋時著《四朝聞見錄》、《靖逸小稿》。)</span></p>
<div class='div-other'><a id='mulu367' />
<p class='h5'>秋日遊龍井詩</p>
<div class="lg regular" style="margin-left:0em;"><div class='lg-row'>引道煩雙鶴　攜囊倩一童　竹光杯影裏　人語水聲中</div>
<div class='lg-row'>不雨雲常濕　無霜葉自紅　我來何所事　端為聽松風</div>
</div></div>
<div class='div-other'><a id='mulu368' />
<p class='h5'>訪龍井山中村叟</p><p style="margin-left:0em;text-indent:0em;" class="lg-abnormal"><div class='lg-row'>雨打荒籬豆莢垂　柴門未啟立多時　客來自掘蹲鴟煮　旋拾枯松三四枝</div>
</p></div></div>
<div class='div-other'><a id='mulu369' />
<p class='h4'>周文璞<span class='note-inline'>(字晉仙，有《方泉集》。)</span></p>
<div class='div-other'><a id='mulu370' />
<p class='h5'>憶辯才</p><p style="margin-left:0em;text-indent:0em;" class="lg-abnormal"><div class='lg-row'>讀了碑文讀祭詩　冷看遺像立多時　郎當嶺上生雲處　山鳥山花憶老師</div>
</p><p style="margin-left:0em;text-indent:0em;" class="lg-abnormal"><div class='lg-row'>坡使參寥滴奠茶　定將老淚濕雲霞　誰知走入靈山隊　又對閒人說法華</div>
</p></div></div>
<div class='div-other'><a id='mulu371' />
<p class='h4'>鄭清之<span class='note-inline'>(詳卷四)</span></p>
<div class='div-other'><a id='mulu372' />
<p class='h5'>到龍井寺</p><p style="margin-left:0em;text-indent:0em;" class="lg-abnormal"><div class='lg-row'>竹門斜倚酒家帘　石路高低記水簾　炙背老翁驚傴僂　乘肩癡女笑窺覘</div>
<div class='lg-row'>數羝人立攀籬落　一蝶兒嬉掠繖簷</div>
<div class='lg-row'>款約朋從歸去路　馬頭應有月纖纖</div>
</p><p style="margin-left:0em;text-indent:0em;" class="lg-abnormal"><div class='lg-row'>山圍古寺綠周遭　一閣軒騰面勢高　爐篆得薌抽露穟　石泉借茗作雲濤</div>
<div class='lg-row'>風流二老歸靈鷲　筆墨千年續楚騷</div>
<div class='lg-row'>拙語留題罥珠璧　暗中摸索媿劉曹</div>
</p><p style="margin-left:0em;text-indent:0em;" class="lg-abnormal"><div class='lg-row'>底忙不肯訪禪林　山寺何曾避客深　奇石韻高非令色　老松皮脫見真心</div>
<div class='lg-row'>簷牙徇鐸關幽事　谿曲無弦出妙音</div>
<div class='lg-row'>拂拭少游碑好在　姓名曾記落碑陰</div>
</p><p style="margin-left:0em;text-indent:0em;" class="lg-abnormal"><div class='lg-row'>十里輕軒憇佛廬　夢身差記蝶蘧蘧　伊蒲巧作魚蝦樣　矮筍新鑱繭栗殊</div>
<div class='lg-row'>暫到欲陪僧處靜　等閒生怕俗塵汚</div>
<div class='lg-row'>計然老去翻多事　空挽西施向五湖</div>
</p><p style="margin-left:3em"><span class='note-inline'>(謹案：秦觀〈遊記〉原碑今不可見，據此第三首落句，知鄭跋即在秦記碑陰。)</span></p>
</div></div>
<div class='div-other'><a id='mulu373' />
<p class='h4'>樓鑰<span class='note-inline'>(字大防，鄞縣人。隆興元年試南宮末等，仕至參知政事。有《攻媿集》。)</span></p>
<div class='div-other'><a id='mulu374' />
<p class='h5'>頃遊龍井，得一聯「王伯齊同兒輩遊」，因足成之</p><p style="margin-left:0em;text-indent:0em;" class="lg-abnormal"><div class='lg-row'>路入風篁上翠微　老龍蟠井四山圍　水真綠淨不可唾　魚若空行無所依</div>
<div class='lg-row'>勝處雖多終莫及　舊遊誰在事皆非</div>
<div class='lg-row'>祗今匏繫何由到　徒羨聯鑣帶月歸</div>
</p></div></div>
<div class='div-other'><a id='mulu375' />
<p class='h4'>周弼<span class='note-inline'>(字百弜，文璞子，有《汶陽端平詩雋》。)</span></p>
<div class='div-other'><a id='mulu376' />
<p class='h5'>龍井道中雜記</p><p style="margin-left:0em;text-indent:0em;" class="lg-abnormal"><div class='lg-row'>白髮宮人頻笑謔　羅衣昔對君王著　夜驚春雨洗桃花　夢魂猶掛秋千索</div>
</p><p style="margin-left:0em;text-indent:0em;" class="lg-abnormal"><div class='lg-row'>老僧病久聲嘶喝　屢說紫衣勝短褐　莫嫌兩手漸拘孿　曾把御前供奉鈸</div>
</p></div></div>
<div class='div-other'><a id='mulu377' />
<p class='h4'>謝<span class='note-inline'>(字臯羽，福之長谿人。至元甲午來家西湖，有《晞髮集》。)</span></p>
<div class='div-other'><a id='mulu378' />
<p class='h5'>中秋龍井翫月</p>
<div class="lg regular" style="margin-left:0em;"><div class='lg-row'>逢秋月再圓　不與復休眠　腦滿魚龍夜　精藏樹石年</div>
<div class='lg-row'>嗅衣腥在水　窺戶影疑禪　長嘯望參伐　行來精舍邊</div>
</div></div></div>
<div class='div-other'><a id='mulu379' />
<p class='h4'>葛天民<span class='note-inline'>(字無懷。初為僧，後返初服，居西湖。有《無懷小集》。)</span></p>
<div class='div-other'><a id='mulu380' />
<p class='h5'>龍井</p><p style="margin-left:0em;text-indent:0em;" class="lg-abnormal"><div class='lg-row'>龍護深潭草木昏　斷碑元祐典型存　蜀仙已去吳僧少　嶺上松篁亦斷魂</div>
</p></div></div>
<div class='div-other'><a id='mulu381' />
<p class='h4'>董嗣杲<span class='note-inline'>(字德明，又字靜傳，杭州人。居西湖，著道士服，嘗以內醮至燕都。有《西湖百詠》。)</span></p>
<div class='div-other'><a id='mulu382' />
<p class='h5'>龍井</p><p style="margin-left:0em;text-indent:0em;" class="lg-abnormal"><div class='lg-row'>橫陳翠葆列煙屏　聯步蒼林想典型　二老相分龍井嶺　一時如過虎谿亭</div>
<div class='lg-row'>風吹貼石叢篁碧　雨剝題名暈蘚青</div>
<div class='lg-row'>更有澗流朝暮落　此聲不厭客來聽</div>
</p></div></div></div>
<div class='div-other'><a id='mulu383' />
<p class='h3'>元</p>
<div class='div-other'><a id='mulu384' />
<p class='h4'>虞集<span class='note-inline'>(字伯生，號邵庵，蜀郡人。以薦仕至祭酒、奎章閣侍書學士，諡文靖。有《道園學古錄》。)</span></p>
<div class='div-other'><a id='mulu385' />
<p class='h5'>寄澄湛堂法師</p><p style="margin-left:0em;text-indent:0em;" class="lg-abnormal"><div class='lg-row'>月宮桂子落巖阿　想在人間閱貝多　禮足地神衣拂石　獻珠天女襪凌波</div>
<div class='lg-row'>香因結願留龍受　水為烹茶喚虎馱</div>
<div class='lg-row'>寄到竹西無孔笛　吹成動地太平歌</div>
</p></div></div>
<div class='div-other'><a id='mulu386' />
<p class='h4'>柳貫<span class='note-inline'>(字道傳，浦江人。以察舉仕至翰林待制、兼國史院編修。有《待制集》。)</span></p>
<div class='div-other'><a id='mulu387' />
<p class='h5'>送南竺澄講主校經後卻還杭州</p>
<div class="lg regular" style="margin-left:0em;"><div class='lg-row'>鹿苑開鴻妙　龍宮閟象玄　間關來幾譯　披發露雙詮</div>
<div class='lg-row'>梵學傳皆正　華文潤乃全　義深含窈眇　道廣極淵泉</div>
<div class='lg-row'>論自諸師造　言因半偈宣　何曾離性相　間亦示機權</div>
<div class='lg-row'>述鈔心同悟　分科緒各牽　圅盛方秩秩　棗剝益緜緜</div>
<div class='lg-row'>剞劂寧無舛　研磨或更偏　遂令迷亥豕　不復辨夔蚿</div>
<div class='lg-row'>佛耀昌齡啟　皇明正晝懸　五城銀色界　三殿寶花筵</div>
<div class='lg-row'>重見崇經日　如逢出震年　詔徵皆宿德　御講盡真筌</div>
<div class='lg-row'>此士孤山隱　前身華頂眠　野雲生靜慧　江月湛空圓</div>
<div class='lg-row'>天上青猊座　人間白馬韉　微君能引重　與世孰昭先</div>
<div class='lg-row'>晦魄風簾燭　頑陰雪屋氈　聲將為律呂　眼豈混珠鉛</div>
<div class='lg-row'>疑句多多證　蕪詞一一鐫　法珠終照乘　宗鏡已當銓</div>
<div class='lg-row'>煥爛金泥字　牽聯玉簡編　指河符聖壽　穿石畢僧緣</div>
<div class='lg-row'>竣事纔敷奏　疏榮亟勞還　萬回袍錦麗　大覺鉢盂鮮</div>
<div class='lg-row'>尚食來珍供　司農輟禁錢　龎恩流濊濊　鷁影去翩翩</div>
<div class='lg-row'>昨夢寧非蝶　遲歸誤信鵑　望京猶綠樹　入寺始紅蓮</div>
<div class='lg-row'>雨外排千耦　煙中聽雨舷　屨盈南竺戶　櫂集北湖船</div>
<div class='lg-row'>巖觀應增聳　川容若載蠲　應求隨燥濕　鑽仰喻高堅</div>
<div class='lg-row'>夏懴朝朝禮　秋燈夜夜然　固知融至理　直可寄單傳</div>
<div class='lg-row'>客袂難為別　朝簪未放捐　愛閒思結社　食力待治田</div>
<div class='lg-row'>苦笑昌黎戅　深懷惠遠賢　獻花憑一詠　安有筆如椽</div>
</div></div></div>
<div class='div-other'><a id='mulu388' />
<p class='h4'>王惲<span class='note-inline'>(字仲謀，衛州汲縣人。以宣撫辟，仕至翰林院學士，諡文定。有《秋澗集》。)</span></p>
<div class='div-other'><a id='mulu389' />
<p class='h5'>題西湖圖</p><p style="margin-left:0em;text-indent:0em;" class="lg-abnormal"><div class='lg-row'>東南形勢繞餘杭　誰辦山谿作國防　踏雪欲尋龍井去　表忠祠下謁錢王</div>
</p></div></div>
<div class='div-other'><a id='mulu390' />
<p class='h4'>張雨<span class='note-inline'>(字伯雨，一字天雨，別號貞居子，錢塘人。年二十棄家為道士，有《句曲外史集》。)</span></p>
<div class='div-other'><a id='mulu391' />
<p class='h5'>遊龍井方圓庵，閱「宋五賢二開士像」詩</p>
<div class="lg regular" style="margin-left:0em;"><div class='lg-row'>獨尋招提遊　果得世外歡　昔賢所棲集　畫像藏屋端</div>
<div class='lg-row'>山僧啟鎖魚　不待啜茗乾　修廣各異製　精采俱生完</div>
<div class='lg-row'>堂堂蘇長公　英氣邈難千　笻杖紫道服　天風吹袖寬</div>
<div class='lg-row'>清獻薄鬚眉　示我鐵肺肝　尚餘所施物　片石橢而寒</div>
<div class='lg-row'>侍郎胡金華　高括侍中冠　眉間可容掌　手版出中單</div>
<div class='lg-row'>潁濱與淮海　秋色亞層巒　參寥獨緇衣　頷髭茁茅菅</div>
<div class='lg-row'>最後辯才師　文茵高座安　空山一室內　舉目皆龍鸞</div>
<div class='lg-row'>再拜傾挈壺　喜極重悲酸　去之三百載　歸路何漫漫</div>
<div class='lg-row'>斯人為列星　下視蟲沙繁　寧不念學子　道術救凋殘</div>
<div class='lg-row'>抵舍亟摹貌　微哉難控摶　夢中儻未遇　展詩時一觀</div>
</div></div></div>
<div class='div-other'><a id='mulu392' />
<p class='h4'>成廷珪<span class='note-inline'>(字原常，一字元章，又字禮執，蕪城人。有《居竹軒集》。)</span></p>
<div class='div-other'><a id='mulu393' />
<p class='h5'>遊龍井，過天竺，登二老亭</p>
<div class="lg regular" style="margin-left:0em;"><div class='lg-row'>二老題詩處　風流不再逢　客歸紅葉雨　僧住白蓮峯</div>
<div class='lg-row'>誰謂山無鳳　人傳井有龍　白頭江海上　今夕寄行蹤</div>
</div></div></div>
<div class='div-other'><a id='mulu394' />
<p class='h4'>張翥<span class='note-inline'>(字仲舉，晉寧人。以隱逸薦，仕至河南行省平章政事、翰林學士承旨。有《蛻庵集》。)</span></p>
<div class='div-other'><a id='mulu395' />
<p class='h5'>南山蓮社偕韓友直、伯清昆季遊龍井寺</p><p style="margin-left:0em;text-indent:0em;" class="lg-abnormal"><div class='lg-row'>長憶東林遠法師　三生張野有前期　經書貝葉繙重譯　漏刻蓮花禮六時</div>
<div class='lg-row'>長老布金多滿地　高僧卓錫自成池</div>
<div class='lg-row'>不妨隨喜諸天上　扶得風篁玉一枝</div>
</p></div>
<div class='div-other'><a id='mulu396' />
<p class='h5'>陪劉侍中遊風篁嶺</p>
<div class="lg regular" style="margin-left:0em;"><div class='lg-row'>山行貴徜徉　緩轡不可驅　天竺已幽阻　風篁更盤紆</div>
<div class='lg-row'>前瞻乳竇峯　錯立石筍株　洩雲相虧蔽　蒼翠變態殊</div>
<div class='lg-row'>層梯俯山巔　中豁見西湖　晴旻散遠雁　秋色連平蕪</div>
<div class='lg-row'>陰厓湛坳泓　直下龍所都　森突人上慄　雷水止斯須</div>
<div class='lg-row'>泉流緊活活　魚出閒于于　飛霜未著樹　綠陰尚紛敷</div>
<div class='lg-row'>兹晨正佳節　況得暄暖扶　雙亭俯澗谷　列坐陳酒壺</div>
<div class='lg-row'>松風吹桂花　香韻世所無　奉常老博士　幾載賜茱萸</div>
<div class='lg-row'>歸來北山南　同此寂寞娛　我友二三子　文采珊瑚珠</div>
<div class='lg-row'>權然隨所適　形迹安能拘　窮探忘前期　欲罷重踟蹰</div>
<div class='lg-row'>浮嵐收不上　屐底青模糊　炊煙忽生暝　落日棲啼烏</div>
<div class='lg-row'>終當借上方　雲臥蘿月孤　勿盡兹遊興　與君為後圖</div>
</div></div></div>
<div class='div-other'><a id='mulu397' />
<p class='h4'>馬臻<span class='note-inline'>(字志道，別號虛中。著道士服，隱於西湖。有《霞外詩集》。)</span></p>
<div class='div-other'><a id='mulu398' />
<p class='h5'>陪葛元白、仇仁近訪南竺詩僧，分韻得影字</p>
<div class="lg regular" style="margin-left:0em;"><div class='lg-row'>花開空山春　窮幽到絕頂　入寺逢遠公　頓覺塵慮屏</div>
<div class='lg-row'>遂作蓮社遊　把酒酹龍井　萬生各有態　得意還自領</div>
<div class='lg-row'>此樂殊未極　落日倒林影　明朝下山去　笑別風篁嶺</div>
</div></div></div></div>
<div class='div-other'><a id='mulu399' />
<p class='h3'>明</p>
<div class='div-other'><a id='mulu400' />
<p class='h4'>唐之淳<span class='note-inline'>(字愚士，山陰人。建文初，薦為翰林侍讀。有《萍居稿》。)</span></p>
<div class='div-other'><a id='mulu401' />
<p class='h5'>感龍井懷講師以仁</p>
<div class="lg regular" style="margin-left:0em;"><div class='lg-row'>近作長干別　旋聞隻履歸　影留身後相　齋施日前衣</div>
<div class='lg-row'>龍井空秋水　風篁自夕暉　辯才祠下路　青草沒泉扉</div>
</div></div></div>
<div class='div-other'><a id='mulu402' />
<p class='h4'>方九敘<span class='note-inline'>(字禹績，錢塘人，承天知府。有《十洲集》。)</span></p>
<div class='div-other'><a id='mulu403' />
<p class='h5'>衍慶院試茶</p>
<div class="lg regular" style="margin-left:0em;"><div class='lg-row'>南山新雨後　隨興入泉林　春茗搴初秀　寒泉汲靜深</div>
<div class='lg-row'>悠然憩孤石　端以滌煩襟　何事文園令　經年渴病侵</div>
</div></div></div>
<div class='div-other'><a id='mulu404' />
<p class='h4'>孫一元<span class='note-inline'>(字太初，秦人，居南山淨慈最久。有《太白山人集》。)</span></p>
<div class='div-other'><a id='mulu405' />
<p class='h5'>飲龍井</p><p style="margin-left:0em;text-indent:0em;" class="lg-abnormal"><div class='lg-row'>眼底閒雲亂不開　偶隨麋鹿入林來　平生於物元無取　消受山中水一杯</div>
</p></div></div>
<div class='div-other'><a id='mulu406' />
<p class='h4'>馮夢禎<span class='note-inline'>(詳卷四，有《快雪堂集》。)</span></p>
<div class='div-other'><a id='mulu407' /><p style="margin-left:0em;text-indent:2em">乙未仲月廿五日，曉泛，任其所之。因山行，歷龍井諸處，還步桃隄，沿孤山湖。是日物色加濃，遊情曼衍，不覺盡日。</p>

<div class="lg regular" style="margin-left:0em;"><div class='lg-row'>清旦踐夙期　泛舟益新侶　和風薰肌骨　初旭媚空水</div>
<div class='lg-row'>水窮山色親　徑仄樹容美　龍泓晝常陰　竹閣亦雨</div>
<div class='lg-row'>返策循廣隄　沿流越孤嶼　落日纈通川　紅芳爍羅綺</div>
<div class='lg-row'>青帝未迴鑣　春物寧淹晷　濃淡凖疇昔　羽觴奮靡止</div>
</div></div></div>
<div class='div-other'><a id='mulu408' />
<p class='h4'>夏錫祚<span class='note-inline'>(字元寵，長洲人。有《雪鴻堂詩草》。)</span></p>
<div class='div-other'><a id='mulu409' />
<p class='h5'>度風篁嶺至龍井</p>
<div class="lg regular" style="margin-left:0em;"><div class='lg-row'>不知何年代　人家猶太古　叢篁高百尺　深密掩村塢</div>
<div class='lg-row'>寂寥絕人聲　濃綠滴環堵　徑轉下坡陀　丁丁響樵斧</div>
<div class='lg-row'>道旁萬松樹　落落清可數　叩門墮山翠　竹裏開僧戶</div>
<div class='lg-row'>呼童汲新泉　泉自石穴吐　烹以瀹茗芽　炒焙初出釜</div>
<div class='lg-row'>客言香色絕　僧意不自詡　乍與佳勝辭　迴顧失維宇</div>
<div class='lg-row'>樹密天常陰　泉吼聲帶雨　忽聞遠村雞　有路出漁浦</div>
</div></div></div>
<div class='div-other'><a id='mulu410' />
<p class='h4'>賀燦然<span class='note-inline'>(字伯闇，秀水人。有《五欲軒集》。)</span></p>
<div class='div-other'><a id='mulu411' />
<p class='h5'>遊衍慶寺</p><p style="margin-left:0em;text-indent:0em;" class="lg-abnormal"><div class='lg-row'>石磴迴盤盡日過　仙林寶剎迥嵯峨　緣階井溜通泉乳　繞殿花香挂薜蘿</div>
<div class='lg-row'>野鶴下時秋色淨　山僧臥處白雲多</div>
<div class='lg-row'>南屏選勝無如此　坐對煙霞一笑歌</div>
</p></div></div>
<div class='div-other'><a id='mulu412' />
<p class='h4'>屠隆<span class='note-inline'>(字緯真，號長卿，鄞縣人。仕至禮部郎中，有《緯真詩集》。)</span></p>
<div class='div-other'><a id='mulu413' />
<p class='h5'>遊龍井寺</p><p style="margin-left:0em;text-indent:0em;" class="lg-abnormal"><div class='lg-row'>藕花菱葉傍輕鷗　路入南山景更幽　赤日未消團扇暑　青蘿先到寺門秋</div>
<div class='lg-row'>風前萬樹蟬鳴急　雨後千崖水亂流</div>
<div class='lg-row'>好事祗今劉尹在　身慙元度得同遊</div>
</p></div></div>
<div class='div-other'><a id='mulu414' />
<p class='h4'>傅巖<span class='note-inline'>(字野倩，義烏人。崇禎甲戌進士，除歙縣知縣，擢江西道御史。有《花巢詩》。)</span></p>
<div class='div-other'><a id='mulu415' />
<p class='h5'>龍井寺</p><p style="margin-left:0em;text-indent:0em;" class="lg-abnormal"><div class='lg-row'>岧嶤精舍據神湫　碧蘚猶封古玉溝　委路輕颸叢竹曉　孤雲片石嶺松秋</div>
<div class='lg-row'>寒渟絕壑通靈怪　香潑新芽解拍浮</div>
<div class='lg-row'>結搆依巖高下在　至今想像過谿遊</div>
</p></div></div>
<div class='div-other'><a id='mulu416' />
<p class='h4'>姚綬<span class='note-inline'>(字公綬，嘉善人。天順甲申進士，有《穀庵集》。)</span></p>
<div class='div-other'><a id='mulu417' />
<p class='h5'>龍井</p><p style="margin-left:0em;text-indent:0em;" class="lg-abnormal"><div class='lg-row'>龍井泉頭與客過　計程遠度石嵯峨　菜畦麥隴連山麓　僧寺人家各澗阿</div>
<div class='lg-row'>決決暗流霜葉亂　斑斑飛雉夕陽多</div>
<div class='lg-row'>品嘗顧渚風斯下　零落茶經柰爾何</div>
</p></div></div>
<div class='div-other'><a id='mulu418' />
<p class='h4'>王穉登<span class='note-inline'>(字百穀，一字伯固，長洲人。國子監生，有《客越志》。)</span></p>
<div class='div-other'><a id='mulu419' />
<p class='h5'>龍井</p>
<div class="lg regular" style="margin-left:0em;"><div class='lg-row'>深谷盤迴入　靈泉觱沸流　隔林先作雨　到寺不勝秋</div>
<div class='lg-row'>古殿龍王在　空林鹿女遊　一樽斜日下　獨為散人留</div>
</div></div></div></div>
<div class='div-other'><a id='mulu420' />
<p class='h3'>國朝</p>
<div class='div-other'><a id='mulu421' />
<p class='h4'>朱彝尊<span class='note-inline'>(字錫鬯，號竹垞，秀水人。以博學宏詞官檢討，有《曝書亭集》。)</span></p>
<div class='div-other'><a id='mulu422' />
<p class='h5'>南山雜詠</p>
<div class="lg regular" style="margin-left:0em;"><div class='lg-row'>斷崖橫一嶺　穉竹何娟娟　時有山禽拂　新粉墮我前</div>
<div class='lg-row'>欲尋巖下寺　揮我風中絃<span class='note-inline'>(風篁嶺)</span></div>
</div>
<div class="lg regular" style="margin-left:0em;"><div class='lg-row'>一亭四無鄰　棟壞柱已折　山僧慣迎賓　不忍過谿別</div>
<div class='lg-row'>偶語莎草間　夕曛信明滅<span class='note-inline'>(過谿亭)</span></div>
</div>
<div class="lg regular" style="margin-left:0em;"><div class='lg-row'>一泓渟山坳　過者不敢唾　雖然龍窟宅　亦許鬬茶坐</div>
<div class='lg-row'>起摹襄陽碑　惜為僧所涴<span class='note-inline'>(龍井)</span></div>
</div>
<div class="lg regular" style="margin-left:0em;"><div class='lg-row'>峯頭石縹緲　豈異一片雲　有時風雨過　獨立雲中君</div>
<div class='lg-row'>安得五丁手　移置長水濆<span class='note-inline'>(片雲石)</span></div>
</div>
<div class="lg regular" style="margin-left:0em;"><div class='lg-row'>朅來給孤園　玩此薩埵石　石上生莓苔　千年暈濃碧</div>
<div class='lg-row'>不見飤虎人　且鋪苮草席<span class='note-inline'>(薩埵石)</span></div>
</div></div></div>
<div class='div-other'><a id='mulu423' />
<p class='h4'>嚴繩孫<span class='note-inline'>(字蓀友，無錫人。以博學宏詞官檢討。詩見《西湖志》。)</span></p>
<div class='div-other'><a id='mulu424' />
<p class='h5'>竹枝詞</p><p style="margin-left:0em;text-indent:0em;" class="lg-abnormal"><div class='lg-row'>龍井新茶貯滿壺　赤闌干外是西湖　年時還有當壚女　青斾紅燈唱鷓鴣</div>
</p></div></div>
<div class='div-other'><a id='mulu425' />
<p class='h4'>汪光被<span class='note-inline'>(字幼闇，休寧人。詩見《西湖志》。)</span></p>
<div class='div-other'><a id='mulu426' />
<p class='h5'>竹枝詞</p><p style="margin-left:0em;text-indent:0em;" class="lg-abnormal"><div class='lg-row'>山為城郭水為家　風景清和蝶戀花　昨暮老僧龍井出　竹籃分得雨前茶</div>
</p></div></div>
<div class='div-other'><a id='mulu427' />
<p class='h4'>查行<span class='note-inline'>(字悔餘，號初白，海寧人。康熙癸未進士，翰林院編修。有《敬業堂集》。)</span></p>
<div class='div-other'><a id='mulu428' />
<p class='h5'>與靈上人餉龍井雨前茶二首</p><p style="margin-left:0em;text-indent:0em;" class="lg-abnormal"><div class='lg-row'>風篁十里郎當嶺　官焙爭收粟粒芽　慚愧老僧親手摘　青紗蠟紙餉山家</div>
</p><p style="margin-left:0em;text-indent:0em;" class="lg-abnormal"><div class='lg-row'>今年穀雨雨廉纖　茶味全勝筍蕨甜　正是不嫌山少肉　肉山無此好毛尖</div>
</p></div></div>
<div class='div-other'><a id='mulu429' />
<p class='h4'>魏㟲<span class='note-inline'>(南樂人。康熙中任錢塘縣知縣。詩見所撰縣志。)</span></p>
<div class='div-other'><a id='mulu430' />
<p class='h5'>沖泉</p>
<div class="lg regular" style="margin-left:0em;"><div class='lg-row'>著屐尋龍井　懸崖石磴長　古苔侵竹色　新雨沐山光</div>
<div class='lg-row'>滴廬山雪　分攜顧渚香　泉聲初濺碧　坐酌已生涼</div>
</div></div></div>
<div class='div-other'><a id='mulu431' />
<p class='h4'>厲鶚<span class='note-inline'>(字泰鴻，錢塘人。康熙庚子舉人，有《樊榭山房詩集》。)</span></p>
<div class='div-other'><a id='mulu432' />
<p class='h5'>遊龍井</p>
<div class="lg regular" style="margin-left:0em;"><div class='lg-row'>惠遠住虎谿　辯才住龍井　坡老獨見訪　送過風篁嶺</div>
<div class='lg-row'>亦如虎谿邊　三笑趣自永　遂令龍井名　遠與虎谿併</div>
<div class='lg-row'>惜哉過谿亭　迹滅蒼煙冷　而我果斯遊　多年願力猛</div>
<div class='lg-row'>穿村拂女桑　度磴落山杏　何時毗嵐風　吹墮石雲影<span class='note-inline'>(片雲石已仆)</span></div>
<div class='lg-row'>安得巨靈手　重扶使之整　寺門萬竹中　蕭蕭翳光景</div>
<div class='lg-row'>幽雲擁殿角　諸佛同一靜　僧樸狀野鹿　問事不復省</div>
<div class='lg-row'>導我窺井闌　淺可弗用綆　傳聞金鰻鱺　或見游藻荇</div>
<div class='lg-row'>豈其青泥蟠　時出應祈請　前年秋大雨　水立勢欲騁</div>
<div class='lg-row'>神物終<span class='corr'>斂</span>形　取足供瓢癭<span class='note-inline'>(是日僧所述如此)</span>　摩挲秦郎碑　陳義臻奧境</div>
<div class='lg-row'>泉德類有道　片語默已領　酌泉為徘徊　殘陽閃鴉頸</div>
<div class='lg-row'>羨彼樵牧流　終日事幽屏</div>
</div></div>
<div class='div-other'><a id='mulu433' />
<p class='h5'>聖幾餉龍井新茗一器</p>
<div class="lg regular" style="margin-left:0em;"><div class='lg-row'>松風出竹爐　夢成水火戰　新芽適開封　昏睡不待遣</div>
<div class='lg-row'>為子手瀹嘗　三嗅復三嚥　中有參寥禪　風味得正見</div>
</div></div></div>
<div class='div-other'><a id='mulu434' />
<p class='h4'>吳巖茂<span class='note-inline'>(詩見魏㟲《錢塘縣志》)</span></p>
<div class='div-other'><a id='mulu435' />
<p class='h5'>龍井</p><p style="margin-left:0em;text-indent:0em;" class="lg-abnormal"><div class='lg-row'>甫出蠶叢另一天　羣峯秀擁畫圖圜　閒閒古樹餘秋態　冉冉孤村正午煙</div>
<div class='lg-row'>巧石玲瓏雲作譜　修篁排宕嶺如絃</div>
<div class='lg-row'>辯才故蹟堪尋訪　頓使塵心欲化禪</div>
</p></div></div></div></div>
<div class='div-other'><a id='mulu436' />
<p class='h2'>古今體詩題後</p><p style="margin-left:0em;text-indent:2em">唐人杭州題詠不少，而莫富於白居易，顧無一南山詩，何與？潛說友稱「二蘇、趙、秦與辯才交，名章大篇照暎泉石」，是宜斷自諸賢始；今首元淨而次二蘇者，以錄為寺作、趙抃詩附註卷二故也。</p>
</div></div>
<p class='juan'>龍井見聞錄卷七</p>
</div><!-- end of div[@id='body'] -->
</body></html>