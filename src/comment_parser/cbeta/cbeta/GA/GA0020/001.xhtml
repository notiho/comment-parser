<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龍井見聞錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' /><p style="margin-left:0em;text-indent:2em">龍井位於浙江杭州西湖南山，南山源自天目山。南山中有一主山曰風篁嶺，嶺之巔有天池曰龍井。今之龍井位於風篁嶺前，宋時龍井位於嶺後，在今龍井之上，故名「老龍井」。龍井本名龍泓，一名龍泉。世傳吳赤烏中，葛洪鍊丹於此。其地山水幽邃，以龍神著稱。相傳有龍在焉，觸石為雲，禱者皆應，因建龍祠，其地乃稱龍井。此地又以茶名，清馥雋永，享有盛譽。隋開皇十四年（五九四），真觀法師與道安禪師、頭陀石室、檀越陳仲寶等於此構立精舍，曰崇恩演福寺。乾祐二年（九四九）重建，曰報國看經院；熙寧中改壽聖院，紹興三十一年（一一六一）改廣福院，淳祐六年（一二四六）改延恩衍慶院，俗稱龍井寺。明弘治中洪水氾濫，遂廢。萬曆二十三年（一五九五）重修，清康熙間僧一泓重葺。北宋有高僧元淨住持，元淨交游名賢，與趙抃、蘇軾輩相唱和，風流照暎，於今未泯，寺因以揚名。元僧以仁嘗撰「龍井志」，志久失傳，故實遺闕。清乾隆間，浙江秀水汪孟鋗因詳覈地志，旁及正史、文集一五二種，纂次為「龍井見聞錄」十卷，分為十門：山水、古蹟、名僧、鄉寓人物、物產、碑刻書畫、詩、文、軼聞、餘論。復以其事不涉龍井而關元淨者，纂為「宋僧元淨外傳」二卷以附之。所採資料，皆錄原文，冠以書名；先地志，後諸家，各以時代為先後；間附考證，體例明晰。其中，〈山水〉所以記形勝，〈古蹟〉所以記建置，〈名僧〉所以記高僧住持，〈物產〉所以記產物，〈碑刻書畫〉、〈詩〉、〈文〉所以記藝文，〈軼聞〉與〈餘論〉所以考雜事舊聞也。是錄實為龍井寺而作也，故先纂輯名僧，後志鄉寓人物。諸卷先後，<span class='corr'>亦</span>準此例，因列為佛寺志書之一。兹據清光緒十年（一八八四）錢塘嘉惠堂丁氏刋本景印。</p>
</div>
<div class='div-other'><a id='mulu3' />
<div class='div-other'><a id='mulu4' />
<p class='h2'>恭錄御製詩二首</p><p style="margin-left:0em;text-indent:2em">乾隆十六年辛未，聖駕南巡，幸天竺，覽鄉民採茶製焙之法，御製〈觀採茶作歌〉：</p>
<p style="margin-left:0em;text-indent:0em;" class="lg-abnormal"><div class='lg-row'>火前嫩　火後老　惟有騎火品最好　西湖龍井舊擅名　適來試一觀其道</div>
<div class='lg-row'>村男接踵下層椒　傾筐雀舌還鷹爪</div>
<div class='lg-row'>地爐文火續續添　乾釜柔風旋旋炒　漫炒細焙有次第　辛苦功夫殊不少</div>
<div class='lg-row'>王肅酪奴惜不知　陸羽茶經太精討</div>
<div class='lg-row'>我雖貢茗未求佳　防微猶恐開奇巧　防微猶恐開奇巧　採茶朅覽民艱曉</div>
</p><p style="margin-left:0em;text-indent:2em">二十二年丁丑，聖駕南巡幸雲棲，御製〈觀採茶作歌〉：</p>
<p style="margin-left:0em;text-indent:0em;" class="lg-abnormal"><div class='lg-row'>前日採茶我不喜　率緣供覽官經理　今日採茶我愛觀　吳民生計勤自然</div>
<div class='lg-row'>雲棲取近跋山路　都非吏備蹕處</div>
<div class='lg-row'>無事迴避出採茶　相將男婦實勞劬<span class='note-inline'>(叶)</span>　嫩莢新芽細撥挑　趁忙穀雨臨明朝</div>
<div class='lg-row'>雨前價貴雨後賤　民間觸目陳鳴鑣</div>
<div class='lg-row'>由來貴誠不貴　嗟哉老幼赴時意　弊衣糲食曾不敷　龍團鳳餅無味</div>
</p><p style="margin-left:0em;text-indent:2em"><span class='note-inline'>(臣)</span>孟鋗恭稽南巡盛典，伏讀乾隆十六年御製〈觀採茶作歌〉詩中語及「龍井」，又伏讀二十二年御製〈觀採茶作歌〉詩中有「雲棲取近跋山路」之句。<span class='note-inline'>(臣)</span>聞皇上再巡之歲，雖未幸龍井而駕幸雲棲；由風篁嶺南下，經九谿十八澗，御製詩云「雲棲取近跋山路」，以此。<span class='note-inline'>(臣)</span>孟鋗敬謹錄登卷首，乃復拜手稽首，集經語而系以頌曰：</p>
<p style="margin-left:0em;text-indent:0em;" class="lg-abnormal"><div class='lg-row'>帝省其山<span class='note-inline'>(詩大雅)</span>　自南自北<span class='note-inline'>(詩大雅)</span>　幽幽南山<span class='note-inline'>(詩小雅)</span>　井渫不食<span class='note-inline'>(易下經)</span></div>
<div class='lg-row'>是興神物<span class='note-inline'>(易上繫辭)</span>　龍見而雩<span class='note-inline'>(春秋左氏傳桓公五年)</span></div>
<div class='lg-row'>陟則在巘<span class='note-inline'>(詩大雅)</span>　馬不契需<span class='note-inline'>(周禮冬官)</span>　有嘉樹焉<span class='note-inline'>(春秋左氏傳昭公二年)</span>　蒼筤竹<span class='note-inline'>(易說卦傳)</span></div>
<div class='lg-row'>庶草蕃廡<span class='note-inline'>(書洪範)</span>　終朝采綠<span class='note-inline'>(詩小雅)</span></div>
<div class='lg-row'>維葉萋萋<span class='note-inline'>(詩周南)</span>　女執懿筐<span class='note-inline'>(詩豳風)</span></div>
<div class='lg-row'>帝庸作歌<span class='note-inline'>(書益稷)</span>　黼黻文章<span class='note-inline'>(禮記月令)</span>　高山仰止<span class='note-inline'>(詩小雅)</span>　山夾水澗<span class='note-inline'>(爾雅釋山)</span></div>
<div class='lg-row'>繩其祖武<span class='note-inline'>(詩大雅)</span>　倬彼雲漢<span class='note-inline'>(詩大雅。謹案御覽西湖志纂：五雲山雲棲寺，聖祖仁皇帝凡四幸焉。)</span></div>
<div class='lg-row'>率西水滸<span class='note-inline'>(詩大雅)</span>　南入於江<span class='note-inline'>(書禹貢)</span>　視遠如邇<span class='note-inline'>(春秋左氏傳昭公元年)</span>　至於海邦<span class='note-inline'>(詩魯頌)</span></div>
<div class='lg-row'>政在養民<span class='note-inline'>(書大禹謨)</span>　無射亦保<span class='note-inline'>(詩大雅)</span></div>
<div class='lg-row'>觀乎天文<span class='note-inline'>(易上經)</span>　光被四表<span class='note-inline'>(書堯典)</span></div>
</p><p style="margin-left:2em">浙江嘉興府秀水縣舉人．揀選知縣<span class='note-inline'>(臣)</span>汪孟鋗恭進</p>
</div>
<div class='div-other'><a id='mulu5' /><div style="margin-left:2em"><img src='../images/GA022p0009_01.gif' alt='GA022p0009_01.gif' /></div>
<p class="head2">龍井圖說</p>
<p style="margin-left:0em;text-indent:2em">謹案：龍井在南山之北，其嶺曰風篁。自風篁嶺以上為獅子峯，更上為天門山。天門山在北高峯後，為南北兩山之祖。自龍井論，則嶺居寺之西北。圖，於南列南高峯，於北不列北高峯者，以天門山見之；嶺南之烟霞石屋不列，則以翁家山統之也。大小麥嶺、丁家山本在西北，花家山亦近茆家步，而圖稍南者，限於尺幅，為澗橋留餘地也。馬鞍山從舊志名螺螄山，不從舊志名碧螺峯者，以螺螄之為碧螺，志無實証也。劉安山，地志不具；積慶山在僊姑西南，蓋皆靈竺之後山也。不詳茆家步一路者，龍井屬南山，故詳南而畧北也。其上嶺出山大小徑路大略附見，餘詳卷一山水、卷十餘論。</p>
</div>
<div class='div-other'><a id='mulu6' />
<p class='h2'>龍井見聞錄徵引書目</p>
<ul class="">
<li><p style="margin-left:1em">梁</p>

<ul class="">
<li><p style="margin-left:1em">蕭子顯《南齊書》</p>
</li>
</ul></li>

<li><p style="margin-left:1em">唐</p>

<ul class="">
<li><p style="margin-left:1em">姚思廉《梁書》</p>
</li>

<li><p style="margin-left:1em">姚思廉《陳書》</p>
</li>

<li><p style="margin-left:1em">房喬《晉書》</p>
</li>

<li><p style="margin-left:1em">李吉甫《元和郡縣志》</p>
</li>

<li><p style="margin-left:1em">釋道宣《續高僧傳》</p>
</li>

<li><p style="margin-left:1em">柳宗元《河東集》</p>
</li>

<li><p style="margin-left:1em">陸羽《茶經》</p>
</li>
</ul></li>

<li><p style="margin-left:1em">宋</p>

<ul class="">
<li><p style="margin-left:1em">歐陽修、宋祁《新唐書》</p>
</li>

<li><p style="margin-left:1em">歐陽修《新五代史》</p>
</li>

<li><p style="margin-left:1em">司馬光《資治通鑑》</p>
</li>

<li><p style="margin-left:1em">樂史《太平寰宇記》</p>
</li>

<li><p style="margin-left:1em">潛說友《咸淳臨安志》</p>
</li>

<li><p style="margin-left:1em">周密《武林舊事》</p>
</li>

<li><p style="margin-left:1em">吳自牧《夢粱錄》</p>
</li>

<li><p style="margin-left:1em">祝穆《方輿勝覽》</p>
</li>

<li><p style="margin-left:1em">釋贊寜《宋高僧傳》</p>
</li>

<li><p style="margin-left:1em">釋道源《景德傳燈錄》</p>
</li>

<li><p style="margin-left:1em">釋惟白《續傳燈錄》</p>
</li>

<li><p style="margin-left:1em">釋元敬、元復《武林西湖高僧事略》</p>
</li>

<li><p style="margin-left:1em">釋惠洪《林間錄》</p>
</li>

<li><p style="margin-left:1em">傅牧《西湖古蹟事實》</p>
</li>

<li><p style="margin-left:1em">周必大《二老堂雜志》</p>
</li>

<li><p style="margin-left:1em">釋道潛《參寥子集》</p>
</li>

<li><p style="margin-left:1em">釋居簡《北磵集》</p>
</li>

<li><p style="margin-left:1em">林逋《和靖集》</p>
</li>

<li><p style="margin-left:1em">范仲淹《文正集》</p>
</li>

<li><p style="margin-left:1em">蘇軾《東坡集》</p>
</li>

<li><p style="margin-left:1em">施元之《蘇詩註》</p>
</li>

<li><p style="margin-left:1em">蘇轍《欒城集》</p>
</li>

<li><p style="margin-left:1em">王安石《臨川集》</p>
</li>

<li><p style="margin-left:1em">韋驤《錢塘集》</p>
</li>

<li><p style="margin-left:1em">曾鞏《元豐類稿》</p>
</li>

<li><p style="margin-left:1em">秦觀《淮海集》</p>
</li>

<li><p style="margin-left:1em">晁公遡《嵩山居士集》</p>
</li>

<li><p style="margin-left:1em">郭祥正《青山集》</p>
</li>

<li><p style="margin-left:1em">周紫芝《太倉稊米集》</p>
</li>

<li><p style="margin-left:1em">姜夔《白石詩集》</p>
</li>

<li><p style="margin-left:1em">鄒浩《道鄉集》</p>
</li>

<li><p style="margin-left:1em">程珌《洺水集》</p>
</li>

<li><p style="margin-left:1em">敖陶孫《臞翁詩集》</p>
</li>

<li><p style="margin-left:1em">周必大《平園集》</p>
</li>

<li><p style="margin-left:1em">葉紹翁《靖逸小稿》</p>
</li>

<li><p style="margin-left:1em">樓鑰《攻媿集》</p>
</li>

<li><p style="margin-left:1em">蘇籀《雙谿集》</p>
</li>

<li><p style="margin-left:1em">鄭清之《安晚堂集》</p>
</li>

<li><p style="margin-left:1em">周文璞《方泉集》</p>
</li>

<li><p style="margin-left:1em">周弼《汶陽端平詩雋》</p>
</li>

<li><p style="margin-left:1em">謝《晞髮集》</p>
</li>

<li><p style="margin-left:1em">董嗣杲《西湖百詠》</p>
</li>

<li><p style="margin-left:1em">葛天民《無懷小集》</p>
</li>

<li><p style="margin-left:1em">姚鉉《唐文粹》</p>
</li>

<li><p style="margin-left:1em">陳起聖《宋高僧詩選》</p>
</li>

<li><p style="margin-left:1em">沈括《夢谿筆談》</p>
</li>

<li><p style="margin-left:1em">趙葵《葦杭紀談》</p>
</li>
</ul></li>

<li><p style="margin-left:1em">元</p>

<ul class="">
<li><p style="margin-left:1em">托克托《宋史》</p>
</li>

<li><p style="margin-left:1em">釋念常《佛祖通載》</p>
</li>

<li><p style="margin-left:1em">釋覺岸《釋氏稽古略》</p>
</li>

<li><p style="margin-left:1em">虞集《道園學古錄》</p>
</li>

<li><p style="margin-left:1em">柳貫《待制集》</p>
</li>

<li><p style="margin-left:1em">王惲《秋澗集》</p>
</li>

<li><p style="margin-left:1em">黃溍《文獻集》</p>
</li>

<li><p style="margin-left:1em">蘇天爵《滋谿文稿》</p>
</li>

<li><p style="margin-left:1em">鄧文原《素履齋稿》</p>
</li>

<li><p style="margin-left:1em">張昱《可閒老人集》</p>
</li>

<li><p style="margin-left:1em">張雨《句曲外史集》</p>
</li>

<li><p style="margin-left:1em">成廷珪《居竹軒集》</p>
</li>

<li><p style="margin-left:1em">張翥《蛻庵集》</p>
</li>

<li><p style="margin-left:1em">王逢《梧谿集》</p>
</li>

<li><p style="margin-left:1em">楊維楨等《西湖竹枝詞》</p>
</li>

<li><p style="margin-left:1em">釋善住《谷響集》</p>
</li>

<li><p style="margin-left:1em">釋圓至《筠谿牧潛集》</p>
</li>

<li><p style="margin-left:1em">馬臻《霞外詩集》</p>
</li>

<li><p style="margin-left:1em">陳世隆《宋詩補遺》</p>
</li>

<li><p style="margin-left:1em">夏文彥《圖繪寶鑑》</p>
</li>

<li><p style="margin-left:1em">鄧椿《畫鑑》</p>
</li>

<li><p style="margin-left:1em">湯垕《畫鑑》</p>
</li>

<li><p style="margin-left:1em">李衎《竹譜詳錄》</p>
</li>
</ul></li>

<li><p style="margin-left:1em">明</p>

<ul class="">
<li><p style="margin-left:1em">宋濂《元史》</p>
</li>

<li><p style="margin-left:1em">李賢等《明一統志》</p>
</li>

<li><p style="margin-left:1em">夏時正《杭州府志》</p>
</li>

<li><p style="margin-left:1em">薛應旂《浙江通志》</p>
</li>

<li><p style="margin-left:1em">田汝成《西湖遊覽志》</p>
</li>

<li><p style="margin-left:1em">陳善《杭州府志》</p>
</li>

<li><p style="margin-left:1em">聶心湯《錢塘縣志》</p>
</li>

<li><p style="margin-left:1em">馬汝礪《<span class="corr">盱</span>眙縣志》</p>
</li>

<li><p style="margin-left:1em">吳瓚《武林紀事》</p>
</li>

<li><p style="margin-left:1em">袁宏道《石公集》</p>
</li>

<li><p style="margin-left:1em">張京元《西湖小記》</p>
</li>

<li><p style="margin-left:1em">沈儀《兩湖麈談錄》</p>
</li>

<li><p style="margin-left:1em">吳之鯨《武林梵志》</p>
</li>

<li><p style="margin-left:1em">吳本泰《西谿梵隱志》</p>
</li>

<li><p style="margin-left:1em">白琳《靈隱寺志》</p>
</li>

<li><p style="margin-left:1em">釋大壑《淨慈寺志》</p>
</li>

<li><p style="margin-left:1em">釋傳燈《天台山方外志》</p>
</li>

<li><p style="margin-left:1em">宋濂《學士集》</p>
</li>

<li><p style="margin-left:1em">林右《公輔集》</p>
</li>

<li><p style="margin-left:1em">徐一夔《始豐稿》</p>
</li>

<li><p style="margin-left:1em">王圻《續文獻通考》</p>
</li>

<li><p style="margin-left:1em">唐之淳《萍居稿》</p>
</li>

<li><p style="margin-left:1em">夏時《湖山勝概記》</p>
</li>

<li><p style="margin-left:1em">孫一元《太白山人稿》</p>
</li>

<li><p style="margin-left:1em">姚綬《穀菴集》</p>
</li>

<li><p style="margin-left:1em">方九敘《十洲集》</p>
</li>

<li><p style="margin-left:1em">祝時泰等《西湖八社詩帖》</p>
</li>

<li><p style="margin-left:1em">吳寬《家藏集》</p>
</li>

<li><p style="margin-left:1em">夏錫祚《雪鴻堂詩草》</p>
</li>

<li><p style="margin-left:1em">賀燦然《五欲軒集》</p>
</li>

<li><p style="margin-left:1em">王穉登《客越志》</p>
</li>

<li><p style="margin-left:1em">馮夢禎《快雪堂集》</p>
</li>

<li><p style="margin-left:1em">屠隆《緯真詩集》</p>
</li>

<li><p style="margin-left:1em">譚元春《嶽歸堂集》</p>
</li>

<li><p style="margin-left:1em">傅巖《花巢詩》</p>
</li>

<li><p style="margin-left:1em">《武林怡老會詩集》</p>
</li>

<li><p style="margin-left:1em">李流芳《檀園集》</p>
</li>

<li><p style="margin-left:1em">田藝蘅《煮泉小品》</p>
</li>

<li><p style="margin-left:1em">董其昌《畫禪室隨筆》</p>
</li>

<li><p style="margin-left:1em">文震亨《長物志》</p>
</li>

<li><p style="margin-left:1em">安世鳳《墨林快事》</p>
</li>

<li><p style="margin-left:1em">郎瑛《七修類稿》</p>
</li>

<li><p style="margin-left:1em">徐[火*勃]《榕陰新檢》</p>
</li>

<li><p style="margin-left:1em">孫克宏《碑目》</p>
</li>

<li><p style="margin-left:1em">吳應箕《復社姓氏錄》</p>
</li>

<li><p style="margin-left:1em">《歷朝浙江題名錄》</p>
</li>
</ul></li>

<li><p style="margin-left:1em">國朝</p>

<ul class="">
<li><p style="margin-left:1em">《御定廣羣芳譜》<span class="note-inline">(康熙四十七年)</span></p>
</li>

<li><p style="margin-left:1em">《敕修浙江通志》<span class="note-inline">(雍正十三年)</span></p>
</li>

<li><p style="margin-left:1em">《康熙督撫臣彚修浙江通志》<span class="note-inline">(二十一年)</span></p>
</li>

<li><p style="margin-left:1em">《御覽西湖志纂》<span class="note-inline">(乾隆十六年)</span></p>
</li>

<li><p style="margin-left:1em">李衛《西湖志》</p>
</li>

<li><p style="margin-left:1em">魏㟲《錢塘縣志》</p>
</li>

<li><p style="margin-left:1em">趙世安《仁和縣志》</p>
</li>

<li><p style="margin-left:1em">趙之珩《於潛縣志》</p>
</li>

<li><p style="margin-left:1em">唐如璉《餘姚縣志》</p>
</li>

<li><p style="margin-left:1em">胡承謀《湖州府志》</p>
</li>

<li><p style="margin-left:1em">鮑復泰《台州府志》</p>
</li>

<li><p style="margin-left:1em">吳之器《婺書》</p>
</li>

<li><p style="margin-left:1em">孫治《靈隱寺志》</p>
</li>

<li><p style="margin-left:1em">釋廣賓《上天竺山志》</p>
</li>

<li><p style="margin-left:1em">張遂辰《湖上編》</p>
</li>

<li><p style="margin-left:1em">陸次雲《湖壖雜記》</p>
</li>

<li><p style="margin-left:1em">吳任臣《十國春秋》</p>
</li>

<li><p style="margin-left:1em">徐象梅《兩浙名賢錄》</p>
</li>

<li><p style="margin-left:1em">謝旻《江西通志》</p>
</li>

<li><p style="margin-left:1em">顧祖禹《方輿紀要》</p>
</li>

<li><p style="margin-left:1em">朱彝尊《曝書亭集》</p>
</li>

<li><p style="margin-left:1em">查行《敬業堂集》</p>
</li>

<li><p style="margin-left:1em">厲鶚《樊榭山房詩集》</p>
</li>

<li><p style="margin-left:1em">朱彝尊《明詩綜》</p>
</li>

<li><p style="margin-left:1em">馮景《蘇詩續補遺》</p>
</li>

<li><p style="margin-left:1em">查行《補註東坡編年詩》</p>
</li>

<li><p style="margin-left:1em">谷應泰《博物要覽》</p>
</li>

<li><p style="margin-left:1em">吳銘道《明復社姓氏補錄》</p>
</li>
</ul></li>
</ul></div>
<div class='div-other'><a id='mulu7' />
<p class='h2'>龍井見聞錄凡例</p>
<ul class="">
<li><p style="margin-left:1em"><span class="corr"/>杭州龍井，北宋始著。乾隆辛未丁丑，恭逢聖駕南巡，龍井未經臨幸。伏讀御製〈觀採茶歌〉二首，敬謹錄登卷首，以為山靈佛法之慶。</p>
</li>

<li><p style="margin-left:1em"><span class="corr"/>語關祖宗、皇上國家者，謹分別跳行書；標題頂格者，跳行書，分別出格。</p>
</li>

<li><p style="margin-left:1em"><span class="corr"/>南山之北，輒稱龍井。〈山水〉一門期於貫串源委，旁及嶺左右山水。要不敢闌入他處以混界域焉。寺則不在此例。</p>
</li>

<li><p style="margin-left:1em"><span class="corr"/>浙西士民望幸誠切。龍井，名勝所在，佇邀宸顧，並乞璇題。如疋練、插劒二瀑布，皆在昔未經開闢之勝，錄名見聞，不敢曰志；新增勝境，概未詳列，誠以翠華南來，山川競秀，從此標新領異，非草莽<span class="note-inline">(小臣)</span>所敢次第也。</p>
</li>

<li><p style="margin-left:1em"><span class="corr"/>錄為寺作，故先〈名僧〉，後〈鄉寓人物〉。諸卷先後並準此。</p>
</li>

<li><p style="margin-left:1em"><span class="corr"/>郡邑志書，名賢接踵，則有〈人物〉一門。龍井地處僻仄，惟關繫寺院興廢者載之；而以祠墓諸賢繫〈人物〉、塔繫〈僧〉，仍省去〈祠墓〉一門，亦稍變成例者也。</p>
</li>

<li><p style="margin-left:1em"><span class="corr"/>詩、文各附註標題之下。詩之為遊觀贈答作者、文之無題可繫者，並各自為卷。</p>
</li>

<li><p style="margin-left:1em"><span class="corr"/>詩、文見本集者不註；有本集不載而見地志及他書者必註明。</p>
</li>

<li><p style="margin-left:1em"><span class="corr"/>參考同異，以「謹案」別之，附於諸家之後。</p>
</li>

<li><p style="margin-left:1em"><span class="corr"/>地志前列小敘，其例舊矣。今所傳宋人志，如宋敏求《長安志》、羅願《新安志》、潛說友《咸淳臨安志》、史能之《咸淳毗陵志》、張元成《嘉禾志》、陳耆卿《赤城志》皆同。康熙中，儀徵縣知縣陸師撰縣志，用《山海經郭璞註》贊例，每卷後附〈贊〉一首，而卷前仍列〈小敘〉。茲錄謹刪去〈小敘〉，易〈贊〉為〈題後〉，蓋酌用其例焉。</p>
</li>

<li><p style="margin-left:1em"><span class="corr"/>採登書籍，每條必冠以本書之名。既不敢沒所自來，亦因以著厯代先後諸家異同之故。有未見原書者，則必註明某書徵引字樣。其次第則先地志，次諸家，仍各以時代為先後。</p>
</li>

<li><p style="margin-left:1em"><span class="corr"/>龍井以元淨興創得名，其有事關元淨、不涉龍井者，割棄之則未免舊聞放失，別為〈元淨外傳〉，附《見聞錄》之後。</p>
</li>
</ul><p style="margin-left:4em"><span class='note-inline'>(臣)</span>汪孟鋗恭識</p>
</div>
<div class='div-other'><a id='mulu8' />
<p class='h2'>龍井見聞錄卷目</p>
<ul class="">
<li><p style="margin-left:1em">山水卷一</p>

<ul class="">
<li><p style="margin-left:1em">總敘</p>
</li>

<li><p style="margin-left:1em">山脈</p>
</li>

<li><p style="margin-left:1em">主山</p>
</li>

<li><p style="margin-left:1em">近嶺諸山</p>
</li>

<li><p style="margin-left:1em">風篁嶺四至</p>
</li>

<li><p style="margin-left:1em">水源</p>
</li>

<li><p style="margin-left:1em">近井諸水</p>
</li>

<li><p style="margin-left:1em">雜地名</p>
</li>
</ul></li>

<li><p style="margin-left:1em">寺內外古蹟卷二</p>

<ul class="">
<li><p style="margin-left:1em">歷代興建</p>
</li>

<li><p style="margin-left:1em"><span class="note-inline">(附)</span>寺址所在</p>
</li>

<li><p style="margin-left:1em">古蹟見咸淳臨安志者十七</p>
</li>

<li><p style="margin-left:1em">古蹟雜見傳記者十二</p>
</li>

<li><p style="margin-left:1em">古蹟不屬僧寺者三</p>
</li>

<li><p style="margin-left:1em">地志諸書所未詳者二</p>
</li>
</ul></li>

<li><p style="margin-left:1em">名僧卷三</p>

<ul class="">
<li><p style="margin-left:1em">開山僧</p>
</li>

<li><p style="margin-left:1em">說法僧</p>
</li>

<li><p style="margin-left:1em">住山僧</p>
</li>

<li><p style="margin-left:1em">僧塔可考者</p>
</li>
</ul></li>

<li><p style="margin-left:1em">鄉寓人物卷四</p>

<ul class="">
<li><p style="margin-left:1em">人物以山水以寺著者</p>
</li>

<li><p style="margin-left:1em">人物以氏著者</p>
</li>

<li><p style="margin-left:1em">人物以文著者</p>
</li>

<li><p style="margin-left:1em">人物以祠著者</p>
</li>

<li><p style="margin-left:1em">人物以墓著者</p>
</li>
</ul></li>

<li><p style="margin-left:1em">物產卷五</p>

<ul class="">
<li><p style="margin-left:1em">泉品二</p>
</li>

<li><p style="margin-left:1em">竹品一</p>
</li>

<li><p style="margin-left:1em">花品二</p>
</li>

<li><p style="margin-left:1em">茶品一</p>
</li>

<li><p style="margin-left:1em"><span class="note-inline">(附)</span>茶真贋優劣</p>
</li>

<li><p style="margin-left:1em">果品一</p>
</li>

<li><p style="margin-left:1em">藥品二</p>
</li>

<li><p style="margin-left:1em">鱗屬一</p>
</li>
</ul></li>

<li><p style="margin-left:1em">碑刻書畫卷六</p>

<ul class="">
<li><p style="margin-left:1em">碑之重刻者三</p>
</li>

<li><p style="margin-left:1em">原碑存者十一</p>
</li>

<li><p style="margin-left:1em">碑文見咸淳臨安志者八</p>
</li>

<li><p style="margin-left:1em">碑文見西湖志者二</p>
</li>

<li><p style="margin-left:1em">碑文見東坡集者一</p>
</li>

<li><p style="margin-left:1em">碑文見快雪堂集者一</p>
</li>

<li><p style="margin-left:1em">碑見文獻集文缺者一</p>
</li>

<li><p style="margin-left:1em">碑見府志文缺者二</p>
</li>

<li><p style="margin-left:1em">碑見縣志文缺者一</p>
</li>

<li><p style="margin-left:1em">書之可考者十一</p>
</li>

<li><p style="margin-left:1em">畫之可考者五</p>
</li>
</ul></li>

<li><p style="margin-left:1em">古今體詩卷七</p>

<ul class="">
<li><p style="margin-left:1em">名僧詩</p>
</li>

<li><p style="margin-left:1em">名賢詩</p>
</li>
</ul></li>

<li><p style="margin-left:1em">文卷八</p>

<ul class="">
<li><p style="margin-left:1em">名僧文</p>
</li>

<li><p style="margin-left:1em">名賢文</p>
</li>
</ul></li>

<li><p style="margin-left:1em">軼聞卷九</p>

<ul class="">
<li><p style="margin-left:1em">孝宗行幸</p>
</li>

<li><p style="margin-left:1em">咸澤機鋒</p>
</li>

<li><p style="margin-left:1em">元淨、道潛優劣</p>
</li>

<li><p style="margin-left:1em">兩參寥、兩辯才</p>
</li>

<li><p style="margin-left:1em">智月</p>
</li>

<li><p style="margin-left:1em">文捷</p>
</li>

<li><p style="margin-left:1em">胡則</p>
</li>

<li><p style="margin-left:1em">胡則永康方巖廟記</p>
</li>

<li><p style="margin-left:1em">虞集題陳述古詩</p>
</li>

<li><p style="margin-left:1em">三賢堂</p>
</li>

<li><p style="margin-left:1em">碁盤石</p>
</li>

<li><p style="margin-left:1em">暎山</p>
</li>

<li><p style="margin-left:1em">片雲石</p>
</li>

<li><p style="margin-left:1em">龍口瀉水</p>
</li>

<li><p style="margin-left:1em">徐村翁家山</p>
</li>

<li><p style="margin-left:1em">葛井水與龍井伯仲</p>
</li>

<li><p style="margin-left:1em">記西湖豋覽</p>
</li>

<li><p style="margin-left:1em">南山遊約</p>
</li>

<li><p style="margin-left:1em">遊龍井烹茶</p>
</li>

<li><p style="margin-left:1em">遊老龍井得茶</p>
</li>

<li><p style="margin-left:1em">玉岑詩社</p>
</li>

<li><p style="margin-left:1em">水漲</p>
</li>

<li><p style="margin-left:1em">陳剛中</p>
</li>

<li><p style="margin-left:1em">張伯雨</p>
</li>

<li><p style="margin-left:1em">瑞芝</p>
</li>

<li><p style="margin-left:1em">孫隆施捨</p>
</li>

<li><p style="margin-left:1em">演福寺</p>
</li>
</ul></li>

<li><p style="margin-left:1em">餘論卷十</p>

<ul class="">
<li><p style="margin-left:1em">南天竺當屬龍井一路</p>
</li>

<li><p style="margin-left:1em">宋時寺在嶺背，今老龍井即當日龍井</p>
</li>

<li><p style="margin-left:1em">小龍井</p>
</li>

<li><p style="margin-left:1em">徑山龍井</p>
</li>

<li><p style="margin-left:1em">浙江龍井不一</p>
</li>

<li><p style="margin-left:1em">葛洪鍊丹處不足信</p>
</li>

<li><p style="margin-left:1em">封篁</p>
</li>

<li><p style="margin-left:1em">與龍井聯屬諸山水寺院</p>
</li>

<li><p style="margin-left:1em">九谿十八澗通江，不滙龍井</p>
</li>

<li><p style="margin-left:1em">三獅子峯複一</p>
</li>

<li><p style="margin-left:1em">三茯苓泉誤</p>
</li>

<li><p style="margin-left:1em">兩君子泉</p>
</li>

<li><p style="margin-left:1em">兩噴月泉</p>
</li>

<li><p style="margin-left:1em">一地兩名</p>
</li>

<li><p style="margin-left:1em">寺名先後重出</p>
</li>

<li><p style="margin-left:1em">龍井演福為一</p>
</li>

<li><p style="margin-left:1em">他寺併歸演福亦稱龍井</p>
</li>

<li><p style="margin-left:1em">普澤院</p>
</li>

<li><p style="margin-left:1em">演福僧</p>
</li>

<li><p style="margin-left:1em">禪互易</p>
</li>

<li><p style="margin-left:1em">魏㟲錢塘縣志舛複</p>
</li>

<li><p style="margin-left:1em">夢粱錄因襲</p>
</li>

<li><p style="margin-left:1em">詩文編錄之誤</p>
</li>

<li><p style="margin-left:1em">趙抃詩不見本集</p>
</li>

<li><p style="margin-left:1em">元淨著述</p>
</li>

<li><p style="margin-left:1em">元淨詩入蘇軾集</p>
</li>

<li><p style="margin-left:1em">元淨詩誤入蘇軾集</p>
</li>

<li><p style="margin-left:1em">名媛詩</p>
</li>

<li><p style="margin-left:1em">婦人中官附著</p>
</li>

<li><p style="margin-left:1em">三賢祠塑像</p>
</li>

<li><p style="margin-left:1em">海棠</p>
</li>

<li><p style="margin-left:1em">顯應廟有三</p>
</li>

<li><p style="margin-left:1em">於潛三賢祠</p>
</li>

<li><p style="margin-left:1em">兩元淨</p>
</li>

<li><p style="margin-left:1em">四辯才</p>
</li>

<li><p style="margin-left:1em">蘇軾戲問辯才師墨蹟</p>
</li>

<li><p style="margin-left:1em">辟塵爐不藏龍井</p>
</li>

<li><p style="margin-left:1em">入山之路</p>
</li>
</ul></li>
</ul></div></div>
<p class='juan'>龍井見聞錄卷一</p><p class="byline"><span class='note-inline'>(臣)</span>汪孟鋗恭纂</p>
<div class='div-other'><a id='mulu9' />
<p class='h1'>山水</p>
<div class='div-other'><a id='mulu10' />
<p class='h2'>總敘</p><p style="margin-left:0em;text-indent:2em">陳善《杭州府志》：杭之山紀，首昌化竹嶺至於潛白沙關為首節，豪千關為第二節，臨安泥隖為第三節，新城牛為第四節，富陽塌石嶺為第五節，餘杭由拳為第六節，錢塘分金嶺為第七節，自分金嶺徂東而北、而東，五里五朝山，三里龍門山，二里牛軏嶺，三里黃山，三里焦山，三里水山，五里天柱塢，五里五雲山，二里郎當嶺，三里風篁嶺，四里南高峯，一里玉岑山，一里學士嶺，一里九曜山，一里梯子嶺，一里鍋子山，一里慈雲嶺，一里教場山，又一里積里六十交仁和之鳳凰山為第八節；其泉為龍門、青山、白沙、天柱、九谿、甘谿、天真凡七，直達乎江；北源則為龍門、西谿、冷泉、天竺、龍井、黃泥、程公、方家峪凡八，北向錢塘。</p>
<p style="margin-left:3em"><span class='note-inline'>(謹案：陳善《杭州府志》以里紀山，極為明白易曉。其北源之泉北向錢塘者，猶之曰入湖也。)</span></p>
</div>
<div class='div-other'><a id='mulu11' />
<p class='h2'>山脈</p>
<div class='div-other'><a id='mulu12' />
<p class='h3'>天目山</p><p style="margin-left:0em;text-indent:2em">李吉甫《元和郡縣志》：天目山有兩峯，峯頂各一池，左右相對如目；左屬臨安，右屬於潛。</p>
<p style="margin-left:0em;text-indent:2em">田汝成《西湖遊覽志》：西湖諸山皆宗天目，西去府治一百七十里，高三千九百丈，周廣五百五十里，蜿蟺東來，舒岡布麓，若翔若舞，萃於錢塘而崷崪於天竺。從此而南、而東則為龍井，為大慈，為玉岑，為積慶，為南屏，為龍，為鳳，為吳，皆謂之南山；從此而北、而東則為靈隱，為仙姑，為履泰，為寶雲，為巨石，皆謂之北山。</p>
</div></div>
<div class='div-other'><a id='mulu13' />
<p class='h2'>主山</p>
<div class='div-other'><a id='mulu14' />
<p class='h3'>風篁嶺</p><p style="margin-left:0em;text-indent:2em">潛說友《咸淳臨安志》釋元淨詩：</p>
<p style="margin-left:0em;text-indent:0em;" class="lg-abnormal"><div class='lg-row'>風篁蔭修嶺　挺節含虛心　悠悠往還客　孰不聆清音</div>
</p><p style="margin-left:0em;text-indent:2em">楊傑詩：</p>
<p style="margin-left:0em;text-indent:0em;" class="lg-abnormal"><div class='lg-row'>微風搖琅玕　蕭瑟嶺一道　萬帚掃空　纎塵不可到</div>
</p><p style="margin-left:0em;text-indent:2em">《咸淳臨安志》：在錢塘門外放馬場西，路通龍井，嶺最高峻。元豐中，僧辯才師淬治修篁怪石，風韻蕭爽，因名曰「風篁」。東坡〈探梅詩〉有「問訊風篁嶺下梅」、〈介亭詩〉有「丹青明滅風篁嶺」之句。嶺之有龍井，《西湖遊覽志》：林壑深沈，迥出塵表；流泉活活，自龍井而下，四時不絕。</p>
<p style="margin-left:0em;text-indent:2em">陳善《杭州府志》：在南山飲馬橋西，龍井在其下，嶺之西可達江滸。</p>
<p style="margin-left:3em"><span class='note-inline'>(謹案：風篁嶺在今龍井寺後東北面。)</span></p>
</div></div>
<div class='div-other'><a id='mulu15' />
<p class='h2'>近嶺諸山</p>
<div class='div-other'><a id='mulu16' />
<p class='h3'>雞籠山</p><p style="margin-left:0em;text-indent:2em">《咸淳臨安志》：在龍井風篁嶺側，高而圓，若雞籠然。《西湖遊覽志》：獅子峯西有稽留峯，俗訛「雞籠」。</p>
<p style="margin-left:0em;text-indent:2em">陳善《杭州府志》：遠樹亭亭，望若車蓋；四山閴寂，虎豹窟藏，以是遊者特。</p>
<p style="margin-left:3em"><span class='note-inline'>(謹案：雞籠山，今在龍井寺南。)</span></p>
</div>
<div class='div-other'><a id='mulu17' />
<p class='h3'>沙盆塢</p><p style="margin-left:0em;text-indent:2em">魏㟲《錢塘縣志》：在風篁嶺下，有金沙井回泉鍾液。</p>
<p style="margin-left:3em"><span class='note-inline'>(謹案：《咸淳臨安志》「龍井山沙盆塢」，周密《武林舊事》云「風篁嶺沙盆塢」，《西湖遊覽志》則云「嶺下」，與魏㟲《錢塘縣志》同。金沙井，《西湖遊覽志》繫「演福」，而魏㟲《錢塘縣志》「演福」下亦有此七字，次「夕佳樓」諸勝之列，必有一誤。)</span></p>
</div>
<div class='div-other'><a id='mulu18' />
<p class='h3'>碧螺峯</p><p style="margin-left:0em;text-indent:2em">聶心湯《錢塘縣志》：自龍井達煙霞可三里許，兩旁悉皆奇石森峭，其崒者為碧螺峯。</p>
<p style="margin-left:0em;text-indent:2em">魏㟲《錢塘縣志》：在風篁嶺側。</p>
<p style="margin-left:3em"><span class='note-inline'>(謹案：碧螺峯，今無之。土人稱寺南之山曰螺螄巖，疑即此。)</span></p>
</div>
<div class='div-other'><a id='mulu19' />
<p class='h3'>鵶雞峯</p><p style="margin-left:0em;text-indent:2em">《咸淳臨安志》：在西山崇因報德院，有怪石狀似鵶雞。</p>
<p style="margin-left:0em;text-indent:2em">魏㟲《錢塘縣志》：在靈石山前。</p>
</div>
<div class='div-other'><a id='mulu20' />
<p class='h3'>金鐘峯</p><p style="margin-left:0em;text-indent:2em">魏㟲《錢塘縣志》：在丫髻峯側。</p>
<p style="margin-left:3em"><span class='note-inline'>(謹案：丫髻峯即鵶雞峯之異名。金鐘峯在龍井寺東南，而《武林舊事》繫雞籠山下，存考。)</span></p>
</div>
<div class='div-other'><a id='mulu21' />
<p class='h3'>獅子峯</p><p style="margin-left:0em;text-indent:2em">《咸淳臨安志》釋元淨詩：</p>
<p style="margin-left:0em;text-indent:0em;" class="lg-abnormal"><div class='lg-row'>獨爾羣山裏　人稱獅子峯　無心自哮吼　顯晦煙雲中</div>
</p><p style="margin-left:0em;text-indent:2em">楊傑詩：</p>
<p style="margin-left:0em;text-indent:0em;" class="lg-abnormal"><div class='lg-row'>巖峯壯威猛　晴雷隱哮吼</div>
<div class='lg-row'>無心露爪牙　百獸自奔走</div>
</p><p style="margin-left:0em;text-indent:2em">《西湖遊覽志》：高出羣岫，可瞰江滸。北望天竺諸峯，曡秀如畫。</p>
<p style="margin-left:0em;text-indent:2em">魏㟲《錢塘縣志》：在天門山側，勢若蹲獅，最為高峻，靈竺諸峯皆拜其下。山徑孤峭，草樹蒙茸，為南山最深處。</p>
<p style="margin-left:0em;text-indent:2em">釋廣賓《上天竺山志》：在乳竇峯之右翊。大師經行，忽聞獅吼，故名。</p>
<p style="margin-left:0em;text-indent:2em">又天門山兩峯對峙如門，其西南曰栗山。栗山北擁為天竺諸峯，獅子其一也。從上竺而南則為龍井。</p>
<p style="margin-left:3em"><span class='note-inline'>(謹案：獅子峯在風篁嶺西北，其名不列《咸淳臨安志》；而當日題詠即多及之。山高則四望皆見，此《靈隱》、《上竺》所以亦採入志也。袁宏道《石公集．西湖雜記》稱為「獅子石」，未是。《武林舊事》寺下云「山有獅子峯」。)</span></p>
</div>
<div class='div-other'><a id='mulu22' />
<p class='h3'>楊梅塢</p><p style="margin-left:0em;text-indent:2em">傅牧《西湖古蹟事實》：在南山，近瑞峯石塢。</p>
<p style="margin-left:0em;text-indent:2em">《上天竺山志》：在獅子峯麓。</p>
<p style="margin-left:0em;text-indent:2em">又明劉康祉〈興福院記〉：乳竇、獅子兩峯間即楊梅塢。</p>
<p style="margin-left:0em;text-indent:2em">魏㟲《錢塘縣志》：在上天竺後。</p>
<p style="margin-left:3em"><span class='note-inline'>(謹案：《西湖遊覽志》以楊梅塢敘於片雲石、獅子峯之間。今由龍井至天竺，新開小路，必經楊梅塢。)</span></p>
</div>
<div class='div-other'><a id='mulu23' />
<p class='h3'>南山禪關</p><p style="margin-left:0em;text-indent:2em">《武林舊事》：舊名龍井路，今又改南天竺。</p>
</div>
<div class='div-other'><a id='mulu24' />
<p class='h3'>片雲石</p><p style="margin-left:0em;text-indent:2em">李衛《西湖志》張丹詩：</p>
<p style="margin-left:0em;text-indent:0em;" class="lg-abnormal"><div class='lg-row'>荒塗趨沙塢　斷崖得石壁　鳥足不可棲　猿臂豈相借　冰核實夏凍　露珠信晝滴</div>
<div class='lg-row'>蘭草倒叢生　藤根互盤越　仰視巧玲瓏　眉宇皆翠色　側聞薜蘿人　駐此曾洗滌　我題聊與賞　早閟白雲迹</div>
</p><p style="margin-left:0em;text-indent:2em">《西湖遊覽志》：在風篁嶺上，高可丈許；青潤玲瓏，巧若鏤刻。松磴盤屈草莽間，有石洞，堆砌工致，巉巖可賞。</p>
<p style="margin-left:0em;text-indent:2em">《西湖志》引《名勝志》：風篁嶺上有石，俗呼「一片雲」。</p>
</div>
<div class='div-other'><a id='mulu25' />
<p class='h3'>片雲亭</p><p style="margin-left:0em;text-indent:2em">《西湖遊覽志》：片雲亭，司禮孫東瀛所構；設石枰於前，上鐫「興來臨水敲殘月，談罷吟風倚片雲」之句。</p>
<p style="margin-left:3em"><span class='note-inline'>(謹案：魏㟲《錢塘縣志》云「石上刻字多漫」，故卷六〈碑刻〉削之。又國朝厲鶚〈遊龍井詩〉註：「片雲石已仆，今已重立寺內矣。」)</span></p>
</div>
<div class='div-other'><a id='mulu26' />
<p class='h3'>神運石</p><p style="margin-left:0em;text-indent:2em">《西湖遊覽志》：龍井神運石，高可六丈許，奇怪突兀，特立簷下。有木香一架穿繞竅竇，宛若蛇蟠。正統十三年，中貴李德駐龍井，屬旱，令力士淘之，初得鐵牌二十面、玉佛一枚、金銀各一錠——鑿「大宋元豐」年號；次得兹石，以八十人搜出之，上有「神運」二字，旁多款識，漶漫不可讀，不知何代所鐫也；繼得鐵牌十五面、銀二條，上鑿「吳赤烏」年號，蓋皆投龍以祈雨者。其日黑雲四匝，泉頭洶湧，德懼而止。</p>
<p style="margin-left:0em;text-indent:2em">《西湖志》：在龍井寺。</p>
<p style="margin-left:3em"><span class='note-inline'>(謹案：神運石，《西湖遊覽志》止云「兩字」，《西湖志》云「十字」。今考石上字甚多，詳卷六。)</span></p>
</div></div>
<div class='div-other'><a id='mulu27' />
<p class='h2'>風篁嶺四至</p><p style="margin-left:0em;text-indent:2em">夏時《湖山勝概》記南高峯麓四出：一由前洋嶺大慈山，南出龍山，抵六和塔，當江而止；一過慈雲嶺，出包家山、鳳凰山、秦望山；一落石塢、煙霞二嶺，嶺有楊梅塢，下有玉岑山，山對高麗寺；一落西湖，過大小二麥嶺，西下飲馬橋，南至風篁嶺，上有龍井。今創龍井寺於山之陽，西接演福寺；路轉而北過胭脂嶺，出九里松。</p>
<p style="margin-left:0em;text-indent:2em">《西湖遊覽志．南山勝蹟》：出清波門，折而南為南屏山。山西為九曜山，與赤山聯屬。又西為玉岑山，對赤山。由湖而陟此者為赤山步。赤山北為三台山，自此而北為小麥嶺。蓋積慶山之陂陁迆邐者有永福橋。又西為大麥嶺，旁為花家山，瀕湖而登為茆家步。自永福橋西北為積慶山，即靈石山。又西北為雞籠山、風篁嶺、一片雲石、楊梅塢、獅子峯、延恩衍慶寺、龍井、神運石；嶺下沙盆塢，嶺畔有崇恩、衍福諸寺；嶺北有碁盤山，登其巔則江湖之勝皆可環眺矣。</p>
<p style="margin-left:3em"><span class='note-inline'>(謹案：近嶺諸山不必皆以風篁嶺為主山，然不立主山則界域不明故。由載記所列薈萃考之，赤山、三台山、小麥嶺、花家山、大麥嶺、積慶山、山前鵶雞峯並在嶺之東南；南則為翁家山。煙霞嶺、石屋洞、水樂洞、獅子峯、楊梅塢在嶺之西北；北則為碁盤山。其靈竺諸峯又在獅子峯西北，惟金鐘峯今在嶺南，而地志或繫雞籠山，或繫鵶雞峯，疑皆約略之詞耳。今敘次諸山，雞籠山、沙盆塢、碧螺峯，從風篁嶺次列。又崇因報德寺在鵶雞峯，褚莊在金鐘峯。《咸淳臨安志》於崇因、《武林舊事》於褚莊，並冠以龍井二字；《武林舊事》又次金鐘峯於雞籠山下，故鵶雞峯、金鐘峯又從雞籠山次列。獅子峯則以老龍井錄之楊梅塢，又從獅子峯次列，而以南山禪關及二石附焉。夏時所記，過二麥嶺、飲馬橋，而不言積慶山，疑必別由支徑越小麥嶺，并疑不經大麥嶺；云「二麥嶺」，非也。《西湖遊覽志》乃正由赤山步至龍井路，故並載之。詳卷十，參以〈圖說〉，形勢大略可觀矣。)</span></p>
</div>
<div class='div-other'><a id='mulu28' />
<p class='h2'>水源</p>
<div class='div-other'><a id='mulu29' />
<p class='h3'>老龍井</p><p style="margin-left:0em;text-indent:2em">《西湖遊覽志》：龍井之上為老龍井，有水一泓，寒碧異常，泯泯叢薄間；幽僻清奧，杳出塵寰；岫壑縈迴，西湖已不可復覩矣。再上為天門，可通靈竺；徑術崎巇，草樹蓊鬱；人煙曠絕，幽悄不禁。</p>
<p style="margin-left:0em;text-indent:2em">魏㟲《錢塘縣志》：天門山側為獅子峯，獅子峯下為老龍井。</p>
<p style="margin-left:0em;text-indent:2em">張遂辰《湖山編》：越風篁嶺為老龍井。</p>
<p style="margin-left:3em"><span class='note-inline'>(謹案：今龍井在嶺前面。考宋蘇軾、秦觀、楊傑、程珌、周必大紀遊，及敖陶孫詩，無有不先過嶺然後至井、至井然後至寺者；明張京元〈西湖小記〉、夏錫祚詩猶然。故《西湖遊覽志》老龍井，即〈馮夢禎記〉舊龍井，皆宋時龍井也。詳卷十。)</span></p>
</div>
<div class='div-other'><a id='mulu30' />
<p class='h3'>龍井</p><p style="margin-left:0em;text-indent:2em">秦觀〈遊龍井記〉見卷六，程珌〈遊龍井記〉見卷八。</p>
<p style="margin-left:0em;text-indent:2em">《咸淳臨安志》楊傑詩：</p>

<div class="lg regular" style="margin-left:0em;"><div class='lg-row'>巖下一泓泉　窈奧莫可測</div>
<div class='lg-row'>有時靈氣生　散作人間澤</div>
</div><p style="margin-left:0em;text-indent:2em">蘇軾《東坡集．次葉教授韻紀龍井之遊》</p>
<p style="margin-left:0em;text-indent:0em;" class="lg-abnormal"><div class='lg-row'>先生魯諸儒　飲食清不溽　空腸出秀句　吟嚼五味足</div>
<div class='lg-row'>華堂鬧絲管　眸子漲春綠　先生疾走避　面冷毒在腹　歸來煮瓠葉　弟子歌旱麓　聲淫及靈臺　中有麀鹿伏</div>
<div class='lg-row'>功名一走兔　何用千人逐　故應容我輩　清座時閉目　高停石排衙　木杪挂飛屋</div>
<div class='lg-row'>我來無時節　客亦不待速　似聞雪髯叟　西嶺訪遺躅　朝陽入潭洞　金碧涵冰玉　泉扉夜不扃　雲袂本無幅</div>
<div class='lg-row'>慈皇付寶偈　神侶得幽讀　訥庵有老人　宴坐天魔哭　時來獻瓔珞　法供燈相續　吾儕詩酒汗　欲往無乃觸</div>
<div class='lg-row'>齋厨費辰炊　車騎滿山谷　願聞第一義　鉢飯非所欲　便投切雲冠　余幼好奇服</div>
</p><p style="margin-left:0em;text-indent:2em">《咸淳臨安志》：本名龍泓，吳赤烏中，葛洪鍊丹於此，近西湖南山。登風篁嶺，澗泉決決與幽花野草。延緣山磴，更上嶺背，巖壑、林樾皆老蒼，而西湖已蔽掩不可見。氣象愈清古，巖骨稜瘦，泉流停涵，一泓清澈，即之淒然。相傳有龍在焉，觸石為雲，禱者輒應，因建龍祠。咸淳五年，安撫潛說友重建門，古篆「龍井」二大字為扁。</p>
<p style="margin-left:0em;text-indent:2em">祝穆《方輿勝覽》：龍井去城十五里。</p>
<p style="margin-left:0em;text-indent:2em">《武林舊事》：在風篁嶺上，巖壑、林樾幽古，石竇一泓，清澈翠寒，甘美可愛，雖久旱不涸。石上流水處，其色如丹。遊者視久，水輒溢；人去即減。其深不可測，相傳與江海通，有龍居之，每禱雨必應。或見小蟹、斑魚、蜥蜴之類。</p>
<p style="margin-left:0em;text-indent:2em">《西湖遊覽志》：水經飲馬橋，合黃泥嶺，東出茅家步入湖。</p>
<p style="margin-left:3em"><span class='note-inline'>(謹案：宋人志龍井，蓋皆今日老龍井也，姑繫於此。黃泥嶺在行春橋外，見夏時正《杭州府志》。《武林舊事》繫南山末；今《西湖志》繫北山是也。)</span></p>

<div class='div-other'><a id='mulu31' />
<p class='h4'>井旁惠濟祠</p><p style="margin-left:0em;text-indent:2em">《咸淳臨安志》：寧宗〈加封嘉應廣濟孚惠王敕〉：「昔我高宗千乘萬騎嘗登南山之風篁嶺，駐蹕龍湫，酌泉於上；一草一木，咸被昭回之光。時維明神，實見敬禮，涓滴分派，通海浹湖；寸雲出岑，潤吳澤越。揆以祭式宜有寵褒，而封爵未加，是為缺典。朕今以徹侯美稱加寵於爾，有神珠貝闕，莫窮其源；華衮輪臺，其永有耀；奠我都邑，振爾光靈，可特封『嘉應靈潤普廣濟王』。」</p>
<p style="margin-left:0em;text-indent:2em">《咸淳臨安志》：在風篁嶺上。紹興十八年賜廟額，累封為「嘉應廣濟孚惠王」。咸淳五年，安撫潛說友更創祠宇。旁有德威亭，即舊龍井亭，東坡書額。</p>
<p style="margin-left:0em;text-indent:2em">《武林舊事》：龍井旁有龍王祠。</p>
<p style="margin-left:0em;text-indent:2em">《西湖遊覽志》：井上覆以樓，為惠濟龍王祠。</p>
<p style="margin-left:3em"><span class='note-inline'>(謹案：地名龍井，則龍之神靈著焉，故附井下。敕末「嘉應靈潤普廣濟」七字，《西湖志》作「嘉應廣濟孚惠」，誤也。陳善《杭州府志》「封號七字」，恐誤，存考。)</span></p>
</div>
<div class='div-other'><a id='mulu32' />
<p class='h4'>龍井一名龍泓</p><p style="margin-left:0em;text-indent:2em">見秦觀〈遊記〉，詳卷六。</p>
<p style="margin-left:3em"><span class='note-inline'>(謹案：靈隱有龍泓洞，《咸淳臨安志》引晏元獻說，亦云：「吳赤烏二年，葛仙翁於此得道，故龍井之名龍泓，不顯於世。」)</span></p>
</div>
<div class='div-other'><a id='mulu33' />
<p class='h4'>龍井一名龍泉</p><p style="margin-left:0em;text-indent:2em">司馬光《資治通鑑》：「天復二年，鏐如衣錦軍，命右武勇都指揮使徐綰，帥治溝洫。海節度副使成及聞士卒怨言，白鏐，請罷役，不從。鏐臨饗諸將，綰稱疾先出。鏐怪之，命綰將所部先還杭州；及外城，縱兵焚掠。左武勇都指揮使許再思，以迎侯兵與之合，進逼牙城。鏐子傳瑛閉門拒之。牙將潘長擊綰，綰退屯龍興寺。鏐還及龍泉，聞變，疾驅至城北，使成及建鏐旗鼓，與綰戰；鏐微服乘小舟夜<span class='corr'>抵</span>牙城北隅，踰城而入。」胡三省註：「龍泉即龍井，在杭州城西南風篁嶺上，去城十五里。」又宋自高宗駐蹕杭州，以杭州牙城為宮城東北隅，則今之和寧門外也。</p>
<p style="margin-left:0em;text-indent:2em">顧祖禹《方輿紀要》：風篁嶺，龍井在其上，亦曰龍泉。錢鏐自衣錦軍還至龍泉，聞其部將叛，據羅城微服兼行，踰城夜入是也。</p>
<p style="margin-left:3em"><span class='note-inline'>(謹案：歐陽修《五代史》：「歸至北郭門不得入。」吳任臣《十國春秋》：「微服至德勝門，牙將周肅以舟迎，王遂沿江至內城東北。」互有詳略。據此知當日由臨安入城，亦經龍井；後以兵阻，然後由城北而為沿江之行。其往來路徑甚為明悉，故詳載之。)</span></p>
</div></div></div>
<div class='div-other'><a id='mulu34' />
<p class='h2'>近井諸水</p>
<div class='div-other'><a id='mulu35' />
<p class='h3'>沖泉</p><p style="margin-left:0em;text-indent:2em">見楊傑〈延恩衍慶院記〉，詳卷二。</p>
</div>
<div class='div-other'><a id='mulu36' />
<p class='h3'>玉鉤澗</p><p style="margin-left:0em;text-indent:2em">聶心湯《錢塘縣志》：在風篁嶺下。</p>
<p style="margin-left:3em"><span class='note-inline'>(謹案：龍井水初由過谿橋，經飲馬橋，迆東北，循茅家步路，出通利橋以入湖，約行四里。疑即玉鉤澗，然土人無知者。訪諸寺僧，但云是虎谿。蓋以過嶺事襲訛而不知為玉鉤澗。今新增劒、疋鍊二瀑布，即在澗下流。但瀑布水自風篁嶺後雲共庵，用竹筧屈曲承引，不獨恃龍井水。以〈馮夢禎記〉考之，在嶺背者或即老龍井也。)</span></p>
</div>
<div class='div-other'><a id='mulu37' />
<p class='h3'>金沙泉</p><p style="margin-left:0em;text-indent:2em">聶心湯《錢塘縣志》：金沙泉與龍井滙，從飲馬橋入湖。</p>
<p style="margin-left:3em"><span class='note-inline'>(謹案：《咸淳臨安志》「金沙泉在仁和縣永和鄉」，「金沙井在孤山廣化寺」，俱非此金沙。又金沙澗在靈隱寺側。魏㟲《錢塘縣志》引《十三洲記》：「靈隱寺東西瀵二水，東源橫過寺前，名龍谿；西曰錢源。」龍谿之名，諸志所無，疑以此致誤。但澗在極北，自由今關帝廟金沙橋入湖，即所謂金沙港，並不與龍井滙。細訪土人，云「天馬山有金沙井，其水自天馬山來；龍井水過飲馬橋，與此井水下流合，滙而出通利橋。」考《西湖遊覽志》演福寺下、魏㟲《錢塘縣志》沙盆塢下，並有金沙井，蓋即此井。惟天馬山，諸郡邑志、諸寺志無之。土人則指靈隱後山為天馬山。考魏㟲《錢塘縣志》：「馬鞍山在靈石山側，今其地為天馬山。」蓋以地志「馬鞍」實「天馬」之俗稱，當即其地。)</span></p>
</div>
<div class='div-other'><a id='mulu38' />
<p class='h3'>劒池</p></div>
<div class='div-other'><a id='mulu39' />
<p class='h3'>浣花池</p></div>
<div class='div-other'><a id='mulu40' />
<p class='h3'>浴麟池</p><p style="margin-left:0em;text-indent:2em">《西湖遊覽志》：李德疏神運石旁三池。</p>
<p style="margin-left:0em;text-indent:2em">陳善《杭州府志》：三池並在龍井。</p>
</div>
<div class='div-other'><a id='mulu41' />
<p class='h3'>鉢池</p><p style="margin-left:0em;text-indent:2em">吳之鯨《武林梵志》：鉢池庵有洗鉢泉，德周果師棲隱處。</p>
<p style="margin-left:0em;text-indent:2em">魏㟲《錢塘縣志》：鉢泉在風篁嶺上，泉出石閒，其形如鉢，又稱鉢池。《西湖遊覽志》：龍井旁有沖泉。舊邑志云「在老龍井，甚清冽」。今訪其處不可得，而鉢泉則又舊志所無。時代未遙，泉之興廢若此。</p>
<p style="margin-left:0em;text-indent:2em">《西湖志》、《田志》：龍井旁有沖泉。今訪其處不可得，而鉢泉則《田志》所無也。</p>
<p style="margin-left:3em"><span class='note-inline'>(謹案：鉢池庵在今螺螄巖下。稱鉢池，從庵名也。《西湖記》從魏㟲《錢塘縣志》，似欲實為沖泉，殆不然。)</span></p>
</div></div>
<div class='div-other'><a id='mulu42' />
<p class='h2'>雜地名</p>
<div class='div-other'><a id='mulu43' />
<p class='h3'>善安橋</p></div>
<div class='div-other'><a id='mulu44' />
<p class='h3'>永安橋</p></div>
<div class='div-other'><a id='mulu45' />
<p class='h3'>永福橋</p><p style="margin-left:0em;text-indent:2em">《咸淳臨安志》：並在麥嶺至龍井路。</p>
</div>
<div class='div-other'><a id='mulu46' />
<p class='h3'>飲馬橋</p><p style="margin-left:0em;text-indent:2em">《武林舊事》：地名放馬場。</p>
<p style="margin-left:0em;text-indent:2em">《西湖遊覽志》：永福橋俗稱飲馬橋，吳越宋時皆牧馬於此。</p>
<p style="margin-left:3em"><span class='note-inline'>(謹案：《西湖志》永福橋、飲馬橋並列，仍考注其下云：「《咸淳志》載永福，《武林舊事》載飲馬，而《西湖遊覽志》謂飲馬即永福。因《宋志》所有並存之。」今依其舊。)</span></p>
</div>
<div class='div-other'><a id='mulu47' />
<p class='h3'>孝義橋</p><p style="margin-left:0em;text-indent:2em">《咸淳臨安志》：在麥嶺西，太清宮前。</p>
</div>
<div class='div-other'><a id='mulu48' />
<p class='h3'>新河橋</p><p style="margin-left:0em;text-indent:2em">《咸淳臨安志》：在麥嶺口，寨前。</p>
</div>
<div class='div-other'><a id='mulu49' />
<p class='h3'>小水樂</p><p style="margin-left:0em;text-indent:2em">《武林舊事》：風篁嶺小水樂福邸園。</p>
<p style="margin-left:3em"><span class='note-inline'>(謹案：《咸淳臨安志》：「福王府北園在天水院橋。」橋在城中，非此園也。)</span></p>
</div>
<div class='div-other'><a id='mulu50' />
<p class='h3'>褚家坎</p><p style="margin-left:0em;text-indent:2em">《武林舊事》：金鐘峯褚家坎，漢末褚盛族舊有居此者。</p>
</div>
<div class='div-other'><a id='mulu51' />
<p class='h3'>褚莊</p><p style="margin-left:0em;text-indent:2em">魏㟲《錢塘縣志》：在金鐘峯下。</p>
<p style="margin-left:3em"><span class='note-inline'>(謹案：《咸淳臨安志》：褚家塘在蒲橋左，軍寨之北。褚家故居蒲橋、鹽橋東，不通舟楫。《西湖遊覽志》：忠清里本名昇平巷，北褚家堂。又載胡世寧書云：「居近褚堂，以遂良故里得名，塘作堂。」蓋陽翟褚氏之寓居城中者，與金鐘峯褚家坎、褚莊不同。)</span></p>
</div>
<div class='div-other'><a id='mulu52' />
<p class='h3'>步司左軍寨</p><p style="margin-left:0em;text-indent:2em">《咸淳臨安志》：左步軍三寨，在麥嶺，行春橋二。</p>
<p style="margin-left:3em"><span class='note-inline'>(謹案：三寨，一在麥嶺，二在行春橋。)</span></p>
</div>
<div class='div-other'><a id='mulu53' />
<p class='h3'>放馬場</p><p style="margin-left:0em;text-indent:2em">見《咸淳臨安志》並《武林舊事》，詳上。</p>
<p style="margin-left:0em;text-indent:2em">陳善《杭州府志》：崇恩演福寺在小麥嶺，宋渡江初，斥為放馬場。</p>
</div>
<div class='div-other'><a id='mulu54' />
<p class='h3'>履泰鄉</p><p style="margin-left:0em;text-indent:2em">《咸淳臨安志》：錢塘縣管十二鄉，履泰南鄉管里三，曰放馬、胭脂、皇妃；履泰北鄉管里六，曰黃山、石塘、掃帚、石堰、師姑、青枝。</p>
</div></div>
<div class='div-other'><a id='mulu55' />
<p class='h2'>山水題後</p><p style="margin-left:0em;text-indent:2em">志杭之名勝者，分路敘次。龍井為南山路，今《御覽西湖志纂》又別之為南山西路，蓋瞭如指掌矣。昔人或曰南山，或曰西山，實則一也。其地磽磝犖确、凸凹上下，而水泉正出、懸出、穴出，循山與俱。山不在高，有仙則名；水不在深，有龍則靈。以之舉似西湖，不若舉似龍井為尢近。</p>
</div></div>
<p class='juan'>龍井見聞錄卷一</p>
</div><!-- end of div[@id='body'] -->
</body></html>