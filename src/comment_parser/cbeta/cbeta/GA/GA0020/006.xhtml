<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龍井見聞錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu247' />
<p class='juan'>龍井見聞錄卷六</p><p class="byline"><span class='note-inline'>(臣)</span>汪孟鋗恭纂</p>
<div class='div-other'><a id='mulu248' />
<p class='h1'>碑刻書畫</p>
<div class='div-other'><a id='mulu249' />
<p class='h2'>碑之重刻者三</p>
<div class='div-other'><a id='mulu250' />
<p class='h3'>宋</p>
<div class='div-other'><a id='mulu251' />
<p class='h4'>秦觀〈遊龍井記〉<span class='note-inline'>(在寺內，明董其昌為方伯斗垣周公臨)</span></p><p style="margin-left:0em;text-indent:2em"><span class='note-inline'>(龍井舊名龍泓，距錢塘十里。吳赤烏中，方士葛洪嘗鍊丹於此，事見圖記。其地當西湖之西、浙江之北、風篁嶺之上，實深山亂石中之水泉也。每歲旱，禱雨輒應，故老相傳以為有龍居之然。泉者，山之精氣所發也。西湖深靚空濶，納光景而涵煙霏；菱芡、荷花之所附麗，龜魚、鳥蟲之所依憑；漫衍而不迫，紆餘以成文；陰晴之中各有奇態，而不可以言盡也。故岸湖之山多為所誘，而不克以為泉。浙江介於吳越之間，一晝一夜，濤頭自海而上者再；疾擊而遠馳，兕虎駭而風雨怒。遇者摧，當者壞，乘高而望之，使人毛髮盡立、心掉而不禁。故岸江之山多為所脇，而不暇以為泉。惟此地蟠幽而踞阻，內無靡曼之誘以散越其精，外無豪悍之脇以虧疏其氣，故嶺之左右大率多泉，龍井其尤者也。夫蓄之深者發之遠，其養也不苟則其施也無窮；龍井之德蓋有至於是者，則其為神物之託也亦奚疑哉？元豐二年，辯才法師元淨自天竺謝講事，退休於此山之壽聖院。院去龍井一里，凡山中之人有事於錢塘，與遊客之將至壽聖者，皆取道井旁。法師乃即其處為亭，又率其徒以浮屠法環而咒之，庶幾有慰夫所謂龍者。俄有大魚自泉中躍出，觀者異焉，然後知井之有龍不謬，而其名由此益大聞於時。是歲，余自淮南如越省親，過錢塘，訪法師於山中。法師策杖送余於風篁嶺之上，指龍井曰：「此泉之德至矣！美如西湖，不能淫之使遷；壯如浙江，不能威之使屈；受天地之中、資陰陽之和以養其源，推其緒餘以澤於萬物，雖古有道之士，又何以加於此？為我記之。」余曰：「唯唯。」)</span></p>
<p style="margin-left:3em"><span class='note-inline'>(跋云：此文見《淮海集》。龍井有此碑，乃米元章書，今已不復存；但有〈方圓庵記〉，余倣米法以補之。)</span></p>
<p style="margin-left:4em"><span class='note-inline'>(壬戌元正晦，秉燭記，其昌)</span></p>
<p style="margin-left:4em"><span class='note-inline'>(錢塘門人金嘉會摹勒上石)</span></p>
<p style="margin-left:0em;text-indent:2em">董其昌《畫禪室隨筆．補龍井記書後》云：「秦太虛〈龍井記〉直稱蘇家勝友，元章此碑絕得李栝州三昧。惜多殘缺，余為補之。然聞趙吳興曾欲補米書數行，一再易之，皆不相似，曰：『今人去古遠矣，則余其有續貂之愧也夫！』」</p>
<p style="margin-left:0em;text-indent:2em">《家藏集．集宋米芾書龍井記石本跋》云：「天水尹希賓嘗蓄米老所書〈秦太虛龍井記石本〉，字畫雄放。但其文多缺處，其子寬因錄全文於前，以便讀者；託吾友史明古求余題之。尹君之意雖為故物重，然亦重乎米書；而又不無不重乎太虛之文也。君如重其文，則太虛又嘗有〈龍井題名記〉及東坡跋語，更錄以附於後，則不獨全龍井之文，且并龍井之事全矣。余方與明古約同遊杭，豫期日月；而龍井者杭之勝處也，至則當案記文所載，次第登覽。亦將為數語以續古人，歸其為君再書以附之。」</p>
</div>
<div class='div-other'><a id='mulu252' />
<p class='h4'>又〈遊龍井記〉橫碑<span class='note-inline'>(在寺內，文見上)</span></p><p style="margin-left:3em"><span class='note-inline'>(謹案：此碑不知何人重摹，前則大碑也，鄭清之跋備述刻記始末。二碑並失之，見下。)</span></p>
</div>
<div class='div-other'><a id='mulu253' />
<p class='h4'>釋守一〈方圓庵記〉<span class='note-inline'>(在寺內，文見卷二)</span></p><p style="margin-left:0em;text-indent:2em">元豐癸亥四月九日，慧日峯守一記，米芾書跋云：「不二作此文成，過余，愛之，因書。鹿門居士米芾元章。」又跋云：「辯才故與蘇子瞻伯仲，洎趙閱道、秦少游為方外交，其人可知已。太守請住名剎，晚年自天竺歸老龍井之山，結廬曰『方圓』。夫生人圓顱方趾，所本來也。其用萬端，幻化而不窮，率歸於遑遑不吾寂，斯方圓義畢。至吾人寄身蜉蝣而襟期宇宙，善用方圓者也。泥之則不善，將為方乎？將為圓乎？善乎師與守一之說，守一記之。」而米南宮善其文，手書於石，並稱奇絕。龍井昔傳神物所託，故祠龍君於此。遇夏不雨，有司為百姓請命而禱輒應。今年余以不雨禱於祠下，問之遊人，石已斷仆榛莽中久矣。余覓有舊刻，采石重□一過，樹於故蹟。噫！天地之靈物未嘗終袐，師之蔽廬幾於道，九九行完而率復，人賢之□而祀焉。南宮書法超邁入神，幸見之，可洗瘴毒，均□山靈神氣所鍾。此余重刻意也，書以紀之。</p>
<p style="margin-left:2em">萬歷丁酉仲夏，知仁和縣事晉陵胡<span class='corr'>澄</span>跋</p>
<p style="margin-left:3em"><span class='note-inline'>(謹案：《仁和縣志》：萬歷二十一年，知縣胡澄，武進人，壬辰進士，任四年。)</span></p>
<p style="margin-left:0em;text-indent:2em">安世鳳《墨林快事．方圓石刻》：此米之最有聲合作者；乃以庵之增修，好事者適得米老舊搨以補亡，而恰遇一倒裝潢者，錯其先後，遂據之入石。虎林遊人如織，莫有為之是政者。余早得此本，亦以為裝家誤旋；入杭摩挲石下，依然誤也。因另搨一紙，為之改裝，則文從理順，不致誚一公為傖父、顛士為糊目矣。欲再一正其石，而匆匆北歸。當賖此恨，因識於此。嗟乎！余所手正之本或未必傳，而此段儻不泯泯，則後來見者豈遂乏一慧心之彥、為了吾恨者？余之汲汲老而為此者，半欲為後人一二眼耳。用寄示此一寸於永永，豈區區誇蠧魚之架哉？</p>
<p style="margin-left:2em">天啟乙丑九月三日</p>
<p style="margin-left:0em;text-indent:2em">魏㟲《錢塘縣志．章撫功跋》：案今古石刻雖存，而文理舛錯、略無倫次，不知何人偽刻，其真刻亦不知何時易去。余志學之年，初學執筆，購南宮法書，愛其奇變，種種不一；獨〈龍井記〉瀟灑俊逸，有晉人風度。惜其前後倒置，因為訂正。臨摹數紙，稍具形似。安得片石易其偽刻，庶廬山面目不失舊觀？冀有識者鑒之乎！</p>
<p style="margin-left:3em"><span class='note-inline'>(謹案：孫克宏《碑目》有此碑，不知斷石何往！此記見錄於《上天竺山志》，其文正與胡令重刻石本同，文從理順；惟石本有數缺字而已。安世鳳、章撫功俱云「顛倒舛錯」，豈又一碑耶？)</span></p>
</div></div></div>
<div class='div-other'><a id='mulu254' />
<p class='h2'>原碑存者十一</p>
<div class='div-other'><a id='mulu255' />
<p class='h3'>明</p>
<div class='div-other'><a id='mulu256' />
<p class='h4'>謝輔〈龍井感應碑記〉<span class='note-inline'>(在寺內)</span></p><p style="margin-left:0em;text-indent:2em">錢塘西行一舍許，有勝地曰龍井。羣山環護，奇石行立，如奔如仆，如趨如伏，如龍翔，如鳳舞，扶輿磅礡而鬱積；世傳謂有龍宅其中，故名曰「龍井」。前鎮守浙江太監李公，創佛寺於其上，由是東行百步則公之佳城也。然公物故已十有二載矣。欽差御馬監太監覃公禮，以公幹來莅兩浙；欽差鎮守浙江都知監少監盧公永，慨惟李公前輩碩德，乃於癸未之秋七月丙午，相率謁公之墓，以覽龍井之勝。惟時逾旬不雨，沿途田疇乾涸，稼將槁。二公顧瞻嗟嘆，謂「農之依田，猶魚之依水、木之依土；魚無水則腐，木無土則枯；民非稼穡則無以為生。昔蘇文忠公謂十日不雨則無禾，今不雨將及半月，無禾則歲且歉矣，其如吾民何？」爰相與默禱龍井之神，其降甘雨以澤吾民，則神亦享祀兹土而無愧矣。井東面鑿石為龍首，引水從口而出，久為泥滓所湮。覃公以手濬導，水隨汩汩而流。須臾，有物如龍狀浮於水上，二公欣然曰：「此感應之兆也！」於是與羣公觴詠於寺之東閣。酒闌，各乘輿之西湖。為間，油然雲興，龍見於天，雨下如注；溝澮皆盈，禾苗改色。行旅悅於塗，士夫慶於市，農民樂於野，何其感應之速哉？蓋以二公惟忠惟孝，敷仁施惠，盛典足以動天地，至誠足以感鬼神，豈偶然哉？《書》曰：「惟德動天，無遠不屆」，又曰：「至誠感神」，其斯之謂與？時相從者則鎮守浙江都指揮同知王公、布政使司左布政使秦敬、按察使副使張岐、僉事王鎬、都司都指揮僉事陳文、劉鼎，咸謂「古人得禾得鼎則名之於書、名之於年。二公以精誠而得雨，宜特書以示不忘；使後人觀斯文則知二公愛民之心也。」井上有龍王廟，二公又□秦方伯從而修理一新，僉謂余宜記之。肆忘其固陋，爰摭其實而勒諸石以垂永久云。</p>
<p style="margin-left:2em">天順七年龍集昭陽協洽秋九月既望立石</p>
<p style="margin-left:2em">通奉大夫．浙江等處承宣布政使司右布政使．臨川謝輔撰文</p>
<p style="margin-left:2em">通奉大夫．浙江等處承宣布政使司左布政使．涿郡秦敬篆額</p>
<p style="margin-left:2em">亞中大夫．浙江等處承宣布政使司左參政．鳳陽王敞書丹</p>
<p style="margin-left:3em"><span class='note-inline'>(謹案：太監李公創寺井上，謂李德也。夏時《湖山勝概記》：「創寺山陽」，殆即其時。嶺前寺始此，龍井名寺亦始此。)</span></p>
</div>
<div class='div-other'><a id='mulu257' />
<p class='h4'>王守仁〈風篁山龍井記〉<span class='note-inline'>(在寺內)</span></p><p style="margin-left:0em;text-indent:2em">新出土，已斷為數塊，不可搨。「風篁」字模糊，或傳為「鳳凰」，蓋非。</p>
</div>
<div class='div-other'><a id='mulu258' />
<p class='h4'>黃克纘、李承勳倡和詩<span class='note-inline'>(在寺內)</span></p>
<div class='div-other'><a id='mulu259' />
<p class='h5'>龍井二首</p><p style="margin-left:0em;text-indent:0em;" class="lg-abnormal"><div class='lg-row'>蘇公曾訪辯才處　夜半空山入定時　千古風流難再續　徘徊泉上得歸遲</div>
</p><p style="margin-left:0em;text-indent:0em;" class="lg-abnormal"><div class='lg-row'>千株翠栢半垂藤　路繞清谿興自增　安事辯公來說法　青山何處不逢僧</div>
</p></div>
<div class='div-other'><a id='mulu260' />
<p class='h5'>又：六言二首</p><p style="margin-left:0em;text-indent:0em;" class="lg-abnormal"><div class='lg-row'>廢興新舊龍井　高低大小泉亭　石似龍騰鳳舞　鳥知日落山暝</div>
</p><p style="margin-left:0em;text-indent:0em;" class="lg-abnormal"><div class='lg-row'>坐上明滅翠岫　望中表裏西湖</div>
<div class='lg-row'>渴飲山僧茶茗　醉看大將昆吾</div>
</p><p style="margin-left:2em">李大將軍同遊，壬子夏日泉南黃克纘題</p>
</div>
<div class='div-other'><a id='mulu261' />
<p class='h5'>奉和黃大司馬韻</p><p style="margin-left:0em;text-indent:0em;" class="lg-abnormal"><div class='lg-row'>衝炎徙倚龍泓上　何異坡公訪辯時　喜有黃芽烹石髓　清風習習欲歸遲</div>
</p><p style="margin-left:0em;text-indent:0em;" class="lg-abnormal"><div class='lg-row'>偶隨元老共扶藤　古井雲蒸景倍增</div>
<div class='lg-row'>怪石垂頭渾不語　前身疑是缽龍僧</div>
</p><p style="margin-left:0em;text-indent:0em;" class="lg-abnormal"><div class='lg-row'>路入方圓禪窟　泉飛新舊山亭　龍臥雲封寂寂　客歸月破暝暝</div>
</p><p style="margin-left:0em;text-indent:0em;" class="lg-abnormal"><div class='lg-row'>洞口兩分邱壑　嶺頭雙見江湖　坐擁幾篇珠玉　顧慚三尺昆吾</div>
</p><p style="margin-left:2em">括蒼李承勳書</p>
<p style="margin-left:3em"><span class='note-inline'>(謹案：《浙江通志．名宦傳》引《名臣言行略》：承勳字立卿，嘉魚人。宏治進士，為浙江按察使。事持大體、風紀肅然，仕至兵部尚書。又陳善《杭州府志》：成化中為浙江右布政，諡康惠。)</span></p>
</div></div>
<div class='div-other'><a id='mulu262' />
<p class='h4'>朱卿如〈遊龍井詩〉<span class='note-inline'>(在寺內)</span></p>
<div class='div-other'><a id='mulu263' />
<p class='h5'>遊龍井</p>
<div class="lg regular" style="margin-left:0em;"><div class='lg-row'>山寺逢秋木葉丹　漫從飛閣見浮湍　分開亂石一泓淺　流到片雲千尺寒</div>
<div class='lg-row'>龍出洞邊朝雨集　鳥歸峯外夕陽殘　悠然已自忘歸去　更有雲腴可當餐</div>
</div><p style="margin-left:2em">萬歷癸丑秋日，郡人朱卿如題</p>
</div></div>
<div class='div-other'><a id='mulu264' />
<p class='h4'>屠隆〈龍井茶歌〉<span class='note-inline'>(在寺內)</span></p><p style="margin-left:0em;text-indent:2em">〈龍井茶歌〉，與李念江開府公同遊作。</p>
<p style="margin-left:0em;text-indent:0em;" class="lg-abnormal"><div class='lg-row'>山通海眼蟠龍脈　神物蜿蟺此真宅</div>
<div class='lg-row'>飛泉歕沫走白虹　萬古靈源長不息　琮琤時諧琴筑聲　澄泓冷浸玻璃色　令人對此清心魂　一潄如飲甘露液</div>
<div class='lg-row'>吾聞龍女參靈山　豈是如來八功德　此山秀結復產茶　穀雨霡霂抽仙芽　香勝旃檀華嚴界　味同沆[泳-永+(虀-卄)]上清家</div>
<div class='lg-row'>雀舌龍團亦浪說　顧渚陽羨詎須誇　摘來片片通靈竅　啜處泠泠馨齒牙</div>
<div class='lg-row'>玉川何妨盡七盌　趙州借此演三車　采取龍井茶　還念龍井水　文武每將火候傳　調停暗合金丹理</div>
<div class='lg-row'>茶經水品兩足佳　可惜陸羽未知此　山人酒後酣氋氃　陶然萬事歸虛空　一杯入口宿酲解　耳畔颯颯來松風</div>
<div class='lg-row'>即此便是清涼國　誰同飲者隴西公</div>
</p><p style="margin-left:2em">萬歷甲午秋七月，赤水「洞天居士」屠緯真書</p>
</div>
<div class='div-other'><a id='mulu265' />
<p class='h4'>神運石題字</p><p style="margin-left:3em"><span class='note-inline'>(謹案：《西湖志．山水》載「神運石」，引陳善《杭州府志》文，與《西湖遊覽志》同；惟鐵牌「二十面」作「二十四面」，銀「二條」作「一條」小異。而於「碑碣」又稱「南山道人李德遣五丁神運此石就立在石上，有『嶻嵲神運石下有玉泓池』十字」，且云：「『運池』二字獨大，幾尺餘，絕類米書」，其說不可合。竊嘗從石下細加搜剔，然後得實焉：石前一面真書「永鎮大安」四大字，另又真書「嶻嵲神運石」五大字，而略帶隸法。石字左行又五行甎瓦□工籴米等用不敢□□財助緣共造□淘得金銀牌買木石。欽差管浙江市舶司陳添保拾中常大夫內官阮隨，發心捨財造殿，□差鎮□處州兼總戎事。小字極劣，又石側有「下有玉泓池」真書五大字，略帶行法。後一面真書「南山道人李德遣五丁神運此石就立」十五大字，又小字可辯者六行。一□□二面見在二□□。又淘得鐵牌三□□武□□見□四造佛殿用諸不可取此一人之下。又淘得玉石□五兩，上寫「元豐年待東方姓就六□□淘□池得乾得金一鎰銀五十」，末有「勅令」字。又石側上有「景泰二年歲在辛未仲秋子日此辰霧霾行者不見」，下有「榮祿大夫柱國中臣都太監日南李□書」。乃知德既出石，託言五丁以神其事，乃於石上增刻文字如上云云。然則《西湖志》「十字」之說，固未識其詳矣。)</span></p>
</div></div>
<div class='div-other'><a id='mulu266' />
<p class='h3'>國朝</p>
<div class='div-other'><a id='mulu267' />
<p class='h4'>谷應泰〈遊龍井詩〉<span class='note-inline'>(在寺內)</span></p>
<div class='div-other'><a id='mulu268' />
<p class='h5'>春日同諸公遊龍井寺二首</p>
<div class="lg regular" style="margin-left:0em;"><div class='lg-row'>誰念荒山裏　還留一片雲　經臺花自落　曲苑鹿為羣</div>
<div class='lg-row'>暗壁泉流注　斜陽鳥背分　臨風聊盥潄　差可散微醺</div>
</div><p style="margin-left:0em;text-indent:0em;" class="lg-abnormal"><div class='lg-row'>嘉會稱難遘　兹遊未寂寥</div>
<div class='lg-row'>風前招白鶴　雨後發青苕　丹竈埋雲冷　豐碑積蘚敲　升沈陵谷路　於此悟逍遙</div>
</p><p style="margin-left:2em">古燕谷應泰</p>
</div></div>
<div class='div-other'><a id='mulu269' />
<p class='h4'>盧高〈遊龍井詩〉<span class='note-inline'>(在寺內)</span></p>
<div class="lg regular" style="margin-left:0em;"><div class='lg-row'>泉石生來原有癖　每逢公暇到名山　茂林自可坡仙坐　絕壁猶懸米氏顏</div>
<div class='lg-row'>牧豎谿行敲法相　高僧露宿寺潺湲　古人陳迹嗟誰起　遍語諸公莫慳</div>
</div><p style="margin-left:2em">武昌盧高</p>
<p style="margin-left:3em"><span class='note-inline'>(謹案：《浙江通志》：高，湖廣興國州人，順治十三年任浙江驛道。)</span></p>
</div>
<div class='div-other'><a id='mulu270' />
<p class='h4'>張縉彥：五言古詩<span class='note-inline'>(在寺內)</span></p><p style="margin-left:0em;text-indent:0em;" class="lg-abnormal"><div class='lg-row'>峩峩一片雲　翻翥如驚鵠　淅淅龍泓水　繞砌鳴寒玉　綺林通曲徑　飛蓋相追逐</div>
<div class='lg-row'>石竇迷煙霄　清音沸泉谷　歷歷幾何時　悉以供樵牧　三賢遺往蹟　千載懷高躅　彈指廢與興　日月何太速</div>
</p><p style="margin-left:2em">中州張縉彥、後學潘輿書，馬龍友立</p>
</div>
<div class='div-other'><a id='mulu271' />
<p class='h4'>又：七律二首<span class='note-inline'>(在寺內)</span></p>
<div class='div-other'><a id='mulu272' />
<p class='h5'>題龍井寺</p>
<div class="lg regular" style="margin-left:0em;"><div class='lg-row'>風篁夾道響颼飀　博得公餘一日遊　秉笏何人呼石丈　藉茅我欲拜山侯</div>
<div class='lg-row'>匡牀留月僧初定　古栢藏龍樹已秋　惟有片雲飛不去　玲瓏長嵌老龍湫</div>
</div></div>
<div class='div-other'><a id='mulu273' />
<p class='h5'>方圓庵</p><p style="margin-left:0em;text-indent:0em;" class="lg-abnormal"><div class='lg-row'>方圓庵下草初長　丈室相傳莽棘場</div>
<div class='lg-row'>短拂空留寒篠綠　遺碑猶帶紫茸香　共尋二老當年路　欲祀三賢何處堂</div>
<div class='lg-row'>片石停雲猶足記　戲鴻遊鶴出襄陽</div>
</p><p style="margin-left:2em">天中張縉彥</p>
<p style="margin-left:3em"><span class='note-inline'>(謹案：《浙江通志》：縉彥字坦公，河南新鄉人。前辛未進士，順治十一年任浙江布政使。)</span></p>
</div></div>
<div class='div-other'><a id='mulu274' />
<p class='h4'>張士偉〈禱雨記〉<span class='note-inline'>(在寺內)</span></p><p style="margin-left:0em;text-indent:2em">康熙癸酉五月中旱，所在設壇禱雨。至六月初一日，撫憲諭各處行香。余往龍井虔禱，擊「神運石」而雲生。回至湖中，雷聲隱隱；遙望塘棲一帶，下雨既至。萬松書院魁星樓，見雨自北關至昭慶，約下一二時。初二日杭城又雨，甚喜而誌杭府經歷。</p>
<p style="margin-left:2em">錦州張士偉記</p>
<p style="margin-left:3em"><span class='note-inline'>(謹案：此附刻秦觀〈遊記〉橫碑後。)</span></p>
</div></div></div>
<div class='div-other'><a id='mulu275' />
<p class='h2'>碑文見《咸淳臨安志》者八</p>
<div class='div-other'><a id='mulu276' />
<div class='div-other'><a id='mulu277' />
<p class='h4'>釋元淨〈龍井十題詩〉并秦觀跋<span class='note-inline'>(詩見各卷，跋見卷八)</span></p></div>
<div class='div-other'><a id='mulu278' />
<p class='h4'>趙抃〈辯才法師真贊〉<span class='note-inline'>(文見〈元淨外傳〉)</span></p><p style="margin-left:3em"><span class='note-inline'>(謹案：《咸淳臨安志》載在「延恩衍慶院」下，未言刻石。夏時正《杭州府志》註：「元豐元年，資政殿學士、右諫議大夫、知杭州趙抃撰」，疑必有見。)</span></p>
</div>
<div class='div-other'><a id='mulu279' />
<p class='h4'>蘇軾題名</p><p style="margin-left:0em;text-indent:2em">《咸淳臨安志》：蘇軾、錢勰、江公著、柳雍，同謁龍井辯才。元祐六年正月七日。</p>
</div>
<div class='div-other'><a id='mulu280' />
<p class='h4'>又</p><p style="margin-left:0em;text-indent:2em">《咸淳臨安志》：元祐庚午，辯才老師年始八十，道俗相慶，施千袈裟，飯千僧七日而罷。眉山蘇軾子瞻、洛陽王瑜中玉、安陸張璹全翁、九江周燾次元，來餽薌茗。二月晦日書。</p>
</div>
<div class='div-other'><a id='mulu281' />
<p class='h4'>秦觀題名<span class='note-inline'>(文見卷八)</span></p><p style="margin-left:0em;text-indent:2em">陳善《杭州府志》：舊在龍井寺。</p>
</div>
<div class='div-other'><a id='mulu282' />
<p class='h4'>鄭清之〈跋秦觀題名〉<span class='note-inline'>(文見卷八)</span></p><p style="margin-left:0em;text-indent:2em">陳善《杭州府志》：舊在龍井寺。</p>
</div>
<div class='div-other'><a id='mulu283' />
<p class='h4'>賈似道題名</p><p style="margin-left:0em;text-indent:2em">《咸淳臨安志》：靜庵邱邠、賈似道，乙未臘月二日來遊，復亨泰侍。</p>
</div>
<div class='div-other'><a id='mulu284' />
<p class='h4'>又</p><p style="margin-left:0em;text-indent:2em">《咸淳臨安志》：後三十一年夏閏，大丞相魏國公再登揆席，少駐湖曲賜第，因謁演福來此，客廖瑩中、陳詩川、從子德生侍。</p>
<p style="margin-left:0em;text-indent:2em">《西湖志》：此段題名今已不見。</p>
</div></div></div>
<div class='div-other'><a id='mulu285' />
<p class='h2'>碑文見《西湖志》者二</p>
<div class='div-other'><a id='mulu286' />
<div class='div-other'><a id='mulu287' />
<p class='h4'>葛采詩</p><p style="margin-left:0em;text-indent:2em">《西湖志》：</p>
<p style="margin-left:0em;text-indent:0em;" class="lg-abnormal"><div class='lg-row'>千年靈洞幾人看　洞裏丹青畫未乾　當是神仙棲止處　石懸龍迹噴陰寒</div>
</p><p style="margin-left:2em">□巢葛采留題，住山善慶摩刻</p>
<p style="margin-left:0em;text-indent:2em">《西湖志》：在龍井，正書摩崖。</p>
</div>
<div class='div-other'><a id='mulu288' />
<p class='h4'>乾道題名</p><p style="margin-left:0em;text-indent:2em">《西湖志》：林景度、韓無咎、李無咎、李秀叔、司馬季思、崔子霖、韓子師，乾道辛卯八月晦自龍井來。</p>
<p style="margin-left:0em;text-indent:2em">《西湖志》：在龍井，正書，字徑四寸，摩崖。</p>
</div></div></div>
<div class='div-other'><a id='mulu289' />
<p class='h2'>碑文見《東坡集》者一</p>
<div class='div-other'><a id='mulu290' />
<div class='div-other'><a id='mulu291' />
<p class='h4'>蘇軾〈辯才法師真贊〉<span class='note-inline'>(文見〈元淨外傳〉)</span></p></div></div></div>
<div class='div-other'><a id='mulu292' />
<p class='h2'>碑文見《快雪堂集》者一</p>
<div class='div-other'><a id='mulu293' />
<div class='div-other'><a id='mulu294' />
<p class='h4'>馮夢禎〈龍井寺復先朝賜田記〉<span class='note-inline'>(文見卷八)</span></p><p style="margin-left:3em"><span class='note-inline'>(謹案：魏㟲《錢塘縣志》又有〈禱雨記〉，以無撰人姓氏，不錄。)</span></p>
</div></div></div>
<div class='div-other'><a id='mulu295' />
<p class='h2'>碑見文獻集文缺者一</p>
<div class='div-other'><a id='mulu296' />
<div class='div-other'><a id='mulu297' />
<p class='h4'>趙子昂題名</p><p style="margin-left:0em;text-indent:2em">見黃溍〈南山題名記〉，詳卷八。</p>
</div></div></div>
<div class='div-other'><a id='mulu298' />
<p class='h2'>碑見府志文缺者二</p>
<div class='div-other'><a id='mulu299' />
<div class='div-other'><a id='mulu300' />
<p class='h4'>蘇轍〈辯才法師行業記〉</p><p style="margin-left:0em;text-indent:2em">夏時正《杭州府志》：在龍井寺。元祐癸酉，中大夫守門下侍郎蘇轍撰。</p>
<p style="margin-left:3em"><span class='note-inline'>(謹案：《欒城集》無此記文。)</span></p>
</div>
<div class='div-other'><a id='mulu301' />
<p class='h4'>楊傑〈壽聖院訥齋記〉</p><p style="margin-left:0em;text-indent:2em">夏時正《杭州府志》：在龍井寺。元祐元年三月，朝奉大夫主客□郎楊傑撰。</p>
<p style="margin-left:3em"><span class='note-inline'>(謹案：蘇轍撰〈訥齋記〉，文見《欒城集》，未言刻石。傑作，疑誤，姑列於此；陳善《杭州府志》亦有之。)</span></p>
</div></div></div>
<div class='div-other'><a id='mulu302' />
<p class='h2'>碑見縣志文缺者一</p>
<div class='div-other'><a id='mulu303' />
<div class='div-other'><a id='mulu304' />
<p class='h4'>孫沔〈龍井普澤院仁法師行業贊〉</p><p style="margin-left:0em;text-indent:2em">見魏㟲《錢塘縣志》。</p>
<p style="margin-left:3em"><span class='note-inline'>(謹案：普澤院，詳卷十。仁法師，無考。竊疑魏㟲《錢塘縣志》多謬誤；仁法師或即天台以仁，而孫沔則孫姓，而其名偶誤題者，他無可証，闕之。)</span></p>
</div></div></div>
<div class='div-other'><a id='mulu305' />
<p class='h2'>書之可考者十一</p>
<div class='div-other'><a id='mulu306' />
<div class='div-other'><a id='mulu307' />
<p class='h4'>南唐草書四紙</p></div>
<div class='div-other'><a id='mulu308' />
<p class='h4'>宋仁宗飛白四大字</p><p style="margin-left:0em;text-indent:2em">並見程珌〈遊記〉，詳卷八。</p>
<p style="margin-left:3em"><span class='note-inline'>(謹案：記不言何字。)</span></p>
</div>
<div class='div-other'><a id='mulu309' />
<p class='h4'>寧宗「歲寒亭」三字</p></div>
<div class='div-other'><a id='mulu310' />
<p class='h4'>「養性」二字</p><p style="margin-left:0em;text-indent:2em">《咸淳臨安志》：並在龍井山路太清宮。</p>
<p style="margin-left:3em"><span class='note-inline'>(謹案：《咸淳臨安志》，太清宮，道院也，在錢塘縣履泰鄉龍井山路。又有矩玉亭。《武林舊事》「歲寒亭」作「歲寒軒」。)</span></p>
</div>
<div class='div-other'><a id='mulu311' />
<p class='h4'>蘇軾書壽聖院額</p><p style="margin-left:0em;text-indent:2em">《武林舊事》：延恩衍慶院後改壽聖院，東坡書額猶存。</p>
</div>
<div class='div-other'><a id='mulu312' />
<p class='h4'>〈跋舊與辯才書〉<span class='note-inline'>(跋與書並見〈元淨外傳〉)</span></p></div>
<div class='div-other'><a id='mulu313' />
<p class='h4'>楚逵〈二上人書經跋〉<span class='note-inline'>(文見卷八)</span></p></div>
<div class='div-other'><a id='mulu314' />
<p class='h4'>〈靜坐帖〉<span class='note-inline'>(文見卷八)</span></p><p style="margin-left:0em;text-indent:2em">《西湖古蹟事實》在寺中。</p>
</div>
<div class='div-other'><a id='mulu315' />
<p class='h4'>釋元淨〈心師銘〉<span class='note-inline'>(文見卷八)</span></p><p style="margin-left:3em"><span class='note-inline'>(謹案：銘末有「書與懷益」語，寺當有真蹟也。)</span></p>
</div>
<div class='div-other'><a id='mulu316' />
<p class='h4'>周必大等題字</p><p style="margin-left:0em;text-indent:2em">周必大《二老堂雜志》：乙亥二月與張德莊、周孟覺同遊、題字。</p>
</div>
<div class='div-other'><a id='mulu317' />
<p class='h4'>郭祥正題名</p><p style="margin-left:0em;text-indent:2em">見郭祥正《青山集》有〈和公擇題名詩〉，詳卷七。</p>
</div></div></div>
<div class='div-other'><a id='mulu318' />
<p class='h2'>畫之可考者五</p>
<div class='div-other'><a id='mulu319' />
<div class='div-other'><a id='mulu320' />
<p class='h4'>蘇軾竹石畫壁</p><p style="margin-left:0em;text-indent:2em">《武林舊事》：在延恩衍慶寺。</p>
</div>
<div class='div-other'><a id='mulu321' />
<p class='h4'>范仲淹、蘇軾、蘇轍、釋道潛、元淨遺像</p><p style="margin-left:0em;text-indent:2em">見程珌〈遊記〉，詳卷八。</p>
</div>
<div class='div-other'><a id='mulu322' />
<p class='h4'>五賢二開士像</p><p style="margin-left:0em;text-indent:2em">見張雨《句曲外史集》，詩題詳卷七。</p>
<p style="margin-left:3em"><span class='note-inline'>(謹案：題云「遊龍井方圓庵閱宋五賢二開士像」，胡則、趙抃、蘇軾、轍、秦觀，五賢也；道潛、元淨，二開士也。)</span></p>
</div>
<div class='div-other'><a id='mulu323' />
<p class='h4'>水墨羅漢八軸</p><p style="margin-left:0em;text-indent:2em">見程珌〈遊記〉，詳卷八。</p>
</div>
<div class='div-other'><a id='mulu324' />
<p class='h4'>廉布枯木畫壁</p><p style="margin-left:0em;text-indent:2em">《武林舊事》：在龍井寺。</p>
<p style="margin-left:0em;text-indent:2em">《圖繪寶鑑》：廉布字宣仲，山陽人，自號「射澤老農」。畫山水尤工枯木、叢竹、奇石、松栢。本學東坡，青出於藍。官至武學博士。以張邦昌壻，負才不得用。</p>
<p style="margin-left:0em;text-indent:2em">鄧椿畫繼後，居紹興，有畫軸傳於世。</p>
<p style="margin-left:3em"><span class='note-inline'>(謹案：《武林舊事》但云「廉布枯木」；而《西湖志》云「枯木竹石」，且但云「蘇軾、廉宣仲留題」；而《西湖志》云「畫壁」，俱未詳。又湯垕《畫鑑》：「布自號射澤老人」，亦互異。)</span></p>
</div></div></div>
<div class='div-other'><a id='mulu325' />
<p class='h2'>碑刻書畫題後</p><p style="margin-left:0em;text-indent:2em">石，壽世最長；風霜剝落，為矼為礎，則不得不有賴乎裒集著錄。非石壽不敵梨棗之壽，聚於一而流播者廣也。一龍井而所得如是，意荒崖斷澗之旁，埋泐者多矣！若夫雲煙過眼，放失尤易，是宜附之。</p>
</div></div>
<p class='juan'>龍井見聞錄卷六</p>
</div><!-- end of div[@id='body'] -->
</body></html>