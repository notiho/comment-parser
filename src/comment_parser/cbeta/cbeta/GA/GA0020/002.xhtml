<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龍井見聞錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu56' />
<p class='juan'>龍井見聞錄卷二</p><p class="byline"><span class='note-inline'>(臣)</span>汪孟鋗恭纂</p>
<div class='div-other'><a id='mulu57' />
<p class='h1'>寺內外古蹟</p>
<div class='div-other'><a id='mulu58' />
<p class='h2'>歴代興建</p>
<div class='div-other'><a id='mulu59' />
<p class='h3'>龍井寺</p><p style="margin-left:0em;text-indent:2em">《咸淳臨安志》楊傑〈延恩衍慶院記〉：「天台宗師辯才淨老，坐道場者四十年，指空假中以接人。其心契於聖智，具戒定慧以行己。其德動於幽潛，真有道之士也。初住錢塘法惠院之寶閣，次住上下二天竺，又住南屏山之興教寺。往來學徒蓋踰萬人，分傳教觀，多能演其所聞、開悟學者。師平生未嘗輒有求於人，然所至必為四眾依嚮，莫不興盛，蓋其有所致也。余在都下時，見清獻公與師倡酬偈頌，已知師之所存矣。及觀蘇子瞻與師詩，言其兒幼弱不能行，因禱師加護，即壯而能行，然後知師功行至矣。師一日謂諸徒曰：『吾筋力衰疲，勞於應接，安得幽僻處一庵地以養餘年？』檀越聞之曰：『辯才師有退居之意，吾輩蒙其德不為不久，盍往擇可居之地？』乃於龍井山得壽聖院敝屋數楹。主者不堪其居，願人為代以捨去。於是請師徒弟懷益主奉香火，汲巾侍缾，甲乙相承，以嚴佛事。其院即吳越王所創，國朝賜今額也。檀越為師鼎新棟宇，不日而成。中建尊殿，嚴聖像也。前有三門，示三解脫也。鐘鼓有閣，警晦明也。堂曰潮音，信羣聽也。齋曰訥，欲無言也。室曰寂，寂而常照也。閣曰照，照而寂也。泉曰沖，用不窮也。又堂曰閒，趙公致政訪師，退居二閒人也。庵曰方圓，不執一也。橋曰歸隱，退以樂也。沼曰滌心，滌清澈也。羣居有寮，安其徒也。眾山環遶，景象會合，斷崖泓澄，神物攸宅，龍井巖也。勢將奮迅，百獸竄懾，獅子峯也。昔人飼虎以度有情，薩埵石也。修竹森然，蒼翠夾道，風篁嶺也。元豐八年秋，余被命陪高麗國王子祐世僧統訪道吳越，嘗謁師於山中；乃度風篁嶺，窺龍井，過歸隱橋，鑑滌心沼，觀獅子峯，望薩埵石，升潮音堂，憩訥齋，酌沖泉，入寂室，登照閣，臨閒堂，會方圓庵，從容論議，久而復還。師異日遣其徒丐文以紀其本末。余既與之記，又繫之以詩十三章云。」（詩見後）</p>
<p style="margin-left:0em;text-indent:2em">《咸淳臨安志》：龍井延恩衍慶院在風篁嶺，乾祐二年，居民凌霄募緣建造。舊額「報國看經院」，熙寧中改「壽聖院」，紹興三十一年改「廣福院」，淳祐六年改今額。有龍井。元豐二年，辯才大師元淨自天竺退休兹山，始鼎新棟宇及遊覽之所，山川勝槩一時呈露；而二蘇、趙、秦諸賢皆與辯才為方外交，名章大篇照暎泉石，龍井古荒剎由是振顯，豈非以其人乎？</p>
<p style="margin-left:0em;text-indent:2em">《西湖遊覽志》：延恩衍慶講寺俗稱龍井寺。</p>
<p style="margin-left:0em;text-indent:2em">見林右《公輔集．龍井志敘》，詳卷八。</p>
<p style="margin-left:3em"><span class='note-inline'>(謹案：傑作記，時在元祐中，當曰〈壽聖院記〉。若延恩衍慶，後來更名，何得題曰〈延恩衍慶院記〉耶？《咸淳臨安志》蓋誤。)</span></p>
<p style="margin-left:0em;text-indent:2em">魏㟲《錢塘縣志》：龍井寺，明治中洪水氾溢，遂廢。《武林梵志》：萬歴二十三年，司禮孫隆命僧真果重修。</p>
<p style="margin-left:0em;text-indent:2em">《浙江通志》：康熙間，僧一泓重葺。</p>
<p style="margin-left:3em"><span class='note-inline'>(謹案：蘇轍〈辯才碑〉：「沈遘請師以教易禪」，此講寺之所由稱也。又龍井名寺之始不可考，以《西湖遊覽志》臆之，當在明之中葉。迄今寺門扁曰「龍井」，遊人不知宋時院名者多矣。詳卷六〈謝輔碑〉下。)</span></p>

<div class='div-other'><a id='mulu60' />
<p class='h4'>（附）寺址所在</p><p style="margin-left:0em;text-indent:2em">見秦觀〈遊記〉，詳卷六。</p>
<p style="margin-left:0em;text-indent:2em">沈儀《兩湖麈談錄》：「地勢幽僻，峯巒迴合，迥絕塵凡。余童時猶見小庵及辯才塔，俗呼為『老龍井』」。秦少游〈題名記〉所謂「夜二鼓至潮音堂訪辯才」，即其地也。今之寺則井之所在耳，非院也。</p>
<p style="margin-left:0em;text-indent:2em">張京元《西湖小記》：寺北向，井在殿左。</p>
<p style="margin-left:3em"><span class='note-inline'>(謹案：秦觀〈遊記〉：諸書知宋時寺址與井相遠，又知遊者先至井旁，然後至寺；而寺之北向，蓋其來久矣。今寺內殿宇並向東北，與寶俶塔正對。舊寺門向南，扁曰「龍井寺」者，即此門也。今去門扁為繚垣，而於御道所經開建新門，則與寺內殿宇同向東北。又舊寺門之旁別有小新門，向正南。)</span></p>
</div></div>
<div class='div-other'><a id='mulu61' />
<p class='h3'>古蹟見《咸淳臨安志》者十七</p></div>
<div class='div-other'><a id='mulu62' />
<p class='h3'>歸隱橋</p><p style="margin-left:0em;text-indent:2em">《咸淳臨安志》釋元淨詩：</p>
<p style="margin-left:0em;text-indent:0em;" class="lg-abnormal"><div class='lg-row'>謝講竺峯寺　歸隱新此橋　院幽結林表　身老寄煙霄</div>
</p><p style="margin-left:0em;text-indent:2em">楊傑詩：</p>
<p style="margin-left:0em;text-indent:0em;" class="lg-abnormal"><div class='lg-row'>道人從此歸　影不入廛市</div>
<div class='lg-row'>端坐笑浮雲　往來太多事</div>
</p><p style="margin-left:0em;text-indent:2em">《咸淳臨安志》：在龍井，因東坡，易名曰「過谿」。</p>
<p style="margin-left:0em;text-indent:2em">《武林舊事》：寺前有過谿橋，又名歸隱橋，又名二老橋。</p>
<p style="margin-left:0em;text-indent:2em">吳自牧《夢粱錄》：龍井路口曰歸隱橋，蓋東坡欲易於過谿，建此橋也。</p>
</div>
<div class='div-other'><a id='mulu63' />
<p class='h3'>過谿亭</p><p style="margin-left:0em;text-indent:2em">《咸淳臨安志》：東坡嘗詣辯才師，師送至嶺上，因舉遠公過虎谿事，師笑曰：杜子美不云乎「與子成二老，來往亦風流」。遂作亭嶺上，名曰「過谿」，亦曰「二老」，東坡賦詩紀之。</p>
</div>
<div class='div-other'><a id='mulu64' />
<p class='h3'>德威亭</p><p style="margin-left:0em;text-indent:2em">《咸淳臨安志》：即舊龍井亭，東坡書扁。</p>
<p style="margin-left:0em;text-indent:2em">《武林舊事》：二老亭後改「德威」。舊在風篁嶺頭，今移於龍井祠下。</p>
<p style="margin-left:3em"><span class='note-inline'>(謹案：《武林舊事》以「德威」為過谿四名，而志兩列院下，或者移祠下時因借「德威」名耶？)</span></p>
</div>
<div class='div-other'><a id='mulu65' />
<p class='h3'>方圓庵</p><p style="margin-left:0em;text-indent:2em">《上天竺山志》〈釋守一記〉：天竺辯才法師以智者教傳四十年，學者如歸，四方風靡。於是晦者明、窒者通，大小之機無不遂者。不居其功，不宿於名，乃辭其交游，去其弟子，而求于寂寞之濱，得龍井之居以隱焉。南山守一往見之，過龍泓，登風篁嶺，引目周覽以索其居。岌然羣峯密圍，㳷<span class='corr'>然而</span>不蔽翳。四顧若失，莫知其鄉。逡巡下危磴、行深林，得之于烟雲髣髴之間，遂造而揖之。法師引予並席而坐，相視而笑，徐曰：「子胡來？」予曰：「願有觀焉。」法師曰：「子固觀矣，而又將奚觀？」予笑曰：「然！」法師命予入，由照閣經寂室，指其庵而言曰：「此<span class='corr'>吾</span>之所以休息乎此也。」窺其制，則圓蓋而方址，予謁之曰：「夫釋子之寑，或為方丈，或為圓廬，而是庵也胡為而然哉？」法師曰：「子既得之矣！雖然，試為子言之。夫形而上者，渾淪周徧，非方非圓而能成方圓者也；形而下者，或得於方，或得於圓，或兼斯二者而不能無悖者也。大至於天地，近止乎一身，無不然。故天得之則運而無積，地得之則靜而無變，是以天圓而地方；人位乎天地之間，則首足具二者之形矣。蓋宇宙雖大，不離其內；秋毫雖小，待之成體。故凡有貌象聲色者，無巨細、無古今，皆不能出於方圓之內也，所以古先哲王因之也。雖然，此遊方之內者也。至於<span class='corr'>吾佛亦如之。使吾黨祝髮以圓其頂、壞色以方其袍，乃欲其煩惱盡而理體圓、定慧修而德相顯也。蓋溺於理而不達於事、迷於事而不明於理者，皆不可謂之沙門。以制禮樂、為衣裳，至於舟車、器械、宮室之為，皆則而象之。故儒者冠圓冠以知天時，履句屨以知地形。蓋蔽於天而不知人、蔽於人而不知天者，皆不可謂之真儒矣。唯能通天、地、人者，真儒矣！唯能理事一如、向無異觀者，其真沙門歟！噫，人之處乎覆載之內，陶乎教化之中，具其形，服其服，用其器，而於其居也特不然哉？吾所以為是庵也，然則吾直以是為蘧廬爾。若夫以法性之圓、事相之方而規矩一切，則</span>諸法同體而無自位，萬物各得而不相知，皆藏乎不深之度而游乎无端之紀。則是庵也為無相之庵，而吾亦將以無所住而住焉。當是時也，子奚往而觀乎？」嗚呼！理圓也，語方也，吾當忘言與之，以無所觀而觀之。於是嗒然隱几。予出，以法師之說授其門弟子使記焉。</p>
<p style="margin-left:0em;text-indent:2em">《咸淳臨安志》楊傑詩：</p>
<p style="margin-left:0em;text-indent:0em;" class="lg-abnormal"><div class='lg-row'>地方不中矩　天圓不中規　方圓庵裏叟　高趣有誰知</div>
</p></div>
<div class='div-other'><a id='mulu66' />
<p class='h3'>寂室</p><p style="margin-left:0em;text-indent:2em">《咸淳臨安志》釋元淨詩：</p>
<p style="margin-left:0em;text-indent:0em;" class="lg-abnormal"><div class='lg-row'>心寂寂自絕　此意焉思說　寒雲散空庭　獨有月照雪</div>
</p><p style="margin-left:0em;text-indent:2em">楊傑詩：</p>
<p style="margin-left:0em;text-indent:0em;" class="lg-abnormal"><div class='lg-row'>白雲隔塵喧　虛室太岑寂</div>
<div class='lg-row'>寒盡春自來　鶯啼報消息</div>
</p></div>
<div class='div-other'><a id='mulu67' />
<p class='h3'>照閣</p><p style="margin-left:0em;text-indent:2em">《咸淳臨安志》釋元淨詩：</p>
<p style="margin-left:0em;text-indent:0em;" class="lg-abnormal"><div class='lg-row'>高峯銜皎月　深壑瀉飛湍　誰來白雲裏　與汝凭欄看</div>
</p><p style="margin-left:0em;text-indent:2em">楊傑詩：</p>
<p style="margin-left:0em;text-indent:0em;" class="lg-abnormal"><div class='lg-row'>幽人無適莫　乘興登高閣</div>
<div class='lg-row'>夜月鎖雲林　春花繡巖壑</div>
</p><p style="margin-left:0em;text-indent:2em">秦觀《淮海集》：</p>
<p style="margin-left:0em;text-indent:0em;" class="lg-abnormal"><div class='lg-row'>獼猴鏡裏三身現　龍女珠中萬象開　未若此軒人散後　水光清泛月華來</div>
</p></div>
<div class='div-other'><a id='mulu68' />
<p class='h3'>閒堂</p><p style="margin-left:0em;text-indent:2em">《咸淳臨安志》楊傑詩：</p>
<p style="margin-left:0em;text-indent:0em;" class="lg-abnormal"><div class='lg-row'>趙公歸休年　訪師翠微間　始知浮世上　白日兩人閒</div>
</p><p style="margin-left:0em;text-indent:2em">《咸淳臨安志》註：在方圓庵東。趙清獻公既挂冠，而辯才法師亦退居此山，因以命名。</p>
<p style="margin-left:3em"><span class='note-inline'>(謹案：《西湖志》以過谿亭、閒堂入古蹟，而寂室、照閣仍列本寺下，不以類敘易之。)</span></p>
</div>
<div class='div-other'><a id='mulu69' />
<p class='h3'>訥齋</p><p style="margin-left:0em;text-indent:2em">蘇轍《欒城集》記：錢塘有大法師曰辯才，初住上天竺山，以天台法化吳越。吳越人歸之如佛出世，事之如養父母；金帛之施，不求而至。居天竺十四年，有利其富者迫而逐之，師忻然舍去，不以為恨。吳越之人涕泣而從之者如歸市，天竺之眾分散四去。事聞於朝，明年俾復其舊，師黽勉而還，如不得已。吳越之人爭出其力以成就廢缺，眾復大集。無幾何，師告其眾曰：「吾雖未嘗爭也，不幸而立於爭地，久居而不去，使人以己是非彼，非沙門也。天竺之南山，山深而木茂，泉甘而石峻。汝舍我，我將老於是。」言已，策杖而往，以茅竹自覆。聲動吳越，人復致其所有，鑱嶮堙圮，築室而奉之。不期年而荒榛巖石之間，臺觀飛湧、丹堊炳煥，如天帝釋宮。師自是謝事不復出入。高郵秦觀太虛名其所居曰訥齋。道潛師參寥屬余為記。余聞之，師始以法教人，叩之必鳴如千石鐘，來不失時如滄海潮，故人以辯名之。及其退居此山，閉門宴坐，寂默終日，葉落根榮如冬枯木，風止浪靜如古澗水，故人以訥名之。雖然，此非師之大全也。彼其全者不大不小、不長不短、不垢不淨、不辯不訥，而又何以名之？雖然，樂其出而高其退，喜其辯而貴其訥，此眾人意也，則其以名齋也亦宜！繫之以詞曰：</p>
<p style="margin-left:0em;text-indent:0em;" class="lg-abnormal"><div class='lg-row'>以辯見我　既非見我</div>
<div class='lg-row'>以訥見我　亦幾於妄　有叩而應　時止而止　非辯非訥　如如不動　諸佛既然　我亦如是</div>
</p><p style="margin-left:0em;text-indent:2em">《咸淳臨安志》釋元淨詩：</p>
<p style="margin-left:0em;text-indent:0em;" class="lg-abnormal"><div class='lg-row'>憶昔毗耶老　杜口有誰聽　還聞寂寂裏　其辯過雷霆</div>
</p><p style="margin-left:0em;text-indent:2em">楊傑詩：</p>
<p style="margin-left:0em;text-indent:0em;" class="lg-abnormal"><div class='lg-row'>天道竟何言　四序自流轉</div>
<div class='lg-row'>迺知毗耶離　默然真大辯</div>
</p><p style="margin-left:3em"><span class='note-inline'>(謹案：蘇軾〈次葉教授詩〉「訥庵有老人」，即此「訥齋」。)</span></p>
</div>
<div class='div-other'><a id='mulu70' />
<p class='h3'>潮音堂</p><p style="margin-left:0em;text-indent:2em">《咸淳臨安志》釋元淨詩：</p>
<p style="margin-left:0em;text-indent:0em;" class="lg-abnormal"><div class='lg-row'>真說無所示　真聽無所聞　海潮山外過　妙響入深雲</div>
</p><p style="margin-left:0em;text-indent:2em">楊傑詩：</p>
<p style="margin-left:0em;text-indent:0em;" class="lg-abnormal"><div class='lg-row'>潮來音普聞　潮平音亦歇</div>
<div class='lg-row'>孰若此山堂　潮音未嘗絕</div>
</p></div>
<div class='div-other'><a id='mulu71' />
<p class='h3'>滌心沼</p><p style="margin-left:0em;text-indent:2em">《咸淳臨安志》楊傑詩：</p>
<p style="margin-left:0em;text-indent:0em;" class="lg-abnormal"><div class='lg-row'>縱有狂風生　未嘗險浪起　何當招世人　來此鑒清泚</div>
</p></div>
<div class='div-other'><a id='mulu72' />
<p class='h3'>薩埵石</p><p style="margin-left:0em;text-indent:2em">《咸淳臨安志》釋元淨詩：</p>
<p style="margin-left:0em;text-indent:0em;" class="lg-abnormal"><div class='lg-row'>巨石如掌平　兀然半青嶂　欽哉昔道人　飼虎兹巖上</div>
</p><p style="margin-left:0em;text-indent:2em">楊傑詩：</p>
<p style="margin-left:0em;text-indent:0em;" class="lg-abnormal"><div class='lg-row'>解虎錫常閒　飼虎石常在</div>
<div class='lg-row'>忘軀度有情　清風幾千載</div>
</p><p style="margin-left:3em"><span class='note-inline'>(謹案：《咸淳臨安志》又有獅子峯，元淨、楊傑俱有詩。今考獅子峯係山名，且非龍井所可獨擅；與詩並附卷一，兹不列。)</span></p>
</div>
<div class='div-other'><a id='mulu73' />
<p class='h3'>月林堂</p></div>
<div class='div-other'><a id='mulu74' />
<p class='h3'>巖齋</p></div>
<div class='div-other'><a id='mulu75' />
<p class='h3'>風玉軒</p><p style="margin-left:0em;text-indent:2em">《咸淳臨安志》註：見舊記，不知何人所創。</p>
<p style="margin-left:3em"><span class='note-inline'>(謹案：程珌〈遊記〉「月林辯才所廬也」，即此。)</span></p>
</div>
<div class='div-other'><a id='mulu76' />
<p class='h3'>龍井亭</p><p style="margin-left:0em;text-indent:2em">《咸淳臨安志》釋元淨詩：</p>
<p style="margin-left:0em;text-indent:0em;" class="lg-abnormal"><div class='lg-row'>虛亭亂石間　中有潛虬府　澄湛源莫窮　旱歲為霖雨</div>
</p><p style="margin-left:3em"><span class='note-inline'>(謹案：元淨所詠，疑即過谿亭，存考。)</span></p>
</div>
<div class='div-other'><a id='mulu77' />
<p class='h3'>沖泉</p><p style="margin-left:0em;text-indent:2em">《咸淳臨安志》釋元淨詩：</p>
<p style="margin-left:0em;text-indent:0em;" class="lg-abnormal"><div class='lg-row'>物外老餘生　泉發幽巖裏　自可給缾盂　不羨滄溟水</div>
</p><p style="margin-left:0em;text-indent:2em">楊傑詩：</p>
<p style="margin-left:0em;text-indent:0em;" class="lg-abnormal"><div class='lg-row'>不汲泉不盈　愈汲泉愈清</div>
<div class='lg-row'>湛然有常德　隨氣利羣生</div>
</p><p style="margin-left:0em;text-indent:2em">見楊傑〈院記〉，詳上。</p>
<p style="margin-left:0em;text-indent:2em">魏㟲《錢塘縣志》：舊志云在老龍井，甚清冽。</p>
<p style="margin-left:3em"><span class='note-inline'>(謹案：元淨十詠，楊傑十三詠，其方圓庵、閒堂、滌心沼三詠，元淨無之。又元淨曰「龍井亭」，而楊傑則直曰「龍井」而已，故楊傑詩別附「龍井」下。)</span></p>
</div>
<div class='div-other'><a id='mulu78' />
<p class='h3'>龍泓亭</p><p style="margin-left:0em;text-indent:2em">《咸淳臨安志》〈趙抃詩并敘〉：余元豐己未仲春甲寅，以守杭得請歸田；出遊南山，宿龍井佛祠。今歲甲子六月朔旦復來，六年於兹矣。老僧辯才登龍泓亭，烹小龍團以迓，余因作四句云：</p>

<div class="lg regular" style="margin-left:0em;"><div class='lg-row'>湖山深處梵王家　半紀重來兩鬢華</div>
<div class='lg-row'>珍重老師迎意厚　龍泓亭上點龍茶</div>
</div><p style="margin-left:0em;text-indent:2em">釋元淨和詩：</p>

<div class="lg regular" style="margin-left:0em;"><div class='lg-row'>南極星臨釋子家　杳然十里祝青華</div>
<div class='lg-row'>公年自爾增仙籙　幾度龍泓詠貢茶</div>
</div><p style="margin-left:3em"><span class='note-inline'>(謹案：龍泓亭亦疑即過谿亭。)</span></p>
</div></div>
<div class='div-other'><a id='mulu79' />
<p class='h2'>古蹟雜見傳記者十二</p>
<div class='div-other'><a id='mulu80' />
<p class='h3'>鐘鼓閣</p><p style="margin-left:0em;text-indent:2em">見楊傑〈院記〉，詳上。</p>
</div>
<div class='div-other'><a id='mulu81' />
<p class='h3'>鐘樓</p><p style="margin-left:0em;text-indent:2em">見鄭清之〈秦觀龍井題名跋〉，詳卷八。</p>
<p style="margin-left:3em"><span class='note-inline'>(謹案：鄭作此跋，時當紹定中；蓋重建也，與鐘鼓閣不嫌並列。)</span></p>
</div>
<div class='div-other'><a id='mulu82' />
<p class='h3'>藏經閣</p><p style="margin-left:0em;text-indent:2em">鄧文原《素履齋稿》記：寺肇始於吳越錢氏，曰「報國看經院」。宋熙寧初賜名「壽聖」，紹興間又更曰「廣福」。其曰「延恩衍慶」者，淳祐六年賜額也。「壽聖」故圮陋，莫能庇風雨。時辯才師謝事天竺，來居之。咄嗟而檀施響臻，棟宇雲搆；搢紳士大夫慕望而與之遊者，迹接乎兹山之內，由是人境之勝甲於西湖。余嘗過龍井、訪方圓庵、登潮音堂，高風逸韻，灑然心目，若見其人。信知一念所攝，即清淨妙圓覺境，亦古今之常理也。一日，寺僧居弈來謁曰：「元貞初，比邱德祐嗣兹法席，崇敞像設、廬居，丹堊楞之工咸增舊觀。又買上腴一頃有半以飯僧；復捐己田，為畝者百，以重追遠。居弈纘承其志，購四大部及《華嚴合論》、《宗鏡錄》；耆德時演、時集、居億等悉聚力，具大寶藏，襲以髹函，庋以飛閣。觀者挹其亢爽，可以扶幽闡微，於是寺有成績。」今住山者德泉也，記之以諗來者。</p>
</div>
<div class='div-other'><a id='mulu83' />
<p class='h3'>聽泉軒</p><p style="margin-left:0em;text-indent:2em">張昱《可閒老人集．聽泉軒為龍井智法師賦詩》：</p>

<div class="lg regular" style="margin-left:0em;"><div class='lg-row'>山僧聽得泉聲好　每夜坐忘清夜深　松上落來驚鶴夢　潭中瀉下雜龍吟</div>
<div class='lg-row'>觀身已淨平生垢　到耳能空現在心　此去涓流如不息　沛然難禦海鯨音</div>
</div></div>
<div class='div-other'><a id='mulu84' />
<p class='h3'>鏡清堂</p></div>
<div class='div-other'><a id='mulu85' />
<p class='h3'>諸天閣</p><p style="margin-left:0em;text-indent:2em">並見《武林舊事》。諸天閣亦見《西湖遊覽志》。</p>
</div>
<div class='div-other'><a id='mulu86' />
<p class='h3'>觀音殿</p><p style="margin-left:0em;text-indent:2em">見馮夢禎《快雪堂集．龍井寺新建白衣觀音殿勸緣述》，文詳卷八。</p>
<p style="margin-left:3em"><span class='note-inline'>(謹案：此當在寺內。)</span></p>
</div>
<div class='div-other'><a id='mulu87' />
<p class='h3'>與偕亭</p><p style="margin-left:0em;text-indent:2em">見張京元《西湖小記》，詳卷五。</p>
</div>
<div class='div-other'><a id='mulu88' />
<p class='h3'>與眾亭</p><p style="margin-left:0em;text-indent:2em">《西湖遊覽志》：與眾亭，司禮孫東瀛所構，鑿花池于前以復古蹟。</p>
</div>
<div class='div-other'><a id='mulu89' />
<p class='h3'>秋月堂</p></div>
<div class='div-other'><a id='mulu90' />
<p class='h3'>與時亭</p><p style="margin-left:0em;text-indent:2em">並見魏㟲《錢塘縣志》。</p>
<p style="margin-left:3em"><span class='note-inline'>(謹案：此一堂一亭，不見他書，惟魏㟲《錢塘縣志》有之，錄以備考。「與時」疑即「與偕」或「與眾」之誤。別有「鏡心堂」，必「鏡清堂」之誤。「鉢池庵」則誤入他寺；「辟塵爐」則非古蹟，且亦別見六通，論詳卷十。又查行註東坡〈白雲堂詩〉，引《咸淳臨安志》：「在龍井壽聖院」，今無其文；而堂自在「天竺」，查註誤。詳〈元淨外傳〉。)</span></p>
</div></div>
<div class='div-other'><a id='mulu91' />
<p class='h2'>古蹟不屬僧寺者三</p>
<div class='div-other'><a id='mulu92' />
<p class='h3'>霖雨閣</p><p style="margin-left:0em;text-indent:2em">陳善《杭州府志》：在龍井，嘉靖間總督胡宗憲建。相傳井中有龍，每大旱，禱之輒雨，故名。</p>
<p style="margin-left:0em;text-indent:2em">《武林梵志》：僧智果重修霖雨閣。</p>
</div>
<div class='div-other'><a id='mulu93' />
<p class='h3'>龍井山齋</p><p style="margin-left:0em;text-indent:2em">譚元春《嶽歸堂集．同李長蘅尋聞子將龍井山齋詩》：</p>

<div class="lg regular" style="margin-left:0em;"><div class='lg-row'>楓色紅難已　黃從翠處分　偶然亂葉下　風雨似同聞</div>
<div class='lg-row'>谷鳥臨寒路　籬花間遠雲　逢幽無一語　心眼自氤氳</div>
</div><p style="margin-left:0em;text-indent:0em;" class="lg-abnormal"><div class='lg-row'>十里蒼蒼路　非深亦覺遐</div>
<div class='lg-row'>陰晴淡山氣　雞犬靜人家　閣迥生谿水　萍香過荈花　紅黃光莫豓　羣動豈無涯</div>
</p><p style="margin-left:0em;text-indent:2em">《西湖志》：明孝廉聞啟祥別業，是宋人方圓庵遺址。</p>
</div>
<div class='div-other'><a id='mulu94' />
<p class='h3'>蓀壁山房</p><p style="margin-left:0em;text-indent:2em">夏時正《杭州府志》：金應桂入元，隱居風篁嶺。</p>
<p style="margin-left:0em;text-indent:2em">吳瓚《武林紀事》：應桂，字一之，標度風雅，居西湖南山，築蓀壁山房；左絃右壺，設圖史古器，客至，撫摩諦玩，清談不休。每肩輿入城，幅巾氅衣，望之若神仙然。</p>
</div></div>
<div class='div-other'><a id='mulu95' />
<p class='h2'>地志諸書所未詳者二</p>
<div class='div-other'><a id='mulu96' />
<p class='h3'>凖提庵</p><p style="margin-left:3em"><span class='note-inline'>(謹案：今風篁嶺上有庵，寺僧曰：「凖提庵也，祀神胡姓，南渡時著應者。」然則即舊顯應廟址也，土人稱為土地廟。)</span></p>
</div>
<div class='div-other'><a id='mulu97' />
<p class='h3'>雲共庵</p><p style="margin-left:3em"><span class='note-inline'>(謹案：今風篁嶺背一庵，額曰「雲共」，傳為國朝初年建，惜無碑記歲月可考。以上二庵不關龍井寺，以其近嶺存之。)</span></p>
</div></div>
<div class='div-other'><a id='mulu98' />
<p class='h2'>寺內外古蹟題後</p><p style="margin-left:0em;text-indent:2em">濳說友稱：南北兩山僧寺，大小合三百六十。一院何論焉，屬有功成身退，從者歸市，施集大檀，品蓋萬衲。於是後來踵繼，益搜剔奇最，故三宿之戀，非所語於遊方之內者也。</p>
</div></div>
<p class='juan'>龍井見聞錄卷二</p>
</div><!-- end of div[@id='body'] -->
</body></html>