<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龍井見聞錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu515' />
<p class='juan'>龍井見聞錄卷十</p><p class="byline"><span class='note-inline'>(臣)</span>汪孟鋗恭纂</p>
<div class='div-other'><a id='mulu516' />
<p class='h1'>餘論</p>
<div class='div-other'><a id='mulu517' />
<p class='h2'>南天竺當屬龍井一路</p><p style="margin-left:0em;text-indent:2em">南天竺之名始見唐陸羽〈靈隱寺記〉。記文不傳，雜見地志所引有「南天竺、北靈隱」之文。《咸淳臨安志》：「下竺靈山教寺，隋開皇十五年僧真觀法師與道安禪師建，號南天竺。」《西湖遊覽志》襲用其文，增一「寺」字於「南天竺」之下，是「下竺」為「南天竺」也。然歷考元明以來名流詩文，如元成廷珪有〈過南竺登二老亭詩〉，柳貫有〈送南竺澄講主詩〉，黃溍有〈南天竺崇恩寺記〉，云：「寺在小麥嶺積慶山之靈石塢，今所謂南天竺也。」皆謂龍井一路。以是《西湖遊覽志．演福寺》下亦曰「俗稱南天竺」，且繫以「法師真觀」；是龍井演福一路為南天竺也。竊思龍井、演福在南山一路，下竺在北山一路；南北雖分，而龍井、演福當南山之極北，下竺當北山之極南，其地密邇。案魏㟲《錢塘縣志》：「天門山在北高峯，後為南北兩山之祖。」《上天竺山志》：「天門山在上竺捫壁嶺之上<span class='note-inline'>(即郎當嶺)</span>，北擁上竺、獅子、乳竇諸峯。從此東南是為龍井。」《西湖遊覽志》：「中天竺之對為永清塢，永清塢之背即龍井。永清塢者，乳竇峯之支也。」亦見聶心湯《錢塘縣志》。然則南天竺者，大概上竺以南諸山之通稱，不必屬下竺矣。且下竺，隋慧理法師首先建寺，地志甚明；而《武林舊事》於「真觀塔」下註：「為下竺開山祖師」，非是。若南山則至真觀始闢，《高僧傳》所載「實有開山興創之象」，其不在下竺可知。今錄敘僧首列隋真觀師，誠以《高僧傳》不言下竺，《咸淳臨安志》所載胡宿、强至二記，俱不言南竺；其說惟見《咸淳臨安志》。周密、田汝成因之；而汝成作志仍以「南竺真觀」兼繫演福，固已顯然。及再參之元明以來詩文，於是南天竺定屬龍井一帶無疑。</p>
</div>
<div class='div-other'><a id='mulu518' />
<p class='h2'>宋時寺在嶺背，今老龍井即當日龍井</p><p style="margin-left:0em;text-indent:2em">老龍井，宋人紀載未聞，始見《西湖遊覽志》。《咸淳臨安志》於龍井稱「更上嶺背」，《武林舊事》以下並稱「在嶺之上」；而今日龍井僅在山半，則昔之龍井非今日之龍井也。據秦觀〈遊記〉：「院去龍井一里，遊客至壽聖者皆取道井旁」，而張京元《西湖小記》：「井在殿左」，其說不合。《兩湖麈談錄》因童時所見老龍井辯才塔及小庵不在今寺左右，遂疑今寺所在為昔日井之所在，非寺故址。此不深考之故也。山泉能洑地潛行，忽隱忽見；即一風篁嶺左右前後察之，水泉不一，要皆恃老龍井以源源不竭。觀《西湖遊覽志》敘老龍井，即用《咸淳臨安志》敘龍井語，無所更易；安知非今日龍井在昔猶未著上出之功、而今日之老龍井正昔日之龍井乎？馮夢禎〈復賜田記〉：「龍井有二，舊龍井在嶺西，辯才退院；新龍井則今寺是也」，尤為明白可據。又詳宋人秦觀、程珌、周必大所記，並先過嶺，次至井，然後至院；則井與院址並在嶺背，所以有過嶺、越嶺之文，其說確不可易。滄桑更易，固不必專屬伽藍矣！魏㟲《錢塘縣志》：「天門山側為獅子峯，獅子峯下為老龍井」，則老龍井蓋屬獅子峯，然龍井遊人罕有至老龍井者。</p>
</div>
<div class='div-other'><a id='mulu519' />
<p class='h2'>小龍井</p><p style="margin-left:0em;text-indent:2em">今人知有老龍井，不知更有小龍井。《武林舊事》「南高峯塔小龍井」註云：「井側有龍王祠」；魏㟲《錢塘縣志》：「南高峯塔下有小龍井」。據《咸淳臨安志》，龍王祠在榮國寺後鉢盂潭，未有此名。要其去龍井則遠矣。</p>
</div>
<div class='div-other'><a id='mulu520' />
<p class='h2'>徑山龍井</p><p style="margin-left:0em;text-indent:2em">世傳龍井水可洗眼，案《東坡集．徑山詩》：「問龍乞水歸洗眼，欲看細字終殘年。」自註：「龍井水洗病眼有效」，乃徑山龍井也。集中又有〈次韻楊次公惠徑山龍井水詩〉。</p>
</div>
<div class='div-other'><a id='mulu521' />
<p class='h2'>浙江龍井不一</p><p style="margin-left:0em;text-indent:2em">龍之神靈能屈能伸，往往託迹幽隱，凡稱龍潭、龍湫、龍池、龍井，職此之故。龍井亦名龍泓，《咸淳臨安志》載王隨〈寄慈雲詩〉：「丹井經臺接巖洞，或曰龍泓即壽聖院龍井，非也。」知當時「龍井」之名已專屬靈隱矣。龍泓之外，案《咸淳臨安志》：「方家峪寶藏庵有古井，俗名烏龍井」，《西湖遊覽志》：「令泉峪有龍王井及南高峯塔下小龍井」。又《咸淳臨安志》：「鹽官縣有烏龍井，新城縣有折桂鄉龍井，昌化縣凡邑禱祈處在龍井院者名龍湫，在龍興寺者名龍潭，在峒坑山、大鵠頭山者名龍湫。而昌化之院，紹興中亦賜廣福額」。又案《浙江通志》：「紹興府餘姚縣龍泉山有龍泉，宋高祖飲之甘，取十甕以去」；考《東坡集．送劉寺丞詩》：「餘姚古縣亦何有？龍井白泉甘勝乳」，疑即指此。又台州府巾子山有龍井、葛谿山有龍湫。明陶望齡〈遊五泄詩〉：「諸暨縣五泄有二龍井，一黑龍井，一白龍井」。又《浙江通志》：「寧波府鄞縣有龍井七，金華府金華縣有龍井，處州府龍泉縣九漈有龍井九」。浙稱澤國，而祈請雨澤所恃在龍，無怪比比皆是。惟杭郡雨暘，自宋以來多請之天竺觀音，《東坡集》祈雨文甚多可見。故雖有龍井而不甚著。</p>
</div>
<div class='div-other'><a id='mulu522' />
<p class='h2'>葛洪鍊丹處不足信</p><p style="margin-left:0em;text-indent:2em">胡承謀《湖州府志》引《吳興掌故》：「葛洪鍊丹處，天下凡十三」。今案《咸淳臨安志》：「靈隱龍泓洞，葛仙於此得道」。又有葛嶺、葛塢、天竺山丹井、治平寺雙井。《西湖遊覽志》：「智果寺葛井，上方下圓」。陳善《杭州府志》有葛谿。聶心湯《錢塘縣志》，翁家山有葛井，水樂洞後有丹井，並以洪著。兼風篁龍井，是錢塘已居其十。又案《咸淳臨安志》，臨安縣九仙山、新城縣寶勝院，亦以洪著；新城又別有丹井。又案《浙江通志》，寧波府定海縣葛仙峯，在金塘山有丹井；上虞縣龍頭山有洪坐石；西莊山有洗藥谿；金華府金華縣葛公山一名葛仙峯，三峯山有鍊丹所。義烏縣有鍊丹石；紹興府會稽縣有諸葛山，又有葛仙巖丹井。湖州府烏程縣有葛仙山，並以洪著。是在浙江所屬，又居其十四。又陳善《杭州府志》，昌化縣有武隆山丹井，海寧縣有紫薇山丹井。他如江南丹徒之丹井、江西袁州之洪陽洞、贑州府興國縣之洗藥池、廣東惠州之蓬萊閣，載之地志，不可悉數；而《湖州府志》謂烏程居其一，殆不然也。竊詳〈本傳〉，洪，丹陽句容人。生平僑寓廣州最久，得仙亦在羅浮；僅一至吳興，一至洛陽，仕於金陵，如此而已！何緣浙東西棲隱之所至二十餘處耶？或謂「此皆得仙後，隨處顯著靈蹟」，則不可得而知矣。</p>
</div>
<div class='div-other'><a id='mulu523' />
<p class='h2'>封篁</p><p style="margin-left:0em;text-indent:2em">《咸淳臨安志》：「辯才淬治脩篁，怪石風韻蕭爽，名曰風篁」，而《快雪堂集》概作「封篁」，初非寫刻之誤，未詳。</p>
</div>
<div class='div-other'><a id='mulu524' />
<p class='h2'>與龍井聯屬諸山水、寺院</p><p style="margin-left:0em;text-indent:2em">赤山北連麥嶺，東接湖濱，下為赤山步，有惠因寺——即高麗寺。寺側有澗，秦觀〈遊記〉：「濯足於惠因澗」，是也。案《西湖遊覽志》，澗出自赤山，經寺前以入湖。陳善《杭州府志》又有筲箕泉，在赤山之陰流出，合於惠因澗。其北為法相寺，即長耳相寺。周必大〈記遊〉：「午飯後過長耳相院」，是也。其西靈光庵有靈光泉，見《咸淳臨安志》，《西湖遊覽志》謂之「錫杖泉」。六通寺在長耳巷，更北為大麥嶺。《咸淳臨安志》：「嶺與步司左軍寨相連，路通放馬場」。《西湖遊覽志》又有小麥嶺，西支徑通大麥嶺，則《咸淳臨安志》所無也。嶺有積慶教忠寺、旌德顯慶寺、慶安院。《咸淳臨安志》，積慶寺有君子泉、天一泉。慶安院即水陸庵，充旌德廨院。又大麥嶺山後有花家山，三賢堂後相對，亦見《咸淳臨安志》。更北為靈石山，即積慶山，有靈石寺、崇報顯慶院、崇因報德院。《咸淳臨安志》，山在西山放馬場側；而靈石山、靈石塢、靈石凡三見，可為複冗。又崇報院在放馬場，即舊棲真院，獨不著崇因；惟「歲寒泉」下云：「在龍井山崇因院」。《武林舊事》，靈石山崇因報德院有靈石泉，又名歲寒泉。《西湖遊覽志》繫院於雞籠山側，足補《咸淳臨安志》之闕。廟一，靈應廟，祀宋蔣通，在小麥嶺下、飲馬橋邊，見夏時正《杭州府志》。道觀一，太清宮，《咸淳臨安志》所謂「在履泰鄉龍井山路」者也。靈隱觀，據《武林舊事》，改仁壽院矣。以上寺觀，惠因、法相而外，《西湖志》並云久圮。又法空寺，《咸淳臨安志》不言何地，《西湖志》繫麥嶺，亦云久圮。</p>
</div>
<div class='div-other'><a id='mulu525' />
<p class='h2'>九谿、十八澗通江，不滙龍井</p><p style="margin-left:0em;text-indent:2em">九谿，《咸淳臨安志》云：「在赤山煙霞嶺西南，通徐村、出大江，北達龍井。」十八澗，《咸淳臨安志》云：「在龍井之西、步司左軍寨後，路通龍井。」《西湖遊覽志》：「在龍井西，路通六和塔。」李賢等《明一統志》云：「在龍井山西，東出錢塘江。」所謂「達龍井」、「通龍井」者，謂循谿而行，有路可至龍井，非谿澗之水與龍井滙也。《西湖遊覽志》又云：「龍井之南為九谿，其西為十八澗」，蓋亦指路而言。</p>
</div>
<div class='div-other'><a id='mulu526' />
<p class='h2'>三獅子峯複一</p><p style="margin-left:0em;text-indent:2em">龍井獅子峯以辯才〈十詠〉存之。此峯極峻，四望皆見，在天竺乳竇峯之右，以是靈竺諸志亦皆采列。然志西湖者不可以此為例。《西湖遊覽志》於南北兩山並列獅子峯，《西湖志》從之，複矣。又魏㟲《錢塘縣志》：「獅子峯在寶石山，以形似名，繫北山」，則非此獅子峯也，故今《西湖志》有三獅子峯。</p>
</div>
<div class='div-other'><a id='mulu527' />
<p class='h2'>三茯苓泉誤</p><p style="margin-left:0em;text-indent:2em">南泉、噴月泉、僧錄泉本在淨林廣福院，茯苓泉本在無垢院。《西湖志．山水》以噴月泉、僧錄泉繫暗竹園，以南泉、茯苓泉繫廣福寺，似未知暗竹園之即為廣福寺者。雖淨林、無垢後皆為廣福寺，要已參錯不倫；而前此鵶雞峯下又據魏㟲《錢塘縣志》列無垢院之茯苓泉，是一而為二矣。後此，北山路又據《西湖遊覽志》列靈隱後山之茯苓泉，是又一而為三矣。北山之誤，沿《西湖遊覽志》之舊。案《武林舊事》，無垢院舊在石人嶺，慶元中，韓平原移寺於此，故後來脩靈隱志者並載無垢院，不詳更改之由，宜其誤也。石人嶺，《咸淳臨安志》在靈隱寺西。《武林舊事》，無垢院次演福寺之上，《西湖遊覽志》亦繫之風篁嶺畔，今《西湖志》從之可見。</p>
</div>
<div class='div-other'><a id='mulu528' />
<p class='h2'>兩君子泉</p><p style="margin-left:0em;text-indent:2em">南山積慶教忠寺有君子泉，北山定業院亦有君子泉，見《武林舊事》。案《兩湖麈談錄》，鳳林寺有乳泉石，上刻「君子泉」。鳳林本宋喜鵲寺，寺與院俱烏窠禪師道場；當時二地相去不遠。意者年歲既久，其一已亡，故指院以為寺與？</p>
</div>
<div class='div-other'><a id='mulu529' />
<p class='h2'>兩噴月泉</p><p style="margin-left:0em;text-indent:2em">南山廣福院有噴月泉，六和塔亦有噴月泉，見《西湖遊覽志》。</p>
</div>
<div class='div-other'><a id='mulu530' />
<p class='h2'>一地兩名</p><p style="margin-left:0em;text-indent:2em">地志諸書訛複不可枚數，《咸淳臨安志》無垢院之鵶雞巖即鵶雞峯；《西湖志》亦名丫髻峯。《咸淳臨安志》之靈石塢即靈石山。魏㟲《錢塘縣志》之鉢泉，即《武林梵志》之鉢池庵。聶心湯《錢塘縣志》之金沙泉即天馬山之金沙井。趙抃詩之龍泓亭即元淨詩之龍井亭。《武林舊事》之飲馬橋，即《咸淳臨安志》之永福橋。《咸淳臨安志》之德威亭即過谿亭。《武林舊事》之寂照閣，即《咸淳臨安志》之寂室、照閣。魏㟲《錢塘縣志》之鏡心堂，即《武林舊事》之鏡清堂。魏㟲《錢塘縣志》之浣沙池，即《西湖遊覽志》之浣花池。或舛易其名，或兩名並列。良以書成非出一手，遂致傳疑。兹錄類多削而不登，附辨於此。</p>
</div>
<div class='div-other'><a id='mulu531' />
<p class='h2'>寺名先後重出</p><p style="margin-left:0em;text-indent:2em">龍井寺，宋淳祐六年改延恩衍慶額；其名壽聖者，在衍慶之前，并在廣福之前，其實即此寺也。魏㟲《錢塘縣志》列龍井寺於〈寺觀〉，列壽聖院於〈古蹟〉。《西湖志》，南山路列衍慶院，於衍慶下又列壽聖院，俱複。誤與《西湖遊覽志》麥嶺列淨林廣福院、風篁嶺亦列淨林廣福院正同。</p>
</div>
<div class='div-other'><a id='mulu532' />
<p class='h2'>龍井、演福為一</p><p style="margin-left:0em;text-indent:2em">宋元以來，龍井、演福並嘗被燬；然演福屢興而龍井無聞焉。觀林右〈志敘〉，荒涼在目，演福盛則龍井衰，以是名流詩文多演福僧；而及其紀遊則直以龍井之名加之演福。大抵龍井寺址與演福本相鄰並；又或元明之交併歸演福，若所謂下院、子院者，亦未可定。如僧澄湛堂住演福，見黃溍〈寺記〉，又見宋濂〈圓照若公塔銘〉。而虞集〈龍井詩〉有「澄公愛客至」句，則又似當為龍井僧。又王逢〈遊龍井詩〉為曦上人作，而〈跋遊龍井卷〉亦以曦為湛堂孫裔，蓋無分彼此也。田汝成作《西湖遊覽志》時，演福久廢；《西湖志》亦云燬於元末。其址，《咸淳臨安志》謂在小麥嶺積慶山，而《西湖遊覽志》附之風篁嶺畔。今《西湖志》從《西湖遊覽志》，疑亦約略之詞。案馮夢禎〈日記〉頗多道演福寺者，亦不言舊址何所，然則明末當尚有知者。</p>
</div>
<div class='div-other'><a id='mulu533' />
<p class='h2'>他寺併歸演福亦稱龍井</p><p style="margin-left:0em;text-indent:2em">不獨演福也，他寺亦有焉，如淨林廣福院，《咸淳臨安志》不言所在，而下有主僧可全語；附姜白石四詩，詩題有全老，又有銛樸翁、聰自聞二僧，其為淨林之僧何疑？而蘇籀有〈龍井僧全一詩〉，中歷敘辯才淨、自聞聰以及全則，亦為龍井僧。考其實，蓋淨林廣福院後為演福寺，而淨林廣福遂廢，具載《武林舊事》及《西湖遊覽志》。演福以龍井著，而併歸演福之淨林廣福院亦以龍井著矣。又考程珌〈遊記〉，月林，辯才所廬，今為廣福寺，廣福乃衍慶以前額。証以《西湖遊覽志》，知後來復為廣福寺。然則其始也衍慶為廣福，其繼也衍慶、廣福並歸演福，此亦衍慶衰而演福盛之一証也。他若《咸淳臨安志》之無垢院，亦不言所在，而《武林舊事》亦云「後為演福，寺遂廢」；《西湖遊覽志》云「與廣福院俱併為廣福寺」，《武林舊事》之劉庵註云「今歸龍井寺」。《武林舊事》之白蓮院，《北磵集．白蓮院翻蓋法堂榜》註云「在風篁嶺下」，程珌〈遊記〉云「傍佛舍獨白蓮為近」，俱此。淨林廣福院、無垢院、白蓮院與《武林梵志》之鉢池庵，歷來地志並云在風篁嶺。又「靈隱西無垢院半山，古松婆娑，下有甘泉」，見《咸淳臨安志》。《武林舊事》「松下有茯苓，因名茯苓泉」。魏㟲《錢塘縣志》：「院在鵶雞峯下，淨林廣福院有南泉，噴月、僧錄二泉在南山暗竹園廣福院」。《咸淳臨安志》，寺下、泉下互見，《西湖遊覽志》則云「噴月、僧錄二泉在淨林廣福院暗竹園下」。是皆考龍井故實者所當知也。</p>
</div>
<div class='div-other'><a id='mulu534' />
<p class='h2'>普澤院</p><p style="margin-left:0em;text-indent:2em">宋孫沔有〈龍井普澤院仁法師行業記〉，惟見魏㟲《錢塘縣志》。據《咸淳臨安志》，嘉會門龍山六和塔沿江一路有普澤院，舊名「靈源」，治平改額，似不得屬之龍井。疑當時以普澤為龍井之下院，如《武林舊事》劉庵併入龍井，又如《快雪堂集》海寧三十二都有龍井田之類。</p>
</div>
<div class='div-other'><a id='mulu535' />
<p class='h2'>演福僧</p><p style="margin-left:0em;text-indent:2em">演福與龍井為一，此以寺言也，僧則不在此例，見《咸淳臨安志》者一。堂僧紹祖環薪自焚，見馮夢得〈寺記〉者一。僧可湘主寺事，見黃溍〈寺記〉者二。淳祐戊申，天台圓庵果開山，才公名必才，字大用，嗣法於湛堂，至元丁丑住山，見徐一夔〈夕佳樓記〉者一。至正中，佛海弟子海慧與黃文獻、張外史交，海慧即繼絕宗，亦見宋濂《學士集》，見宋濂《學士集》者十。圓照<span class='note-inline'>(若)</span>、方巖<span class='note-inline'>(則)</span>、愛山<span class='note-inline'>(靜)</span>、玉岡<span class='note-inline'>(蒙潤)</span>、天岸<span class='note-inline'>(濟)</span>、大山<span class='note-inline'>(仲齡)</span>、瞽菴<span class='note-inline'>(顯示)</span>、東溟<span class='note-inline'>(慧日)</span>、良謹、如玘，或住演福、或為上座，玘亦見一夔詩，見《西湖遊覽志》者二。元僧清古、源澤、雲夢主寺事，見《上天竺山志》者一。我庵本無見湛堂於演福，今錄所列非鑿然。龍井僧不入，附此備考，亦因以見元明間演福徒眾之盛。</p>
</div>
<div class='div-other'><a id='mulu536' />
<p class='h2'>禪教互易</p><p style="margin-left:0em;text-indent:2em">上天竺靈感觀音院，至元淨始以教易禪。龍井為教寺，以此演福初建實為教寺。越十四年，易教為禪，馮夢得〈寺記〉可考；而據《西湖遊覽志》，則元至元中復為教院。</p>
</div>
<div class='div-other'><a id='mulu537' />
<p class='h2'>魏㟲《錢塘縣志》舛複</p><p style="margin-left:0em;text-indent:2em">魏㟲《錢塘縣志》成於康熙五十七年，其書舛複極多，不可勝舉。即以龍井論，〈山川門〉列龍泓，龍泓下列歸隱橋、寂室、照閣、閒堂、訥齋、潮音堂、秋月堂、滌心沼、鏡心堂、薩埵石、諸天閣、方圓庵諸勝蹟，而〈寺觀門〉列龍井寺，寺下又複列諸名；又去秋月堂、鏡心堂，增鉢池庵、辟塵爐、片雲亭、與時亭。〈古蹟門〉列壽聖院，院下又複列諸名；又去〈寺觀門〉之鉢池庵、與時亭，增三賢祠、神運石、插劒池、浣沙池、浴麟池、與眾亭。至諸天閣本出《武林舊事》，今於龍井既已三見，而於演福寺下又見諸天閣。又秦觀〈遊記題名〉鄭清之〈跋題名〉，〈山川〉、〈寺觀〉兩載全文，一何重複舛謬至此？</p>
</div>
<div class='div-other'><a id='mulu538' />
<p class='h2'>夢粱錄因襲</p><p style="margin-left:0em;text-indent:2em">吳自牧《夢粱錄》二十卷，向少足本，近多有之。其所載山谷、谿井、寺塔、橋之類，大概抄錄《咸淳臨安志》原文，毫無增益刪潤。每段末自註云「依《咸淳志》敘之」，殊為不解。即如《咸淳臨安志》：「噴月泉在南山暗竹園廣福院，僧錄泉在南山暗竹園福聖院」，暗竹園無兩院，「福聖」乃「廣福」，此《咸淳臨安志》刻字之誤，而《夢粱錄》亦依之不改，仍作「福聖」，其他可知也。《西湖遊覽志》亦作「福聖」，誤同。而朱存理、朱彝尊極稱其書，殆未深考。</p>
</div>
<div class='div-other'><a id='mulu539' />
<p class='h2'>詩文編錄之誤</p><p style="margin-left:0em;text-indent:2em">蘇轍〈訥齋記〉自《欒城集》，而《淳臨安志》誤作蘇軾，《西湖志》及《上天竺山志》從之。楊傑〈院記〉，陳善《杭州府志》誤稱為〈訥齋記〉。又傑訥齋、寂室、照閣三詩，魏㟲《錢塘縣志》誤以為趙抃詩。又傑風篁嶺詩，誤以為楊蟠詩。至我聖祖仁皇帝五巡浙西，未至龍井，魏㟲《錢塘縣志》卷首〈天章〉一卷稱龍井御書一聯云：「禪心澄水月，法鼓聚魚龍」。謹案《西湖志．雲林寺》載康熙三十八年聖駕再幸，御題一聯正此十字，疑當時住持僧人後來或有退院歸龍井，摹刻以往，遂傳本寺；魏㟲不知載入雲林寺，而繫之龍井，極為疎略，是皆不可不辨。</p>
</div>
<div class='div-other'><a id='mulu540' />
<p class='h2'>趙抃詩不見本集</p><p style="margin-left:0em;text-indent:2em">趙抃〈龍泓亭詩并敘〉見《咸淳臨安志》，其事當時緇俗咸樂稱道之；然今《清獻集》不載，而《西湖志》云「見清獻、辯才諸集」，非也。</p>
</div>
<div class='div-other'><a id='mulu541' />
<p class='h2'>元淨著述</p><p style="margin-left:0em;text-indent:2em">陳起聖《宋高僧詩選》四十三人，《續選》十九人；陳世隆《宋詩補遺》三十二人，不錄元淨詩。《續文獻通考．釋老門》，元淨在〈名釋傳〉，不與道潛同在〈詩僧傳〉，知不以文詞見也。元淨詩見《咸淳臨安志》及《上天竺山志》者，五古一首、七律二首、五絕十首、七絕二首，文則〈心師銘〉一首。又《上天竺山志》詩散句十七字，更無遺者。〈圓事理說〉見〈塔碑〉及釋傳燈《天台山方外志》。魏㟲《錢塘縣志．經籍》有「釋元淨，字無象，著《辯才集》」，今亦不傳，疑不必果有其書。</p>
</div>
<div class='div-other'><a id='mulu542' />
<p class='h2'>元淨詩入蘇軾集</p><p style="margin-left:0em;text-indent:2em">《上天竺山志》：「元淨有〈次韻參寥子寄秦少游三絕〉，時少游舉進士不得。」蓋道潛原倡，秦觀亦有次韻，而施元之註蘇詩，以元淨詩繫蘇軾，莫可考。然詳詩格，知非蘇也。詩云：</p>

<div class="lg regular" style="margin-left:0em;"><div class='lg-row'>秦郎文字固超然　漢武憑虛意欲仙</div>
<div class='lg-row'>底事秋來不得解　定中試為問諸天</div>
</div>
<div class="lg regular" style="margin-left:0em;"><div class='lg-row'>一尾追風抹萬蹄　崑崙元圃謂朝躋</div>
<div class='lg-row'>回看世上無伯樂　卻道鹽車勝月題</div>
</div>
<div class="lg regular" style="margin-left:0em;"><div class='lg-row'>得失秋毫久已明　不須聞此氣崢嶸</div>
<div class='lg-row'>何妨卻伴參寥子　無數新詩咳唾成</div>
</div><p style="margin-left:0em;text-indent:2em">道潛《參寥子集．彭門書事寄少游三首》云：</p>

<div class="lg regular" style="margin-left:0em;"><div class='lg-row'>我思君處君思我　此語由來自謫仙</div>
<div class='lg-row'>欲借野人傳紙尾　詩憑新鴈寄遼天</div>
</div><p style="margin-left:0em;text-indent:0em;" class="lg-abnormal"><div class='lg-row'>戲馬臺邊駐馬蹄　迴廊曲院總攀躋　秦郎前日曾來否　試拂凝塵覓舊題</div>
</p>
<div class="lg regular" style="margin-left:0em;"><div class='lg-row'>百尺黃樓拂杳冥　樓前風物極崢嶸</div>
<div class='lg-row'>東州詞客渾爭詠　獨怪相如賦未成</div>
</div><p style="margin-left:0em;text-indent:2em">秦觀《淮海集．次韻參寥》云：</p>

<div class="lg regular" style="margin-left:0em;"><div class='lg-row'>武林漁子入花源　但見秦人不得仙</div>
<div class='lg-row'>會有黃鸝鳴翠柳　何妨白眼望青天</div>
</div><p style="margin-left:0em;text-indent:0em;" class="lg-abnormal"><div class='lg-row'>長安仕路與雲齊　倦僕羸驂不可躋　但得元暉曾折簡　何妨平子更安題</div>
</p>
<div class="lg regular" style="margin-left:0em;"><div class='lg-row'>且折花枝醉復醒　人間時節易崢嶸</div>
<div class='lg-row'>大瓠肯自羞無用　畫虎從人笑不成</div>
</div></div>
<div class='div-other'><a id='mulu543' />
<p class='h2'>元淨詩誤入蘇軾集</p><p style="margin-left:0em;text-indent:2em">元淨〈次韻參寥四照閣七律〉一首，蘇軾嘗書之而跋其後，其跋見〈元淨外傳〉。今刻本猶列元淨詩於跋前。馮景《蘇詩續補遺》以此詩為軾作，此因軾書而誤者也。</p>
</div>
<div class='div-other'><a id='mulu544' />
<p class='h2'>名媛詩</p><p style="margin-left:0em;text-indent:2em">《西湖志》用《西湖遊覽志．香匳》一卷，錄〈閨秀詩〉一卷，遊龍井者得二人焉。</p>
<p style="margin-left:0em;text-indent:2em">張瓊如，字赤玉，杭州人，〈龍井七律一首〉：</p>
<p style="margin-left:0em;text-indent:0em;" class="lg-abnormal"><div class='lg-row'>縹緲旛幢綠樹低　山門斜路夕陽西　古壇危磴千層幛　細路遙通九曲谿</div>
<div class='lg-row'>松際谷聲清磬合　竹間雲氣小樓迷</div>
<div class='lg-row'>禪心已與塵緣斷　不礙孤猿午夜啼<span class='note-inline'>(見《名媛詩歸》)</span></div>
</p><p style="margin-left:0em;text-indent:2em">徐媛，字小淑，姑蘇人，〈遊龍井殢雨漫成七絕三首〉：</p>

<div class="lg regular" style="margin-left:0em;"><div class='lg-row'>玉液泠泠走碧沙　芳池碎璧散冰霞</div>
<div class='lg-row'>花深古徑啼鶯澀　黛溼雲寒染露華</div>
</div>
<div class="lg regular" style="margin-left:0em;"><div class='lg-row'>珊珊奇樹亂棲鴉　龍窟遊鱗嬉淺沙</div>
<div class='lg-row'>繚繞青莎浮幾點　憑流怪石似靈槎</div>
</div><p style="margin-left:0em;text-indent:0em;" class="lg-abnormal"><div class='lg-row'>細霧輕煙小徑斜　半空寒雨洗亭花</div>
<div class='lg-row'>山厨不作伊蒲饌　拾得松丸自煮茶<span class='note-inline'>(見《林下詞選》)</span></div>
</p></div>
<div class='div-other'><a id='mulu545' />
<p class='h2'>婦人、中官附著</p><p style="margin-left:0em;text-indent:2em">今錄既以「祠墓諸賢」繫人物，惟「婦人、中官」別無可附。婦人可考者三。一吳越王妃仰氏，《咸淳臨安志》：「在龍井放馬場」。案《十國春秋》，仰氏湖州人，父仁詮，以牙將事文穆王有功績，官至寧國軍節度使。天福八年，忠獻王納為元妃。一宋劉婉容攢所，《武林舊事》：「劉庵，孝宗朝劉婉容攢所，今歸龍井寺」。案《宋史》有〈劉婉儀傳〉，無〈劉婉容傳〉。〈婉儀傳〉稱婉儀與婉容俱高宗妃，同被寵。此云「孝宗」，疑誤。一宋主簿關君妻曾氏，曾鞏撰表云「在錢塘縣履泰鄉龍井之原」，表見《元豐類稿》。中官可考者一。明德，《西湖遊覽志》：「德，高麗人，幼警悟，讀書一目下數行。洪武間，黎王以獻，高皇喜之，俾事左右。歷事五朝，頗著勞績。鎮守兩浙，卒，敕葬風篁嶺下」。又稱正統中嘗駐龍井云。</p>
</div>
<div class='div-other'><a id='mulu546' />
<p class='h2'>三賢祠塑像</p><p style="margin-left:0em;text-indent:2em">龍井故有元淨畫像，見蘇軾〈書贈劉浙僧〉。程珌〈遊記〉則增范仲淹、蘇軾、蘇轍、道潛，凡五人。張雨詩則增胡則、趙抃、秦觀，而無仲淹，凡七人。而敖陶孫《臞翁詩集》註云：「龍井寺有辯才師、趙清獻、蘇文忠塑像」，疑即三賢祠中所祀也。</p>
</div>
<div class='div-other'><a id='mulu547' />
<p class='h2'>海棠</p><p style="margin-left:0em;text-indent:2em">元淨海棠見《咸淳臨安志》：「塔前有海棠二株，乃師手植」是也。蘇軾海棠見《二老堂雜志》：「寺有海棠一株，蘇公手植」是也。</p>
</div>
<div class='div-other'><a id='mulu548' />
<p class='h2'>顯應廟有二</p><p style="margin-left:0em;text-indent:2em">顯應廟祀宋胡則，案《咸淳臨安志》，府治又有顯應廟，乃淨因寺土地也。</p>
</div>
<div class='div-other'><a id='mulu549' />
<p class='h2'>於潛三賢祠</p><p style="margin-left:0em;text-indent:2em">西湖有兩三賢堂，既載入〈軼聞〉矣。案：趙之珩《於潛縣志》亦有三賢祠，祀蘇軾及於潛令刁璹、毛國華。刁、毛有德政，蘇軾倅杭，行縣至潛，皆為賦詩。《東坡集》〈於潛令刁同年野翁亭詩〉有云「我來觀政問風謠，皆云吠犬足生氂」，〈捕蝗至潛戲令毛國華詩〉有云「羨君封境稻如雲，自識人人不識君」，其人之賢可知。</p>
</div>
<div class='div-other'><a id='mulu550' />
<p class='h2'>兩元淨</p><p style="margin-left:0em;text-indent:2em">兩辯才已見〈軼聞〉。案《上天竺山志》：「元皇慶二年，住持竹屋元淨」，是又有兩元淨也。</p>
</div>
<div class='div-other'><a id='mulu551' />
<p class='h2'>四辯才</p><p style="margin-left:0em;text-indent:2em">《宋高僧傳．明律篇》：「唐朔方龍興寺辯才，姓李氏，襄陽人」，是又有三辯才也。《東坡集》有〈龜山辯才師七古〉，又有〈潁川龜山長老四書〉，王註：「龜山在泗州盱眙縣，同時又有一辯才」，是有四辯才也。案馬汝礪《盱眙縣志》，龜山有二，一在縣西南，名上龜山；一在縣東北，臨淮河。而〈仙釋〉止載宋二僧自性、廣辯，豈即此辯才耶？《東坡集．海月碑》：「海月名慧辯」。又有南華辯公住曹谿，亦稱「重辯長老」。又《釋氏稽古略》有南山法師慧才，皆同時人。《續文獻通考》有泗州山水陸院曉津禪師，臨濟宗。</p>
</div>
<div class='div-other'><a id='mulu552' />
<p class='h2'>蘇軾戲問辯才師墨蹟</p><p style="margin-left:0em;text-indent:2em">蘇軾〈<span class='corr'>聞</span>辯才法師復歸上天竺，以詩戲問〉，真蹟舊藏海寧某翰林家，有南宋緝熙殿印及元虞集草書跋。翰林後彫落，鬻歸他姓，今不知輾轉何所矣。</p>
</div>
<div class='div-other'><a id='mulu553' />
<p class='h2'>辟塵爐不藏龍井</p><p style="margin-left:0em;text-indent:2em">《西湖遊覽志》：「六通律寺有辟塵爐，非木非石，叩之錚然，纖塵不染」。魏㟲《錢塘縣志》既載入六通，而於〈古蹟〉復次入龍井名勝之列，殊屬不倫，其誤則不待考也。</p>
</div>
<div class='div-other'><a id='mulu554' />
<p class='h2'>入山之路</p><p style="margin-left:0em;text-indent:2em">西湖泊舟入山之所，類稱曰步。其一茆家步，見《咸淳臨安志》「丁家山橋」下。《武林舊事》，「茆家步」繫「大麥嶺」下。《輟耕錄》作「毛家步」，今作「茆家步」。《西湖遊覽志》：「花家山瀕湖，而登為茆家步」。陳善《杭州府志》：「在飲馬橋北」。其一赤山步，見《西湖遊覽志》：「赤山由湖而陟此者，近定香橋為赤山步」。陳善《杭州府志》：「在赤山路口」。其一則見陳善《杭州府志》：「在茅家步北」，且稱「俗皆曰埠」。又《武林舊事》：「第六橋通耿家步」，港當在棲霞嶺下，然不著；陳善《杭州府志》亦無之。此上三步則入山所必經矣。凡遊者航湖、登陸以至龍井，有赤山步、茅家步二道。而赤山步又有二道，一由支徑過小麥嶺、飲馬橋，與茅家步路會；蓋自東而西，折而西北，不經大麥嶺、積慶山。一則經大麥嶺、積慶山，如卷一田汝成所記，則亦自東而西，又折而北，然後迆西北行。茅家步路過九里松、臙脂嶺，則先自北而南，然後自東南迆西北行，與赤山支徑會。當其未西北行，稍折而北，則至天竺路也。由赤山步為南山，由茆家步為北山，入山之路大略如此。考昔人紀，秦觀則云「出雷峯、度南屏，濯足惠因澗、入靈石塢，得支徑上風篁嶺」；周必大則云「出暗門、上風篁嶺。午飯後過長耳相院，由支徑至石屋、水樂洞、上煙霞嶺，歸休淨慈」；程珌則云「出清波門、經淨慈寺、過白蓮院、上風篁嶺」，正皆赤山步路。然諸賢不由北山而南山，且不由南山赤山埠入，而必經南屏、淨慈者，蓋因出清波門，陸行不及航湖。若秦觀則既航湖矣，又因過南山、約道潛同行，是以亦由此路。要之，北山茆家步，大路也，較赤山為近。此路當日已有特遊者，偶無記述耳。如馮夢禎〈歷龍井還孤山詩〉，則必由茅家步出入無疑也。然周必大既至嶺寺，又稱「午飯後過長耳相院」，則當其入山初未經法相。分赤山大路必經法相而與茅家步會之，支徑則不經法相。又知必大亦由今赤山支徑至嶺也；然此支徑又非秦觀所由之支徑。蓋秦觀既入靈石塢然後得之，此則不經靈石，靈石即積慶也。昔人遊歷，合之於今，大略如此。若乃寺門之外亦有二道：一過東北則南北兩山入寺大路；一稍南，益上至風篁嶺巔，自巔南下，近江矣。此路中間未及嶺顛，過寺右新舊小門不一里，又分一路繞今寺牆外、迆西北。其路在嶺巔，經楊梅塢抵天竺，極崎嶔。今土人謂之「新開路」，疑天門獅子峯在焉。又今由茆家步入山，未至寺門，嶺東又有一路，從此而南則為翁家山、煙霞嶺、石屋諸勝。此正周必大到寺以後出山之支徑矣。蓋大路之外，其近嶺旁、達支徑，可知者又如此。</p>
</div>
<div class='div-other'><a id='mulu555' />
<p class='h2'>餘論題後</p><p style="margin-left:0em;text-indent:2em">一卷之書，不勝異議，志家為甚！何則？其地滄海成田，則今昔遷改；其書成不一手，則彼此參差。考其異同得失而論述之，匪以云辯也。蓋或庶幾愚者千慮之一得。</p>
</div></div>
<p class='juan'>龍井見聞錄卷十</p>
<div class='div-other'><a id='mulu556' />
<p class='h1'>跋</p><p style="margin-left:0em;text-indent:2em"><span class='note-inline'>(臣)</span>孟鋗，草莽微末，知聞短淺，於乾隆十五年，叨與本省鄉解；十六年辛未、二十二年丁丑，兩逢皇上巡幸兩浙，<span class='note-inline'>(臣)</span>以計偕春官，不獲隨士民後恭迎聖駕。洎居里肄業，備聞我皇上恭奉大安，由江入浙，童叟扶攜、謠頌載路。於時大澤溥洋，與江海俱長；溫言稠疊，視家人父子加暱。<span class='note-inline'>(臣)</span>每以未得與觀聽自憾。二十六年，皇上軫念南民，特諭二十七年正月，三舉南巡典禮，浙之士民忭舞騰躍。而<span class='note-inline'>(臣)</span>以初未與觀聽之列，今得仰覩天顏，欣喜尤倍。伏聞補助之餘，不廢瞻眺。惟浙江杭州龍井者，以龍神著稱，其地山水幽邃；在宋為壽聖院，經高僧元淨住持，交遊名賢如趙抃、蘇軾輩，風流照暎，於今未泯。守土臣工，躬率居民，訪稽勝蹟，冀留宸賞。<span class='note-inline'>(臣)</span>竊考元僧以仁撰《龍井志》，林右敘之。志久失傳，故實遺闕。<span class='note-inline'>(臣)</span>因詳覈地志，旁及諸家，編輯《龍井見聞錄》十卷，敬謹繕寫，進呈御覽。自今以往，天章炳煥，泉石增光萬一。敕脩寺志，<span class='note-inline'>(臣)</span>書雖觕淺褊略，或得比於小說家之雜識叢編。聊備採擇，則<span class='note-inline'>(臣)</span>之榮幸實甚。</p>
<p style="margin-left:2em">浙江嘉興府秀水縣舉人．揀選知縣<span class='note-inline'>(臣)</span>汪孟鋗恭跋</p>
</div>
</div><!-- end of div[@id='body'] -->
</body></html>