<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龍井見聞錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu149' />
<p class='juan'>龍井見聞錄卷四</p><p class="byline"><span class='note-inline'>(臣)</span>汪孟鋗恭纂</p>
<div class='div-other'><a id='mulu150' />
<p class='h1'>鄉寓人物</p>
<div class='div-other'><a id='mulu151' />
<p class='h2'>人物以山水、以寺著者</p>
<div class='div-other'><a id='mulu152' />
<p class='h3'>晉</p>
<div class='div-other'><a id='mulu153' />
<p class='h4'>葛洪</p><p style="margin-left:0em;text-indent:2em">房喬《晉書．本傳》：葛洪，字稚川，丹陽句容人也。祖系，吳大鴻臚；父悌，吳平後，入晉為邵陵太守。洪少好學，尤好神仙導養之法。從祖元，吳時學道得仙，號「葛仙公」；以其鍊丹術授弟子鄭隱，洪就學，悉得其法。後師事南海太守——上黨鮑元，元以女妻洪。洪傳元業，兼綜醫術。吳興太守顧秘討石冰，檄洪為將兵都尉，破之。冰平，洪不論功賞，徑至洛陽，欲搜求異書以廣其學。避地南土，參廣州刺史嵇含軍事。後還鄉里，禮辟皆不赴。元帝為丞相，辟為椽；以平賊功賜爵「關內侯」。咸和初，補州主簿，轉司徒掾，遷諮議參軍。<span class='corr'>干</span>寶深相親友，薦洪才堪國史，選為散騎常侍，領大著作。洪固辭不就，以年老求為句漏令。帝以洪資高，不許。洪曰：「非欲為榮，以有丹耳。」帝從之，洪遂將子姪俱行。至廣州，刺史鄧嶽留，不聽，去；洪乃至羅浮山鍊丹。嶽表補東宮太守，又辭不就。嶽乃以洪兄子望為記室參軍。在山積年，優游閑養，著述不輟。自號抱樸子，因以名書。其餘所著碑誄、詩賦百卷，移檄章表三十卷，神仙、良吏、隱逸、集異等傳各十卷；又抄五經、史漢百家之言，方技雜事三百一十卷，《金匱藥方》一百卷，《肘後要急方》四卷。後忽與嶽疏云：「當遠行尋師，剋期便發。」嶽得疏，狼狽往別；而洪坐至日中，兀然若睡。嶽至，遂不及見。時年八十一，視其顏色如生，世以為得仙云。</p>
<p style="margin-left:0em;text-indent:2em">見《咸淳臨安志》，詳卷一。</p>
<p style="margin-left:3em"><span class='note-inline'>(謹案：葛洪鍊丹，相傳如此，依志載入，詳卷十。)</span></p>
</div></div>
<div class='div-other'><a id='mulu154' />
<p class='h3'>隋</p>
<div class='div-other'><a id='mulu155' />
<p class='h4'>檀越陳仲寶</p><p style="margin-left:0em;text-indent:2em">見《續高僧傳》，詳卷三。</p>
</div></div>
<div class='div-other'><a id='mulu156' />
<p class='h3'>五代</p>
<div class='div-other'><a id='mulu157' />
<p class='h4'>吳越王錢俶</p><p style="margin-left:0em;text-indent:2em">《五代史．世家》：俶，字文德。胡進思廢倧，迎俶立之。歷漢、周，襲封吳越國王。宋興，荊楚相次歸命，俶孤。太平興國三年，詔俶來朝。《十國春秋．吳越世家》：俶文，穆王第九子，母吳氏。乾祐元年即王位，端拱元年追封秦國王，諡曰忠懿王。任太師、尚書令、兼中書令、國王，凡四十年；為元帥三十五年。位極富貴，善始善終。好吟詠，有詩曰《政本集》。崇信釋氏，前後造寺無算。</p>
<p style="margin-left:0em;text-indent:2em">見楊傑〈院記〉，詳卷一。</p>
<p style="margin-left:0em;text-indent:2em">見鄧文原〈閣記〉，詳卷二。</p>
<p style="margin-left:3em"><span class='note-inline'>(謹案：俶以乾祐元年嗣位，《咸淳臨安志》稱院以乾祐二年造，即在俶嗣位之二年；惟是志稱居民淩霄，而楊傑〈院記〉、鄧文原〈閣記〉俱係吳越。考《十國春秋》，顯德元年建慧日永明院，五年重創靈隱寺，乾德五年建淨心院，開寶五年建總持寺，獨無此院。又顯德二年，俶詔「寺院非敕額者悉廢之」，疑「淩霄」實創始於乾祐，而「報國看經」則後來所請之敕額也。存考。)</span></p>
</div>
<div class='div-other'><a id='mulu158' />
<p class='h4'>居民淩霄</p><p style="margin-left:0em;text-indent:2em">見《咸淳臨安志》，詳卷二。</p>
</div></div>
<div class='div-other'><a id='mulu159' />
<p class='h3'>元</p>
<div class='div-other'><a id='mulu160' />
<p class='h4'>金應桂<span class='note-inline'>(詳卷三)</span></p><p style="margin-left:0em;text-indent:2em">夏文彥《圖繪寶鑑》：一之，號蓀壁，錢塘人。在宋為縣令，歸附後隱風篁嶺。書法歐陽率更，畫學李龍眠。嘗作〈巖居上真出塵觀音刻石〉。</p>
</div>
<div class='div-other'><a id='mulu161' />
<p class='h4'>周仁榮</p><p style="margin-left:0em;text-indent:2em">薛應旂《浙江通志》：仁榮，字本心，臨海人。治《易》、《春秋》、《禮》，而工為文章。用薦，署「美化書院山長」，士俗為變。泰定初，召拜國子博士，遷翰林修撰。其所教弟子多為名人，而泰不華實為進士第一。</p>
</div>
<div class='div-other'><a id='mulu162' />
<p class='h4'>周仔肩</p><p style="margin-left:0em;text-indent:2em">薛應旂《浙江通志》：仔肩，字本道，臨海人。以《春秋》登延祐五年進士。與其兄仁榮俱以文學名。《浙江通志》：仔肩，元延祐五年戊午霍希賢榜進士，婺州錄事。</p>
</div>
<div class='div-other'><a id='mulu163' />
<p class='h4'>達溥化</p><p style="margin-left:0em;text-indent:2em">蘇天爵《滋谿文稿》有〈答達兼善郎中書〉。</p>
<p style="margin-left:0em;text-indent:2em">夏時正《杭州府志》：元至大、延祐間，翰林待制周仁榮本心、弟進士仔肩本道、門人右榜進士及第達溥化兼善，兄弟師友皆講學龍井山中。</p>
</div></div>
<div class='div-other'><a id='mulu164' />
<p class='h3'>明</p>
<div class='div-other'><a id='mulu165' />
<p class='h4'>聞啟祥</p><p style="margin-left:0em;text-indent:2em">魏㟲《錢塘縣志》：啟祥，字子將，博綜羣書。武林東南都會，江、閩、越之士登賢書者，公車至武林，必質義於啟祥，品題甲乙，命梨棗，曰行卷；制義之有行卷自啟祥始。萬歷壬子舉於南雍，嘗與吳郡李流芳偕計吏入京師；已至，忽意不自得，徑趣車返。後以薦，被徵不赴。性好延納，每庀舟車、飭廚傳宴會客，若置驛然。所著有《自娛齋稿》，子談明亦有聲。</p>
<p style="margin-left:0em;text-indent:2em">見譚元春詩，詳卷二。</p>
<p style="margin-left:0em;text-indent:2em">孫治《靈隱寺志》：聞子將孝廉，絕志仕進，築阿西山。其言語妙天下，馮夢禎、黃汝亨一流人也。</p>
<p style="margin-left:0em;text-indent:2em">朱彝尊《明詩綜》引劉孝則云：子將靈心慧解，逈絕古今，有不可一世之意。早與名場，非其好也。</p>
<p style="margin-left:0em;text-indent:2em">又《靜志居詩話》：杭州先有讀書社，倡自子將。張天生、馮千秋、餘杭三嚴乃入於復社而登樓繼之，文必六朝，詩必三唐，彬彬盛矣。</p>
<p style="margin-left:0em;text-indent:2em">李流芳《檀園集．題畫跋》：吾友聞子將嘗言「湖上兩浮圖，雷峯如老衲，寶俶如美人」，余極賞之。</p>
<p style="margin-left:0em;text-indent:2em">吳銘道《明復社姓氏補錄》：杭州四十三人，首聞啟祥。</p>
<p style="margin-left:3em"><span class='note-inline'>(謹案：吳應箕《復社姓氏錄》有聞啟禎子有，蓋啟祥昆弟。《浙江通志》，啟祥列〈文苑傳〉。)</span></p>
</div></div></div>
<div class='div-other'><a id='mulu166' />
<p class='h2'>人物以氏著者</p>
<div class='div-other'><a id='mulu167' />
<p class='h3'>吳</p>
<div class='div-other'><a id='mulu168' />
<p class='h4'>褚泰</p><p style="margin-left:0em;text-indent:2em">《咸淳臨安志》：泰，吳封錢塘臨平侯，褚氏遂為錢塘郡姓；歷六朝及唐代，有顯人，皆其後裔。</p>
</div></div>
<div class='div-other'><a id='mulu169' />
<p class='h3'>晉</p>
<div class='div-other'><a id='mulu170' />
<p class='h4'>褚陶</p><p style="margin-left:0em;text-indent:2em">《晉書．文苑傳》：陶，字季雅，吳郡錢塘人。</p>
</div></div>
<div class='div-other'><a id='mulu171' />
<p class='h3'>宋</p>
<div class='div-other'><a id='mulu172' />
<p class='h4'>褚含</p><p style="margin-left:0em;text-indent:2em">詳下〈褚伯玉傳〉。</p>
</div></div>
<div class='div-other'><a id='mulu173' />
<p class='h3'>齊</p>
<div class='div-other'><a id='mulu174' />
<p class='h4'>褚伯玉</p><p style="margin-left:0em;text-indent:2em">蕭子顯《南齊書．高逸傳》：伯玉，字元璩，吳郡錢塘人。高祖含、父逷，徃剡，居瀑布山三十餘年，隔絕人物。</p>
</div></div>
<div class='div-other'><a id='mulu175' />
<p class='h3'>梁</p>
<div class='div-other'><a id='mulu176' />
<p class='h4'>褚仲都</p></div>
<div class='div-other'><a id='mulu177' />
<p class='h4'>褚修</p><p style="margin-left:0em;text-indent:2em">姚思廉《梁書．孝行傳》：修，吳郡錢塘人。父仲都善《周易》，修傳父業，性至孝。</p>
<p style="margin-left:3em"><span class='note-inline'>(謹案：褚家坎、褚莊，詳見卷一。據稱漢末聚族居此，因取《咸淳臨安志．古今人表》錢塘褚氏去漢未遠者，自泰至修凡七人，列之表。又列褚玠以下七人。考歐陽修、宋祁《新唐書．宰相世系表》，褚氏為漢褚少孫後裔，孫重居河南陽翟，其孫碧徙居丹陽。姚思廉《陳書．褚玠傳》：「河南陽翟人玠子亮」；《新唐書．褚亮傳》：「杭州錢塘人」，以非土著之褚，故不列。《咸淳臨安志》：「蒲橋褚家塘」，褚氏故居是也。表又有「褚無量」，註：「鹽官人」。且志別有褚無量故居，亦不列。至〈右科進士表〉又有褚南仲虎、臣大防，俱錢塘人，然無可考。)</span></p>
</div></div></div>
<div class='div-other'><a id='mulu178' />
<p class='h2'>人物以文著者</p>
<div class='div-other'><a id='mulu179' />
<p class='h3'>宋</p>
<div class='div-other'><a id='mulu180' />
<p class='h4'>趙抃</p><p style="margin-left:0em;text-indent:2em">托克托《宋史．本傳》：抃，字閱道，衢州西安人。進士及第，為武安軍節度推官。曾公亮薦為殿中侍御史，彈劾不避權倖。以龍圖閣直學士知成都。神宗立，召知諫院。及謝，帝曰：「聞卿匹馬入蜀，以一琴一鶴自隨；為政簡易亦稱是乎？」知越州，盡救荒之術；復徙杭，以太子少保致仕，而官其子屼——提舉兩浙常平以便養。屼奉抃徧遊諸名山，吳人以為榮，諡「清獻」。</p>
<p style="margin-left:0em;text-indent:2em">與元淨倡和詩，見卷二。</p>
<p style="margin-left:0em;text-indent:2em">蘇軾〈趙抃神道碑〉：公少孤且貧，刻意力學，中景祐元年進士。元豐二年，加太子少保致仕，時年七十二，子屼侍公遊杭。始公自杭致仕，杭人留公不得行，公曰：「六年當復來。」至是適六歲矣；杭人德公，逆者如見父母。</p>
<p style="margin-left:0em;text-indent:2em">釋惟白《續傳燈錄》：趙抃居士繫心宗教，典青州，多宴坐。忽大雷震驚，即契悟，作偈曰：</p>

<div class="lg regular" style="margin-left:0em;"><div class='lg-row'>默坐公堂虛隱几　心源不動湛若水</div>
<div class='lg-row'>一聲霹靂頂門開　喚起從前自家底</div>
</div></div>
<div class='div-other'><a id='mulu181' />
<p class='h4'>錢勰</p><p style="margin-left:0em;text-indent:2em">《宋史．附傳》：勰，字穆甫，彥遠子。五歲，日誦千言。十三歲，制舉之業成。熙寕三年，以廕知尉氏縣，授流內銓主簿。以龍圖閣直學士兩知開封，吏導人<span class='corr'>訴</span>牒至七百，勰隨即剖決。蘇軾乘其據案時遺之詩，操筆立就以報，軾曰：「電掃廷訟，響答詩筒，近所未見也。」</p>
<p style="margin-left:0em;text-indent:2em">與元淨倡和詩，見卷七。</p>
</div>
<div class='div-other'><a id='mulu182' />
<p class='h4'>蘇軾</p><p style="margin-left:0em;text-indent:2em">《宋史．本傳》：軾，字子瞻，眉州眉山人。嘉祐二年試禮部，歐陽修擢冠多士。熙寧中通判杭州，元祐三年拜龍圖閣學士、知杭州。請免本路上供米；浚茅山、鹽橋二河以通漕；以餘力復完六井；又取葑田為長堤以便行者，名為「蘇公堤」。軾二十年間再莅杭，有德於民；家有畫像，飲食必祝，諡「文忠」。</p>
<p style="margin-left:0em;text-indent:2em">與元淨交善，詳見各卷。</p>
</div>
<div class='div-other'><a id='mulu183' />
<p class='h4'>蘇轍</p><p style="margin-left:0em;text-indent:2em">《宋史．本傳》：轍，字子由，年十九，與兄軾同登進士科，又同策制舉。元祐六年拜尚書右丞，進門下侍郎。崇寧中，蔡京當國，罷祠致仕，築室於許，號「潁濱遺老」，諡「文定」。</p>
<p style="margin-left:0em;text-indent:2em">撰〈辯才塔碑〉，見卷八。</p>
</div>
<div class='div-other'><a id='mulu184' />
<p class='h4'>楊傑</p><p style="margin-left:0em;text-indent:2em">《宋史．文苑傳》：傑，字次公，無為人，舉進士。元豐中官太常，元祐中為禮部員外郎，出知潤州，除兩浙提點刑獄。自號「無為子」，有文集二十餘卷、《樂記》五卷。</p>
<p style="margin-left:0em;text-indent:2em">撰〈延恩衍慶院記〉及〈十三詩辯才真贊〉，詳見各卷。《上天竺山志．宋齊玉法師四十八願後序》：孫莘老云：「四方言禪者，黃<span class='corr'>蘗</span>、慧林為最盛。黃<span class='corr'>蘗</span>之道，次公實傳之。」</p>
<p style="margin-left:3em"><span class='note-inline'>(謹案：傑記以元豐八年伴高麗僧至院，傑官太常時也。蘇軾集有〈送傑詩序〉，謂「以王事而從方外之樂」，亦指其事。)</span></p>
</div>
<div class='div-other'><a id='mulu185' />
<p class='h4'>秦觀</p><p style="margin-left:0em;text-indent:2em">《宋史．文苑傳》：觀，字少游，一字太虛，揚州高郵人。登第，調定海主簿。蘇軾以「賢良方正」薦於朝。紹聖初，出通判杭州，御史劉拯論其增損實錄，貶監處州酒稅。又以謁告寫佛書為罪，削秩，徙雷州。徽宗立放還。有《淮海集》四十卷。</p>
<p style="margin-left:0em;text-indent:2em">撰〈遊龍井記〉、〈龍井題名〉，詳見各卷。</p>
</div>
<div class='div-other'><a id='mulu186' />
<p class='h4'>米芾</p><p style="margin-left:0em;text-indent:2em">《宋史．文苑傳》：芾，字元章，吳人。以母侍宣仁后舊恩補含光尉，歷太常博士，知無為軍，召為書畫學博士。妙於翰墨，得王獻之筆意；山水人物，自名一家。好潔成癖，所為譎異。無為州治有石奇醜，具衣冠拜之。</p>
<p style="margin-left:0em;text-indent:2em">書秦觀〈遊龍井記〉、釋守一〈方圓庵記〉，見卷六。</p>
</div>
<div class='div-other'><a id='mulu187' />
<p class='h4'>程珌</p><p style="margin-left:0em;text-indent:2em">《宋史．本傳》：珌，字懷古，徽州休寧人。紹熙四年進士，授昌化主簿，改知富陽縣。寧宗時遷浙西提舉常平，歷官端明殿學士致仕。</p>
<p style="margin-left:0em;text-indent:2em">撰〈遊龍井記〉，見卷八。</p>
<p style="margin-left:3em"><span class='note-inline'>(謹案：珌《洺水集》撰寺院記，極多載之《咸淳臨安志》者；又有〈勝相院記〉、〈報恩光孝寺記〉、〈孤山三賢堂記〉。)</span></p>
</div>
<div class='div-other'><a id='mulu188' />
<p class='h4'>鄭清之</p><p style="margin-left:0em;text-indent:2em">《宋史．本傳》：清之，字德源，慶元之鄞人。初名燮，字文叔。嘉泰進士，峽州教授。紹定元年遷翰林學士、知制誥，簽書樞密院事；六年繼史彌遠為右丞相。淳祐五年賜第於西湖之漁莊；九年拜太師左丞相兼樞密使；十一年進封齊國公致仕。有《安晚堂集》六十卷。清之與彌遠立理宗，駸至宰輔；然端平間召用正人，清之之力也。</p>
<p style="margin-left:0em;text-indent:2em">撰〈秦觀龍井題名跋〉，見卷八。</p>
<p style="margin-left:3em"><span class='note-inline'>(謹案：跋稱紹定己丑，蓋紹定之二年清之簽書樞密院時也。)</span></p>
</div>
<div class='div-other'><a id='mulu189' />
<p class='h4'>趙立夫</p><p style="margin-left:0em;text-indent:2em">《宋史．宗室世系表》：魏王廷美子——廣平郡王房下彥堪子。《咸淳臨安志．郡守表》：溫州人。</p>
<p style="margin-left:0em;text-indent:2em">見鄭清之〈跋秦觀龍井題名〉，詳卷八。</p>
<p style="margin-left:3em"><span class='note-inline'>(謹案：清之跋，紹定己丑京尹趙公刻，秦觀記。據《咸淳臨安志》，紹定元年，趙立夫以朝請大夫、尚書右司郎中，除太府少師，兼知杭州，三年易以袁韶則為立夫無疑。)</span></p>
</div></div>
<div class='div-other'><a id='mulu190' />
<p class='h3'>元</p>
<div class='div-other'><a id='mulu191' />
<p class='h4'>鄧文原</p><p style="margin-left:0em;text-indent:2em">宋濂《元史．本傳》：文原，字善之，一字匪石，綿州人，父漳徙錢塘。在宋時，以流寓試浙西，魁四川士。至元中，行中書省辟為杭州路儒學正。皇慶中為國子司業，首建白更學校之政。歷翰林侍講學士。</p>
<p style="margin-left:0em;text-indent:2em">撰〈藏經閣記〉，見卷二。</p>
</div></div>
<div class='div-other'><a id='mulu192' />
<p class='h3'>明</p>
<div class='div-other'><a id='mulu193' />
<p class='h4'>林右</p><p style="margin-left:0em;text-indent:2em">鮑復泰《台州府志》：右，字公輔，與方希直、王原采為友。洪武初任王府教授。為文章善馳騁，且喜談古今豪傑事以自況。許給事廷嘗贈之詩云：</p>
<p style="margin-left:0em;text-indent:0em;" class="lg-abnormal"><div class='lg-row'>握手步雲闕　示我高世文　渾融脫凡近　要妙幾道真</div>
</p><p style="margin-left:0em;text-indent:2em">公輔笑曰：「吾豈文士耶？」廷曰：「子非文士，豈有經濟才如古豪傑者乎？」公輔曰：「吾非豪傑，亦不願為文人也。」嘗代父軍役，聲譽並著。</p>
<p style="margin-left:0em;text-indent:2em">撰〈龍井志敘〉，見卷八。</p>
</div>
<div class='div-other'><a id='mulu194' />
<p class='h4'>馮夢禎</p><p style="margin-left:0em;text-indent:2em">□□□□□□〈南國子祭酒馮公誌銘〉：夢禎，字開之，其先高郵人，徙嘉興之秀水。隆慶庚午舉於鄉。萬歷丁丑會試第一，選庶吉士。</p>
<p style="margin-left:0em;text-indent:2em">撰〈龍井寺復賜田記〉、〈送果上人敘〉、〈觀音殿勸緣述〉，見卷八。</p>
</div></div></div>
<div class='div-other'><a id='mulu195' />
<p class='h2'>人物以祠著者</p>
<div class='div-other'><a id='mulu196' />
<p class='h3'>宋</p>
<div class='div-other'><a id='mulu197' />
<p class='h4'>胡則</p><p style="margin-left:0em;text-indent:2em">《宋史．本傳》：則，字子正，婺州永康人。果敢有才氣，以進士起家，補許田縣尉，調憲州錄事參軍。靈、夏用兵，轉運使索湘命則部送芻糧，為一月計。則曰：「為百日備，尚恐不支，奈何為一月耶？」湘懼無以給，遣則遂入奏。太宗因問以<span class='corr'>邊</span>策，對稱旨；顧左右曰：「州縣豈乏人？」命記姓名中書。後李繼隆討賊，久不解。湘語則曰：「微子，幾敗我事！」一日，繼隆移文轉運使曰：「兵且深入，糧有繼乎？」則告湘曰：「彼師老將歸，欲以糧乏為辭耳，姑以有餘報之。」已而果為則所料。初，丁謂舉進士，客許田，則厚遇之。謂貴顯，故則驟進用。至是，謂罷政事出，則為京西轉運使，遷禮部郎中。部內民訛言相驚，至遣安撫乃定，坐是徙廣西路轉運使。又按宜州重辟十九人，為辯活者九人，累遷太常少卿。乾興初，坐丁謂黨，降知信州，徙福州；以右諫議大夫知杭州。初，則在河北，殿中侍御史王㳂嘗就則假官舟販鹽；至是，張宗海摘發之，按驗得實，出知陳州。踰月，授工部侍郎、集賢院學士。劉隨上疏言：「則奸邪濫聞天下，比命知池州不肯行；以罷去遂加美職，何以風勸在位？」後徙杭州，再遷兵部侍郎致仕，卒。則無廉名，喜交結，尚風義。丁謂貶崖，賓客隨散落；則間遣人至海上饋問如平日。在福州時，前守陳絳嘗延蜀人龍昌期為眾人講《易》，得錢十萬。絳既坐罪，遂自成都械昌期至；則破械，館以賓禮，出俸錢為償之。</p>
<p style="margin-left:0em;text-indent:2em">《咸淳臨安志》：顯應廟在風篁嶺龍井衍慶寺側，神姓胡，名則，婺之永康人。天聖丙寅、明道癸酉，嘗再守杭，有惠政。在郡時，獨無湖患。以兵部侍郎致仕，葬錢塘龍井山中。建炎間，方寇猖獗，聚永康方巖。山賊夜夢紫袍金帶神人現赤幟於空中，隨就剿滅。朝廷褒嘉，為建廟，封顯應侯。自後累加封，其龍井賜墳賜「顯應」，墓神之赫，宣著於方巖，此不悉載。</p>
<p style="margin-left:3em"><span class='note-inline'>(謹案：《夢粱錄》「在郡無江潮之患」，小異。又以「顯應廟」為「顯慶廟」，字誤。)</span></p>
<p style="margin-left:0em;text-indent:2em">《武林舊事》：廟在墓前。</p>
<p style="margin-left:0em;text-indent:2em">《浙江通志》：雍正九年，李衞重修。</p>
<p style="margin-left:0em;text-indent:2em">吳之器《婺書．名臣傳》：累知州郡，皆以惠理稱。又嘗奏減衢、婺二州丁身錢，鄉人懷其德，立祠祀之。其在方巖者，故其讀書地也，肸蠁甚盛。宣和中，巨盜方臘寇永康，民避地於此。賊顧絕澗，緣大藤欲度，忽有赤蛇嚙藤中斷，賊皆墮死。又有千人坑者，兩石並起百仞，相去不盈尺；絕頂有泉可汲，賊緣間道據之。其魁夢神人策白馬飲泉，次日泉遂涸；大懼，遂降。守臣以聞於朝，賜祠額曰「赫靈」。至本朝遂遍於郡境，不啻千百區焉。</p>
<p style="margin-left:3em"><span class='note-inline'>(謹案：《西湖遊覽志》稱「寶元中，命則長子楷通守杭州以便養」。考則墓誌，楷通判杭州，又六年而則終，正當寶元二年，「寶元」紀號誤。)</span></p>
</div>
<div class='div-other'><a id='mulu198' />
<p class='h4'>趙抃、蘇軾、釋元淨</p><p style="margin-left:0em;text-indent:2em">趙抃、蘇軾詳上，釋元淨詳卷三。</p>
<p style="margin-left:0em;text-indent:2em">《西湖遊覽志》：辯才與蘇子瞻、趙閱道友善，後人因建「三賢祠」祀之。</p>
<p style="margin-left:3em"><span class='note-inline'>(謹案：《咸淳臨安志》：花家山下稱為「三賢堂」。)</span></p>
</div></div></div>
<div class='div-other'><a id='mulu199' />
<p class='h2'>人物以墓著者</p>
<div class='div-other'><a id='mulu200' />
<p class='h3'>宋</p>
<div class='div-other'><a id='mulu201' />
<p class='h4'>胡則</p><p style="margin-left:0em;text-indent:2em">詳上〈志銘〉，見卷八。</p>
<p style="margin-left:0em;text-indent:2em">《咸淳臨安志》：在西湖龍井廣福院之麓。</p>
</div>
<div class='div-other'><a id='mulu202' />
<p class='h4'>陳剛中</p><p style="margin-left:0em;text-indent:2em">《咸淳臨安志》：在龍井山風篁嶺沙盆塢。公福州福清人，慷慨挺特，有志事功。建炎二年李易榜登第。紹興戊午任太府寺丞，應詔上封事，主議恢復，忤秦檜意。同年編修官胡銓以鯁切得罪，貶新州，作啟賀其行，有云：「屈膝請和，知廟堂禦侮之無策；張膽論事，喜樞廷經遠之有人。」遂與張九成等七人同謫，送吏部，差知䖍州安遠，士論惜之。有詩云：「同日七人俱去國，何時萬里許還家？」公至縣，適有嶺寇之擾。究心招撫，感瘴而沒。其妻子扶柩至臨安，得地葬焉。其後湘中著〈紹興正論〉，載公出處甚詳。朱文公、周益公皆跋語。</p>
</div>
<div class='div-other'><a id='mulu203' />
<p class='h4'>楊</p><p style="margin-left:0em;text-indent:2em">王安石《臨川集．太常博士錢塘楊君夫人吳氏志銘》：楊君，字翰之，其子蟠問銘。</p>
<p style="margin-left:0em;text-indent:2em">《西湖志》：在龍井。</p>
</div>
<div class='div-other'><a id='mulu204' />
<p class='h4'>吳天秩</p><p style="margin-left:0em;text-indent:2em">夏時正《杭州府志》：天秩，字平甫，杭州人。杜門著書，不嗜榮利。以郊恩授大庾尉，調浮梁。有文集十五卷。</p>
<p style="margin-left:0em;text-indent:2em">《武林舊事》：在龍井。</p>
<p style="margin-left:0em;text-indent:2em">《西湖志》：《平甫集》不傳，其題名見於南屏石屋摩崖，今尚存。</p>
</div></div>
<div class='div-other'><a id='mulu205' />
<p class='h3'>元</p>
<div class='div-other'><a id='mulu206' />
<p class='h4'>方茂榮<span class='note-inline'>(詳卷九)</span></p><p style="margin-left:0em;text-indent:2em">《西湖志》：在龍井方山。</p>
</div></div>
<div class='div-other'><a id='mulu207' />
<p class='h3'>明</p>
<div class='div-other'><a id='mulu208' />
<p class='h4'>陳贄</p><p style="margin-left:0em;text-indent:2em">唐如璉《餘姚縣志》：贄，字惟成，薦為儒學訓導。纂修實錄、兩浙事蹟，皆贄採摭，稱良史才。任翰林待詔，陞廣東參議，遷太常少卿致仕。投老西湖，與騷人墨客為詩酒會。程敏政《篁墩集．西湖百詠倡和詩敘》：太常，會稽陳惟成，博學多才，尤長於詩。其致政而歸也，樂錢塘山水之勝，日與名公碩彥往來西湖之上。得宋季董靜傳《西湖百詠》和之，好事者爭相傳誦焉。</p>
<p style="margin-left:0em;text-indent:2em">夏時正《杭州府志》：在風篁嶺龍井山，子右通政嘉猷祔。</p>
<p style="margin-left:0em;text-indent:2em">陳善《杭州府志》：贄本餘姚人，愛錢塘山水之勝，構別業於武林城北。及卒，特賜酒以榮之。所著有自怡、容臺諸稿。</p>
</div>
<div class='div-other'><a id='mulu209' />
<p class='h4'>吳誠</p><p style="margin-left:0em;text-indent:2em">徐象梅《兩浙名賢錄》：誠，字尚忠，錢塘人，景泰辛未進士。</p>
<p style="margin-left:0em;text-indent:2em">《西湖志．張弼吳公志銘》：交趾弄兵，公巡撫雲南，奮擊賊眾，卒於官。黔國公遣官歸櫬於鄉，賜祭，葬如禮。在龍井山之風篁嶺。</p>
<p style="margin-left:3em"><span class='note-inline'>(謹案：陳善《杭州府志》：「在五子嶺，成化二十三年諭葬」，〈志銘〉足正其訛。)</span></p>
</div>
<div class='div-other'><a id='mulu210' />
<p class='h4'>李昂</p><p style="margin-left:0em;text-indent:2em">《浙江通志》：昂字文舉，仁和人，景泰甲戌進士。成化間出知青州，屬歲饑，發廩以濟，活民二十餘萬。民列其治行三十四事，立祠表海亭。歷官都察院副都御史。兩廣、江右、湖湘、閩浙，羣盜竊發，親入賊巢，斬獲萬計。改督漕運，開河濬源，卒賜祭葬。大司馬華容劉大夏表其墓。</p>
<p style="margin-left:0em;text-indent:2em">陳善《杭州府志》：在風篁嶺下。</p>
</div>
<div class='div-other'><a id='mulu211' />
<p class='h4'>汪諧</p><p style="margin-left:0em;text-indent:2em">《浙江通志》：諧，字伯諧，仁和人。天順庚辰進士，授編修，以禮部右侍郎兼學士乞休，贈尚書。</p>
<p style="margin-left:0em;text-indent:2em">陳善《杭州府志》：在龍井。宏治十三年諭葬，子太常卿舉祔，嘉靖六年諭葬。</p>
</div>
<div class='div-other'><a id='mulu212' />
<p class='h4'>沈銳</p><p style="margin-left:0em;text-indent:2em">《浙江通志》：銳字文進，仁和人。成化己丑進士，授刑部主事。以南京刑部右侍郎乞歸。值劉瑾摘往事以誣士大夫之不附<span class='corr'>己</span>者，遂落職。嘉靖初乃復。</p>
<p style="margin-left:0em;text-indent:2em">魏㟲《錢塘縣志》：在龍井。</p>
</div>
<div class='div-other'><a id='mulu213' />
<p class='h4'>陳珂</p><p style="margin-left:0em;text-indent:2em">《浙江通志》：珂，字希白，錢塘人。宏治庚戌進士，授刑部主事。歷都察院副都御史，巡撫河南，剿平流賊徐郁等。正德十年為大理寺正卿。</p>
<p style="margin-left:0em;text-indent:2em">陳善《杭州府志》：在龍井。嘉靖十一年諭葬。</p>
<p style="margin-left:3em"><span class='note-inline'>(謹案：《浙江通志》以珂為琦，誤。)</span></p>
</div>
<div class='div-other'><a id='mulu214' />
<p class='h4'>許嶽</p><p style="margin-left:0em;text-indent:2em">《武林怡老會詩集》：嶽，字子峻，仕為南京工部主事。歷員外郎中，直隸、常州、廣西、柳州、梧州知府，以副使致仕。</p>
<p style="margin-left:0em;text-indent:2em">《西湖志》：在風篁嶺。</p>
</div>
<div class='div-other'><a id='mulu215' />
<p class='h4'>沈瑞臨</p><p style="margin-left:0em;text-indent:2em">《浙江通志》：瑞臨，字夢錫，萬歷丁丑進士。授行人司正，奉命冊封，餽遺悉絕。由南京工部郎中備兵川東，時楊應龍煽動，瑞臨練兵訓武；終任，應龍不敢叛。以母老終養，杜門斂迹。精研濂、洛、關、閩之書，著《易義》十卷、《經解》二十卷，學者稱曰「約齋先生」。</p>
<p style="margin-left:0em;text-indent:2em">魏㟲《錢塘縣志》：在龍井劉安山。</p>
<p style="margin-left:3em"><span class='note-inline'>(謹案：地志無劉安山之名；冠以龍井，必與龍井相近之山也，疑以「劉庵」致誤。《武林舊事》「劉婉容攢所」可証。今風篁嶺西有劉安山。)</span></p>
</div>
<div class='div-other'><a id='mulu216' />
<p class='h4'>錢夢龍</p><p style="margin-left:0em;text-indent:2em">魏㟲《錢塘縣志》：在風篁嶺，邳州同知。</p>
</div>
<div class='div-other'><a id='mulu217' />
<p class='h4'>費鏞</p><p style="margin-left:0em;text-indent:2em">《浙江通志》邵經邦〈處士費西村志銘〉：鏞，字鳴遠。</p>
<p style="margin-left:0em;text-indent:2em">《西湖志》：在龍井。</p>
</div>
<div class='div-other'><a id='mulu218' />
<p class='h4'>張伯元</p><p style="margin-left:0em;text-indent:2em">《浙江通志》：處士伯元，七月孤，事母孝，好學守禮。</p>
<p style="margin-left:0em;text-indent:2em">魏㟲《錢塘縣志》：在老龍井。</p>
<p style="margin-left:3em"><span class='note-inline'>(謹案：《浙江通志．吳誠》、〈介節傳．沈銳陳珂〉、〈名臣傳．沈瑞臨〉、〈儒林傳．陳贄〉下註：「傳見文苑」，而傳無之。費鏞、張伯元並題曰「處士」。)</span></p>
</div></div>
<div class='div-other'><a id='mulu219' />
<p class='h3'>國朝</p>
<div class='div-other'><a id='mulu220' />
<p class='h4'>沈堯章</p><p style="margin-left:0em;text-indent:2em">《浙江通志》：堯章，字佩彝，仁和人，瑞臨曾孫。崇禎丙子舉於鄉。正身端拱，嘗慕范希文，著〈先憂後樂論〉以見志。趙世安《仁和縣志》：順治中選臨海縣教諭。兄堯年亦善文。</p>
<p style="margin-left:0em;text-indent:2em">魏㟲《錢塘縣志》：在錢塘龍井。</p>
<p style="margin-left:3em"><span class='note-inline'>(謹案：《歷朝浙江題名錄》：「崇禎九年中式八十三名沈堯章，錢塘縣附學生，習《易經》」。《浙江通志》：「仁和人」，非是。)</span></p>
</div>
<div class='div-other'><a id='mulu221' />
<p class='h4'>關大生</p><p style="margin-left:0em;text-indent:2em">魏㟲《錢塘縣志》：在龍井風篁嶺。鍵父，贈知縣。</p>
</div>
<div class='div-other'><a id='mulu222' />
<p class='h4'>王一奇</p><p style="margin-left:0em;text-indent:2em">魏㟲《錢塘縣志》：在雞籠山。</p>
</div>
<div class='div-other'><a id='mulu223' />
<p class='h4'>夏德昌</p><p style="margin-left:0em;text-indent:2em">魏㟲《錢塘縣志》：在龍井金鐘山。</p>
<p style="margin-left:3em"><span class='note-inline'>(謹案：魏㟲《錢塘縣志》：王一奇、夏德昌並題「處士」。)</span></p>
</div>
<div class='div-other'><a id='mulu224' />
<p class='h4'>王起彪</p><p style="margin-left:0em;text-indent:2em">《西湖志．李之芳表忠錄集》：王虎子，名起彪。以《春秋》成進士，授德興令，三月化行；而鄰封寇起，討之不克，罵賊而死。</p>
<p style="margin-left:0em;text-indent:2em">魏㟲《錢塘縣志》：在龍井風篁嶺。學使王掞題曰「異烈孤忠」。</p>
<p style="margin-left:3em"><span class='note-inline'>(謹案：謝旻《江西通志》：王起彪，錢塘人。順治丁亥進士，戊子授德興縣。值金逆變起，彪隨營次半載。己丑江西平，就任。時餘蘖鄰邑董三等賊擁眾猝至，起彪率民兵守之，寡不敵眾，被執於天君廟，脅降不屈，遂遇害。雍正六年詔賜廟祀，附識於此。)</span></p>
</div></div></div>
<div class='div-other'><a id='mulu225' />
<p class='h2'>鄉寓人物題後</p><p style="margin-left:0em;text-indent:2em">地以人而傳，假其名焉爾。釋子以士夫而傳，資其力焉爾。自吳晉迄今，姓氏、爵里、事蹟詳具羣籍，洵夫山靈、佛法與有光榮者也。</p>
</div></div>
<p class='juan'>龍井見聞錄卷四</p>
</div><!-- end of div[@id='body'] -->
</body></html>