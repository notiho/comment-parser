<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龍井見聞錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='w'><a id='mulu594' />
<p class='juan'>附：宋僧元淨外傳</p><p class="byline"><span class='note-inline'>(臣)</span>汪孟鋗恭纂</p><p class="head2">卷下</p>

<div class='div-w'><a id='mulu595' />
<p class='h2'>真贊</p><p style="margin-left:0em;text-indent:2em">《咸淳臨安志．趙抃贊》：</p>
<p style="margin-left:0em;text-indent:0em;" class="lg-abnormal"><div class='lg-row'>師去天竺　山空鬼哭　天竺師歸　道場光輝</div>
<div class='lg-row'>大士大悲　師實焉依　師乎真乎　真金琉璃</div>
<div class='lg-row'>教宗智者　法嗣韶師　須彌有壞　至道無為　稽首慈相　仰之贊之</div>
<div class='lg-row'>皆無妙幻　豈勝言思</div>
</p><p style="margin-left:0em;text-indent:2em">《東坡集．贊》：余頃年嘗聞妙法於辯才老師，今見其畫像，乃以所聞者贊之。</p>

<div class="lg regular" style="margin-left:0em;"><div class='lg-row'>即之浮雲無窮　去之明月皆同</div>
<div class='lg-row'>欲知明月所在　在汝唾霧之中</div>
</div><p style="margin-left:0em;text-indent:2em">《咸淳臨安志．楊傑贊》：</p>
<p style="margin-left:0em;text-indent:0em;" class="lg-abnormal"><div class='lg-row'>月白風清　雲閒水淥　犀柄金爐寄天竺</div>
<div class='lg-row'>老龍頭角縮寒巖　膏雨人間霑足</div>
</p></div>
<div class='div-w'><a id='mulu596' />
<p class='h2'>東坡集．尺牘</p><p style="margin-left:0em;text-indent:2em">久不奉書，愧仰增深。比日切惟法履佳休，某忝冒過分，碌碌無補。日望東南一郡，庶幾臨老復聞法音。尚冀以時為眾自愛。<span class='note-inline'>(以下俱翰林)</span></p>
<p style="margin-left:0em;text-indent:2em">某向與兒子竺僧名，迨於觀音前剃落，權寄緇褐。去歲，明堂恩已奏，授承務郎。謹與買得度牒一道，以贖此子。今附趙君齎納，取老師意剃度一人，仍告於觀音前，略祝願過，悚息悚息！</p>
<p style="margin-left:0em;text-indent:2em">某少有微願，須至仰煩。切料慈照必不見罪。某與舍弟某捐納乙百疋，奉為先君霸州文安縣主簿，累贈中大夫。先妣武昌郡太君程氏，造地藏菩薩一尊，併座及侍者二人。菩薩身之大小如中形人，所費盡以此絹而已。若錢少，即省鏤刻之工可也。乞為指揮選匠便造，造成示及，專求便船迎取，欲京師寺中供養也。煩勞神用，愧悚不已。</p>
<p style="margin-left:0em;text-indent:2em">某啟：法孫至，領手教累幅，伏承道體安康，以慰下情。前此所惠書信，皆領無狀；每荷存記，感怍亡已！真贊更煩刻石，甚愧不稱。〈維摩贊〉近杜介刻，脫卻數字，好笑好笑！唯金山石本乃是也。信口妄語，便蒙印可，罪過罪過！聞老師益健，更乞倍加愛重，且為東南道俗歸依也。某衰病不復有功名意，此去且勉歲月；纔得箇退縮方便，即歸常州住也。更告法師為禱諸聖，令早得歸為幸。此是真切之意，勿令人知，將為虛偽迫行。冗中不宣。<span class='note-inline'>(杭州還朝)</span></p>
<p style="margin-left:0em;text-indent:2em">某啟：別來思仰日深，比來道體何如？某幸於鬧中抽頭，得此閒郡；雖未能超然遠引，亦退老之漸也。思企吳越諸道友，江山之勝不去心；或更送老請會稽一次。老師必能為此一郡道侶少留山中，勿便歸安養；不肖更得少接清遊，何幸如之！惟千萬保重，不宣。<span class='note-inline'>(以下俱潁州)</span></p>
<p style="margin-left:0em;text-indent:2em">近日百事懶廢，寢食之外，然而已。寫此數紙書，一似小兒逃學，來人催迫，日推一日。相知惠書皆不能答；如相怪，且為道此，意老病不足責也。</p>
</div>
<div class='div-w'><a id='mulu597' />
<p class='h2'>道俗依仰</p><p style="margin-left:0em;text-indent:2em">《東坡集．杭州與大覺禪師書》：某啟，奉別二十五年，幾一世矣。會見無時，此懷可知。到此欲奉書，因循至今。辱書，具審起居安隱、南方耆舊彫落。惟明有老師，杭有辯才，道俗所共依仰，蓋一時盛事！比來時得從辯才遊，老病昏塞頗有所警發。恨不得一見老師，更與鑽磨也。歲暮山中苦寒，千萬為眾自重。不宣。</p>
</div>
<div class='div-w'><a id='mulu598' />
<p class='h2'>辯博</p><p style="margin-left:0em;text-indent:2em">《始豐稿．西嶺草堂續記》：古之桑門上首，積行累業，蜚聲一時，名垂後世，蓋亦不鮮。以錢塘言，若聖達觀之神異、辯才淨之辯博、孤山圓之孤峻，咸所宜慕者。</p>
</div>
<div class='div-w'><a id='mulu599' />
<p class='h2'>誦咒祛邪</p><p style="margin-left:0em;text-indent:2em">《淮海集．記龍井辯才事》：熙寧九年，秀州嘉興縣令陶彖，有子得疾甚異，形色、笑語非復平人。令患之，乃大出錢財，聘謁巫祝；厭勝百方，終莫能治。是歲，辯才法師元淨適以事至秀。法師，高僧也，隱於錢塘之天竺山，傳天台教，學者數百人；又特善咒水，疾病者飲其所咒水輒愈，吳人尊事之。令素聞其名，即馳詣師，具狀告曰：「兒始得疾時，見一女子自外來，相調笑。久之，俱去；稍行至水濱，遺詩曰：</p>

<div class="lg regular" style="margin-left:0em;"><div class='lg-row'>生為木卯人　死作幽獨鬼</div>
<div class='lg-row'>泉門長夜開　衾幃待君至</div>
</div><p style="margin-left:0em;text-indent:2em">「自是屢來，且有言曰：『仲冬之月二七之間、月盈之夕，車馬來迎。』今去妖期逼矣，未知所處，願賜哀憐。」師乃許諾，因杖策從至其家，除地為壇，設觀音像於中央，取楊枝霑水灑而咒之，三繞壇而去。是夜兒寢安然，不復如他時矣。明日復來，結跏趺座，引兒問曰：「汝居何地而來至此？」答曰：「會稽之東、卞山之陽，是吾之宅。古木蒼蒼。」師又問：「汝姓誰氏？」答曰：「吳王山上無人處，幾度臨風學舞腰。」師曰：「汝柳姓乎？」乃囅然而笑。師良久呵曰：「汝無始已來迷<span class='corr'>己</span>逐物，為物所轉，溺於淫邪，流浪千刼，不自解脫，入魔趣中，橫生災害，延及無辜。汝今當知魔耶非魔，魔即法界。我今為汝宣說〈首楞嚴秘密神咒〉，汝當諦聽，痛自悔恨，訟既往過愆，返本來清淨覺性。」於是號泣，不復有云。是夜謂兒曰：「辯才之功，汝父之虔，無以加焉。吾將去矣！」後二日復來曰：「久與子遊，情不能遽捨，願一舉觴為別。」因相對引滿。既罷，作詩一章曰：</p>

<div class="lg regular" style="margin-left:0em;"><div class='lg-row'>仲冬二七是良時　江下無緣與子期</div>
<div class='lg-row'>今日臨歧一杯酒　共君千里遠相離</div>
</div><p style="margin-left:0em;text-indent:2em">遂去不復見。余聞其事久矣，元豐二年見辯才於龍井山，問之信然。</p>
</div>
<div class='div-w'><a id='mulu600' />
<p class='h2'>書拒左道</p><p style="margin-left:0em;text-indent:2em">釋惠洪《林間錄》：杭州上天竺法師辯才，悟法華三昧，有至行；宏天台教，稱第一，東吳講者宗尚之。秀州有狂人號「回頭」，左道以鼓俗流，宣言當建<span class='corr'>窣</span>堵坡為吳人福田，施者雲委；然憚入杭境，以辯才不可欺故也。不得已，既來，先以錢十萬詣上天竺飯僧，且遣使通問曰：「今以修造錢若干，願供僧一堂。」淨答其書曰：「道風遠來，山川增勝。誨言先至，喜慰可量。承以營建淨壇，為飯僧之用。竊聞教有明文，不許互用。聖者已遺明誨，不知白佛當何以辭？佇聞報章，即令撰疏文也。」狂人大驚，慚見其徒。然淨之門弟子亦勸且禮之以化俗。淨厲聲曰：「出家兒須具眼始得！彼誠聖者，吾敢不恭？如其誕妄，知而同之，是失正念。吾聞聖者具他心通，今夕當與爾曹虔請，於明日就此山與十方諸佛同齋，即法法嚴敬。」跪讀疏文焚之，明日率眾出迎。而所謂狂人者竟不至，學者皆服。</p>
</div>
<div class='div-w'><a id='mulu601' />
<p class='h2'>緣契</p><p style="margin-left:0em;text-indent:2em">《東坡集．跋舊與辯才書》：軾生平與辯才道眼相照之外，緣契冥符者多矣。始以五年九月三十日入山，相對終日，留此數紙。明年此日在潁州作書與之，有「少留山中，勿便歸安養」之語，而師實以是日化去。又明年，其徒惟楚攜此軸來，為一太息。五月十一日書。</p>
</div>
<div class='div-w'><a id='mulu602' />
<p class='h2'>問答</p><p style="margin-left:0em;text-indent:2em">《上天竺山志》：東坡一日禮大士，見座前〈普門品〉，袖手展讀云：「咒詛諸毒藥，所欲害身者；念彼觀音力，還著與本人」，東坡喟然嘆曰：「佛自仁心，豈有免人之一難而害人之一命乎？是亦去彼及此，與夫不愛人者何異也？我體佛之意而改正之曰：『咒詛諸毒藥，所欲害身者；念彼觀音力，兩家都沒事。』」問辯才曰：「何如？」辯才笑而不答。</p>
<p style="margin-left:3em"><span class='note-inline'>(謹案：《東坡集》，東坡居士曰：「觀音，慈悲者也，今人遭咒詛，念觀音之力而使還著與本人，則豈觀音之心哉？今改之」云云。其文不同，不言與辯才問答。)</span></p>
</div>
<div class='div-w'><a id='mulu603' />
<p class='h2'>寄題〈龍井題名〉</p><p style="margin-left:0em;text-indent:2em">《東坡集．題秦太虛龍井題名記》：覽太虛〈題名〉，皆余昔時遊行處。閉目想之，了然可數。始余與辯才別，五年乃自徐州遷於湖。至高郵見太虛、參寥，遂載與俱。辯才聞余至，欲扁舟相過以結夏，未果。太虛、參寥又相與適越，云秋盡當還；而余倉卒去郡，遂不復見。明年余謫居黃州，辯才、參寥遣人致問，且以〈題名〉相示。時去中秋不十日，秋潦方漲，水面千里；月出房心間，風露浩然。所居去江無十步，獨與兒子邁棹小舟至赤壁，西望武昌，山谷喬木蒼然，雲濤際天。因錄以寄參寥，使以示辯才。有便至高郵，亦可錄以示太虛也。</p>
</div>
<div class='div-w'><a id='mulu604' />
<p class='h2'>元淨詩</p><p style="margin-left:0em;text-indent:2em">《東坡集．書辯才次韻參寥詩》：辯才作此詩時年八十一矣。平生不學作詩，如風吹水自成文理；而參寥與吾輩詩乃如巧人織繡耳。</p>
<p style="margin-left:0em;text-indent:2em">《上天竺山志》：東坡過上天竺，謁辯才，款語間因言窗前兩松，昨為風折一枝，悵悵成一聯，竟未得續。其後舉以示公云：「龍枝已逐風雷變，減卻虛窗半日涼」，坡續云：「天愛禪心圓且潔，故添明月伴清光」。</p>
</div>
<div class='div-w'><a id='mulu605' />
<p class='h2'>著文</p><p style="margin-left:0em;text-indent:2em">《天台山方外志》：〈圓事理說〉，辯才淨師撰。</p>
<p style="margin-left:3em"><span class='note-inline'>(謹案：此說本見蘇轍〈辯才碑〉，又碑稱「示寂時出偈告眾」。楊傑記又云：「元淨與趙抃倡酬偈頌蓋俱失傳，傳者惟〈心師銘〉一首而已。」)</span></p>
</div>
<div class='div-w'><a id='mulu606' />
<p class='h2'>塔銘未刻石</p><p style="margin-left:0em;text-indent:2em">《東坡集．惠州與參寥書》：海月真贊，許他二十餘年矣，因循不作。因來諭，輒為之。不及作慧淨書，幸付與此本也。〈表忠觀記〉及〈辯才塔銘〉後來不見入石，必是僕與舍弟得罪人，未敢便刻也。此〈真贊〉更請參寥相度，如未可，且與藏公處也。</p>
</div>
<div class='div-w'><a id='mulu607' />
<p class='h2'>復書〈龍井題名〉後</p><p style="margin-left:0em;text-indent:2em">《東坡集．跋太虛辯才廬山題名》：某與大覺禪師別十九年矣。禪師脫屣當世，雲棲海上，謂不復見記，乃爾拳拳耶？撫卷太息，欲一見之恐不可復得。會與參寥師自廬山之陽並出而東，所至皆禪師舊迹，山中人多能言之者。乃復書〈太虛與辯才題名〉之後，以遺參寥。太虛今年三十六，參寥四十二，某四十九，辯才七十四，禪師七十六矣。此吾五人者當復相從乎？生者可以一笑，死者可以一嘆也。元豐七年五月十九日，慧日院大雨中書。</p>
<p style="margin-left:3em"><span class='note-inline'>(謹案：蘇轍〈辯才碑〉，元淨以元祐六年示寂，年八十一。逆計元豐七年，正七十四，而俗本題跋作四十七，誤甚，今從《東坡集》正之。然此段乃跋太覺禪師〈廬山題名〉，而刊集者題為〈跋太虛辯才廬山題名〉，亦誤。大覺住四明阿育王寺，見蘇軾〈與寶覺禪老書〉。軾又嘗為大覺撰〈鼎銘〉、〈宸奎閣記〉。宸奎閣者，仁宗賜大覺偈頌。記稱「廬山僧懷璉，皇祐中賜號大覺」，亦見〈與寶覺書〉。)</span></p>
</div>
<div class='div-w'><a id='mulu608' />
<p class='h2'>題名書後不入石</p><p style="margin-left:0em;text-indent:2em">《東坡集．黃州與參寥書》：聰師相別五六年，不謂便爾長進，詩語筆蹤皆可畏，遂為名僧法足，非特巧慧而已。又聞今年剃度，可喜！太虛只在高郵，近舍弟過彼相見，亦有書來。題名絕奇，辯才要書其後，復寄一紙去，然不須入石也。黃州絕無所產，又窘乏殊甚；好便不能寄信物去，只有布一疋作臥單。懷悚懷悚！</p>
</div>
<div class='div-w'><a id='mulu609' />
<p class='h2'>蘇軾乞塔銘</p><p style="margin-left:0em;text-indent:2em">《欒城集．辯才碑》：子瞻謂辯才徒曰：「我固知師矣，余弟子由知師不在我後，我為汝請。」轍以公命不敢辭。</p>
<p style="margin-left:0em;text-indent:2em">又〈天竺海月法師塔碑〉：餘杭天竺有二大士，一曰海月，一曰辯才，皆事明智韶法師，以講說作佛事，而心悟最上乘，不為講說所縛。吳越多禪眾，聞其言者皆曰：「說教如是，是亦禪也。」故吳越之人歸之與佛菩薩無異。熙寧中，余兄子瞻通守餘杭，從二公遊，敬之如師友。後余與子瞻皆自嶺外得歸，而子瞻終於毘陵。餘杭參寥師弔余潁川，既而曰：「辯才以子瞻故，得銘於公；海月獨未有銘，公以子瞻，其亦勿辭！」余亦許之。今住天竺德賢師，實公之高弟，以銘授之，俾刻之石。銘曰：</p>

<div class="lg regular" style="margin-left:0em;"><div class='lg-row'>佛本說一乘　無二亦無三　空洞無一物　應物無不在</div>
<div class='lg-row'>欲以是教人　人或不能信　以其不信故　故示以方便</div>
<div class='lg-row'>方便皆是幻　是惠為真實　有方便惠解　無方便惠縛</div>
<div class='lg-row'>有惠方便解　無惠方便縛　惟惠惟方便　更相為縛解</div>
<div class='lg-row'>縛脫解亦除　然後至佛乘　智者古智人　具惠與方便</div>
<div class='lg-row'>示人西方觀　其實則是幻　由幻而得佛　於以度眾生</div>
<div class='lg-row'>會歸於一乘　何者非佛法　海月辯才師　智者之孫曾</div>
<div class='lg-row'>由教而得禪　皆僧中第一　我不識其面　知其心中事</div>
<div class='lg-row'>作銘書塔石　二公知其然</div>
</div><p style="margin-left:0em;text-indent:2em">《上天竺山志》：東坡乞〈辯才塔碑〉於黃門，與書曰：「兄自覺談佛不如弟。」及黃門作〈海月塔碑〉，以東坡與之遊，故云「我不識師面，知師心中事」。惜乎火失其書翰也。</p>
</div>
<div class='div-w'><a id='mulu610' />
<p class='h2'>蘇軾致茶果</p><p style="margin-left:0em;text-indent:2em">《東坡集．潁川與參寥書》：兩得手書，具審法體佳勝。辯才遂化去，雖來去本無，而情鍾我輩，不免悽愴也。今有奠文一首，并銀二兩，託為致茶果一奠之。潁師得書，且喜進道紙尾，待得閒寫去。餘惟萬萬自重。</p>
<p style="margin-left:0em;text-indent:2em">又文曰：</p>
<p style="margin-left:0em;text-indent:0em;" class="lg-abnormal"><div class='lg-row'>孔老異門　儒釋分宮　又於其間　禪律相攻　我見大海　西北南東</div>
<div class='lg-row'>江河雖殊　其至則同　雖大法師　自戒定通</div>
<div class='lg-row'>律無持破　垢淨皆空　講無辯訥　事理皆融　如不動山　如常撞鐘</div>
<div class='lg-row'>如一月水　如萬竅風　八十一年　生雖有終</div>
<div class='lg-row'>遇物而應　施則無窮　我初適吳　尚見五公　講有辯臻　禪有璉嵩</div>
<div class='lg-row'>後二十年　獨餘此翁　今又往矣　後生誰宗</div>
<div class='lg-row'>道俗欷歔　山澤改容　誰持一杯　往弔井龍　我去杭時　白叟黃童</div>
<div class='lg-row'>要我復來　已許於中　山無此老　去將安從</div>
<div class='lg-row'>噫參寥子　往奠必躬　豈無他人　莫寫我胸</div>
</p></div>
<div class='div-w'><a id='mulu611' />
<p class='h2'>蘇軾紀夢</p><p style="margin-left:0em;text-indent:2em">《東坡集．海月辯公真贊并引》：錢塘佛者之盛蓋甲天下，道德才智之士與夫妄庸巧偽之人雜處其間，號為難齊。故於僧職正副之外，別補都僧正一員。簿帳案牒，奔走將迎之勞，專責正副以下；而都司總領要略，實以行解表眾而已。然亦通號為僧官，故高舉遠引、山棲絕俗之士不屑為之；惟清通端雅、外<span class='corr'>涉</span>世而中遺物者乃任其事，蓋亦難矣。余通守錢塘時，海月大師惠辯者寔在此位。神宇澄穆，不見慍喜，而緇素悅服；余固喜從之遊。時東南多事，吏治少暇，而余方年壯氣盛，不安厥官。每往見師，清座相對。時聞一言則百憂冰解，形神俱泰。因悟莊周所言「東郭順子之為人，人貌而天虛、緣而葆真、清而容物；物無道，正容以悟之，使人之意也消」，蓋師之謂也與？一日師臥疾，使人請余入山。適有所未暇，旬餘乃往，則師之化四日矣。遺言須余至乃闔棺，趺坐如生，頂尚溫也。余在杭州，夢至西湖上有大殿，榜曰「彌勒下生」；而故人辯才、海月之流皆行道其間。師沒後二十一年，余謫居惠州。天竺淨惠師屬參寥子以書遺余曰：「檀越許與海月作真贊，久不償此願，何也？」余矍然而起，為說贊曰：</p>
<p style="margin-left:0em;text-indent:0em;" class="lg-abnormal"><div class='lg-row'>人皆趨世　出世者誰　人皆遺世　世誰為之　爰有大士　處此兩間</div>
<div class='lg-row'>非濁非清　非律非禪　惟是海月　都司之式</div>
<div class='lg-row'>庶復見之　眾縛自脫　我夢西湖　天宮化城　見兩天竺　宛如平生</div>
<div class='lg-row'>雲披月滿　遺像在此　誰其贊之　惟東坡子</div>
</p></div>
<div class='div-w'><a id='mulu612' />
<p class='h2'>遺像</p><p style="margin-left:0em;text-indent:2em">《東坡集．書贈劉浙僧》：到杭，一遊龍井，謁辯才遺像，仍持密雲團為獻龍井。孤山下有石室，室前有六一泉，白而甘，當往一酌。湖上壽星院竹極偉，其旁智果院有參寥泉及新泉，皆甘冷異常，當特往一酌。仍尋參寥子妙聰師之遺跡，見潁沙彌亦當致意。靈隱寺後高峯塔，一上五里；上有僧不下三十餘年矣，不知今在否？亦可一往。</p>
<p style="margin-left:2em">元符二年五月十六日東坡居士書</p>
</div>
<div class='div-w'><a id='mulu613' />
<p class='h2'>郡紳平塔</p><p style="margin-left:0em;text-indent:2em">《上天竺山志》：辯才法師骨塔在老龍井山中。萬歷間，村鄰父老傳為郡紳李某平之。</p>
</div>
<div class='div-w'><a id='mulu614' />
<p class='h2'>龍井得歙硯</p><p style="margin-left:0em;text-indent:2em">《蘇詩續補遺．偶於龍井辯才處得歙硯甚奇詩》，馮景註：「《硯譜》：玉兔朝元硯。此為細羅紋刷絲歙石，圓徑六寸、高寸五分；面有葱色兔月二像，巧若畫成。更無凹凸，真五代前物也。旁刻『建中靖國元年改製』，下刻篆書『一卷石兮呈祥，俾翰林兮增光；出煨燼兮不敗，伊蘇氏兮其昌。張九成識』，又二行『子子孫孫永古用之』。」案「蘇氏其昌」豈即先生辯才處所得硯與？又先生倣〈毛穎〉戲作〈萬石君傳〉云：「羅紋，歙人也。其上世嘗隱龍尾山。」</p>
</div>
<div class='div-w'><a id='mulu615' />
<p class='h2'>手植山茶</p><p style="margin-left:0em;text-indent:2em">《上天竺山志》：辯才法師手植千葉山茶二本，在白雲堂下、雪液池上。自宋歷元，柯葉暢茂，有呵護。</p>
<p style="margin-left:3em"><span class='note-inline'>(謹案：志又載釋道衍〈雪液池詩〉註云：「上有辯才手植山茶，今無」，則明初人已不及見矣。)</span></p>
</div>
<div class='div-w'><a id='mulu616' />
<p class='h2'>嶺塢皆名蘇子</p><p style="margin-left:0em;text-indent:2em">《上天竺山志》：梯子嶺一名蘇子嶺，在華嚴塢；嶺由東坡與辯才得名。又華嚴塢俗呼「心安塢」，以谷中為心安房也。今深處有「華嚴山居」，本名蘇子塢。相傳東坡辯才嘗優游於此。</p>

<p class='juan'>附宋僧元淨外傳卷下</p></div>
<div class='div-w'><a id='mulu617' />
<p class='h2'>〈宋僧元淨外傳〉跋</p><p style="margin-left:0em;text-indent:2em">宋僧元淨嘗住上天竺；龍井，其退院也。沈遘請天竺易禪為教，意問答機鋒足罄南山之竹。而宋釋惟白《續傳燈錄》、明瞿汝稷《指月錄》一無所載，所作偈頌亦復不傳。獨魏㟲《錢塘縣志．經籍》載集一卷，《西湖志》亦謂「與趙抃倡酬詩見本集」，然今亦未之見也。傳元淨者，有《咸淳臨安志》；諸書率以碑銘為本，少所潤益。<span class='note-inline'>(臣)</span>因編輯《見聞錄》之次，雜取載記元淨事蹟，釐為〈外傳〉二卷。每條加以標題，不敢聯屬成文，致失原書面目。大抵《蘇軾集》居十之六七。考軾仕杭，樂交方外，惠辯、道潛、了元、仲殊、思聰、惠勤、惠思、清順、可久、宗本、善本之流，不可悉數。而盛稱元淨與四明懷璉為道俗所仰；道潛詩亦以元淨、懷璉、惠辯為大導師，其高風淨行殆可想見。仰惟睿鑒周宣，考求故實，如因龍井而及元淨，則兹〈外傳〉之附《見聞錄》後，或希節取焉。</p>
<p style="margin-left:2em">乾隆二十七年上元<span class='note-inline'>(臣)</span>汪孟鋗熏沐敬書</p>
</div></div>
</div><!-- end of div[@id='body'] -->
</body></html>