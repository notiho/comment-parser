<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲居聖水寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu243' />
<p class='juan'>聖水寺志卷三</p><p class="byline">寂湛同明倫原輯</p><p class="byline">通淵同實懿重纂</p>
<div class='div-other'><a id='mulu244' />
<p class='h1'>題詠</p>
<div class='div-xu'><a id='mulu245' /><p>杭實名都人多好事每遇上九重三春秋佳日時選勝摛辭探幽餖韻或訪寂於優曇或興嗟於芃黍四方遊宦之客聞聲相思攜壺挈榼往往名篇秀句爭奇鬬麗於山水閒極古今之盛雲居近在南城逵衢車馬閒瞻之在望不必勞藤枝費屐齒興到行攀躋尤便自髯翁留題而後士大夫集中往往有遊集雲居之作今拾珠采翠都為一帙其他纂言記事咸附集焉志題詠</p>
</div>
<div class='div-other'><a id='mulu246' /><p>雲居一山凡孤雲片石咸可登攀傑閣危亭頗資勝賞故臨風高詠或託興於長編倚樹微唫或寄情於短韻若挹雲烟於杖底髣髴如覿仙山搖星斗於筆端呼吸想通帝座皆能冥搜苦索探象罔於玄心獨立孤蹇破洪荒於赤手然此唱彼和語及他山者不收寄贈遠懷事關禪宗者方錄匪其言足重則其人可思序以時代為先後尚俟搜輯其闕略</p>
</div>
<div class='div-other'><a id='mulu247' />
<p class='h2'>遊七寶山上方</p><p class="byline">蘇軾</p><p>去年秋，遊七寶山上方入小院，閴然無人，有一僧隱几低頭讀書，與之語，漠然不對，問其鄰之僧，曰：「此雲闍黎也，不出山十五年矣。」今年六月自常潤還，復至其室，則死葬數月矣。作詩題其壁云。</p>
<p style="margin-left:0em;text-indent:0em;" class="lg-abnormal"><div class='lg-row'>雲師來寶山　一住十五秋　讀書常閉戶　客至不舉頭　去年造其室　清坐忘百憂</div>
<div class='lg-row'>我初無言說　師亦無對酬　今年復扣門　空房但颼颼　云已滅無餘　薪盡火不留　卻疑此室中　常有此人否</div>
<div class='lg-row'>所遇孰非夢　事過吾何求</div>
</p></div>
<div class='div-other'><a id='mulu248' />
<p class='h2'>題雲居</p><p class="byline">楊維楨<span class='note-inline'>(廉夫)</span></p><p style="margin-left:0em;text-indent:0em;" class="lg-abnormal"><div class='lg-row'>赤日行天午不知　老夫一榻號希夷　兒童那信松陰好　又到西湖唱竹枝</div>
</p></div>
<div class='div-other'><a id='mulu249' />
<p class='h2'>題雲居壁</p><p class="byline">韓蘄王</p><p style="margin-left:0em;text-indent:0em;" class="lg-abnormal"><div class='lg-row'>芒鞋竹杖是生涯　老鬢今年玩物華　為愛雲居松檜好　不須更看牡丹花</div>
</p></div>
<div class='div-other'><a id='mulu250' />
<p class='h2'>登雲居山</p><p class="byline">張翥<span class='note-inline'>(仲舉)</span></p>
<div class="lg regular" style="margin-left:0em;"><div class='lg-row'>高處見滄溟　西風吹酒醒　潮來一片白　山擁萬重青　草木如浮動　烟塵忽杳冥</div>
<div class='lg-row'>登臨不可極　吟思滿秋汀</div>
</div></div>
<div class='div-other'><a id='mulu251' />
<p class='h2'>題中峰國師望松圖</p><p class="byline">釋克新</p>
<div class="lg regular" style="margin-left:0em;"><div class='lg-row'>邱隴青松天一涯　兵戈千里未還家　潮迴滄海鯨波險　路入丹山鳥道賒</div>
<div class='lg-row'>心逐浮雲飛落日　夢隨明月上孤槎　野夫亦抱終天恨　何處相期賦白華</div>
</div></div>
<div class='div-other'><a id='mulu252' />
<p class='h2'>登雲居寺</p><p class="byline">王鈍<span class='note-inline'>(士魯)</span></p>
<div class="lg regular" style="margin-left:0em;"><div class='lg-row'>吳山山上雲居寺　脩竹長松畫不如　佛閣倚天塵世遠　僧窗留月鏡臺虛</div>
<div class='lg-row'>淡烟翠靄或無有　蒼狗白衣任卷舒　孰謂無心出岫者　也尋真境藉肩輿</div>
</div></div>
<div class='div-other'><a id='mulu253' /><p class="byline"><span class='note-inline'>(中陽)</span>劉鑄</p>
<div class="lg regular" style="margin-left:0em;"><div class='lg-row'>老樹團陰護隱居　禪房深處會真如　纖塵不染都成幻　萬有難明總是虛　裊裊爐烟香靄合　娟娟山色翠屏舒</div>
<div class='lg-row'>欲追使相登臨賞　媿我無因繼後輿</div>
</div></div>
<div class='div-other'><a id='mulu254' /><p class="byline"><span class='note-inline'>(會稽)</span>王子謙</p>
<div class="lg regular" style="margin-left:0em;"><div class='lg-row'>僧家樓閣倚雲居　金剎諸天儼自如　山繞四簷凝晚碧　湖開一鏡蘸晴虛　神龍護法天花散　老衲焚香貝葉舒</div>
<div class='lg-row'>曾侍使君久登覽　松風飛雨灑旗輿</div>
</div></div>
<div class='div-other'><a id='mulu255' /><p class="byline"><span class='note-inline'>(曾泰)</span>程介菴</p>
<div class="lg regular" style="margin-left:0em;"><div class='lg-row'>一半雲居半佛居　雲籠佛像妙如如　護巢鶴唳松杉暝　送雨龍迴殿閣虛　鐘鼓數聲禪後響　幡幢一幅望中舒</div>
<div class='lg-row'>要知不是無心物　歸路還須使者輿</div>
</div></div>
<div class='div-other'><a id='mulu256' /><p class="byline">錢溥</p>
<div class="lg regular" style="margin-left:0em;"><div class='lg-row'>吳山頂上白雲居　雲氣看來雪不如　有意從龍渾欲化　無心出岫本咸虛　孤飛自喜隨風度　五色還看捧日舒</div>
<div class='lg-row'>柏府使君今李白　時來此地一停輿</div>
</div></div>
<div class='div-other'><a id='mulu257' /><p class="byline">姚公綬</p>
<div class="lg regular" style="margin-left:0em;"><div class='lg-row'>相就閒雲蚤卜居　雲連山徑畫中如　簷牙墮影和松暝　窗戶生雲過月虛　地籟無聲秋正肅　天池有趣曉還舒</div>
<div class='lg-row'>憶曾借臥衣裳冷　約取重來喚竹輿</div>
</div></div>
<div class='div-other'><a id='mulu258' /><p class="byline">石塘</p>
<div class="lg regular" style="margin-left:0em;"><div class='lg-row'>湖山勝概有雲居　靄靄層層畫莫如　蒼狗變形禪榻潤　白衣散影梵宮虛　從龍有意隨開合　出岫無心任捲舒</div>
<div class='lg-row'>乘興登臨迷返路　隔林山老引歸輿</div>
</div></div>
<div class='div-other'><a id='mulu259' /><p class="byline"><span class='note-inline'>(吳人)</span>韓雍<span class='note-inline'>(永熙)</span></p>
<div class="lg regular" style="margin-left:0em;"><div class='lg-row'>乘閒同謁梵王居　滿眼風光畫不如　四面好山淩碧落　一窗脩竹稱清虛</div>
<div class='lg-row'>蘇公邱壑情偏放　范老江湖心暫舒　和罷陽春人盡醉　不知身世在堪輿</div>
</div></div>
<div class='div-other'><a id='mulu260' /><p class="byline"><span class='note-inline'>(豫章)</span>郭子章<span class='note-inline'>(青螺)</span></p>
<div class="lg regular" style="margin-left:0em;"><div class='lg-row'>天迴七寶闢仙居　幽徑風來興晏如　直引湖光連塔潤　豈應嶂影礙亭虛</div>
<div class='lg-row'>巖前風定青猿臥　松頂雲開白鶴舒　好是山靈護法界　長懸紫氣慰扶輿</div>
</div></div>
<div class='div-other'><a id='mulu261' /><p class="byline"><span class='note-inline'>(湘東)</span>郝史正</p>
<div class="lg regular" style="margin-left:0em;"><div class='lg-row'>湖天一鏡照雲居　點點晴峰烟自如　高閣翠涵橫畫埡　幽窗碧映湛清虛　法輪欲共金輪轉　慧日常同化日舒</div>
<div class='lg-row'>楚水吳山千里客　忽驚雲外駐籃輿</div>
</div></div>
<div class='div-other'><a id='mulu262' /><p class="byline"><span class='note-inline'>(荊門)</span>胡作柄<span class='note-inline'>(石圃)</span></p>
<div class="lg regular" style="margin-left:0em;"><div class='lg-row'>紅塵不入此禪居　居在雲中畫不如　鐘磬陰陰幡幢潤　松篁漠漠殿亭虛</div>
<div class='lg-row'>渾忘衣狗分常變　誰識佛心日卷舒　記取潢汙滯龍久　九天春暖起扶輿</div>
</div></div>
<div class='div-other'><a id='mulu263' /><p class="byline">朱樟<span class='note-inline'>(鹿田)</span></p>
<div class="lg regular" style="margin-left:0em;"><div class='lg-row'>閒雲寂寂護僧居　寒碧遮門竹翳如　行處長廊清似水　望中雙鏡迥涵虛　西歸剩對青絇在　示現難逢紺髮舒</div>
<div class='lg-row'>白首重來成小劫　憑誰初地問權輿</div>
</div></div>
<div class='div-other'><a id='mulu264' /><p class="byline">張世犖<span class='note-inline'>(妙峰無夜居士)</span></p>
<div class="lg regular" style="margin-left:0em;"><div class='lg-row'>空山一榻近巢居　悟得浮生電火如　鶴夢青雲塵不到　鴿王白業境仍虛</div>
<div class='lg-row'>雨餘早覺秋聲逼　午夜還看倦眼舒　快對南能評舊㡧　臨風坐嘯小穹輿</div>
</div></div>
<div class='div-other'><a id='mulu265' />
<p class='h2'>雲居留詠</p><p class="byline"><span class='note-inline'>(德輿)</span>夏原吉<span class='note-inline'>(維喆)</span></p>
<div class="lg regular" style="margin-left:0em;"><div class='lg-row'>誰闢雲居境　峨峨瞰石城　湖光漾寒碧　山色擁孤清</div>
<div class='lg-row'>經鎖千函妙　鐘鳴萬戶聲　此中真可樂　何必訪蓬瀛</div>
</div>
<div class="lg regular" style="margin-left:0em;"><div class='lg-row'>誰闢雲居境　依稀古化城　獅柑霜過熟　鳳竹雨餘清</div>
<div class='lg-row'>石悟禪中語　鐘收飯後聲　我來臨絕頂　一覽小蓬瀛</div>
</div>
<div class="lg regular" style="margin-left:0em;"><div class='lg-row'>誰闢雲居境　僧多居白雲　晴窗清可采　曉榻暖堪分</div>
<div class='lg-row'>曲引泉通水　多栽松備薪　山中如有社　我亦寄閒身</div>
</div><p style="margin-left:0em;text-indent:0em;" class="lg-abnormal"><div class='lg-row'>誰闢雲居境　滿山多是雲</div>
<div class='lg-row'>淮揚千里隔　吳越一江分　僧獻有聲畫　童炊帶雨薪　寄言老幻住　今換幾番身</div>
</p><p style="margin-left:0em;text-indent:0em;" class="lg-abnormal"><div class='lg-row'>誰闢雲居境　崎嶇一路遙</div>
<div class='lg-row'>青猊依佛座　玄鶴近僧寮　竹霧朝飛雨　松風夜鼓濤　中峰招不返　老我在塵囂</div>
</p><p style="margin-left:0em;text-indent:0em;" class="lg-abnormal"><div class='lg-row'>誰闢雲居境　登臨不憚遙</div>
<div class='lg-row'>翠陰團竹徑　金粉落松寮　泉響窗前瑟　峰排江上濤　遠公知我否　勿笑囂囂</div>
</p><p style="margin-left:0em;text-indent:0em;" class="lg-abnormal"><div class='lg-row'>誰闢雲居境　我來臨翠微　江山吳越勝　人物古今非　東旭輝宸翰　西風振客衣　飄飄林下士　宴坐話禪機</div>
</p><p style="margin-left:0em;text-indent:0em;" class="lg-abnormal"><div class='lg-row'>誰闢雲居境　僧閒心事微　大真可友　韓子豈宜非　花落山藏錦　雲來石有衣　三車嘗自惜　未解脫塵機</div>
</p></div>
<div class='div-other'><a id='mulu266' />
<p class='h2'>重遊吳山</p><p class="byline">夏原吉</p><p>雲居聖水風景為諸山最。余少時從先人宦遊往來此中，迄今四十餘年。春王正月，蒙恩巡視兩浙，復一至寺。山川雲物，儼然如舊，詢問故老，凋逝八九，有一二存焉。不禁感歎，因作詩云。時宏治乙巳歲。</p>

<div class="lg regular" style="margin-left:0em;"><div class='lg-row'>雲居風景最稱奇　今日登臨有所思　浙水潺湲無異態　湖山掩映似前時</div>
<div class='lg-row'>老僧能說先人政　寶軸仍收上世詩　嗟我重來多感慨　懷親憶舊不勝悲</div>
</div></div>
<div class='div-other'><a id='mulu267' />
<p class='h2'>遊雲居</p><p class="byline"><span class='note-inline'>(餘姚)</span>王守仁<span class='note-inline'>(陽明)</span></p><p style="margin-left:0em;text-indent:0em;" class="lg-abnormal"><div class='lg-row'>拂袖風塵尚未能　偷閒殊覺媿山僧　杖終擬投三竺　裘馬無勞說五陵</div>
</p><p style="margin-left:0em;text-indent:0em;" class="lg-abnormal"><div class='lg-row'>長擬西湖放小舟　看山隨意逐春流　烟霞只作鷗鳧主　斷卻紛紛世上愁</div>
</p></div>
<div class='div-other'><a id='mulu268' />
<p class='h2'>雲居留詠</p><p class="byline">唐國秀</p>
<div class="lg regular" style="margin-left:0em;"><div class='lg-row'>蕭蕭一境入微茫　翠竹蒼梧九夏涼　幽鳥調聲歌絕壁　閒雲留影浸虛堂</div>
<div class='lg-row'>坐來頓覺囂塵遠　別去懸知歲月忙　自笑功名真幻物　歸鞍欲上思徬徨</div>
</div></div>
<div class='div-other'><a id='mulu269' />
<p class='h2'>留題雲居</p><p class="byline">金燦<span class='note-inline'>(豐村)</span></p>
<div class="lg regular" style="margin-left:0em;"><div class='lg-row'>飄揚豈肯甘肥遁　是處青山故岑　未出岫時先有望　便從龍去也無心</div>
<div class='lg-row'>輕拖化雨千山潤　薄護驕陽四海除　萬丈碧霄誇著足　激昻今亦許藂林</div>
</div></div>
<div class='div-other'><a id='mulu270' />
<p class='h2'>登雲居眺城南</p><p class="byline"><span class='note-inline'>(會稽)</span>徐渭<span class='note-inline'>(文長)</span></p>
<div class="lg regular" style="margin-left:0em;"><div class='lg-row'>夕照不曾殘　城頭月正圓　霞光翻鳥墮　江色上松寒</div>
<div class='lg-row'>市客屠俱集　高空醉屢看　何妨高漸離　抱卻筑來彈</div>
</div></div>
<div class='div-other'><a id='mulu271' />
<p class='h2'>贈賓山上人</p><p class="byline">馬三才<span class='note-inline'>(松里)</span></p>
<div class="lg regular" style="margin-left:0em;"><div class='lg-row'>慧遠歸藏地　泉通靜惠林　一從傳鉢後　不盡築場心</div>
<div class='lg-row'>藝圃開三昧　禪關破五陰　問年八十上　觀徧世<span class='corr'>間</span>音</div>
</div></div>
<div class='div-other'><a id='mulu272' />
<p class='h2'>春日贈靜山上人</p><p class="byline">釋法聚<span class='note-inline'>(玉芝)</span></p>
<div class="lg regular" style="margin-left:0em;"><div class='lg-row'>巖居隨分得　已悟是還非　鳥聽談經下　雲隨乞食歸</div>
<div class='lg-row'>病妨禪課減　夢驗世緣稀　別汝青春日　書成木葉飛</div>
</div></div>
<div class='div-other'><a id='mulu273' />
<p class='h2'>題山木堂</p><p class="byline">釋戒言<span class='note-inline'>(少林)</span></p>
<div class="lg regular" style="margin-left:0em;"><div class='lg-row'>文室西巖下　悠然興味長　開門落峰影　隱几映湖光　宿雨浮空翠　高陰拂地涼</div>
<div class='lg-row'>端居無外慕　靜裏閱年芳</div>
</div>
<div class="lg regular" style="margin-left:0em;"><div class='lg-row'>匝地千章木　參天半是松　雲閒饒宴適　地僻少過從</div>
<div class='lg-row'>夕影歸林鶴　秋聲出塢鐘　空臺終日靜　坐對兩三峰</div>
</div></div>
<div class='div-other'><a id='mulu274' />
<p class='h2'>贈雲棲</p>
<div class="lg regular" style="margin-left:0em;"><div class='lg-row'>山翁雲居不出山　白雲日日護禪關　松邊閱世長僧臘　石畔開門生道顏　殊有高情了歲月　更無閒夢遊塵寰</div>
<div class='lg-row'>夕陽定起步西麓　鶴帶秋陰湖上還</div>
</div></div>
<div class='div-other'><a id='mulu275' />
<p class='h2'>晚由鐵冶嶺過雲居聖水寺</p><p class="byline"><span class='note-inline'>(歸安)</span>茅坤<span class='note-inline'>(鹿門)</span></p><p style="margin-left:0em;text-indent:0em;" class="lg-abnormal"><div class='lg-row'>林度翠微曲　城懸綠水隈</div>
<div class='lg-row'>綺羅倏雲隔　仙梵入天來　落日西陵樹　孤烟帝子臺　上方看不厭　歸路絕塵埃</div>
</p></div>
<div class='div-other'><a id='mulu276' /><p class="byline">謝云</p><p>予病後適逢初度奇上人為脩齋誦經賦詩</p>
<p style="margin-left:0em;text-indent:0em;" class="lg-abnormal"><div class='lg-row'>山僧憐我文園病　共向峰頭禮釋迦</div>
<div class='lg-row'>四十九年迷苦海　百千萬劫總河沙　經聲西嶺通祇樹　仙梵中天散覺花</div>
<div class='lg-row'>願乞世尊為弟子　從髠髮具袈裟</div>
</p></div>
<div class='div-other'><a id='mulu277' />
<p class='h2'>訪仁山上人</p><p class="byline">豐坊<span class='note-inline'>(南禺)</span></p>
<div class="lg regular" style="margin-left:0em;"><div class='lg-row'>三伏炎蒸草閣中　不知秋到梵王宮　倚窗亂竹來飛雨　隔屋長松度遠風</div>
<div class='lg-row'>久坐暮雲時變白　吟邊朝槿忽消紅　經年多病妨行樂　一叩禪關萬慮空</div>
</div></div>
<div class='div-other'><a id='mulu278' />
<p class='h2'>題智公山房壁</p><p class="byline">曹學佺<span class='note-inline'>(能始)</span></p><p style="margin-left:0em;text-indent:0em;" class="lg-abnormal"><div class='lg-row'>山雲四繞多蒼翠　山中還有雲居寺　寺在雲關盡日幽　一往彌令長禪思</div>
<div class='lg-row'>我聞尊者曰中峰　經行多暇手栽松　松葉松枝漬甘露　一卷法華一株樹</div>
<div class='lg-row'>而今松樹長青青　世人誰覓中峰路　空門寧惜人代徂　形勝居然恆不殊　僧房各置巖仍谷　半嶺時收江與湖</div>
<div class='lg-row'>湖水蕭蕭黯無色　祇見寒波一片白　冶遊誰復堤上子　靜眺故有山中客　客子來時不欲還　真性能隨老衲閒</div>
<div class='lg-row'>歲除應是梅花裏　日落徘徊松樹間　漫復相逢歌白水　由來生計在青山</div>
</p></div>
<div class='div-other'><a id='mulu279' />
<p class='h2'>宿雲居</p><p class="byline">李奎<span class='note-inline'>(珠山)</span></p>
<div class="lg regular" style="margin-left:0em;"><div class='lg-row'>一齋吟不出　高卧白雲居　萬竹維摩榻　雙林大士廬　詩禪超上乘　水月證空虛</div>
<div class='lg-row'>為問西來意　然燈話折蘆</div>
</div></div>
<div class='div-other'><a id='mulu280' />
<p class='h2'>春日雨中過參黛樓借榻贈靜山上人</p><p class="byline">李金庭</p><p style="margin-left:0em;text-indent:0em;" class="lg-abnormal"><div class='lg-row'>山樓烟景少　吟眺興偏幽</div>
<div class='lg-row'>花雨千峰暝　松濤萬壑秋　野情真自適　仙境復何求　孤嘯殘陽外　蘼蕪綠滿洲</div>
</p><p style="margin-left:0em;text-indent:0em;" class="lg-abnormal"><div class='lg-row'>碧嶂環虛閣　藤蘿繞石闌</div>
<div class='lg-row'>雲光晴滴翠　雨氣晝生寒　地僻塵無染　神清夢亦安　睡酣江上月　閒試小龍團</div>
</p><p style="margin-left:0em;text-indent:0em;" class="lg-abnormal"><div class='lg-row'>獨坐雲深處　翻憐世路非　僧閒堪作侶　景勝欲忘歸　陽谷秋陰茂　堂空燕雀稀　鉤簾湖水碧　閒看白鷗飛</div>
</p></div>
<div class='div-other'><a id='mulu281' />
<p class='h2'>過雲居</p><p class="byline">施璉川</p>
<div class="lg regular" style="margin-left:0em;"><div class='lg-row'>精舍岧嶤隔翠微　我來便覺世情違　孤燈照雨檐花落　短鬢臨風木葉稀</div>
<div class='lg-row'>白雁虛凝千里信　青山容得幾人歸　詩成正在鐘鳴後　獨坐空庭攬舊衣</div>
</div></div>
<div class='div-other'><a id='mulu282' />
<p class='h2'>寓雲居山房</p><p class="byline">顧青厓</p>
<div class="lg regular" style="margin-left:0em;"><div class='lg-row'>小閣開何許　蒼雲秀水間　幽尋曾屢過　勝絕竟忘還　石磴懸春雨　柴牀落晚山</div>
<div class='lg-row'>高眠長不出　信爾有真閒</div>
</div></div>
<div class='div-other'><a id='mulu283' />
<p class='h2'>贈古松上人</p><p class="byline"><span class='note-inline'>(長洲)</span>王稺登<span class='note-inline'>(百谷)</span></p>
<div class="lg regular" style="margin-left:0em;"><div class='lg-row'>衝泥度嶺問僧家　竹暗松深徑路斜　一夜雨聲添碧草　滿園春色鎖梅花</div>
<div class='lg-row'>禽言谷靜偏宜聽　酒債山寒未肯賒　頭白友郎能好客　開廚留客飯胡麻</div>
</div></div>
<div class='div-other'><a id='mulu284' />
<p class='h2'>贈古松喬上人</p><p class="byline">皇甫錫</p>
<div class="lg regular" style="margin-left:0em;"><div class='lg-row'>三乘翻貝葉　四律吐靈花　暫謝郎官省　因探帝釋家　赤烏論劫遠　白舄渡江賒</div>
<div class='lg-row'>苦行將何事　迷轉法華　</div>
</div></div>
<div class='div-other'><a id='mulu285' />
<p class='h2'>松樂亭晚眺呈賓山上人</p><p class="byline"><span class='note-inline'>(西安)</span>張大介<span class='note-inline'>(少谷)</span></p><p style="margin-left:0em;text-indent:0em;" class="lg-abnormal"><div class='lg-row'>山晚雲烟合　亭虛眺望通</div>
<div class='lg-row'>湖光斜枕海　江色遠連空　邂逅何年別　攀登此日同　不愁歸路暝　留宿有支公</div>
</p></div>
<div class='div-other'><a id='mulu286' />
<p class='h2'>春日過迴崖禪房</p>
<div class="lg regular" style="margin-left:0em;"><div class='lg-row'>青春重欲半　楊柳漸堪攀　偶逐煙霞侶　因過松竹間　澄湖明夕照　微雨暗春山</div>
<div class='lg-row'>終日嗟城市　今朝喜暫閒</div>
</div></div>
<div class='div-other'><a id='mulu287' />
<p class='h2'>與迴崖夜坐有懷</p><p class="byline">吳兆</p>
<div class="lg regular" style="margin-left:0em;"><div class='lg-row'>投師知夙好　幾夜坐深更　煨芋山爐暖　烹茶石澑清　殘鐘度湖水　落日半山城</div>
<div class='lg-row'>似覺諸緣靜　懷君空復情</div>
</div></div>
<div class='div-other'><a id='mulu288' />
<p class='h2'>雲居留題</p><p class="byline">徐春塘</p>
<div class="lg regular" style="margin-left:0em;"><div class='lg-row'>江上吳山生九峰　峰迴客路是城中　天開水鏡前江月　坐接松濤絕壑風</div>
<div class='lg-row'>落木徑開宜舞鶴　上方山曉自鳴鐘　西湖只在危闌外　引領秋光思不窮</div>
</div></div>
<div class='div-other'><a id='mulu289' />
<p class='h2'>又</p><p style="margin-left:0em;text-indent:0em;" class="lg-abnormal"><div class='lg-row'>閣倚層崖迥　開窗對畫圖　亂峰鳴夕照　殘靄散秋湖　客路依城轉　松陰過雨無　前江吟眺裏　一鳥下平蕪</div>
</p></div>
<div class='div-other'><a id='mulu290' />
<p class='h2'>同李笠翁、沈因伯雲居話舊</p><p class="byline">何玉振<span class='note-inline'>(泗音)</span></p><p style="margin-left:0em;text-indent:0em;" class="lg-abnormal"><div class='lg-row'>人逐秋風至　青山老客情</div>
<div class='lg-row'>竹深孤寺隱　雁集一沙平　古道埋荒草　長江送遠聲　登臨時把袂　日落照孤城</div>
</p></div>
<div class='div-other'><a id='mulu291' />
<p class='h2'>祝達方</p><p class="byline">顧豹文</p>
<div class="lg regular" style="margin-left:0em;"><div class='lg-row'>談禪趺坐俯滄波　白晝天花下薜蘿　繞院菩提嵐翠重　滿庭貝葉雨聲多</div>
<div class='lg-row'>春山振錫能降虎　秋水揮毫不換鵝　僧臘七旬空萬境　人稱無著古維摩</div>
</div></div>
<div class='div-other'><a id='mulu292' />
<p class='h2'>雲居寺贈風遠</p><p class="byline">曹溶<span class='note-inline'>(潔躬)</span></p>
<div class="lg regular" style="margin-left:0em;"><div class='lg-row'>幽盡丹青出　硿硿俯石林　樹含樵斧寂　晴湧佛香深</div>
<div class='lg-row'>伏竇泉宜釀　吹松澗有琴　不須問勝義　早已薄懸金</div>
</div>
<div class="lg regular" style="margin-left:0em;"><div class='lg-row'>梵宮圍密靄　不道是城中　窟靜雲能照　欄高地總空</div>
<div class='lg-row'>竹光留宿雨　鳥語出迴風　更卜重陽後　來看萬葉紅</div>
</div></div>
<div class='div-other'><a id='mulu293' />
<p class='h2'>同楊香山、葉林屋雲居西園竹閣，贈心學上人</p><p style="margin-left:0em;text-indent:0em;" class="lg-abnormal"><div class='lg-row'>偕尋竹閣寺西偏　逸蹟相傳數百年</div>
<div class='lg-row'>人倦儘容嵓下住　夏涼尤覺醉來便　鼯鼪靄靄相忘地　翡翠粼粼欲暮天</div>
<div class='lg-row'>莫悵黃塵銷未得　暫分清晷學初禪</div>
</p></div>
<div class='div-other'><a id='mulu294' />
<p class='h2'>從清屏山至雲居訪仁菴大師</p><p class="byline">毛先舒<span class='note-inline'>(稚黃)</span></p><p style="margin-left:0em;text-indent:0em;" class="lg-abnormal"><div class='lg-row'>翠微引步上虛空　高下樓臺曲徑通</div>
<div class='lg-row'>紅葉遙分秋萬樹　青山行過竹多叢　雲生古壁將成雨　日落長松更起風　望裏白毫知不遠　天花落處坐支公</div>
</p></div>
<div class='div-other'><a id='mulu295' />
<p class='h2'>又雲居寺</p>
<div class="lg regular" style="margin-left:0em;"><div class='lg-row'>石徑幾里欹忽平　峩然寶剎開西城　天花貝葉總妙法　禪室香臺非世情　古碑喜留片石語　雙履誰踏空山聲</div>
<div class='lg-row'>身心漸覺塵累少　將尋此地談無生</div>
</div></div>
<div class='div-other'><a id='mulu296' />
<p class='h2'>雲居江望</p>
<div class="lg regular" style="margin-left:0em;"><div class='lg-row'>雲居絕頂俯寒空　此日晴披雁背風　一片江山秋色裏　萬家烟樹夕陽中　吟看太古雲凝白　醉覺衰顏酒借紅</div>
<div class='lg-row'>不是春心勞目極　那堪處處老丹楓</div>
</div></div>
<div class='div-other'><a id='mulu297' />
<p class='h2'>登雲居訪心學大師并誌乍歸復別之意</p><p class="byline">吳致一</p><p style="margin-left:0em;text-indent:0em;" class="lg-abnormal"><div class='lg-row'>江湖空老去　彈鋏暫歸來</div>
<div class='lg-row'>禪榻依然近　香花特地開　路從雲外遶　山向座前迴　獨恨飢驅客　征帆已復誰</div>
</p></div>
<div class='div-other'><a id='mulu298' />
<p class='h2'>過達方禪師園</p><p class="byline"><span class='note-inline'>(武林)</span>趙蒼<span class='corr'>璧</span><span class='note-inline'>(圜菴)</span></p><p style="margin-left:0em;text-indent:0em;" class="lg-abnormal"><div class='lg-row'>雲樹為籬山作屏　月明荇藻橫中庭</div>
<div class='lg-row'>禪心映徹澄波碧　詩骨高淩夕照青　靜處見聞皆妙諦　定中色相盡忘形　塵緣愧我猶羈絆　得步靈巖昧已醒</div>
</p>
<div class="lg regular" style="margin-left:0em;"><div class='lg-row'>上人趺坐翠篁中　冷韻秋懷味頗同　澹泊趣能高石隱　瀟疎致欲類簑翁　茶爐聲沸燒桐葉　竹徑風敲喧草蟲</div>
<div class='lg-row'>真意已從佳句得　知師覺後蘊皆空</div>
</div><p style="margin-left:0em;text-indent:0em;" class="lg-abnormal"><div class='lg-row'>悟入空來身亦餘　方知出世勝華居</div>
<div class='lg-row'>剎連古堞塵偏遠　跡寄雲窩俗每疎　貝葉靜翻機躍躍　蒲團兀坐意如如　紛紜戶外雖爭擾　慧眼終疑賦子虛</div>
</p></div>
<div class='div-other'><a id='mulu299' />
<p class='h2'>山中十詠</p><p class="byline">釋德言<span class='note-inline'>(心學)</span></p></div>
<div class='div-other'><a id='mulu300' />
<p class='h2'>聖水寒巖</p><p style="margin-left:0em;text-indent:0em;" class="lg-abnormal"><div class='lg-row'>巖下清泉湧　曾無卓錫痕　輕寒生白晝　皓月湛黃昏　境擅吳山勝　名因聖水存　補天留此物　千古覆雲根</div>
</p></div>
<div class='div-other'><a id='mulu301' />
<p class='h2'>塔基松樂</p><p style="margin-left:0em;text-indent:0em;" class="lg-abnormal"><div class='lg-row'>見說浮屠址　長松幾十尋　亭亭多勁節　落落少知音　遞響疑流水　迎風似鼓琴　欲消炎熱苦　不厭此登臨</div>
</p></div>
<div class='div-other'><a id='mulu302' />
<p class='h2'>振衣亭</p><p style="margin-left:0em;text-indent:0em;" class="lg-abnormal"><div class='lg-row'>步屧尋南郭　憑高一振衣　應知塵不到　驚起鶴飜飛　古岸淩滄海　烟蘿出翠微　亭空餘怪石　或恐是支磯</div>
</p></div>
<div class='div-other'><a id='mulu303' />
<p class='h2'>超然臺</p><p style="margin-left:0em;text-indent:0em;" class="lg-abnormal"><div class='lg-row'>細路懸籬上　高臺四望開　泉源疑鷲嶺　霞氣接天台　碧樹城隅密　青山眼底來　莓苔供步屧　發興自悠哉</div>
</p></div>
<div class='div-other'><a id='mulu304' />
<p class='h2'>一滴泉</p><p style="margin-left:0em;text-indent:0em;" class="lg-abnormal"><div class='lg-row'>小院幽深處　泉香噴石　千秋留古蹟　一滴至今傳　濺去苔痕溼　烹來瓠葉便　坡仙題咏在　拂拭憶當年</div>
</p></div>
<div class='div-other'><a id='mulu305' />
<p class='h2'>三台石</p><p style="margin-left:0em;text-indent:0em;" class="lg-abnormal"><div class='lg-row'>何年辭上帝　許爾臥東山　不為蒼生起　從白晝閒　雲深人跡斷　日落鳥飛還　突兀知何意　偏容在此閒</div>
</p></div>
<div class='div-other'><a id='mulu306' />
<p class='h2'>西山晴雪</p><p style="margin-left:0em;text-indent:0em;" class="lg-abnormal"><div class='lg-row'>朝來看霽雪　目斷兩峰西　樹挺瓊枝出　光搖碧漢低　六橋連縞素　萬里絕雲霓　已得山陰興　何須到剡溪</div>
</p></div>
<div class='div-other'><a id='mulu307' />
<p class='h2'>東嶺翠濤</p><p style="margin-left:0em;text-indent:0em;" class="lg-abnormal"><div class='lg-row'>身倚雲天半　東南勝概收　翠濤兼樹吼　青靄傍城浮　山擁乾坤出　江分吳越流　超然塵世外　相對不知愁</div>
</p></div>
<div class='div-other'><a id='mulu308' />
<p class='h2'>古堞秋雲</p><p style="margin-left:0em;text-indent:0em;" class="lg-abnormal"><div class='lg-row'>風引晴雲出　秋來度女牆　相將共舒卷　未許獨飛揚　葉落林光淡　城高暮色荒　乘閒聊極目　叢桂正飄香</div>
</p></div>
<div class='div-other'><a id='mulu309' />
<p class='h2'>長廊夜月</p><p style="margin-left:0em;text-indent:0em;" class="lg-abnormal"><div class='lg-row'>長廊澄皓魄　散步到深更　夜靜光逾潔　風微籟自清　美人千里隔　宿鳥一枝輕　仰見星河轉　優遊寄我情</div>
</p></div>
<div class='div-other'><a id='mulu310' />
<p class='h2'>中峰墨跡舊藏余家，今歸之心學，贈之四十字</p><p class="byline">陸次雲<span class='note-inline'>(雲士)</span></p><p style="margin-left:0em;text-indent:0em;" class="lg-abnormal"><div class='lg-row'>我有高禪蹟　恒藏在篋中　好將懷素筆　付與梵王宮　珍重牟尼似　尊嚴貝葉同　攜之還合浦　善守有心公</div>
</p></div>
<div class='div-other'><a id='mulu311' />
<p class='h2'>謝陸雲士先生以先祖師墨蹟見賜</p><p class="byline">德言<span class='note-inline'>(心學)</span></p><p style="margin-left:0em;text-indent:0em;" class="lg-abnormal"><div class='lg-row'>幻祖高風在　欣逢手跡歸</div>
<div class='lg-row'>筆花今始見　書法古來稀　虎向臨池起　龍爭染翰飛　士衡留俊句　千載共瞻依</div>
</p></div>
<div class='div-other'><a id='mulu312' />
<p class='h2'>題雲居寺</p><p class="byline"><span class='note-inline'>(崑山)</span>徐涵<span class='note-inline'>(季容)</span></p>
<div class="lg regular" style="margin-left:0em;"><div class='lg-row'>萬堞山高下　千尋磴往還　人來飛鳥外　風過落花間</div>
<div class='lg-row'>寶碣蒼苔古　梵音白晝閒　共傳楓嶺近　乘興更躋攀</div>
</div></div>
<div class='div-other'><a id='mulu313' />
<p class='h2'>過雲居寺傷貞石下世，同丁敬身、張東扶</p><p class="byline">厲鶚<span class='note-inline'>(太鴻)</span></p><p style="margin-left:0em;text-indent:0em;" class="lg-abnormal"><div class='lg-row'>春色悲人事　松門澹夕暉　昔遊同禮塔　今望各霑衣　一病驚才盡　三生向佛歸　傷心堦草合　行跡尚依稀</div>
</p></div>
<div class='div-other'><a id='mulu314' />
<p class='h2'>和明尚書夏忠靖公雲居留咏原韻</p><p class="byline"><span class='note-inline'>(錢塘)</span>周經邦<span class='note-inline'>(理齋)</span></p><p style="margin-left:0em;text-indent:0em;" class="lg-abnormal"><div class='lg-row'>誰闢雲居境　依山面列城　文峰高削秀　聖水曲環清　一碧長廊竹　風來戛鳳聲　我從閒徙倚　此便登瀛</div>
</p><p style="margin-left:0em;text-indent:0em;" class="lg-abnormal"><div class='lg-row'>誰闢雲居境　禪林坐白雲　翠宜三面匝　清可一泉分　石破穿成牖　楓枯折作薪　自來人少至　樂得趁閒身</div>
</p>
<div class="lg regular" style="margin-left:0em;"><div class='lg-row'>誰闢雲居境　逶迤石磴遙　遠帆飛野浦　清磬出僧寮　花濺三春雨　林翻半夜濤</div>
<div class='lg-row'>未能離世網　暫爾脫塵囂</div>
</div>
<div class="lg regular" style="margin-left:0em;"><div class='lg-row'>誰闢雲居境　翻經坐翠微　妙難參入悟　年已近知非　泥草香遊履　苔花繡佛衣</div>
<div class='lg-row'>印公如可作　相伴話禪機</div>
</div></div>
<div class='div-other'><a id='mulu315' />
<p class='h2'>題雲居寺</p><p class="byline"><span class='note-inline'>(荊門)</span>胡作柄<span class='note-inline'>(石圃)</span></p><p style="margin-left:0em;text-indent:0em;" class="lg-abnormal"><div class='lg-row'>行腳闍黎似此身　秋天又過聖湖濱　半肩行李雲深處　紅葉黃花是主人</div>
</p></div>
<div class='div-other'><a id='mulu316' />
<p class='h2'>中峰祖師麻履分韻</p><p class="byline">金志章<span class='note-inline'>(江聲)</span></p><p style="margin-left:0em;text-indent:0em;" class="lg-abnormal"><div class='lg-row'>隻履記西歸　流傳自初祖　幻公天人師　千載復步武　巍然兩足尊　雙絢鎮禪宇</div>
<div class='lg-row'>素製韌菅麻　細痕滅鍼縷　尺咫長有餘　顏色黯且古　想當閉關時　足不染塵土　蹴踏龍象翻　千峰度寒雨</div>
<div class='lg-row'>幻影返真空　遺跡留法炬　落䰂人共瞻　皈心鄙簪組　為語居雲僧　世守藏弃</div>
</p><p class="byline">黃松石<span class='note-inline'>(楷廮)</span></p><p style="margin-left:0em;text-indent:0em;" class="lg-abnormal"><div class='lg-row'>永明有道蹟　中峰接光燄　今觀雙履存　莫謂雙燈掩　淨土路明明　梅花香冉冉</div>
<div class='lg-row'>何嘗隔一塵　實不離三檢　雲門法眼宗　踐形乃無忝　曾讀泰山銘　三寶慈謙儉　每懷夫子履　立身恥行檢</div>
<div class='lg-row'>更生慚愧心　屐齒蒼苔染</div>
</p><p class="byline">戴廷熺<span class='note-inline'>(鸝亭)</span></p><p style="margin-left:0em;text-indent:0em;" class="lg-abnormal"><div class='lg-row'>阿師來大滌　建樹祇園勳　留影瞻法相　作歌垂清芬　禪身本無著　人事腳底勤</div>
<div class='lg-row'>肅觀雙不借　縷織纏氤氳　偉然藉白足　尺六超人羣　閱世五百載　猶護谿山雲　此為傳衣　履空祛眾芬</div>
<div class='lg-row'>石頭牢把持　踏實尊所聞　我慚纓世網　學步聊云云　日車走不住　林際含斜曛</div>
</p><p class="byline">柳溥<span class='note-inline'>(潔夫)</span></p>
<div class="lg regular" style="margin-left:0em;"><div class='lg-row'>高峰誰接武　中峰蹟未湮　雲居有遺履　歲久無點塵　蹋破天目雲　坐斷大古春　行吟梅樹下　雪月相鮮新</div>
<div class='lg-row'>把滑到今日　道跡傳後人　彼眎身毒緣　世事數屣均　慧業重高躅　矧跂彼先民</div>
</div><p class="byline"><span class='note-inline'>(淨慈)</span>明中<span class='note-inline'>(烎虛)</span></p><p style="margin-left:0em;text-indent:0em;" class="lg-abnormal"><div class='lg-row'>吾道大無垠　祖風渺將失　此心竟何依　得得來雲窟　所喜蹟未湮　遺履二而一</div>
<div class='lg-row'>傳非章敬來　制非睦洲出　想見兜羅綿　金鋮度精密　愧我腳下孫　箇事參難畢　合眼坐圓蒲　秋蟲吟唧唧</div>
</p><p class="byline"><span class='note-inline'>(南屏)</span>篆玉<span class='note-inline'>(讓山)</span></p>
<div class="lg regular" style="margin-left:0em;"><div class='lg-row'>緬懷師擔簦　烟霞湧游足　茲履編塵剎　卻無塵俗沃　已厯數百年　麻色新未觸</div>
<div class='lg-row'>漬有草露香　脫盡古苔綠　啟我別峰行　精勤我敢不　所以久瞻對　山月墮空曲</div>
</div><p class="byline"><span class='note-inline'>(雲居)</span>實懿<span class='note-inline'>(雲巢)</span></p><p style="margin-left:0em;text-indent:0em;" class="lg-abnormal"><div class='lg-row'>瞻仰幻祖風　雲居一雙履　鍼痕織細縷　麻色淨如洗　遙遙數百年　花雨隱香底</div>
<div class='lg-row'>踏月轉法華　趺坐悟性理　道放龍象參　德化天人喜　足跡遍名山　松關閉聖水　至今爪髮塔　頂禮合十指</div>
<div class='lg-row'>偉然九尺軀　法相滿月美　一懸竹樓中　四壁清風起　愧我隔世孫　未會禪中髓　疑團領犍椎　行腳走千里</div>
<div class='lg-row'>徒費草鞋錢　歲月空逝矣　閒讀淨土詩　古歡盈窗几　想見舊行踪　吟覓梅花裏</div>
</p></div>
<div class='div-other'><a id='mulu317' />
<p class='h2'>雨後集雲居望湖上諸山分韻</p><p class="byline">金志章<span class='note-inline'>(江聲)</span></p><p style="margin-left:0em;text-indent:0em;" class="lg-abnormal"><div class='lg-row'>積雨喜澄霽　夏木紛蒙蘢　招攜遂幽賞　古寺聊相從　長廊一何深　對面環高墉</div>
<div class='lg-row'>憑襟暢遐覽　豁達開心胸　蒼翠潤欲滴　遠近羅諸峰　塔影靜卓午　湖光澹春容　塵境渺然隔　詩景爭來供</div>
<div class='lg-row'>神因寂慮遠　趣以還山濃　沈思忽孤往　天外聞疎鐘</div>
</p><p class="byline">杭世駿<span class='note-inline'>(堇浦)</span></p><p style="margin-left:0em;text-indent:0em;" class="lg-abnormal"><div class='lg-row'>連山橫高城　日夕雲所出　萬物各潔齊　一雨積宏力　曲嶺紫蚓盤　林莽忽露日</div>
<div class='lg-row'>振策偕素侶　縱目借禪窟　空廊不居人　寫望適其職　鏡湖自昔清　卓塔豈今立　天光送遙青　散作眾峰色</div>
<div class='lg-row'>意似供客看　蒼秀不肯匿　耽玩情輒移　翻怪曦晷疾　齋廚飫蔬香　得句各呈佛</div>
</p><p class="byline">丁敬身<span class='note-inline'>(鈍丁)</span></p><p style="margin-left:0em;text-indent:0em;" class="lg-abnormal"><div class='lg-row'>雲居西南城　厥構何代始　入門劫燒餘　豐草翳殿址　拾級尋僧房　今朝風日美</div>
<div class='lg-row'>解衣各自在　一釋束裹累　雲公合瘦權　詩得幻住髓　殷勤導脩廊　瀟灑大半里　豁耳南屏鐘　照眼湖山起</div>
<div class='lg-row'>天開林態媚　林霽鳥音喜　盭厔不模糊　湧現絇履底　晶明青銅鏡　重疊綠玉几　天公愛詩人　先令霉雨洗</div>
<div class='lg-row'>茶酣且夷猶　吟足更徙倚　歸攜詩稿看　溼翠生袖裏</div>
</p><p class="byline">戴廷熺<span class='note-inline'>(鸝亭)</span></p><p style="margin-left:0em;text-indent:0em;" class="lg-abnormal"><div class='lg-row'>中峰瘞髮地　樹翳雉堞環　一角見湖尾　晴翠羅羣山　遠近互單複　半鏡呈烟鬟</div>
<div class='lg-row'>片陰暗前岑　度壑歸雲閒　長廊久延佇　齋廚破僧慳　午景淨如拭　坐對脩篁間　新蟬忽曳響　逸興不可刪</div>
<div class='lg-row'>日夕恣幽討　相與忘疎頑</div>
</p><p class="byline">施安<span class='note-inline'>(竹田)</span></p><p style="margin-left:0em;text-indent:0em;" class="lg-abnormal"><div class='lg-row'>一峰立城陰　黛色浮几上　羣峰湖面來　近遠疑相望　積雨忽破陰　快如埽殘瘴　閒行就林樾　頗亦便蕭爽</div>
<div class='lg-row'>路轉聞齋鐘　淨居聊一訪　經龕已成塵　髮塔喜無恙　蒼涼話枯禪　牽率酬詩帳</div>
<div class='lg-row'>廊空放遠目　妙處得新況　風篁語不喧　參差搖綠漲　誰梳佛髻雲　清淨見諸相　我疑坳堂舟　江湖落盆盎</div>
<div class='lg-row'>夙愛已云清　愧無杜陵唱　逃暑指後遊　寬鞋獨來往</div>
</p><p class="byline">吳城<span class='note-inline'>(鷗亭)</span></p><p style="margin-left:0em;text-indent:0em;" class="lg-abnormal"><div class='lg-row'>黃梅浹旬雨　洗盡蒼苔紋　朝光盪絕壁　嵐影搖風帬　我來長廊立　茗香散氤氳　遙望湖上山　積翠空中分</div>
<div class='lg-row'>天公若遲客　冉冉飛涼雲　研席削新句　圖經懷舊聞　譚禪苦不易　愛山差足云</div>
<div class='lg-row'>何時結淨侶　匄我旃檀薰　流連當落景　一舸招鷗羣</div>
</p><p class="byline">戴樹元<span class='note-inline'>(春曇)</span></p><p style="margin-left:0em;text-indent:0em;" class="lg-abnormal"><div class='lg-row'>結廬西城隅　巖壑攬昕晏　環湖雨後山　新沐呈半面　精藍接烟蘿　拾級眾峰見</div>
<div class='lg-row'>密竹搖清風　脩廊得勝選　澹沲雲化嵐　空明波若練　積靄午漸消　晴光眼微眩　僧廚蔬筍供　佛座巖花薦</div>
<div class='lg-row'>阿師舊跡留　瞻仰慨流轉　香燈耿長明　妙法傳一綫　谷鳥遞飛鳴　投林亦知倦</div>
</p><p class="byline"><span class='note-inline'>(淨慈)</span>明中<span class='note-inline'>(大恒)</span></p><p style="margin-left:0em;text-indent:0em;" class="lg-abnormal"><div class='lg-row'>誰知入城遊　仍在青巖畔　寺右路轉幽　竹樹影淩亂　涼飇發長廊　小立縱目看</div>
<div class='lg-row'>宿雨痕乍消　四山烟忽斷　湖波明滅中　葑草出遠岸　閒房納霽景　飄瞥不容玩　我本中峰裔　藜牀安清盥</div>
<div class='lg-row'>翻經話宿因　歲月悲漫漶　吟罷理歸橈　白鷗共蕭散</div>
</p><p class="byline">實懿<span class='note-inline'>(恭文)</span></p><p style="margin-left:0em;text-indent:0em;" class="lg-abnormal"><div class='lg-row'>新霽晚涼生　野水亂鳴瀉　薰風自南來　披拂青藤架　耆英來叩關　忘形不須迓　相引望林巒　清談趁多暇</div>
<div class='lg-row'>湖分一角明　烟忽四山卸　照眼翠如洗　參差露臺榭　隱隱南屏鐘　清韻落茅舍</div>
<div class='lg-row'>塵慮久蠲除　恬吟樂無價　鳴蟬曳斜暉　深壑忘九夏　慣伴閒雲眠　看盡雲變化</div>
</p></div>
<div class='div-other'><a id='mulu318' />
<p class='h2'>重九日過雲居訪雲巢上人</p><p class="byline">王曾祥<span class='note-inline'>(茨檐)</span></p><p style="margin-left:0em;text-indent:0em;" class="lg-abnormal"><div class='lg-row'>佳節肯輕負　登臨藉短筇</div>
<div class='lg-row'>風聲隨澗遠　樹影倚巖重　碁侶舊同調　茅齋足放慵　羨師吟卷富　早晚欲相從</div>
</p></div>
<div class='div-other'><a id='mulu319' />
<p class='h2'>和雲巢大師雲居懷古韻</p><p class="byline"><span class='note-inline'>(西山)</span>聚星<span class='note-inline'>(渭濱)</span></p><p style="margin-left:0em;text-indent:0em;" class="lg-abnormal"><div class='lg-row'>空居何處著塵埃　雲外江城碧四迴</div>
<div class='lg-row'>奇石三台驚大米　原泉一滴契黃梅　青螺只許詩僧住　白髮應隨筆塚堆　飛錫自投天作意　鶴歸松㠀漫哀哀</div>
</p>
<div class="lg regular" style="margin-left:0em;"><div class='lg-row'>黃葉秋山石逕斜　獨憐城市絕紛華　平湖水月三千頃　撲地人烟百萬家</div>
<div class='lg-row'>疎雨綠垂江浦樹　初陽紅映海天霞　遙知登眺忘空闊　直指恒河一點沙</div>
</div></div>
<div class='div-other'><a id='mulu320' />
<p class='h2'>同友過雲居訪雲巢上人</p><p class="byline">金志章<span class='note-inline'>(江聲)</span></p><p style="margin-left:0em;text-indent:0em;" class="lg-abnormal"><div class='lg-row'>春山犖确路高低　淺草茸茸翠欲齊</div>
<div class='lg-row'>古寺半荒藤覆瓦　寒城斜抱石為梯　湖先映檻浮空曲　塔影橫窗隔竹西　便擬與君歸淨業　經龕禪板共幽棲</div>
</p></div>
<div class='div-other'><a id='mulu321' /><p class="byline">陸文謨<span class='note-inline'>(芑洲)</span></p>
<div class="lg regular" style="margin-left:0em;"><div class='lg-row'>飛閣懸崖萬象低　當門雉堞與堦齊　長廊展步思遺舄　仄逕層登悟法梯　千嶂翠痕來硯北　一湖水影接窗西</div>
<div class='lg-row'>曾聞看月稱名勝　願借山房半夜棲</div>
</div></div>
<div class='div-other'><a id='mulu322' /><p class="byline">柳溥</p>
<div class="lg regular" style="margin-left:0em;"><div class='lg-row'>郊原芳草望中低　新綠還如翠黛齊　遠瞰鯨波萬里舶　平淩雉堞九霄梯　斷碑落日橫苔上　篠竹村莊在水西</div>
<div class='lg-row'>自問孤懷宜僻處　忽嗤寥寂學卑棲</div>
</div></div>
<div class='div-other'><a id='mulu323' />
<p class='h2'>雲居懷古</p><p class="byline">實懿</p>
<div class="lg regular" style="margin-left:0em;"><div class='lg-row'>堞拱楓圍淨域開　羣峰潑翠隔湖來　山空蹟賸一雙履　人去詩留百首梅</div>
<div class='lg-row'>法席憑誰傳白業　殘碑遺我撫青苔　幢竿記取烟霞裏　吟斷西風畫角哀</div>
</div><p style="margin-left:0em;text-indent:0em;" class="lg-abnormal"><div class='lg-row'>脩廊獨倚暮烟稠　境靜人閒豁遠眸</div>
<div class='lg-row'>雲氣黑含靈鷲雨　濤聲怒捲廣陵秋　泉流一滴源分細　石記三台事最幽　淨土牟尼陳迹在　香臺翻誦不勝愁</div>
</p></div>
<div class='div-other'><a id='mulu324' />
<p class='h2'>和</p><p class="byline"><span class='note-inline'>(徐州)</span>汪皋鶴<span class='note-inline'>(立亭)</span></p>
<div class="lg regular" style="margin-left:0em;"><div class='lg-row'>聖水高蹤雉堞開　中峰禪悅昔參來　塔明宮女奩中髮　花放支公卷裏梅</div>
<div class='lg-row'>三佛香泉留古井　雙趺履蹟隱蒼苔　王孫何處殘碑渺　枯木寒鴉起暮哀</div>
</div><p style="margin-left:0em;text-indent:0em;" class="lg-abnormal"><div class='lg-row'>精藍雲護眾峰稠　楓嶺高頭一縱眸</div>
<div class='lg-row'>雞犬萬家城市遠　風濤三折海門秋　講堂畫壁烟霞古　老佛塗金殿閣幽　囘首湖山無限意　與僧酬倡破閒愁</div>
</p></div>
<div class='div-other'><a id='mulu325' />
<p class='h2'>又秋夕讀雲巢《水明山樓集》</p>
<div class="lg regular" style="margin-left:0em;"><div class='lg-row'>紅塵辭逐役　緇侶覓交遊　一卷碧靈集　迴環卒未休</div>
<div class='lg-row'>禪心清似水　詩律澹于秋　風雨鐙窗黯　能消旅客愁</div>
</div></div>
<div class='div-other'><a id='mulu326' />
<p class='h2'>夏日同堇浦鹿田敬身訪雲巢上人分韻</p><p class="byline">金志章</p><p style="margin-left:0em;text-indent:0em;" class="lg-abnormal"><div class='lg-row'>逍遙散步折風廊　癩可相逢話未央</div>
<div class='lg-row'>五字難靡詩壘破　一甌聊試茗旗香　燒猪韻事思前哲　倦鳥歸心戀夕陽</div>
<div class='lg-row'>可許宗雷同入社　還來消夏共清涼</div>
</p></div>
<div class='div-other'><a id='mulu327' />
<p class='h2'>和</p><p class="byline">實懿</p>
<div class="lg regular" style="margin-left:0em;"><div class='lg-row'>水鏡山屏護曲廊　羣然連襼樂無央　茶炊松子詩脾沁　席遞荷風客韻香　雲影忽來清酷暑　溪聲不斷走斜陽</div>
<div class='lg-row'>相期共訂秋桐下　重肯扶筇話夜涼</div>
</div></div>
<div class='div-other'><a id='mulu328' />
<p class='h2'>晚入雲居寺</p><p class="byline">魏之琇</p><p style="margin-left:0em;text-indent:0em;" class="lg-abnormal"><div class='lg-row'>雲居寺前夕照曛　落葉滿山秋不聞　雲居寺裏無人迹　蟲吟草底學詩客</div>
<div class='lg-row'>丹楓樹老銀杏肥　長廊久立風吹衣　五雲山頂快鶻落　萬松嶺上寒鴉飛　朦朧林際穿微月　城郭炊烟生木末</div>
<div class='lg-row'>西湖涼影上闌干　天與水雲同一闊</div>
</p></div>
<div class='div-other'><a id='mulu329' />
<p class='h2'>題雲巢上人《水明山樓集》</p><p class="byline"><span class='note-inline'>(錢塘)</span>汪沆<span class='note-inline'>(西顥)</span></p>
<div class="lg regular" style="margin-left:0em;"><div class='lg-row'>柿園蒲室風流邈　一卷清詞淨眼花</div>
<div class='lg-row'>誰道法門原不二　枉杜口學毘耶</div>
</div><p style="margin-left:0em;text-indent:0em;" class="lg-abnormal"><div class='lg-row'>心香一瓣嗣中峰　野鶴孤雲來去踪　記得水明樓上坐　交揮談麈折青松</div>
</p><p style="margin-left:0em;text-indent:0em;" class="lg-abnormal"><div class='lg-row'>梵夾翻殘事藥王　八功德水汲清涼　此身苦器君知否　好證聞思般若航</div>
</p></div>
<div class='div-other'><a id='mulu330' />
<p class='h2'>贈雲巢上人</p><p class="byline">陳士寅<span class='note-inline'>(耑木)</span></p>
<div class="lg regular" style="margin-left:0em;"><div class='lg-row'>竹閣松窗儘自由　琴書堆案勝封侯　名高十笏中丞舉　德化諸山太守留</div>
<div class='lg-row'>半夜潮回僧入定　四更月吐客憑樓　禪心詩骨清無敵　風雅應推第一流</div>
</div><p>師係維揚天甯寺法派，韜跡雲居。曾經大中丞莊公選僧迎鑾，列入十大高僧中。歲戊子，太守嚴公復有都綱之薦。</p>
</div>
<div class='div-other'><a id='mulu331' />
<p class='h2'>前題</p><p class="byline"><span class='note-inline'>(吳江)</span>余易亭</p>
<div class="lg regular" style="margin-left:0em;"><div class='lg-row'>佛子兼才子　風流最可人　書聲通梵唄　茶鼓出比鄰　詩到無心妙　交從物外真</div>
<div class='lg-row'>何時租小艇　載鶴過南津</div>
</div>
<div class="lg regular" style="margin-left:0em;"><div class='lg-row'>行腳無多遠　歸來懶興長　禪心常少夢　幽句忽生涼　松雨袈裟潤　荷風篛笠香</div>
<div class='lg-row'>為求蟬一飽　沆[泳-永+(虀-卄)]每先嘗</div>
</div></div>
<div class='div-other'><a id='mulu332' />
<p class='h2'>贈雲巢上人</p><p class="byline"><span class='note-inline'>(句吳)</span>王廷範</p>
<div class="lg regular" style="margin-left:0em;"><div class='lg-row'>澡雪靈臺牧慧光　自提宗鏡砭膏肓　花拈佛祖燈前案　草別君臣肘後方</div>
<div class='lg-row'>支遁講堂標理窟　遠公吟社富詩囊　機鋒未接毘耶路　曳杖何緣似宿桑</div>
</div><p style="margin-left:0em;text-indent:0em;" class="lg-abnormal"><div class='lg-row'>西泠烟樹六橋東　是處珠林客寓公</div>
<div class='lg-row'>坐借編蒲勞摸象　誰能鑽紙類雕蟲　青鞋布襪雲門與　麗句清詞雪竇風</div>
<div class='lg-row'>竿木隨身參一指　不須瓶缶餉虛空</div>
</p>
<div class="lg regular" style="margin-left:0em;"><div class='lg-row'>忘言自笑啞羊僧　未會牛車最上乘　粟粒漫藏千世界　蒲團終老一龕燈</div>
<div class='lg-row'>刳腸何術從元化　換骨誰人得少陵　慚愧尺竿催進步　石頭來路正淩競</div>
</div><p style="margin-left:0em;text-indent:0em;" class="lg-abnormal"><div class='lg-row'>剎竿倒卻見門牆　行腳腰包盡道場</div>
<div class='lg-row'>拂拭微塵光映徹　破除熱惱髓清涼　儘參初祖三年壁　誰奉中峰一瓣香</div>
<div class='lg-row'>智藏不離文字海　渡人應未倦津梁</div>
</p></div>
<div class='div-other'><a id='mulu333' />
<p class='h2'>鳳凰山懷古</p><p class="byline">張雨</p>
<div class="lg regular" style="margin-left:0em;"><div class='lg-row'>江左夷吾浪得名　豫州英概亦沈溟　夕陽枯木山如赭　秋雨荒臺草自青</div>
<div class='lg-row'>漢苑玉魚誰復葬　昭陵石馬亦無靈　可憐白髮山人婦　猶向燈前話後庭</div>
</div></div>
<div class='div-other'><a id='mulu334' />
<p class='h2'>前題</p><p class="byline">鄭江</p>
<div class="lg regular" style="margin-left:0em;"><div class='lg-row'>連騫鳳勢壓錢塘　零落觚稜閃夕陽　金殿淒涼春草合　玉笙哀怨暮雲長　江花似帶銅駝泣　野麥如含寶鼎香</div>
<div class='lg-row'>禹井秦碑猶寂寞　遺黎何必悼興亡</div>
</div></div>
<div class='div-other'><a id='mulu335' />
<p class='h2'>前題</p><p class="byline">金吰</p>
<div class="lg regular" style="margin-left:0em;"><div class='lg-row'>何堪劫換又紅羊　壺塔安能鎮海疆　徒有遺民悲趙宋　旋聞焦士說准張　軍聲歇絕誰貔虎　山勢飛騰自鳳凰</div>
<div class='lg-row'>贏得蘭城江上宅　城隅夏木鬱蒼蒼</div>
</div></div>
<div class='div-other'><a id='mulu336' />
<p class='h2'>遊雲居寺</p><p class="byline">朱輅</p>
<div class="lg regular" style="margin-left:0em;"><div class='lg-row'>千章喬木倚山城　古剎雲深鎖碧崢　拍几湖光浮曉夜　橫軒江影變陰晴</div>
<div class='lg-row'>春風入閣飛桃瓣　秋月臨樓落桂英　但得心閒棲勝地　著書何必論無生</div>
</div></div>
<div class='div-other'><a id='mulu337' />
<p class='h2'>登雲居楓嶺絕頂</p><p class="byline">魏麟徵</p>
<div class="lg regular" style="margin-left:0em;"><div class='lg-row'>眺盡湖山在此閒　振衣塵外更超然　香林遍是談經處　卜筮方逢學易年</div>
<div class='lg-row'>道德五千人度谷　琴聲六一客名泉　登臨便覺浮雲小　漫擬高峰不語禪</div>
</div></div>
<div class='div-other'><a id='mulu338' />
<p class='h2'>首春雲居寺與賓三上人茶話</p><p class="byline">朱樟<span class='note-inline'>(鹿田)</span></p><p style="margin-left:0em;text-indent:0em;" class="lg-abnormal"><div class='lg-row'>味此曹溪一勺甘　手揮如意且清談</div>
<div class='lg-row'>春來只有情難割　老去都無佛可貪　語帶烟霞供晚聽　禪分賓主學同參　舊遊禪指今如夢　一夜梅花照碧潭</div>
</p></div>
<div class='div-other'><a id='mulu339' />
<p class='h2'>海棠石壁歌同金江聲觀察作</p><p class="byline">莫拭<span class='note-inline'>(柳亭)</span></p><p style="margin-left:0em;text-indent:0em;" class="lg-abnormal"><div class='lg-row'>二月二日天氣佳　春遊不惜幾緉履</div>
<div class='lg-row'>遺榮觀察性愛山　雲居寺畔尋石壁　我亦扶筇陪往探　果見玲瓏雉堞側　高脊藤蘿十丈牽　瘦筋樹瓣千層坼</div>
<div class='lg-row'>中間竅穴更逶迤　剔泥不用煩人力　花萼天然肖海棠　分明造物工雕刻</div>
<div class='lg-row'>僻在城隅人不知　圖經缺載殊堪惜　君不見南榷廢署石簇青　芙蓉流傳遠自宋朝德壽宮</div>
<div class='lg-row'>今上省方邀賞鑒　一朝拔出泥塗中　從來顯晦有定數　安見石壁終淪草莽無遭逢</div>
</p></div>
<div class='div-other'><a id='mulu340' />
<p class='h2'>初春偕馬眉叔馬蘭若至雲居訪雲巢上人和前韻</p><p class="byline">朱晉<span class='note-inline'>(退谷)</span></p>
<div class="lg regular" style="margin-left:0em;"><div class='lg-row'>靈區不忘豫章開　一脈燈傳舊法臺　佛印風流雲未散　中峰禪悅錫飛來　消閒拉友登林麓　歡喜題詩踏蘚苔</div>
<div class='lg-row'>徙倚夕陽陳迹杳　吟餘同試陸盧杯</div>
</div><p style="margin-left:0em;text-indent:0em;" class="lg-abnormal"><div class='lg-row'>幻人幻相逝烟波　春意春風長薜蘿</div>
<div class='lg-row'>襟袖香分梅冷澹　杖藜溼惹翠婆娑　山中靜極偷閒少　世上愁偏入夢多　恰值雲公蓮社啟　二三知己得頻過</div>
</p></div>
<div class='div-other'><a id='mulu341' />
<p class='h2'>前題</p><p class="byline">馬芬<span class='note-inline'>(蘭若)</span></p>
<div class="lg regular" style="margin-left:0em;"><div class='lg-row'>我愛雲居靜　登臨一縱眸　湖山蘇白雅　殿閣漢唐留　鳥語澁春冷　花香戀客遊</div>
<div class='lg-row'>叩關吟侶在　更上水明樓</div>
</div>
<div class="lg regular" style="margin-left:0em;"><div class='lg-row'>夙仰詩名重　招邀入寺尋　烹茶延舊雨　挾冊頌新吟　妙筆壽存歾　清思繪古今</div>
<div class='lg-row'>浮生閒日少　披對豁塵襟</div>
</div></div>
<div class='div-other'><a id='mulu342' />
<p class='h2'>訪雲巢上人</p><p class="byline"><span class='note-inline'>(雲閒)</span>康梅<span class='note-inline'>(春湖)</span></p>
<div class="lg regular" style="margin-left:0em;"><div class='lg-row'>春遊頻到寺　勝境似相招　青滴千峰翠　綠浮一葉蕉</div>
<div class='lg-row'>竹花生塔頂　風雨隔山腰　他日重來訪　新詩定滿瓢</div>
</div></div>
<div class='div-other'><a id='mulu343' />
<p class='h2'>瑞凝道院</p><p class="byline">實懿</p><p>舊係雲居山房下剎也，羽士居者久矣。客歲辛卯，仁邑高侯、錢邑汪侯捐俸新之，顏曰：「晶凝別墅」。負山面湖，頗稱佳境。今春抱膝松寮友人，限「屋北溪西」成韻囑題，興來學步，貽辴壽陵，定知不免也。</p>

<div class="lg regular" style="margin-left:0em;"><div class='lg-row'>晶凝新築山間屋　鬬角鉤心供西北　庀材不取化金鳩　落成行見隨車鹿</div>
<div class='lg-row'>兩侯經濟流德輝　孤衲登臨爽幽獨　珠宮琳館許飛來　白雲深處伴君宿</div>
</div><p style="margin-left:0em;text-indent:0em;" class="lg-abnormal"><div class='lg-row'>翠壁丹崖望九溪　腰包行腳任東西</div>
<div class='lg-row'>簷前栗樹竄松鼠　檻外茶山聚竹雞　平遠峰嵐青不斷　參差林木綠將齊　眼前不遇搜奇士　辜負春鸝自在嗁</div>
</p><p style="margin-left:2em">鳩化金，漢京兆長安張氏事。鹿隨車，後漢鄭宏事。</p>
</div>
<div class='div-other'><a id='mulu344' />
<p class='h2'>寺面城</p><p>宋時有錢湖門，與寺斜對，元季堵塞。</p>
</div>
<div class='div-other'><a id='mulu345' />
<p class='h2'>中峰：雲居菴記</p><p>係趙子昂書，廉希貢篆。</p>
<p style="margin-left:2em">按：中峰有《繫念》一卷，詞偈頗精，至今苕霅閒超度亡者用此。蓮池仿之，作《雲棲施食》文，蓋宗此也。</p>
</div>
<div class='div-other'><a id='mulu346' />
<p class='h2'>載鳳翔：精齋死節記</p><p>係吏部郎中毛汝賢篆，都綱良縉，里人諸應麟，本山住持性純、真殊、真良、性歡、海昌、海性、澄逸、寂言、海鈺、海安、性瑞、法雨、如滔、如磨、海倫、真瑜、真才、真定，本房海鎮、照元、通衢、智喬、性慈同立石。</p>
</div>
<div class='div-other'><a id='mulu347' />
<p class='h2'>沈衝：雲居聖水禪寺重建殿記</p><p>係無為州學正胡懋欽書，邑人沈源篆，僧道孜立石。</p>
</div></div>
<p class='juan'>聖水寺志卷三</p>
</div><!-- end of div[@id='body'] -->
</body></html>