<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲居聖水寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu383' />
<p class='juan'>聖水寺志卷六</p><p class="byline">寂湛同明倫原輯</p><p class="byline">通淵同實懿重纂</p>
<div class='div-other'><a id='mulu384' />
<p class='h1'>清規</p>
<div class='div-xu'><a id='mulu385' /><p>天下叢林祝國佑民定有軌則晨鐘暮鼓必藉壇儀致於禪誦之餘趺坐課香參臨濟喝德山棒天皇餅趙州茶一千七百重公案工夫到日疑團頓釋豁然了悟如香巖擊竹靈雲見桃太原聞角洞山過水如此輩皆具大乘根器全在堅持戒定慧三法早已斬截貪瞋癡三業方能法程可循取捨有方浮圖一級初發信步必由威儀而入故大智立清規百丈建叢林一動一靜須循模範豈可漏略莫謂豐干饒舌實為後賢指南志清規</p>
</div>
<div class='div-other'><a id='mulu386' />
<p class='h2'>信心銘<span class='note-inline'>(三祖僧燦大師作，中峰祖師註解。)</span></p><p style="margin-left:0em;text-indent:0em;" class="lg-abnormal"><div class='lg-row'>至道無難　唯嫌揀擇　但莫憎愛　洞然明白　毫釐有差　天地懸隔</div>
<div class='lg-row'>欲得現前　莫存順逆　違順相爭　是為心病</div>
<div class='lg-row'>不識亥旨　徒勞念靜　圓同太虛　無欠無餘　良由取捨　所以不如</div>
<div class='lg-row'>莫逐有緣　勿住空忍　一種平懷　泯然自盡</div>
<div class='lg-row'>止動歸止　止更彌動　惟滯兩邊　甯知一種　一種不通　兩處失功</div>
<div class='lg-row'>遣有沒有　從空背空　多言多意　轉不相應</div>
<div class='lg-row'>絕言絕慮　無處不通　歸根得旨　隨照失宗　須臾返照　勝卻前空</div>
<div class='lg-row'>前空轉變　皆由妄見　不用求真　惟須息見　息見不住　勿追尋</div>
<div class='lg-row'>纔有是非　紛然失心　二由一有　一亦莫守</div>
<div class='lg-row'>一心不生　萬法無咎　無咎無法　不生不心　能隨境滅　境逐能沈</div>
<div class='lg-row'>境由能境　能由境能　欲知兩段　元是一空</div>
<div class='lg-row'>一空同兩　齊含萬象　不見精麤　甯有偏黨　大道體寬　無易無難</div>
<div class='lg-row'>小兒狐疑　轉急轉遲　執之失度　必入邪路</div>
<div class='lg-row'>放之自然　體無去住　任性合道　逍遙絕惱　繫念乖真　昏沈不好</div>
<div class='lg-row'>不好勞神　何用疎親　欲取一乘　勿惡六塵</div>
<div class='lg-row'>六塵不惡　還同正覺　智者無為　愚人自縛　法無異法　妄自愛著</div>
<div class='lg-row'>將心用心　豈非大錯　迷生寂亂　悟無好惡</div>
<div class='lg-row'>一切二邊　良由斟酌　夢幻空花　何勞把捉　得失是非　一時放卻</div>
<div class='lg-row'>眼若不睡　諸夢自除　心若不異　萬法一如</div>
<div class='lg-row'>一如體玄　兀爾忘緣　萬法齊觀　歸復自然　泯其所以　不可方比<span class='note-inline'>(止動無動，動止無止。)</span></div>
<div class='lg-row'>兩不成　一何自爾　究竟窮極　不存軌則</div>
<div class='lg-row'>契心平等　所作俱息　狐疑淨盡　正信調直</div>
<div class='lg-row'>一切不留　無可記憶　虛明自照　不勞心力　非思量處　識情難測</div>
<div class='lg-row'>真如法界　無他無自　要急相應　惟言不二</div>
<div class='lg-row'>不二皆同　無不包容　十方智者　皆入此宗　宗非促延　一念萬年</div>
<div class='lg-row'>無在不在　十方目前　極小同大　忘絕境界</div>
<div class='lg-row'>極大同小　不見邊表　有是無　無是有　若不如此　必不須守</div>
<div class='lg-row'>一一切　一切一　但能如是　何慮不畢</div>
<div class='lg-row'>信心不二　不二信心　言語道斷　非去來今</div>
</p></div>
<div class='div-other'><a id='mulu387' />
<p class='h2'>貪瞋癡箴<span class='note-inline'>(并序)</span></p><p class="byline">明本</p><p>一迷根乎自心縱而為貪抑而為瞋合而為癡良由迷無自性由不守正念而生以其生故曰貪曰瞋曰癡皆一迷之異名也聖人不以砒霜鴆酒為毒而以此為毒者以其喪壞法身淪溺慧命也今三有界中眾苦充滿無有一物不本乎貪等一中其毒則殺盜婬業四面紛合卒莫之避良可哀也惟悟達自心洞契法源之士能奪其縱之之貪以求道返其抑之之瞋以治心轉其合之之癡以利人資長法化則貪瞋癡果何物耶乃為箴曰</p>
<p style="margin-left:0em;text-indent:0em;" class="lg-abnormal"><div class='lg-row'>惟貪如海　瞋以火喻　癡比同雲　依一心住　心迷則來　心悟乃去</div>
<div class='lg-row'>優劣聖凡　不離當處　勿强分別　毋勞指注</div>
<div class='lg-row'>如手掌兮　放開捏聚</div>
</p></div>
<div class='div-other'><a id='mulu388' />
<p class='h2'>戒定慧箴</p><p>一悟根乎自心而為戒守而為定融而為慧良由悟無自性因不失正念而生以其生故曰戒曰定曰慧皆一悟之異名也聖人不以栴檀沈水為香乃以此為香者以其光明靈臺盤結不散莊嚴法性之上妙具也今雜華法界眾寶充滿無有一物不自吾戒定慧而生焉一薰其香則法報化之跡隨念出現其有尚存悟理未盡功勳者執其存之之戒以違宗泥其守之之定以礙理放其融之之慧以失妙欲望其超然於寂照圓明之戶未知其可也戒定慧云胡不辨哉乃為箴曰</p>
<p style="margin-left:0em;text-indent:0em;" class="lg-abnormal"><div class='lg-row'>由戒而定　定以慧　三法互融　了無向背　薰之為香　充塞大地</div>
<div class='lg-row'>惟聞在心　齅不以鼻　功用兩忘　動靜一致</div>
<div class='lg-row'>如走盤珠　不可思議</div>
</p></div>
<div class='div-other'><a id='mulu389' />
<p class='h2'>喜箴</p><p>世之所謂喜者由適情遂欲而生焉道人不爾必使情消欲盡動與理融不遭愛見諸魔之所惑其喜也政未易以足蹈手舞其情狀者焉箴曰</p>

<div class="lg regular" style="margin-left:0em;"><div class='lg-row'>至哉之喜　微法源底　曰如意輪　契解脫體　愛見不住　情欲何倚</div>
<div class='lg-row'>劫外春回　華開碓觜</div>
</div></div>
<div class='div-other'><a id='mulu390' />
<p class='h2'>怒箴</p><p>為物所忤怒氣結為心火至使面赤髮立不蹈禍機不已也聖賢則不然其一怒如金剛王劍諸煩惱魔嬰其鋒者應念斬截然後致萬物於無諍之地則其怒也豈徒然哉箴曰</p>

<div class="lg regular" style="margin-left:0em;"><div class='lg-row'>聖賢奮怒　不墮諸數　卻煩惱魔　成大法聚　嗟凡夫瞋　燒然無度</div>
<div class='lg-row'>當處撲滅　神機獨露</div>
</div></div>
<div class='div-other'><a id='mulu391' />
<p class='h2'>哀箴</p><p>凡夫哀聖賢亦哀凡夫結情妄而致哀聖賢乃哀其所哀也於是發為辭章悲奮激切必使其感愕於中脫略情妄則其哀也豈可與凡夫同日而語哉箴曰</p>

<div class="lg regular" style="margin-left:0em;"><div class='lg-row'>聖賢悲極　咸致斯哀　辭章奮切　含吐無涯　湻漓道喪　其誰不懷</div>
<div class='lg-row'>凡愚自若　傷已焉哉</div>
</div></div>
<div class='div-other'><a id='mulu392' />
<p class='h2'>樂箴</p><p>樂莫樂於道道為天下之極樂捨道而求樂是猶棄食而求飽也世之昧者縱聲色之欲而為樂一報忽盡變化萬殊不知與苦循環豈其所謂樂哉箴曰</p>

<div class="lg regular" style="margin-left:0em;"><div class='lg-row'>三界無樂　動遭業縛　達人大觀　目之倒錯　寂滅真常　非脩非作</div>
<div class='lg-row'>當處現成　地平天廓</div>
</div><p style="margin-left:2em"><span class='note-inline'>(世稱叢林者蓋取喻於草木也法道之所寄材器之所從出焉然草木培植則豐沾濡則榮霜雪則凋斧斤則敗叢林以無上大道為培植以慈悲喜捨為沾濡以偷安利養為霜雪以貪欲瞋怒為斧斤主叢林者不諳其培植之道沾濡之理則草木病矣況貪安利養之霜雪貪欲瞋恚之斧斤時時斫伐而殞穫之故其草木區萌芽蘗猶不暇而欲望叢林之盛材器之盛難矣哉)</span></p>
<p style="margin-left:2em"><span class='note-inline'>(吾叢林揖讓升降之謂禮鞭笞擯辱之謂法古之人欲行所得之道必以禮法輔之而道行焉禮者防於未然法者治於已然其或道之所存豈必待禮而後正法而後從者然叢林用禮法猶國家之用兵蓋不得已也特假此以規正學者之心術與其儀範耳倘不本之以至道而膠於禮法者則禮出于虛詐法近乎仇敵虛詐易忘仇敵生變禮忘法變併其心術亦大壞矣儀範云乎哉)</span></p>
</div>
<div class='div-other'><a id='mulu393' />
<p class='h2'>臨濟鐘板</p><p>五板後堂內行香鐘三陣內一板一鐘擊長鐘鐘完內二板一鐘擊鼓鼓內三板一鐘止靜開大靜打板三陣擊雲板上殿晨課回堂聞開梆雲板三下過堂回堂當值打板一下鐘一下起香香半炷二板一鐘香剩一寸鳴魚二下抽解人齊香完三板一鐘止靜當值行禮香完打引磬一下開小香三枝當值送香聞開梆雲板三下過堂回堂當值打一板一鐘起香照前行事香六炷半當值送香聞開梆雲板二下過堂回堂當值打香鐘三下擊長鐘上殿夜課回堂當值打一板一鐘上單養息將暗起香香半炷二板一鐘香完剩一寸鳴魚二下抽解人齊三板一鐘止靜香完打引磬一下或三炷或六炷開大靜上單養息</p>
</div>
<div class='div-other'><a id='mulu394' />
<p class='h2'>本寺朔望祝延</p>
<div class='div-other'><a id='mulu395' /><p>聖壽進殿禮拜問訊立定念無量壽咒畢舉藥師如來二稱皇帝萬歲一稱凡三遍又稱皇帝萬歲萬歲萬萬歲畢念大圓滿覺應跡西乾心包太虛量週沙界仰叩洪慈俯垂明證奉據大清國浙江等處承宣布政使司杭州府僧綱司雲居聖水禪寺住持比邱<span class='note-inline'>(某某)</span>等於今　年　月　日<span class='note-inline'>(住持入院良辰或朔旦望旦之辰)</span>常住營備香花燈燭茶果珍饈以伸供養謹集合山僧眾恭趨寶殿持諷祕章稱揚聖號所萃洪因端為祝延今上皇帝聖壽無疆　皇后齊年太子千秋文武官班同增祿算伏願金輪永鎮玉燭常調八方歌有道之君四海樂無為之化現前大眾念金剛無量壽護國仁王菩薩摩訶般若波羅密　接上楞嚴咒畢念上來諷咒功德回向真如實際莊嚴無上佛果菩提祈禱大慈悲父靈感觀世音菩薩諸大菩薩次伸祝供光明會上護法列席諸天大權仙眾遍及三界滿空聖賢十方護法龍神遐邇廟貌神祇守護伽藍真宰所冀山門鎮淨檀那福慧莊嚴四恩三有均資凡聖同緣種智更冀現前眾等脩行有序進道無魔般若智以早明菩提心而不退念<span class='note-inline'>(大悲咒一遍消災咒一遍畢遶轉念大悲消災咒各三遍進伽藍殿念)</span>摩訶般若波羅密多三遍念神威凜凜常為護法之神聖貌堂堂永作伽藍之主仰啟　神聰俯垂照鑒僧眾上來誦諷大悲中道無礙神咒消災妙吉祥神咒稱揚聖號所集功德專伸祝貢當山土地護聖德明王廣平侯周宣靈王招寶大權脩唎菩薩護伽藍神合堂真宰所祈山門鎮靜內外咸安火盜公私諸緣吉慶十方三世一切佛一切菩薩摩訶薩摩訶般若波羅密</p>
</div>
<div class='div-other'><a id='mulu396' /><p>釋迦如來二月望日涅槃疏曰：</p>
<p>鷲嶽膺期顯一乘而極唱鶴林顧命指三德以歸真自高山先照示以出興至峻嶺餘輝云當入寂知唱生而唱滅恒常不變法惟本然見全始而至終會必有離世相如是醫師背喪賈客他行花柳無私俄遊逢于遠日蘋藻可薦罔敢墜于遺風式表芹誠仰祈藻鑑伏願分身俯降護身使佩于靈符慧命長存贖命見頒于重寶庶令後裔克紹先宗</p>
</div></div>
<div class='div-other'><a id='mulu397' />
<div class='div-other'><a id='mulu398' />
<p class='h3'>二月十九日大士降誕文疏</p><p>大清國浙江等處承宣布政使司杭州府僧綱司雲居聖水禪寺伽藍下居住稟佛遺比邱<span class='note-inline'>(某某)</span>等稽首焚香恭通情旨於今　年　月　日恭遇普門大士示生之辰常住虔備香花燈燭茶果珍饈如法供養雲集合山僧眾登臨寶殿諷誦大乘妙法蓮華尊經稱揚聖號所集殊勳上酬南無大慈大悲救苦救難廣大靈感觀世音菩薩伏以圓常智體三千剎海無日而不生湛寂真身微塵國土中有念而皆土中有念而皆應因垂形於世界以降跡於斯辰碧桃花露溼春風獻園林之上供紫竹林中敲夜雨宣海藏之真詮輒罄微誠仰酬慈蔭伏願萬億香水海流通佛事長為菩薩廣大願王百千日月光洞照普門永作眾生清淨眼目但<span class='note-inline'>(某)</span>等下情無任瞻望慈容激切屏容之至謹疏</p>
</div>
<div class='div-other'><a id='mulu399' />
<p class='h3'>上中峰殿作享<span class='note-inline'>(遶念楞嚴咒畢，回向文云。)</span></p><p>寶明空海湛死生漩伏之波大寂定門營今古去來之相仰啟　慈容俯垂明證奉據大清國浙江等處承宣布政使司杭州府僧綱司雲居聖水禪寺住持比邱<span class='note-inline'>(某)</span>等茲今　年　月　日或清明<span class='note-inline'>(中元冬至)</span>令節之辰常住營備香花燈燭茶果珍饈以伸供養謹集合山僧眾登臨寶殿唪誦大佛頂首楞嚴萬行神咒稱楊聖號所集殊勳奉為佛慈圓照廣慧智覺普應國師中峰大和尚上酬慈蔭伏願重提祖印輝佛日於中天再整頹綱扇真風於末廕<span class='note-inline'>(接念金光明經　心經　大悲咒　往生咒各一遍念)</span>大哉阿彌陀極樂無量壽巍巍西足尊智慧光明集仰啟　靈儀俯垂明證僧眾上來念誦西方主無量壽佛聖號金光明經顯性空品般若密多了義心經大悲中道無礙神咒決定往生成佛根本真言稱揚嘉號所集殊勳奉為開山和尚厯代住持前亡後化僧行覺靈證大菩提齊登　佛界伏願　祖宗遠降來乘明昧之光華淨魄昭彰去享高天之快樂十方三世一切佛一切菩薩摩訶薩摩訶般若波羅密</p>
</div>
<div class='div-other'><a id='mulu400' />
<p class='h3'>四月初八日釋迦佛誕辰<span class='note-inline'>(進殿向上排班，開具三拜，獻供。)</span></p><p>先舉香讚次宣疏九龍吐水灌沐金軀　奉　佛遺慶誕<span class='note-inline'>(沐浴比邱某等)</span><span class='note-inline'>(具疏)</span>宣鄉貫同前秉佛遺慶誕沐浴比邱<span class='note-inline'>(某)</span>等洎合山僧眾恭通情旨稽首焚香</p>
<p>伏為於今　年　月　日恭遇釋迦如來示生沐浴之辰常住營備香花燈燭茶果珍饈以伸供養謹集合山僧眾登臨大雄寶殿嚴持香水灌沐金軀諷誦大悲中道無礙神咒摩訶般若密多了義心經稱揚聖號所集殊勳上酬本師釋迦如來大和尚伏以春滿毘藍園優鉢曇花自天垂降香遶無憂樹妙菩提果當處發生白玉毫萬象瞻依黃金軀九龍灌沐諷祕密之真詮敢忘遺獻蘋蘩之薄供仰酬慈恩伏願智慧海宏深蕩慈波於無窮無極功德山高聳垂道樹而益茂益榮同十方諸佛大轉法輪與法界眾生俱成正覺但<span class='note-inline'>(某)</span>等下情無任瞻仰慈容不勝激切屏營之至</p>
</div>
<div class='div-other'><a id='mulu401' />
<p class='h3'>又</p><p>釋迦如來<span class='note-inline'>(二稱)</span>無憂樹下聖母攀枝</p>
<p>釋迦如來<span class='note-inline'>(二稱)</span>九龍吐水灌沐金軀</p>
<p>香烟繚繞儼然淨梵宮中燈燭交輝宛似毘藍園內切以法身非相祥光靉淨梵之宮顯跡應真瑞氣降迦維之國金身生下便能一手指天寶相沐時遂感九龍吐水四方遍顧七步成蓮稱上下之獨尊感人天之交讚不戀王宮富貴直趨雪嶺脩行十九學道出家三十成佛作祖演藏經五千餘卷住浮世七十九年開三乘方便之門闢十界超生之路於昔周昭王甲寅二十四載我佛降生當今聖朝厯三千八百餘歲遺風宛在今辰釋子廣嚴殿宇謹集眾僧滿泛香湯灌沐金軀望我佛以慈悲愍眾生而賜福更冀現前眾等般若志於早明菩提心而不退欲增佛日光輝須仗雷聲同和南無本師釋迦牟尼佛</p>

<div class="lg regular" style="margin-left:0em;"><div class='lg-row'>天上天下無如佛　十方世界亦無比</div>
<div class='lg-row'>世界所有我盡見　一切無有如佛者</div>
<div class='lg-row'>諸佛容顏甚奇妙　放大光明照十方</div>
<div class='lg-row'>當來我適曾供養　道場今復還親覲</div>
<div class='lg-row'>毘藍園內降生時　龍與諸天咸灌沐</div>
<div class='lg-row'>如來所有吉祥事　我今灌沐亦如是</div>
<div class='lg-row'>我今灌沐諸如來　淨智莊嚴功德聚</div>
<div class='lg-row'>五濁眾生令離垢　同證如來淨法身</div>
</div><p style="margin-left:2em">起楞嚴咒念畢　三稱摩訶般若波羅密</p>
<p style="margin-left:2em"><span class='note-inline'>(上來現前清淨眾發菩提心各用虔誠諷誦如來妙良因酬天地謝龍神祝讚皇王萬萬春父母劬勞法界冤親三途八難出迷津消災障保安甯以此功德普回施利羣迷免災危四恩三有證菩提摩訶般若波羅密)</span></p>
</div>
<div class='div-other'><a id='mulu402' />
<p class='h3'>世尊降誕功德文疏</p><p>奉佛遺<span class='note-inline'>(慶誕集福)</span>比邱<span class='note-inline'>(某)</span>具疏</p>
<p>大清國鄉貫同前　秉佛慶誕供聖集福比邱<span class='note-inline'>(某某)</span>洎合山清眾恭專情旨伏為于今　年　月　日恭遇本師釋迦如來降誕之辰常住營備香花燈燭茶果珍饈以伸供養謹集合山僧眾就于大雄寶殿啟建誦經慶讚祝延　聖誕道場一會於中奉迎常住三寶剎海萬靈光降華筵作乎證明僧眾在壇唪誦　大乘妙法蓮華尊經全部　加念　十般祕密神咒稱揚　聖號化貢雲馭金資所集洪因總伸回向真如實際莊嚴無上佛果菩提祈禳南無本師釋迦如來十方三世一切諸佛大慈悲父靈感觀世音菩薩次伸祝貢光明會上護法列席諸天大權仙眾統三界若幽若顯格十方乃聖乃凡功德平等資培善利普皆饒益先願皇風永扇帝道遐昌佛日增輝法輪常轉次冀　山門鎮靜內外咸安火盜公私諸緣吉慶更冀現前眾等脩行有序進道無魔般若智以早明菩提心而不退四恩普報三有均資法界眾生同緣種智謹疏</p>
</div>
<div class='div-other'><a id='mulu403' />
<p class='h3'>華嚴文疏</p><p>宣疏起頭</p>

<div class="lg regular" style="margin-left:0em;"><div class='lg-row'>佛身充滿於法界　普現一切羣生前</div>
<div class='lg-row'>隨緣赴感靡不周　而恒處此菩提座</div>
</div><p>佛之聖德難盡讚揚香烟起處灌滿娑婆奉據一四天下南贍部洲大清國<span class='note-inline'>(云云)</span>稟釋迦如來遺植因比邱<span class='note-inline'>(某某)</span>洎十方眾信士<span class='note-inline'>(某某)</span>是日沐手焚香一心歸命十方靈相千光遍照之慈尊一字法門萬行莊嚴之海藏如象王迴金剛心之大士真獅子吼逝多林內之比邱仰凟　蓮眸俯彰蓬悃伏聞舍那法身若雲興而彌淪大地華嚴乳味似日昇而光照高山塵說剎說以何窮事遍理遍而無盡七處九會共演圓乘四分五周同敷妙義字字而金聲玉振言言而璧合珠連空金剛之種究而穿腸誠菩提之根頓能作佛意者伏念眾等根類敗噍器惟汙雜蒙荷佛慈尚次僧列仰惟三寶大矣難酬宏賴四恩淵哉罔報憾白業之無成悔素飡而有愧由是卜於　年　月　日謹集合山僧眾祇就殿庭誦持大方廣佛華嚴經一期專伸祈禱南無華嚴主具大智海興大慈雲毘盧遮那如來南無甚深法性所流圓滿修多羅龍宮上中下三本諸華嚴經南無一一塵方佛會中普賢文殊等諸法身大士信住行十地等妙諸大菩薩摩訶薩南無三界九有城林水火日月風雨藥草河海晝夜諸器世間一切護法神祇護世四天所領八部大力等眾南無表法最勝前隱後顯六千大比邱僧善財童子及童子南詢諸善知識南無結集今經文殊阿難恒沙菩薩羅漢及後世龍軀菩薩晉唐譯經尊者帝心大師雲儼大師賢首大師玄通大師清涼國師圭峰禪師長水祖師晉水法師再光法師金碧禪師廣及法界一宗諸大和尚統上若權若實維聖維凡同鑒精虔共錫祐庇　上祝皇圖永固　帝道遐昌　佛日增輝　法輪常轉伏願諷經弟子<span class='note-inline'>(某)</span>等信為初步五根而超十地之階証作終途就一生而曠劫之果次冀山門鎮靜擬磐石之奠安海眾柔和若緇澠之涽合檀那來布金之長者浮圖出多寶之如來佛光之內恩有齊資性海之中等無不拔謹疏</p>
</div>
<div class='div-other'><a id='mulu404' />
<p class='h3'>四月十五日結制啟楞嚴會疏</p><p>大清國鄉貫同前稟佛遺訓比邱<span class='note-inline'>(某某)</span>茲今於　年四月十五日恭遇本師釋迦如來大和尚結制之辰本寺啟建楞嚴勝會九十日一眾勳修刻期取證今辰開啟常住營備香花燈燭茶果珍饈以伸供養謹集合山僧眾登臨寶殿諷誦大佛頂首萬行楞嚴神咒稱揚聖號所集洪因端為祝延今上皇帝聖壽無疆專伸回向真如實際莊嚴無上佛果菩提祈禱大慈悲父靈感觀世音菩薩次伸祝貢光明會上護法列席諸天大權仙眾滿空真宰三界萬靈十方賢聖今年歲分主執陰陽權衡造化賞善罰惡幽顯靈聰五嶽四瀆名山大川聖帝明王忠臣烈士五方行雨龍王六合雷公電母主風主雨主苗稼穡發生萬物無量聖賢省府縣城隍主者當境貌廟遐邇神祇當田土地護伽藍合堂真宰監齋使者水火井竈神君田園土地山林界相守護百靈脩造方隅禁忌神將合山僧行本命元辰十方檀信運臨星斗各人生身父母養育劬勞酆都界內冥府十王三途八難六道四生諸有情眾統三界若幽若顯括十方乃聖乃凡功德平等資培善利普皆饒益先願皇風永扇帝道遐昌佛日增輝法輪常轉次冀山門鎮靜內外咸安火盜公私諸緣吉慶更冀現前眾等脩行有序進道無魔般若智以早明菩提心而不退四恩普報三有均資法界眾生同緣種智謹疏</p>
</div>
<div class='div-other'><a id='mulu405' />
<p class='h3'>七月十五日蘭盆會榜文</p><p>大清國同前<span class='note-inline'>(某)</span>寺住持沙門<span class='note-inline'>(某某)</span>等為蘭盆普渡幽冥事伏以諸佛心內眾生結法界昇沈之業眾生心內諸佛興蘭盆普濟之慈由一念之悟迷成三途之苦樂刀山劎樹皆成等正覺之場寶地玉階乃飄墮輪迴之域切思眾等夙生父母及現世父母師資檀度恩有冤親四生六道諸惡趣中受苦眾生莫由解脫於今七月十五日恭遇本師釋迦如來歡喜之日僧伽自恣之辰　目蓮啟地獄門開凡本寺僧行須於預日諷誦經文神咒懺法俱各詳明填註己名粘列于左以便回向佛菩提普度河沙孤魂等眾為此諭眾通知須至榜者</p>
</div>
<div class='div-other'><a id='mulu406' />
<p class='h3'>告許伽藍神疏</p><p>大清國<span class='note-inline'>(同前)</span>伽藍下居住稟佛遺告許比邱<span class='note-inline'>(某)</span>等稽首焚香恭通情旨伏為茲今　年　月　日住持入院之辰思念一載之中公私幹辦全憑神力以維持動止安詳咸藉諸天而保護若非懇願何由　聖力以冥加是以謹發誠心恭詣護伽藍案下告許大乘妙法蓮華尊經　部用作匡扶自陳之後伏祈佛天聖力保佑山門鎮靜僧行安和外障無侵內魔不起公私兩利火盜雙沈四時無懺芥之災八節有泰來之慶凡在時中悉賴帡幪之至</p>
</div>
<div class='div-other'><a id='mulu407' />
<p class='h3'>供聖大意</p><p>稽首金色大主巍巍三法中王九脩福慧正菩提端坐紅蓮花一切佛之聖德難盡讚揚今以斯時當日輪祝午之期乃佛天受供之際營供三德香齋脩奠六和僧福命我等誦妙伽陀加持香水灑穢為淨變少成多達長河為酥酪遍大地作黃金貢以金錢贈之寶馬以是因緣一切回向常住佛法僧三寶包羅天地水萬靈聰惟願千尊同一供萬聖同一筵香齋香饌悉莊嚴諸佛諸天咸集會上天下地平等資培萬聖千賢普同供養</p>
</div>
<div class='div-other'><a id='mulu408' />
<p class='h3'>祝祖咒食文</p><p>一軀沈巨海片月落長空世相皆如是浮生一夢中說斯經偈仰悼吾宗陰中享鑒奉據<span class='note-inline'>(某)</span>府<span class='note-inline'>(某)</span>縣<span class='note-inline'>(某)</span>寺<span class='note-inline'>(某)</span>房居住稟佛祀祖沙門<span class='note-inline'>(某某)</span>洎合房徒孫眾等恭伸情旨伏為茲今　年　月　日恭遇　令節之辰思念祖宗遺蔭之德常懷報薦之思由是發心營備香供之儀僧眾上來持奉<span class='note-inline'>(某)</span>經<span class='note-inline'>(某)</span>咒宣揚聖號化煉冥用資財咒變現前法食所集功德先伸投入阿彌陀如來願性海中出生妙利端為莊嚴祠堂之內諸位覺靈承此良因早生佛界證大菩提次願花開蓮現見自性之彌陀花謝蓮成了惟心之淨土恭請三寶證明表宣謹意</p>
<p><span class='note-inline'>(上陳文意宣讀已周薦悼祖宗悠悠樂土十方云云)</span></p>
</div>
<div class='div-other'><a id='mulu409' />
<p class='h3'>大殿回向文</p><p>玉毫騰輝金色炳耀具大人相號正<span class='corr'>徧</span>知瞻之仰之福滿沙界　讚歎相好恭惟彰明今據大清同前<span class='note-inline'>(某寺住持某)</span>伏值歲旦令節之辰常住營備香花燈燭　茶果珍饈之儀以伸供養雲集合山僧眾諷誦大佛頂首萬行楞嚴神咒稱揚聖號所集殊勳先伸回向廣大真如實際莊嚴無上佛果菩提大慈悲父靈感觀世音菩薩諸大菩薩聲聞圓覺一切聖僧西天此土厯代祖師光明會上護法諸天大權真宰三界萬靈十方賢聖杭州府主城隍當境土地一十八位護伽藍合堂真宰護法韋馱尊天大權脩唎菩薩統三界若幽若顯遍十方乃聖乃凡功德平等資培善利普皆饒益先願皇風永扇帝道遐昌佛日增輝法輪常轉師長父母過現咸安信施檀那俱增福壽合院僧行脩行有序進道無魔聞思脩而漸漸增明戒定慧而重重光顯四恩九有等報三途八難遍資廣及法界有情同圓無上種智</p>
<p><span class='note-inline'>(歲旦大殿誦楞嚴神咒畢舉此畢急念大悲咒一遍慢行念三遍又念消災咒三遍維那入伽藍殿內舉神靈赫赫云云)</span></p>
</div>
<div class='div-other'><a id='mulu410' />
<p class='h3'>祈子文疏</p><p>伏以普陀毓秀大士澤遍人寰法相鍾靈定光譽騰梵剎檀信對香幢而發願緇流展貝葉以行誠戴錫寧馨丕承光顯茲以信<span class='note-inline'>(官士)</span>碩彥浙水名門道通三簪纓繼武于鼎臺學富五車翰墨分輝于星斗斯固迴文心倒之瀾政治砥中流之柱者也　夫人世系齊姜匹諧秦晉纓絡繽紛夙具前身菩薩笄珈燦爛獲配現世宰官百尺樓頭日日齊眉舉案六橋堤畔年年並轡聯鑣藍田之合璧連城洛浦之雙珠照乘貴皆有種福豈無因獨瓊英吐萼已開嶺上梅花金粟飄香未舉月中桂子雲居久蒙護持夙承捍衞白太傅結社香山奚止醉歌之達蘇眉山契心佛印豈徒文字之禪立標準於前徽必振箕裘於奕祀竊惟諸佛六合咸其神化四生倚為覆幬虔卜良辰敬集法侶合掌<span class='note-inline'>(某某)</span>山房稽首觀音寶座自古龍生龍子鳳生鳳雛皆自善緣發出則今相門出相將門出將必由勝果結來惟冀天上麒麟望德門而啟瑞人間鸑鷟擇仁里以呈祥不惟廊廟列為圭璋精藍亦藉為屏翰人天共護福德並隆謹疏</p>
</div></div></div>
<p class='juan'>聖水寺志卷六</p>
</div><!-- end of div[@id='body'] -->
</body></html>