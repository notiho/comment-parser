<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲居聖水寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu129' />
<p class='juan'>聖水寺志卷二</p><p class="byline">寂湛同明倫原輯</p><p class="byline">通淵同實懿重纂</p>
<div class='div-other'><a id='mulu130' />
<p class='h1'>祖師</p>
<div class='div-xu'><a id='mulu131' /><p>名山勝剎必有偉人焉主席其閒闡揚正然後鹿苑生輝雞園增色若南宗北秀各啟宗風開山說法者是矣抑或持苦行厲真脩使四方欽仰皈依亦足取焉至若橫說豎說總屬旁門朝參暮參不離惑障是則野狐鈍漢實貽缾鉢之羞寧足道哉今之所書非有光禪門實證善果者均所不列志祖師</p>
</div>
<div class='div-other'><a id='mulu132' />
<p class='h2'>道膺禪師</p><p>幽州玉田人俗姓王氏髫年出家於涿州延聖寺參方至翠微聞洞山法師名遂造焉契悟宗旨居豫章之雲居山久之來杭住錫吳山之西著語錄行世有傳</p>
</div>
<div class='div-other'><a id='mulu133' />
<p class='h2'>佛印禪師</p><p>諱了元字覺老江西浮梁縣人博極經典禪悟超然主席聖水緇素咸欽名人碩士樂與之遊天子聞其名以高麗所貢磨納賜之東坡守杭日與往還其贈答詩文至今流傳</p>
</div>
<div class='div-other'><a id='mulu134' />
<p class='h2'>中峰禪師</p><p>諱明本號幻住錢塘孫氏子元帝賜號普應國師虞集銘其塔揭徯斯序其語錄趙孟頫書其淨土詩其身履長大倍于時人真佛門羅漢也茶毘于天目本寺建塔藏其髮爪舍利遺麻履二尚藏寺中有傳初松雪極敬禮馮海粟意殊不然及示梅花詩六十首師談笑立和復別成百詠及九言一首馮由是歎服加禮焉</p>
</div>
<div class='div-other'><a id='mulu135' />
<p class='h2'>天如禪師</p><p>諱惟則號天如豫章廬陵人髫年出家初參海印禪師後參中峰和尚遂嗣幻翁法往來華亭吳門天目不開堂不領住持到處皈依問法有語錄四卷</p>
</div>
<div class='div-other'><a id='mulu136' />
<p class='h2'>守泉禪師</p><p>諱照兼海鹽縣陳氏子九歲出家習醫善談論為外麓房之始祖買田六畝在海鹽以貽後嗣塔在留下安樂山</p>
</div>
<div class='div-other'><a id='mulu137' />
<p class='h2'>宏泉禪師</p><p>諱清蔭嘉興縣蔡氏子少聰敏聞佛欣然樂禮住東麓外麓薙髮後復喜習醫雖以術鳴而脩持愈力因往平窰聞谷大師所受具足戒歸請徑山義航法師說楞嚴般若等經裝塑彌勒韋馱諸像填山西水衝大坑善行不能殫述先是和尚楚才重建圓通閣未畢而卒師為勉力落成復發願修建大雄殿有木商倪作霖者曾以藥生其命因罄資得三百金託買大木將建殿以畢宏願天不假之以年賫志而歿塔于西山月桂峰下後本山開拓禪房猶用其遺木不盡云</p>
</div>
<div class='div-other'><a id='mulu138' />
<p class='h2'>寂心</p><p>字精齋嘉靖庚申寺幾為勢豪奪為窀穸地賴師虔禱神明指示得以保全然師以此弊命杖下明給事戴公紀其事吏部郎中毛汝賢篆都綱良縉里人諸應麟本山住持性哲等立石邑侯胡公復為立傳</p>
</div></div>
<div class='div-other'><a id='mulu139' />
<p class='h1'>耆宿</p>
<div class='div-xu'><a id='mulu140' /><p>光耀無邊盡續慧燈之燄淵源有自總揚覺海之波振此宗風仗我耆宿故寺有初祖以開其基必藉繼世以持其後或證明心性紹往開來或恢宏願力興廢舉墮庶幾三門永輝法輪常煥若僅衣粗食淡完山僧野衲之本分安能使木佛放光金繩永奠耶然則繼世之賢否寺之興廢係焉苟有賢者悉當考其遺行備錄而細書之志耆宿</p>
</div>
<div class='div-other'><a id='mulu141' />
<p class='h2'>雲闍黎</p><p>宋元祐間住持菴中危坐讀書客來過訪不交一語未嘗窺戶者十五年無疾而化</p>
</div>
<div class='div-other'><a id='mulu142' />
<p class='h2'>明乘</p><p>嘉禾陳氏子早歲依雲居出家後禮天目山獅子正宗禪寺中峰和尚受具久之有省還山不忍菴之凋敝經營數載百廢俱舉年五十辭院事精脩淨土臘六十有八</p>
</div>
<div class='div-other'><a id='mulu143' />
<p class='h2'>指月</p><p>錢塘人姓林投雲居落䰂六時行道薰脩懺摩旁通書史喜種植性剛直慨殿宇卑隘躬芟荊莽興工重建頗極壯麗臘七十有三微疾念佛而終</p>
</div>
<div class='div-other'><a id='mulu144' />
<p class='h2'>潤齋</p><p>不知何許人中峰為之贊味其語意蓋亦白足高僧而精岐黃者</p>
</div>
<div class='div-other'><a id='mulu145' />
<p class='h2'>方思</p><p>字無念仁和人幼弱不樂居塵埃詣雲居薙染惟一衲一鉢蕭然自處二十年不出山天如禪師有無念記</p>
</div>
<div class='div-other'><a id='mulu146' />
<p class='h2'>至朴</p><p>字素菴海鹽人性端慤慈慧有恢宏紺宇之志遂建觀音閣萬佛閣方丈兩廊興造之功惟師最多塔在城北望佛橋左侯祠內</p>
</div>
<div class='div-other'><a id='mulu147' />
<p class='h2'>文紳</p><p>字用彰海鹽人素菴之徒司主院事成化己丑復建中峰塔院立像</p>
</div>
<div class='div-other'><a id='mulu148' />
<p class='h2'>智昭</p><p>字盟谷嘉禾人脩隱西麓山居慨聖水廢址尚存遂白藩司奏聞賜金額重煥金碧</p>
</div>
<div class='div-other'><a id='mulu149' />
<p class='h2'>道孜</p><p>字義方仁和人清脩苦行紹往創新有碑記</p>
</div>
<div class='div-other'><a id='mulu150' />
<p class='h2'>真心</p><p>字精齋錢塘人精禪學無俗氛有死節碑記</p>
</div>
<div class='div-other'><a id='mulu151' />
<p class='h2'>良縉</p><p>字以雲號賓山桐鄉姚氏子父母知其有釋氏宿因捨送鹽官安國寺性好吟詠正德戊辰薙染為僧復究心儒術詣陽明先生聞良知之說具悉三異同之旨識見益宏與玉芝聚禪師齊名登萬壽戒壇受戒畢樂西湖山水之勝脫屣故業掛錫于雲居超然山房本郡桂湖陳公舉為都綱暮年移住虎跑寺</p>
</div>
<div class='div-other'><a id='mulu152' />
<p class='h2'>宗福</p><p>字東溟吳興黃氏子年十二白父母願出家父母許之投雲居看松山房落䰂性敏而誠恒誦經課佛脩懺摩作佛事</p>
</div>
<div class='div-other'><a id='mulu153' />
<p class='h2'>寂湛</p><p>字休復不知何許人究心禪學博極羣書偕門人明倫纂輯寺志</p>
</div>
<div class='div-other'><a id='mulu154' />
<p class='h2'>德一</p><p>字達方仁和郎氏子禪學之餘兼精詩賦一時名流樂與往還年登大耋趺坐而化有詩集一卷</p>
</div>
<div class='div-other'><a id='mulu155' />
<p class='h2'>寂章</p><p>字密印桐鄉毛氏子自幼披剃受具足于靈隱具德禪師以醫能救濟眾生遂紹宏泉之技且命如不能作人天師不妨精岐黃術</p>
</div>
<div class='div-other'><a id='mulu156' />
<p class='h2'>德[琥-儿+ㄆ]</p><p>字寶雨嘉禾人披剃中麓山房禮慕雲覺明兩師參學之外精于焦桐冠蓋過訪有如雲集燕秦楚閩足跡幾遍呂章咸為之傳</p>
</div>
<div class='div-other'><a id='mulu157' />
<p class='h2'>德言</p><p>字心學精岐黃工詩能文總河陳鵬年少宰湯右曾仇兆鰲往還唱和有趺翠樓詩一卷</p>
</div>
<div class='div-other'><a id='mulu158' />
<p class='h2'>祥峰大師</p><p>昔住香積戒行高妙合郡士民延請至寺開壇說戒</p>
</div>
<div class='div-other'><a id='mulu159' />
<p class='h2'>元玢</p><p>字玉山有愁囊集一卷行世</p>
</div></div>
<div class='div-other'><a id='mulu160' />
<p class='h1'>僑寓</p>
<div class='div-xu'><a id='mulu161' /><p>古今高人達士莫不抗志烟霞寄情邱壑視熱鬧場不啻苦海曾不能終日處若遇名山勝境精藍淨社每留連不忍去雲居寺雖在都會之衝實為烟霞之窟且筠寮松舍靡不雅潔故投簪解組之客與探奇選勝之英當其欣於所遇或低徊三宿或憩息經年厯世遙寓公不少凡有足稱者書其爵里姓氏使與名山同不朽焉志僑寓</p>
</div>
<div class='div-other'><a id='mulu162' />
<p class='h2'>杜真人</p><p>南容人不詳名字有脩煉術能符藥濟病又能祈禱晴雨與松雪趙公常往還于雲居中峰師亦不以玄而拒之有如遠公之遇脩靜也</p>
</div>
<div class='div-other'><a id='mulu163' />
<p class='h2'>楊維楨</p><p>字廉夫會稽人有重名不樂仕元寓七寶山鐵冶嶺因號鐵崖日遊雲居為養真之所</p>
</div>
<div class='div-other'><a id='mulu164' />
<p class='h2'>薩都刺</p><p>字天錫雁門人元至正問官至學士來浙寓居厯覽名勝題詠幾遍</p>
</div>
<div class='div-other'><a id='mulu165' />
<p class='h2'>孫一元</p><p>字太初太白山人丰儀秀朗踪跡奇譎玄巾白祫混遊塵俗常以鐵笛鶴瓢自隨寓所會心輒一傾倒初談導引人疑其仙晚始婚娶入司空劉公湖南雅社詩詞瀟灑雪江居西麓數與往還或共住彌月後雪江移居聖果孫居湖南西隱菴清江皓月映照兩人</p>
</div>
<div class='div-other'><a id='mulu166' />
<p class='h2'>鄭憶蘭</p><p>隱于山寺宏治間石塘王本仁孫德昭德誠仝訪之有詩</p>
</div>
<div class='div-other'><a id='mulu167' />
<p class='h2'>夏元吉</p><p>字維喆德興人明永樂時官至戶部尚書諡忠靖因奉命督餉至浙寓聽松樓著看松樓記留詠諸什墨蹟猶存</p>
</div>
<div class='div-other'><a id='mulu168' />
<p class='h2'>劉鑄</p><p>陽人洪武二十六年應浙藩之聘司文衡之任寓寺彌月有和王方伯詩墨蹟</p>
</div>
<div class='div-other'><a id='mulu169' />
<p class='h2'>王守仁</p><p>號陽明餘姚人有明一代儒宗正德時封新建伯諡文成每過錢塘榻雲居</p>
</div>
<div class='div-other'><a id='mulu170' />
<p class='h2'>釋法聚</p><p>字玉芝號月泉別號天池老人出家海鹽資聖寺聞陽明先生講良知有省後參方契悟宗旨遊杭喜西麓幽勝居數年出度世緣有語錄詩集</p>
</div>
<div class='div-other'><a id='mulu171' />
<p class='h2'>釋明秀</p><p>字雪江海鹽天甯寺楚石禪師十四代孫寓居西麓聽鶴堂數年後移居聖果號石門山人終于天甯有詩集</p>
</div>
<div class='div-other'><a id='mulu172' />
<p class='h2'>徐渭</p><p>字文長號天池一號青藤道士會稽人書畫詩文無不入妙中丞胡宗憲辟至幕府每出以雲居為別館袁中郎有傳</p>
</div>
<div class='div-other'><a id='mulu173' />
<p class='h2'>釋廣印</p><p>字聞谷嘉禾人本郡清屏山開元寺出家參成都儀丰禪師有省復參雲棲蓮池大師興藂席于陶山今為真寂院後因藂林事繁愛雲居幽謐常養靜愛松山房</p>
</div>
<div class='div-other'><a id='mulu174' />
<p class='h2'>祝鑾</p><p>字篁溪抗志烟霞怡情山水嘗居雲居別業與太白山人為世外交</p>
</div>
<div class='div-other'><a id='mulu175' />
<p class='h2'>查繼佐</p><p>字伊璜海昌人博學高才書法直逼魯公不樂仕進惟癖泉石坐卧雲居經年彌月寺藏其詩字甚多</p>
</div>
<div class='div-other'><a id='mulu176' />
<p class='h2'>黃機</p><p>字次辰幼時肄業外麓山房達方師年七十時製文祝之官文華殿大學士</p>
</div>
<div class='div-other'><a id='mulu177' />
<p class='h2'>仇兆鼇</p><p>字滄柱康熙乙丑進士官至吏部侍郎為時聞人與韓慕廬<span class='note-inline'>(菼)</span>翁鐵菴<span class='note-inline'>(叔元)</span>胡抑齋<span class='note-inline'>(作梅)</span>陳介眉<span class='note-inline'>(錫嘏)</span>齊名讀書寺內請業者甚眾</p>
</div>
<div class='div-other'><a id='mulu178' />
<p class='h2'>趙蒼璧</p><p>字圜菴康熙壬戌進士官侍御讀書外麓山房詩文甚富僧心學輩俱其造就令子荃蘇芝亦久肄業于寺</p>
</div>
<div class='div-other'><a id='mulu179' />
<p class='h2'>陳鵬年</p><p>字北溟號滄洲楚湘潭人康熙乙丑進士官至總河初任西安令每至會城必至雲居解任後下榻外麓山房日事吟咏墨蹟甚多</p>
</div>
<div class='div-other'><a id='mulu180' />
<p class='h2'>蔡升元</p><p>字方麓宏泉師之族也在寺肄業數年康熙壬戌科狀元官至禮部尚書</p>
</div>
<div class='div-other'><a id='mulu181' />
<p class='h2'>張嗣溥</p><p>字銘軒衢州開化人選拔貢士同弟嗣博每如杭寓外麓山房為人好善刊戒殺戒淫等書行世</p>
</div>
<div class='div-other'><a id='mulu182' />
<p class='h2'>陸有繩</p><p>字道[胤-(厂-一)]本郡人官延津未遇時靜攝山齋多厯年所有募脩雲居引</p>
</div>
<div class='div-other'><a id='mulu183' />
<p class='h2'>魏㟲</p><p>字雲岑大名人康熙丙戌進士宰錢邑謝事後寓中麓孤雲兩房</p>
</div>
<div class='div-other'><a id='mulu184' />
<p class='h2'>徐涵</p><p>字季容崑山人大司寇健菴先生之孫中康熙己卯鄉薦官溫州太守襟懷瀟灑詩酒淋漓不減王謝風韻公子記名于通淵法名智耀</p>
</div>
<div class='div-other'><a id='mulu185' />
<p class='h2'>盧奠勳</p><p>字敏功仁和人標格高逸詩文古秀讀書趺翠樓上人以為仲宣再世</p>
</div>
<div class='div-other'><a id='mulu186' />
<p class='h2'>錢琦</p><p>字相人仁和人肄業趺翠不事遊覽潛心經史識者知為偉器</p>
</div>
<div class='div-other'><a id='mulu187' />
<p class='h2'>唐建中</p><p>字赤子號南軒楚天門人康熙癸巳進士翰林才名震俗樂雲居之幽異趺宕詩酒布祫履悠然自得人不知其為太史也</p>
</div>
<div class='div-other'><a id='mulu188' />
<p class='h2'>周漢傑</p><p>字房仲江西人官副使寓居年餘著有蘧菴集為本寺作志序</p>
</div>
<div class='div-other'><a id='mulu189' />
<p class='h2'>胡石圃</p><p>諱作柄為仁和邑侯解組後寓外麓十有餘載陶情詩酒作三台石記</p>
</div>
<div class='div-other'><a id='mulu190' />
<p class='h2'>周經邦</p><p>字凝巫一字理齋號龍岡其先江南雲門人也祖勿菴諱份始遷于杭占籍錢塘博學高望後學宗仰與甬東鄭梁禹梅仇兆鼇滄柱齊名晚歲登康熙己酉賢書一試禮部擬第一人復失去遂不再上春官以宏博徵固辭不就留京師十載名公卿大夫推重之再傳至孫邦讀書外麓山房著有四書大全參閱尚書約義龍岡藝志樊桐山人文集長子天度字心羅庚午科解元玉環司馬李公諱惺延課諸子假館外麓</p>
</div>
<div class='div-other'><a id='mulu191' />
<p class='h2'>金志章</p><p>號江聲錢塘人官口北觀察解組後游雲居吟詠頗多著有江聲草堂集</p>
</div>
<div class='div-other'><a id='mulu192' />
<p class='h2'>杭堇浦</p><p>諱世駿錢塘人以宏博徵官翰林編脩文章詩賦人皆宗仰暮年歸里不時吟嘯雲居</p>
</div>
<div class='div-other'><a id='mulu193' />
<p class='h2'>朱鹿田</p><p>諱樟為澤州太守住居山右朝夕吟眺著集頗多</p>
</div>
<div class='div-other'><a id='mulu194' />
<p class='h2'>黃松石</p><p>號楷癭仁和人博學多聞隱居城北長至寺吟眺</p>
</div>
<div class='div-other'><a id='mulu195' />
<p class='h2'>汪沆</p><p>字西顥別號槐堂錢塘名士以宏博屢徵不赴有沽士題襟等集每閒過雲居吟詠忘返</p>
</div>
<div class='div-other'><a id='mulu196' />
<p class='h2'>施安</p><p>字竹田本郡名士也風流跌宕每至寺吟嘯</p>
</div>
<div class='div-other'><a id='mulu197' />
<p class='h2'>張世犖</p><p>字無夜別號妙峰登甲子科解元博通內典每覔句于佛印吟廊之間</p>
</div>
<div class='div-other'><a id='mulu198' />
<p class='h2'>吳樹虛</p><p>字西林仁和處士也隱居城北不與外事學通三著述等身每月朔至趺翠山樓講論楞嚴諸經義布衣芒履超然物外</p>
</div>
<div class='div-other'><a id='mulu199' />
<p class='h2'>戴廷熺</p><p>戴廷熺字綸掌別號珠淵辭榮歸里陶情山水詩筆清綻每偕丁鈍丁金壽門周穆門吳甌亭邵晉之諸名士登眺雲居吟詠竟日</p>
</div>
<div class='div-other'><a id='mulu200' />
<p class='h2'>柳溥</p><p>字德洋別號潔夫錢塘明經辭宗黌南歸設帳于外麓山房居十餘年與僧崙山築山亭于東嶺之執經問字者屢滿戶外詩才敏捷為文立就有城南十六子之名</p>
</div>
<div class='div-other'><a id='mulu201' />
<p class='h2'>釋明奇</p><p>字具如別號懶雲吳興人也始開堂于平湖上乘寺次遷小崇福再住香積寺後住維揚天甯禪寺方丈退院後隱居西湖之北書法絕倫禪學精奧面如滿月暮年往來雲居雲巢嗣法和尚也今塔在西溪</p>
</div>
<div class='div-other'><a id='mulu202' />
<p class='h2'>汪皋鶴</p><p>字立亭徐州人曾署錢塘令愛民如子頗有清聲政事之暇過雲居吟詠探幽</p>
</div></div>
<div class='div-other'><a id='mulu203' />
<p class='h1'>靈異</p>
<div class='div-xu'><a id='mulu204' /><p>石言於晉神降於莘見之於經書之於傳其在梵筴如來在西域現種種神通流傳中國以為美談是知幽奇玄怪之事世所時有世人狃於聞見凡耳目所不及輒斥為誕虛陋矣雲居自唐厯明六百餘載或仙或佛屢有異徵雖理標象外說似鑿空而蹟著山中事皆摭實因述向之所聞以傳來葉云志靈異</p>
</div>
<div class='div-other'><a id='mulu205' /><p>呂巖施肩吾皆唐進士相傳仙去明宣德元年兩乞匄至寺門語笑移日臨去草書一回字又楷書方人也三字識者謂二公降臨云</p>
</div>
<div class='div-other'><a id='mulu206' /><p>世傳道膺禪師清臞如鶴採薇蕨以代齋糧或彌月不食</p>
</div>
<div class='div-other'><a id='mulu207' /><p>宋乾道間僧能會就巖建菴取巖下水咒之以施病者輒愈</p>
</div>
<div class='div-other'><a id='mulu208' /><p>黃龍洞僧宋理宗時人自諱其形矮劣因洞有巨石命工肖己形長丈餘飛雲隱其足祝之曰願後世有身等此涅槃後託身錢塘孫氏有異相及長身長九尺有奇出家中峰和尚也所遺蔴履二倍於恆人今尚存寺中</p>
</div>
<div class='div-other'><a id='mulu209' /><p>正德間一士人過鍾翠亭見二乞對食肉糜盛以青荷時殘臘積雪士疑深冬無此鮮荷葉正詫其異二乞起行尾之至寺門見其入踪跡之不可得</p>
</div>
<div class='div-other'><a id='mulu210' /><p>嘉靖庚申寺將為勢橫所奪僧眾虔禱伽藍神神流汗不止者三日遠近來觀事聞當道寺賴以全</p>
</div>
<div class='div-other'><a id='mulu211' /><p>精齋禪師因勢宦傅姓欲奪寺作葬地禱於土神忽見老人指示曰雲居山有王者氣太史謀之是何意將此二語遍貼通衢則事寢矣後果然</p>
</div>
<div class='div-other'><a id='mulu212' /><p>明正統間因鼓鑄有毀各寺觀銅器之檄寺僧懼大鐘不能全羣禱于伽藍殿時鐘已被當事傳工役舁出山門忽墮地數百人莫能移銀臺張石川聞之知佛力護持止弗燬仍舁至大殿僅數人力耳</p>
</div>
<div class='div-other'><a id='mulu213' /><p>舍利法雲塔耆舊相傳塔成每夜晦見周匝有白光久之入塔縫</p>
</div>
<div class='div-other'><a id='mulu214' /><p>太守劉半堂手植蒼松三十株大已合圍有欲翦伐之夜夢長髯叟誦楞嚴咒醒悟而止</p>
</div>
<div class='div-other'><a id='mulu215' /><p>關帝聖像舊在正陽門康熙十三年忽放光布政司佟公諱國器以夢兆請遷於大殿之東廡</p>
</div>
<div class='div-other'><a id='mulu216' /><p>有僧夜見白光起于井中是日大雨豈龍也耶</p>
</div>
<div class='div-other'><a id='mulu217' /><p>玉觀音菩薩高尺餘萬厤丁亥歲旱都司前衞浚井得磁相法身端好瑩潔如玉因稱玉觀音王都閫送祠于圓通殿越數年有私移別供者搆奇禍旋奉歸天啟癸亥秋寺眾咸夢大士云應化他方晨起遂不見相有人見于吳門北禪寺至寺訪求寺僧云有一居士送此因集眾迎請歸山隨失去</p>
</div>
<div class='div-other'><a id='mulu218' /><p>松嶺古塔基每遇秋月皎潔夜半現五色祥光或如來法相</p>
</div></div>
<div class='div-other'><a id='mulu219' />
<p class='h1'>古蹟</p>
<div class='div-xu'><a id='mulu220' /><p>世尊常云：「一彈指頃成去來」，今天運且然，況人事哉。故榮華過眼，譬之空花，等之泡影，是不獨甲第名園有然，精藍香界，或經兵燹，或毀雨風，向之朱甍畫桷，崇宏岌嶪者，悉墮劫灰。倘不急為標舉，久將湮沒無聞。聖水寺屢廢屢興，自宏治至今，則經臺講室，半歸虛無，有如前所云者。幸佳名尚存，舊蹟可考，是賴有力者一振興之，庶幾重換雲山之色，豈非三尊之厚幸歟！志古蹟。</p>
</div>
<div class='div-other'><a id='mulu221' />
<p class='h2'>大雄殿</p><p>五楹，今廢。</p>
</div>
<div class='div-other'><a id='mulu222' />
<p class='h2'>觀音殿</p><p>三楹，有樓，旁有兩披。今廢。</p>
</div>
<div class='div-other'><a id='mulu223' />
<p class='h2'>方丈</p><p>三楹，有樓，外有兩廊。今廢。</p>
</div>
<div class='div-other'><a id='mulu224' />
<p class='h2'>十王殿</p><p>三楹，在天王殿西，愛松房後。今廢。</p>
</div>
<div class='div-other'><a id='mulu225' />
<p class='h2'>圓通殿</p>
<div class='div-other'><a id='mulu226' /><p>三楹，今廢。</p>
</div>
<div class='div-other'><a id='mulu227' />
<p class='h3'>秋夜坐圓通閣</p><p class="byline">釋德一<span class='note-inline'>(達方)</span>題</p>
<div class="lg regular" style="margin-left:0em;"><div class='lg-row'>閣敞月飛白　山高雲㘈流　鳥嗁星夜午　葉落竹亭秋</div>
<div class='lg-row'>調古琴難和　詩閒筆未休　坐聆玄誨後　從此欲盟鷗</div>
</div></div></div>
<div class='div-other'><a id='mulu228' />
<p class='h2'>藏經閣</p><p>今廢。</p>
</div>
<div class='div-other'><a id='mulu229' />
<p class='h2'>萬松閣</p><p>今遺址南溟房，尚有數百佛祖，立平屋影壁。</p>
</div>
<div class='div-other'><a id='mulu230' />
<p class='h2'>聽松樓</p><p>今廢。</p>
</div>
<div class='div-other'><a id='mulu231' />
<p class='h2'>法雲塔</p><p>在中峰祖師塔院後，今廢。</p>
</div>
<div class='div-other'><a id='mulu232' />
<p class='h2'>鼓兒井</p><p>不知闢是何年。井欄如大鼓狀，故名。昔有本寺沙彌悞落井中，自辰至未，不沈不溺，救起無恙。詢之云：「如有人背上託起。」亦神明之默佑也。乾隆辛卯冬大旱，外麓葦航鳩工浚之，去土石四百餘担。下周圍大三丈六尺，深五丈五尺。傍有活石，如觀音兜，可藏十餘人。津津水脈微流，疑泉竅在是焉。下有條石三十九層，上皆大甎砌繞。闔寺飲汲，皆賴此井。</p>
</div>
<div class='div-other'><a id='mulu233' />
<p class='h2'>石亭</p><p>在橐駝嶺上，過客行人，憩足於此。東瞻朝旭秋濤，西覩湖光山色。真勝概也。今廢。</p>
</div>
<div class='div-other'><a id='mulu234' />
<p class='h2'>振衣亭</p><p>拒城十數武，臨高縱目，迥出塵表，真有振衣千仞之勢。今廢。</p>
</div>
<div class='div-other'><a id='mulu235' />
<p class='h2'>讚玄亭</p><p>今廢。址側片石似屏，有紀遊姓名。年久模糊，苔蘚駁蝕，不能識，</p>
</div>
<div class='div-other'><a id='mulu236' />
<p class='h2'>疊翠亭</p><p>在三門外右百五十步。城外西南諸山，排青聳翠，撲人襟袖。坐久忘歸，不知此身，猶在塵埃中也。</p>
</div>
<div class='div-other'><a id='mulu237' />
<p class='h2'>閏重九同讓山、漏雲登疊翠亭故址</p><p class="byline">實懿</p><p style="margin-left:0em;text-indent:0em;" class="lg-abnormal"><div class='lg-row'>閏九同幽討　攜筇到屋西</div>
<div class='lg-row'>雲和山不斷　霞映日初低　亭廢惟留蹟　僧閒各有題　徘徊頻竚望　老我在招提</div>
</p></div>
<div class='div-other'><a id='mulu238' />
<p class='h2'>古塔基</p><p>去松樂亭址百步，先有七級浮屠，影落塔兒街。今廢。</p>
</div>
<div class='div-other'><a id='mulu239' />
<p class='h2'>超然臺</p><p>在超然房之後。高阜夷敞，諸峰列峙。兩湖浮映，超然于塵俗，真絕境也。今廢。</p>
</div>
<div class='div-other'><a id='mulu240' />
<p class='h2'>怡筠房</p><p>于雍正八年，僧清遠將破平房五間連屋基園地，悉賣與朱宅，為讀書別墅。于雍正十三年，外麓僧崙山，係本寺之產，不忍淪沒，勉力用價贖回，而屋宇年久坍損，惟基尚存。今歸外麓辦糧。</p>
</div>
<div class='div-other'><a id='mulu241' />
<p class='h2'>竹隱房、中麓房、超然房、山居房</p><p>今改瑞凝道院。外餘地一方，向屬西麓房管業，後西麓契賣于外麓。乾隆三十六年間，憑黃金聲、蕭成子二居士，捐資買助道院，後因仁和邑侯高公建紫霄宮。今晶凝別墅之址是其地。雲居總名辦糧，無從開，付公議，每年道院住持出津貼錢一百六十文，訂于端午節交入外麓，以為永遠抱納之資，并有公議津貼糧票一紙，存外麓為照。</p>
</div>
<div class='div-other'><a id='mulu242' />
<p class='h2'>松隱房、看松東房、看松西房、嘉棲房、曉然房、般若房、翠東房、翠西房、玩松房</p><p>以上諸子院俱廢</p>
</div></div>
<p class='juan'>聖水寺志卷二</p>
</div><!-- end of div[@id='body'] -->
</body></html>