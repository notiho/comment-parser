<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲居聖水寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu348' />
<p class='juan'>聖水寺志卷四</p><p class="byline">寂湛同明倫原輯</p><p class="byline">通淵同實懿重纂</p>
<div class='div-other'><a id='mulu349' />
<p class='h1'>法譜</p>
<div class='div-xu'><a id='mulu350' /><p>法法相傳燈燈相續所謂一花開五葉者曰臨濟正宗曰曹洞曰雲門曰法眼曰溈仰是也法門三乘禪律是也禪門參禪學道明心見性門講剖經義究悟本來律門精守戒律兼脩淨土千差萬別總歸一貫<span class='note-inline'>(懿)</span>以都綱因病辭職嗣受維揚天甯禪寺具如老和尚之法自問涼德閉戶空山屏絕世緣懷把茅結菴之意息豎拂開堂之念法乳難酬恐辜師德遡其淵源紀其巔末以志不忘志法譜</p>
</div>
<div class='div-other'><a id='mulu351' />
<p class='h2'>釋迦如來真身舍利寶塔傳</p><p>四明阿育王寺釋迦如來舍利寶塔按僧統贊甯傳世尊入王舍城乞食路傍有童子戲沙以為麩殷勤奉施佛授記曰此童子吾滅度後於閻浮提作鐵輪王四大洲中悉皆臣伏取吾入塔真身舍利造八萬四千塔於一時役諸鬼神往四天下供養佛滅度後果符昔記時耶舍尊者於五指間放八萬四千道光明諸天夜叉眾各隨光中往四天下遇八吉祥六殊勝地乃安一塔此其一也。晉代太康中并州劉薩訶弋獵為生病至死具一梵僧語曰汝罪重應入地獄吾愍汝故宜往洛下齊城丹陽會稽有阿育王寶塔處頂禮懺悔得免蘇出家名慧達徧求會稽海畔山澤莫識基緒夜聞地下鐘聲精誠懇切三日寶塔從地湧出光明騰耀色青如石高尺四寸廣七寸五層露盤四角挺然四面窗虛中懸寶磬周以天下及諸佛菩薩善神聖僧天神繞塔像極精巧達每聞鍾聲見塔悲喜懺禮瑞應頗多劉薩訶者利賓菩薩示現也唐僧宗亮詩云</p>

<div class="lg regular" style="margin-left:0em;"><div class='lg-row'>鐵輪王使鬼神功　靈塔飛來鄮嶺東</div>
<div class='lg-row'>有客不隨流水去　磬敲疎雪細雲中</div>
</div><p>東晉丞相王導初過江有道人來告曰昔與阿育王同遊鄮縣安真身舍利寶塔阿育王與真人捧塔飛空入海諸弟子中有未得道者攀引不及一時俱墮化為烏石石為人形上有袈裟紋縷郡守褚琰取看奇之至今村名塔墅墺名烏石義熙元年勅鄮山造塔亭禪室度僧住持守護宋元嘉中遣陳精并僧道等廣興創建掘基下得石函盛玻璃鍾覆以銅鏡又金盒盛銀罌安三法身舍利并迦葉佛爪一其色紅髮一莖伸之數尺置之成螺文帝設造木浮圖三級藏之竟陵王欲增成五級夢神告曰此塔三十年後有大力人增添梁武普通三年勅建堂殿房廊賜額阿育王寺大同五年上座僧綬奏木浮圖隳損勅岳陽王蕭詧增修至五層施金五百兩鑄金銅像四百軀寫經論五百卷鑄四大鐵鼎以鎮四角傳武帝昭明二真安塔內詧尋取石函內舍利三顆浴之咒曰浮者進上其最大者浮乃遣主吳文寵僧璉等四法師同進因勅免賦給兵士三千人置營防衞一時名士傾心皈向陳宣帝遙敬度二七僧</p>
<p>唐太宗時瑞現尤數永徽閒處士張太玄聞塔前誦金剛般若垂拱間士曹唐玄默迎塔到越忽飛在西家屋上送還本寺中宗勅送供施招僧棲曠如法香火國清智晞尊者到寺禮八萬四千拜旋繞數周忽紫文印於臂方整明亮終身不沒臨終謂弟子曰眾聖封印心無虛焉吾定生彌勒內院矣武宗澄汰沙門塔止越州府庫宣宗重興法塔入開元寺鄮山僧論請觀察判官蒯希逸判歸育王寺大中庚午歲正月八千餘人傳塔供養天花紛紛散落如雪眾以手擎旋化夜初放五色光明是年新羅僧盜塔手捧繞亭亘夜而行不離本處懿宗咸通中觀察使楊嚴奏度三七僧精嚴香火且云舍利寶塔靈異實國內福境天祐中太守黃晟迎塔歸奉化登舟頓重眾力莫舉錢武肅王貞明二年十二月遣弟鏵并僧清外等具船舫香火迎塔歸奉化登舟頓重眾力莫舉</p>
<p>錢武肅王貞明二年十二月遣弟鏵并僧清外等具船舫香火迎塔明年上元夜回止西陵岸祥光明照江中如晝武肅王躬扶綵舁從行至羅漢寺廣陳供養一僧頂戴手搦一角墮地隨手安著屹然不動虔禱至晚其角火星迸散始知神力補鑄丁丑歲勅建木浮圖九層舍利塔安七寶龕中累歲大會多睹光明據感通傳天人云有二塔今鄮縣是阿育王右塔乃薩訶求出者人天恭敬也小塔是賢劫初佛者中有迦葉臂骨羅漢將住鐵圍山非人所見</p>
<p>又按僧從廓記宋紹興閒高宗書佛頂光明之塔六字湻熙二年閏九月廿一日皇子判府魏王愷體塔製度以金造成奉安寶塔於中自贊四章刻塔四傍當年十一月廿八日孝宗遣供奉李裕文降香傳宣迎塔五日塔至帝素饍焚香瞻敬未有所睹屏左右再祈再禱忽舍利塔尖上涌現如月輪相次日帝又祈禱舍利復現寶塔兩角如水晶珠是日勅從廓入內問法賜妙智禪師之號廿九日皇太子精誠祈禱舍利現寶塔相輪第二層纍纍如水晶珠次年正月七日帝於碧琳堂瞻敬舍利現塔角如淡金珠是日書好勝之殿四字賜本寺奉安仍賜行者度牒五道錢萬緡勅徐德榮與從廓奉塔還山</p>
<p>又僧行彌續傳大元至元十一年丞相伯顏南征天下歸仁憐占加僧錄安撫江南僧尼事明年三月奉旨迎寶塔五月抵開平府百官四眾爭先迎睹如面覿紫金光聚奉安華嚴寺大集衲侶梵唄歌誦竟七晝夜盡誠尊奉留一月奉旨送大都大昊天寺供養九月一日遷至玉塔寺集諸國僧凡十萬人於禁庭萬歲山皇太子府鎮國寺太廟中書省樞密院及府庫等處立十六壇場有司供具殽饍燈幢金珠閒錯示極尊嚴為國祈福初三日車駕親臨玉塔寺致敬是夕瑞光發現貫燭寶塔相輪之表自相輪分色祥光東射禁庭晃耀奪目天人共睹殊勝之盛未有若此明日奏聞皇情大悅初八日大赦天下初九日畢會賜禪講大德衣銀幣各差施牒廣度僧尼遣憐古加大師南方大德慈祥宣使張德慶忽盧兒等迎捧南歸勅所過州縣遵引入境以福黎民十二月十九日抵鄞邦人驩呼歌舞塞途溢巷如赤子見父母之歸也明日抵玉几大師擎捧寶塔宣傳玉音曰佛以慈愍視一切去住何分南北但天龍侍衛化攝有方滯於愛執甯忍捨鄞況海東之民皆吾民也其不汝執俾福是邦言未空中瑞現纍纍如珠紺紅五色光彩散亂萬人稽首歎曰吾佛光明之所照吾君聖德之所被也恩賜御香僧布金銀等復令州縣供給所需增搆寶殿不日告成自得神聖感應頗多未能具述今摘其本末瑞現若此以便緇素曉知其義者</p>
<p style="margin-left:2em">至正乙未五月住山佛日圓明普濟禪師悟光識</p>
</div>
<div class='div-other'><a id='mulu352' />
<ul class="no-marker">
<li>初祖菩提達磨尊者<span class="note-inline">(天竺第二十八祖中華初祖)</span></li>

<li>二祖慧可大師<span class="note-inline">(第二十九祖中華二祖)</span></li>

<li>三祖僧燦大師<span class="note-inline">(第三十祖中華三祖)</span></li>

<li>四祖道信大師<span class="note-inline">(第三十一祖中華四祖)</span></li>

<li>五祖宏忍大師<span class="note-inline">(第三十二祖中華五祖)</span></li>

<li>六祖慧能大師<span class="note-inline">(第三十三祖中華六祖)</span></li>

<li>七祖南嶽讓禪師</li>

<li>八祖馬祖一禪師</li>

<li>九祖百丈海禪師</li>

<li>十祖黃櫱運禪師</li>

<li>十一祖臨濟玄禪師</li>

<li>十二祖興化獎禪師</li>

<li>十三祖南院顒禪師</li>

<li>十四祖風穴沼禪師</li>

<li>十五祖首山念禪師</li>

<li>十六祖汾陽昭禪師</li>

<li>十七祖石霜圓禪師</li>

<li>十八祖楊岐會禪師</li>

<li>十九祖白雲端禪師</li>

<li>二十祖五祖演禪師</li>

<li>二十一祖佛杲勤禪師</li>

<li>二十二祖虎邱隆禪師</li>

<li>二十三祖應菴華禪師</li>

<li>二十四祖密菴傑禪師</li>

<li>二十五祖破菴先禪師</li>

<li>二十六祖無準範禪師</li>

<li>二十七祖雪巖欽禪師</li>

<li>二十八祖高峰妙禪師</li>

<li>二十九祖中峰本禪師</li>

<li>三十祖千嵓長禪師</li>

<li>三十一祖萬峰蔚禪師</li>

<li>三十二祖寶藏慈禪師</li>

<li>三十三祖天奇瑞禪師</li>

<li>三十四祖無方璁禪師</li>

<li>三十五祖笑巖寶禪師</li>

<li>三十六祖幻有傳禪師</li>

<li>三十七祖天童悟禪師</li>

<li>三十八祖費隱容禪師</li>

<li>三十九祖石菴琈禪師</li>

<li>四十祖四航海禪師</li>

<li>四十一祖巨如奇禪師</li>
</ul></div>
<div class='div-other'><a id='mulu353' />
<p class='h2'>臨濟宗</p><p>其人自南嶽懷讓禪師下出馬祖道一禪師一下出百丈懷清禪師海下又並出黃櫱溈山二支</p>
<p>自黃櫱希運禪師下出臨濟義玄禪師從此立臨濟根本一支</p>
<p>又自十四世界源禪師嗣法門人性金號碧峰又旁出臨濟一支計四十八字<span class='note-inline'>(此雲居披剃字輩)</span></p>
<p>　智慧清淨　道德圓明　真如性海</p>
<p>　寂照普通　心源廣續　本覺昌隆</p>
<p>　能仁聖果　常演寬宏　惟傳法印</p>
<p>　證悟會融　堅持戒定　永紀祖宗</p>
<p>又碧峰下四十七世祖定禪師入閩住雪峰山復旁出臨濟一枝計二十字<span class='note-inline'>(今臨濟付法字輩)</span></p>
<p>　祖道戒定宗　放光正圓通</p>
<p>　行超明實際　了達悟真空</p>
</div>
<div class='div-other'><a id='mulu354' />
<p class='h2'>道膺禪師傳</p><p class="byline">胡作柄</p><p>道膺禪師雲居寺之開山祖也唐時佛法甚盛士大夫樂捨其子入桑門以祈福師為幽州王氏子生而端凝無外慕甫數歲父母施于涿之延聖寺稍長究心經典欲了上乘聞洞山法師名往受戒洞山門牆甚峻非有根器者輒擯不納師一見欣然摩頂日加棒喝焉其冥心面壁蓋十數年乃大悟遂嗣洞山法遠近宗仰之雲居山為豫章勝地緇流千百人共迓道膺坐堂上說無生法一時領其玄趣超然頓解者指不勝屈師知吾道可以大行乃去豫章遊覽四方所過名都大邑幽村僻壤莫不悉心化導仗慈悲而禮空王宗風于是乎益振暮年至浙之吳山悅西麓山居曇花苾草不減靈鷲結一小菴朝夕趺坐問道者如雲集開示之不稍倦并著語錄誠所謂天人共仰龍象交參也有請名其菴者署曰雲居示不忘豫章也人以師故遂稱此麓為雲居山與吳山並傳云外史氏曰毛鶴之亂師如豫章裘甫之叛師來杭州豈以兩地人民塗炭仗佛法以超濟耶佛法本空不可以形像求吾道宜晦不可以勢利交師在懿宗時聞重謙等受講座之賜暨迎佛骨于法門倘亦心非之耶兩地俱以雲居名意深遠矣</p>
</div>
<div class='div-other'><a id='mulu355' />
<p class='h2'>明本傳</p><p class="byline">田汝成</p><p>明本者錢塘人姓孫氏幼好梵唄結趺坐長則出家吳山聖水寺時有高峰原妙禪師居天目山獅子巖立死關以待參學明本往扣之師欣然知為大器也久之明本誦金剛經恍有開解者謂識量依通雖于義趣通解終非悟也已而薙染給侍死關晝服力役夜事禪定十年而學成豁然超脫宗旨別傳九流諸子罔不淹貫激揚提唱機鋒翕霍圓轉不窮時稱大辯焉號中峰有廣錄三十卷元元統二年詔收入佛藏揭傒斯為之序有爪髮舍利塔院在聖水寺</p>
</div>
<div class='div-other'><a id='mulu356' />
<p class='h2'>守泉禪師傳</p><p class="byline">胡作柄</p><p>守泉禪師名照兼海鹽陳氏子為人機警慷慨以利濟為心年九歲出家受四子書讀至孟子盡心章恍然大悟曰心藏佛者也性佛也見性則見佛見佛則無佛而後可以證道于是屏葷酒究釋典又念人生世間須有功德及物今已削髮不能作皐夔事業若願力深廣又不能一時了償惟有隨地隨意拔救疾苦則事易而功溥乃學醫詳繹內經靈素諸書洞曉方脈活人不可勝計是時嘉靖中運分宜用事瘡痍遍世忠良莫保師慨然欲如京面短之同輩堅謂非僧家所宜乃止然每中夜趺坐北向長吁不置云闢外麓山房內則延攬名人碩士外則為藥局梵唄之餘每與人談論時事洋洋纚纚殊無倦容忽見有疾者則愀然為之不樂也茶毘後瘞安樂山塔宏泉寂章其後嗣也襲其業以醫鳴</p>
</div>
<div class='div-other'><a id='mulu357' />
<p class='h2'>心上人傳</p><p class="byline">胡作柄</p><p>心人上字精齋中峰三十代法嗣也師事少峰人與語訥訥如不能言眾皆異之嘉靖閒有某太史丁父憂信形家言謂雲居為牛眠吉地遂嗾當事毀殿宇驅僧眾眾俱畏縮不敢抗散之四方者且大半精齋謂少峰曰師主僧也亦棄而他徙乎如祖德何少峰辭以弱門不能與勢豪敵精齋大慟曰吾甯死誓不令此寺作邱壟也日夕禱于土地神忽見一老人曰土地泥偶耳禱之何益精齋長號不顧祈請益力老人撫其背曰雲居山有王者氣太史謀之是何意回視之已不見精齋遂書此二語揭之通衢且訴于中丞太史聞之驚急語中丞欲得精齋甘心焉中丞固太史之門下士也立拘于堂下杖斃之被拘之時乃謂少峰暨其眾曰此行必死死則寺可無虞是死賢于生也大笑出門臨杖中丞詰之大呼曰惟願公為朝廷保禦封疆如僧足矣暴其尸數日顏色不變太史慚阻寺賴以全遠近壯其義烈祭弔者以萬數至今寺僧崇祀之與中峰埒</p>
</div>
<div class='div-other'><a id='mulu358' />
<p class='h2'>寶雨禪師傳</p><p class="byline">呂章成</p><p>師名德壉號寶雨俗陳氏嘉禾望姓也七歲侍父入杭隨喜雲居聖水禪寺見紺宇宏麗佛相莊嚴道心激發如逢夙遊慨焉辭父矢念出家禮慕雲覺天如兩師閱十年兩師繼寂師未披緇遽膺寺務勤瘁敏達咸嗟異之二十三受戒聞谷大師持之嶄嶄惟謹及赴新伊古德兩法師講堂數年得提示之要於是攜隻屐西走豫章訪匡氏之遺廬踞紫霄之絕巘空濛寂厯如遇真如久之乘風放武昌摩赤壁長江盪胸大崖聳目廓然有洗空一切之意迴櫂白門花巖彷彿南宗點滴在師軍持一揮手閒得得所至境與年忘尋以歲歉棲還寺中蓋冥心參訪者又幾數年已復杯浮閩渤延睇武夷攬九華三谿之勝三年而遇漢沖林君鼓琴而樂之遂得其傳至今稱師絕調願受者無虛時過萬玉山房有聲從巖谷泠泠而出不知在師十指間也師為人伉爽能任事與人交厯久無倦容更好為之下遇橫逆則坦然笑受不與校世顧以是益重師性誠慤年十九能登壇以法事見推于耆宿嘗為延平令陸君道[胤-(厂-一)]追薦亡母夜風雨滅燭有光自天照壁如日見者驚歎馮之煥父參軍楚南槥返自燕未抵門歘夜半蹴同行夢中使起曰吾家方仗佛慈悲有師召我偵之正百日為父設薦則師實為之儀真守將楊新失母迎師資往見母冉冉駕空躡梁而來新投地哀號望師頂禮微師吾誰與見母生天上也蓋師以現童真身而為說法加之以虔故能得其感召多類此嘻亦罕覯矣抑予聞雲峰故多巨蔭一望千章會鼎沸白足四驅樵者烟集師獨與仁所力禦之得不盡逮師頻年飛錫歸視林泉悲風蕭颯山骨剝露回憶曩時勇衞祇洹等於獅象斯亦荷擔如來之一驗矣今師年甫三百甲子僧臘四十有三自此勤精進證真空其為無量壽又孰能知焉</p>
</div>
<div class='div-xu'><a id='mulu359' />
<p class='h2'>古峰長老住持本山序</p><p class="byline">法聚</p><p>嘉靖丁未玉芝山人訪賓山師于雲居之超然精舍秉燭夜坐語及叢林之敝慨然謂山人曰緇流民役不啻脫塵韁而復入樊籠安求所謂棲心物外而坐進其道哉吾將謝事邱林要其有同志者相與砥礪因其材而成之庶亦可以為他日叢林之庇山人曰師志則嘉矣而猶未及其本也夫法之不振者在主席乎叢林者不得其人也故言叢林之興者在得其人耳何暇事夫他哉曰然則住持之要當何所先曰惠與德而已吾聞之先德云惠而罔德則人不敬德而罔惠則人不懷苟知惠之可懷加其德以相濟則所敷之惠適足以安上下誘四來苟知德之可敬加其惠以相資則所持之德適足紹先覺導愚迷故持德以行其惠則苟有志于道者孰不願歸如魚鳥之于淵藪者耶于是乎闢進脩之途靡近習之陋審權實之宗別賢愚任才器如是而謂其世之不信叢林之不振者未之有也師乃唯唯明日復與問訊巨瞻岳師巨瞻方為眾所推重薦膺厥職擇日以登其堂師乃請所論為贈巨瞻乃予故人也遂不辭而歸之</p>
</div>
<div class='div-xu'><a id='mulu360' />
<p class='h2'>弘泉禪師六十壽序</p><p class="byline">黃機</p><p>語云仁者壽斯稱無量壽也言其心德鎮靜物欲不能移也又云六十耳順此驗其識力圓通定慧並舉入世出世均同是理弘泉禪師迺今六秩攬揆之辰乞余言以為壽予喜方外交遂不辭余讀武林志及遊鑒吳山厯七寶山覩其雉堞縈紆江湖左右林巒豐蔚佳氣鬱葱曲徑禪房迴廊白社實稱寶所斯地靈而人傑也故東坡之于佛印松雪之于中峰問道往還雲居是也邇其弘泉禪師遠承藥王之祕奧嗣幻住之宗源高風碩德山斗禪林湛法露於來葉炳慧燄以傳薪乃人傑而地靈也余不摭岡陵松竹寶掌古宿之話以諛悅略舉雲居之勝弘泉之德口授書人以祝之</p>
</div>
<div class='div-xu'><a id='mulu361' />
<p class='h2'>達方上人七十壽序</p><p class="byline">仇兆鼇</p><p>浮屠氏之垂世立法行於中國蓋千八百餘年而其戒律之嚴規矩之密承先啟後以大其傳者厯有奇人也以故雄偉奇崛之士多歸之而老參宿禪於道有得者又往往借吾儒之以行釋氏之權此非儒與墨之本相混一而吾之好為是言以和合兩家之異也蓋佛之於儒其操存省察用心于大本大原之地者吾不能必其皆同而就其課徒行朝夕孳孳以謹持其法律蓋與吾儒未嘗不相似也余昔讀書雲居僧舍得與其上人達方遊達方固從事于浮屠之者而于儒書多所兼通有叩者輒娓娓應之其於禪儒之間了徹會悟如寒潭之涵秋月而山雪之映冰壺也課其徒眾至老不倦得法弟子數十人俱體相英異擅龍象之目蓋所謂戒律之嚴規矩之密承先啟後以大其傳者也寺在武林之西南隅憑欄騁望羅剎江居其左明聖湖環其右峰巒拱揖屋瓦鱗次極山川泉石之勝晴峰雨翠暮鼓晨鐘數十年如一日余每樂而忘歸而思之不置今年冬十月為上人七十之臘僧眾之與遊者相率以花果供養且屬予為文以序其事余愧不能文而宿昔遊處之雅不能己已故因以素稔者書之將為浮屠氏之言歟則無量壽佛非億劫所能窮矣將為吾儒之言歟則仁者必壽余于其理決之也雖然仁之大至于胞與羣靈涵育百世豈易量哉無量壽殆為仁者言之之也甚哉浮屠氏之言有合于吾儒也於上人祝釐之詞益信</p>
</div>
<div class='div-xu'><a id='mulu362' />
<p class='h2'>達方禪師八十大壽序</p><p class="byline">趙蒼璧</p><p>吳山之西偏曰雲居梵宇深邃古樹參差非特為浮屠止靜地也四方賢士往往讀書其處以故山之僧得浸潤於琴書騷賦之林多有墨名而儒行者蓋雲居實擅會城形勝自天目蜿蜒而來襟帶江湖藩籬雉堞有靈泉怪石楓林長廊堪與明聖十景相頡頑則淑氣所鍾豈偶然哉余曩時假館外麓喜與達方師交師本望族郎姓子幼穎異勿屑塵俗棄家為僧於釋氏宗諦一一解悟訪古德新伊兩法師于蓮居深悉內典三昧厯金陵黃山諸勝境天空海闊觸處洞然余雖不嗜釋典之言知其于彼有得者況其於吾儒之經史文章靡不通曉每議論所至上下古今詞鋒百出叩之輒娓娓應高談閎辨甯復知有晉魏耶月白風清芒鞋竹杖興會飇舉在吾儒亦首肯而心羨之出所得以授徒眾耄不衰有法弟子數十人皆體相奇偉抱負深醇密印福生風遠諸上人或精歧黃作山中良相或具才膽為佛家干城或調絃絲寄情于流水高山揮麈而天花霏玉而心學則從事余門姿學絕異余門若吳闇園王扆臣凌藜照凌庭暉徐月涵王殿文顧聖郊周青選余弟姪毓蜚眉三瑾叔輩咸領袖雞壇策名天府而心學相為後先其才望且突過之與兒子荃蘇芝道義講好情悃真摯蓋於禪為名僧於儒則誠佳士也其徒澹安子充上岐月滄等均有龍象之目惟師以一缽大啟其傳以世俗論雖顧廚俊及未聞多且賢若此則師之統系與名山永匪僅壽於身而已也茲十月之望壽八十余備官西臺遙序數行繼當年之風雨話言一切祝嘏浮辭余概不以蔑懿戚良朋又豈敢進之方外名禪懸之雲山精舍哉</p>
</div>
<div class='div-other'><a id='mulu363' />
<p class='h2'>雲居菴記</p><p class="byline">明本</p><p>瞿曇氏生迦毘羅城棄王位入雪山鍊行清苦逮為法而出家不染世味棲身樹下分衞檀門入滅千年被茲土而僧伽藍星分棊布迨今尤甚願輪深廣曾不期爾而爾也雲居菴在杭城七寶山之開山沙門明乘元貞丙申請佃財賦所白山東至行路南至城西至鐵冶嶺北至聖水寺開剏手鉏椔翳結廬其閒攻苦食淡凡負薪汲水皆躬為之壞衣垢面客至則喜見眉睫經營正之至大己酉迺知時知命指月領菴事效甲乙之傳事定入寂明年庚戌戶屨克眾檀信輸金增廣餘屋至延祐戊午方將改觀而檀越提舉桂茂千公偕其子煥文願施家資鳩工度材營棟宇復造靈山聖像由是率菴之徒均奮其力乃抵于成素乏贍眾之田惟募檀信歲遇始生施米相資或不給則持缽分衞以延伏臘凡菴之殿宇器具食觀服用纖悉皆檀信所致意在作興禪學而延納水雲也慮繼之者罔知所自來乞文以紀其末惟佛有三學曰戒定慧乃破眾生迷妄之利器具佛知見之捷徑也持守清禁戒也晝夜坐參深調禪味定也隨機設化利樂自化慧也由是而徹證自心超出名相不可得而思議也或舍是三者不惟去道逾遠雖則興福以資信施其可得乎乃筆以記之</p>
</div>
<div class='div-other'><a id='mulu364' />
<p class='h2'>普應國師中峰舍利法雲塔記</p><p class="byline">惟則</p><p>至治癸亥秋先師中峰和尚寂于西天目山之獅子巖弟子建塔于巖之西奉全身葬焉天厤元年奎章閣學士虞集奉勅為塔銘其塔曰法雲元統甲戌今上皇帝賜號普應國師并賜語錄入藏勅藝文監丞揭徯斯為之序其道行機辨宗法授受出處建化之跡累朝錫賚之重見于銘與序矣是年之冬杭州七寶山雲居禪菴別為塔一成用藏遺髮舍利塔為祠儼肖像以供事之住菴沙門指月謀記其略于石謂余曰初國師不願處俗父母患之鄰有故宋宮人楊氏妙錫奉老子之為女冠識師非凡器迺喻其父母令出家及祝髮又助僧牒衣具而求其所祝之髮少許貯以香函供之淨室越數年有舍利生于髮久而益多積至五十餘五色晶瑩觀者駭異楊自是易所學以學佛老遂以舍利託雲居蓋有意焉然雲居之創也叨國師化力未有以報願因楊氏之遺以杞靈瑞以告夫菴之後來云余謂國師紹臨濟垂絕之宗大唱其道普應羣機薄海內外風馳霆震自吾徒以及異上而王公士夫下而街童竈婦均被其化相率躋于聖賢之域其應之普之大若此楊氏以信慕之機而獲舍利斯特冥應之一小驗耳烏足記覘月之意將使來者觀小驗以發其大機是又不容其不記也</p>
</div>
<div class='div-other'><a id='mulu365' />
<p class='h2'>看松樓記</p><p class="byline">夏原吉</p><p>古者愛其人則及其物其人非恩深德厚則人奚有及物之愛乎蓋愛召伯則及甘棠愛宣子則及嘉樹愛其親者則及卮匜以手口之存焉耳愛其人則及屋上之烏彼數物何足愛乎此所謂愛其人而及其物者也</p>
<p>若釋氏自古迄今愛其師者代多有之而及物者未之聞也南宗繼上人受經雲居早從同菴禪師于淨慈習內外典入室為弟子時同菴手栽萬松於南屏山自號栽松老人而封植扶灌之疑南宗與有力焉及同菴升天界久之而寂南宗亦出世臨安之太平而歸隱雲居乃樓於寺之東岡以時休息間常登樓南望見所植松鬱然成林黛色參天恒在眉睫于是顏其樓曰看松囑予記</p>
<p>夫樓以看松名非看松而已也看南屏之松耳非看南屏松也看同菴所栽之松耳與世人同觀而異目南宗之看不忘其師也見松之昻霄聳壑如師之高姿卓議也風丁而鳴如師之談玄說妙也四時蒼翠霜雪不凋如師之終始不渝其節也吁南宗不死其師如此予觀今之為弟子者師未歿背而之他者有之寒棄炎附者有之設有遺植不盡薪之不已也奚有勿翦勿伐之心乎又奚有作樓而目之如南宗者乎視南宗之於師而不愧者非人也同菴恩深德厚足可為人之師南宗不負恩足可為人之弟子師弟子云乎哉遂書以為記</p>
</div>
<div class='div-other'><a id='mulu366' />
<p class='h2'>雲居聖水禪寺重建殿記</p><p class="byline">沈衡</p><p>杭郡西南隅七寶山浙水環其左西湖浸其右鳳凰山峙前紫微垣擁後山奇秀或起或伏或遠或近列如屏畫形勝甲於他處有菴曰雲居宋元間天目山獅子正宗禪寺僧明本號中峰普應國師大和尚脩隱於此菴有聖水寺厯久隳廢迨我聖朝洪武二十四年令天下歸併寺院有僧智昭慨聖水基址尚在名額猶存爰白於藩臬請以奏聞上可賜額雲居聖水禪寺歸併焉逮今俱廢沿革碑刻墜軼莫考傳及素菴朴公始建觀音閣萬佛閣兩廊方丈僧房畢備素菴示寂至遠至浩繼之無何燬于成化丁亥僉舉素菴徒文紳司主席成化己丑九月復建中峰塔院有像于院世有相傳以為宋宮人楊氏妙錫求其所祝髮貯以香函越數年舍利出於髮久而益多積至五十餘顆五色晶瑩觀者駭異遂以舍利託于雲居此塔也時有舊都閫張公貞素器重之捐金五鎰為首倡眾多樂助乃掄材鳩工建大雄于丙申之圬鏝四周甃砌中外穹檐奧宇侵雲蔽日彪炳雄煥望之巍然後左方丈室前右涅盤堂外屏內門僧房賓館隨山勢之參差百廢具舉可傳永久殿中像設壇位珠瓔寶鬘輝赫整嚴晨夕撞鐘擊鼓祖履雲集上祝國釐可使人畏為惡之禍慕為善之福培植善根無窮已者且中峰詩文至今流傳於世如說防情復性之旨語孟頫趙公推經世之策語雲翼鄭公是誠釋門中之文人曠世所無良可嘉也若文紳受知于憲使繼宗楊公欲拔為僧都綱堅卻勿就是可想其為人之概矣予未第時常主于此因與之厚今囑予記予謂雲居固得文紳而中興亦中峰遺風有以感人故耳中峰全身葬于天目有奎章閣學士虞伯生為塔銘藝文監丞揭徯斯為碑序今雲居聖水亦不容以無記故不特序中興之歲月且又以中峰故事語來者記成非惟使後者可考所自抑又知所景仰云</p>
<p>時董贊襄者，文曉、文勝、文聰、文滄、永瓛、文津、文偉、恩仁、道堅，皆所從事也。</p>
<p style="margin-left:2em">宏治八年乙卯五月穀旦募緣比邱道孜立石</p>
</div>
<div class='div-other'><a id='mulu367' />
<p class='h2'>雲居寺無盡燈記</p><p class="byline">空谷</p><p>一燈之光能破千年暗室十鏡之照可明三界昏衢與日月而同輝無幽不燭共佛心而廣被有願皆從上窮欲色無色之蒼穹奪星斗之燦爛下徹幽冥復冥之地府息囚縛之苦辛覩此燈光顯心光之晃燿會斯照性知自性之靈明燈影連輝法界重重無盡佛身互顯此心剎剎全彰猶帝網之交羅映現一多無礙若太虛之寬廊圓融萬像森然諸佛心眾生心不離當處智慧藏功德藏在目前比邱功行因緣成就空王殿裏檀越靈苗種子永栽福德田中開優曇花結菩提果者</p>
</div>
<div class='div-other'><a id='mulu368' />
<p class='h2'>雲居精齋心禪師死節常住記<span class='note-inline'>(并銘)</span></p><p class="byline">戴鳳翔</p><p>蓋人為物靈立天之下所欲無甚於生所惡無甚于死死生之大雖蠢動無知亦弗輕許之也吾儒名中有舍生取義以報主者殺身存仁以安社稷者然推其勢亦有勉强不得已而為之者多矣審夫釋氏之跡類孤雲野鶴去住飄然不為富貴功名所繫容足之外皆無用之地何爭尺土致忿以喪其軀也然當勢豪凌爍弱門不振倘盡委靡因循則禪光無色佛法永墜是所貴於一二操堅忍力者不避斧鉞不顧性命毅然起而救護之如少峰之徒精齋其大有造于茲寺豈可及哉昔中峰攜錫杭郡聖水山中剙建道場大張法席自元迄今僅三百餘載烟霞數頃松蓋蔽山紺殿朱宮燦然金碧鐘魚節奏于六時脩演袈裟濟濟法乳緜緜以永千年百世不易之長規也近于嘉靖庚申寺遭勢伐憂弗獲全四山之眾盡皆魂喪膽落奔亂失所吁常住之大關乎住持少峰一人而已少峰欲決策尚猶豫厥徒精齋且忿且悲啟諸師曰常住本祖師開宗立世守之大業也安忍棄之棄之則法遂弛而遂隳矣不惟有辜祖意實後人繼述之恥也幸藉郡侯海州翁陳公慈仁惠愛決無大咎曰師老矣不可往乃奮不顧身訟申都臺力爭之怒遂負冤而盡盡且曰吾死常住事畢矣復何憾焉精齋一死事竟解矣而眾舉安矣嗚呼精齋今捐生以存常住猶古人捐生以存社稷今捐生以代師死猶古人捐生以報其主然則一舉兩盡又不待勉强取義成仁其道同而不愧于名矣抑世之匹夫去仁義偷生苟安棄家國猶敝屣得無汙顏乎予以汝佛論之則山河世界皆虛幻烏乎惜以吾儒論之國無爭臣家無爭子則國危而家破矣余以精齋一身之死固為是詩云夙興夜寐無忝爾所生精齋此死其光大矣宜刻銘以勵其餘云</p>
<p>銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>聖水之陽　中峰道場　龍象繁衍　百世傳芳　一朝見伐　眾各驚惶</div>
<div class='lg-row'>勢不可遏　奔亂何方　一僧挺特　誓死嬰芒</div>
<div class='lg-row'>死則已矣　祖道有光　南城之松　大節堅强　南城之山　鎮之天長</div>
</p></div>
<div class='div-other'><a id='mulu369' />
<p class='h2'>書僧心學買地議單後</p><p class="byline">胡作柄</p><p>禮曰入里必式詩曰維桑與梓必恭敬止蓋謂近父母之居也生存且然況死亡乎自古墓下不樵采敦本之家復於墓之前後易為己業勿使他族逼此斯恭敬必式之旨歟釋氏棄父子之親多目為異端然苟能於師死之後不忍背而重之亦庶幾吾民歸厚之德不見鄙於士君子也吾於心學之買地有取焉心學為雲居寺僧有張姓地十畝隸錢塘欽賢里與其師之浮屠相鄰乃謀之附近永興寺僧位育用價公買付永興管理兼與之約地所產之柴草則芟售為納糧計至其地不再售林木不妄翦有禁樵采暨他族不埋葬之深意焉今心學茶毘久經簏中藏此議單以示後人故得其略如此吾甚慨夫不肖之徒往往視祖父邱壟有若閒田任人樵采埋葬無所顧惜聞心學斯舉其顙甯不泚耶況父母生存之日尚忍悖逆絕倫跬步忘之耶釋氏之說可以醒愚斯亦可借以醒之也故著之於筆</p>
</div>
<div class='div-other'><a id='mulu370' />
<p class='h2'>雲居聖水寺築墻記</p><p class="byline">高熊徵</p><p>考杭志及雲居志唐咸通間僧道膺肇造宋元祐間僧了元駐錫聖水寺志元貞間僧明本重建明洪武間併聖水於雲居始賜額曰雲居聖水禪寺了元號佛印明本號中峰又號幻住皆名僧也東坡守杭嘗過雲居至今有佛印燒猪待子瞻之句膾炙人口予以辛巳恭膺特簡司鹺蒞浙雖久聞名勝而鞅掌薄書不克尋芳稽古殊慚俗吏今年冬因訪原河曲令胡子子威於雲居蘭若始獲偕寺僧攀蘿捫磴登楓嶺之古木參天憑高遠眺聖湖十景盡在目前第見山下墻垣版築具興詢其故云此山周環墻垣昔日鞏固後因某閫司惑於左右胥役之言以此墻垣礙其署之風水不許興築者數十年賴今大中丞洎谷張公念切民艱斷歸寺僧管業聽從版築而僧貧無力又得胡君子威言於候補知縣葉君宗之為倡眾商勷之始克竣事予聞之不禁喟然興歎曰噫嘻哉物之興廢誠有數也然不有廢者何有興者此寺當宋元之間佛印中峰之際可謂盛矣有明歸併之後尤傑然名剎也乃至於今墻廢不修幾同荒址大中丞還其故業而羣商復完其頹垣此寺之興也勃焉矣羣僧咸唯唯請磨石以記之予不能文因述其盛衰興廢之概以俟後之君子考焉於是乎記</p>
<p style="margin-left:2em">時康熙四十四年歲次乙酉律中黃鐘之吉，署浙江等處提刑按察司使事、兩浙江南等處都轉運鹽使司鹽法道事，西岑高熊徵撰</p>
<p style="margin-left:2em">錢塘王曾期書</p>
</div>
<div class='div-other'><a id='mulu371' />
<p class='h2'>跋</p><p class="byline">高其佩</p><p>丙戌春予初抵觀察省署兒輩遊雲居歸述山寺形勝并言寺僧心學德言精醫理能詩方壟石摹刻家鹺使渭南兄築墻記予疑寺皆有墻之築何以記為及夏秋再至鹺使已亡心學攜墨刻來請予為跋予卒覽之乃知築墻于廢之後不可不記也墻何以廢以近門司署為形家言所惑禁不使築者廿年迨甲申歲大中丞洎谷張公始斷令寺僧曙升照昻復築之予觀西湖志載宋僧佛印了元居雲居菴元僧中峰明本建聖水寺洪武中合而一書賜額雲居聖水禪寺其時置閫司多勳戚為之三百年來有寺有墻未聞其相妨也近廢墻二十年官斯署者動且落職是禁之築墻反有所妨其明驗也張公之斷名益寺實益閫司鹺使兄之為記以告後人烏可已乎予徵逐會城不獲如子瞻之時過佛印海粟之與中峰倡酬因其興復寺墻而刻是記誌予人琴之感聊綴數語于後</p>
<p style="margin-left:2em">丁亥初夏分巡甌括使者鐵嶺高其佩題并書</p>
</div>
<div class='div-other'><a id='mulu372' />
<p class='h2'>雲居銘<span class='note-inline'>(并序)</span></p><p class="byline">明本</p><p>天地之氣凝而為雲動則布彌十方靜則卷歸無所物其似之三界如雲也萬法如雲也開合無時推而窮之則道人之心亦如雲也道人所居亦如雲也無意而行隨處而寓何有為于世哉乘月二禪素習杜多行鑿石闢址縛屋于七寶山之陽扁曰雲居乃有得于理也乞銘于幻住道人乃屬其銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>八荒一雲　天地一廬　寥寥四壁　孰與同居　以雲之舒　彌綸十虛</div>
<div class='lg-row'>以雲之卷　收斂無餘　道人住處　豈同舒卷</div>
<div class='lg-row'>窗牖不扁　戶庭深遠　清風徘徊　明月繾綣　水淨僧閒　水流石轉</div>
<div class='lg-row'>萬法不到　柴關自掩</div>
</p></div></div>
<p class='juan'>聖水寺志卷四</p>
</div><!-- end of div[@id='body'] -->
</body></html>