<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>武林理安寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu318' />
<p class='juan'>武林理安寺志卷之六</p>
<div class='div-other'><a id='mulu319' />
<p class='h1'>規約</p>
<div class='div-other'><a id='mulu320' /><p style="margin-left:0em;text-indent:2em">伏虎禪師創寺，距有明弘治中四百餘年，規制已不可攷。法雨師以一瓢一笠入山獨居，晚得大弟子曰戒慧，披榛薙草，創造維艱，然徒眾未甚盛也。七條之約，立意較然，非明眼尊宿，不能作如是語矣。箬菴問禪師少事法雨，更受衣鉢於磬山；歸而唱法，大集學徒，章明條教，闡發宗風，俾各司其職；違則以律繩之，規模於是乎大具。嗣以天笠珍禪師，鉗椎妙密，戒律益精，故海內錙流有「生死理安」之稱，則惟立法之嚴且善也。迦陵音禪師奉世宗憲皇帝命，來主方丈；懼其日久法弛，復申箬祖之言以儆有眾。由是午夜梵鐘，三時贊唄，威儀齊整，器鉢無聲，甲於武林諸梵剎。將來祗守勿替，以毋越前人之規繩，於嗣法者有厚望焉。志規約。</p>
</div>
<div class='div-other'><a id='mulu321' />
<p class='h2'>法雨大師遺囑</p><p style="margin-left:0em;text-indent:2em">《大涅槃經》、《遺教經》，佛之遺囑也；《百丈清規》、《禪林寶訓》，祖之遺囑也，又復何言？但老朽一傘一鉢入澗中，嗣以傘易篷，以篷易茆，又縛厂閣，方圓丈許，意將終身焉。蒙諸檀越建禪堂，安僧禮誦；搆一閣，供佛藏經。廊廡、三門、廚竈、厠溷，叢林不足，靜室有餘，儘可棲身學道。念我年將古稀，飲食漸減，形神日衰，以吾世期將近，恐致身後事事無憑，不得不作一語付諸守成者。建寺始末，悉載碑記；出家參訪緣起，在行實中，不必復言。屋宇靜室、前後門牆，石碪壞，宜修理，不必營添。四圍石山若干畝，護培茶竹，界址須明。秀水齋田，深想置時煩苦，用心管業。且山屋田地之貲，一瓦一椽、一磚一石，雖賴十方善信，皆我同戒慧省口剝膚、辛力共成。我室內經書、袈裟、鉢盂等物，亦是知己相贈，俱付戒慧收管。托真實道心、不欺不敗者堅守，不損壞，不借出，代代相傳。如中峰、楚石之衣鉢，蘇東坡、陸五臺之玉帶，至今尚存，古老遺蹟為山門增勝。倘戒慧老倦，代管常住必得行解兼全者；如無其人，推真實老誠厚德者。收人宜少，貴選精修。此山非納海眾之所，不必廣容雜穢。度庸人百，不如度慧心人一也。老朽披緇五十餘年，住山將四十載，一味條直，平常秪好安分守拙，亦不裝魔捏怪、誑惑世人。惟愛松筠為居，泉石為侶；客至煮茗清談，客去焚香默坐。汝等遞相勸化，努力勤修，弗空過日。又山中住過不守清規、久行擯出者，我在生不許見面，身後豈容入門？吾十三歲父喪母寡，發心出家；十四祝髮披緇，並不攜俗家寸草出門，親族亦毫無半錢資助。彼此心跡明白，眾所共知，料無他說。我乃懶於攀緣，從不募化；所來者微，所費者廣。裝佛請經、買山造屋、砌路佈橋、壘牆地、築碪開溝，連年賦稅，加嚮日用，猶自不足，豈有餘蓄？我平日並不欠人一文，人或欠我者，不負前約，償還常住。招提之物，一針一草斷不可取，生減福壽，死墮阿鼻。財物受用有盡，地獄苦報無窮；因果歷然，貪心永。倘有人曾經到寺者，或面目不認得者，來此生端、假捏誆騙、異言詭詐者，決不可聽信，以理遣之。以上實言付囑，若不遵依，是名不孝，非吾徒也。老朽入山初志，只要了己躬下事，茅屋數椽，道人兩個，松雲泉石，以樂天真；隨緣度人，用報佛祖。自揣無神通三昧、大福大緣、大才大辯，不敢自瞞。每思隱山不肯見人、趙州不肯告人、道林<span class='corr'>鳥</span>窠、懶殘土穴，往古先德尚且如此，我乃何人，敢於出世耶？昔紫柏先師云：「良賈深藏，躱得一日有一日受用。」以是終年不甚輕出，亦不欲多造殿宇、廣容徒眾。護法議古剎當興，不得已而搆禪室；有屋必有僧，又不得已而留人。古人云：「三人便是叢林。」宜遵清規，務守戒律，參禪念佛，淡泊精修。予年十四歲，萬暦十年十月初十日，求靜明老師為我祝髮，至今五十餘年。請雲棲大師授沙彌戒、菩薩戒。甲午參學金陵，禮紫柏大師，印我禪宗向上一事。即攜鉢入十八澗，精心苦志，惟期開悟，完我平生。眾議古剎復興，四十餘年不停土木之工，不敢妄行一步，不敢妄費一錢，錯昧因果。獨我戒慧實心苦助，毫無私念。其餘眾徒亦皆苦心為理安常住。我並無珍玩留下，只有經書之類存於常住。後人讀誦，不可與人取去，想我辦時艱難。我去世後，不可四處報訃，不許戴孝行世俗之事，乞眾檀越念我平日相與苦心修造，更加護惜理安常住也。老朽在寂光中，合掌稱謝不盡。</p>
<p style="margin-left:2em">崇禎九年五月　　日</p>
</div>
<div class='div-other'><a id='mulu322' />
<p class='h2'>法雨大師：出家七種不留</p>
<ul class="">
<li><p style="margin-left:1em">不為生死真實修行出家者不留。</p>
</li>

<li><p style="margin-left:1em">父母不許者不留。</p>
</li>

<li><p style="margin-left:1em">強棄妻子者不留。</p>
</li>

<li><p style="margin-left:1em">偶有事故、一時激發者不留</p>
</li>

<li><p style="margin-left:1em">貪眠懶惰、苟圖衣食者不留。</p>
</li>

<li><p style="margin-left:1em">遊蕩人間、結交壞法邪見、曾經擯逐者不留。</p>
</li>

<li><p style="margin-left:1em">身有惡疾、坡課不隨眾者不留。</p>
</li>
</ul></div>
<div class='div-other'><a id='mulu323' />
<p class='h2'>箬菴禪師同住規約</p><p style="margin-left:0em;text-indent:2em">夫叢林之設，本為辦道修行。每見淪落不堪、積成流弊，皆緣主者偏狥己私、愛護眷屬，遂至法門敗、靡靡下衰。通問向來行腳諸方，歷覽弊端，痛心徹骨。本寺開山受業先大師，一生苦節，埀四十年方成叢席。圓寂以來，鹿崖大師力能遵守遺規，猶恐法久弊生，邀同檀護招通問歸院提持此道，與十方衲子粒米共餐；則眷屬即十方，十方即眷屬，同為佛祖兒孫，有何內外界限？然人情好縱，不得不建立規條，為眾作則。凡我同住，須各各以自己本分大事為急務，朝參暮究，斷攀緣。即或飽歷叢林宿參耆德，猶宜謹確，為末法津梁、後生標榜。本寺山深路僻，凡百艱辛，雖未能廣納眾賢，實願利養同均、甘苦共受。幸相體悉，延接古風，佛祖慧命端有賴矣。規條開列於左：</p>

<ul class="">
<li><p style="margin-left:1em"><span class="corr"/>不許破犯根本大戒，犯者責擯出院。</p>
</li>

<li><p style="margin-left:1em"><span class="corr"/>不許私立徒眾、收畜年少沙彌，違者出院。</p>
</li>

<li><p style="margin-left:1em"><span class="corr"/>不許鬬搆是非、破口罵詈、互相行拳，犯者不論曲直，俱出院。</p>
</li>

<li><p style="margin-left:1em"><span class="corr"/>不許不赴齋堂、私相授受、背眾飲食，輕則議罰，故違出院。</p>
</li>

<li><p style="margin-left:1em"><span class="corr"/>不許私據閒房、自取安便、長養惰習；除老病，違者出院。</p>
</li>

<li><p style="margin-left:1em"><span class="corr"/>不許將山地與人安葬，違者出院。</p>
</li>

<li><p style="margin-left:1em"><span class="corr"/>不許斫伐前後山場竹木，永遵開山遺命，違者重罰、出院。</p>
</li>

<li><p style="margin-left:1em"><span class="corr"/>不許私向施主募化，違者出院。</p>
</li>

<li><p style="margin-left:1em"><span class="corr"/>不許遊玩山水、無故往來城市、頻到鄰菴攪擾，違者重罰，不聽出院。</p>
</li>

<li><p style="margin-left:1em"><span class="corr"/>不許私竄寮房、嬉笑雜語、誤己妨人，違者重罰，不聽出院。</p>
</li>

<li><p style="margin-left:1em"><span class="corr"/>不許不隨二時功課，除老病及公務，違者罰。</p>
</li>

<li><p style="margin-left:1em"><span class="corr"/>不許假託疾病、攜酒入山；如病非酒莫療者，白眾方許，違者出院。</p>
</li>

<li><p style="margin-left:1em"><span class="corr"/>不許侵損常住物件及尋覓樹根花草等物，違者重罰。</p>
</li>

<li><p style="margin-left:1em"><span class="corr"/>不為生死真實參究者不留。</p>
</li>

<li><p style="margin-left:1em"><span class="corr"/>恃狂妄知見、破蕩威儀者不留。</p>
</li>

<li><p style="margin-left:1em"><span class="corr"/>涉獵詩文、沉酣翰墨、習學應赴經懴及效俗人喫烟者不留。</p>
</li>

<li><p style="margin-left:1em"><span class="corr"/>恃己有功、不受職事人規諫者不留。</p>
</li>

<li><p style="margin-left:1em"><span class="corr"/>祇見人短、不揣己過者不留。</p>
</li>

<li><p style="margin-left:1em"><span class="corr"/>身在局外、好議局內事者不留。</p>
</li>
</ul><p style="margin-left:0em;text-indent:2em">以上規條，各宜恪守；若不遵依，毋勞共住。</p>
<p style="margin-left:2em">崇禎歲次丁丑春王朔日</p>
</div>
<div class='div-other'><a id='mulu324' />
<p class='h2'>箬菴禪師禪堂規約</p><p style="margin-left:0em;text-indent:2em">古規失檢，怠惰成風；時弊多端，提持貴密。雖則現成公案，要須一眾共知。行解相應，則無愧於先宗；道德兼資，乃有利於末學。是在同心共相遵守。</p>
<p style="margin-left:0em;text-indent:2em">巡照四板，監值揭帳，淨面。五板，值日鳴報鐘，接板，定香。大鐘完鳴三板，止靜。香一寸，開靜，早課。誦畢，候梆鳴，過堂。粥罷，值日接板，定香。鳴魚二下，經行，香半枝，鳴二板。候香完，鳴魚一下，抽解。三板，止靜香完，開小靜。監值打茶、巡香、散鐘子。茶畢，鳴魚二下。經行，香半枝，鳴站板一下。坐少刻，鳴板二下。行香完，鳴魚一下，抽解。鳴魚三下，止靜。候午梆，開大靜。過堂，齋畢復如上行。夜粥罷，鳴報鐘。晚課畢，接板。日暮定香、經行、止靜亦如前。四枝香完開大靜，六枝香完展單。所有條款計開於左：</p>

<ul class="">
<li><p style="margin-left:1em"><span class="corr"/>妄作拈頌、評論公案者出堂。</p>
</li>

<li><p style="margin-left:1em"><span class="corr"/>爭香板者出堂。</p>
</li>

<li><p style="margin-left:1em"><span class="corr"/>亂統機鋒者出堂。</p>
</li>

<li><p style="margin-left:1em"><span class="corr"/>不滿期告假者罰。</p>
</li>

<li><p style="margin-left:1em"><span class="corr"/>過堂不隨眾者罰。</p>
</li>

<li><p style="margin-left:1em"><span class="corr"/>有病、三日不食者方許出堂調養，違者罰。</p>
</li>

<li><p style="margin-left:1em"><span class="corr"/>偷看文書者罰。</p>
</li>

<li><p style="margin-left:1em"><span class="corr"/>課誦不隨眾者罰。</p>
</li>

<li><p style="margin-left:1em"><span class="corr"/>交頭接耳及靜中破笑者罰。</p>
</li>

<li><p style="margin-left:1em"><span class="corr"/>經行笑談者罰。</p>
</li>

<li><p style="margin-left:1em"><span class="corr"/>行香、坐香不到者罰。</p>
</li>

<li><p style="margin-left:1em"><span class="corr"/>出入，職事在前，違者罰。</p>
</li>

<li><p style="margin-left:1em"><span class="corr"/>私造飲食者罰。</p>
</li>

<li><p style="margin-left:1em"><span class="corr"/>開靜後，語笑及出外者罰。</p>
</li>

<li><p style="margin-left:1em"><span class="corr"/>惡人警策昏散者罰。</p>
</li>

<li><p style="margin-left:1em"><span class="corr"/>三香板不下單者罰。</p>
</li>

<li><p style="margin-left:1em"><span class="corr"/>行坐不隨眾者罸。</p>
</li>

<li><p style="margin-left:1em"><span class="corr"/>無病躱坡者罰。</p>
</li>

<li><p style="margin-left:1em"><span class="corr"/>鐘板參差者罰。</p>
</li>

<li><p style="margin-left:1em"><span class="corr"/>報魚不清者罰。</p>
</li>

<li><p style="margin-left:1em"><span class="corr"/>出入不白職事者罰。</p>
</li>

<li><p style="margin-left:1em"><span class="corr"/>值日交代不清者罰。</p>
</li>

<li><p style="margin-left:1em"><span class="corr"/>破壞什物者罰。</p>
</li>

<li><p style="margin-left:1em"><span class="corr"/>堂內前後縫補者罰。</p>
</li>

<li><p style="margin-left:1em"><span class="corr"/>私借堂內什物出外者罰。</p>
</li>

<li><p style="margin-left:1em"><span class="corr"/>不受人約束者罰。</p>
</li>
</ul><p style="margin-left:2em">崇禎歲次丁丑春王朔日</p>
</div>
<div class='div-other'><a id='mulu325' />
<p class='h2'>箬菴禪師禪堂結制規約</p><p style="margin-left:0em;text-indent:2em">十四日貼單，維那令當值、監值於佛座左右鋪蓆，大眾俱將行李安蓆上。佛前設公位，悅眾領二清眾，鳴引磬，上方丈請和尚進堂。三拜畢，齊立，板首和尚貼，以下維那貼。貼畢，送方丈歸堂，各照單安行李。晚課畢，拜方丈，巡寮，維那作白：「禪堂結冬」。巡寮次早，舉寶鼎爇名香讚，念無量壽咒祈禱，悅眾領監院祈禱四聖。課誦畢，維那云：「向上展具，頂禮西天東土歷代祖師三拜，天下弘宗演教諸大善知識三拜，各人得戒和尚三拜，剃度師三拜，前後開山老和尚三拜。起具，問訊，對面展具。皇清某年某月某日結冬之辰，大眾師雲集，普禮三拜。勿勞起具。」再白云：「某職事師三拜。」內外職事拜畢，云：「再禮方丈和尚三拜。起具，問訊。」雲集祖堂禮祖，禮畢，上方丈頂禮畢，歸堂，兩單對拜。惟元旦、解冬二次如結冬式，其餘朔望惟舉〈爐香乍爇讚〉。每月十四、三十小參。凡遇結冬、元旦、解冬、成道、佛誕、自恣、聖壽，不論有齋無齋，俱上堂。餘大節早參，除夕不放假，禪堂不請茶。除夕禮祖畢，上方丈，即到大殿，一切兩班立；俟方丈到，齊展具三拜辭年，各歸堂寮。元旦亦然。拜私年者罰禮年懺三日。至初四起七。若有不解冬、出外隨喜者重罰。</p>
<p style="margin-left:0em;text-indent:2em">凡進堂者先行，行一月方許引進方丈。於早粥開小靜後，知客鳴小板三下，監值捲簾，兩序自下往上立。知客行禮畢，堂師行禮。維那問號登牌，一東一西送單。晚課畢，大殿行禮。止靜前，禪堂行禮。</p>
</div>
<div class='div-other'><a id='mulu326' />
<p class='h2'>箬菴禪師客堂規約</p>
<ul class="">
<li><p style="margin-left:1em"><span class="corr"/>客至，茶湯點心單次一一調停，不得疎慢。如疎慢失事者罰。</p>
</li>

<li><p style="margin-left:1em"><span class="corr"/>禪客遠至，須看上中下座，不得一例。如明眼耆德，安上客房。五日作客，請入賢者寮安置。遠來禪衲，三日作客；初機晚學，一日作客。即隨眾一一請問名號住處，登記簿上。至於江湖混雜之輩，早到一食，晚到一宿，即請別行，不得安進客房。失事賠罰。</p>
</li>

<li><p style="margin-left:1em"><span class="corr"/>信施辦齋、散䞋等事，副寺協同知事公議如式。</p>
</li>

<li><p style="margin-left:1em"><span class="corr"/>齋供小食，除待賓客，內外一例，散嚫亦然。</p>
</li>

<li><p style="margin-left:1em"><span class="corr"/>客眾及外住法眷、道友，到者預先打疊，外單安置。如混送入堂，私自攪擾，倍罰；本職知而不舉，同罰。</p>
</li>

<li><p style="margin-left:1em"><span class="corr"/>凡求住者，須令先看規約，果能一一依行否。次會眾職事，察其立志，的係參學好人，可許安單入眾。務<span class="corr">察</span>驗其道心恒遠，方許進堂及當職事。若全不識，做工夫及已中邪毒等，皆不許入堂。粗野無教訓輩亦不許入堂妨眾，混送者罰。</p>
</li>

<li><p style="margin-left:1em"><span class="corr"/>求戒者，必須審問來歷，引見書記登簿，如求戒中例，草率者罰。</p>
</li>

<li><p style="margin-left:1em"><span class="corr"/>客房牀帳、枕蓆、桌椅、面盆、手巾、燈臺、茶壺等物，俱宜檢點如法，失誤者賠罰。</p>
</li>

<li><p style="margin-left:1em"><span class="corr"/>常住錢糧、齋供、嚫儀、禮節等，俱副寺同知事、典座議處。喫齋時，掛水牌，上書「今辰某居士為某事設齋」。齋罷即書黏齋單，失誤者罰。</p>
</li>

<li><p style="margin-left:1em"><span class="corr"/>士大夫及諸方書至，收好送上方丈，將回書交付來人明白，失誤者罰。</p>
</li>

<li><p style="margin-left:1em"><span class="corr"/>客堂僧眾不睦、犯諍喧嚷者，即時抽單逐出，勿論是非。</p>
</li>

<li><p style="margin-left:1em"><span class="corr"/>知客、副寺、值歲、典座，凡事皆同商議；如不相照應、各執己見者罰，失誤加罰。</p>
</li>
</ul><p style="margin-left:2em">清規云：知客，職典賓客。凡官員、檀越、尊宿、諸方名德相過者，以茶迎待；隨令行者通報方丈，然後引進相見，仍照管安下去處。如以次賓客，只就客堂相欵。或欲詣諸寮相訪，令行者引往。其旦過寮，牀帳、什物、燈油、柴炭，常令齊整。新到須加溫存。維那在假，則攝其事。僧堂前檢點行儀、客僧粥飯。若遇亡僧，同侍者把賬；暫到，死，主其喪。雪竇在太陽，禪月在石霜，皆典此職。毋忽！</p>
</div>
<div class='div-other'><a id='mulu327' />
<p class='h2'>箬菴祖師浴規</p><p style="margin-left:0em;text-indent:2em">蕩滌盡也，未是本來面目；灌沐潔矣，終非無位真人。者個那個，齊該色身法身俱露。須知未達色空，祇道塵居身外；忽悟水因，方知瓦在心中。果有一絲不掛底禪客，便好向者裏納場敗闕。凡水熱，焚香默禱。聖僧、次方丈及尊客浴。梆擊三下，兩序浴：一通禪堂，二通列職，三通普浴知隨行者。人力後浴。若有瘡疥者更宜在後，抗拒不遵，出院。今將條約開列於左：</p>

<ul class="">
<li><p style="margin-left:1em"><span class="corr"/>抵換衣服者出院。</p>
</li>

<li><p style="margin-left:1em"><span class="corr"/>高聲語笑者罰。</p>
</li>

<li><p style="margin-left:1em"><span class="corr"/>遲延時候者罰。</p>
</li>

<li><p style="margin-left:1em"><span class="corr"/>不候籖、強入者罰。</p>
</li>

<li><p style="margin-left:1em"><span class="corr"/>壁上貼膏藥者罰。</p>
</li>

<li><p style="margin-left:1em"><span class="corr"/>用皂角者罰。</p>
</li>
</ul></div>
<div class='div-other'><a id='mulu328' />
<p class='h2'>箬菴禪師㕑房規約</p><p style="margin-left:0em;text-indent:2em">三世諸佛皆從行門而出，況廚下易於求福、易於造業。清淨柔和，求福之本；偏眾懈怠，造業之基。一切共住者須遵開山大師規矩。喫小食俱在廚下，一概不許打去。早課必須齊到，若有不遵者，香燈通知典座，會同知客白方丈。若有姑恕不舉者重罰，不能遵守者毋勞同住。之莫忽！規矩七條，開列於左：</p>

<ul class="">
<li><p style="margin-left:1em"><span class="corr"/>凡一切大眾菜，典座調理，一切齊相幫，不到者罰。</p>
</li>

<li><p style="margin-left:1em"><span class="corr"/>飯頭煮大眾三餐粥飯。鍋，鍋頭洗。凡擡匾，兩個飯頭相幫，匾亦飯頭洗。</p>
</li>

<li><p style="margin-left:1em"><span class="corr"/>雜務庫房討客菜，撿擇、收留者重罰。</p>
</li>

<li><p style="margin-left:1em"><span class="corr"/>客飯頭煮客飯鍋焦，輪日私留者罰。</p>
</li>

<li><p style="margin-left:1em"><span class="corr"/>磨頭私喫腐漿者重罰。</p>
</li>

<li><p style="margin-left:1em"><span class="corr"/>香燈照看大眾行李，凡偷走者倍罰。</p>
</li>
</ul></div>
<div class='div-other'><a id='mulu329' />
<p class='h2'>箬菴禪師兩序規約</p><p style="margin-left:0em;text-indent:2em">西則座元、西堂、後堂、堂主、書記、藏主、知藏、知客、參頭、祖侍、燒香、記錄、衣鉢、請客、湯藥、聖僧十六位；東則都監、監院、維那、副寺、監收、典座、值歲、知事、知浴、知山、監修、悅眾、寮元十三位。走則座元列堂，後堂、堂主、都監、監院惟繞佛，都監、監院在後。維那、書記、副寺、藏主、知藏、知客、參頭、監收、典座、值歲、知事、知浴、知山、監修、祖侍、燒香、記錄、衣缽、請客、湯藥、聖僧、悅眾、寮元、西職殿主、閑住、庫頭、飯頭、貼案、茶頭、園頭、行堂、接供、收供、柴頭、知器、菜頭、火頭、磨頭、鍋頭、巡山、米頭、碗頭、圊頭、巡照、雜務、擔運、灑掃、香燈、司水、行者、照客。</p>
<p style="margin-left:0em;text-indent:2em">座元：寮在法堂右，與西堂共單。傳戒，一為羯磨，一為教授，分座秉拂。凡開示、垂問、考工等類，俱方丈命方行，不同諸方草率、俱無行者。</p>
<p style="margin-left:0em;text-indent:2em">後堂、堂主：共寮，在梅萼樓左。此四板首分座說法，必須識見超卓、名望素著，方授此職。切不可因住久或有功行，眼目不清，妄授此職，獲罪龍天。課誦、出坡皆為率領。</p>
<p style="margin-left:0em;text-indent:2em">都監：寮在庫房左一間。上殿站在東班末、跪在維那肩左、行在監院後、坐在監院上。凡完錢糧、收租、庫房大事，皆商酌而行。</p>
<p style="margin-left:0em;text-indent:2em">監院：與都監同寮。監院站在西班末、跪居中、在方丈後。凡檀越走動應酬，必須赤心。為常住出入銀錢，交與副寺。買賣貨物，付之監收。維總大綱，心對龍天無愧，不損常住，不侵大眾，一切毁譽不必計較。</p>
<p style="margin-left:0em;text-indent:2em">維那：寮在桂花樓右一間。凡祈禱、白椎舉唱、領班白事、內外及方丈，有不齊者，皆可舉罰。當人天之綱維，作大眾之首領。生一事不如省一事，安一人不如安眾人。莫避嫌疑，務要放出鐵面；莫懼辛勤，披露赤心，則無愧斯職矣。</p>
<p style="margin-left:0em;text-indent:2em">書記：寮在法堂外西首第一間。凡往來辭謝、書啟，皆代方丈為之。榜文、疏儀，執掌惟勤；寫送法語、刻印語錄、刷訂書文，可與記錄同商共酌。</p>
<p style="margin-left:0em;text-indent:2em">副寺：寮在庫房右一間，與監收共。凡買辦物件，須通知監院開單。小則庫房商議，大則客堂共酌，然後與監收同辦。監院、副寺、監收三人同到，方可登賬。半月到客堂兩序同結算，明寫呈方丈。</p>
<p style="margin-left:0em;text-indent:2em">藏主、知藏：寮在書記寮下一間，二人共執藏鑰。每年夏季六月鋪齋棹二十張，先曬東櫉，後曬西櫉，候冷收櫃。此係前人一片心血，斷不可將就；或一二年不曬，即黴爛矣。曬經之日，大眾煮豆米粥一餐，喫小食。凡有請看者，須登牌「某日某人請某經」，還則消賬。解單日，先去查取，遺失者賠。其餘知藏俱在藏樓。東單知客，第一見人須要有禮，上等送符夢樓，中等送祖師堂，餘則送旦過。若有舊職事歸來，安賢者寮。如齋主到，飯則四菜，茶則四果。往來上客，攢菜斟酌可也。職事起單，細查用物。客被、客枕不時檢閱。每年八月浣滌一次。留人須要客先討單三次，然後細問，以〈同住規矩〉示之，方登名簿。一切外單寧缺毋易。如客方丈至，先請淨面、更衣、喫茶，預報方丈，然後領見。候齋畢，送單客方丈後，安侍者一位，餘安符夢樓。參堂、巡寮，大眾齊禮法堂，右設一座。若看兩序，另外看單。若不參堂、巡寮，大眾不禮。單看兩序，兩序回看。</p>
<p style="margin-left:0em;text-indent:2em">參頭：凡上堂小參，須要應時問話，單在藏樓西。</p>
<p style="margin-left:0em;text-indent:2em">監收：與副寺同寮，出入銀錢什物，詳細交納。</p>
<p style="margin-left:0em;text-indent:2em">典座：首座調性，典座調命。凡大眾菜蔬不得委之於貼案。廚下一切職事，善為調馭；園中菜蔬不時檢察。一生來不遺粒米，三十里不捨菜葉，此是古人之風。眾務勤勞，福歸倡者。諸行放逸，罪在首領，毋得視為等閒。現有規約，切須遵守。</p>
<p style="margin-left:0em;text-indent:2em">值歲：叢林以樹彰名，大小樹木皆叢林羽翼。或修房屋必須用者，俱先商之兩序、上白方丈，然後斫伐。私伐一株，罰銀十兩，不許共住。春備梅雨一月之柴，秋備陰雪數旬之薪，最為要緊。逐日柴薪，大眾扒收敗葉。斫伐新柴，須要擇地，毋得亂堆。上堂搭座、齋堂估唱、亡僧茶毘、靈骨入塔，皆商之客堂。凡柴頭上山作務、大眾擔肥出坡，皆要親到，不得偷安。本寮刀斧、繩索、匾擔、竹扛，不時檢閱。亡僧靈龕後架肥桶，既防日曬，亦護風吹，自生無量之福。出坡寫牌，與客堂計議可也。</p>
<p style="margin-left:0em;text-indent:2em">知事：寮在庫房外樓。凡住久職事、有益常住者皆入焉。常住有大事，請發心；小事隨意可也。</p>
<p style="margin-left:0em;text-indent:2em">知浴：寮在知事左一間。凡為化主不錯昧因果者少，故開山以來不安斯職。擇本處老誠修行者，安一二，備禪堂油燭、浴堂手巾。但一切隨緣，不許打餓七、站釘關，違背佛制，退息檀信。</p>
<p style="margin-left:0em;text-indent:2em">知山：常住山界，一一清楚。如新受斯職，須邀同客堂看山界一回。率領巡山，時刻檢閱。喫二堂飯，以防偷盜。寮在賢者樓第二間。若拿住偷柴者，送至客堂議罰，以戒下次。</p>
<p style="margin-left:0em;text-indent:2em">監修：凡房屋破壞、塔上傾<span class='corr'>圮</span>、道路冲蹋、用物毁壞，商之監院、客堂修理。</p>
<p style="margin-left:0em;text-indent:2em">祖侍：開山大師塔上上供時，跪獻一茶果、二箸、三菜、四點心、五湯、六飯、七清茶。凡遇祖忌辰，須白方丈，上供誤者罰。其餘諸塔亦須不時灑掃、上供。儀式隨時斟酌。塔上擔供，客堂請灑掃發心，燒香捧爐，祖侍提茶。</p>
<p style="margin-left:0em;text-indent:2em">燒香：外則板首，內則燒香。實心操履、究竟本分事者充之，切勿亂安。朔望上堂捧爐。寮在松嶺閣上。</p>
<p style="margin-left:0em;text-indent:2em">記錄：外則書記，內則記錄。朔望小參，上堂傳牌；出門執杖請拂。凡方丈語錄、文書等類，細心料理。方丈說法，寫牌掛大王殿，三日收牌。語錄兩本，仔細寫明，一存方丈，一存本寮，庶免遺失。來往書禮登簿，「某月某人書」，一一寫明；來書不可錯誤，回書交明。凡刻書、印書、裝釘，須要細心料理，不得草率。寮在法堂外左一間。</p>
<p style="margin-left:0em;text-indent:2em">衣鉢：外則監院，內則衣鉢。出一物即登「某日某人取」，傳一事即登「某日某人報」。有齋儀，分付行者，請副寺、知客交明。如茶點果品，即交湯藥。如有香儀，同當值登簿拆封。出入銀錢逐月算清。凡方丈內，前人所遺之物，皆須護惜；少有遺失，過歸方丈，慎之，慎之！</p>
<p style="margin-left:0em;text-indent:2em">請客：每日一人監值，不離方丈。一切客來，兩序白事宜先通知報齋、報茶，白方丈分付行者。如方丈在寺則白，他出則登名。諸方來使，登名傳書，通衣鉢，收書封贐儀，喫二堂。如有失物誤事，賠罰。　一人當值者，出入禮佛，早晚法座燒香，不離左右。方丈出門，常隨侍從。衣物等事，去則領清，回則交明衣鉢。</p>
<p style="margin-left:0em;text-indent:2em">湯藥：外則典座，內則湯藥。一切茶果須得善為收拾。如方丈有客待齋，先安小菜四碟、客茶果子六盤。不可過豐，豐則不繼；不可過嗇，嗇則取怨。夏天梅雨更要慇懃，若逢常住有病人討小菜、果品之類，切須一一應酬。寮在法堂外左第二間。</p>
<p style="margin-left:0em;text-indent:2em">聖僧：堂內安單，和尚落堂，拂座，獻茶，揩摩竹箆香板，打七照應和尚面前香爐。</p>
<p style="margin-left:0em;text-indent:2em">悅眾：維那總持大綱，悅眾調理細務。凡寫牌、收拾雜務俱要清楚。如維那不在堂，一切事務皆帶管。攝二三悅眾打七、輪流看香、應酬課誦。</p>
<p style="margin-left:0em;text-indent:2em">寮元：凡客師到，以禮相接。一東一西送單，早午二時板香。晚間四枝香，俱要坐完。早晚課誦必須齊到，不許在外閒遊。如果真為生死、安心向道者，領至客堂討單。第一不可開口留單，查出立擯。常住道風、安人臧否，皆在寮元，須擇老誠修行者為之。</p>
<p style="margin-left:0em;text-indent:2em">僧值：僧值者，原無實位。僧中之直，不阿諛故，不委曲故，不回互故，原是代方丈監察其所不及。五日一換，在大殿行禮。交職自班首起至參頭止，每早巡照三板，催點路燈。從方丈以及客寮，催眾上殿。各處嚴查，早梆看開山門，大眾過堂，照看門，不離山門，防偷走者。隨喫二堂，禁止放逸。大眾出坡回，安置柴薪如法。午梆亦然。晚梆亦如早課催促。日落看山門上鎖，俟堂內定香，催上路燈及各處琉璃。二板客堂議事止靜後，各處巡寮及旦過堂，四枝香開大靜後，禁止點燈。六枝香完，看息路燈。細看廚茶二房火燭。凡打七，堂內事事料理。五日之內，不拘方丈、職事，有過則舉，有失即罰。若順私情，伽藍不宥。此乃從上遺規，互相警策。方丈不遵，祖堂跪香；大眾不遵，上白方丈。</p>
<p style="margin-left:0em;text-indent:2em">殿主：單在天王殿前右一間，與巡照、門頭共寮。朝四板，息琉璃、供淨水、燒香。接大鐘完點燭，大眾繞佛，捲椶薦。繞畢，鋪開課誦。下殿，收椶薦上架。開梆供粥，鳴磬三下。粥罷，灑掃佛殿及天王殿。如有香客來燒香，有餘香燭，留備早晚課誦應用，不得私作人情。午梆供飯。晚課後定香時點琉璃，開大靜，接大鼓。凡朔望早課，須送鐺鉻小鼓上殿。凡掛上供牌，入廚庫二房取供二桌。俟開午梆後，鳴鼓三下，供畢，仍送入廚庫。凡有經事，須衣鉢寮領供器莊嚴，一一點明，鋪設整齊。留心香燈，勿致燒燬、油汚經蓋桌圍，謹慎小人。如有失誤，重罰。經事畢，仍一一點清，交衣鉢寮。派坡事半坡，佛像及兩邊聖像半月一拂塵。</p>
<p style="margin-left:0em;text-indent:2em">閒住：賢者樓安單，全坡，早晚課誦及坐香，照堂中一例。凡赴齋堂及繞佛，在禪堂後。</p>
<p style="margin-left:0em;text-indent:2em">庫頭：同貼庫、米頭共寮。油鹽菜果不得亂發，大眾油鹽自有定例。草鞋，禪堂五日一發，行單三日。香燈照人報數點明，各寮香燈來取照數點明。朔望發各堂寮油燭、茶葉、線香。凡上供，菜果俱五碗，惟影堂及祖塔加湯點攢果。有齋，廚房秤各下院豆腐。庫內有事，同貼庫相幫料理，照管門要緊。</p>
<p style="margin-left:0em;text-indent:2em">飯頭：供飯回出籮，候齊上鍋蒸。香到，開梆打粥飯，先盛供，次齋堂，後客堂，再山寮。餘外堂寮不許打粥飯，除有病。</p>
<p style="margin-left:0em;text-indent:2em">客飯頭：每日料理小食，飯頭相幫。若尊客到，候客堂，侍寮報數，入庫取米。飯畢淨鍋，小食鍋粑入庫，俟行單發心用。客飯鍋粑，照單三處輪日發，不得互混。</p>
<p style="margin-left:0em;text-indent:2em">貼案：有齋煎腐。凡有客至，候客堂，侍寮來報明幾桌，雜務入庫取油醬菜蔬，二人料理。候客飯熟齊發，不得參差。</p>
<p style="margin-left:0em;text-indent:2em">茶頭：單在本樓。三板巡照送火點燈、燒開水面湯，候殿主先打供水。粥罷，止靜，燒開靜茶。及四枝香燒開水。晚粥罷，燒二板茶。打七不定。每日普梆挑柴，在山門內聽值歲派與，照管腳盆、面盆、手巾。凡水開必候禪堂外單齊取過，方冲冷水，不得倉悴、動眾人念頭。</p>
<p style="margin-left:0em;text-indent:2em">園頭：單在旦過樓下，與巡山、接供共寮。經理本園菜地及青龍山園地，四季栽種不可失時。大眾擡肥，園頭候澆。天旱澆水。凡有時菜，供過大眾方許客用。先私後公，查出重罰。留菜種，須要收好，以為明春之用。</p>
<p style="margin-left:0em;text-indent:2em">行堂：單在齋樓右，與碗頭共寮。每日早午開梆，值日案上燒香，不得粗糙。候結齋畢方許收碗。值日喫頭堂，候二堂人到。值日行堂普茶，禪堂領鍾壺。遇齋，鋪蒲團三個，齋畢貼票齋單。地五日一掃，隨眾半坡。值日看寮。打七，點柱燈，鳴小板三下。藥石完止燈。打碎碗，一賠一；有心者一賠十。</p>
<p style="margin-left:0em;text-indent:2em">接供：單在旦過樓下左首，大單同園頭、巡山共寮。每日接供，各帶柴薪。有失買賠。清明前小食後往下院，晚粥後回廚房，候齊案板喫粥，相幫收拾本寮香燈。逢朔望日，幫接供一回。重陽後，喫早粥了即往下院。凡有齋帶豆腐，每逢十四、三十喫普茶果子。供眾之物，本寮輪流送至下院，有失者重罰。香燈輪請磨腐。</p>
<p style="margin-left:0em;text-indent:2em">收供：接引菴安單。交飯即交寮，用器不得遺失、抵換。私送什物，查出重罰。交飯須盡心，若有遺失，伽藍不宥，必加報應。凡送施主禮物，收供自辦。佛前燈油，收供自化。若弔紙，須報當家，上白常住料理。收供領去私自作主，罰單銀一季，買油供眾。臘月十五，飯圓滿發腐十觔，請人幫收。十六收供上山挑米，每人三斗。同大眾喫米一樣，只許喫，不許糶。如有糶者，見一罰十。是日方丈一齋、客堂一茶。元旦上山亦然。每人發監院帖若干，收供拜施主。至初二日腐十觔，十五起飯腐十觔。第一小心火燭，日松柴一百觔，夏季八十觔。接供分帶一月油十觔，鹽醬茶葉隨常住豐儉。雜務來取單銀，觔二分半算。四季散，惟關上二分七釐草鞋豆腐錢。月一人六十文，初二一半，十六一半。凡有齋腐，隨常住發俱單嚫。</p>
<p style="margin-left:0em;text-indent:2em">柴頭：日斫柴十二個，多則發心，少則罰。兩回帶柴四個，餘報值歲普請。若開山斫柴，<span class='corr'>商</span>之值歲，毋得硬自作主。柴縛各人自辦，遇有亡僧，相幫料理。常住發擡龕禮一錢，山寮共八分，照客二分。</p>
<p style="margin-left:0em;text-indent:2em">知器：單在接供寮旁小一間。凡常住作器傢伙，或修或置，悉為料理。有普請，預將用器安天王殿前，用畢收拾。用竹問值歲。</p>
<p style="margin-left:0em;text-indent:2em">菜頭：三時菜俱預商之典座，料理清潔。切大眾菜一齊相幫，勿使狼藉。醃菜時，客堂、典座、庫房三處商酌。</p>
<p style="margin-left:0em;text-indent:2em">火頭：每早三板後，當值燒粥鍋。禪堂板香止靜，燒飯鍋。飯熟，不許打火，開梆後毋阻。晚粥亦然。監值候禪堂送香，<span class='corr'>燒</span>菜鍋，有齋煎腐。小火頭若蒸饅<span class='corr'>頭</span>，大火頭相幫。小食客飯當值燒，小食菜、客菜兼值燒。住火即時灑掃，竈前謹防火燭。燒柴，到三門內聽值歲派與，不得爭奪。</p>
<p style="margin-left:0em;text-indent:2em">磨頭：竈樓安單。閒時自己挑柴，有齋入庫量豆，照數報客堂，派牌幫磨。大眾腐交典座，客腐交庫房。私喫豆腐皮者罰。淨腐器、洗鍋，小心火燭。</p>
<p style="margin-left:0em;text-indent:2em">鍋頭：大眾粥飯，鍋頭洗鍋。相幫架筧，上法雨泉舀水，食罷洗椀子。</p>
<p style="margin-left:0em;text-indent:2em">巡山：先同知山領明山界；樹木、柴薪、茶筍，此皆所照管。倘有侵占、偷竊，潛報常住拿究，不得私自相爭及做情放走，查出重罰。日三回，喫二堂。</p>
<p style="margin-left:0em;text-indent:2em">米頭：凡有米到，過數上倉、篩淨榖沙。發出平量，毋使太過，必至不及。須信粒米如山，慎勿遺壞。若買豆，曬乾上倉，口袋腳籮繩索，時時照管。如有破損，預白當家、副寺料理。</p>
<p style="margin-left:0em;text-indent:2em">碗頭：食罷挑水、淨碗箸，收鎖櫃中，不許亂拏、遺失。月用灰一擦，粗糙破損者賠。若交代一一點明，隨眾半坡。</p>
<p style="margin-left:0em;text-indent:2em">圊頭：過堂關鎖後門。每早四板點路燈，五板挑殿旁淨桶。勤換淨水，洗曬手巾，潔掃淨房。晚課罷，送各處淨桶。凡浴水深五寸，九溪橋挑客堂，請人相幫。水熱，設監浴桌位。請方丈浴後，照浴規次第開梆。夏天一日一浴，春秋五日一浴，冬季半月一浴。要柴不得亂斫，須問過值歲。秋冬爬貯敗葉以防春雨。</p>
<p style="margin-left:0em;text-indent:2em">巡照：日暮定香，開大靜，接鐘鼓，候定香到即鳴三板，送茶房燈、水開鳴四板，少刻五板候接大鼓。兼帶門頭照管三門鎖鑰。喫二堂，打掃山門內外。</p>
<p style="margin-left:0em;text-indent:2em">雜務：大眾鹽醬、客菜作料，聽典座、貼案分付，入庫聽發，不得爭閙。相幫收拾，淨器、淨鍋、打掃廚下。廚房喫飯。雜務行堂，菜頭行菜，鍋頭打飯，雜務收拾，餘照廚規。</p>
<p style="margin-left:0em;text-indent:2em">擔運：庫內出山買物，俱要細心。庫房印糕等事，閒則相幫。</p>
<p style="margin-left:0em;text-indent:2em">灑掃：合院廊廡、丹墀，及時打掃。三門外至九溪橋路徑、各祖塔上，俱要拔草、打掃。</p>
<p style="margin-left:0em;text-indent:2em">香燈：禪堂掃塵、燒香、供水，及時點燈、止燈。香燭半月一取，草鞋五日一領。照看堂師行李。喫二堂飯、取鍋粑。除朔望二日挂上堂牌，其餘照規。</p>
<p style="margin-left:0em;text-indent:2em">藏樓香燈：每日打茶水、灑掃、挑淨、看行李。喫二堂飯。派磨腐。年供入廚庫取，初三還。</p>
<p style="margin-left:0em;text-indent:2em">桂花樓香燈：執照定香，點右廊路燈——開大靜止，明早四板點，天明即止。兼帶法堂樓。如逢上堂小參，擂大鼓。半坡派磨客腐。朔望取香燭。年供入廚庫取，初三還。</p>
<p style="margin-left:0em;text-indent:2em">梅萼樓：早晚點路燈，與桂花樓同。兼帶法堂。如逢上堂小參，撞大鐘。法堂上供，入廚庫取，上畢送還。年供初三還。朔望取香燭、派坡等亦與桂花樓同。</p>
<p style="margin-left:0em;text-indent:2em">接供寮香燈：每日打茶水、灑掃、看行李。朔望相幫接供一回。十四、二十取茶葉、草鞋、燭一枝，遇陰雨打火。每晚定香止靜，如不到者，白客堂罰派磨客腐。</p>
<p style="margin-left:0em;text-indent:2em">山寮香燈：打茶水、灑掃、淨碗、打火、看行李、打粥飯。草鞋三日一取，朔望取香燭、茶葉。年供入廚庫取，初三還。</p>
<p style="margin-left:0em;text-indent:2em">祖師堂、賢者寮二處香燈：晚定香止靜，與禪堂同。打茶水、灑掃、看寮、上殿課誦。朔望取香燭、茶葉、草鞋。如有供，入廚庫取，上畢仍還。年供初三還，半坡派磨客腐。</p>
<p style="margin-left:0em;text-indent:2em">廚房：日打茶、灑掃、催課誦、看寮。除公務，若止靜不到者，白典座。有供，入庫取供，畢送還。年供初三還。朔望取香燭、茶葉，燭三對，兼管法雨泉。</p>
<p style="margin-left:0em;text-indent:2em">延壽堂香燈：八福田中看病第一，凡病人入堂，單令厚輭，藥石適宜煎點，慇懃問候周旋；毋嫌穢惡，及時打掃、洗浣、曬焙。病人倘有所需，問取庫房或湯藥寮。行李若干多少白客堂、僧值、副寺、值歲，點明寄庫房，病愈交還。或久病難瘥，須調養全愈，切勿始勤終怠，失病人望，慎之！</p>
<p style="margin-left:0em;text-indent:2em">符夢樓：乃尊客宴息之處，切須潔淨整齊；茶水及時，毋得怠慢。如客至，照單搬取被枕；客去，點交客堂。留心鎖鑰，遺失賠償。不許私索客送及化緣等，查出重罰，半坡磨客腐。</p>
<p style="margin-left:0em;text-indent:2em">司水：每日清晨打面湯、三時潄口水、出坡淨腳水，及時打掃前後丹墀及小淨溝，以洗過面之湯水冲之，勿令作氣。堂中有事相幫，其餘照堂規。閑時採楊枝。出生：早午齋堂出生，晚課誦殿上出生。料理堂中有事相幫。</p>
</div>
<div class='div-other'><a id='mulu330' />
<p class='h2'>箬菴禪師接引庵規約</p><p style="margin-left:0em;text-indent:2em">收十方施主之供，增長福壽；齋十方龍象之僧，成就道業。非乘願力與普賢把手共遊華藏海者，不能既有此心、又履此行。須要䜿精進幢、被忍辱衣、乘久遠輪、懷利濟心，則將來福報自然超他人一頭地矣。監院料理常住、照看門。典座二時粥飯須要精潔。火頭愛惜柴薪，兼帶灑掃。雜務種園燒浴，仍司洗桶。凡五六七月，日一浴；三四八月，三日一浴；正二九月，五日一浴；冬季，三七日一浴。山中職事，唯監院、副寺、知客、監收，到許喫飯安單，其餘非常住公務，一概不許攪擾，違者監院重罰。凡收供洗足，歸寮靜坐，不得閒談攛寮。一切事務先白監院，轉上方丈。既為佛子，須遵佛行；肆意妄行，定招愆尤。苐恐日久弊生，放逸念起，將成佛正因翻為地獄鐵案，悔之晚矣！今將條約列於左：</p>

<ul class="">
<li><p style="margin-left:1em">破根本大戒者重罰出院</p>
</li>

<li><p style="margin-left:1em">飲酒、喫烟者罰，不聽出院。</p>
</li>

<li><p style="margin-left:1em">私自募化者出院。</p>
</li>

<li><p style="margin-left:1em">攪羣亂眾者出院。</p>
</li>

<li><p style="margin-left:1em">挑唆鬥爭者出院。</p>
</li>

<li><p style="margin-left:1em">偷盜柴薪、蔬菜者出院。</p>
</li>

<li><p style="margin-left:1em">交拳相打者出院。</p>
</li>

<li><p style="margin-left:1em">破口相罵者出院。</p>
</li>

<li><p style="margin-left:1em">將常住之物私作人情者罰。</p>
</li>

<li><p style="margin-left:1em">飲食不隨眾者罰。</p>
</li>

<li><p style="margin-left:1em">私造飲食者罰。</p>
</li>

<li><p style="margin-left:1em">課誦不到者罰。</p>
</li>

<li><p style="margin-left:1em">無故不收供者罰。</p>
</li>

<li><p style="margin-left:1em">私留道友者罰。</p>
</li>

<li><p style="margin-left:1em">不受監院約束者罰。</p>
</li>

<li><p style="margin-left:1em">違犯條約，監院不舉者倍罰。</p>
</li>
</ul></div>
<div class='div-other'><a id='mulu331' />
<p class='h2'>箬菴禪師接引菴列職規約</p><p style="margin-left:0em;text-indent:2em">當家：入則值歲，出則為當家，凡下院大小事，俱要留心照應門。除公務，無故不許出外。若有遺失，罰賠。領眾課誦，不許私情留客食宿或收供，有病即上常住商議。月腐錢三十文，嚫與序同。</p>
<p style="margin-left:0em;text-indent:2em">貼案：料理大眾菜飯、煎腐淨鍋、開梆打板、灑掃廚下、隨眾課誦。每月腐錢三十文，雙嚫；每季單銀二錢二分半。醃菜雜務，園頭等一齊相幫。</p>
<p style="margin-left:0em;text-indent:2em">園頭：料理園地、應時種菜，秋後收。豆竿、瓜棚擅燒者罰。如缺爛，問值歲添補，自擔回。兼帶圊頭燒浴、收留菜種。腐錢單銀嚫與貼案同。</p>
<p style="margin-left:0em;text-indent:2em">火頭：每日燒面湯、開水、粥飯，息枯炭，不許私作人情。天晴不許打火。單銀嚫同貼案。硬打者，白當家罰。</p>
<p style="margin-left:0em;text-indent:2em">水頭：挑水、破柴，不許人擅取；取者罰。隨眾課誦。腐錢、單銀、嚫與貼案同。</p>
<p style="margin-left:0em;text-indent:2em">雜務：行堂、淨碗、供回、出飯、洗桶、淨匾、洗菜，打掃殿堂、路徑，照管三門。上常住取什務，朔望供燭一對、年燭四對，寮燭自備。腐錢、單銀、嚫與貼案同。</p>
</div>
<div class='div-other'><a id='mulu332' />
<p class='h2'>迦陵禪師規約</p><p style="margin-left:0em;text-indent:2em">常住雖古剎，已為湯宅故地，捨出為寺。開山大師頭結，箬祖中結，天笠老人旁結，再普塔截流大師塔，常住甚平穩。後康熙三十七年，獨超和尚特將六吉老和尚塔葬於山前，從此多生疾病，寂滅者不可勝數矣。後睦菴和尚寂後，眾門人以塔葬於後龍脈上。湯護法與本家超字十八位、明字九位，同白於官，乃移於東厮之右。音來繼席，心甚不忍，欲為遷移，其子孫不允，因將此事白於雍親王。自今勅建後，凡有住持趣寂者，皆葬於蓮花峰。本山永不許葬，壞千年常住風水。若有葬者，許大眾鳴之當道，重處不恕。</p>

<ul class="">
<li><p style="margin-left:1em"><span class="corr"/>常住修造與諸處下院皆請堪輿看過，一切門窗等類皆配生合，後住者切不宜改。</p>
</li>

<li><p style="margin-left:1em"><span class="corr"/>常住無宗堂，凡住過者乃入牌位；但大眾禮拜非同等閑，必為大眾結冬打七、以法住持者方許送入。</p>
</li>

<li><p style="margin-left:1em"><span class="corr"/>叢林之廢，廢於老堂耆宿。往往外通施主以固其權，內納行單以其勢。換易方丈、請黜職事，皆歸掌握。甚至盜取山田、私蓄徒眾。常住幸無此輩，已後有久職事，送歸一寮，不許在外結納施主、招留眷屬。</p>
</li>

<li><p style="margin-left:1em"><span class="corr"/>常住並無山主檀越，凡請新方丈，列數名於缾內，在韋馱前，同兩序大眾拈出請書，斷不可商之施主老堂以遺後害。新方丈進院，舊方丈退處客方丈，同兩序一一交明。倘有遺失者，舊方丈賠補交清，兩序方許交代。若不候新方丈到即去者，兩序大眾公擯，以後子孫不得再入。</p>
</li>

<li><p style="margin-left:1em"><span class="corr"/>茶園乃一年常住之需，須勤著人鋤荒芟草。冬間灌溉，春間添補。穀雨後看茶，及時方採。茶亭後一段、青龍山一段、園房一段、方家塢一段、大人峯一段、宏法寺一段、八角山一段，請會作者作之。採茶時，知山、巡山日夜巡察，常有顧此失彼之虞；日腐飯淨浴，大眾一齊出門。採二茶在夏至前後，凡茶籃、茶櫈，查清收歸延壽堂單頂，以備次年之用。須作一色者，方丈、大眾均用，不許作細茶送客、留方丈以偏大眾。</p>
</li>

<li><p style="margin-left:1em"><span class="corr"/>完錢糧，監院、都監、副寺同去。年年不同，完過收取紅票以為後証。若無紅票，彼即不準。必有徵討紅票歸寺，呈方丈收拾櫃中，上號「某年錢糧票幾張在內」，以備查考。</p>
</li>

<li><p style="margin-left:1em"><span class="corr"/>清眾外單重病入延壽堂，寂後停龕延壽一日。兩序如有病入上延壽堂，亡後停龕舊菜房三日。如方丈有病入客方丈，若示寂者停龕客方丈三七日。早晚課誦後，大眾持咒三日。五日後估唱。晚粥前維那舉大眾齊念「南無清淨法身毘盧遮那佛」，衣具、包袱、被褥入常住庫房、客堂二處計賬，餘則估唱。只許行單，買以遺資，設腐供眾。</p>
</li>

<li><p style="margin-left:1em"><span class="corr"/>凡請職事在堂內貼單者，進堂行禮，都監、當家、知客等俱不參堂。堂內貼單只紀錄參堂。影堂侍者雖貼單，俱不參堂。方丈請一齋一茶，巡寮打序板，集兩序看單。早課送大殿位，齋堂送坐位，禮方丈一拜。若告暫假他去，有功行者回來仍歸本寮，如無功行者不准。</p>
</li>

<li><p style="margin-left:1em"><span class="corr"/>打七，理安楊墳俱每夜十枝香。放香養息一枝香，即打巡照四板，淨面各歸單，坐飲糖湯。候廚下接板，即經行大殿，繞佛打站板。課誦完打抽解。每飯粥止靜，香站大半枝。站須雙足齊並，不得八字參差；雙手垂下，不許叉手。行忌袖手，坐忌垂足。師家考功，惟提本參；學人請益，單問話頭。不許亂統公案。此係老祖規矩，切不宜改。</p>
</li>

<li><p style="margin-left:1em"><span class="corr"/>香板之式，理安為最。巡香板長二尺，監香板一尺八寸，看香板長二尺二寸，散香板三尺六寸。凡香板巡香惟打昏沉，監香兼帶掉舉，板首策香專看工夫，方丈看香惟是直下會取而已。故巡香須是兩手捧持，不許一手垂下。監香一手擎、一手垂，不得將香板拖下，應作供養想。板首則上下不拘，不論昏沉、掉舉，盡皆可打。</p>
</li>

<li><p style="margin-left:1em"><span class="corr"/>常住不許在外應酬，如有信心施主特請，或在常住念誦，皆是隨眾茶飯，下午添小食，晚上添一茶。清眾行單不輪，人少則維那、庫房、客堂、書記、侍者，人多則知藏、參頭、值歲、典座等。日嚫金多則五分一人，少則三分一人，餘則盡歸常住。經者得一半，一半同寮均分。燄口，維那、當家分輪，不會另請。若有爭者，立刻出院。</p>
</li>

<li><p style="margin-left:1em"><span class="corr"/>施主設齋，任憑發心，公嚫序嚫，客堂不許索討，違者立擯。若有發心者，多寡分派。若五兩則無；自六兩外至十兩止，兩出銀一錢以為公嚫。除公扣外，分作二分，一分庫房、廚房，一分客堂、值歲寮、侍寮、庫房、都監、監院、副寺、監收、庫頭、擔運、米頭、貼庫、廚房、典座、貼案、飯頭、客飯頭、鍋頭、菜頭、火頭、水頭、磨頭、雜務、客堂、知客、照客、知隨、值歲寮、巡山、茶房、值歲、園房、殿主、巡照、本寮、香燈、侍寮、侍者、行者、禪堂。上供有供儀，寫疏有疏儀，宣疏有宣疏儀，俱係公扣。凡遇齋，五兩以下者扣二分，十兩以下者扣三分。客堂收貯以買各處水牌。雙嚫例則柴頭、園頭、茶園、接供、茶頭、廚房、磨頭、庫內行者、圊頭、巡山、行者、照客。清波下院，列職四人弘法，園頭、江頭、園頭、飯頭。赤山埠下院俱雙分，惟收供單分，方丈十倍。逢上堂，香儀與序嚫同，派坡亦十分。</p>
</li>

<li><p style="margin-left:1em"><span class="corr"/>常住文契，關係非淺，往往被人盜去，以致二處爭競。今後查明共若干紙，貯於大櫃，存方丈；鑰匙存庫房。若要契對，即方丈亦不許私看；必監院、副寺、知客、監收、藏主、僧值皆到，方許開櫃。私開者罰銀十兩，完錢糧，方丈私開罰銀二十兩。新舊交代時，先點文契，不清不接；接即新方丈事，有失者賠償。夫叢林之興，非興於興之時；當其廢時，憂勤惕慮，實為興之基。及其廢也，非廢於廢之時；當其興也，縱情恣怠，真為廢之本。所謂千年常住，人非千年也，地非千年也，山園田產、佛相莊嚴及一切養生之具均非千年也，而得千年者何？袛此規矩條例，前人遺留，後輩遵守，永遠弗替者是也。能守一日，便為一日常住；能守百年，便為百年常住矣。音於康熙三十年下南，時猶未脫白。偶到南澗頂禮天笠老人，便生無限仰慕之心。至三十五年參獨叔、鐵叔、睦叔，金山法乳叔、可達叔，淨土身葉叔、遠叔，以及先師、瀚叔、應叔、牧叔，皆親侍丈室，職當記錄者五次，承諸老人耳提面命不一，是故祖山規矩、細微曲折，無不盡知。及來據室，一一遵守，絲毫不敢改易、妄自杜撰、取罰龍天、招咎伽籃。今三年已滿，特將規矩再細錄出，以便據室者務必䖍守虔遵，則祖山規模不至湮沒矣。</p>
</li>
</ul></div>
<div class='div-other'><a id='mulu333' />
<p class='h2'>迦陵禪師經房規約</p><p style="margin-left:0em;text-indent:2em">經書法寶元貴流通，往往以無資刷印為憾。音退院之日，兩序公議，開經房以便流通；一則便於方來請閱，二則不致亂印壞板。特命秀峯、環廣二藏主董其事。此項銀錢不許入常住，有餘則以修板，剛够則再買紙墨。只許買，不許自刷印模打，違者出院。凡有交代，須擇二人久住老誠職事主之，兩序交明方丈。送客一如買例。特將名目價貲謹錄於左：</p>

<ul class="">
<li><p style="margin-left:1em">《金剛經帖》<span class="note-inline">(一錢三分)</span></p>
</li>

<li><p style="margin-left:1em">《丈室銘》<span class="note-inline">(五分)</span></p>
</li>

<li><p style="margin-left:1em">《宗鑒堂帖》<span class="note-inline">(一錢五分)</span></p>
</li>

<li><p style="margin-left:1em">《續燈存稿》<span class="note-inline">(二錢)</span></p>
</li>

<li><p style="margin-left:1em">《法雨山居詩》<span class="note-inline">(一分)</span></p>
</li>

<li><p style="margin-left:1em">《箬祖錄》<span class="note-inline">(六分)</span></p>
</li>

<li><p style="margin-left:1em">《曉祖錄》<span class="note-inline">(三分)</span></p>
</li>

<li><p style="margin-left:1em">《天祖錄》<span class="note-inline">(一錢二分)</span></p>
</li>

<li><p style="margin-left:1em">《宗鑑法林》<span class="note-inline">(六錢)</span></p>
</li>

<li><p style="margin-left:1em">《雜毒海》<span class="note-inline">(八分)</span></p>
</li>

<li><p style="margin-left:1em">《詩韻》<span class="note-inline">(一分)</span></p>
</li>

<li><p style="margin-left:1em">《夢老和尚錄》<span class="note-inline">(三分)</span></p>
</li>

<li><p style="margin-left:1em">《迦陵禪師錄》<span class="note-inline">(一錢二分)</span></p>
</li>

<li><p style="margin-left:1em">《語要》<span class="note-inline">(一分二釐)</span></p>
</li>

<li><p style="margin-left:1em">《指要》<span class="note-inline">(一分)</span></p>
</li>
</ul></div></div>
<p class='juan'>武林理安寺志卷之六終</p>
</div><!-- end of div[@id='body'] -->
</body></html>