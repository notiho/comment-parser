<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>武林理安寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu135' />
<p class='juan'>武林理安寺志卷之三</p>
<div class='div-other'><a id='mulu136' />
<p class='h1'>山水</p>
<div class='div-other'><a id='mulu137' /><p style="margin-left:0em;text-indent:2em">沿西湖之濱，由柳洲達於浴鵠灣，為赤山埠；自赤山埠之西，歷石屋、烟霞，踰楊梅嶺而下，為九溪十八澗。南通徐村，北達龍井，匯南山諸水，西南流注於江。窈然以深，瀏然以清；懸流灇射、鬱撓谿谷。環溪澗之側者，有螺髻、大人、獅子、八覺諸峰，皆幽邃深靚、藤竹蔓絡，為屐齒之所不到。故自有唐以來，湖山之題咏殆徧，而茲地閴然無聞焉。向非伏虎剏寺於前、法雨結廬於後，則亦委棄於荒榛密箐中，為獵火之所焜耀、樵唱之所響答而已！涌泉院建於吳越，自時厥後亦不甚著。好事如坡公，僅至龍井、水樂洞而止。一時名僧如參寥輩，入山唯恐不深，未聞有安禪於此者。南宋人始見之品題，蓋在留都臨幸之後也。元明之際，勝境漸開，法雨師與吳朗士交，結澹社為無言之會；黃貞父、胡休復、卓去病、仲昌諸君子聞而赴之，馮太史開之實來主社。由是名流勝賞無不知有理安寺者。澗中覽眺之處，記錄靡遺，則法雨之力居多焉。造寺歲久，中稍陵夷。因迦陵音禪師以達於世宗憲皇帝發帑而新作之，崇樓傑閣、妙相莊嚴，與溪山相輝映，皆呈態騁奇於几席之下。則夫山川清淑之氣，盤礴鬱積之既久，而後洩其菁英、歊其靈異、沐浴聖澤、肸蠁皇靈，以馴致乎今日之極盛也。豈山靈亦有遇不遇哉？蓋有時數存乎其間矣！赤山埠舊有下院，久就廢。石屋嶺、梅林菴，理安寺所修葺也；烟霞嶺、點石菴，法雨師弟子鹿崖所建。菴後即水樂洞，勝遊久著，茲不具書。自楊梅嶺而下，撮其勝概以著於篇。</p>
</div>
<div class='div-other'><a id='mulu138' />
<p class='h2'>楊梅嶺</p>
<div class='div-other'><a id='mulu139' /><p style="margin-left:0em;text-indent:2em">在水樂洞西，旁通楊梅塢。嶺西為十八澗，澗連九溪；東為滿覺壠，多桂。</p>
</div>
<div class='div-other'><a id='mulu140' />
<p class='h3'>郭祥正：楊梅塢詩</p><p style="margin-left:0em;text-indent:0em;" class="lg-abnormal"><div class='lg-row'>紅實綴青枝　爛熳照前塢　不及杏繁時　林間有仙虎</div>
</p></div>
<div class='div-other'><a id='mulu141' />
<p class='h3'>張振孫：晚入楊梅塢途中詩</p>
<div class="lg regular" style="margin-left:0em;"><div class='lg-row'>一徑逶迤探乳竇　遠公精舍隱山坳　晚烟故白層峰腳　秋葉先黃老樹梢</div>
<div class='lg-row'>隔嶺清鐘行漸近　引泉枯竹臥相交　禪宮知在長松外　指點雲中見鶴巢</div>
</div></div>
<div class='div-other'><a id='mulu142' />
<p class='h3'>朱彝尊：楊梅塢詩</p><p style="margin-left:0em;text-indent:0em;" class="lg-abnormal"><div class='lg-row'>我行楊梅塢　惜是孟夏初</div>
<div class='lg-row'>是時果未熟　但見柯葉舒　思包綠荷飯　五月來精廬</div>
</p></div>
<div class='div-other'><a id='mulu143' />
<p class='h3'>金志章：自楊梅塢循九溪、十八澗至理安寺詩二首</p><p style="margin-left:0em;text-indent:0em;" class="lg-abnormal"><div class='lg-row'>青松影裏尋山寺　黃葉堆中踏澗泉　行過亂峰溪又轉　一聲疎磬到門前</div>
</p><p style="margin-left:0em;text-indent:0em;" class="lg-abnormal"><div class='lg-row'>欲覓心安未得安　講鐘初動白雲寒</div>
<div class='lg-row'>樓頭大好青山色　不厭搘頤盡日看</div>
</p></div></div>
<div class='div-other'><a id='mulu144' />
<p class='h2'>九溪</p>
<div class='div-other'><a id='mulu145' /><p style="margin-left:0em;text-indent:2em">在烟霞嶺西。南通徐村，出大江；北達龍井。</p>
</div>
<div class='div-other'><a id='mulu146' />
<p class='h3'>周文璞：九溪十八澗詩</p><p style="margin-left:0em;text-indent:0em;" class="lg-abnormal"><div class='lg-row'>九溪十八澗　冷見帝青苔　洗足僧書石　臨流客放杯　案頭松葉響　身畔野花開　百六辭歌吹　清游始一回</div>
</p></div>
<div class='div-other'><a id='mulu147' />
<p class='h3'>又：再遊九溪詩</p>
<div class="lg regular" style="margin-left:0em;"><div class='lg-row'>昔遊九溪十八澗　今度見之逾清真　靜依落落石路晚　閑繞寂寂山家春　可憐潺湲似留客　更覺曲折能隨人</div>
<div class='lg-row'>得得杖藜來盡日　野棠山杏亦精神</div>
</div></div>
<div class='div-other'><a id='mulu148' />
<p class='h3'>張昱：九溪詩</p>
<div class="lg regular" style="margin-left:0em;"><div class='lg-row'>春山縹緲白雲低　萬壑爭流下九溪</div>
<div class='lg-row'>欲溯落花尋曲徑　桃源無路草萋萋</div>
</div></div>
<div class='div-other'><a id='mulu149' />
<p class='h3'>朱彝尊：九溪詩</p>
<div class="lg regular" style="margin-left:0em;"><div class='lg-row'>尋徧十五寺　九溪鳴淙淙　下無一寸魚　上有百尺松</div>
<div class='lg-row'>緣流思濯足　奈此菖蒲茸</div>
</div></div>
<div class='div-other'><a id='mulu150' />
<p class='h3'>許承祖：九溪詩</p><p style="margin-left:0em;text-indent:0em;" class="lg-abnormal"><div class='lg-row'>謖謖松風步步苔　清流<span class='corr'>淅</span>繞香臺　落花何與幽溪事　也學愁腸日九廻</div>
</p></div></div>
<div class='div-other'><a id='mulu151' />
<p class='h2'>九溪橋</p>
<div class='div-other'><a id='mulu152' /><p style="margin-left:0em;text-indent:2em">在寺門外，橫亘溪上。其南建御碑亭。</p>
</div>
<div class='div-other'><a id='mulu153' />
<p class='h3'>徐[胤-(厂-一)]翓：九溪橋詩</p><p style="margin-left:0em;text-indent:0em;" class="lg-abnormal"><div class='lg-row'>小橋得得聽洄瀾　松帶溪風灑面寒　應接好山誰共笑　瘦藤隨我一枝安</div>
</p></div>
<div class='div-other'><a id='mulu154' />
<p class='h3'>徐[胤-(厂-一)]翀：九溪橋詩</p><p style="margin-left:0em;text-indent:0em;" class="lg-abnormal"><div class='lg-row'>澗中流水三三曲　上有石梁度幽谷　客來長嘯入烟蘿　時見遠公[口*敕]寒玉</div>
</p></div></div>
<div class='div-other'><a id='mulu155' />
<p class='h2'>陳秘書監褚玠墓</p><p style="margin-left:0em;text-indent:2em">褚氏家譜云：「玠字良璧，陳時官祕書監，卒葬九溪。」</p>
</div>
<div class='div-other'><a id='mulu156' />
<p class='h2'>十八澗</p>
<div class='div-other'><a id='mulu157' /><p style="margin-left:0em;text-indent:2em">在龍井山西，東出錢塘江。</p>
</div>
<div class='div-other'><a id='mulu158' />
<p class='h3'>譚元春：遊十八澗，贈佛石僧詩</p><p style="margin-left:0em;text-indent:0em;" class="lg-abnormal"><div class='lg-row'>雨已離三日　亂流溪若何</div>
<div class='lg-row'>僧閒有詩積　路誤得幽多　柴少虎相送　花殘猿未過　不攜餘興返　留半與山阿</div>
</p></div>
<div class='div-other'><a id='mulu159' />
<p class='h3'>張祖望：十八澗詩</p><p style="margin-left:0em;text-indent:0em;" class="lg-abnormal"><div class='lg-row'>十八澗邊木葉稀　清泉坐啜已忘歸　褰蘿更上南峰望　江色東來倚翠微</div>
</p></div>
<div class='div-other'><a id='mulu160' />
<p class='h3'>卓爾昌：十八澗詩</p><p style="margin-left:0em;text-indent:0em;" class="lg-abnormal"><div class='lg-row'>至此遊屐盡　橋廻雨外深</div>
<div class='lg-row'>山童方拾薺　野老未歸林　澗重三曲　懸崖可十尋　秋窗清夜坐　松月擁寒衾</div>
</p></div>
<div class='div-other'><a id='mulu161' />
<p class='h3'>楊文驄：十八澗詩二首</p><p style="margin-left:0em;text-indent:0em;" class="lg-abnormal"><div class='lg-row'>雙眼去無主　秋溪半是春　葉爭花富貴　泉敵士清貧　氣肅山容古　沙明鹿跡新　前途松影裏　斜日上閑身</div>
</p><p style="margin-left:0em;text-indent:0em;" class="lg-abnormal"><div class='lg-row'>亂接前林翠　微峰送小寒　蟲鳴山色淡　鼠竄葉聲乾　望寺思靈鷲　逢僧說懶殘　欲從修竹底　終日借雲看</div>
</p></div>
<div class='div-other'><a id='mulu162' />
<p class='h3'>王道焜：遊十八澗，贈佛石師詩</p>
<div class="lg regular" style="margin-left:0em;"><div class='lg-row'>古澗無人草正芳　到來塵慮淡俱忘　六時啼鳥和清梵　滿地幽光出戒香</div>
<div class='lg-row'>茅舍松燈閑自得　石泉槐火晝初長　高賢十八如相見　不羨匡山舊講堂</div>
</div></div>
<div class='div-other'><a id='mulu163' />
<p class='h3'>僧戒如：澗中早行詩</p><p style="margin-left:0em;text-indent:0em;" class="lg-abnormal"><div class='lg-row'>雞唱曙光分　溪行見鹿羣　草寒棲玉露　衣溼帶朝雲　殘月林間落　疎鐘嶺外聞　山家少人事　晨起亦紛紛</div>
</p></div>
<div class='div-other'><a id='mulu164' />
<p class='h3'>聞啟祥：雲棲晚歸，原擬取道十八澗，以多虎有戒心不果詩</p>
<div class="lg regular" style="margin-left:0em;"><div class='lg-row'>禪林歸路晚　逐伴且兼程　殘雪消還在　寒潮落更生</div>
<div class='lg-row'>望烟知郭近　畏虎避山行　忽忽辜清景　還家意未平</div>
</div></div>
<div class='div-other'><a id='mulu165' />
<p class='h3'>嚴繩孫：十八澗詩</p><p style="margin-left:0em;text-indent:0em;" class="lg-abnormal"><div class='lg-row'>羣山西來如走馬　天風吹人[猋*欠]焉下</div>
<div class='lg-row'>匼帀中分一徑深　卷起羣山向身瀉　忽疑身在屏風牒　山勢交關徑廻接　有時筑罷幽琴閑　碧流環轉白石間</div>
<div class='lg-row'>誰將荊浩圖中瀑　掛向礬頭百尺山　此中亦有招提子　怪我看山意無已</div>
<div class='lg-row'>劃然指點匹練開　連蜷翦入錢塘水　錢塘之水奈爾何　郫筒酒盈金叵羅　僧寮煮筍截肪白　林中卻立如人多</div>
<div class='lg-row'>山門碧樹樵未盡　此地何時再當過</div>
</p></div>
<div class='div-other'><a id='mulu166' />
<p class='h3'>朱彝尊：十八澗詩</p>
<div class="lg regular" style="margin-left:0em;"><div class='lg-row'>暮經南山南　曲徑一十八　山橋往而復　山路坱兮圠</div>
<div class='lg-row'>夕曛漸催人　延首望香剎</div>
</div></div>
<div class='div-other'><a id='mulu167' />
<p class='h3'>許承祖：十八澗詩</p><p style="margin-left:0em;text-indent:0em;" class="lg-abnormal"><div class='lg-row'>苔徑彎環擁帝青　澗中流水碧泠泠　四山清響因風急　遠送林鐘空外聽</div>
</p></div></div>
<div class='div-other'><a id='mulu168' />
<p class='h2'>法雨泉</p>
<div class='div-other'><a id='mulu169' /><p style="margin-left:0em;text-indent:2em">在寺中，有亭。泉從巖下，滴瀝如雨。下為清池，可鑑毛髮。</p>
</div>
<div class='div-other'><a id='mulu170' />
<p class='h3'>翁汝進：法雨泉銘</p><p style="margin-left:0em;text-indent:0em;" class="lg-abnormal"><div class='lg-row'>法不生滅　雨無分　吾師寂然　萬象敷說</div>
</p></div>
<div class='div-other'><a id='mulu171' />
<p class='h3'>周雯：法雨泉銘</p><p style="margin-left:0em;text-indent:0em;" class="lg-abnormal"><div class='lg-row'>仗佛說法　傳法藉僧</div>
<div class='lg-row'>僧之所聚　山靈式憑　宋建古剎　名曰理安　香積無水　負汲實難　有茲甘泉　空巖滴乳　傾倒匏尊　斟量瓦釡</div>
<div class='lg-row'>取之不禁　用之無竭　洒洒洋洋　唯然法力　大珠小珠　不涸不枯　供佛陀耶　酌之以觚　泠泠寒玉　清而不濁</div>
<div class='lg-row'>浣滌法器　塵纓可濯　飛空若雨　不霑下土　給彼僧伽　獻之龍女　法雨名泉　人天永護</div>
</p></div>
<div class='div-other'><a id='mulu172' />
<p class='h3'>馮夢禎：法雨泉詩</p><p style="margin-left:0em;text-indent:0em;" class="lg-abnormal"><div class='lg-row'>曉為雲氣夕為嵐　石上泉飛松下菴　欹枕欲眠驚未得　恍疑秋雨落澄潭</div>
</p></div>
<div class='div-other'><a id='mulu173' />
<p class='h3'>吳之鯨：法雨泉詩</p><p style="margin-left:0em;text-indent:0em;" class="lg-abnormal"><div class='lg-row'>虛壑瀉清沁　涼飇上客衣</div>
<div class='lg-row'>響疑秋雨細　波入野烟微　坐與冰心合　流將石齒飛　深山已共老　相賞在知希</div>
</p></div>
<div class='div-other'><a id='mulu174' />
<p class='h3'>戴澳：法雨泉詩</p><p style="margin-left:0em;text-indent:0em;" class="lg-abnormal"><div class='lg-row'>法雲凝作石　法雨澍為泉　日白雲根溼　天青雨腳懸　寒聲疎梵唄　澹味醉詩禪　願借松巔閣　晴霄聽雨眠</div>
</p></div>
<div class='div-other'><a id='mulu175' />
<p class='h3'>楊師孔：法雨泉詩</p>
<div class="lg regular" style="margin-left:0em;"><div class='lg-row'>晴空片雨懸　處處散蒼烟　玉濺雲容碎　珠穿松葉圓　聽深如有法　味淨了無禪</div>
<div class='lg-row'>泛出天花片　隨風落講筵</div>
</div></div>
<div class='div-other'><a id='mulu176' />
<p class='h3'>蔣如奇：法雨泉詩</p>
<div class="lg regular" style="margin-left:0em;"><div class='lg-row'>幽響流清聽　偏宜靜際看　當秋韻自遠　迸石意逾寒　雪蕊寧沾翠　晴巖放作瀾</div>
<div class='lg-row'>于焉識禪味　竟日共盤桓</div>
</div></div>
<div class='div-other'><a id='mulu177' />
<p class='h3'>蔣全昌：法雨泉詩</p>
<div class="lg regular" style="margin-left:0em;"><div class='lg-row'>客到觀空坐　枯崖法雨零　澆胸勝酒德　含象給茶星</div>
<div class='lg-row'>魚現金身色　龍沈寶劍形　箕瓢分一勺　楊柳洒餘馨</div>
</div></div>
<div class='div-other'><a id='mulu178' />
<p class='h3'>周正儒：法雨泉詩二首</p><p style="margin-left:0em;text-indent:0em;" class="lg-abnormal"><div class='lg-row'>懸崖忽飛雨　俯注何涓涓</div>
<div class='lg-row'>石眼吐列星　點點墜鳴瑄　啜之冽以甘　迥眸清且漣　中有挂瓢客　卓錫傍南泉　空鉢贮神龍　一勺石壁穿</div>
<div class='lg-row'>澄然悟性海　枕流可長眠</div>
</p>
<div class="lg regular" style="margin-left:0em;"><div class='lg-row'>尋壑品諸泉　多向地中出　茲泉有奇脉　偏為石所暱　不逐沙眼生　不隨洪流溢</div>
<div class='lg-row'>如珠篩不歇　又如髮可櫛　應是悟法石　懷寶現其七　香冽沁青蓮　凡水胡能匹</div>
</div></div>
<div class='div-other'><a id='mulu179' />
<p class='h3'>王道焜：法雨泉詩</p><p style="margin-left:0em;text-indent:0em;" class="lg-abnormal"><div class='lg-row'>寒雲入空翠　點點散蒼烟　湛遠成無漏　秋深有天　雨恒週藏海　法已離言詮　獨對心逾寂　悠然象帝先</div>
</p></div>
<div class='div-other'><a id='mulu180' />
<p class='h3'>徐時泰：法雨泉詩</p><p style="margin-left:0em;text-indent:0em;" class="lg-abnormal"><div class='lg-row'>點破雲根滴暗泉　半規碧甃浸瑤天　秋聲是處堪留聽　又幻簷鳴到耳邊</div>
</p></div>
<div class='div-other'><a id='mulu181' />
<p class='h3'>黃允交：法雨泉詩</p><p style="margin-left:0em;text-indent:0em;" class="lg-abnormal"><div class='lg-row'>丹壁洒飛泉　散落天花影　一滴是醍醐　法王曾灌頂</div>
</p></div>
<div class='div-other'><a id='mulu182' />
<p class='h3'>張遂辰：過理安澗中石泉池上詩并序</p><p style="margin-left:0em;text-indent:2em">理安寺在十八澗，嶺岫廻複，野竹蜿蜒，荒翳殆甚。佛石上人初結草閣其間，左厓右畔，窪水漸滴成池。沙寒蒲綠，微漣動搖，日影漾壁；每坐對幽清，惝怳無際。</p>
<p style="margin-left:0em;text-indent:0em;" class="lg-abnormal"><div class='lg-row'>崖仄吐細泉　滴瀝日無已　何年成窪潭　綠蒲臥為底</div>
<div class='lg-row'>其中多龜魚　蜥蜴復十許　寄託一以閑　但覺情如水　向夕漣漪生　蕭蕭竹風起　寒色上人衣　驟點洒飛雨</div>
<div class='lg-row'>歸寢松際菴　幽香吹夢裏　空山如有逢　忽逝不得語</div>
</p></div>
<div class='div-other'><a id='mulu183' />
<p class='h3'>周雯：法雨巖詩</p><p style="margin-left:0em;text-indent:0em;" class="lg-abnormal"><div class='lg-row'>最愛招提畔　孤危石一拳</div>
<div class='lg-row'>洒空飛法雨　劃地滴清泉　餘澤分香積　靈源接梵天　涓涓長不息　流出已無邊</div>
</p></div>
<div class='div-other'><a id='mulu184' />
<p class='h3'>周宣猷：遊理安寺且住閣、尋法雨池詩</p><p style="margin-left:0em;text-indent:0em;" class="lg-abnormal"><div class='lg-row'>九溪路盤盤　一澗一回抱　言尋泉響處　更涉雲封道　薜蘿手自捫　招提境倏造　紫閣聳層霄　丹梯恣幽討</div>
<div class='lg-row'>遠色駢諸峰　目力窮所到　樹<span class='corr'>杪</span>出烟青　海門蒸氣皜　陂凹日沈沈　巖吞江灝灝　森森萬木屯　如建千夫纛</div>
<div class='lg-row'>我遊及麥秋　一杖開晴昊　半生世網攖　擺脫苦不早　且住聊復佳　縋險從所好　法界雨長飛　講壇風細掃</div>
<div class='lg-row'>窅矣鬱神庥　爛然輝天寶　名山富標題　禪悅耽枯槁　循階俯清池　德水澄寸潦</div>
<div class='lg-row'>深黯隱鱗甲　微漪橫荇藻　用遣塵壒滌　頓息炎雲燠　茶瓜況供客　相對破煩惱　願宿贊公房　邀月上瓊島</div>
<div class='lg-row'>但結靜者緣　漫言憂用老</div>
</p></div></div>
<div class='div-other'><a id='mulu185' />
<p class='h2'>涌泉</p>
<div class='div-other'><a id='mulu186' /><p style="margin-left:0em;text-indent:2em">在法雨泉側。寺舊名涌泉禪院，以此著稱。歲久淤塞，今方事疏濬。</p>
</div>
<div class='div-other'><a id='mulu187' />
<p class='h3'>徐堂：重濬涌泉記</p><p style="margin-left:0em;text-indent:2em">理安寺舊名涌泉院，一名法雨寺，以寺有二泉也。今法雨之名著而涌泉反晦，詢之老僧，莫究其處。去秋法雨偶竭，主僧朗公經行巖畔，見巖根石隙間，泉眼涌起，纍纍如珠，始悟向所謂涌泉者，殆以是夫！遂亟加濬治，導其秀脈，舊觀頓還，法雨亦涓流不矣。于是軍持灌佛、應器滌僧，寺中千餘指，飲食、庖湢之需，利用恒足；蔬畦、稻田之豐注，抑無論矣。今年春，予游寺中，飯罷，至泉上，乳泉緣巖而下，涓涓泠泠若逗秋雨。其下青蒲、白沙，靜鑑眉髮；瀐涌細流，迸洩靈澤。二泉交匯，源異而功同。爾雅云：「濫泉正出，正出，涌出也。沃泉縣出，縣出，下出也。」然則法雨，其縣出者耶？涌泉，其正出者耶？乃歎斯泉晦迹數十百年之久，一旦知見于時，與夫藴貞儲異、湮鬱勿彰，知之者徒高其名而莫指其地；不知者并沒其實而莫舉其名，幸不幸又何如耶？予故記以慶斯泉之遭，而亦以見長老宏慈願力、度越流輩，視環公之異虎晝跑、曇師之神龍撫掌，有以異耶？無以異耶？因并書之以告後之飲斯泉者。</p>
</div></div>
<div class='div-other'><a id='mulu188' />
<p class='h2'>螺髻峰</p>
<div class='div-other'><a id='mulu189' /><p style="margin-left:0em;text-indent:2em">亦名碧螺峰。自龍井達烟霞可三里許，兩旁悉皆奇石森峭。其崒者為碧螺峰，端好如佛頂螺髻。正東面西，春秋二分日月剛從峰頂出，如佛髻放光。理安寺面峰而建。</p>
</div>
<div class='div-other'><a id='mulu190' />
<p class='h3'>法雨大師：螺髻峰題詞</p>
<div class="lg regular" style="margin-left:0em;"><div class='lg-row'>覿面一峰　儼然螺髻　春分秋分　風清朗際　日出峰尖　月亦如是</div>
<div class='lg-row'>日往月來　照天照地　劫盡劫初　無同無異　稽首空王　出無佛世</div>
</div></div>
<div class='div-other'><a id='mulu191' />
<p class='h3'>楊式玉：螺髻峰詩</p>
<div class="lg regular" style="margin-left:0em;"><div class='lg-row'>維摩宛對天女　螺髻一峰靜閑</div>
<div class='lg-row'>何似雙眉翠掃　那須十二烟鬟</div>
</div><p style="margin-left:0em;text-indent:2em"><span class='note-inline'>(按《錢塘縣志》，碧螺峰在風篁嶺側，獅子峰在天門山，月輪峰在五雲山。法雨師略紀形勝，不言其去寺之遠近。要皆層巒複岫、瞻眺所及者。今依舊志錄詩數首。)</span></p>
</div></div>
<div class='div-other'><a id='mulu192' />
<p class='h2'>廻象峰</p>
<div class='div-other'><a id='mulu193' /><p style="margin-left:0em;text-indent:2em">在寺東澗邊，如象王廻顧，耳鼻宛然。</p>
</div>
<div class='div-other'><a id='mulu194' />
<p class='h3'>法雨大師：廻象峰詩二首</p>
<div class="lg regular" style="margin-left:0em;"><div class='lg-row'>六牙白象高崔嵬　瓔珞莊嚴七寶臺</div>
<div class='lg-row'>靈山一會未曾散　願王座向東方來</div>
</div>
<div class="lg regular" style="margin-left:0em;"><div class='lg-row'>青獅出入娑羅林　香象廻觀烟水深</div>
<div class='lg-row'>誰識游行廻顧處　芳草落花無限春</div>
</div></div></div>
<div class='div-other'><a id='mulu195' />
<p class='h2'>獅子峰</p>
<div class='div-other'><a id='mulu196' /><p style="margin-left:0em;text-indent:2em">在寺東，勢若蹲獅，高出羣岫，可瞰江滸。北望天竺諸峰，疊秀如畫。堪輿家目為「嘯天獅子」。</p>
</div>
<div class='div-other'><a id='mulu197' />
<p class='h3'>楊傑：獅子峰詩</p>
<div class="lg regular" style="margin-left:0em;"><div class='lg-row'>巖風壯威猛　晴雷隱哮吼</div>
<div class='lg-row'>無心露爪牙　百獸自奔走</div>
</div></div>
<div class='div-other'><a id='mulu198' />
<p class='h3'>楊維楨：獅子峰觀潮詩二首</p><p style="margin-left:0em;text-indent:0em;" class="lg-abnormal"><div class='lg-row'>海國梅青瘴雨收　繩牀高踞碧獅頭</div>
<div class='lg-row'>三韓水接天無際　百越山窮地欲浮　樓閣剛風吹碧蜃　旌旗落日照紅鰍　行人莫問驅潮事　潮落山西淺十洲</div>
</p>
<div class="lg regular" style="margin-left:0em;"><div class='lg-row'>獅子挐雲涌翠巒　我來親拂頂花看　隨潮月上樓臺溼　度海雲生鐘磬寒　蓬島未應三萬隔　桑田今有幾回乾</div>
<div class='lg-row'>大千不究恒沙界　細問彌天釋道安</div>
</div></div>
<div class='div-other'><a id='mulu199' />
<p class='h3'>法雨大師：獅子峰詩</p><p style="margin-left:0em;text-indent:0em;" class="lg-abnormal"><div class='lg-row'>踞地盤空久　昂頭獨嘯天　羣狐不敢過　花落碧巖前</div>
</p></div></div>
<div class='div-other'><a id='mulu200' />
<p class='h2'>白鶴峰</p>
<div class='div-other'><a id='mulu201' /><p style="margin-left:0em;text-indent:2em">在獅子峰左，怪石林立，嘗有白鶴巢其上。</p>
</div>
<div class='div-other'><a id='mulu202' />
<p class='h3'>法雨大師：白鶴峰題詞</p><p style="margin-left:0em;text-indent:0em;" class="lg-abnormal"><div class='lg-row'>白鶴棲山　山依白鶴　短樹蒙茸　巉石磊落　林逋豈能收放　丁令來看城郭　霜天雪後月明　誰道揚州快活</div>
</p></div></div>
<div class='div-other'><a id='mulu203' />
<p class='h2'>八覺峰</p>
<div class='div-other'><a id='mulu204' /><p style="margin-left:0em;text-indent:2em">峰居寺東南，臨澗，上有盤石平臺，大數十丈，昔有仙人對奕於此。</p>
</div>
<div class='div-other'><a id='mulu205' />
<p class='h3'>法雨大師：八覺峰題詞</p><p style="margin-left:0em;text-indent:0em;" class="lg-abnormal"><div class='lg-row'>人誰無知　山何有覺　山既有覺　無物不覺　春日花開　秋風葉落</div>
<div class='lg-row'>依報正報　塵塵剎剎　通玄滿目　心外無法　山色溪聲　是廣長舌　臺高入雲　八楞壁立　昔有二仙　曾坐對奕</div>
<div class='lg-row'>樵夫至今　到此歎息</div>
</p></div></div>
<div class='div-other'><a id='mulu206' />
<p class='h2'>摩碧峰</p>
<div class='div-other'><a id='mulu207' /><p style="margin-left:0em;text-indent:2em">在寺西北，孤立最高，下有暉落塢。</p>
</div>
<div class='div-other'><a id='mulu208' />
<p class='h3'>法雨大師：摩碧峰詩</p><p style="margin-left:0em;text-indent:0em;" class="lg-abnormal"><div class='lg-row'>羣岫列青螺　一峰摩碧漢</div>
<div class='lg-row'>晴將落日低　夏與奇雲亂　強猿難到尖　高鳥未及半　淡墨塗遠天　宛然畫中看</div>
</p></div></div>
<div class='div-other'><a id='mulu209' />
<p class='h2'>月輪峰</p>
<div class='div-other'><a id='mulu210' /><p style="margin-left:0em;text-indent:2em">在寺東南，上有天然井。長江三折正當其前。梁普覺禪師立道場於此。峰後即六和塔。</p>
</div>
<div class='div-other'><a id='mulu211' />
<p class='h3'>錢思復：月輪峰詩</p><p style="margin-left:0em;text-indent:0em;" class="lg-abnormal"><div class='lg-row'>普覺遺衣久不傳　五雲山色尚蒼然</div>
<div class='lg-row'>斷崖蘿薜三千丈　喬木風霜四百年　龍井雨深泉獨響　漁村潮滿月初圓　寶坊金碧紅塵聚　何似茲山更緣</div>
</p></div>
<div class='div-other'><a id='mulu212' />
<p class='h3'>法雨大師：月輪峰詩</p><p style="margin-left:0em;text-indent:0em;" class="lg-abnormal"><div class='lg-row'>東南好峰如月盈　開窗相見若有情　松聲謖謖晚烟澹　澗水琤琤秋月明</div>
</p></div></div>
<div class='div-other'><a id='mulu213' />
<p class='h2'>五雲峰</p>
<div class='div-other'><a id='mulu214' /><p style="margin-left:0em;text-indent:2em">在寺西南，即五雲山、天門山之支阜也。岡阜秀，林巒蔚起。沿江盤曲而上凡六里、七十二灣，石磴千餘級。嘗有五色雲籠罩其上。南望三浙，羣峰可數。東觀龕、赭兩山，大海可掬；與月輪峰對峙，西北即雲棲塢。</p>
</div>
<div class='div-other'><a id='mulu215' />
<p class='h3'>法雨大師：五雲峰詩</p><p style="margin-left:0em;text-indent:0em;" class="lg-abnormal"><div class='lg-row'>峰在寺西南　巉映江浙　常凝五色雲　相對一輪月　落日海門潮　萬里峨眉雪　有時快登臨　俯仰盡吳越</div>
</p></div></div>
<div class='div-other'><a id='mulu216' />
<p class='h2'>大人峰</p>
<div class='div-other'><a id='mulu217' /><p style="margin-left:0em;text-indent:2em">亦名大鵬峰，寺之主峰也。如大鵬鳥翔佛光中，堪輿家目為「飛鳳沖天」。望之不甚高峻，及登其巔，則西湖如杯、三江如帶，諸峰皆在其下矣。</p>
</div>
<div class='div-other'><a id='mulu218' />
<p class='h3'>法雨大師：大人峰題詞</p><p style="margin-left:0em;text-indent:0em;" class="lg-abnormal"><div class='lg-row'>九峰之中　此峰獨秀</div>
<div class='lg-row'>不奇而大　不險而厚　登巔一望　開宇宙　碧澗清溪　環抱左右　眾山攢列　如長若幼　千花異種　萬松鬱茂</div>
<div class='lg-row'>潭有馴龍　林無猛獸　象王廻顧　獅子哮吼　如金翅鳥　翔集佛後　是何覺場　竺乾靈鷲</div>
</p></div>
<div class='div-other'><a id='mulu219' />
<p class='h3'>應菴華禪師：銘大人峰詩</p><p style="margin-left:0em;text-indent:0em;" class="lg-abnormal"><div class='lg-row'>螺髻生雲雨　鎮踞何舂容　具此大人相　題為大人峰　偉哉天地間　萬象同擴充</div>
</p></div>
<div class='div-other'><a id='mulu220' />
<p class='h3'>僧越澗：咏大人峰詩</p><p style="margin-left:0em;text-indent:0em;" class="lg-abnormal"><div class='lg-row'>不偏不倚屹晴空　南北諸山列下風　忽爾有雲飛一片　膏霖三尺落塵中</div>
</p></div>
<div class='div-other'><a id='mulu221' />
<p class='h3'>月巖峰禪師：大人峰詩</p><p style="margin-left:0em;text-indent:0em;" class="lg-abnormal"><div class='lg-row'>百千峰裏一高峰　勢不凌人貌自恭　坐斷古今無向背　晴雲芳樹繞重重</div>
</p></div></div>
<div class='div-other'><a id='mulu222' />
<p class='h2'>吼獅巖</p>
<div class='div-other'><a id='mulu223' /><p style="margin-left:0em;text-indent:2em">在溪路邊，張口露爪如獅子吼。</p>
</div>
<div class='div-other'><a id='mulu224' />
<p class='h3'>佛石大師：吼獅巖詩</p><p style="margin-left:0em;text-indent:0em;" class="lg-abnormal"><div class='lg-row'>從來不肻吼　一吼萬象剖</div>
<div class='lg-row'>野干無踪　羣魔皆遠走　誰駕白雲來　文殊一老叟　溪清草色新　春風動楊柳</div>
</p></div></div>
<div class='div-other'><a id='mulu225' />
<p class='h2'>佛石巖</p>
<div class='div-other'><a id='mulu226' /><p style="margin-left:0em;text-indent:2em">寺右，石壁上有「佛」字，縱橫丈許，苔蘚欲沒。蓋唐宋人舊蹟。</p>
</div>
<div class='div-other'><a id='mulu227' />
<p class='h3'>法雨大師：佛石巖詩二首</p><p style="margin-left:0em;text-indent:0em;" class="lg-abnormal"><div class='lg-row'>牛頭昔日嘗趺坐　四祖無端為書破　豎起空山千萬年　猿鳥獻花不敢過</div>
</p><p style="margin-left:0em;text-indent:0em;" class="lg-abnormal"><div class='lg-row'>不作模棱呈醜怪　兀搖不動無遮蓋　徑山欲喝不敢喝　何用米顛袍笏拜</div>
</p></div>
<div class='div-other'><a id='mulu228' />
<p class='h3'>黃毓礽：佛石巖詩</p><p style="margin-left:0em;text-indent:0em;" class="lg-abnormal"><div class='lg-row'>巖頭一片石　石上有佛字</div>
<div class='lg-row'>欲識山僧名　記取此巖是</div>
</p></div></div>
<div class='div-other'><a id='mulu229' />
<p class='h2'>問虎洞</p>
<div class='div-other'><a id='mulu230' /><p style="margin-left:0em;text-indent:2em">有客問「此處有虎否？」聲未，有虎出焉。</p>
</div>
<div class='div-other'><a id='mulu231' />
<p class='h3'>法雨大師：問虎洞偈</p>
<div class="lg regular" style="margin-left:0em;"><div class='lg-row'>李廣射虎　虎原是石</div>
<div class='lg-row'>此念一動　虎從崖出</div>
</div></div></div>
<div class='div-other'><a id='mulu232' />
<p class='h2'>合掌巖</p>
<div class='div-other'><a id='mulu233' /><p style="margin-left:0em;text-indent:2em">呼之聲應，亦名響巖，在廻象峰下。</p>
</div>
<div class='div-other'><a id='mulu234' />
<p class='h3'>法雨大師：合掌巖偈</p>
<div class="lg regular" style="margin-left:0em;"><div class='lg-row'>兩石排雲　人呼答響</div>
<div class='lg-row'>剎塵皆佛　豈不合掌</div>
</div></div>
<div class='div-other'><a id='mulu235' />
<p class='h3'>黃毓礽：合掌巖詩</p><p style="margin-left:0em;text-indent:0em;" class="lg-abnormal"><div class='lg-row'>問此合掌巖　胡然而合也　恰如佛弟子　胡跪白佛者</div>
</p></div></div>
<div class='div-other'><a id='mulu236' />
<p class='h2'>鹿臥崖</p>
<div class='div-other'><a id='mulu237' /><p style="margin-left:0em;text-indent:2em">在松芝隴上，峭壁數十丈，中空可坐。五雲、三浙在揮麈間。</p>
</div>
<div class='div-other'><a id='mulu238' />
<p class='h3'>法雨大師：鹿臥崖題詞</p><p style="margin-left:0em;text-indent:0em;" class="lg-abnormal"><div class='lg-row'>山半層巖欲墮　一洞僅容人坐　崖前三尺雪深　白鹿玄雲共臥</div>
</p></div></div>
<div class='div-other'><a id='mulu239' />
<p class='h2'>羅漢石</p>
<div class='div-other'><a id='mulu240' />
<p class='h3'>法雨大師：羅漢石詩</p>
<div class="lg regular" style="margin-left:0em;"><div class='lg-row'>一塊粗沙呆石頭　空山冷落幾春秋　明霞已足三時飯　密蘚猶當五月裘　樵去牧來常作伴　猿啼虎嘯莫知愁</div>
<div class='lg-row'>隨他呼喚不肯應　只是與人無所求</div>
</div></div></div>
<div class='div-other'><a id='mulu241' />
<p class='h2'>先照臺</p>
<div class='div-other'><a id='mulu242' />
<p class='h3'>法雨大師：先照臺詩</p><p style="margin-left:0em;text-indent:0em;" class="lg-abnormal"><div class='lg-row'>登臺望海微茫裏　日月初升先照臺　一條紅縷貫山海　下方城郭猶烟霾</div>
</p></div></div>
<div class='div-other'><a id='mulu243' />
<p class='h2'>懸鼓巖</p>
<div class='div-other'><a id='mulu244' />
<p class='h3'>法雨大師：懸鼓巖詩</p><p style="margin-left:0em;text-indent:0em;" class="lg-abnormal"><div class='lg-row'>西峰落照駕天鼓　東海涌出白玉盤　朝作暮息人自老　去去來來雙彈丸</div>
</p></div></div>
<div class='div-other'><a id='mulu245' />
<p class='h2'>鶴澗亭<span class='note-inline'>(即今御碑亭)</span></p>
<div class='div-other'><a id='mulu246' />
<p class='h3'>許承祖：鶴澗亭詩</p><p style="margin-left:0em;text-indent:0em;" class="lg-abnormal"><div class='lg-row'>夾路林巒一徑通　孤亭靜俯水淙淙　鹿馴虎伏獅停吼　時有霜禽下碧松</div>
</p></div>
<div class='div-other'><a id='mulu247' />
<p class='h3'>楊式玉：鶴澗亭詩</p><p style="margin-left:0em;text-indent:0em;" class="lg-abnormal"><div class='lg-row'>君復孤山寂寂　太初荒渚迢迢　舞罷澗邊顧影　七峰任意逍遙</div>
</p></div></div>
<div class='div-other'><a id='mulu248' />
<p class='h2'>猪頭塢</p>
<div class='div-other'><a id='mulu249' />
<p class='h3'>楊式玉：猪頭塢詩</p><p style="margin-left:0em;text-indent:0em;" class="lg-abnormal"><div class='lg-row'>祭虎本由八蜡　逢師伏物無爭　得食於菟自止　至今滿塢春生</div>
</p></div></div></div>
<p class='juan'>武林理安寺志卷之三</p>
</div><!-- end of div[@id='body'] -->
</body></html>