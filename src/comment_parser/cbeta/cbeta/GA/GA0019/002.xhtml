<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>武林理安寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu51' />
<p class='juan'>武林理安寺志卷之二</p>
<div class='div-other'><a id='mulu52' />
<p class='h1'>梵宇</p>
<div class='div-other'><a id='mulu53' /><p style="margin-left:0em;text-indent:2em">伊夫佛屋之緣起，地廣由旬，世閱人代；開山於唐季，鼎盛於皇朝。其間迭興迭廢，不恒厥居。其廢也，把茅蓋頭而不足；其興也，莊嚴煥儼，輪奐甲於寰宇，供養備極其隆。溯其締造之勤、功行之苦，則法雨大師實為法門龍象。重以迦陵之遭遇布金長者，乃獲自不世出之人主。法界重新，金繩永奠。雖曰人事，蓋有天焉。志梵宇。</p>
</div>
<div class='div-other'><a id='mulu54' /><p style="margin-left:0em;text-indent:2em">古涌泉禪院亦名法雨寺，在九溪十八澗。吳越時，伏虎逢禪師卓錫於此，錢忠懿王為之建寺。宋理宗曾幸寺中，以祝國泰民安，敕改「理安」。明弘治四年六月二十四日，寺廢於洪水，隤林堙谷，滌蕩無餘。寺基為仁和湯氏所有，六十年無過而問者。萬歷甲午，法雨大師仲光掛瓢巖壁間，與蛇虎共處。為蒲龕，覆之以蓋；拾橡栗以自給，獨居者八年。嘗掘地至丈餘，得柱礎，舊趾歷然。巖洞中，流泉注灑如雨，即法雨泉也。㫄一泉從地涌出，為涌泉石。壁上有大「佛」字，為佛石巖。石甃六方施生臺，石塔半座，刻《涅槃經》偈。萬歲石牌、涌泉龍王石牌，凡寺中故蹟，皆於榛莽中搜訪而得之。植援激流，周以虎落四方，參訪者漸眾。辛亥十二月，湯氏感師德化，復捨寺基。郡人吳之鯨、黃汝亨為之草疏勸募；方伯吳用先、竇子偁捐俸錢助之重建。禪堂五楹、佛宇、僧寮，諸廢具舉。峰頂有靜明尊者塔、普同塔，及寺前後山數百畝。<span class='note-inline'>(按：施生臺、石塔、石牌暨靜明尊者塔，今皆不存。茲據法雨大師舊志錄入，以備搜考)</span>。吳方伯給帖歸之寺中，而規模式廓矣。大師祝髮弟子箬菴問禪師，得法於磬山天隱修禪師，與玉琳琇國師為同門兄弟。崇禎丙子，大師示寂，問禪師歸寺住持，提唱宗風，學徒雲萃。嗣法者至三十人，彬彬乎稱極盛焉。繼問禪師住持者，天竺珍禪師，鉗椎妙密，非真切參究、期脫生死者，不敢親附，海內緇流因有「生死理安」之目。數傳至康熙中，歲久法衰，寺亦漸<span class='corr'>圮</span>；寺僧之不法者，復乘其衰敝而鬻寺田，常住日益困。壬辰歲大侵，越鑑徹禪師入城乞食，餒死於萬安橋下。訃至京師，時迦陵音禪師住持柏林寺，為位而哭甚哀。世宗憲皇帝龍潛雍邸，適幸柏林，詢知其故；念理安為選佛勝場，興願重修，以祝延萬壽。命僧越宗賫帑金至寺中，撤其殿材而新之。又命僧成鑑為置山六百餘畝、齋田二百畝。鳩工於癸巳，落成於乙未。奏聞聖祖仁皇帝，御賜匾額、對聯，命僧性音來主方丈。由是琳宮貝宇藻耀山阿，永為皇家祝釐之地，扶萬祀而不傾矣。</p>
</div>
<div class='div-other'><a id='mulu55' />
<p class='h2'>刑部尚書<span class='note-inline'>(臣)</span>胡會恩：敕建理安寺膳僧山田記</p><p style="margin-left:0em;text-indent:2em">西湖之西有十八澗，澗繞山而流，凡十八折。深曲幽邃，為臨安勝境。其上有理安寺，明弘治四年遭陽侯之厄，片瓦無存。至崇禎間，法雨大師駐錫於此，誅茅結菴，獨居數十年，有《法雨山居詩》行世。再傳箬菴禪師（法公剃度弟子也），以磬山衣鉢繼師演教，弘其規制，始為叢林。梵鐘花雨，一時稱盛。傳及天竺夢菴，宗風大暢，凡十方名山無不知有理安寺云。夢菴奉雍親王命來主柏林方丈；迦陵音和尚嗣之，道行精卓，極見優禮。然茲寺年遠圮壞，迦陵仰承師志，修整未遑。康熙五十二年，恭遇皇上六旬大慶，維時久道化成，羣生樂利；京畿外郡所在名剎，廣建道場，華祝嵩呼洋溢宇內。王念理安為名宿淵源，遂命即其勝槩修建一新，永奉香燈，祝延萬壽。蒙賜「敕建理安寺」額，並御書「石磬正音」四字，龍章爛然，山川增色。王又發帑捐金，於錢塘、秀水兩邑置買山田若干畝，以供膳僧之用。隨經署藩司事<span class='note-inline'>(臣)</span>呂猶龍飭行，知錢塘縣事<span class='note-inline'>(臣)</span>董天眷查明過，設立城西二圖自運甲，令「僧俗不相干預，毋得指派差徭，借端滋擾」在案。會恩祗奉王命，俾紀其事，刻石以示久遠，將靈山勝果並垂不朽云。</p>
<p style="margin-left:2em">康熙五十四年二月日記</p>
</div>
<div class='div-other'><a id='mulu56' />
<div class='div-other'><a id='mulu57' /><p style="margin-left:0em;text-indent:2em">謹將梵剎規制備列於左方。</p>
</div>
<div class='div-other'><a id='mulu58' /><p style="margin-left:0em;text-indent:2em">御碑亭在九溪橋外。乾隆辛未春，聖駕幸理安寺，御製七言律一首，恭摹勒石，奉安於亭中。<span class='note-inline'>(（詩載恩寵門）)</span></p>
</div>
<div class='div-other'><a id='mulu59' /><p style="margin-left:0em;text-indent:2em">山門一楹，有敕建理安寺舊額。</p>
</div>
<div class='div-other'><a id='mulu60' /><p style="margin-left:0em;text-indent:2em">彌勒殿五楹，有樓，恭懸聖祖仁皇帝御書「理安寺」額。和碩裕親王對聯：</p>

<div class="lg regular" style="margin-left:0em;"><div class='lg-row'>蒲團染就烟霞色；</div>
<div class='lg-row'>布袋熏成知見香。</div>
</div></div>
<div class='div-other'><a id='mulu61' />
<div class='div-other'><a id='mulu62' /><p style="margin-left:0em;text-indent:2em">大雄寶殿三楹，舊有「微笑堂」額。聖祖仁皇帝御題對聯二副：</p>

<div class="lg regular" style="margin-left:0em;"><div class='lg-row'>法雨晴飛，繞殿香風至；</div>
<div class='lg-row'>天花晝下，交空瑞日懸。</div>
</div>
<div class="lg regular" style="margin-left:0em;"><div class='lg-row'>勢到嶽邊，千峰環秀色；</div>
<div class='lg-row'>聲歸海上，萬水涌洪濤。</div>
</div><p style="margin-left:0em;text-indent:2em">俱奉懸殿柱。辛未春，御書「樹最勝幢」匾額，恭懸大殿正中。和碩恒親王題「微笑一枝」額。多羅淳郡王對聯：</p>

<div class="lg regular" style="margin-left:0em;"><div class='lg-row'>香靄橫、金風靜、拈花去。</div>
<div class='lg-row'>蓮苞綻、玉露寒、踏月歸。</div>
</div><p style="margin-left:0em;text-indent:2em">並懸於前楹梁柱。</p>
</div>
<div class='div-other'><a id='mulu63' />
<p class='h4'>孫儀：微笑堂詩</p>
<div class="lg regular" style="margin-left:0em;"><div class='lg-row'>登堂禮佛餘　羣巒薦蔥峭</div>
<div class='lg-row'>十月杜鵑紅　開花代師笑</div>
</div></div></div>
<div class='div-other'><a id='mulu64' /><p style="margin-left:0em;text-indent:2em">禪堂五楹，有和碩顯親王題「選佛場開」額。多羅淳郡王對聯：</p>

<div class="lg regular" style="margin-left:0em;"><div class='lg-row'>七尺棒頭有句超香象；</div>
<div class='lg-row'>一彈指下無心攝毒龍。</div>
</div></div>
<div class='div-other'><a id='mulu65' /><p style="margin-left:0em;text-indent:2em">法堂<span class='note-inline'>(即宗堂)</span>五楹，內供箬菴問禪師以來諸住持香火。和碩誠親王題「善獅子吼」額。又對聯二副：</p>

<div class="lg regular" style="margin-left:0em;"><div class='lg-row'>喝下龍蛇林泉，受潤終何極？</div>
<div class='lg-row'>杖頭日月雲漢，昭回不記年！</div>
</div>
<div class="lg regular" style="margin-left:0em;"><div class='lg-row'>香閣搖星簾，陰移夜月；</div>
<div class='lg-row'>碧池涵藻波，影映禪關。</div>
</div><p style="margin-left:0em;text-indent:2em">和碩顯親王對聯：</p>

<div class="lg regular" style="margin-left:0em;"><div class='lg-row'>思而知、慮而解，鬼窟裏作活計，縱經三大劫來，何曾見我未生面目？</div>
<div class='lg-row'>斬不斷、割不開，牛頷下逞風流，猶有一絲毫許，爭免累他鐵鑄心肝？</div>
</div><p style="margin-left:0em;text-indent:2em">多羅淳郡王題「宗風丕振」額。又對聯：</p>

<div class="lg regular" style="margin-left:0em;"><div class='lg-row'>座涌千華天地震；</div>
<div class='lg-row'>筵圍萬指象龍奔。</div>
</div><p style="margin-left:0em;text-indent:2em">分懸於梁柱間。法堂之上為螺月樓，左右有廊房共十楹。</p>
</div>
<div class='div-other'><a id='mulu66' /><p style="margin-left:0em;text-indent:2em">藏樓<span class='note-inline'>(即螺月樓)</span>五楹，恭藏御賜藏經全部，恭懸聖祖仁皇帝御書「石磬正音」額。世宗憲皇帝御製對聯：</p>

<div class="lg regular" style="margin-left:0em;"><div class='lg-row'>作佛念輕，縱然自在還為妄！</div>
<div class='lg-row'>度生心切，須信慈悲也是貪！</div>
</div></div>
<div class='div-other'><a id='mulu67' />
<div class='div-other'><a id='mulu68' /><p style="margin-left:0em;text-indent:2em">松巔閣五楹，恭懸世宗憲皇帝御題「來機亦赴」額。御製對聯：</p>

<div class="lg regular" style="margin-left:0em;"><div class='lg-row'>杖履得回遊子腳；</div>
<div class='lg-row'>葛藤灰盡老婆心。</div>
</div></div>
<div class='div-other'><a id='mulu69' />
<p class='h4'>曹寅：松巔閣記</p><p style="margin-left:0em;text-indent:2em">南澗理安寺，文章家紀述甚詳。松巔閣，自佛石以來即有其名，而不知所緣起。夢公告余曰：「閣俯層巔，據南澗之最勝；萬松肅立，法雨泉正注其下，登斯閣者咸泠然有遺世之思。」故陳眉公有「老我松巔，煮朮蒸梨」之句。夢公曾侍師秉拂於此，久繫懷，囑余為記。康熙四十三年甲申，余視鹺揚州，理安僧眾亦請夢公繼祖席；馳書相報曰「閣將圮」，勉余為之重葺；而平湖遜亭高編修亦出資相助。是夏閣成，夢公徵前約。夫松巔閣之勝，余熟之耳中，而端居凝思，每芒然無以應。徘徊浹旬，始覺有岧嶤崒嵂者，蒼然露沒於楮墨之間，卒攬之而不得也。偶閱釋門雜著云：「雪天有三種僧，上種坐禪，中點筆詠詩，下則圍爐說食。」嘗摭其語以期夢公、遜亭，為他日遊觀之笑樂。然余從駕再至湖上，咫尺不得至南澗。今五月，織部金公歿，擬赴弔便道一遊，又值詩局事不果。因思眉公者世之倖民；當其時蒸梨煮朮，求敵一下種僧不可得，矧以中上之事？將寄老茲閣，徜徉於其間，誠無異說夢也已。又思今之僧，足跡放浪，無所底止；以世諦計之，三種之中，於中下似較易，而理安之僧於中下則最難。此磬山立宗之本意也。夢公迥與世遠，不闌入場隊。世之士夫恒怪其清苦，以為不情。余獨見其寒儉若素士，輒心禮之，豈方以內外、復同具調也乎？夫心之洽於心者，久而不渝，則事必有以相契。他日登斯閣，其所事事固不出中下之間，而遊觀之笑樂或有出於三者之外，則畢世之願備矣，世故不得而蘄之也。於是乎記。</p>
</div>
<div class='div-other'><a id='mulu70' />
<p class='h4'>趙韓：登理安寺山閣望江詩</p>
<div class="lg regular" style="margin-left:0em;"><div class='lg-row'>由來登此地　閣幾人攀　越嶺當孤寺　江聲入萬山　供餘猿弄鉢　慈力虎投關</div>
<div class='lg-row'>歸到湖堤上　如聞戒律還</div>
</div></div>
<div class='div-other'><a id='mulu71' />
<p class='h4'>吳之鯨：松巔閣詩</p><p style="margin-left:0em;text-indent:0em;" class="lg-abnormal"><div class='lg-row'>窗外高松不礙山　泉飛巖竇日潺湲　閣中晏坐雖無事　聽水看山也不閑</div>
</p></div>
<div class='div-other'><a id='mulu72' />
<p class='h4'>蔣全昌：松巔閣詩</p>
<div class="lg regular" style="margin-left:0em;"><div class='lg-row'>巖棲福過清　脆筍飯香秔　磬引問奇客　鈴驅盜杮鶯</div>
<div class='lg-row'>雲生窗紙潤　松落瓦溝平　僧臘吾知得　年來耳順盈</div>
</div></div>
<div class='div-other'><a id='mulu73' />
<p class='h4'>蔣泰濂：松閣待月詩</p>
<div class="lg regular" style="margin-left:0em;"><div class='lg-row'>山影沿溪換　竹烟羃寺深　峰高逗月慢　籐壽絡樓陰</div>
<div class='lg-row'>古壁疑僧面　空泉悟佛心　憐余塵夢雜　光不照前林</div>
</div></div>
<div class='div-other'><a id='mulu74' />
<p class='h4'>趙之翰：雪晴登閣詩</p><p style="margin-left:0em;text-indent:0em;" class="lg-abnormal"><div class='lg-row'>石閣多奇勝　扶藜踏凍來</div>
<div class='lg-row'>雪深埋曲磴　松臥掩平臺　日映山容變　雲移江色開　惟師享清樂　啜茗對瓶梅</div>
</p></div></div>
<div class='div-other'><a id='mulu75' /><p style="margin-left:0em;text-indent:2em">方丈三楹，有樓在法堂左。陳奕禧書額，和碩恒親王對聯：</p>

<div class="lg regular" style="margin-left:0em;"><div class='lg-row'>一句當天朱點窄；</div>
<div class='lg-row'>全鋒敵勝寶光寒。</div>
</div></div>
<div class='div-other'><a id='mulu76' /><p style="margin-left:0em;text-indent:2em">西方丈<span class='note-inline'>(即官客堂)</span>三楹，有樓在法堂右。多羅淳郡王題萬木森然，額懸於樓上。又題「啐啄同時」額懸於堂中。</p>
</div>
<div class='div-other'><a id='mulu77' /><p style="margin-left:0em;text-indent:2em">伏虎堂三楹，在禪堂左上，有樓曰梅萼。</p>
</div>
<div class='div-other'><a id='mulu78' /><p style="margin-left:0em;text-indent:2em">法雨堂三楹，在禪堂右上，有樓曰桂花。</p>
</div>
<div class='div-other'><a id='mulu79' /><p style="margin-left:0em;text-indent:2em">庫房五楹，有樓在大雄殿左，法雨泉亭在其左。</p>
</div>
<div class='div-other'><a id='mulu80' /><p style="margin-left:0em;text-indent:2em">經書房五楹，有樓在大雄殿右。</p>
</div>
<div class='div-other'><a id='mulu81' />
<div class='div-other'><a id='mulu82' /><p style="margin-left:0em;text-indent:2em">且住閣五楹，下為伽藍堂，祀伽藍其中<span class='note-inline'>(即客堂)</span>。昔法雨大師建一菴於松巔閣後以歸老焉，且營其旁為埋骨之地，名曰「摩竭提窟且住菴」。久廢，今改建庫樓之左。</p>
</div>
<div class='div-other'><a id='mulu83' />
<p class='h4'>法雨大師：摩竭提窟且住菴銘并序</p><p style="margin-left:0em;text-indent:2em">蓬萊圓禪師云：</p>
<p style="margin-left:0em;text-indent:0em;" class="lg-abnormal"><div class='lg-row'>新縫紙被烘來煖　一覺安眠到五更　聞得上方鐘鼓動　又添一日在浮生</div>
</p><p style="margin-left:0em;text-indent:2em">浮世如漚生水上，速起速滅；予年過耳順，日來月去、寒暑迭攻，薑辣蔗甘備嘗已徧。今倚山阿搆一椽、開一壙，生可遊、死可葬。四十餘年青山白雲，受用過分；緣在則在，緣去則去。住得一日是一日。名「且住」，不定之辭也；門曰「摩竭提窟」，即「掩室」義。銘曰：</p>

<div class="lg regular" style="margin-left:0em;"><div class='lg-row'>有住無住　無住有住　不住有無　是真常住　真常無常　真住無住</div>
<div class='lg-row'>不住不住　且住且住</div>
</div></div>
<div class='div-other'><a id='mulu84' />
<p class='h4'>蔣全昌：登摩竭提窟詩</p>
<div class="lg regular" style="margin-left:0em;"><div class='lg-row'>鳥窠新搆險　拄杖試攀尋　松頂雲沾絮　江湄日射金</div>
<div class='lg-row'>採花供指笑　遇鹿許知音　洗出丹崖面　平生一片心</div>
</div></div>
<div class='div-other'><a id='mulu85' />
<p class='h4'>徐時泰：且住菴詩</p>
<div class="lg regular" style="margin-left:0em;"><div class='lg-row'>千仞山腰一室開　白雲多處足徘徊</div>
<div class='lg-row'>閒身麋鹿堪為侶　且住何妨拾芋煨</div>
</div></div>
<div class='div-other'><a id='mulu86' />
<p class='h4'>魏㟲登：且住閣廢基詩</p><p style="margin-left:0em;text-indent:0em;" class="lg-abnormal"><div class='lg-row'>花宮幽地　攀躋薜蘿高</div>
<div class='lg-row'>廢圃容泉隱　荒臺插石牢　夜聲聞竹露　晝靜悟松濤　安得從茲住　春星滿布袍</div>
</p></div></div>
<div class='div-other'><a id='mulu87' />
<div class='div-other'><a id='mulu88' /><p style="margin-left:0em;text-indent:2em">符夢閣五楹，下為祖堂，有和碩履親王「面目猶在」額。閣向在寺後，法雨大師建，久廢，今改建於經書房之右。</p>
</div>
<div class='div-other'><a id='mulu89' />
<p class='h4'>法雨大師：符夢閣記</p><p style="margin-left:0em;text-indent:2em">萬歷庚戌十一月二十六日夜，予夢入古寺，見几上舊書一冊，皆予生平所未見詩，覽其一云：</p>
<p style="margin-left:0em;text-indent:0em;" class="lg-abnormal"><div class='lg-row'>蒼天風冷糢糊色　兩個道人背雪立　影落蒹葭幾處明　廻看江水鉛池黑</div>
</p><p style="margin-left:0em;text-indent:2em">復巡寺後登山；山積雪，盤曲而上，見一虛室，有僧背立不言。回顧江水，黑如鉛池；四山皆白，天色糢糊；雲破，日光漏影沙洲。心思此境即現詩中，覺而紀之也。天啟癸亥，松巔閣成，再夢一僧云：「此處雖佳，更有佳處！」對曰：「予老矣，他山諒不能往。」僧即引至此地，見江流三折、四山環抱，喜出非常，不信吾山有此奇境。遲明，攀蘿而上，儼如夢寐。由是，己巳春仲鑿窟開基；秋晚，閣方草就。臘月廿六夜大雪，廿七日稍晴，與鹿崖登山踏雪。及門，見一僧背立閣中，予趨至閣，相與通問。僧忽不見，四窗深閉，雪擁無蹤。鹿崖愕然歎曰：「何幻乃爾？」回頭瞰江，水黑山白，日影射沙；明滅變換，宛遇夢中人、詩中意也。嗟乎！廿年前不但無此閣，亦未嘗識此地。昔夢中詩現詩中境；今醒時，見即境中詩，等一夢幻耳。遂題此閣為「符夢」云。</p>
</div>
<div class='div-other'><a id='mulu90' />
<p class='h4'>吳廷簡：察泉歌并序</p><p style="margin-left:0em;text-indent:2em">壬申冬，初謁佛石大師於符夢閣；天半虛懸，迥人世，第苦無水。師以法眼察石壁，捫而鑿焉；土溼石潤，漸及泉矣，喜為〈察泉歌〉：</p>

<div class="lg regular" style="margin-left:0em;"><div class='lg-row'>翠削芙蓉千仞壁　老僧獨臥藤蘿隙　江流昏曉送潮聲　饑斫白雲炊怪石　毒龍久伏不須禪　滿鉢惟應貯翠烟</div>
<div class='lg-row'>松濤未解道人渴　自有山靈獻法泉</div>
</div></div>
<div class='div-other'><a id='mulu91' />
<p class='h4'>蔣全昌：符夢閣詩</p><p style="margin-left:0em;text-indent:0em;" class="lg-abnormal"><div class='lg-row'>疾雨鳴春壑　橋亭雪浪濺</div>
<div class='lg-row'>印泥攜雨蠟　燃石覩山鵑　且住知非住　當前要更前　江峰迎小閣　夙夢契詩緣</div>
</p></div>
<div class='div-other'><a id='mulu92' />
<p class='h4'>崔世召：上符夢閣詩</p><p style="margin-left:0em;text-indent:0em;" class="lg-abnormal"><div class='lg-row'>雲際誰當俯落暉　罡風扶杖踏層巍</div>
<div class='lg-row'>潮光夢裏真同幻　僧伴山頭是也非　半偈石龕君且住　滿江丘壑我將歸</div>
<div class='lg-row'>虎溪一笑還攜手　為約明春筍蕨肥</div>
</p></div>
<div class='div-other'><a id='mulu93' />
<p class='h4'>崔嵸：上符夢閣詩</p>
<div class="lg regular" style="margin-left:0em;"><div class='lg-row'>十八橋灣步澗南　竹籐為級夢為菴　鐘憐客午嘶茶竈　月伴僧孤照石潭</div>
<div class='lg-row'>四壁掛餘雲笠瘦　千峰看去浙江藍　松巔煞上羌無住　且住蓬頭噉碧嵐</div>
</div></div></div>
<div class='div-other'><a id='mulu94' />
<p class='h3'>煮雪齋</p>
<div class='div-other'><a id='mulu95' /><p style="margin-left:0em;text-indent:2em">今廢。</p>
</div>
<div class='div-other'><a id='mulu96' />
<p class='h4'>卓爾昌：煮雪齋詩</p><p style="margin-left:0em;text-indent:0em;" class="lg-abnormal"><div class='lg-row'>門閉九溪深　烟斷火欲　舉世說餐霞　道人方煮雪</div>
</p></div></div>
<div class='div-other'><a id='mulu97' />
<p class='h3'>掛衲齋</p>
<div class='div-other'><a id='mulu98' /><p style="margin-left:0em;text-indent:2em">今廢。</p>
</div>
<div class='div-other'><a id='mulu99' />
<p class='h4'>蔣全昌：掛衲齋詩</p>
<div class="lg regular" style="margin-left:0em;"><div class='lg-row'>石塢三間屋　初遊記甲寅　峰真如佛髻　樹好盡龍鱗　布衲晴雲碎　茶瓢秋露新</div>
<div class='lg-row'>安禪安不定　慚愧未閑身</div>
</div></div></div>
<div class='div-other'><a id='mulu100' />
<div class='div-other'><a id='mulu101' /><p style="margin-left:0em;text-indent:2em">齋堂九楹，在彌勒殿樓上，和碩裕親王題「冷淡家風」額。</p>
</div>
<div class='div-other'><a id='mulu102' />
<p class='h4'>法雨大師：齋堂銘</p><p style="margin-left:0em;text-indent:0em;" class="lg-abnormal"><div class='lg-row'>耕種艱辛　搬煮煩苦　若不努力修行　要見將何抵補</div>
</p><p style="margin-left:0em;text-indent:0em;" class="lg-abnormal"><div class='lg-row'>不餓便休　莫貪滋味　纔過三寸喉嚨　唉轉即成穢氣</div>
</p><p style="margin-left:0em;text-indent:0em;" class="lg-abnormal"><div class='lg-row'>盤裏菜蔬　碗中粥飯　且道從何處來　也要口喫腹算</div>
</p><p style="margin-left:0em;text-indent:0em;" class="lg-abnormal"><div class='lg-row'>東邊浪走　西邊閑說　閻王打算飯錢　不怕甕中走鼈</div>
</p></div></div>
<div class='div-other'><a id='mulu103' /><p style="margin-left:0em;text-indent:2em">廚房五楹，在伽藍殿後。</p>
</div>
<div class='div-other'><a id='mulu104' /><p style="margin-left:0em;text-indent:2em">雜貯寮五楹，有樓在庫房後。</p>
</div>
<div class='div-other'><a id='mulu105' /><p style="margin-left:0em;text-indent:2em">茶房在庫房後。</p>
</div>
<div class='div-other'><a id='mulu106' /><p style="margin-left:0em;text-indent:2em">旦過堂<span class='note-inline'>(即雲水堂)</span>三楹，在彌勒殿外。</p>
</div>
<div class='div-other'><a id='mulu107' /><p style="margin-left:0em;text-indent:2em">首座寮在法堂右。</p>
</div>
<div class='div-other'><a id='mulu108' /><p style="margin-left:0em;text-indent:2em">西堂寮在法堂右。</p>
</div>
<div class='div-other'><a id='mulu109' /><p style="margin-left:0em;text-indent:2em">後堂寮在梅萼樓右。</p>
</div>
<div class='div-other'><a id='mulu110' /><p style="margin-left:0em;text-indent:2em">堂主寮在梅萼樓右。</p>
</div>
<div class='div-other'><a id='mulu111' /><p style="margin-left:0em;text-indent:2em">都監寮在庫房左。</p>
</div>
<div class='div-other'><a id='mulu112' /><p style="margin-left:0em;text-indent:2em">監院寮在庫房左。</p>
</div>
<div class='div-other'><a id='mulu113' /><p style="margin-left:0em;text-indent:2em">維那寮在桂花樓右。</p>
</div>
<div class='div-other'><a id='mulu114' /><p style="margin-left:0em;text-indent:2em">書記寮在法堂右廂。</p>
</div>
<div class='div-other'><a id='mulu115' /><p style="margin-left:0em;text-indent:2em">副寺寮在庫房右。</p>
</div>
<div class='div-other'><a id='mulu116' /><p style="margin-left:0em;text-indent:2em">知藏寮在書記寮下。</p>
</div>
<div class='div-other'><a id='mulu117' /><p style="margin-left:0em;text-indent:2em">藏主寮在書記寮右。</p>
</div>
<div class='div-other'><a id='mulu118' /><p style="margin-left:0em;text-indent:2em">知客寮在客堂左。</p>
</div>
<div class='div-other'><a id='mulu119' /><p style="margin-left:0em;text-indent:2em">參頭寮在藏樓右。</p>
</div>
<div class='div-other'><a id='mulu120' /><p style="margin-left:0em;text-indent:2em">監收寮在庫房樓上。</p>
</div>
<div class='div-other'><a id='mulu121' /><p style="margin-left:0em;text-indent:2em">典座寮在廚房左。</p>
</div>
<div class='div-other'><a id='mulu122' /><p style="margin-left:0em;text-indent:2em">值歲寮在旦過堂後。</p>
</div>
<div class='div-other'><a id='mulu123' /><p style="margin-left:0em;text-indent:2em">山寮在旦過堂後。</p>
</div>
<div class='div-other'><a id='mulu124' /><p style="margin-left:0em;text-indent:2em">浴堂淨所在值歲寮右。</p>
</div>
<div class='div-other'><a id='mulu125' />
<div class='div-other'><a id='mulu126' /><p style="margin-left:0em;text-indent:2em">青箬菴在寺後，今廢。</p>
</div>
<div class='div-other'><a id='mulu127' />
<p class='h4'>法雨大師：青箬菴詩二首</p>
<div class="lg regular" style="margin-left:0em;"><div class='lg-row'>青箬為菴篾縛成　懸崖陡少人行　不將文字求榮望　豈是山林博隱名</div>
<div class='lg-row'>石上蘚痕留舊色　案頭松韻有餘清　疎慵自覺違時世　捫蝨殘陽老一生</div>
</div>
<div class="lg regular" style="margin-left:0em;"><div class='lg-row'>小徑盤空踏亂雲　松枝拂面兩溝分　萬峰雪色冬春見　三浙潮聲曉夕聞　戴笠不忘行腳意　撫松猶有住山心</div>
<div class='lg-row'>西窗月下茶烟冷　鐘發東岡月吐林</div>
</div></div>
<div class='div-other'><a id='mulu128' />
<p class='h4'>蔣全昌：青箬菴詩</p><p style="margin-left:0em;text-indent:0em;" class="lg-abnormal"><div class='lg-row'>青箬菴　小如笈　不蓋瓦　但覆葉　真安樂　甚妥帖</div>
<div class='lg-row'>石崔嵬　巖岌嶪　松離奇　芝豔　屏囂塵　斷遊屧　江海瀾　擁眉睫　雲霞片　兩足躡　鉢底龍　枕中蝶　石龍子　能馴協</div>
<div class='lg-row'>橡可飡　菌可拾　牽蘿衣　披紙衱　旦吟哦　晝蹀躞　口不言　要喋喋　手不做　要捻捻　道何如　一貫捷</div>
<div class='lg-row'>坐千春　了百劫</div>
</p></div></div>
<div class='div-other'><a id='mulu129' />
<div class='div-other'><a id='mulu130' /><p style="margin-left:0em;text-indent:2em">布毛菴在寺左，戒監寺退休之地，今廢。</p>
</div>
<div class='div-other'><a id='mulu131' />
<p class='h4'>法雨大師偈</p><p style="margin-left:0em;text-indent:2em">戒慧監寺執侍六年，一日辭退，欲結茅寺左，明袈裟下事。予云：「昔通侍者侍鳥窠，亦六載辭，往諸方學佛法去。鳥窠云：『若是佛法，我亦有少許。』即拈起布毛一吹，豁然大悟，遂罷參，仍執侍如故。今為汝道，若佛法在布毛上，鳥窠渾身佛法，侍者時時相見，何不早早悟去？若佛法不在布毛上，為甚麼鳥窠一吹便乃悄然？吾有一偈，汝當參去。」偈云：</p>
<p style="margin-left:0em;text-indent:0em;" class="lg-abnormal"><div class='lg-row'>布毛佛法　佛法布毛　拈來便用　不隔絲毫　蘆花柳絮　春雪飄飄　如何不了　東走西跑</div>
</p></div></div>
<div class='div-other'><a id='mulu132' />
<div class='div-other'><a id='mulu133' /><p style="margin-left:0em;text-indent:2em">誦帚菴在十八澗中，今廢。</p>
</div>
<div class='div-other'><a id='mulu134' />
<p class='h4'>法雨大師偈</p><p style="margin-left:0em;text-indent:2em">佛世比丘周利槃陀迦，性稟遲鈍，念「苕帚」兩字，記前遺後，記後遺前。苦加功行，一日念出「苕帚」，心地豁然。澗中一鈍行者，今效其法，以之名菴。偈云：</p>
<p style="margin-left:0em;text-indent:0em;" class="lg-abnormal"><div class='lg-row'>誦苕亡帚　誦帚亡苕</div>
<div class='lg-row'>念念不息　暮暮朝朝　忽然念着　瓦解冰消　根器分利鈍　功夫在勤慢　乞緊如鑽火　火到猪頭爛</div>
</p></div></div></div></div>
<p class='juan'>武林理安寺志卷之二</p>
</div><!-- end of div[@id='body'] -->
</body></html>