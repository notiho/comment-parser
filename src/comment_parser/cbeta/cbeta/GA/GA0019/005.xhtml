<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>武林理安寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu275' />
<p class='juan'>武林理安寺志卷之五</p>
<div class='div-other'><a id='mulu276' />
<p class='h1'>禪宗</p>
<div class='div-other'><a id='mulu277' /><p style="margin-left:0em;text-indent:2em">寺以伏虎開山，相距歷六百餘年，法雨大師復著化虎之靈異，開堂領眾，有默相之者矣。嗣後巾拂相承，宗風愈懋；因緣遭際，屢勤萬乗之咨詢，普受人天之供養。非徒攻苦食淡、完山僧野衲之本分而已；性海周流，慈光朗照，支條繁衍幾徧天下。心心相印，均以斯寺一袈裟地為歸宿之地，其淵源不可忘也。志禪宗。</p>
</div>
<div class='div-other'><a id='mulu278' />
<div class='div-other'><a id='mulu279' />
<p class='h3'>開山始祖．唐伏虎志逢禪師</p><p style="margin-left:0em;text-indent:2em">志逢禪師，餘杭人也。生惡葷血，膚體香潔。幼歲出家於臨安東山朗瞻院，依年受具；通貫三學，了達性相。嘗夢陞須彌山，覩三佛列坐，初釋迦、次彌勒，皆禮其足；惟不識第三尊，但仰視而已。時釋尊謂之曰：「此是補彌勒處師子月佛。」師方作禮。覺後，因閱大藏經，乃符所夢。天福中遊方，抵天台、雲居，參國師。賓主緣契，頓發玄祕。一日入普賢殿中宴坐，焂有一神人跪膝前，師問：「汝其誰乎？」曰：「護戒神也。」師曰：「吾患有宿愆未殄，汝知之乎？」曰：「師有何罪？唯一小過耳。」師曰：「何也？」曰：「凡折鉢水，亦施主物；師每傾棄，非所宜也。」言訖而隱。師自此洗鉢水盡飲之，積久因致脾疾，十載方愈。吳越國王嚮師道風，召賜紫，署「普覺禪師」，命住臨安功臣院。上堂曰：「諸上座！捨一知識而參一知識，盡學善財南游之式樣。且問上座，秪如善財禮辭文殊，擬登妙峰謁德雲比丘。及到彼所，何以德雲卻於別峰相見？夫教意、祖意同一方便，終無別理。彼若明得，此亦昭然。諸上座！即今簇著老僧，是相見？是不相見？此處是妙峰？是別峰？脫或從此省去，可謂不孤負老僧。亦常見德雲比丘，未嘗剎那相捨離。還信得及麼？」僧問：「叢林舉唱，曲為今時，如何是功臣的的意？」師曰：「見麼？」曰：「恁麼則大眾咸欣也。」師曰：「將謂師子兒。」問：「佛佛授手，祖祖傳心，未審和尚傳個甚麼？」師曰：「汝承當得麼？」曰：「學人承當不得，還別有人承當得否？」師曰：「大眾笑汝。」問：「如何是如來藏？」師曰：「恰問著。」問：「如何是諸佛機？」師曰：「道是得麼？」上堂，良久，曰：「大眾看看！」便下座，歸方丈。開寶初，忠懿王創普門精舍，三請住持再揚宗要，即普門第一世師。上堂曰：「古德為法行脚，實不憚勤勞。如雪峰三到投子、九上洞山，盤桓往返，尚求個入路不得。看汝近世參學人，纔跨門來便要老僧接引、指示說禪。且汝欲造玄極之道，豈同等閑？況此事悟亦有時，躁求焉得？汝等要知悟時麼？如今各且下去堂中靜坐，直待仰家峰點頭，老僧即為汝說。」時有僧出曰：「仰家峰點頭也，請師說。」師曰：「大眾且道此僧會老僧語、不會老僧語？」僧禮拜。師曰：「今日偶然失鑒。」有人問僧：「無為無事人，為甚麼却有金鎻難？」僧無對，師代云：「秪為無為無事。」僧問：「教道中，文殊忽起佛見、法見，被佛威神攝向二鐵圍山，意旨如何？」師曰：「甚麼處是二鐵圍山？」僧無語。師曰：「還會麼？如今還有人起佛法之見，吾與烹茶兩甌。且道賞伊、罰伊？同教意、不同教意？」問：「如何是普門家風？」師曰：「幾人觀不足。」曰：「如何是普門境？」「汝到處且問家風了。休！」開寶四年，師固辭國主，稱年老，願依林泉頤養。時大將凌超於五雲山新創「華嚴」，奉師為終老之所。每攜大扇，乞錢買肉飼虎；虎迎之，載以還山。雍熙二年乙酉十一月忽示疾，二十五日命侍僧辦香水盥沐，跏<span class='corr'>趺</span>而坐，良久告寂。壽七十七，臘五十八，諡號「普覺大師」，塔曰「寶峰常照」，建於五雲本院。<span class='note-inline'>(以《五<span class='corr'>燈</span>會元》及《武林梵志》修)</span></p>
<p style="margin-left:2em">按五雲山有石壁，上書「三轉五雲人身不失」八大字，乃師親筆。皋亭山亦有師塔。</p>
</div></div>
<div class='div-other'><a id='mulu280' />
<div class='div-other'><a id='mulu281' />
<p class='h3'>重開山祖．明法雨仲光禪師</p><p style="margin-left:0em;text-indent:2em">師諱如嵩，更名仲光，號佛石，別號法雨老人。錢塘戴氏子。父邦賢，母陳氏夢僧以伽黎覆體，於隆慶己巳十一月十六日卯時生。師襁褓惡聞腥羶，甫四齡即投禮靜明禪師，十四剃染，十八受戒蓮池大師，十九歷遊講肆，席天台教觀。及聞雪浪師弘揚賢首宗，相依最久。一日讀《圓覺》，至「以思惟心測度如來大圓覺海，如以螢火燒須彌山」，乃歎曰：「尋名取義皆思惟心也。」遂掩關竟千日，自尋究竟，疑終未破。會易菴師提唱少林宗，就座累月，復歎云：「古人臨機覿面語，若只恁麼疏通，與講何異？」仍別去，依雪浪。至甲午，謁紫柏大師於金陵靜海寺。柏問云：「喫飯也未？」師云：「未！」柏呼取糕餅至，師以一餅進柏，柏接餅曰：「得恁伶俐。」復問：「汝在金陵作何事？」師云：「聽雪浪講。」柏云：「講甚麼經？」師云：「《楞嚴》。」柏云：「經中說『當處發生，隨處滅盡；幻妄稱相，其性真為妙覺明體』。如何是妙覺明體？」師云：「生滅盡處是妙覺明體。」柏痛呵斥，師惘然。少頃，從容進問云：「畢竟如何是妙覺明體？」柏乃震聲一喝，師便禮拜。自後始知：宗門下事非學解所到。來日具威儀歸依，因為更名仲光，實授記法也。已復笑曰：「山僧二十年前口吧吧地，二十年後一字也說不出。」失口歌云：「一泓清可沁詩脾，冷煖年來只自知。」即其自知者可以知師矣！晚歲厭客，避居峰頂，搆一菴、開一壙，曰：「吾生可遊、死可葬。四十餘年受用過分，住得一日是一日。」因顏其菴曰「且住」。瞰江俯谿，蘿懸徑，雖弟子輩亦罕接見。營壙畢，忽示微疾，就寢席者月餘。惟以天氣方暑，若有所待。適秋至，謂弟子曰：「今日晴爽逼人，吾欲遠去。」弟子不喻，謂：「師方病，欲何往耶？」師曰：「汝將謂吾病耶？」從容扶杖起，出寢室，盥沐趺坐，集眾囑付後事；惟誡「勿妄求、勿多事，安分守己、遵佛遺訓」。仍戒勿戴孝、勿舉哀、勿久停龕、勿盛設祭供。旋命分邀諸檀，囑以禁客攜觴，嚴淨伽藍。時惟蔡居士在法相山房，應聲而至，師一見，撫掌笑曰：「有居士證明，吾道存矣，餘不及待也。」弟子戒慧請留遺偈，師走筆書曰：</p>

<div class="lg regular" style="margin-left:0em;"><div class='lg-row'>一句彌陀五十年　分明掘地討青天</div>
<div class='lg-row'>而今好個真消息　夜半鐘聲到客船</div>
</div><p style="margin-left:0em;text-indent:2em">書訖，顧視左右，擲筆而逝。時崇禎九年七月十日也，壽六十有八，臘五十有四。師嘗曰：「死當知我。」至是始信。遵遺命以一七入塔，道俗遠赴。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>流俗阿師　說法自任　可說非法　開口作恁　師嘗說法　如雷震空</div>
<div class='lg-row'>一字不著　三日耳聾　眾生不聞　謂不說法</div>
<div class='lg-row'>說者自圓　聞者自瞎　得真消息　守鐝頭邊　夜半鐘聲　載歸滿船<span class='note-inline'>(吏部考功司郎中、奉化戴澳撰塔銘)</span></div>
</p><p style="margin-left:2em">按師自記云：「金陵歸即深入十八澗，一傘一笠，蒲團夜安、沙鐺晝餉。坐松下，旁為深坑，野篠豐叢，即虎穴也；猙獰欲怒，未免戒心。余隨語云：『此地當仍復梵剎，汝速往他山。如不欲讓，夜當大吼三聲，余即去矣！』是夜竟不聞聲。遲明已他徙。即編茅而處，一棲八載。上雨旁風，不禁卑溼。時仲期居士覓余踪跡不得，由兩峰至澗中，竟於荒烟衰草間見索衣頭陀，居然余也！歎羨者久之，隨同伯霖、貞甫兩公，邀吳竇二方伯來游。馮具區先生輒訂蓮社，藍輿頻至，無異虎溪。」</p>
</div>
<div class='div-other'><a id='mulu282' />
<p class='h3'>開法始祖．傳臨濟正宗第三十一代．箬庵問禪師</p><p style="margin-left:0em;text-indent:2em">師諱通問，號箬菴，姓俞氏，本松陵人，世居荊溪。父安期，字羨長，博學著書，名重當代。晚年無子，就佛寺建無遮大會，百日應禱而生。幼失怙，弱冠，偶過僧舍，閱《首楞嚴經》，至「此身及心，外洎虛空、山河、大地，咸是妙明真心中物」，因疑不自釋。聞天隱師翁居磬山，乃往謁。翁門庭孤峻，終日不措一言。因投誠懇示，翁示以本來面目話，未能死心參究。已復叩翁，適翁立澗邊與客論及《金剛經》。師曰：「《金剛經》洵妙：不應住色生心、不應住聲香味觸法生心，應無所住而生其心。」翁驀顧師曰：「如何是其心？」師爽然自失，遂矢志參決。年二十四，將就婚，夜夢神人力振之起，寤而驚悔。潛去武林，投南澗理安寺佛石大師落䰂。痛惜光陰，決計參方。擬上博山，不果，遂往金粟參密雲和尚。懷香請益曰：「某甲久看未生前面目話，不得入處，乞和尚慈悲指示。」密曰：「伱但看到未生前，便是入處。」師方作禮，密與驀頭一踏，師歸堂，一夜不睡。遲明復入方丈曰：「昨蒙慈悲，一夜不睡。」密囑聲曰：「正好睡在。」師擬進問，又被打出。得此一番淬礪，時中孤危倚。乃復上磬山，翁喜，命參堂住半月，坐夜聞風聲，豁然有省，作偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>千玄萬妙隔重重　個裏無私總不容　一種沒絃琴上曲　寒崖吹落五更風</div>
</p><p style="margin-left:0em;text-indent:2em">呈翁，翁徴曰：「玄妙即不問，如何是不隔底句？」師擬對，翁便打。師到此去不得。偶因眾頌百丈「併卻咽喉唇吻」話，師亦頌曰：</p>

<div class="lg regular" style="margin-left:0em;"><div class='lg-row'>併卻咽喉唇吻　三人口闊一尺</div>
<div class='lg-row'>夜半露柱相逢　橫吹無孔鐵笛</div>
</div><p style="margin-left:0em;text-indent:2em">呈翁，翁曰：「露柱還有口麼？」師曰：「熾然長說。」翁曰：「道得一半。」師曰：「和尚又如何？」翁曰：「此問復何來？」師直下如團火相似。次日，入室舉似翁，翁曰：「不得燒卻眉毛。」師便喝。翁曰：「燒卻了也。」師曰：「看者老漢一塲敗闕。」便出，從此機用自在，差別因緣一一透露。後復於室中請益，洞明宗要。崇禎癸酉，翁度夏法濟，以偈囑師，有「他年起我臨濟宗，殺活縱橫開天目」之句。翁後每激師荷負大擔，三度委任報恩院事，師皆力辭。乙亥九月翁示寂，師治後事訖，走東明，為山茨和尚慰留。縛茅山後，榜曰「死心」。事翁遺景，期畢心喪，不失古人廬塔之意。丙子秋，南澗佛石大師遷化，眾心注師，洊請繼席。一住十年，家風嚴冷、條令森然。同居衲子戒抑狂見，唯尚實行真參。稍忤鞭斥，不稍假借。居亡何，院宇日整。檀越湯母法榮道人，恭迎龍藏供螺月樓中；梵筴莊嚴，遂擅南山最勝。一日，檀越營齋，寘囊金於客寮，求之勿得。師曰：「是山僧蔑德所致。」集眾詣伽藍祠，深自檢責。隨有虎踞三門，哮吼徹三日。一客僧懷金上方丈悔謝，師密遣去，虎乃遯伏。師之在澗也，雖容眾參請，而一關常楗，志尚隱晦。慨念禪宗近季統系失銓，欲定《續燈錄》，慮有掛漏。適華亭有施別駕笠澤居士者，內外典籍襲藏甚富；聞斯舉，驩然來謁，延師至其家。因留半載，得徧搜歴祖遺編，手為裒集。師謂此書之成，施之功不可泯也。甲申，師至餘<span class='corr'>杭</span>、入龍鬚，迤[這-言+里]登天目兩峰，禮諸祖塔，窮歷奇勝。尋還武林，而兵燹橫起，騷動江干；鄰比村閭悉遭焚掠。一日，振旅上山，俄大雷雨，及門而反。師唯杜緣，掩室面壁山頭而已。京口晦夫和尚與師同門，重開夾山法席。丙戌冬以訃聞，遺命駐龕客堂，虛席迎師，師於是移錫焉。踰年欲反淛，金山若公法師知師將引退，合眾耆德，奉郡縣疏，椉機勸請往金山之龍遊寺，師應之，戊子春正月入院。先一夕，山頂塔放大寶光，睹者歎異。住後，宗風漸被大江南北，參徒鱗集，數逾萬指。山有韓蘄王祠，春秋祀典例用羊豕，就寺烹割。是春，師弘毘尼法，率秉戒弟子千人嚴淨壇址。適縣役至，預期辦事。師曰：「此山如是戒壇，詎容同日宰割乎？」乃詣祠告祝，授以淨戒。明日，太守委丹徒廣文黃公主祀。到山即謁師，師述上意，請以麵代牲；黃難之。忽眾役趨白：「頃者載牲渡江，將發舟而牲忽脫縛奔逸，追躡不得。」黃大駭異，始欣從師請，當事遂奉為常祀焉。有三車老衲者，由燕都來，以巨艦載沁金大士，南上補陀。抵爪渚，像忽沉江。車募眾力百計，挽之得出。既登岸，夜夢神人告曰：「金山有大禪師演法，就彼供養，胡遠涉邪？」車覺而奇之，擬上山；以非初心，未果。時甘露、海門諸山僉來禮請。車卜像前，重與夢協，於是舁送至山。江渡稱險，風作輒覆舟。師愍之，設救生船，篙師活人者計功醻之。遇重霧冥晦，即鳴板山椒，俾長年審所趨向，且免奔厓觸石之虞。本山遵行，迄今弗怠。是歲中元建水陸法會，利諸沉溺。會荊溪眾檀護以磬山祖席久虛，懇師主之。師領眾往灑掃祖室、躬親香火；冬夏與眾衲安居，二時參請，無忝先規。後因事去武林，乃棲遲南澗。庚寅春，復循禾人之請，住西河古漏澤寺。蓋自申酉之變，禾遭兵燹尤甚。漏澤居郡東偏，殿宇俱燼，唯鐵佛一軀，巍然露立於瓦礫中。兵退，居民亡歸者環而眎之，見血淚從佛眼出。羣心惻然，競為傳播。有三學禪德盟諸同志圖復，即先成鐵佛殿，以次莊嚴佛身；而淚迹弗滅，布漆飾金終不可掩，則慨然曰：「吾輩鮮德，必欲興起，其唯善知識乎？」遂舉海內說法荷眾、道臘並尊者數人，卜之得師。於時諸山耆宿暨宰輔金公、闔郡紳士同力堅挽，師不得已赴之。既至，畚剔荒穢、營搆堂廡；半載拮据，鬱成叢席。師嘗統眾出隊，多獲錢米，即以賑饑乏。所歷屠肆，家募百錢，為贖生命。嘉、秀兩邑宰感師道化，每樂從遊。士大夫問法者時盈籌室，師隨機善誘、不倦接納。淮鎮恭順侯吳公，欽師道望，馳書敦請，願師為降錫說法。師一過淮甸就向署升座；復延居文通院，問道請法，執禮甚恭。淮去河較近，師擬溯河而上，不果。決意深入磬谷，高臥雲堂，永謝世緣醻酢之事。甲午特走南澗，自卜片地於理安左，營建窣堵；苟完即還磬室。乙未夏，忽顧謂策曰：「老僧殆不久於世矣。今此祖席未可輕委。吾同法唯報恩玉和尚，吾將詣金車託院事。且吾不欲委息於此，唯應隨寓而逝。汝等可即日於當處燒卻，囊負吾骨，送塔中便了，切勿効諸方隨例作佛事也。」策聞語悚栗，逡巡而退。越翼日解眾理武林之櫂，路遇風林月渚輒屢日泊舟，乃作〈旅泊偈〉二章，自稱「旅泊老人」。秋抵南澗，九月到報恩。值師翁諱日，掃塔後，與報恩和尚深敘別悰，譚笑徹夜，且重以磬山祖庭勉託；并涉潯溪別，金少師次公跂宋，謝其兩世護法之誼。凡湖山道舊，一一告辭。委順之日，舟泊吳江應天寺。午刻，手勒豈翁少師書，猶諄諄以弘護為囑，飯食如平時。晡時微示腹疾，薙髮、澡身。尋命更衣，語左右曰：「吾行矣！」遂右脇，吉祥而化。旅次倉皇，亟令傳訃。時跂公始悟師訣別語，駭歎無已。隨至申供力荷後事。十月諸弟子迎龕歸南澗。越明年丙申，普門成道日，依法闍維；緇白會送者千餘人，奉遺骼入師所營之壽藏中。師生明萬歷甲辰五月二十日亥時，寂於清順治乙未九月二十七日酉時，閱世五十有二，坐二十七夏。所說諸會語錄十二卷，又《磬室後錄》一卷外，著《續燈錄》若干卷，並行於世。嗣法弟子自曉菴昱而下，有若古眉山、無海學、千仞岡、汝風杲、梅谷悅、子山如、貴菴徹、一菴月、禾峰頴、別峰秀、天章玉、天笠珍、密傳能、斯瑞法、鐵舟海、用中睿、明明燈、隱明綸、濟水洸、大禪永、隱谷仰、雲峰授、赤水蠙、乳石泓、雪眉鑑、紹隆祖，皆親歷法會，受師記莂；或披衣得座，導利人天；或一鉢孤騫，目視雲漢。至若古石藏、六吉謙以及予小子策，則又依師得度而親承法乳者也。師凡五坐道場，去留信緣，脫然無滯，叢林咸高其風。性峻急，遇物率真。體極羸弱，齋粥不過半盂；然神意卓越，燕居無惰容，見者不威而懾。至據坐當軒，雖迅機雄辯、號稱一時俊衲者，不自知其氣之讋縮矣！然師未嘗以高邁奇偉，慢略細故；即瓦埏木植、羮葅茗藥之間，必盡其慮力，蓋務為眾所觀式也。<span class='note-inline'>(門人行策撰行狀)</span></p>
</div></div>
<div class='div-other'><a id='mulu283' />
<div class='div-other'><a id='mulu284' />
<p class='h3'>傳臨濟正宗第三十二代．第二次住持曉菴昱禪師</p><p style="margin-left:0em;text-indent:2em">康熙乙丑夏四月，瀏陽黃曇曉菴昱和尚於示寂前三日，預製末後佛事；至廿有九日寅刻坐脫。遺命停龕三日即火浴，窆靈骨於妙高峰之壽藏。其徒德菴心蠒足四千里來杭，報赴復乞銘。師諱行昱，號曉菴，別字無隱。處州龍游葉氏子，寄跡於吳。三歲失怙，母程氏訓養成立。自幼純孝，見殺生，閉目馳去。年總角，持報母齋。一日，閱《六祖壇經》，知有祖師門下事，遂參密老和尚於金粟。及冠，母逼就婚，遯入磬山，參師翁、求剃度，以母在，不允。時叩工夫，師翁開示諄切。適親屬追尋，忍淚別去，遠走天台。至蓮華峰，禮肇心老宿芟染，即圓具於天童。聞先師出世南澗，投誠參謁。每入室，先師痛棒、熱喝，不假辭色，工夫殊覺純一。一日被同參激發，至夜分胡跪佛前，立五大誓願：一、大事不明不出山，二、大事不明不說話，三、大事不明不添衣，四、大事不明不放身臥，五、大事不明不看書。自夏徂秋，力行不倦。一夕月下獨坐，忽然內外洞徹，身心器界總是一個冰盤；向所疑處，當下打徹。遂省母出山，母又逼還俗。潛渡長江，參石奇和尚於昭陽。未幾，以母老，復返吳門持鉢奉養。時值荒歉，寒暑無間。母終，安厝事畢，復上南澗研究今古差別，得大自在。尋付衣拂首眾。無何，先師遷竹林，命分座說法。萬指鏗鏘，師威德自在，一眾披靡敬服。嗣後先師屢以南澗院事囑託，師苦辭不已。己丑夏，將集眾，命攝方丈事。師即打包宵遁，涉桐廬，訪陳尊宿遺蹟；過疎山，謁矮師叔影堂。匍匐半載，始抵瀏陽，訪爾瞻禪師於石霜。旋應武功山靈溪之請，遂開法焉。甲午夏，值先師大慶，師領眾東還，復命秉拂代座。至秋繼席南澗。師入院之始，提綱挈要、條令森嚴，即宿學飽參輒不敢攖其鋒。於是先師喜動顏色，作書致金少保云：「南澗丈室命曉菴首座主之，其人侍衲二十年，悟境不異高峰斷崖，而德業深厚，僅嫌才力鈍耳。然在今時，喜鈍不喜利也。」閱明年秋季，先師告寂吳江；師扶龕還澗，經營塔事。負土舁石，皆躬親為之。手胼足胝，終歲而窣堵告成。適蟲作祟，拂衣復入瀏陽山中，結茅作投老計。江楚衲子聞風趨附，不踰年而復成叢席。一住廿載，影不出山；惟不忘所自，命梓先師手輯《續燈》，送板入藏。每歲必專使熏塔，以祖庭為念。今春遣心姪來南澗，師尚強飯無恙。至初夏，奄忽坐化。世壽七十有九，僧臘五十。師著述頗多，有《三會錄》、《黃曇拈頌》若干卷，皆余編次，盛行於世。<span class='note-inline'>(天笠珍禪師撰塔銘)</span></p>
</div>
<div class='div-other'><a id='mulu285' />
<p class='h3'>傳臨濟正宗第三十二代．第三次住持梅谷悅禪師</p><p style="margin-left:0em;text-indent:2em">師諱行悅，字梅谷，號呆翁，別號蒲衣尊者。吳郡婁東曹氏子，生於明庚申年八月初四日午時。十八歲披剃普陀海岸禪林。受具後，聞宗門向上事，即擔簦行腳，詣崆峒山參瑞白老和尚。二十一歲，參天童密老和尚。師問：「掣電之機還許湊泊也無？」童云：「你問甚麼？」師即拂袖云：「鷂子過新羅。」童連棒趁出，師當時會得賓主句。二十二歲再參報恩老和尚。二十七歲到夾山參先南澗老和尚，問：「隔江招手便乃橫趨，上座還具者個眼麼？」師云：「不入虎穴，焉得虎子？」澗卓拄杖云：「能有幾人知？」師云：「果然作家。」澗便喝，師禮拜。次年春隨澗過金山，即當眾付囑。師以茂年居靜廬嶽數載，日無餘事，乃簡古公案數十百則，皆為頌之。丁酉赴南澗請繼席。乙巳之粵東，眾請住龍樹院。丁未請住蔣山天華。辛亥秋復入粵，會當事諸護法請住大隱禪院。癸丑至南安府，眾請住西華山龍光寺。己未師在東臯舍桴菴，赴江寧府蔣山金陵寺請。壬戌擬之臺山，先入京師，憩錫城西佑聖西齋。甲子秋客城東彌勒菴。忽於臘月朔夜，索水沐浴。浴畢又命焚香，侍者云：「夜半焚香做甚麼？」師云：「我要禮佛。」眾失笑，師云：「話也不識。」遂端坐辭眾，囑謝諸山和尚及諸護法，并垂示誡諭等語。眾皆涕泣，哀求後事。師分付留龕三日後茶毘，不必請知識封龕、舉火并入塔語。眾再求和尚慈悲說個末後句，乃說偈曰：</p>

<div class="lg regular" style="margin-left:0em;"><div class='lg-row'>使符多謝遠相迎　撩起袈裟請共行</div>
<div class='lg-row'>一曲浩歌歸去樂　從來老將不談兵</div>
</div><p style="margin-left:0em;text-indent:2em">偈畢，端然而逝。停龕三日，茶毘得舍利若干。靈骨片片作金玉聲，緇素瞻仰歎為希有。塔建南澗之北蓮花峰，壽六十有六，臘四十有八。嗣臨濟第三十二世磬山嫡孫南澗真子。七坐道場、五會說法，垂一語、施一機，有照有用；為學者解黏去縛、㧞楔抽釘。於是參學之士四方雲集。嗣法門人十位、剃度弟子數十餘人。所著《正宗語錄》若干卷，《列祖提綱錄》若干卷，增集《禪宗雜毒海》若干卷，《歷代帝王宏教錄》若干卷，《三會語錄》若干卷，《夢冰》、《東臯》、《拈莊》、《放鉢》、《北遊》諸集數本，一一梓行於世。<span class='note-inline'>(弟子超慧撰行狀)</span></p>
</div>
<div class='div-other'><a id='mulu286' />
<p class='h3'>傳臨濟正宗第三十二代．第四次住持濟水洸禪師</p><p style="margin-left:0em;text-indent:2em">師諱行洸，字濟水，上虞縣西華顧氏子，箬菴法嗣。生於明萬<span class='corr'>曆</span>乙未，示寂於康熙乙亥。宗教兼通，在僧中最為傑出。住理安三年，著有《正法錄》等書。</p>
</div>
<div class='div-other'><a id='mulu287' />
<p class='h3'>傳臨濟正宗第三十二代．第五次住持天笠珍禪師</p><p style="margin-left:0em;text-indent:2em">師姓陳氏，諱行珍，江南上海人。天笠，其法號也。父仲雍，母金氏，少頴悟。因貿易遇盜，投師水中，為漁舟所救，遂發出世想。禮無海學公薙染，時年十八。參箬菴和尚於杭之南澗，開示父母未生前話，長跪請益；箬菴拊掌者三，師纔起作禮；箬菴即喝出，師罔措，疑不去心。年二十圓具瑞光。侍古南和尚掃塔天童，因阻兵不能歸澗，寄單顯聖，坐不語禪。念大事未明，憤鬱致疾。一夕氣，堂眾諷經津送。有僧拊師胸曰：「速往西方去！」師忽甦，驀喝曰：「者是什麼所在？」聞者驚悚。病愈，腰包還澗。箬菴隨命侍香夾山，於「趙州勘臺山婆子話」下，頓徹古今公案源底。呈偈機緣載在語錄。箬菴印以偈云：「吹毛不犯當頭令，出窟金猊果俊哉！」又稱於眾曰：「珍雖年少，悟處確實，法門令器。」師聞之，痛自鞭策。箬菴命掌書記，始垂記莂。復徵詰高峰六問，師一一著語。箬菴解頤，自題肖像授之。已而結茅畫眉泉，奔箬菴之喪。塔院事竣，住靜蘄州大潛。戊戌冬出世菩提寺。越三載遷德章。丁未夏應洸禪師之請，繼南澗祖席。宏覺禪師於法派中為諸父行，每以古德應菴相擬；而念湖州之道場為六十六代祖庭，宜興之。龍池為天童、磬山兩宗之所自出，書勸駕皆以為非師不克勝任。師既至，開爐領眾，徹夜禪堂，策礪勇猛，宗風為之丕振。善權、龍池密邇，甲寅之難，樂安禪師塔燬於火，師從灰燼中負靈骨歸。迄難定，復拂，囑別宋文森居士。廿六日至謝村，遺命南澗一席方西堂首眾；侍龕入塔後，公請住持，示無私也；更衣跏<span class='corr'>趺</span>而逝。是日法雨泉巖石崩裂，寺前竹林忽然枯瘁，緇素無不稱異。生平凡九坐道場，說法十二會，開堂三十七年；隨機接引，辨才無礙。自奉一衲，補綴終身。至若南澗則殿宇、寮舍煥然一新，而卒歸寂於其間，木本水源之義也。尤不喜跬步闤闠，而賢士大夫無不景師風範，輪蹄接跡，未能殫述。嗣法門人冶堂照、大潛震、鐵眉元、上元敏、柏林俊、瑯琊真、雪帆舷、夾山欽、萬壽因、東禪格、毘盧月、菩提玥、南山[目*署]、石佛曜、三莫榮、集雲孝、雨青溥、鶴林學、越鑑徹、南澗方、御輪文、麗空道、遠涵著、嵩印傳、界弘量、淨土城、應山恒、牧純訓、護國亮、居士宋文森，凡三十人。世壽七十一，僧臘五十三。乃為銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>弱齡慕道　出塵之姿　遇盜不死　盜即導師</div>
<div class='lg-row'>天馬脫銜　翻然出世　派衍龍池　箬菴是繼</div>
<div class='lg-row'>宗風向上　撤手懸崖　奪人奪境　有實有權　九坐道場　說法瓶瀉</div>
<div class='lg-row'>一觸其機　有口如啞　弄大旗鼓　再來應菴</div>
<div class='lg-row'>滹沱正脈　惟師荷擔</div>
<div class='lg-row'>鑾輅南巡　夾山晉接　庭柏奏對　天顏大悅</div>
<div class='lg-row'>法門龍象　誰續傳燈　貞珉永勒　荒言是徵<span class='note-inline'>(祥符令、遂安毛際可撰塔銘)</span></div>
</p><p style="margin-left:2em">按師前後四住理安，道風孤邁。衲子非謀道真切、痛念生死者，不敢登其門。故至今諸方稱理安為「生死理安」。法子三十人，南北稱大宗師者，強半是其子孫。寂後，門人夢菴格禪師撰行狀。</p>
</div>
<div class='div-other'><a id='mulu288' />
<p class='h3'>傳臨濟正宗第三十二代．第六次住持斯瑞法禪師</p><p style="margin-left:0em;text-indent:2em">師，雲間上洋瞿氏子，箬菴法嗣，有語錄行世。</p>
</div>
<div class='div-other'><a id='mulu289' />
<p class='h3'>傳臨濟正宗第三十二代．第七次住持汝風杲禪師</p><p style="margin-left:0em;text-indent:2em">師，吳門張氏子，依蒼雪法師受業。參箬菴問禪師於夾山，問舉「風穴見南院因緣」命頌，乃頌曰：</p>

<div class="lg regular" style="margin-left:0em;"><div class='lg-row'>師資合處芥投針　嶽未為高海未深</div>
<div class='lg-row'>看取作家爐鞲在　能消躍冶不祥金</div>
</div><p style="margin-left:0em;text-indent:2em">問曰：「此則機緣，三十年來罕有契其旨者；今日始愜老僧意。」遂承記莂，繼席南澗。三載，退居潤州靜室。康熙戊午正月三日，往鶴林與天樹植公訣別，植曰：「新年頭何得說末後話？」師曰：「實非戲言。朽骨火後，祈颺大江，無違我願。」由是相別。至廿四日，鄰菴火起，師整衣而坐。侍者曰：「火猛已徧，和尚宜速出。」師曰：「吾時節至矣。」侍者曰：「和尚如是，某甲敢離左右？」遂同證火光三昧。門人依命葬骨大江之龍門。有傳并語錄十卷行世。</p>
</div>
<div class='div-other'><a id='mulu290' />
<p class='h3'>傳臨濟正宗第三十二代．第八次住持子山如禪師</p><p style="margin-left:0em;text-indent:2em">師，吳門真豐里人。幼喪母，因街坊演劇見「目連救母」事出家。得法於箬菴禪師，住南澗三年。</p>
</div>
<div class='div-other'><a id='mulu291' />
<p class='h3'>傳臨濟正宗第三十二代．第九次住持六吉謙禪師</p><p style="margin-left:0em;text-indent:2em">師，蕭山人，箬菴法嗣。住理安三年，鉗錘妙密，學者奔赴如雲。圓寂後塔建八覺峰上。</p>
</div>
<div class='div-other'><a id='mulu292' />
<p class='h3'>傳臨濟正宗第三十三代．第十次住持獨超方禪師</p><p style="margin-left:0em;text-indent:2em">世宗憲皇帝在藩邸時，御撰塔銘并篆額、書丹。</p>
<p style="margin-left:0em;text-indent:2em">康熙四十一年，余分府城東，與柏林寺邇，時獨超禪師主柏林，談法甚契。不二年，苦辭南歸，余弗能留也。逾六年，庚寅之嘉平月八日示寂。其弟子繭足來請塔銘，余不能辭，乃序之。師諱超方，字獨超，常州武進人，沈姓，母徐氏。幼喜趺坐、耽佛乘。年二十從大蓮克閑芟染，圓具華山見月。後入資福參靈機，憤志大事，胸次了然；猶以未盡閫奧，繼往徑山坐枯木禪三年。時天笠和尚在鎮江竹林，以書招；笠有大名，慎許可；一見如合水乳，便得大機用，受付囑。是為臨濟三十三世云。出世住金壇之東禪、武林之南澗、臨安之東天目、山陰之寶壽。師高顙深目、虎視鶴行；平居寡言笑，鉗錘惡辣，不以辭色假人。諸方老宿見者、聞者，無不悚慄。歷數大剎，四方衲子雲蒸輻輳。示寂之日，遠近緇素涕淚悲泣，如喪考妣。非道高德厚，孰能如此？其語錄，余所序也。世壽六十八，僧臘四十八，弟子若干人。明年辛卯，余遣官擇吉日，建塔奉寺。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>禪語之學　上乘大雄　及其弊也　著有譚空</div>
<div class='lg-row'>師獨不然　中流之屹　向上提持　叱祖呵佛　寧甘朴[木*敕]　不耀文華</div>
<div class='lg-row'>一切世諦　剗泥滌沙　別去六年　方圓繼見</div>
<div class='lg-row'>溘焉厭世　破泡走電　寶壽之山　山水雙佳　以藏靈骨　歷劫靡涯</div>
</p></div>
<div class='div-other'><a id='mulu293' />
<p class='h3'>傳臨濟正宗第三十三代．第十一次住持鐵眉元禪師</p><p style="margin-left:0em;text-indent:2em">師，天笠法嗣。</p>
</div>
<div class='div-other'><a id='mulu294' />
<p class='h3'>傳臨濟正宗第三十三代．第十二次住持睦菴孝禪師</p><p style="margin-left:0em;text-indent:2em">師，天笠法嗣。塔先建寺後，本宗長幼與湯護法等，議遷寺右平地。《夢菴語錄》中有遷塔語。</p>
</div>
<div class='div-other'><a id='mulu295' />
<p class='h3'>傳臨濟正宗第三十三代．第十三次住持夢菴格禪師</p><p style="margin-left:0em;text-indent:2em">和碩莊親王撰塔銘。</p>
<p style="margin-left:0em;text-indent:2em">夢菴禪師，名超格，號夢菴，世為江南蕪湖人，姓丁氏。父應鶴，母陳。夢菴生九歲能吟咏，稍長攻帖括有聲，庠序間非其志也。性好內典，喜趺坐。幼曾謁梅生和尚，聞萬法歸一話有省。欲出家，以父母在，不果。至二十八歲始投金陵清涼寺劍門和尚落䰂，秉寶華山見月師具足戒。歷參諸方老宿，偶登廬山五老峰，豁然悟徹，有「踏破虛空作兩邊」之語。時天笠禪師主禹門，往參次，便問：「破夏遠來，請師一接！」笠云：「未入門時喫棒了也。」遂作禮云：「謝師指示。」笠打云：「知恩者少。」夢菴遂一喝，拂袖便出。笠門風孤峻，學者憚之。夢菴橫機不讓，一眾側目。甫三月，遂受囑。笠示有「微笑爭看第一枝」之偈。笠後住南澗、夾山、東禪，夢菴皆充第一座。四方來參者，服夢菴機用之敏，咸親依之，推之開化。歷住嘉善之東禪，暨慈雲、武林之南澗及清波，最後主京都之柏林，咸能以道示人，所化殊廣。戊子春感微疾，然參請酬應如常。時唯危坐，雖中夜猶屹然不起。六月二日忽索浴更常衣，眾知不可留，因求偈。夢菴瞪目叱之，請不已，乃曰：</p>

<div class="lg regular" style="margin-left:0em;"><div class='lg-row'>南來北往也尋常　竿木隨身作戲場</div>
<div class='lg-row'>今日風前舒一笑　滿輪明月湛清光</div>
</div><p style="margin-left:0em;text-indent:2em">說畢，遂瞑目。夢菴生崇德己卯五月七日，示寂康熙戊子六月二日，閱世壽七十，僧臘四十有二。嗣法弟子迦陵音（勅贈「圓通妙智大覺禪師」）、調梅鼎、千蔭林、漚和截、[、/(、*、)]三圓、燦然桂、希芳玉、印潭望、皆空照、居士納信等十人。夢菴應世，唯本色接人，稱性說法，眼目高、揀辨精當。有《五會錄》、《寶倫集》行於諸方，莫不推重。未示寂前，以諸信施所遺衣飾行李、動用什物，盡散之大眾，寸絲不留，以體來去皆空之義。調梅鼎奉其師遺殖歸江南，立塔吳之靈巖左麓、石林寺前科茶莊。雍正九年辛亥，距示寂二十有四年矣，塔石猶闕然未銘。調梅鼎奉特旨主柏林之三年，以行狀來乞銘。余於禪理本未深悉，安能為銘？堅請不已，強為銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>夢云何來　夢云何去　人咏蕉鹿　得失匪意</div>
<div class='lg-row'>蘧蘧栩栩　與之同趣　自號夢菴　已極其致</div>
<div class='lg-row'>夢之覺之　欲求何義　唯爾禪師　北來南去　南澗清波　柏林苖裔</div>
<div class='lg-row'>機用之㨗　被於嗣人　光前裕後　罔不有聞</div>
<div class='lg-row'>於彼吳山　是營是作　夢葊之墖　卓然恒覺</div>
</p></div>
<div class='div-other'><a id='mulu296' />
<p class='h3'>傳臨濟正宗第三十三代．第十四次住持臨澗月禪師</p><p style="margin-left:0em;text-indent:2em">師，天笠法嗣，《夢菴語錄》有起龕語，云：「受法三十年，住院五十日。」</p>
</div>
<div class='div-other'><a id='mulu297' />
<p class='h3'>傳臨濟正宗第三十三代．第十五次住持越鑑徹禪師</p><p style="margin-left:0em;text-indent:2em">師諱超徹，號越鑑，天笠法嗣，紹興東浦全氏子。父茂至，母王氏。少時祈夢于忠肅公廟，承示「得道和尚」四字，感是出家。十九歲禮杭州妙智菴虛融師薙髮。二十三歲詣金陵華山，從定菴和尚受戒。參天笠禪師於鎮江之金山。記莂後，受夢菴和尚請，住持理安四十八年。杭城大饑，入城化緣，示寂於萬安橋側，年五十歲，聞者莫不感泣；「生死理安」之名由師益著。訃至京師，時迦陵音禪師住柏林方丈，哭奠甚哀。世宗在藩邸，詢知理安清苦，發帑重建寺宇。來造寺者，僧名越宗；置田者，僧名成鑑；與師名適合，若前定焉。五十一年功畢，奏聞聖祖，御書「理安寺」額。師有語錄二卷行世。<span class='note-inline'>(佛日羲禪師撰行述)</span></p>
</div>
<div class='div-other'><a id='mulu298' />
<p class='h3'>傳臨濟正宗第三十三代．第十六次住持翰如學禪師</p><p style="margin-left:0em;text-indent:2em">師，天笠法嗣。</p>
</div>
<div class='div-other'><a id='mulu299' />
<p class='h3'>傳臨濟正宗第三十三代．第十七次住持遠涵著禪師</p><p style="margin-left:0em;text-indent:2em">師，天笠法嗣。</p>
</div>
<div class='div-other'><a id='mulu300' />
<p class='h3'>傳臨濟正宗第三十四代．第十八次住持迦陵音禪師</p><p style="margin-left:0em;text-indent:2em">師諱性音，號迦陵，號吹餘，系瀋陽望族。父李，母許，夢大日輪墮懷而生師，康熙十年九月二十日也。面如滿月，童時就塾，初受章句，於性命之說即能詰問。及長，不樂世緣，長懷出塵之念，限於父兄。至二十四歲，決志投高陽毘盧真一和尚求薙髮，尋受具戒。一示本來面目話令參，默有省，辭一南遊。其時濟、洞下尊宿，法席相望，師皆參叩，機不契。至杭之理安謁夢菴老人，命掌記室。每有垂問，橫機不讓。遂授衣拂、陞西堂。未久，辭菴出山，道經六安州，愛雪峰山水之勝，頗有終志。康熙丁亥春，菴受京都柏林請，寓書招師入京修覲，舉師立僧。先是，菴領眾數十年，所至不立首座。眾或強之，菴云：「我至七十歲方補此職。」至是乃符其言。分座臨眾，勘驗、接引，真切簡要，一眾服師鉗椎。戊子夏，菴示寂，諸山耆舊堅請繼席，不允，遯之西山。緇素復以大千佛寺敦逼出世，據座提唱，廣眾翹仰；為法為人，勦知見。于是方來英俊，奔趍恐後。座下滿至三千餘指，禪風為之大振。一言半句，流布諸方，咸歎希有。前後六載，得益如林焉。乃鑴錫補處柏林之席三年，而杭之理安虛席以待。復應三年，遂委之祖燈和尚，欲避酬應之繁、事山水之適。江右方伯兆麟許公以廬山歸宗請為棲息之地，忻然應之。未逾年而有京都大覺寺之命。雍正元年春謝院事，飄然南下，一瓢一笠，山棲水宿，居無定止。四方徵書交至，概卻之。雍正四年秋，復還歸宗之吹餘靜室。九月廿二日示微疾，候安者皆作悲慼狀。因舉「疎山造塔」公案，逐叚拈頌。內有「此處埋老僧不得，羊腸鳥道自庚辛」之語，此雖最後垂範，而實預示遷塔京都西山之大覺也。越七日二十九日酉時，泊然而逝。世壽五十有六，僧臘三十有三。禮親王特為奏聞，勅贈「圓通妙智大覺禪師」，建塔於京西天壽山。師悟證真實，知見高卓，應機說法，超情離見，非悟弗易湊泊。至於勘驗悟門，徵詰見地，眼明手親，深心大力，不特晚近所罕覯者。故領眾二十年，坐九道場，參徒浩歸依止者弗忍去。生平不喜為酬應筆墨，惟筆削禪書，裨益後學。有十會《語錄》二十卷，《語要》、《指要》各一卷，外集《宗鑑法林》七十二卷，《是名正句》八卷，《宗統一絲》十二卷，《雜毒海》八卷，皆刻行世。受囑者九人。<span class='note-inline'>(門人實綍撰行實)</span></p>
</div>
<div class='div-other'><a id='mulu301' />
<p class='h3'>傳臨濟正宗第三十四代．第十九次住持祖燈紹禪師</p><p style="margin-left:0em;text-indent:2em">師，曉菴法孫。</p>
</div>
<div class='div-other'><a id='mulu302' />
<p class='h3'>傳臨濟正宗第三十四代．第二十次住持調梅鼎禪師</p>
<div class='div-other'><a id='mulu303' /><p style="margin-left:0em;text-indent:2em">師諱明鼎，字調梅，別號粟菴，晚年自號恬退翁。楚之黃梅人，姓馮氏，父林章，母李氏。幼不好嬉戲，八歲於匯源禮石師薙染，二十於萬杉大楚和尚受具。後參金粟碧和尚，復參包山柯和尚。走浙之理安，參夢菴格老人，後參普明。未幾歸南澗。數日與[、/(、*、)]、千三人悉承記莂，乃丙戌春也。明年春，京都柏林專使持請書至，師隨入京。纔一載，夢菴入滅。師載匶南還，卜葬於吳之石林，廬塔五載。壬辰，婁江承寧眾請主之。明年春入京師集雲堂，較刻《宗鑑法林錄》。憲皇帝在藩時，自拈佛祖公案，機緣相契。留內久之，夏禮臺回。一日登白塔山頂跏趺，是日陰霾，雲漏日光射殿頂，師擡眸一見，身世頓空，自此證到「信手拈來著著親」處。明年甲午春，磬山虛席，庭辭南邁，殫精冰蘗，一住七載。庚子春奉命住理安，值歉歲，辛苦支撑。壬寅憲皇帝御極，密旨進京引見，上諭有「小心行道，勿彰聲勢」之訓。啣命還山，感撫軍李馥捐俸重修理安。丙午夏回楚省親。秋歸澗。丁未春走歸宗，設供回山。屈指南澗八載。冬特旨進京。明年戊申正月初五奉旨住柏林。歷三載，奏請交卸，上不允。庚戌秋地震，眾剎路塞。師念四來雲水無歸，廣納不減。上發帑苫補殿宇，九年工竣，十年建皇道場百日於寺。是歲臘月十二日，詔入安寧宮，徵師行道多年入手處，奏對，大悅，留內三日。欽差賫錫紫衣，陞堂拈香謝恩。賜帑五百金飯僧，又命朔望入內禮佛。次年癸丑正月八日，詔論玄要於安寧宮，值師母難，恩賜碧玉如意一握、金轉輪藏一座，諭曰：「天然如意，常轉法輪」。各親王特詣寺飯僧請法。自後王大臣問道無虛日。二月八日奏修笑巖寶祖塔院，及各處大剎，上皆允許。至重九退柏林，回蘇石林，守夢菴老人塔院，請莊親王製夢師塔銘，參政道李秉直為刻石、建碑亭，織造高斌修拜臺、豎坊、禮塔。乙卯八月十九日復降旨來京董修藏事。上賓天，其年冬，抵京奏聞。次年丙辰正月八日入館。次年戊午藏事畢，急欲南旋。莊親王奏補萬壽寺住持，辭不獲免。乙丑冬月，莊親王奏請、欽命掌理僧篆。辛未五月因疾，莊親王奏准於十五日退萬壽院，王命旃檀寺靜養。至閏五月又增痢泄，王命醫賜參湯啜之。至子刻，命扶起跏趺，告眾說偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>海上橫撐沒底船　神頭鬼面已多年　而今捩轉娘生鼻　一任諸方取次傳</div>
</p><p style="margin-left:0em;text-indent:2em">安坐而化。師生於康熙十九年庚申，寂於乾隆十六年辛未七月初一日子時。壽七十二，僧臘五十四。遺命奉全身、舟載南還、歸磬山造塔。師四坐道場，說法近四十載，必以煆煉禪衲為務；入室考工必深錐痛拶，不至徹骨而不已。說法不存軌則，一味單提向上、發明本分。四會語錄共一十四卷，外有詩偈、別錄諸刻，付梓流通。傳法弟子二十餘人。<span class='note-inline'>(參學門人實瑄撰行狀)</span></p>
</div>
<div class='div-other'><a id='mulu304' />
<p class='h4'>莊親王撰塔院碑銘</p><p style="margin-left:0em;text-indent:2em">調梅禪師，名明鼎，號調梅，楚之黃梅人。姓馮，父林章，母李氏。調梅生而岐嶷，幼讀書，嗜禪味，企慕空門。父憐而成其志，於縣之匯源菴，禮石白師落髮。年二十秉萬杉大楚和尚受戒。深究本分，徧參宗匠。旋之理安，參夢菴師。師問黃鶴樓公案，未及答，夢菴劈頭棒曰：「打破黃鶴樓！」當下大悟。於時客塵觀盡，妙氣來宅。所謂早淨六根、速成四德者耶？種種法語，載所著前後錄若干卷。爰以明心見性受知當㝉，其通徹宗旨也如此。康熙甲午主磬山方丈，庚子春次主理安。閱八載，世宗憲皇帝宣取來京，住柏林寺。嘗召見便殿，問答皆稱旨，賜紫衣、如意、轉輪藏等物，其遭際隆遇也如此。予因識調梅，見其冲然而靜、藹然而和，恂恂然其宿慧人哉？癸丑退柏林而南還，守夢菴塔院，不忘師承，概可知已。迨修大藏經，奉命復來京師行走，不辭勞勩，以故校讎、參考，調梅之力居多。今皇上御極之三年，工告竣。予為奏請卓錫萬壽寺，並掌僧錄印務。於是調梅齒將六十矣，功行益加精銳，照心燈於覺岸，引慈棹於迷津，沾丐嗣法者不少。又十年所而調梅已耄矣。辛未五月乞予家菴旃檀寺而休焉。孰意七月之朔即為調梅湼槃之辰。世壽七十有二。《傳燈錄》曰：「覺性既圓，無法不寂」，調梅之謂歟？噫！調梅之來也，予識之；梅之去也，余庇之。世外之緣夫如是耶？其徒將奉其師於陽羨之磬山，營塔以藏。則塔院之碑銘，予固不待其門弟子之請而自當覼縷其崖略也。遂系之以銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>猗歟馬祖　付法大梅　即心是佛　厥念弗回</div>
<div class='lg-row'>爾梅孰調　酸鹹且耐　但曉瓶鉢　寧知鼎鼐</div>
<div class='lg-row'>臨濟傳宗　鏡象胥融　五蘊非有　四大本空　拂衣而去　去從何處</div>
<div class='lg-row'>他日西歸　孑然隻履　磬山之陽　曾開道場</div>
<div class='lg-row'>息陰於此　以徜以徉　贔屭䂥石　白雲怡懌　萬樹梅花　累劫不息</div>
</p></div></div>
<div class='div-other'><a id='mulu305' />
<p class='h3'>傳臨濟正宗第三十五代．第二十一次住持雨懷慧禪師</p><p style="margin-left:0em;text-indent:2em">師諱實慧，字雨懷，江南鎮江人。姓張氏，父名白玉。生時異香滿室。十五歲禮金山梅燦和尚披剃，具足後，行苦參方十數載，未明本分。雍正元年，到廬山歸宗寺禮迦陵音和尚，命參無字話頭。打七兩日，於夜半聞擊板聲開悟，迦陵為之稱善，命住江寧古鏡菴。四年迦陵圓寂歸宗，奉旨入住圓明園。五年九月欽命年希堯送住杭州理安寺。越七載，至十一年進京告退，住靜鳳凰山崇聖院。十二年又住徑山。三年歸靜崇聖。乾隆十八年九月初四日示寂，塔於崇聖院右。</p>
</div>
<div class='div-other'><a id='mulu306' />
<p class='h3'>傳臨濟正宗第三十五代．第二十二次住持法南勝禪師</p><p style="margin-left:0em;text-indent:2em">師名實勝，字法南，別號竹菴，長沙益陽人也。俗姓鄧，父禹田，有隱德；母劉氏，長齋嗜佛。十歲入鄉塾。善病，送邑之華嚴菴，禮悟宗老宿薙染。十三歲事學六載，苦無所入。十年師祖即世，遂廢學力農四載。二十四詣德山半瞿和尚受具。明年參石塘寺吼天和尚，示萬法歸一話，猛力參究。越二載走江浙，由上湘抵南嶽，參祝聖曉堂和尚。未幾辭行，至江西吉安府龍鬚山陶谷和尚座下結冬。庚子春解制起單，三月抵博山，四月抵杭，遊淨慈、靈隱至理安。適退翁老人入院，依皈六載，充副寺或監院，凡勞苦事，身任不辭。六十一年壬寅，隨老人進京北還。是冬充維那，始受記莂。世宗憲皇帝御極，老人遵旨，奉聖祖御書，進京屬理院事。乙巳年住石林塔院，灑掃三年。丁未冬，老人奉詔主柏林，隨侍進京充堂主。次冬充後堂、帶維那。遇東安居士王攸久等㪟請，於瑞徵寺開法，時己酉冬十一月十八日也。庚戌春啟金剛會，王尤二居士復修建禪堂、法堂、大殿、方丈，佛像、鐘鼓靡不具，新置齋田。結冬傳戒。壬子冬，履親王、莊親王俱賜匾額。歷癸丑凡三載，老人傳恩旨，於正月十九日引見。天機契合，命主杭州理安寺，師跪辭。上云：「爾為人老實，道風甚好，住三年來請朕安。」師不敢辭，謝恩出。次日傳旨，同文覺禪師南下，五月抵杭州，當道於廿二日送師入院。是日食堂萬餘指，人有方之宋大慧者。理安常住素淡薄，可給二千指；而是歲雲水甚眾，結冬頗順。十二年甲寅正月，有虞山普仁寺職事請書至，師以奉命祖庭不敢應。已而請益堅，並賫常住田產契<span class='corr'>券</span>相委。不得已應請兼攝。三月六日入院，常住荒涼，山場為居人侵佔，爨薪不給。因訴道憲劉公，諭兩縣追還侵地，寺遂稍整。越兩月歸理安。會有主理安之席者自京至杭，遂交代退院。七月復回普仁。十三年乙卯春，淮關年公奏補京口竹林寺。上著來京引見。既至都，見莊親王，王即摺奏。上諭著實勝住慧福寺<span class='corr'>候</span>旨。七月十三日召見，命居佛樓禪堂。遣問工夫兩次。八月廿三日世宗賓天，哀痛罔極。今上御極，奉旨著圓明園僧人回本山。師於十一月六日歸普仁，即啟建報恩道場四十九晝夜，用嚴大行仙馭，以申涓埃之志云。乾隆元年丙辰春，蘇州織造海公為補奏恩詔請主竹林。竹林奉世宗勅修，殿宇崔嵬、金碧交輝。然素少齋田，地當衝要，雲水甚眾，難以支給。賴眾職同心結冬、打七傳戒，歲歲無虛。七年壬戌春，磬山職事賫若水和尚書來，云將有京師之行，屬師權攝院事。重違其意，勉應其進京。實禾奉旨意。上飭查授受原委，奉織造圖公察覈至隱，摺奏，恩蒙俞允，遂卸竹林事，專主磬山。丁卯三月省親念切，道經廬山歸宗迦伯像前設供。抵楚，歸長沙益陽縣。痛父母俱故，即趨拜墓前，慟哭幾，因建報恩道場五日。叩華嚴本師，相違三十年，見面俱不相識，惟挽手泣下而已。又為本姓宗祠，延住月餘。祖山命重，急登航歸。庚午秋患瘧痢，漸成脾泄。越明年，壬申春二月十五日，命眾門弟子集丈室，即書遺囑，命際禪理方丈事。越三日，知時已至，遂起浴更衣，跏趺說偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>南北支離三十年　七花八裂得人嫌　今朝自唱還鄉曲　珍重時人莫浪傳</div>
</p><p style="margin-left:0em;text-indent:2em">遂<span class='corr'>斂</span>目而逝。師生於康熙二十九年庚午八月十三日，寂於乾隆十七年壬申二月十七日，世壽六十有三，僧臘三十有九。癸酉冬，遵遺命，奉全身塔於本山恬退師翁之塔右。師凡五座道場，說法垂三十載，嗣法二十餘人。<span class='note-inline'>(以師門人際禪行實修)</span></p>
</div>
<div class='div-other'><a id='mulu307' />
<p class='h3'>傳臨濟正宗第三十四代．第二十三次住持溶菴湛禪師</p><p style="margin-left:0em;text-indent:2em">師諱明湛，號溶菴，楚人，牧純訓禪師法嗣。雍正十二年甲寅，奉旨自磬山移住理安。凡學者求依止，必先徵之曰：「佛有明誨，戒體清淨始可學禪爾。於所受之戒，曾有犯否？」見其辭色稍怍，即曰：「去！此冷淡門庭非爾棲泊之所。」知其戒檢無虧、念道心切，則慰之曰：「人身難得，佛法難逢；入堂好生參究，毋虛度日。」於是望崖退者十嘗八九。丙辰秋誤用一監寺，將錢塘租米變金逃去。師詣伽藍神自責。亡何，監寺如昏醉狀，送金歸寺，眾稱異焉。乾隆六年辛酉春示微疾，謂眾曰：「無常老病不與人期，其各努力向道，山僧于世殆不久矣！」侍僧問生緣世族、行道始末，師哂之。至二月二十三日，趺坐丈室，翛然而逝。塔建蓮華峰上。師性孤潔，以道自任。兩住祖庭，未嘗足履城市，諸方擬之為黃牛政云。</p>
</div>
<div class='div-other'><a id='mulu308' />
<p class='h3'>傳臨濟正宗第三十四代．第二十四次住持佛日羲禪師</p><p style="margin-left:0em;text-indent:2em">師諱明羲，字佛日，號煦園，洪都艾溪陳氏子。父次齡，母黃氏。性不茹葷，父母知其非塵網中物，送繩金塔寺普照堂毓明老宿為徒。年十九依翠巖鞭雷和尚受戒，承示話頭令參究。閱兩載無所得，聞江浙宗風鼎盛，買舟南下，徧參知識。始抵南澗，正越鑑師翁唱道之初，命充紀錄。一日師翁書牌云：「蟄未開，龍無龍句；蟄已開，句歸何處？」師覽之，疑團冰釋，便著「傾湫倒嶽」四字，師翁深器之。又一日師翁上堂，僧問：「元沙不肯靈雲，意旨如何？」師翁曰：「君子千里同風。」師於座下聞之，如貧得寶，竊謂：「何此老發明古人用處如揭日也！」相依不數月，得毓老宿病信，乞假歸省。師翁乃書南澗源流并衣拂授之，曰：「持此作株大樹，蔭覆天下人去。」師歸，未及視藥而毓老宿已入滅矣。葬送甫畢，師翁示寂之音又至。師念正法陵遲、典型凋喪，不有振起之者，後學從何鑽仰？宏法之志自是而堅。遊五臺，抵京師。恭遇世宗憲皇帝培隆祖道，愛月居士訪尋有道者備顧問。柏林調伯老人以師名入告，留住歲餘。出主江右雲居五載。調老人移錫萬壽，召師進京，師至為座元。時修《檀柘山志》幾成，而理安祖山之請至矣。師住理安十載，謹守祖規，不近聲利，唯日與衲子眉毛撕結。然師性嚴潔，有黃龍真淨之風，多有望崖而退者。乾隆辛未春，翠華臨幸，應對稱旨，賜御書「樹最勝幢」扁額一方、御書心經塔一幅、采帛數種。是年秋，歲飢，眾匱食，憂以成疾。問後事，師曰：「理安一席，凡是箬祖子孫俱住得。老僧歿後，用雪峰故事，毋送訃、毋干有名位者作傳銘粉飾老僧敗闕。荼毘入塔，遵祖規。請本宗有德者繼席。」語畢，吉祥而逝。師生於康熙二十二年癸亥九月初五日，寂於乾隆十七年壬申八月十七日。世壽七十，僧臘五十一。嗣法者宗雷震等二十人。語錄八卷、外集八卷并行世。塔於蓮花峰之陽。<span class='note-inline'>(門人越澗撰行略)</span></p>
</div>
<div class='div-other'><a id='mulu309' />
<p class='h3'>傳臨濟正宗第三十五代．第二十五次住持正宗道禪師</p><p style="margin-left:0em;text-indent:2em">師諱實道，字正宗，別號無隱，湖南岳州望族。生於康熙庚申年五月初五日也，父母未詳姓氏。年七歲往雙溪求薙染。至十八歲，決志參方。見雪鑑和尚，乃秉受具戒，令參萬法歸一話。來春辭座，與清月和尚為友，徧叩濟、洞尊宿。後於佛日度夏，讀《孟子》至「我善養吾浩然之氣」，有省。聞理安迦老人道風藉甚，特往參禮，遂相隨左右十有一載。每往請益，即痛掌打出。乃辭老人回楚，寇阻不果。適老人生席歸宗，復往親覲，命掌記室，以臨濟「家舍途中」公案詰之。至冬月打七，不覺疑情頓發，遂被老人一香板下，豁然開悟。懷香入室，即命陞西堂位，為眾秉拂，授以大法。莊親王嚮師道範，乃以京都大千佛寺敦逼出世。復奏請住西山大覺及京南興善、瑞徵等處。自是四方衲子爭趨座下，宗風為之大振。江西廬山之歸宗，不遠千里請師主席。末後莊親王復奏請住杭之理安。於癸酉十月二十日子時示微疾，端然坐逝。門人乃建塔於寺旁蓮花峰。世壽六十有三，僧臘四十有五。師一生真參實悟，不樂世緣；終日端坐一室，少有笑容。每看驗學者，必深錐痛拶，不輕許可人。</p>
</div>
<div class='div-other'><a id='mulu310' />
<p class='h3'>傳臨濟正宗第三十五代．第二十六次住持智朗月禪師</p><p style="margin-left:0em;text-indent:2em">師諱實月，字智朗，漁陸其號也。白門李氏子，父令聞公，母朱氏。方其娠也，母惡葷羶。在襁褓時，聞梵唄則忻然。年十九，欲裂世網，母不能奪其志，遂投江寧觀音菴慧開老宿脫白。越三載，受具足戒於六安州大悲院曇瑞和尚。明年遊方，參天目晦日、磬山若水諸大老。後依靈峯素蓮法師，習天台、賢首諸大經論。久而厭其枝蔓，乃飛錫至理安，見佛日師翁。翁以「從上誵訛」公案徵詰，投機，許之入室。至丙寅，師翁授之偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>十八澗邊一句子　於今吩咐在江南　放行切莫隨時價　七九何如六十三</div>
</p><p style="margin-left:0em;text-indent:2em">復囑云：「稱宗師者須具自他眼，方可為人；若單明自己、不明他人，與學者酬酢終不能揀魔辨異，子宜勉之。」師唯唯。是歲之夏，遁跡于臨江辨利院，有鏟彩埋光之志。竹村茅居士請住定香古剎，師卻之再三，不得已受其請。進院後，百廢具舉，座下常繞二千指。時香積乏粒，出則分衛四衢，歸則宣揚三藏，師亦略無倦色。癸酉歲，奉聖㫖住理安，提綱挈紀，大振石磬之音。四方參叩，殆無虛日。激揚本分外，兼講阿含、方等、般若、華嚴、法華、唯識諸經論。座下所依者皆一時英俊。癸未冬，有正凡師入堂打七；至第四日放參後，行香寸餘，遂立而化去。丙戌冬，為新戒講《四分律》，時有黃雀數百，集簷芽窗隙中，若聽講狀。講畢飛去，如是者數日，皆謂師所感云。乾隆丁丑及乙酉歲，聖駕三次幸寺，奏對稱旨，賜食併「識安心竟」額種種等物。非師夙有碩德，不能當聖人之眷若是之隆乎！師平生一衲之外無餘衣，或製新衣獻者，輙與人。幼時未嘗習世間文字，至晚年，得無師智，貫通諸子百家。所以武林諸縉紳皆樂與之遊。將示寂前，寺外竹林忽枯瘁、法雨泉涸。眾中有識者竊知哲人欲逝。未幾，師果告眾說偈，偈曰：</p>

<div class="lg regular" style="margin-left:0em;"><div class='lg-row'>金<span class='corr'>剛</span>王寶劍　一斷一切斷</div>
<div class='lg-row'>山雲與水漚　誰斷誰至斷</div>
</div><p style="margin-left:0em;text-indent:2em">午後沐浴更衣，集眾念佛，半趺而逝。師生於康熙辛卯九月十六，卒於乾隆三十六年八月初十日。世壽六十有一，僧臘四十二，塔全身於蓮花峯之陽。有語錄四卷及《禪宗秘要》、《南澗吟草》、示眾偈等行世。<span class='note-inline'>(門人際恒撰行略)</span></p>
</div></div>
<div class='div-other'><a id='mulu311' />
<p class='h2'>附舊紀</p>
<div class='div-other'><a id='mulu312' />
<p class='h3'>無塵禪師</p><p style="margin-left:0em;text-indent:2em">師諱明證，會稽魏氏子。性醕厚簡默，望之如愚。少不樂茹腥羶，常欲出家。弱冠過隣寺，遇五臺龐眉老僧，見若舊識，便願皈依。僧云：「汝三年後始可薙髮，當先苦行、學諸經典。」師遂往叢林作重務。嘗學〈楞嚴咒〉，日讀隻字。偶悞「摩」作「磨」，經三日攺正。自旦至暮僅守一言。夜禮觀音，徹曉不寐。三年，咒既畢，大喜。生魔，忽狂嘯登樹，謂往西方。墮地幾悶，良久方甦。扶至榻臥，病七日，遍身痛若換骨。病愈，宛如隔生，動靜語言頓殊平昔。及期，五臺僧復至，為師祝髮、受具戒，囑師終身誦《法華經》。師素不識字，展經朗誦無滯。已而《華嚴》、《涅槃》諸經悉得成誦，乃謂老僧曰：「吾欲盡形乞食，供養報師。」是夜，此僧不知所往，咸謂菩薩示現也。後師日誦《法華》一部，途中嘗負小冊，或樹下、或道旁，便趺誦不輟口。日惟二餐，更不雜食。三衣、經鉢之外，一無所畜。人有施，隨得隨捨。每諷人出家，云「度得一僧亦勝雕一羅漢」，甚而不擇賢愚。人或譏訕，師曰：「賢者應度，代佛揚化；愚者應度，輪迴免墮。」度弟子凡廿餘輩，遐邇散居。師或暫往，入門禮佛，儼如客僧，不致一言。誦經巍坐，過三數日，拂衣便去。弟子若留之，師曰：「生疎些好。」人問法，止微笑。如是不雜語、不雜食，脇不至蓆且三十年。一日誦經，艴然不懌；弟子問，曰：「我持誦一生，願求淨土，豈將墮落洪福邪？」更加勤誦三年。一日撫案大笑曰：「我今不到洪福去矣！」往謁雲棲，還至澗中，謂孫曰：「汝往報眾徒，我明日當去。」次日諸徒至，師問：「甚麼時？」荅云：「亭午。」遂命湯浴，端坐念佛，誦觀音、勢至。至清淨大即閉口，竝聞空中朗誦海眾菩薩，異香馥馥，合掌而逝，如入禪定。七日後閉龕，時值炎暑中，儀容若生。雲棲大師素諳平日解行，欣然率眾為師舉火。師質肥偉，纔舉火，烟飛薪燼，觀者異之。師遺言「鍊骨成灰，散之江水」，弟子如命。世壽五十，時萬歷癸巳年也。</p>
</div>
<div class='div-other'><a id='mulu313' />
<p class='h3'>靜明尊者</p><p style="margin-left:0em;text-indent:2em">師，諸姓，越人。少孤貧無所依，為人質直，寡言語。過錢塘傭工，交吾居士戴翁，翁重之，事如親兄。每歲工值俱藏翁櫝，翁為封固，積十五年。一日謂師曰：「汝物足以婚配成家業矣。」師不答，通夕不臥，謂人曰：「戴翁勸吾入世何益？吾志欲出家，但不遇明師耳。」一日，無塵禪師至，便欣然自慶曰：「是吾師矣！」瓣香歸禮，命名真定。無塵師示以「一切捐捨，苦行念佛，求生淨土」。師慕《華嚴》、《法華》諸經，不能展誦。無塵師云：「不能口誦，當以身誦。精勤禮拜，能所性空，即身心誦經也。」師受旨，盡空所有，造像齋僧，同吾翁施義漿於孔道。冬煮薑，夏煮茗，以給往來。躬自斧薪、汲水二十餘年。一日謂翁曰：「吾意欲入山矣。」翁喜，以祖塋片地與之結茅。師一心禮念，晝夜不輟。暇時伐薪易米，供諸靜室。時雲棲始創，值大雪，師自負米，往返約百餘里，旦去暮回，不霑粒水。蓮師歎曰：「大菩薩來送供，眾中恐難消受。」師云：「富貴贈百斟，某一粥之需，何以言此！」蓮師云：「苦行得米，衝雪擔來，勝富貴百斟多矣！」師開山種蔬，不問僧俗，悉施與之。一日，以瓠送隣家，隣人尤詈其老不中食。師笑曰：「我實不應採遲，以致瓠老。」來日選最嫩者送之。有盜師樹者，見師，引避不得；盜者慌迫，墜樹損足。師急撫慰之，并所伐樹負至其家，買藥調治。有竊笑者，師曰：「在路傷跌亦當援救，況在我林中！」其人感歎不已。萬歷戊子大飢，疫民死載道，師痛如骨肉，柰貧不能濟。過師門者，寧不食以推之。師嘗拾金五兩餘，坐守十日俟遺金者。既不至，師更益己金為之誦經施食，以祐失金者，并薦一切飢饉疫死。凡生平所畜，盡作功德。又無絲毫求福之心，隱德密行，人所罕知。弟子作禮，必答拜；不分親疎，悉屬平等。身無完布，伏臘一衣，不用綿、不著韈，弟子慮其寒，師曰：「吾晝寒掘地，夜寒拜經，唯苦汗出，寧畏冷邪？」師年七十二，忽有微恙，延入澗中。有客送夾纊，不肯受，苦勸乃披之云：「可見人喜穿綿，比衲衣之暖不同。」病愈，問眾曰：「今日何日？」答曰：「十二月初四。」師云：「初五日午時，我將去。」眾云：「今將入山供養，何去之速？」師曰：「我非戀舊居。」問云：「何處去？」師云：「我向畢竟要去處去。」問云：「如何病好反要去？」師云：「正是病不著的要去。」緘口跏趺，並無分付。弟子是晚率徒眾然燈環侍，師歎云：「又費常住一盞油也！」至夜半，喚人扶起，面西端坐。問：「何時？」云：「子刻。」師曰：「子刻即初五日，我去矣！」眾徒問曰：「既言午時，何不如期而去？」師云：「我龕與柴俱在江干，轉回三四十里，天寒雨雪，往返不及；未得入龕，恐累汝等。」少頃，高聲念佛，佛聲漸微而化。師積薪三載，遺命茶毘。經十日火滅，齒牙、頂骨、手足、指節悉皆不壞，色如[王*車]璖，蓋因頂禮《華嚴》、《法華》所致也。塔于本寺山頂。<span class='note-inline'>(尊者乃法雨大師受業師，今考其塔，與大師塔同一金井。)</span></p>
</div></div>
<div class='div-other'><a id='mulu314' />
<p class='h2'>錄賢</p>
<div class='div-other'><a id='mulu315' />
<p class='h3'>普勤</p><p style="margin-left:0em;text-indent:2em">普勤，柳姓，魯人。初傭工楊梅嶺下，余縛茅時，來投余。素願開山，事師竭力。余一人常缺食，勢不留彼。勤曰：「師無食，我向山家力作，取值供師。」余念其誠，納之，勤大喜。帶雨種松、揮鋤負石。客至，每欣然減餐供客。時雨雪糧，自飲菜湯。余憫其苦，勤曰：「我咬菜飽矣，師無慮！」仍開掘如故。間有小過，必炷香跪懺。一夜值盜至，余適坐別室；盜不知處，執勤拷掠，痛楚不言，以至血流。常好種菓本，人譏其老，何苦作迂望？勤曰：「吾豈要自吃？種以供後人耳。」精勤六年，甘苦分受。後住靜明菴，伐薪失火，菴燬。因自慚遠遯，蹤跡杳然。距十二年，忽來叩門。老病聾鍾，眾俱不認。余謂必柳道也！相別一紀，如子得母。勤泣曰：「某年老不堪，願乞終此地將吾骸骨埋之寺左，世世守松，永護泉石，以了平生願。」翼日病作，復求開示，合掌而去。荊溪蔣鹿長有〈守松道人傳〉，吳伯霖亦有傳。</p>
</div>
<div class='div-other'><a id='mulu316' />
<p class='h3'>普田</p><p style="margin-left:0em;text-indent:2em">普田，婺州人，姓朱氏，為生死祝髮出家。初不識一字，勤行力作，不近床蓆者三年。一日誦《金剛般若經》，隨誦隨解。向余曰：「某于此事不疑矣！」余震威揪住云：「汝何所見？速道、速道！」田乃攤手吐舌，余亦頷之而已。後游清涼，不知所終。</p>
</div>
<div class='div-other'><a id='mulu317' />
<p class='h3'>周普牟</p><p style="margin-left:0em;text-indent:2em">普牟，吳江人，與妻普齊居湖濱。初不信佛，為人梗急無隱，人多怨之。移秀水，適乘監寺乞食醉李，相遇，欣然似有夙契。因助募得米四石，寄牟處。夜為盗竊去，牟私償之。後得米，凡有粞碎糠穀，悉易好米，減口供僧。一日謂乘曰：「吾年老身沒，募者不供。」遂請疏化田為久計。辛勤十載，得田四十餘畝，忽為有力所吞。牟以眾檀信施，一朝錯昧因果，憂憤致疾。其妻普齊無病而逝，相謂曰：「我先去，汝當即來。」不久牟亦逝，西向念佛，坐脫自由。</p>
</div></div></div>
<p class='juan'>武林理安寺志卷之五終</p>
</div><!-- end of div[@id='body'] -->
</body></html>