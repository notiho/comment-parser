<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>清涼山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' />
<div class='div-other'><a id='mulu3' />
<div class='div-other'><a id='mulu4' />
<p class='h3'>清涼山志重修流通序</p><p style="margin-left:0em;text-indent:2em">文殊菩薩，道證一真，德超十地，入三德之祕藏，居常住之寂光。但以救苦情殷，度生念切，故復不違寂光，現身塵剎，種種方便，度脫眾生。其為七佛師，作菩薩母，猶屬迹門之事。若論本地，則非佛莫知。雖盡塵剎界，無非所住；而障重之凡夫，何由識其妙用，瞻其法範乎哉？以故不得不為初機設一應化之地，俾有所趣向，而種出世之善根。故從昔已來，與萬菩薩常住清涼寶山，演說一實之道，兼示不思議種種神化，令善根成熟者，即證真常；未成熟者，因茲增長。須知菩薩不動念而隨機示現說法，了無差<span class='note-inline'>(音「雌」)</span>殊者。如月到中天，影印眾水，不但大江大河，各現一月；即一勺一滴，亦現一月。江河中月，一人視之，只見一月；百千萬人于百千萬處視之，亦各只見一月。人若東行，月則隨之而東；人若西行，月則隨之而西；人若安住，月則不動。世間色法之妙，尚能如是，何况菩薩徹悟唯心、圓證自性、悲運同體、慈起無緣者乎？恐拘墟者，見志中所有神妙之迹，心懷疑惑，故為表示其致。了此，則徧閱大乘經典，不至驚疑怖畏；不徒為閱此志者，作前導也。舊志，係明萬曆間，鎮澄法師所修，大體甚好，閒有未加詳考之失。其時憨山、紫柏、妙峯皆屬摯友，不但于此山有大關係，實于佛法世道有大關係，均未立傳。清康熙間，復有修者，絕未徧訪，且于大有關係之文字任意刪削，因茲遂不流通。今依明志，稍為考訂增修耳。去春，一弟子李圓淨言：「文殊、普賢、觀音、地藏四大菩薩，實為一切眾生之恃怙。師在普陀，曾請許止淨居士作《觀音本迹頌》，發揮觀音之深恩重德，至為周到。師又另修王雅三所修之《普陀志》。何不將五臺、峨眉、九華志，亦按此例而修之乎？况《五臺志》亦無處請，而體裁尚好。《峨眉志》則只是志山，不復以發揮普賢之道為事。《九華志》則更可痛歎。當此世道人心陷溺已極之時，固宜亟亟修而流通，以作挽回之據。」遂忘其固陋，勉力從事。乃請許止淨標示大致，其修治則光任之，其校對則德森師任之。今已排竣，雖無大發明，然亦不無小補。至于近世之事，以身既不在其地，而以朝不保夕之年，亦不敢託人采訪，恐事未集而人已逝，致成空談。故將近事，留與後來之哲人耳。憶昔光緒十三年在紅螺山，告假朝五臺，欲請《清涼山志》至京瑠璃廠，徧問各舊書店，祇得一部，因而購之。今為排印流通，俾後來易得，而釋己遺憾，何幸如之！五臺雖為文殊菩薩道場，未見念菩薩時發起之讚。今夏華嚴嶺僧瀞栖師，祈作一讚，以備念誦之儀，乃湊成八句寄彼。讚曰：</p>
<p style="margin-left:0em;text-indent:0em;" class="lg-abnormal"><div class='lg-row'>文殊菩薩德難量　久成龍種上法王<span class='note-inline'>(龍種上佛，係文殊過去劫中成佛之名，出《首楞嚴三昧經》。龍種上尊王，另是一佛，不可悞引。)</span></div>
<div class='lg-row'>因憐眾生迷自性　特輔釋迦振玄綱</div>
<div class='lg-row'>為七佛師體莫測　作菩薩母用無方　常住寂光應眾感　萬川一月影咸彰</div>
</p><p style="margin-left:10em">民國二十二年癸酉九月日，常慚愧僧釋印光敬撰</p>
</div>
<div class='div-other'><a id='mulu5' />
<p class='h3'>淮陰重刻清涼山志序</p><p style="margin-left:0em;text-indent:2em">元夜月滿地，有雪天無雲。訪聚用長老於淮陰聞思寺，問佛與法。聚公曰：「何者是佛？何者是法？栴檀、貝葉皆非也。何者非佛？何者非法？耳鳴、目眚皆是也。執像求佛，執經求法，劫火洞燒，經像俱泯。二者何在？在在皆在，而人不悟也。」余曰：「佛法如是，士農工商，信者無幾，柰何？」聚公曰：「士期於學文；無相之文，乃為至文，不悟者愚矣。農期於力田；無形之田，乃為福田，不悟者荒矣。工期於能巧；無技之巧，眾巧所師，不悟者拙矣。商期於獲利；無得之利，萬利所歸，不悟者窘矣。一字必惜，是大慧佛；一粒必珍，是多寶佛；一蟲必救，是長壽佛；而人不悟也。一字萬化，無量法王；一粒萬種，無量法寶；一蟲萬變，無量法母；而人更不悟也。」余問：「人有三難：人身難得、中土難生、正法難聞。柰何？」聚公曰：「即非人身，無非佛身。即非中土，無非佛土。即非正法，無非佛法。悟者何難？」又問：「佛有三難：眾生難度、無緣難化、定業難逃。柰何？」聚公曰：「眾本非眾，度在慈悲。無本非無，化在喜舍。定本無定，逃在懺悔。悟者何難？」又問：「父母未生我前，我在何處？」聚公曰：「且道父母既生我後，我在何處？我未生以前，父母又在何處？」又問：「如何是祖師西來意？」聚公曰：「如何是祖師？如何是西？如何是來？不師師，不西西，不來來，且道且道。」余遂默然。聚公說偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>今年元夜卻無雲　春雪三分月十分　大地清涼除熱惱　梅花忘我我忘君</div>
</p><p style="margin-left:0em;text-indent:2em">甲戌春，聚公與其徒養淳、蘊哲徒步朝清涼山。山志板適燬於火，乃取舊志歸淮陰重校而梓之。請序於余，因述問答之語，可悟聚公以大千為山，以大藏為志，無在非清涼者。</p>
<p style="margin-left:10em">乾隆乙亥上元，淮陰教授．金壇史震林書</p>
</div>
<div class='div-other'><a id='mulu6' />
<p class='h3'>清康熙皇帝御製清涼山志序</p><p style="margin-left:0em;text-indent:2em">朕惟清涼山，古稱「文殊大士演教之區」也。茲山聳峙於雁門、雲中之表，接恆嶽而俯滹沱，橫臨朔塞，藩屏京畿。其地風勁而高寒，層冰結於陰巖，積雪留於炎夏，故名「清涼」。然地雖寒而嘉木芳草蒙茸山谷，稱靈異焉。五峯竦立，上矗霄漢，日月之所迴環，烟霞之所虧蔽，蒼然深秀。其為神皋奧區，蓋自昔而已然矣。是以自漢迄今，歷代皆有崇建。古剎精藍，徧滿巖岫。宇內稱靈山佛土最著者有三：峨眉、普陀，而五臺為尤盛焉。我世祖章皇帝，上為慈闈祝釐，下為蒼生錫福，賜金遣使，屢沛恩施。朕數經駐蹕茲山，為兩宮祈康寧福祉，因而登五峯、陟臺懷，各為文勒石以紀之。琪樹靈葩，形於篇詠。蓋嘗念佛教以清淨慈惠為本，以戒定智慧為宗，亦有裨於勸善遠慝。茲山又密邇塞垣，遠離塵俗，當為清修者之所棲泊，故於此每惓惓焉。山之有志，所以紀形勝、述建置、載藝文，俾後之人有所稽考。往蹟舊聞，不致湮沒。茲編詳簡適中，不蕪不支，清涼勝境，可撫卷而得其梗概也，因敘於簡端。</p>
<p style="margin-left:10em">康熙四十年五月初三日</p>
</div>
<div class='div-other'><a id='mulu7' />
<p class='h3'>清涼山志序</p><p style="margin-left:0em;text-indent:2em">寂光無外，五濁懸鏡裏之山；至聖非遙，六趣閉夢中之宅。螺髻眼底，儼若天宮；鶖子目前，依稀人世。毋固毋我，非色非空。惟妙體以無私，循業緣而殊現。且夫一微塵裏，窺法界之莫涯；信乎五頂山中，宅萬聖而非隘。文殊大士，既為七佛之師；紫府靈峯，固矣三千之最。雖曰充周法界，極神德而無方；今則獨指清涼，使歸心之有在。山橫鴈代，孤標震旦之雄；聲播五天，爰起遐方之敬。雜花初唱，名曰「清涼」；寶篋重宣，稱為「五頂」。乃聖言之有據，厥靈蹟亦可徵。原夫真區湛寂，杳無攀仰之端；化宇形殊，斯有瞻依之相。真該化末，化洞真源。真化融通，聖凡交徹。清涼神境，斯之謂歟！故即真而化，曼殊現貧女之軀；即化而真，波利入金剛之界。是以菩薩於眾生心內，時時證覺，顧眾生不知；眾生於菩薩心中，念念輪迴，惟菩薩無礙。是則真不外化，化豈離真？真化一心，悟迷斯隔耳。其為山也，涵容萬化，潛育百靈。巖花磵草，全彰本智之光；靜谷幽林，深隱真人之宅。時乎珠林煥現，仙域洞開。靈霞生宿客之衣，圓光射遊人之影。觸目通玄，非人間矣。是以遊觀之士，四海雲馳；棲寂之流，千巖星布。明王聖主，代為興福之場；列宰名臣，屢有思真之詠。昏昏業識，望影塵消；汩汩煩心，觀光慧朗。至於烏茶仰信，醜虜降心，則大士攝化之功至矣。《清涼志》者，所以載夫臺山盛事者也。唐初藍谷法師創集曰《清涼傳》，宋僧延一又為《廣傳》，而無盡居士所覩靈蹟，復自書之，目曰《續傳》。傳雖再出，而於文殊應迹、志士感通，班班遺諸羣籍而猶未備焉。至國朝正德間，秋厓法師細搜今古，倍益舊文為二十卷，收採泛濫，未足可傳。適際今上聖明御宇，慈聖國母廣植勝因，勅建釋迦文佛舍利寶塔于清涼山中。神功殊利，澤及萬方；法門盛事，光越千古。塔院住持圓廣感斯盛遇，與不佞言，將以書諸傳記，昭化後世，開覺生民；且命不佞修葺之，而後壽梓。不佞病斯文之訛亦久矣。今有所授，敢不勉焉？於是削繁秩亂，勒門為十。於初二門中藉以問辯，發揮人境真化之旨殆盡。厥文雖減古，而事類有序焉。</p>
<p style="margin-left:10em">明萬曆丙申秋，燕山廣應寺沙門鎮澄書于臺山之獅子窟<span class='note-inline'>(即師子窩)</span></p>
</div></div>
<div class='div-other'><a id='mulu8' />
<p class='h2'>總目</p>
<ul class="no-marker">
<li><p style="margin-left:2em">卷一<span class="note-inline">(十三頁)</span></p>

<ul class="no-marker">
<li><p style="margin-left:4em;text-indent:-2em">一、總標化宇</p>
</li>

<li><p style="margin-left:4em;text-indent:-2em">二、略紀化主<span class="note-inline">(分十小目)</span></p>

<ul class="no-marker">
<li><p style="margin-left:5em;text-indent:-2em">（一）原聖</p>
</li>

<li><p style="margin-left:5em;text-indent:-2em">（二）釋名</p>
</li>

<li><p style="margin-left:5em;text-indent:-2em">（三）生緣</p>
</li>

<li><p style="margin-left:5em;text-indent:-2em">（四）德相</p>
</li>

<li><p style="margin-left:5em;text-indent:-2em">（五）神用</p>
</li>

<li><p style="margin-left:5em;text-indent:-2em">（六）法要</p>
</li>

<li><p style="margin-left:5em;text-indent:-2em">（七）利行</p>
</li>

<li><p style="margin-left:5em;text-indent:-2em">（八）涅槃</p>
</li>

<li><p style="margin-left:5em;text-indent:-2em">（九）釋住</p>
</li>

<li><p style="margin-left:5em;text-indent:-2em">（十）辯益</p>
</li>
</ul></li>
</ul></li>

<li><p style="margin-left:2em">卷二<span class="note-inline">(二十七頁)</span></p>

<ul class="no-marker">
<li><p style="margin-left:4em;text-indent:-2em">三、五峯靈迹</p>
</li>

<li><p style="margin-left:4em;text-indent:-2em">四、伽藍勝概</p>
</li>
</ul></li>

<li><p style="margin-left:2em">卷三<span class="note-inline">(四十一頁)</span></p>

<ul class="no-marker">
<li><p style="margin-left:4em;text-indent:-2em">五、高僧懿行</p>
</li>
</ul></li>

<li><p style="margin-left:2em">卷四<span class="note-inline">(十四頁)</span></p>

<ul class="no-marker">
<li><p style="margin-left:4em;text-indent:-2em">六、菩薩顯應</p>
</li>
</ul></li>

<li><p style="margin-left:2em">卷五<span class="note-inline">(十六頁)</span></p>

<ul class="no-marker">
<li><p style="margin-left:4em;text-indent:-2em">七、帝王崇建</p>
</li>
</ul></li>

<li><p style="margin-left:2em">卷六<span class="note-inline">(十五頁)</span></p>

<ul class="no-marker">
<li><p style="margin-left:4em;text-indent:-2em">八、名公外護</p>
</li>
</ul></li>

<li><p style="margin-left:2em">卷七<span class="note-inline">(十四頁)</span></p>

<ul class="no-marker">
<li><p style="margin-left:4em;text-indent:-2em">九、異眾感通</p>
</li>
</ul></li>

<li><p style="margin-left:2em">卷八<span class="note-inline">(十六頁)</span></p>

<ul class="no-marker">
<li><p style="margin-left:4em;text-indent:-2em">十、名公題詠</p>
</li>
</ul></li>
</ul></div>
<div class='div-other'><a id='mulu9' />
<p class='h2'>文殊聖像</p><div><img src='../images/GA079p0011_01.gif' alt='GA079p0011_01.gif' /></div>
</div>
<div class='div-other'><a id='mulu10' />
<p class='h2'>文殊菩薩像讃</p>
<div class="lg regular" style="margin-left:0em;"><div class='lg-row'>緬維菩薩　實龍種上　誓願宏深　慈悲無量</div>
<div class='lg-row'>不違寂光　現身塵剎　隨眾生機　說圓通法</div>
<div class='lg-row'>其所施設　妙莫能詮　春到百卉　月印萬川</div>
<div class='lg-row'>為憐凡夫　無由瞻仰　示住清涼　俾有所仗</div>
<div class='lg-row'>闡佛心要　及與淨宗　理超象外　道契寰中</div>
<div class='lg-row'>唯願慈悲　放金色光　普令眾生　同證真常</div>
</div><p style="margin-left:5em">常慚愧僧釋印光和南撰</p>
<p style="margin-left:5em">三寶弟子曹岳申和南書</p>
</div>
<div class='div-other'>
<p class='h2'>五臺山圖<a id='mulu11' /></p><div><img src='../images/GA079p0013_01.gif' alt='GA079p0013_01.gif' /></div>
</div></div>
<p class='juan'>清涼山志卷第一</p>
<div class='div-other'><a id='mulu12' />
<p class='h1'>第一、總標化宇</p>
<div class='div-other'><a id='mulu13' /><p style="margin-left:2em">神州莽莽，幻境紛陳；眾生芸芸，夢魂顛倒。況乎區分六道，形殊四生，同酣火宅之嬉遊，遂致苦輪之長轉。倘非大聖乘權，現身弘護，不幾貧兒客作，沒齒無歸乎？能識心無不在，竟虛空以為軀；即知智罔弗通，透山河而作眼。機用絕思議之表，建立闡顯密之樞。自性毗盧，流出五峯矗峙；現前覺海，結成三昧清涼。揆厥根株，非為別有；藉茲鉛槧，永用光揚。志化宇。</p>
</div>
<div class='div-other'><a id='mulu14' /><p style="margin-left:0em;text-indent:2em">東震旦國清涼山者，乃曼殊大士之化宇也，亦名「五臺山」。以歲積堅冰，夏仍飛雪，曾無炎暑，故曰「清涼」。五峯聳出，頂無林木，有如壘土之臺，故曰「五臺」。雄據鴈代，盤礡數州。在四關之中，周五百餘里。左鄰恆嶽，秀出千峯；右瞰滹沱，長流一帶。北陵紫塞，遏萬里之烟塵；南擁中原，為大國之屏蔽。山之形勢，難以盡言。五峯中立，千嶂環開。曲屈窈窕，鎖千道之長谿；疊翠迴嵐，幕百重之峻嶺。巋巍敦厚，他山莫比，故有大人狀焉。其間鳴泉歷歷，萬壑奔飛；嘉木森森，千巒彌布。幽涵神物，滀洩雲龍。縈紆盤據，無非梵行之棲；隱顯環帀，盡是真人之宅。雖寒風勁冽，瑞草爭芳；積雪夏飛，名花競發。白雲凝布，奪萬里之澄江；杲日將昇，見一陂之大海。此其常境也。若夫精心鑽仰，刻意冥求，聖境靈區，有時而現。或神燈觸目，或佛光攝身，或金閣浮空，或竹林現影。金剛窟裏，列聖森森；百草頭邊，神光赫赫。披雲撥霧，或登物外之天；躡險捫蘿，每入非常之境。實百靈之冲府，乃萬聖之玄都。其間靈境有不可得而名言狀示者，不思議界，非人間也。徵其源也，乃曼殊大願之所持，如幻三昧之所現。無方無體，非色非空，觸類而彰，隨緣而顯矣。故得染烟齅氣，咸資般若之光；觸石沾雲，悉植菩提之種。《華嚴大疏》云：「自大師晦迹於西天，妙德揚輝於東夏。雖法身常在，雞山空掩於荒榛；應現有方，鷲嶺得名於茲土。神僧顯彰於靈境，宣公上稟於諸天。漢明啟兆於崇基，魏帝中孚於至化。北齊數州以傾供，有唐九帝以迴光；五天殞命以奔風，八表忘軀而競託。自非大士慈雲彌漫，智海汪洋，廓法界以無疆，盡眾生而為願，孰能感應若茲？其有居神州一生不到者，亦奚異舍衛三億之徒哉！願皆修敬焉。」或問：「域內名山有五：東曰泰山，南曰衡山，西曰華山，北曰恆山，中曰嵩山，是為五嶽。上古帝王，四時巡狩，則臨四方之嶽，以時祀之。而泰山梁父，為四嶽長，故稱『岱宗』。自古帝王于茲封禪焉，載諸經史詳矣。今曰文殊大士居清涼山，而令海內傾心，於茲蘄嚮，亦有何據乎？」答：「於《修多羅》，有良證耳。」故《大華嚴經》云：「東北方有處，名清涼山，從昔已來，諸菩薩眾於中止住。現有菩薩，名文殊師利，與其眷屬諸菩薩眾一萬人俱，常在其中而演說法。」斯言猶漫。又《寶藏陀羅尼經》云：「佛告金剛密迹主言，我滅度後，於南贍部洲東北方，有國名大震那。其中有山，名曰五頂。文殊童子遊行居住，為諸眾生於中說法，及有無量天龍八部圍繞供養等」，斯言審矣。此外，自古及今，神人顯彰甚多。略引數條：</p>

<ul class="no-marker">
<li><p style="margin-left:4em;text-indent:-2em">一、漢明帝時，摩騰、法蘭者，四果聖人也。始至此土，以天眼觀，即知此山乃文殊住處，兼有育王所置佛舍利塔。</p>
</li>

<li><p style="margin-left:4em;text-indent:-2em">二、宇文周時，有化人來遊此土，云「禮迦葉佛說法處」，并往清涼文殊住處。至山，現文殊像，殞空不見，隨者乃知文殊化身。</p>
</li>

<li><p style="margin-left:4em;text-indent:-2em">三、唐初，師子國僧，九十九夏，三果人也。跣足而來，禮清涼山。</p>
</li>

<li><p style="margin-left:4em;text-indent:-2em">四、唐道宣律師行超三界，道重百靈，感諸天人，常侍衛焉。嘗問諸天冥遠之事，無不明答。乃知清涼，文殊所居。上皆出《感通傳》。</p>
</li>
</ul><p style="margin-left:0em;text-indent:2em">故藍谷云：「此土名山，雖嵩、岱、蓬瀛，皆編外典。未有若清涼出於金口，傳於《龍藏》，宅萬聖而敷化，自五印以飛聲，美曜靈山，利周賢劫者也。」問：「有云劫火洞然，此山不壞，言非妄誕者乎？以今觀之，山石之崩隤，林木之代謝，擊之則裂，火之則灰，安得三災而不壞也？」答：「化相則壞，真相不壞。故《法華》云：大火所燒時，我淨土不毀。如身子見娑婆丘陵土石，斯可壞者也。螺髻見如自在天宮，斯不可壞者也。」問：「真之與化，相去幾何？為一為異？一則真應同化，粗弊可壞；異則真居化外，應非人間。」答：「真之與化，非一非異。如鏡中像，既非是鏡，亦非離鏡有像可得。如夢所見，雖非本身，然離本身，無別夢境。故《楞嚴》云：『譬如目眚，矚燈光中，別現圓影。彼非眚人，則無所見。』以況眾生以無明故，妄見山河諸有為相，聖則不見。又如《入法界品》中，如來入師子奮迅三昧（逝多園林），即有無盡功德莊嚴。二乘在會，不見不聞。乃至云：『如是皆是普賢菩薩智眼境界，不與一切二乘所共，以是因緣，聲聞不見等。』是知真界無殊，悟迷斯隔，推此可知清涼真化矣。」據上所辯，真土無邊。獨曰此處不壞者，欲令歸心專一。又如窺一隙之空，即見無盡之空也。</p>
</div></div>
<div class='div-other'><a id='mulu15' />
<p class='h1'>第二、略紀化主<span class='note-inline'>(分十)</span></p>
<div class='div-other'><a id='mulu16' /><p style="margin-left:2em">七佛未出世，天生大德以為師。九世祖瞿曇，人仰能仁而秉教。過去是龍種上佛，現在即摩尼寶積。為無量數諸佛之母，現十瑞相妙德之身。色等紫金，圓明映徹；毫同白玉，光網莊嚴。或稱為童子，或喻作小男。蓋登妙高之峯，信為基址；發菩提之樹，智乃根芽。大士寄位在信，表德屬智，故也。鎔頑鐵而作精金，示本明而非新得，化秉聖基，智原德母。志化主。</p>
</div>
<div class='div-other'><a id='mulu17' />
<p class='h2'>一、原聖</p><p style="margin-left:0em;text-indent:2em">或問：「常夫之謂凡，通明之謂聖。曼殊大士，凡歟？聖歟？」答：「究論法身，尚不名聖，豈得謂凡？今就應迹，是聖非凡也。」問：「聖有世出世異。洞明物理，德被黔黎，精一傳家，至仁修己，此世間聖，堯舜周孔是也；永離生死，證大涅槃，慈育四生，光含三有，此出世間聖，大雄氏等是也。曼殊師利，是何聖耶？」答：「出世間聖，非世間也。」問：「出世之聖，亦有四焉。一曰聲聞，聞四諦法，厭苦斷集，修道證滅者也；二曰緣覺，觀緣變易，自覺無生者也；三曰菩薩，萬行圓修，自他兼利，宅心法界，德用難思者也；四曰如來，朗萬法之幽邃，覺大夜之重昏，纖塵淨盡，萬德圓明者也。於斯四者，文殊大士當何聖耶？」答：「久成第四，示居第三者也。」問：「何所據耶？」答：「《首楞嚴三昧經》云：『佛告迦葉，過去久遠無量無邊不可思議阿僧祇劫，爾時有佛，名曰龍種上如來，十號具足。於此南方，過千國土，有國名「平正」，地平如掌。龍種上佛於彼國土，得無上覺。』乃至云；『彼佛即文殊師利法王子是也。』又《處胎經》云；『昔為能仁師，今為佛弟子，二尊不並化，故我為菩薩。』此皆已成正覺，現處菩薩也。又《央掘經》說：『北方有國，曰「常喜」。彼土有佛，曰歡喜藏摩尼寶積，即文殊是。』此則現成正覺者也。又《悲華經》言：『阿彌陀佛為轉輪王時，第三王子，名曰王眾，於寶藏佛所，發阿耨多羅三藐三菩提心，願於來世，行菩薩道，無有齊限，莊嚴佛剎。令三千大千世界，恆河沙等十方佛土，為一佛剎，大寶填廁，又無惡觸，及諸女人，及其名字，亦無聲聞、辟支佛等。一生菩薩，充滿其中，佛即號為文殊師利。於未來世，南方世界，名曰清淨無垢寶窴，成阿耨多羅三藐三菩提，號普現如來。』」問：「準《寶積經》說，文殊於未來成佛，名曰普現，混無量佛土為一淨土，以彌陀淨土比之，不啻大海毛滴耳。則未來實成，過去乃因中示成也。」答：「據實而論，過現當來，或因或果，無非隨宜示現，攝化羣生。在本則無成無不成，無現無非現，不可得而名言矣。」</p>
</div>
<div class='div-other'><a id='mulu18' />
<p class='h2'>二、釋名</p><p style="margin-left:0em;text-indent:2em">問：「菩薩何故名文殊師利？」答：「至人無名，名所不能名也。今以無名之名，隨德立稱耳。文殊師利，或云曼殊室利，梵音『楚夏』也。此云『妙德』，亦云『妙吉祥』。以萬德圓明，皆徹性源，故稱妙德。生有十徵，見聞獲益，故稱妙吉祥也。十徵者，菩薩誕生時現十種徵：一、天降甘露；二、地涌七珍；三、倉變金粟；四、庭生蓮華；五、光明滿室；六、雞生鳳子；七、馬產祥麟；八、牛生白澤；九、豬誕龍豚；十、六牙象現，是也。」</p>
</div>
<div class='div-other'><a id='mulu19' />
<p class='h2'>三、生緣</p><p style="margin-left:0em;text-indent:2em">問：「文殊大士，示生何地？誰氏之子？功德神用、說法利生、歸真返寂之事，可得聞乎？」答：「淨法界身，本無出沒，大悲願力，示現受生。故《文殊般泥洹經》云：『佛告跋陀羅，此文殊師利，以大慈悲，生此國多羅聚落梵德婆羅門家。其生之時，家內屋宅，化如蓮華；從母右脅而生，身紫金色。墮地能言，如天童子。有七寶蓋，隨覆其上。』十徵如上。多羅聚落，即舍衛國，佛正在此說故。又準《華嚴經》云：『東方去此界十佛剎微塵數世界，有世界名金色，其佛名不動智。文殊大士，將十萬菩薩從彼而來。』據此，則為遊方大士。故知法身，一為無量，無量為一，即此即彼，非一非多，不可得而思議矣。」</p>
</div>
<div class='div-other'><a id='mulu20' />
<p class='h2'>四、德相</p><p style="margin-left:0em;text-indent:2em">言德相者，因功浩渺，果德難思，備諸藏教。今略示一二，以識端倪。《文殊般泥洹經》云：「文殊具三十二相，八十種好。」則相好同佛矣。又《華嚴．入法界品》，舍利弗告諸比丘：「汝可觀察文殊師利清淨之身，相好莊嚴，一切人天，莫能思議。汝可觀察文殊師利，圓光映徹，令無量眾生發歡喜心。光網莊嚴，滅除眾生無量苦惱。」乃至云：「汝可觀察文殊師利，曾供養佛，善根所流，一切樹間，出莊嚴藏。諸世間主，雨供養雲，以為供養。一切如來，將說法時，白毫相光，來照其身等。」又彌勒菩薩告善財言：「文殊師利，所有大願，非餘無量百千億那由他菩薩之所能有。善男子，文殊師利童子，其行廣大，其願無邊，出生一切菩薩功德，無有休息。善男子，文殊師利常為無量諸佛之母，常為無量菩薩之師。教化成就一切眾生，名稱普聞十方世界等。」其文甚廣，皆菩薩德相也。</p>
</div>
<div class='div-other'><a id='mulu21' />
<p class='h2'>五、神用</p><p style="margin-left:0em;text-indent:2em">言神用者，如聖智怖心，聞聲揚而擗地。<span class='note-inline'>(《寶藏經》云：「東方光相佛弟子，名聖智，說法第一。立于有頂說法，聲蔽大千。文殊至彼，立光音天說法，其音普震大千世界，魔宮振裂，惡道休息。聖智比丘，聞是聲已，即驚怖，尋便擗地，不能自持。譬如猛風，吹于小鳥，即墮人間。因問彼佛，佛答：『文殊大士至此，威德殊絕，非爾曹所及。』與文殊論義，聖智屢屈。」)</span>寂順思覩，入隱身而立空。<span class='note-inline'>(寂順思見文殊，文殊不起本座，入隱身三昧，即于彼前，空中而現。)</span>帝釋欣喜，雨天花而至膝。<span class='note-inline'>(《經》云：「諸天子欲見文殊神變，文殊身徧三界。現神變已，天子歡喜，發菩提心，雨天花至膝，以為供養。」)</span>弊魔愁憂，行拄杖而垂泣。<span class='note-inline'>(《如幻三昧經》云：「善住意天子，白文殊同見佛。文殊現三十二部，交絡重閣。有諸菩薩，先至佛所。身子覩變問佛，佛答：『文殊住降毀諸魔三昧，將至佛所。』于是文殊住是三昧，時大千世界，百億魔宮，一時皆敝，不樂其處，各各懷懼。時魔波旬自見老耄，羸毀少氣，拄杖而行。宮人彩女，亦復羸老。宮殿崩壞，虛空暗冥。波旬大怖，身毛為豎。心自念言：『此何變怪，令吾宮殿，委頓乃爾！將命終盡，天地遇災劫被燒耶？』時魔波旬，斷除貢高，捨惡思想。文殊所化，百億天子在交絡者，住諸魔前，謂魔波旬：『莫懷恐懼，汝等之身，終無患難。有不退轉菩薩大士，名文殊師利，威德殊絕，總攝十方，德過須彌，智超江海，慧越虛空。今入降毀諸魔三昧，是其威神。』時魔恐怖，見化菩薩，即求救濟。菩薩言：『汝可往詣釋迦佛所，有無盡慈悲，令汝無畏。』言訖不見。魔即詣佛請救云：『我等聞文殊名，即懷恐怖，畏亡身命。』佛即廣讚文殊。魔欲求脫，佛令待文殊。後文殊至，佛令捨魔。文殊問魔：『汝惡此身耶？』魔答云：『爾。』『若爾，當厭離貪欲，不住三界。』魔敬從命，即復本形。」此降魔神用也。)</span>劫火燒剎，蹈水芝而上行。<span class='note-inline'>(《寶篋經》云：「舍利弗曾與文殊遊諸佛土。有佛國土，劫火洞然。文殊神力，自然蓮華徧布其中，蹈上而行。水芝，即蓮華也。」)</span>霖雨絕供，化鉢飯而無盡。<span class='note-inline'>(《寶篋經》云：「佛在舍衛，八百比丘，萬餘菩薩，連雨七日，不能行乞。阿難乞文殊濟眾，文殊在室為釋天說法，不起本座，入城乞食。魔蔽檀門，文殊神力令門俱開，令魔唱道，當施文殊，得福無量。既得食已，以鉢置地，令魔持行。魔不能動，曰：『我之神力舉沙陀山，今此小鉢，盡力不舉。』文殊取鉢授魔，令持前行，歸祇陀林。無量大眾，悉令飽足，飯無所損。」)</span>示多身以抗迦葉，<span class='note-inline'>(世尊自恣日，文殊三處過夏，迦葉白槌，欲擯出。纔拈槌，乃見百千萬億文殊。迦葉盡其神力，槌不能舉。世尊問曰：「汝擯那箇文殊？」迦葉無對。)</span>放一鉢而發本源。<span class='note-inline'>(佛在祇桓精舍，二百天子學菩薩業未就，不任勤苦，心欲退還，求二乘道。佛即化一人，持鉢飯奉佛。文殊白佛：「當念故恩，分我鉢食。」佛置鉢入地下，度七十二恆沙佛土，懸于空中。佛令諸阿羅漢、菩薩各入多三昧，求鉢不得。後命文殊，文殊不起本座，申莊嚴臂，度七十二恆河沙界，取鉢而上。彼界菩薩，疑問彼佛。佛答：「文殊神力，于是取鉢。」彼菩薩欲隨文殊來。彼佛頂光，上燭娑婆，所經世界，皆有多菩薩隨來，廣聞法要。末發其本，曰：「過去無能勝幢佛出世，比丘乞食，見乳母抱一兒，兒見沙門即喜，下抱趣之。沙門分兒蜜，兒噉之。又隨沙門索，復與之。且行且索，遂至佛會。兒見佛喜，從沙門乞蜜奉佛。沙門授鉢蜜，兒即奉佛，發菩提心。彼時比丘者，今文殊是。小兒者，如來是。我以比丘蜜食，故今得成佛。」詳《大藏．毀字函．普超三昧經》。)</span>持異身而說妙法，<span class='note-inline'>(寶上天子語文殊：「令內波旬于腹中，免彼向行人作難。」文殊不爾，欲令波旬處獅子座，如佛妙辯說法。魔即欲隱，文殊神力所持，卒不能去。變身如佛，處座說法。舍利弗歎羨，文殊知之，告曰：「吾能持一切草木樹林無心之物，變相說法，皆如佛也。」舍利恐文殊變己如佛，戲弄於我，欲隱去不能。文殊神力，即變舍利弗成佛，與波旬酬酢，宛如二佛廣說深法。三萬人發菩提，八百比丘成道。詳《大藏．大字函第七卷》。)</span>化火網以返迷途。<span class='note-inline'>(文殊一時說甚深法，所謂不用見佛，不用求法等。二百比丘，不了第一義諦，以為錯亂說，捨佛而去。文殊即於中道化作大火，比丘欲以神足飛空，上見鐵網，生大恐怖。迴視祇園道徑，徧布青蓮華，比丘即迴佛會，禮足白上所見。佛告比丘：「內火未盡，欲度外火，無有是處。汝諸比丘，墮在見網，欲度鐵網，亦無是處。」乃至云：「此之見愛，無所從來，亦無所至，從妄想生，無我，無我所等。」二百比丘，聞是法已，餘漏永盡，成阿羅漢。詳《寶篋經》。)</span>掌握恆沙之剎，毛吞無盡之海。如斯神用，劫舌難宣。備諸龍藏，不能俱引。<span class='note-inline'>(佛告善勝天子：「文殊童子，所有威神，如我所知，無有量也。所謂能令恆沙國土莊嚴，一土中現。能令恆沙佛土聚為一處，斷送上方恆沙界外，不足為難。能以一毛內十方海，眾生不覺。能以十方國土內芥子中，眾生不嬈等。天子，我於一劫，若一劫餘，說其神變，猶不能盡。文殊即入神變自在王三昧。」現如上事，魔乃發菩提心。)</span></p>
</div>
<div class='div-other'><a id='mulu22' />
<p class='h2'>六、法要</p>
<div class='div-other'><a id='mulu23' /><p style="margin-left:0em;text-indent:2em">其說法者，一代時教，不共般若；一乘性宗，皆文殊大士激揚酬唱。備諸龍藏，不能廣引。今摭其要略數條，冀為道者，各銘心焉。</p>
<p style="margin-left:0em;text-indent:2em">《觀佛三昧海經》言：「時世尊為諸大眾說觀佛三昧已。文殊菩薩復告大眾言：『過去寶威德如來時，有長者子，名曰戒護。在母胎時，受三歸依。年至八歲，父母請佛於家供養。童子見佛，安行徐步，足下生華，有大光明。見已歡喜，為佛作禮。禮已諦觀，目不暫捨。一見佛已，即能除卻百萬億那由他劫生死之罪。從是已後，恆得值遇百億那由他恆河沙佛。是諸世尊，皆說如是觀佛三昧。其後有百萬佛出，皆同一字，名栴檀海。時彼童子，親侍諸佛，閒無空缺，禮佛供養，合掌觀佛。觀佛功德因緣力故，復得值遇百萬阿僧祇佛。從是已後，即得百萬億念佛三昧。得百萬阿僧祇旋陀羅尼。既得此已，諸佛現前，說無相法。須臾之間，得首楞嚴三昧。時彼童子受三歸依，一禮佛故，諦觀佛相，心無疲厭。由此因緣，值無數佛。何况繫念，具足思惟，觀佛色身。時彼童子豈異人乎？即我身是。』佛告阿難：『汝持文殊師利語，徧告大眾，及未來世眾生，若能禮拜者，若能念佛者，若能觀佛者，當知此人與文殊師利等無有異。』」</p>
<p style="margin-left:0em;text-indent:2em">《文殊發願經》云：「願我命終時，滅除諸障礙，面見阿彌陀，往生安樂剎。生彼佛國已，成滿諸大願，阿彌陀如來，現前授我記。嚴淨普賢行，滿足文殊願，盡未來際劫，究竟菩薩行。」</p>
<p style="margin-left:0em;text-indent:2em">《文殊摩訶般若經》：「文殊師利白佛言：『世尊，當云何行，能速得阿耨多羅三藐三菩提？』佛言：『文殊師利，如《般若波羅蜜》所說行，能速得阿耨多羅三藐三菩提。復有一行三昧，若善男子，善女人，修是三昧者，亦速得阿耨多羅三藐三菩提。』文殊師利言：『世尊，云何名一行三昧？』佛言：『法界一相，繫緣法界，是名一行三昧。若善男子，善女人，欲入一行三昧，當先聞般若波羅蜜，如說修學，然後能入一行三昧。如法界緣，不退，不壞，不思議，無礙無相。善男子，善女人，欲入一行三昧，應處空閒，捨諸亂意。不取相貌，繫心一佛，專稱名字。隨佛方所，端身正向。能於一佛，念念相續。即是念中，能見過去、未來、現在諸佛。何以故？念一佛功德，無量無邊，亦與無量諸佛功德無二。不思議佛法，等無分別。皆乘一如，成最正覺。悉具無量功德，無量辯才。如是入一行三昧者，盡知恆沙諸佛法界無差別相。』」</p>
<p style="margin-left:0em;text-indent:2em">世尊一日升座，文殊白槌云：「諦觀法王法，法王法如是。」世尊便下座。世尊一日見文殊在門外立，乃召曰：「文殊入來。」文殊曰：「我不見有一法在門外者，云何如來教我入門。」世尊教文殊入不思議解脫三昧，文殊曰：「我即不思議，云何更入不思議耶？」世尊謂文殊曰：「如汝文殊，更有文殊？是文殊者，為無文殊？」文殊曰：「如是世尊，我真文殊，無是文殊。何以故？若有是者，則二文殊。然我今日，非無文殊，於中實無是非二相。」菴提女問文殊曰：「明知生是不生理，為甚麼卻被生死之所流轉？」文殊答曰：「其力未充。」</p>
<p style="margin-left:0em;text-indent:2em">三十二菩薩各說不二法門竟，卻問文殊。文殊曰：「如我意者，於一切法，無言無說，無示無識，離諸問答，是為菩薩入不二法門。」於是，文殊問維摩詰：「仁者當說何等是菩薩入不二法門？」維摩默然。文殊讚曰：「乃至無有文字語言，是為真入不二法門。」</p>
<p style="margin-left:0em;text-indent:2em">文殊一日令善財採藥，曰：「是藥者採來。」善財徧觀大地，無不是藥，卻白文殊。文殊曰：「是藥者採將來。」善財遂於地上拈一莖草，度與文殊。文殊接得，以示眾曰：「此藥亦能殺人，亦能活人。」</p>
<p style="margin-left:0em;text-indent:2em">善現問出世間法，文殊答曰：「我覓世間相，了不可得，子欲誰出？」又曰：「貪瞋癡，即平等法界。我於是中，非已出離，非未出離，若出不出，則墮二見。」</p>
<p style="margin-left:0em;text-indent:2em">靈山會上五百比丘，得通，未得忍。以宿命智，各見過去，殺父害母，及諸重罪。於自心內，各各懷疑；於甚深法，不能證入。於是，文殊仗劍逼佛。佛言：「文殊住住，吾必被害。吾被害矣，吾誰害吾？」於是，五百比丘自悟本心，了法如夢，皆得法忍。說偈讚曰：</p>
<p style="margin-left:0em;text-indent:0em;" class="lg-abnormal"><div class='lg-row'>文殊大智士　深達法源底</div>
<div class='lg-row'>手自握利劍　逼持如來身　如劍佛亦爾　一相無二相　無相無所生　是中云何殺</div>
</p><p style="margin-left:0em;text-indent:2em">上略引顯教，其祕密門，大藏甚多，今摭其要，以便持誦。</p>
</div>
<div class='div-other'><a id='mulu24' />
<p class='h3'>文殊師利根本一字陀羅尼</p><p class="dharani">唵　齒[口*臨]<span class='note-inline'>(二合，[口*臨]字去聲，彈舌呼之)</span></p>
<p style="margin-left:0em;text-indent:2em">佛言：「此是文殊師利童子行輪呪法，為欲守護諸眾生故。一切如來，所有極祕密心大神呪王。若有持者，我記是人，則為已持一切諸呪，悉皆圓滿。一切所作，皆得成就。文殊師利，常來擁護。乃至消除一切諸惡重罪，成辦一切世出世事。」<span class='note-inline'>(詳《大藏．能字函第九卷》。)</span></p>
</div>
<div class='div-other'><a id='mulu25' />
<p class='h3'>曼殊室利菩薩五字心陀羅尼</p><p class="dharani">阿囉跛左娜</p>
<p style="margin-left:0em;text-indent:2em">若人有能持此呪者，即入如來一切法平等印，速得成就摩訶般若。纔誦一徧，即持八萬四千法藏。五字義者，所謂阿者，無生義。囉者，清淨無染，離塵垢義。跛者，無第一義諦，諸法平等。左者，諸法無有諸行。娜者，諸法無有性相，言說文字，皆不可得。善男子，汝知此要，當觀是心，本來清淨，無所染著，離我我所分別之相。入此門者，名「三摩地」，是真修習。當知是人，如來印可，功德殊勝，不可量也。</p>
</div>
<div class='div-other'><a id='mulu26' />
<p class='h3'>曼殊室利菩薩八字陀羅尼</p><p class="dharani">唵痾<span class='note-inline'>(去聲)</span>末囉[合*牛]卻浙囉</p>
<p style="margin-left:0em;text-indent:2em">佛告金剛手菩薩：「此八字大威德陀羅尼者，乃往過去無量恆河沙諸佛所說。為擁護一切十善國王，令得如意，壽命長遠，福德無比，兵甲休息，國土安寧。能大利益一切眾生，斷三惡道，遂諸願求。若人暫聞，憶念此呪，即滅四重五逆等罪，何况常念？是人福德，十地補處，所不能奪，况餘天等。若持呪人，事緣悤迫，不必局法修持。但能禁制身、口、意業，十惡永絕，即能持此陀羅尼呪，亦得成就。除不正心，不發菩提心。若能發心，能憶誦者：若誦一徧，即護自身，二徧護父母，三徧護國王，四徧護眷屬，五徧護聚落，六徧護城邑，七徧護天下有情。」又云：「若我具說是呪功德，無量千劫，不能令盡。」</p>
</div></div>
<div class='div-other'><a id='mulu27' />
<p class='h2'>七、利行</p><p style="margin-left:0em;text-indent:2em">言利行者，《文殊般泥洹經》云：「此菩薩，住首楞嚴三昧力故，於十方界，或現初生，或現滅度，饒益眾生。」故有偈云：</p>

<div class="lg regular" style="margin-left:0em;"><div class='lg-row'>文殊大菩薩　不捨大悲願　變身為異道　或冠或露體　或處小兒叢　遊戲於聚落</div>
<div class='lg-row'>或作貧窮人　衰容為老病　及現飢寒苦　巡方而求乞　令人發一施　與滿一切願</div>
<div class='lg-row'>令發信心已　為說波羅蜜　統領萬菩薩　居住五頂山　放億種光明　見者罪消滅</div>
</div><p style="margin-left:0em;text-indent:2em">又《菩薩處胎經》偈云「我身如微塵，在於他國土，三十二相明，在在無不現」等，皆菩薩利行也。《佛名經》說：「過去無量恆河沙佛，皆是文殊令發初心。」故《清涼》云：「度二十億佛，現說法者，持地猶存。」<span class='note-inline'>(佛告師子音：「過去七十萬阿僧祇恆河沙劫，有佛名雷音，于東方無生國成佛。彼時文殊為王，名普覆，詣佛修供，發菩提心。其隨從者二十億人，亦隨發心，修六度行，至成菩提，入般涅槃。文殊師利悉皆供養。其中一佛，名持地山，在此下方持地世界，成等正覺。佛壽無量，于今猶住，現在說法。」詳《大藏．官字函第九卷》。)</span>化百千諸龍，立登正覺，王女是一。<span class='note-inline'>(《法華》)</span>禮妙慧而不忘敬本。<span class='note-inline'>(王舍城長者女，名妙慧，年始八歲，詣佛問法，佛為說四十行法。妙慧曰：「我若於斯四十行中，一行不修，則違佛教，則為欺誑如來。我言不虛，大千必動。」言訖，大千世界，六種震動。又曰：「我當決定成佛，此言不妄，令此大眾，皆作金色。」言已，會眾即變金色。文殊問曰：「汝住何法，發如是願？」女曰：「文殊非所問也。何以故？於法界中無所住故。」乃至佛告文殊：「此童女者，已於過去發菩提心，經三十劫，我乃發趨無上菩提，亦令汝住無生法忍。」爾時，文殊即從座起，為其作禮，白妙慧言：「我於往昔無量劫前已曾供養，不謂今者還得親近。」詳《大藏．制字函第八卷》)</span>勸善財而增長發心。<span class='note-inline'>(《華嚴入法界品》)</span>無言於不二法門。<span class='note-inline'>(《維摩》)</span>悉力於安樂行品。<span class='note-inline'>(《法華》)</span>教龍吉祥之分衛，下位莫知。<span class='note-inline'>(儒首菩薩入舍衛城分衛，無量大眾從之，時龍首菩薩亦從之。二大士酬唱，廣談深法。乃至云：「行衛時，無念舉足，無念下足，無行無住，無屈無伸，無念分衛；無分衛者，無心無物，城郭聚落，長幼男女，一切皆無，是念亦無，廓爾清淨，是名菩薩分衛道也。在會聲聞，罔知其說。」詳《大藏．翔字函第四卷》)</span>答琉璃光之光明，正覺稱妙。<span class='note-inline'>(《涅槃經》：「佛廣說大涅槃，聞所不聞之義。高貴德王菩薩難佛，不容有聞不聞義。乃至云：『是大涅槃，非世攝，若非三世，則不可說，云何而言修大涅槃，聞所不聞。』佛印善說。時大會中，忽有大光，非青見青，非黃見黃，非色見色，非明見明。遇斯光者，身心快樂，如入三禪。文殊白佛：『今此光明，誰之所放？』如來默然。迦葉菩薩卻問文殊，文殊亦默。無邊身問迦葉，亦默然。五百菩薩，皆亦如是，雖相諮問，然無答者。佛即問文殊曰：『是何因緣，有此光明？』文殊答曰：『是光明者，名為智慧。智慧者，即是常住。常住之法，無有因緣；云何佛問何因緣故有此光明？是光明名大涅槃，涅槃常住，不從緣生。云何如來而問因緣？因茲廣說常住之法。』後佛告曰：『汝莫入第一義諦，應以世諦而說。』文殊方說其事，乃東方不動佛國琉璃光菩薩所現也。」)</span>談般若之玄致，屢質本師。說權實之雙行，頻驚小聖。皆說法利生之事也。<span class='note-inline'>(談般若，廣如大藏。權實雙行，不思議經，文殊說菩薩行云：「菩薩行於世間，不為世法所染。現處外道，諸見所不能動。雖斷煩惱，而不捨菩薩行。雖不住有為，而亦不住無為法。」此義諸經頗多，二乘罔測也。)</span></p>
</div>
<div class='div-other'><a id='mulu28' />
<p class='h2'>八、涅槃</p><p style="margin-left:0em;text-indent:2em">言涅槃者，此云滅度，亦曰圓寂。應緣既畢，斂迹復真之義也。《文殊般涅槃經》云：「佛滅度後四百五十年，文殊師利菩薩，當至雪山，為五百仙人宣揚法化，令成熟已，即與諸仙飛騰虛空，至本生地<span class='note-inline'>(即舍衛國)</span>。尼拘樹下，結跏趺坐，入首楞嚴三昧。三昧力故，身諸毛孔，出金色光，徧照十方，諸有緣者，悉令得度。作佛事已，有大火光，從毛孔出，鍊金色身，成琉璃像。於兩臂上，有諸佛印，文相分明。琉璃像內，有真金像，正長六尺，坐蓮華臺，了了分明。火光滅已，此像宛然。其五百仙人，各現神變，皆入涅槃。既滅度已，八大鬼王舁琉璃像，置金剛山頂，起塔供養。」或問：「文殊大聖，入滅於彼，住持於此。彼為真滅耶？不真滅耶？適言真滅，住此者誰？適言不滅，胡不存形而遊此乎？」答：「《華嚴經》云：『為令眾生，生欣樂故，出現於世。欲令眾生，生戀慕故，示現涅槃。而菩薩身，無有出世，亦無涅槃。何以故？菩薩常住清淨法界，隨眾生心，示涅槃故。譬如日輪，普照世間，淨水器中，影無不現。普徧眾處，而無來往。或一器破，便不現影，非日咎也。』是知大聖，或出或沒，皆適眾生。而法身湛然，曾無生滅去來之相，體既真常，用亦無閒。但淨我心，聖無不現耳，此涅槃之相也。」</p>
</div>
<div class='div-other'><a id='mulu29' />
<p class='h2'>九、釋住</p><p style="margin-left:0em;text-indent:2em">問：「聖有三身，當以何身住清涼耶？」答：「三身俱住。住相云何？謂法身住者，毗盧遮那，自體徧故。器界之性，即法身故。經云：『普賢身相如虛空，依真而住非國土。』今約佛法性相義，分身土，則以法身，住法性土，契證難思。義言住耳，實無能所二體也。報身住者，即智與理冥，德稱體周，如日合空，即名為住。故東坡云：『溪聲盡是廣長舌，山色無非淨妙身』，似斯義耳。化身住者，即文殊以三十二相之身，與萬菩薩常住其中。若夫隨類之化，如牧童、皤叟、貧女、嬰兒等種種變現，是也。蓋法報為體，應化為用。體涵諸用，用根諸體。體周則用徧，故三不相離。」問：「若爾，則體既無邊，用亦徧應，奚獨住五臺？」答：「現五臺者，為應震旦之機，欲令歸心有在耳。若剎塵機感，法界圓應，夫何所拘哉！」</p>
</div>
<div class='div-other'><a id='mulu30' />
<p class='h2'>十、辯益</p><p style="margin-left:0em;text-indent:2em">或問：「自古國家祀諸名山大川者，所以報一歲之功，為生民祈福也。今夫清涼，海內之民吞冰嚙雪，委命忘疲，歲歲登禮，至於燒身燃臂而投敬者，往往有之。且曰文殊大士住於此山，而文殊有何義利於人，而令其若是耶？」答：「由此菩薩，於無量劫，事無量佛，捨無量身，修無量行。一一行門，恆為利樂一切有情。由昔大願所任持故，今得如是等流功德，令諸有情，見相聞名，悉能成辦世出世益，乃至遠離生死，證大涅槃。譬如雪山大藥王樹，若有見者，則無眼病；若有齅者，則無鼻病；乃至觸者，則無身病等。菩薩功德，亦若是也。故《寶積經》說：『若有得聞文殊名者，皆當成佛，唯除已入離生之位<span class='note-inline'>(即二乘也)</span>。』又云：『若有得聞文殊名者，是則名為面見諸佛。若有受持百千萬億諸佛名號，不若受持文殊師利一菩薩名，福多於彼。何以故？以彼等佛，所作一切益眾生事，不及文殊一時作故。』又《般涅槃經》云：『若聞文殊名，或見形像者，百千劫中不墮惡道。若稱念文殊名者，設有重障者，不墮阿鼻極猛火處；常生他方清淨國土，值佛聞法，得無生忍。』據此，則假使住於蓬壺仙域、須彌天宮，經百千劫，不若舉一步向清涼山。何以故？樂彼天仙，常淪七趣。向我文殊，必得菩提故也。故藍谷云：『昔博望張騫，尋河源於大宛；沙門法顯，求正教於西乾。况咫尺神州，寰中絕境，可不暫策昏心、聊揮懈足為覺路之津梁乎？』」</p>
</div>
<p class='juan'>清涼山志卷第一終</p>
<div class='div-w'><a id='mulu31' />
<p class='h2'>音釋</p>
<div class='div-note'>醜虜<p style="margin-left:1em"><span class='note-inline'>(上昌九切，下即古切。即「匈奴」，腥膻醜陋者。)</span></p>
浮圖<p style="margin-left:1em"><span class='note-inline'>(具云「窣覩波」。義翻「淨剎」，藏舍利處。)</span></p>
盤礡<p style="margin-left:1em"><span class='note-inline'>(下匹各切，盤曲廣博。)</span></p>
四關<p style="margin-left:1em"><span class='note-inline'>(東龍泉，南伏馬，西鴈門，北平刑。)</span></p>
滹沱<p style="margin-left:1em"><span class='note-inline'>(音「呼陀」。)</span></p>
瞰<p style="margin-left:1em"><span class='note-inline'>(苦暫切，視也。)</span></p>
毗盧遮那<p style="margin-left:1em"><span class='note-inline'>(此云「光明徧照」。)</span></p>
泥洹<p style="margin-left:1em"><span class='note-inline'>(即涅槃，云「圓寂」。)</span></p>
央掘<p style="margin-left:1em"><span class='note-inline'>(云「世間現」。)</span></p>
舍衛<p style="margin-left:1em"><span class='note-inline'>(云「豐德」，國豐眾德。)</span></p>
魔<p style="margin-left:1em"><span class='note-inline'>(具云「魔羅」，此云「殺者」。)</span></p>
陀羅尼<p style="margin-left:1em"><span class='note-inline'>(云「總持」。總，一切法。持，無量義。)</span></p>
窈窕<p style="margin-left:1em"><span class='note-inline'>(上於鳥切，下徒鳥切，深遠貌。)</span></p>
滀洩<p style="margin-left:1em"><span class='note-inline'>(上音蓄，下音薛，雲龍潛化。)</span></p>
張騫<p style="margin-left:1em"><span class='note-inline'>(漢人。尋河源至西域大宛國，得良馬，進武帝，封博望侯。)</span></p>
法顯<p style="margin-left:1em"><span class='note-inline'>(晉僧。隆安間，西域求佛法。)</span></p>
須彌<p style="margin-left:1em"><span class='note-inline'>(山名。云「妙高」，帝釋天居其頂。)</span></p>
神州<p style="margin-left:1em"><span class='note-inline'>(即「中夏」。)</span></p>
舍衛三億<p style="margin-left:1em"><span class='note-inline'>(舍衛九億人。三億見佛，三億聞佛，三億名亦不聞。)</span></p>
</div></div>
<div class='div-w'><a id='mulu32' />
<p class='h2'>附錄：普賢願王撮要<span class='note-inline'>(附此文，與文殊願生極樂，正同。文尤詳切。)</span></p><p style="margin-left:0em;text-indent:2em">行願品，普賢菩薩於逝多林末會，發十大願王。其一一願，皆云：「虛空界盡，眾生界盡，我此大願，無有窮盡。是人臨命終時，最後剎那，一切諸根，悉皆散壞；一切威勢，悉皆退失；輔相大臣，宮城內外，象馬車乘，珍寶伏藏，無復相隨。唯此願王，不相捨離。於一切時，引導其前，一剎那中，即得往生極樂世界。到已，即見阿彌陀佛。其人自見生蓮華中，蒙佛授記。得授記已，經無數劫，普於十方不可說不可說世界，以智慧力，隨眾生心，而為利益。乃至能於煩惱大苦海中，拔濟眾生，令其出離，皆得往生極樂世界。」又下偈云：「願我臨欲命終時，盡除一切諸障礙。面見彼佛阿彌陀，即得往生安樂剎。我既往生彼國已，現前成就此大願。一切圓滿盡無餘，利樂一切眾生界。」</p>
</div></div>
</div><!-- end of div[@id='body'] -->
</body></html>