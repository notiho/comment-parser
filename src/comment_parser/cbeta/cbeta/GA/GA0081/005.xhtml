<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>清涼山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu364' />
<p class='juan'>清涼山志卷第五</p>
<div class='div-other'><a id='mulu365' />
<p class='h1'>第七、帝王崇建</p>
<div class='div-other'><a id='mulu366' /><p style="margin-left:2em">粵稽法運之興衰，定藉明良援手；欲得剎竿之起倒，全憑檀護皈心。無憂王造八萬四千窣堵，震旦光流；南北朝頒三百八十龍章，御書閣建。皇恩始沛於漢朝，曠典尤隆於清代。寶珠金鉢，頒自九重；御筆宸章，垂於五頂。陛戺頹而靈應開臺，風雨剝而真容易瓦。爰以獎緇流之演教，即以錫黎庶之惠嘉。使人免蓋纏，家臻仁壽。五戒敷而鄉黨無犯罪之民，三多祝而朝廷致無為之治。出世實通於入世，佛道有裨於王道也。志崇建。</p>
<p style="margin-left:2em">昔如來以教法并弟子，累諸國王大臣以為外護，欲令法眼常存，僧行有賴。是以法運盛衰，係乎大力王臣作不作耳。且以五臺觀之，自漢明肇化以來，聖主明王，代為崇建。及至清朝，御翰宸章，煥乎有文，豈非靈山付託有在耶？今略錄數條，且彰曼殊盛化，於清則略加詳焉，以期鑑今而知古。由帝王崇奉，而知佛恩之及人也，深且遠矣。其他備諸《弘明集．金湯篇》云。</p>
<p style="margin-left:2em">按《大唐感通傳》，道宣律師嘗問諸天：「佛法來此之始，及域內聖道場處？」天名玄暢者答曰：「周穆王時，已有聲教及此。清涼山者，曼殊所居，穆王於中造廟祀之。」據此，周代世主已有崇奉者矣。</p>
<p style="margin-left:2em">《列子．仲尼篇》云：「商太宰問仲尼曰：『夫子聖者歟？』子曰：『丘博學強識者也，聖則丘何敢？』曰：『三王聖者歟？』子曰：『三王善任智勇，聖則丘弗知。』曰：『五帝聖者歟？』子曰：『五帝善任仁義，聖則丘弗知。』曰：『三皇聖者歟？』子曰：『三皇善任因時，聖則丘弗知。』太宰大駭曰：『然則孰為聖人乎？』子曰：『丘聞西方有聖人者，不治而不亂，不言而自信，不化而自行。蕩蕩乎，民無能名焉。不知真聖歟？真不聖歟？』」鬳齋林公注曰：「彼時已有佛教及此，故夫子推之。不然，孰能加於五帝三皇之上？」據此，玄暢之言信矣。<span class='note-inline'>(宋為商後，故稱宋為商。)</span></p>
</div>
<div class='div-other'><a id='mulu367' />
<p class='h2'>後漢明帝</p><p style="margin-left:0em;text-indent:2em">永平十年，摩滕、法蘭二尊者西至。以慧眼觀，清涼山乃文殊化宇，中有阿育王所置佛舍利塔<span class='note-inline'>(阿育王，此云「無憂」，天竺鐵輪王也。能驅使鬼神，將佛舍利造八萬四千塔藏之，散布閻浮，五臺山有一焉)</span>。奏帝建寺，額曰「大孚靈鷲寺」。「大孚」，弘信也。帝以始信佛化，故以名焉。<span class='note-inline'>(出《感通傳》)</span></p>
</div>
<div class='div-other'><a id='mulu368' />
<p class='h2'>元魏孝文帝</p><p style="margin-left:0em;text-indent:2em">再建大孚靈鷲寺。環帀鷲峯，置十二院<span class='note-inline'>(今顯通寺，即善住院。菩薩頂，即真容院。餘皆湮沒矣)</span>。歲時香火，遣官修敬。<span class='note-inline'>(《華嚴疏備》)</span></p>
</div>
<div class='div-other'><a id='mulu369' />
<p class='h2'>高齊</p><p style="margin-left:0em;text-indent:2em">建寺二百餘所，割八州稅，以充香火之需。</p>
</div>
<div class='div-other'><a id='mulu370' />
<p class='h2'>隋文帝</p><p style="margin-left:0em;text-indent:2em">開皇元年下詔，五頂各置寺一所，設文殊像。各度僧三人，令事焚修。<span class='note-inline'>(《古傳》)</span></p>
<p style="margin-left:0em;text-indent:2em">十三年十二月，遣使至清涼山設齋。上自書疏曰：「大隋皇帝佛弟子堅，敬白文殊大士：周武亂常，侮滅聖迹，致愚者無以開迷，智者無以入聖。朕往植善因，寄茲昌祚，起廢興殘，福資黎首。釋彼往愆，惟聖斯假。」<span class='note-inline'>(《觀皇記》)</span></p>
</div>
<div class='div-other'><a id='mulu371' />
<p class='h2'>唐太宗</p><p style="margin-left:0em;text-indent:2em">貞觀二年下詔，五臺山等名山大剎聖道場處，修齋七日。其略曰：「朕惟神道設教，慈悲為先；玄化潛通，亭育資始。朕躬膺大寶，撫愛黎元，矜愍之心，觸類而長。是用旁求冥貺，幽贊明靈。所冀九功惟序，五福斯應。宜為普天億兆，仰祈嘉祐。」<span class='note-inline'>(《辯正錄》)</span></p>
<p style="margin-left:0em;text-indent:2em">九年十一月，詔曰：「朕惟三乘結轍，濟度為先；八正歸源，慈悲為主。流智慧之海，膏澤羣生；翦煩惱之林，津梁品物。任真體道，理叶至仁；妙果勝因，事符積善。朕欽若金輪，恭膺寶命。至德之訓，無遠不思。大聖之規，靡幽不察。欲使人免蓋纏，家臻仁壽。比緣喪亂，僧徒減少。華臺寶殿，窺戶無人。紺髮青蓮，櫛風沐雨。眷言凋毀，良用憮然。凡天下名山佛剎，宜度僧眾，數以三千為限，代朕清修。而五臺山者，文殊閟宅，萬聖幽栖。境係太原，實我祖宗植德之所，尤當建寺度僧，切宜祗畏。」是年，臺山建寺十所，度僧百數。<span class='note-inline'>(《釋鑑》)</span></p>
</div>
<div class='div-other'><a id='mulu372' />
<p class='h2'>高宗</p><p style="margin-left:0em;text-indent:2em">顯慶元年五月，勅有司：「天下僧尼，有犯國法者，以僧律治之，不得與民同科。」是年十月，勅有司：「五臺等聖道場地僧寺，不得稅斂。」<span class='note-inline'>(《古史》)</span></p>
</div>
<div class='div-other'><a id='mulu373' />
<p class='h2'>則天武后</p><p style="margin-left:0em;text-indent:2em">長安二年，后神遊五頂。是歲勅并州刺史重建清涼寺。三年，勅感法師率百餘僧，詣山齋會。緇素千人，咸見五雲佛手、天仙白鹿現於空冥杳靄之間。州牧奏聞，天后大悅，封感公「昌平開國公」，食邑一千戶，住清涼寺。三年，勅琢玉文殊像，遣大夫魏元忠送詣清涼寺。上自書疏云：「朕曩承佛記，今握化寶，敢不恢弘至道，光闡大猷？但以萬機所係，未能親詣聖境，恭叩慈容，仰白文殊大師昭格。」<span class='note-inline'>(《古傳》)</span></p>
</div>
<div class='div-other'><a id='mulu374' />
<p class='h2'>肅宗</p><p style="margin-left:0em;text-indent:2em">乾元元年，勅有司：「五嶽并五臺，各建寺一區，選高行沙門主之。」<span class='note-inline'>(《釋史》)</span></p>
</div>
<div class='div-other'><a id='mulu375' />
<p class='h2'>代宗</p><p style="margin-left:0em;text-indent:2em">廣德元年十一月，土番陷京師，帝在華陰，文殊現形，以狄語授帝。及郭子儀克復京師，駕還長安，詔修五臺文殊殿。鑄銅為瓦，造文殊像，高一丈六尺，鍍金為飾。<span class='note-inline'>(《釋鑑》)</span></p>
</div>
<div class='div-other'><a id='mulu376' />
<p class='h2'>德宗</p><p style="margin-left:0em;text-indent:2em">貞元十二年，上勅河東節度使李詵，進香于五臺文殊殿。上書延大華嚴寺觀法師入長安。<span class='note-inline'>(《觀國師傳》)</span></p>
<p style="margin-left:0em;text-indent:2em">是歲，西域南天竺烏茶國王遣使進《華嚴》後分梵本入朝，兼賷奇香御節，往禮五頂。其辭略云：「南天竺烏茶國，深信最勝善逝法者，修行最勝大乘行者，吉祥自在師子王，稽首和南于大支那國五頂山中，曼殊室利摩訶菩提薩埵足下：伏願我此流通聖教，開化支那，功德因緣，惟聖證知。於當來世，得如善財，始見大聖，開法界眼，入普賢乘。」<span class='note-inline'>(《觀國師．外集》)</span></p>
<p style="margin-left:0em;text-indent:2em">《華嚴鈔》云：「大唐始太宗至德宗，凡九帝，莫不傾仰靈山，留神聖境。御札天衣，每光五頂。中使香藥，不斷歲時。至於百辟歸崇，殊邦賷供，不可悉記矣。」</p>
</div>
<div class='div-other'><a id='mulu377' />
<p class='h2'>宋太宗</p><p style="margin-left:0em;text-indent:2em">太平興國元年，詔天下童子，願出家者，得度牒。是年有詔：「五臺深林大谷，禪侶幽棲，盡蠲稅賦。」</p>
<p style="margin-left:0em;text-indent:2em">二年，上幸成都，勅以金泥書經一藏。畢，勅中使送五臺菩薩院供養。每歲度僧五十人，令事清修。<span class='note-inline'>(《宋傳》)</span></p>
<p style="margin-left:0em;text-indent:2em">五年四月，遣使蔡廷玉等，詣臺山建寺，勅河東路有司運給。七年八月寺成，賜額「太平興國」。<span class='note-inline'>(《宋傳》)</span></p>
</div>
<div class='div-other'><a id='mulu378' />
<p class='h2'>真宗</p><p style="margin-left:0em;text-indent:2em">景德四年，勅五臺真容院，建重閣，設文殊像。綺煥殊麗，映曜林谷，賜額「奉真閣」。<span class='note-inline'>(《宋清涼傳》)</span></p>
<p style="margin-left:0em;text-indent:2em">自太宗至仁宗，三代聖主，眷想靈峯，流光五頂，天書玉札，凡三百八十軸。恢隆佛化，照曜林藪。清涼之興，于時為盛。<span class='note-inline'>(《宋清涼傳》)</span></p>
</div>
<div class='div-other'><a id='mulu379' />
<p class='h2'>元世祖</p><p style="margin-left:0em;text-indent:2em">至元元年，詔曰：「朕眷仰靈峯，大聖所宅，清修之士，冥贊化機，官民人等，不得侵暴。」次年造經一藏，勅送臺山善住院，令僧披閱，為福邦民。十二佛剎，皆為葺新。<span class='note-inline'>(《古傳》)</span></p>
</div>
<div class='div-other'><a id='mulu380' />
<p class='h2'>成宗</p><p style="margin-left:0em;text-indent:2em">元貞二年，帝幸臺山覩靈現，有感，勅建萬聖祐國寺。</p>
</div>
<div class='div-other'><a id='mulu381' />
<p class='h2'>英宗</p><p style="margin-left:0em;text-indent:2em">至治二年，帝幸臺山見文殊化身，晃若臨鏡。至王子寺，有感，勅重修葺。是年，復建普門寺。</p>
<p style="margin-left:2em">按：妙濟等傳，所記止此。然據五峯之間，殘碑古鼎，多是勅造。則知歷代人主，皆有崇建，而諸史不錄，故後世無聞焉。</p>
</div>
<div class='div-other'><a id='mulu382' />
<p class='h2'>明成祖</p><p style="margin-left:0em;text-indent:2em">永樂四年秋。初，上遣大智法王班丹札釋，於西土迎葛哩麻尊者入京，勅封「大寶法王大善自在佛」。師性愛林泉，不樂京師，辭行。上曰：「五臺深林幽谷，萬聖所棲，師可居之。」勅賜鑾輿、旌幢、傘蓋之儀，遣使送至大顯通寺安置。於是勅修育王所置佛舍利塔并顯通寺。</p>
<p style="margin-left:0em;text-indent:2em">十三年六月，上制書於五臺妙覺圓通慧慈普應輔國顯教灌頂弘善西天佛子大國師釋迦也失。曰：「相別遽爾數月，想徒從已達臺山，宴坐高峯，神遊八極，與文殊老人翱翔於大漠之鄉，超然於萬化之始。朕豈勝眷念？薄賷瓜果，以見所懷。遣書匆匆，故不多致。」</p>
<p style="margin-left:0em;text-indent:2em">十五年秋，上制書妙覺圓通國師曰：「秋風澄肅，五臺早寒。遠惟佛境清虛，法體安泰。今制袈裟禪衣，遣使祗送，以表朕懷。」後列異色衣八品。</p>
<p style="margin-left:0em;text-indent:2em">十七年春，上制書妙覺圓通國師曰：「自師西行，忽見新歲。使者還，乃知履況安和，適慰朕懷。茲以鍍金蓮座，用表遠貺，并系之讚。」<span class='note-inline'>(讚不錄)</span></p>
<p style="margin-left:0em;text-indent:2em">十八年春，上製〈五臺感應序〉曰：「朕惟佛道弘深廣大，超出三界，圓滿十方，慈悲利濟，普度羣生。然其要，在於使人為善去惡，積福修因，以共成佛道。朕閒嘗取佛經所載諸佛世尊如來、菩薩、尊者、神僧名號，編為《歌曲名經》，俾人諷誦，歡喜讚歎，功德之大，不可涯涘。朕遣使賷《歌曲名經》往五臺散施。一至顯通寺，即有祥光煥發，五色絢爛，上燭霄漢，衣被山谷，彌滿流動，朗耀日星，久而不散。已而復有文殊菩薩乘獅子，隱隱出雲際，微露形迹。及雲收霧斂，乃見獅子，揚髯吐舌，奮臂振足，騰躍鼓舞，左顧右盼，於山駐立。明日，復有羅漢由華嚴嶺而來，或五百，或三百，或一二百，先後踵接，聯翩翱翔。其間有頂經包者，有拄錫者，有裸體者，有袒肩者，有跣足者，有跛躄而傴僂者，眾至三千餘，隱現出沒，變化非常。于時四方來遊五臺者，莫不頂禮讚歎，以為千載之希遇。大抵人之好善，惟在於誠。誠則純一無妄，貫徹內外，足以通天地，感鬼神，貫金石，孚豚魚。雖極其幽遠，無有不感通者。朕統臨天下，夙夜拳拳，以化民為務。凡有所為，一出於至誠。是以佛經所至，屢獲感通。觀於五臺之顯應，尤足徵矣。今特命工繪為圖，且復為歌曲以系之。善信之士，果能誠心向善，日積月累，念念不已，將見生享榮華，世臻福慶；沒則往生淨土，受諸快樂。苟為褻瀆輕慢，不惟身受譴罰，殃及子孫；至于生生世世，永墮沈淪，不能消釋。嗚呼！作善獲福，為惡召殃，徵之已往，具有明驗。故曰：『積善之家，必有餘慶；積不善之家，必有餘殃。』又曰：『作善，降之百祥；作不善，降之百殃。』然則人之欲為善以祈福壽者，可不勉哉！可不勉哉！」</p>
<p style="margin-left:0em;text-indent:2em">十九年夏，上制書妙覺圓通國師曰：「朕惟大師，覺行圓融，慈悲利濟。朕心瞻企，夙夜不忘。茲以歲序維新，特遣禪師板竹等，祝讚於朕，并以佛像等物來。鑑茲勤誠，良深嘉悅。今遣內官戴與等，賷佛像等物，并致偈讚，用表朕懷。」<span class='note-inline'>(讚不錄)</span></p>
</div>
<div class='div-other'><a id='mulu383' />
<p class='h2'>宣宗</p><p style="margin-left:0em;text-indent:2em">宣德二年夏，上制書妙覺圓通國師曰：「朕惟佛氏，道體冲玄，德用神妙，厥大無外，厥高無等。歷代人主，罔不崇信。朕恭膺天命，主宰華夷，體祖宗一視同仁之心，隆佛氏慈悲不二之教。追惟皇祖太宗文皇帝、皇考仁宗昭皇帝，鞠育深恩，如天罔極。欲舉薦揚之典，一念之誠，夙夜惓切。惟大師功行高潔，定慧圓明，朕切慕之。特遣太監侯顯，賷書禮請，冀飛錫前來，敷揚寶範，廣闡能仁，以副朕誠。朕不勝瞻望之至。」</p>
</div>
<div class='div-other'><a id='mulu384' />
<p class='h2'>英宗</p><p style="margin-left:0em;text-indent:2em">正統十年春，既望，上造藏經，送安臺山普恩禪寺。有聖諭曰：「朕體天地保民之心，恭承我皇曾祖考弘道之志，刊印大藏經典，頒賜天下，開覺生民，福資大業。茲以一藏靈文，送安普恩禪寺，永充供養。聽所在僧徒，看誦讚揚，上為國家祝釐，下與生民祈福。務須敬奉守護，不許泛常私借觀看，輕毀褻瀆，致有損失。違者究治，故諭。」</p>
<p style="margin-left:0em;text-indent:2em">天順二年夏，上勅諭護持山西五臺顯通等寺曰：「朕惟如來之教，清淨圓明，慈悲利濟，陰翊皇度，覺悟羣迷。自昔有國家者，皆遵崇其教，用廣仁化。矧五臺乃名勝之地，古剎所在。我朝嘗建顯通等寺，俾僧徒居住清修，上祝國釐，下祈民福，已有年矣。昨命僧錄覺義從鈴住持，率所在僧徒，自在修行。今特頒勅護持，凡本寺及合山諸寺，不許一應官員軍民人等侵擾，以沮壞其教。違者以法罪之，故諭。」</p>
<p style="margin-left:0em;text-indent:2em">是年夏，上又勅諭曰：「朕惟佛氏之教，以空寂為宗，以普度為心。化民以善，覺物以真。勿殺以崇仁，勿盜以崇義，勿淫以崇禮，勿迷以崇智，勿妄以崇信。使強不陵弱，大不虐小，各安其分，各遂其生。舉一世而同躋仁壽之域，其為功德，豈不遠哉？今五臺新建寺，賜名『圓照』，聽從僧徒自在修行。所在官員軍民人等，不得侮慢欺陵，以沮其教。違者必罪無赦，故諭。」</p>
<p style="margin-left:0em;text-indent:2em">是年，勅造五大藏經，安于五頂，各有勅旨護持，以充化寶，開覺生民。</p>
</div>
<div class='div-other'><a id='mulu385' />
<p class='h2'>憲宗</p><p style="margin-left:0em;text-indent:2em">成化七年夏，上勅諭五臺都綱司曰：「朕觀釋教，古無官司，僧林穆穆，法化自淳。後世聖遠道衰，不循律軌，淫盜奸欺，靡所不至。故我聖祖不獲已，設僧司以治之，冀可復也。唯五臺者，乃國家資福之所，千巖萬壑，皆清行之棲。爾都綱司宜衛護之，使修心之徒，安生得所。餘不法者，依律治之。毋得挾官虐眾，侵陵掊剋，以負朕意。違則罪之，欽此，故諭。」</p>
<p style="margin-left:0em;text-indent:2em">十七年，上為聖母祈安，造鍍金文殊像，高一丈六寸。並畫佛百軸，香金五百兩，布帛千疋，念珠萬串，遣太監李珍賷送臺山文殊寺，供養散施。上制聖諭曰：「朕惟佛氏之教，道明一極，德化羣方。利兼自他，妙融空有。不言而民自信，不令而民自行。攝惡崇善，導迷返覺。其陰翊皇度之功，深矣。而五臺山者，大聖所宅，感應靈異，振耀今日，實我國家吉祥福地。今特遣官奉賷佛像供儀，詣山修敬，以表朕誠。爰祈海宇寧謐，母后萬齡，時熙民樂，同躋仁壽。刻之於珉，永示朕心。凡厥臣庶，咸體斯意，欽哉敬哉！」</p>
<p style="margin-left:0em;text-indent:2em">是年三月，聖母慈懿皇太后勅造藏經、佛像，并旛幢、金帛若干，遣官修敬，特頒懿旨護持。</p>
<p style="margin-left:0em;text-indent:2em">是年六月，復勅諭五臺大文殊寺：「朕惟佛氏以空寂為宗，慈濟為用，陰翊皇度，開覺生民。神化之功，幽明無閒。是以華夷愚智，家戶奉行。非勉之而然，乃自然也。其於治道，豈不裕哉！朕嗣位以來，至善之道，罔不思隆。今承皇考崇善保民之心，勅建五臺山文殊寺；僧二十名，月給糧六斗。命爾短竹斑丹禪師焚修，上祝國釐，下祈民福。一應官員軍民，不許侵暴，以沮其教。違者治之，故諭。」</p>
<p style="margin-left:0em;text-indent:2em">是月，上復勅諭五臺山覺義定旺曰：「朕惟佛氏之教，以一心為宗，萬行為用，德贊皇度，道善斯民。稽之前代，悉多尚之。逮我祖宗，興作彌勤。於五臺營建寺宇數區，實為國家祈福之所。今特命爾都綱，以職焚修，尚宜丕振宗風，廣宣慈化，用副朝廷崇獎之意。欽此，毋忽。」</p>
</div>
<div class='div-other'><a id='mulu386' />
<p class='h2'>孝宗</p><p style="margin-left:0em;text-indent:2em">弘治十二年秋，上制疏，遣太監周輔，祭告五臺文殊大聖曰：「朕惟佛道宏深，誡言明切，教行中國，粵有歲年。唯此靈山，具聞顯迹，爰稱內典，景切朕懷。特遣內使，遠申祭告。伏惟至聖，慧鑑衷誠，祚我邦家，永膺多福。謹告。」</p>
</div>
<div class='div-other'><a id='mulu387' />
<p class='h2'>武宗</p><p style="margin-left:0em;text-indent:2em">正德二年秋，上勅建銅瓦殿，賜額「廣宗寺」，兼聖諭護持。</p>
<p style="margin-left:0em;text-indent:2em">七年春，上勅梵僧朵而只堅，於中臺頂建寺一區，鑄鐵為瓦，賜額曰「演教」，并勅旨護持。</p>
<p style="margin-left:2em">自有佛法以來，聖主明王，代為興建。護其教，不啻若大寶；眷其徒，不啻若赤子。至我聖朝，褒封勅諭，建立弘通，惓惓於佛道者勤矣。而吾徒果能體斯道而行之乎？如能行之，則卓然物表，不待護而存，不藉持而久矣。如不能行，雖龍章金券，亦弗我護也。今觀臺山數剎，勅諭尚存，早至寥落，豈非吾人不自護持耶？故曰：「大明不能破長夜之昏，慈母不能保身後之子。」可不勉哉！</p>
<p style="margin-left:2em">朽庵曰：「佛法不度無緣，國法能治有罪，古今之大義也。」後之入清涼者，知此二法，畏敬奉行，則無咎而有緣矣。慎之慎之。</p>
</div>
<div class='div-other'><a id='mulu388' />
<p class='h2'>神宗</p><p style="margin-left:0em;text-indent:2em">萬曆七年，勅建大寶塔記曰：「大明慈聖宣文明肅皇太后，曩承佛記，示御金輪，恆以護法善民為心。海宇蒼生，餐和飲澤，陶沐玄化。復於都城內外，建寺數區，飯僧數萬。至於梁河濟溺，蠲逋賑貧，功德勝善，難以悉記。萬曆戊寅秋，建慈壽塔寺，告完。明年己卯春，復出饍羞之資，於五臺山建護國祐民釋迦文佛舍利寶塔，遣太監范江、李友董其役。塔在鷲峯之前，羣山中央。基至黃泉，高二十一丈，圍二十五丈，狀如澡缾，上十三級。寶缾高一丈六尺，鍍金為飾。覆盤圍七丈一尺，帀以垂帶，懸以金鈴。更造金銀寶玉等佛像，及諸雜寶，安置藏中。海內皇宗宰官，士庶沙門，景仰慈化，造像書經，如雲而集，悉納藏中。十年壬午秋，工成，并及寺宇、佛殿、經樓、藏輪、禪室，罔不備焉，永為國家祝釐之所。功德勝事，光越千古。擇僧行圓廣，授僧錄善世，以職焚修。」特進光祿大夫．左柱國太傅兼太子太師．吏部尚書．中極殿大學士張居正，奉命撰碑文云：</p>
<p style="margin-left:0em;text-indent:2em">昔阿育王，獲佛舍利八萬四千顆，各建塔藏之，散布南洲。今五臺靈鷲前塔，是其一也。我聖母慈聖宣文明肅皇太后，前欲刱寺於此，為穆考薦福。今上祈儲，以道遠中止。遂于都城西，建慈壽寺以當之，居正業已奉勅為之記。顧我聖母至誠精虔，不忘始願。復遣尚衣監太監范江、李友輩，捐供奉餘資，往事莊嚴，勅建大塔院寺，并護國祐民釋迦文佛舍利寶塔。工始七年九月，成于十年七月。所費金錢，出自內帑。聖母復命臣記之。臣竊惟聖人之治天下，齊一幽明，兼綜道法。其粲然者，在古先帝王，垂成憲、著章程於世矣。乃有不言而信，不令而行，以慈蔭妙雲，覆涅槃海，饒益羣生，則大雄氏其人也。其教以空為宗，以慈為用，以一性圓明，空不空為如來藏。即其說不易知，然以神力，總持法界，撈漉沈淪，闡幽理，資明功，亦神道設教者所不廢也。我聖母誕育皇上，為億兆主，養成聖德，澤洽宇內，施及外方。日所出入，靡不懷服。至如寧靜以奠坤維，建梁以拯墊溺，儉素以式閫帷，慈惠以布恩德，含生之倫，有陰蒙其利而不知者。所種孰非福田，所證孰非菩提哉？乃益建勝因，廣資冥福，託象教以誘俗，乘般若以導迷。斯可謂獨持慈寶，默運化機者矣。先是，虜酋俺答，款關效貢，請于海西建寺，延僧奉佛。上可之，賜名曰仰華。至是，聞聖母作五臺寺，又欲領其眾，赴山進香。夫醜虜嗜殺，乃其天性。一旦革彼凶慝，懷我好音。臣以是益信佛氏之教，有以陰翊皇度；而我聖母慈光所燭，無遠不被。其功德廣大，雖盡恆河沙數，不足以喻其少分也。乃拜手稽首，庸記歲月，系之以詞曰：</p>
<p style="margin-left:0em;text-indent:0em;" class="lg-abnormal"><div class='lg-row'>於惟慈氏　闡教金庚　以般若智　濟度羣生</div>
<div class='lg-row'>普天率土　莫非化城　法雲慧日　布濩流行　雁門之西　亦有靈鷲　七級浮屠　巋然特秀</div>
<div class='lg-row'>阿育獲寶　散布緇流　南飛一粒　永鎮神州　塵劫幾更　山川不改　重建妙因　機如有待</div>
<div class='lg-row'>惟我聖母　天篤慈仁　總持陰教　覆育蒸民　莊嚴寶剎　於<span class='corr'>茲</span>靈壤　龍象巍巍　人天共仰</div>
<div class='lg-row'>既右父母　亦右我皇　定命孔固　寖隆寖昌　臣庸作頌　億載垂光</div>
</p><p style="margin-left:0em;text-indent:2em">是年正月，上為祈國儲，遣太監尤用、張本，詣大塔院寺，修無遮齋七日。十二年，遣太監高勛、王忠，詣山飯僧。</p>
<p style="margin-left:0em;text-indent:2em">十三年，勅造大藏經，布諸天下名山，用充化寶，各有勅旨護持。五臺有二藏焉。</p>
<p style="margin-left:0em;text-indent:2em">二十六年夏六月，遣御馬監太監王忠、曹奉於五頂并獅子窩等處，修建弘福萬壽報國祐民吉祥大齋。於千佛澡浴池設大施會，十方四眾，皆得飽滿。</p>
<p style="margin-left:0em;text-indent:2em">秋九月，遣官曹奉賷白金一千兩，于獅子窩修建洪福萬壽藏經樓閣。</p>
<p style="margin-left:0em;text-indent:2em">二十七年春三月，遣御馬監太監王忠，賷送佛大藏經一藏於獅子窩，并賜寺額曰「大護國文殊寺」。皇帝勅曰：「朕發誠心，印造佛大藏經，頒施在京，及天下名山寺院供奉。經首護勅，已諭其由。爾住持及僧眾人等，務要虔潔供安，朝夕禮誦。保安眇躬康泰，宮壼肅清。懺已往愆尤，祈無疆壽福。民安國泰，天下太平。俾四海八方，同歸仁慈善教，朕成恭己無為之治道焉。今特差內漢經廠掌壇御馬監太監王忠，賷請一藏，前去五臺山獅子窩文殊寺供安，各宜仰體知悉。欽哉，故諭。」</p>
<p style="margin-left:0em;text-indent:2em">夏五月，仍遣太監王忠，賷送佛大藏經一藏，安於中臺。賜金泥水陸神像於龍泉寺，復建萬聖閣。</p>
<p style="margin-left:0em;text-indent:2em">夏六月，仍遣王忠賷一藏安置北臺。</p>
<p style="margin-left:0em;text-indent:2em">秋八月，遣官任、徐、楊、趙、何五人於五頂作祝延聖壽道場。</p>
<p style="margin-left:0em;text-indent:2em">冬十一月，遣官曹奉懸長旛二首於獅子窩。</p>
<p style="margin-left:0em;text-indent:2em">二十八年夏四月，遣太監王忠，賷送佛經三藏，安置餘三臺，普山飯僧。自是臺山欽賜藏經，凡有六藏，皆有聖諭護持，用充化寶，開覺生民。</p>
</div>
<div class='div-other'><a id='mulu389' />
<p class='h2'>清聖祖</p>
<div class='div-other'><a id='mulu390' />
<p class='h3'>御製南臺普濟寺碑</p><p style="margin-left:0em;text-indent:2em">南臺，世傳文殊示現之處也。臺當山之陽，地稍暄暖，金蕖、日菊、佛鉢之花，生徧崖谷，若錦繡之相錯，故其峯曰「錦繡之峯」。峯有寺曰普濟，蓋宋所建云。佛氏之教，息心淨業，以獨善其身。而文殊所願，在饒益眾生。布施以廣仁義，持戒以守信，忍辱以撝謙，精進以施敬，禪定以守靜，智慧以通理。其慈惠之心，有獨弘者。自漢以來，清涼之山，<span class='corr'>代</span>有精舍。至宋之十寺，為國祝釐，恆賜詔襃答，載籍傳之，所從來久矣。山之僧，棲巖飲澗以自甘，惟守其師之說，以獨善其身。寺有<span class='corr'>圮</span>者，力不能興葺也。朕登南臺，乃命復新普濟寺，以居僧徒之息心淨業者，俾祝釐。於是登臨者，覩象教之精嚴，慈惠之心可以油然而生矣。</p>
</div>
<div class='div-other'><a id='mulu391' />
<p class='h3'>御製東臺望海寺碑</p><p style="margin-left:0em;text-indent:2em">《周官》職方氏掌天下之圖，辨九州之國，州表一山以為鎮。躋其巔可以望海者，則揚之會稽，兖之岱，青之沂，幽之醫無閭，凡四山焉。惟岱距海較遠，登日觀，望扶桑，其岧嶤峻極，尤非他山可比也。五臺隸并州，州境無海，而臺之東峯以「望海」名；蓋雲中、上黨，晉地踞天下之脊；山之麓既高，而臺之高復三十餘里，龍泉以東，岡巒陵阜，皆處其下。遠瞰滄瀛諸州，景光惝恍，儼若紫瀾浩淼，與青顥之氣混涵相接。記稱「旭日方升，望大海若陂澤」，信有以哉！臺有寺，榱棟桯桷，不蔽風雨。朕省方登此，命加修葺，復其初制。蓮臺法相，固極莊嚴已。四方之人，得於焉信宿。縱睇渤海之朝暾，以視夫岱宗日觀，又何多讓耶？遂礱片石，文以紀之。</p>
</div>
<div class='div-other'><a id='mulu392' />
<p class='h3'>御製中臺演教寺碑</p><p style="margin-left:0em;text-indent:2em">五臺之山，高出雲代，然不與嶽鎮之列，《山經》、《禹貢》，以及《道書》所稱洞天福地，均莫之載。蓋自昔為釋子所棲，故與峨眉、普陀，號「三靈山」。之三山者，或在海上，或當巴蜀險遠之區。惟茲山峙神京之右，千里而近，宜登陟者較多焉。朕嘗覽觀載記，謂茲山東有離岳火珠，西有麗農瑤室，南有洞光珠樹，北有玉澗瓊枝，中峯則有自明之金，環光之璧。是靈秀所鍾，中臺為尤異矣。臺高三十有九里，游者至是，必思憩息之地。此自唐以來，演教寺之所由建也。山峻多風，寺久傾<span class='corr'>圮</span>，朕爰命工拓而新之。譬之於物，澤雉十步一啄，百步一飲，鵬之飛九萬里而扶搖，六月而息。其遠邇高下雖殊，方其息，自適之情則一也。朕之命新茲寺，亦欲登是山者，咸有自適之樂焉爾！</p>
</div>
<div class='div-other'><a id='mulu393' />
<p class='h3'>御製北臺靈應寺碑</p><p style="margin-left:0em;text-indent:2em">清涼山，左鄰恆嶽，右接天池，環基五百餘里，五峯竦峙，而北臺為最高。歲癸亥二月，朕鑾輅西巡，登其層巘，雲氣生舄屨之下，開闔萬變。時春雪方霽，青霄敻絕，天風颯然。所謂身歷清淨之域，目睇澄鮮之境，心遊太古之地；盈縮造化，吐納顥氣，泠然善也。臺名「叶斗峯」，舊有靈應寺，丹青虧剝，杗廇敧傾。朕念衣緇之流，不外仁義以為教。故熙隆之代，亦所不廢。矧曼殊化宇，恆著感通，遠邇之人，蘄嚮久矣。爰命崇其陛戺，飾其題楶。土木瓦石，丹堊金碧之需，財自內出，不涉經費。工以傭給，役弗違農。是以工敏於事，而民若不知。秋八月告落成焉。董事之臣，請製文勒石以志之，用以上昭景福於慈闈，下廣惠嘉於兆庶，垂示於億萬斯年爾。</p>
</div>
<div class='div-other'><a id='mulu394' />
<p class='h3'>御製西臺法雷寺碑</p><p style="margin-left:0em;text-indent:2em">朕聞鷲嶺蜂臺，不少水晶之域；鵠林鹿苑，恆開金粟之園。莫不獻露裛之千花，蔭春浮之雙樹。迺有龍湫抱鉢，偕猿鶴以高棲；燕子成龕，捫藤蘿而直上。況夫竺法蘭之初地，舊是花宮；勾龍爽之畫圖，羣推紫府。緗蓮照野，智炬長然；青豆開房，精廬用結。西臺絕頂，有法雷寺焉。方廣化城，文殊密宇。琉璃布地，霄鄰挂月之峯；栲栳名山，磴轉干雲之石。仙人五百，青髻曾遊；沙界三千，玉毫盡徹。指修蛇之負壑，恆嶽匪遙；數歸雁之銜蘆，并門在下。朕對清涼之勝景，招閶闔之長風。北瞻則畢月昴車，西顧則參旗井鉞。憫此伽藍久廢，飭其瓴甋重新。紺馬銖衣，長轉相輪於雲表；桐魚茶版，仍流清響於山椒。庶使龍象行時，金閣遠符大曆；狻猊坐處，神光復現元和云爾。</p>
</div>
<div class='div-other'><a id='mulu395' />
<p class='h3'>御製菩薩頂大文殊院碑</p><p style="margin-left:0em;text-indent:2em">夫坤輿九壤，厥有名區。方志所標，莫之勝紀。若其巒隴緜邈，巖岡崇阻，縈紆窈窕，悠然遠望，列峯競秀，壁立霞駮，不可殫視，則惟清涼山之五臺為最勝。五臺並高數十里，如覆盂，如懸棧閣，如鶻摩天，如鼇脊出海。飛崿穹岫，飄渺超忽。而風高氣寒，土脈深陿，遠近如一。至夫鬱盤迴薄，斥為廣衍之地。蘊真萃異，信為靈迹之所棲託者，惟臺懷為最勝。臺懷居五臺之中，左襟右帶，前頫後仰，若在懷抱。其地陽陸平林，舊多梵剎。有菩薩頂文殊院者，相傳文殊示現於此。其殿廡尤莊嚴弘邃，殆福地之精藍，神坰之奧蹟也。我朝建鼎以來，歲有給賜，為國祝釐。蓋其境域過清，不可以業四民，故於禪棲為宜。雖寥迥深岨，介於無何有之鄉，巾瓶施乞，遠莫能致。然象教所感，伊蒲之供，率集於四方。居其地者，亦類能謹教律、嚴心行，致其潔虔，以一歸於慈氏之訓，庶克稱國家優厚之意焉。朕西巡駐蹕茲地，因劖詞於石，列之院中，以垂示無極云。</p>
</div>
<div class='div-other'><a id='mulu396' />
<p class='h3'>御製殊像寺碑</p><p style="margin-left:0em;text-indent:2em">蓋惟清涼福地，拱紫塞以標靈；臺頂名山，矗蒼穹而聳秀。文殊飛錫之所，夙號神皋；吉祥闡教之區，舊多精剎。況龕留古佛，為法海之殊觀；壤接中臺，乃香林之勝境。創琳宮於自昔，葺紺宇以維新。茲殊像禪寺，開基臺畔，結宇山阿。谷邇鳳林，環千巖之紫翠；堂臨鹿苑，俯萬壑之煙霞。峯曰梵仙，望層巒於天際；泉稱般若，落清礀於雲中。殿有金容，因名「殊像」。天人肅穆，羣瞻龍象之尊；儀度莊嚴，共禮狻猊之座。青蓮妙相，琉璃光映於林端；碧樹幽棲，鐘磬聲聞於嶺外。迺以歲年歷久，陳迹都荒；風雨所摧，僧寮非舊。慨此丹楹畫壁，無非蛛網塵封。朕為慈闈祝釐，故爾法駕戾止。憫茲頹廢，爰命締修。梵宇再興，唄筵如故。祇園金地，依然多寶之場；佛頂珠光，重現牟尼之瑞。招提既肅，緇衲咸歸。室可賴以安禪，用勵清修之眾；事有裨於勸俗，聿弘覺善之門。式勒貞珉，永垂奕禩。</p>
</div>
<div class='div-other'><a id='mulu397' />
<p class='h3'>御製碧山寺碑</p><p style="margin-left:0em;text-indent:2em">原夫園成祇樹，聿標鷲嶺之奇；香滿栴檀，定據琳宮之勝。況山雄雲代，宇結清涼。文殊演教而開基，天龍八部；迦葉瞻容而頫首，螺髻千身。繄朔塞之名區，實梵王之法界。經馱白馬，覩貝畫之常新；地布黃金，喜薝林之重燦。茲碧山寺，棟構臺阿，翬飛巖畔。榜傳普濟，化城之玉磶猶存；谷號華嚴，德水之青蓮時現。銀龕珠洞，映三藏之神光；疊嶂層巒，萃五方之靈秀。浮煙罨翠，迥接蒼穹；含藹流清，傍分綠澗。荷羣峯之凝碧，繞丈室以增幽。雁塔崚嶒，朱夏帶陰山之雪；鶴林高下，白毫連紫極之雲。茲因歲月遷移，川陵委寂。禪枝忍草，侵榛蔓以交蕪；寶鐸雕甍，歷風霜而黯色。朕親來佛地，藉祝慈禧。爰整金繩，丕施珠網。啟琉璃之淨國，寶樹攢香；燦瓔珞之紅樓，曇花四照。相輪自備，巧傍新幡；丹鳳飛來，還棲舊剎。苾芻競集，弘參不二之宗；象力攸崇，眾證無為之果。用鐫貞石，永煥名山。</p>
</div>
<div class='div-other'><a id='mulu398' />
<p class='h3'>御製臺麓寺碑</p><p style="margin-left:0em;text-indent:2em">朕惟道源普濟，金輪轉靈鷲之峯；象設莊嚴，蘭若啟閻浮之地。蓋振鐸聲於祇樹，教澤彌長；秀螺髻於蓮臺，拜瞻斯肅。況復文殊聖宅，遙連紫塞之煙雲；大士名區，近作神京之屏翰。五峯屹峙，千嶂迴環。三春開四照之花，長夏積經年之雪。緬此清涼之靈境，實為萬聖之幽棲。若乃路入山隈，寺名「臺麓」。飄法幢於雲表，影拂虹霓；響清磬於林端，聲浮澗壑。維茲勝域，迥異恆規。朕永惟佛教之弘深，欲躋羣生於仁壽。巡行駐輦，式禮香林。仰祈嘉祉於慈幃，敬製金容於祕殿。出尚方之丹碧，選內府之香檀。刻鏤精工，集經營於匠氏；威儀豐約，裁尺度於朕心。妙相端凝，映雲霞而煥彩；粹容圓滿，偕日月以齊輝。瓔珞紛披，寶鏡照大千之界；蓮華璀璨，祥烟籠丈六之身。敬送臺山，奉安淨土。繡旛香輿，出鳳闕而西行；法鼓鯨鐘，望鴈門而賁止。遠近覩旌幢之盛，天人瞻龍象之儀，莫不注目竦觀，齋心稽首。講堂鈴鐸，傳唄唱於天風；畫栱琉璃，朗慧燈於長夜。繞徑挺菩提之樹，巡檐現優鉢之香。智海汪洋，川嶽益增其炳煥；慈雲瀰漫，草木咸載其光華。貝闕常新，琳宮日麗。嗣後六時禪誦，望寶筏以知歸；四遠緇流，禮精藍而式化。宗風丕振，品類咸休。用勒貞珉，昭示無極。</p>
</div>
<div class='div-other'><a id='mulu399' />
<p class='h3'>御製羅睺寺碑</p><p style="margin-left:0em;text-indent:2em">朕省方觀民，所過名山大川，壯觀勝蹟，與夫往聖先賢講學明道之地，心切向往，多所表章。而釋氏之宮，標靈顯異，所在多有，亦閒留題，以寄遐懷。嘗一再至五臺山，慨然於清涼真境，如遊崆峒汾水之間。登眺五峯，俱賜匾額。維茲羅睺寺，其地近文殊現相處，其取義似皈依西方十六祖。創建自唐，顯迹於宋，續修於勝國賢藩。迨我先朝，曾闢院以供十方。暨朕躬亦嘗寵以翰墨。而日月既久，榱題傾<span class='corr'>圮</span>，赤白漫漶。今住持僧元旦，復規而新之，加麗焉。夫浮屠義不三宿，則無地非桑下也。以無所住為常住，亦何處不清涼也？然其過化之所，往往留精舍焉，亦弟子職也。往聞羅睺擊鐘，集大眾以別聲聞。而宋丞相張商英，嘗見神燈茲寺中；則今元旦之舉於將廢也，鐘聲燈影或者復聞聞而見見乎！因援筆而賜之記。</p>
</div>
<div class='div-other'><a id='mulu400' />
<p class='h3'>御製湧泉寺碑</p><p style="margin-left:0em;text-indent:2em">地湧璇源，山驛著醒心之號；天開金界，禪宮標盥掌之名。故鍊性高僧，每棲真於碧澗；而熏修淨侶，多遯迹於丹泉。用浣滌乎塵氛，乃流傳夫靈蹟。五臺山湧泉寺者，祇陀化域，震旦清都。宿歷井參，聳蓮華之五萼；山連恆岱，環柏谷以千盤。師利垂光，神燈燭夜；摩滕演教，仙梵飄空。陟中頂之岧嶤，指北巖而迤邐。路入清涼之谷，萬派跳珠；俗稱澡浴之池，一泓噀玉。神膏滭沸，金猊駐影而徘徊；細縠奫淪，香象陵波而蹴蹋。諸天撝護，四眾皈依。既撥蘚以披榛，遂結亭而甃石。雪竇寫空明之色，月林生定慧之香。朕以西巡，駕臨初地。喜清瀾之不竭，念聖境之未湮。爰發帑金，式扶象教。揭獅堂以纓壑，紺碧重新；翼鴈舍以連霄，烟嵐增煥。雖慈恩廣大，千江共印圓輝；而誠愫感通，一勺亦沾法乳。珠旛寶網，無雲不現吉祥；粥鼓齋鐘，是水皆分功德。緜靈長於億載，甘露恆滋；普福利於羣生，祥河永濟。泐諸貞石，昭示來茲。</p>
</div>
<div class='div-other'><a id='mulu401' />
<p class='h3'>御製廣宗寺碑</p><p style="margin-left:0em;text-indent:2em">蓋聞教闡浮提，資神功於廣運；理融淨域，表大義於正宗。山號「清涼」，藏名「歡喜」。覽勝則鴈門紫塞，標奇則鹿苑珠林。式承由舊之規，宜示維新之象。廣宗寺者，幽棲妙境，禪悅精藍。泉飛猊座之旁，塔湧鷲峯之半。當其開基曩代，鑿石成龕；架宇虛巖，範銅為瓦。大孚金像，儼然分照十方；小朵天城，久矣齊稱五佛。屬星霜之流易，致風雨之漂搖。朕法駕時巡，祇園涖止，特頒金帑，再飾寶坊。畫棟於以重輝，雲楣因茲永煥。風旛高卓，偕鐵鳳以翱翔；月鏡長圓，並金羊而焜燿。種福田於福地，事重祝釐；宣梵唄於梵天，意兼勸俗。庶幾宏敷廣席，徹權實之指歸；丕振宗傳，識源流之派別云爾。</p>
</div>
<div class='div-other'><a id='mulu402' />
<p class='h3'>御製顯通寺碑</p><p style="margin-left:0em;text-indent:2em">山分五頂，亙右輔之雄區；地接三霄，顯西方之化域。惟大士棲真之所，高揭獅牀；為竺蘭演教之場，羣標鴈舍。靡不矗瓊梯於碧漢，耀琳宇於丹巖。茲顯通寺者，創自永平，闢大孚之靈蹟；拓於元魏，增善住之崇基。唐宗始易前稱，勝代再頒嘉號。玉花園畔，紺雨繽紛；甘露津邊，璇源滴瀝。神燈煥彩，散列巘以千星；飛閣翔空，絢明霞於萬疊。洵臺懷之上剎，恆朔之名藍也。朕駕鑾輅以時巡，望鷲峯而企嚮。身雲忽湧，陟初地之清涼；心月常圓，燭慧光之鴻朗。特捐淨施，香界重開；聿改舊觀，熏修倍肅。石上辟支現影，顯示吉祥；函中舍利升輝，盡生歡喜。葳蕤紫菌，宛同四照交枝；曲折紅泉，即是八功衍派。上以緜慈闈之景算，壽岳彌崇；下以錫兆姓之繁禧，祥河普潤。爰鐫片碣，用詔來茲。</p>
</div>
<div class='div-other'><a id='mulu403' />
<p class='h3'>御製棲賢寺碑</p><p style="margin-left:0em;text-indent:2em">蓋惟鷲嶺西來，西土旋移樂土；鳳林東望，東臺即是春臺。漸近神京，雲湧一峯獨秀；迴翔震旦，蓮開五朵齊明。谷鋪錦繡之花，輝連忍草；溝注清涼之水，法具慈航。名高選佛之場，眺瀛州而若鏡；迹表棲賢之社，探石洞以如霞。儼然證道之區，允矣降真之所。昔者大士，於此現身，早證圓通，闡從聞思修之教；顯標真實，偕隨聲應感之緣。曾為七佛之師，化宣累劫；今作十方之主，澤普羣生。幸茲常喜之國都，瞻禮妙德之相好。出緡錢於內帑，香火頻仍；啟傑構於靈山，莊嚴斯在。祇園遐敞，地分五百坤輿；寶座一乘，光徧三千世界。禪枝影靜，願風雨之調均；覺海波澄，信金湯之擁護。祝慈有慶，九天之壽域長新；緜祚無疆，兆姓之福田永賴。礱鐫貞石，託記載於斯文；抒寫至懷，俾昭垂於來許。</p>
</div>
<div class='div-other'><a id='mulu404' />
<p class='h3'>御製菩薩頂真容院碑</p><p style="margin-left:0em;text-indent:2em">碧落千尋，浮法雲於五髻；紺宮百疊，湧慧日於一螺。摩滕天眼之所憑，阿育神光之所攝。譬諸木金水火，行配土而居中；岱霍華恆，岳得嵩而峻極。洵祇林之勝概，梵界之偉觀矣。茲菩薩頂寺者，區包靈迹，閣貯真容。默贊化機，初布貞觀墨詔；顯資治理，載新景德豐碑。瑞像現於毫端，金繩拓於覺路。羣龍北向，樓臺當地脈之中；雙練南飛，鐘磬隔烟波之外。基緣闢而加廣，殿以配而彌尊。栴檀與婆律同熏，薝蔔共優曇並馥。結大士跏趺之坐，峯擁蓮華；登普賢般若之臺，河呈香象。百千賢劫，俱歸不二法門；萬億人天，各證前三妙諦。從此招提永煥，欄楯重開。臨列障以標奇，冠諸方而首出。用銘貞石，作鎮名山。</p>
</div>
<div class='div-other'><a id='mulu405' />
<p class='h3'>御製白雲寺碑</p><p style="margin-left:0em;text-indent:2em">三明闡教，弘塵海之津梁；八正開宗，示靈山之門閾。白雲寺者，五臺之接待院也。面臨逵道，已饒林麓之觀；後枕巖椒，即是烟霞之宅。乍棼絲而出岫，紺馬羣翔；俄散綺以盈川，玉毫同色。縈青繚白，朝暮皆宜；罨翠浮嵐，陰晴互換。松寮爽塏，霏香靄於諸天；蓮社蕭閑，隔氛埃於下界。聖真茲焉顯化，開士託以潛棲。溯厥由來，亦云舊矣。然而法輪未建，祕境猶湮。階繡苔錢，難覓雀離之舍；壁留蝸篆，莫瞻螺髻之容。惟洪構之有期，信勝因之不昧。朕旁蒐竺典，結念名區。特頒內府之金鏐，用飾上方之象設。天龍八部，齊拱齋筵；鐘板六時，共修禪誦。剎竿高峙，風琴動而月鏡升；梵宇長新，意蕊飛而心燈炳。冀願船之普濟，道在弘慈；庶覺路之咸登，義存廣善云爾。</p>
</div>
<div class='div-other'><a id='mulu406' /><p style="margin-left:2em">有清諸帝，悉信佛法。其悟入最深者，唯世宗雍正為第一。不但在清為第一，自大法東來，皇帝中頗有修持嚴密、悟入深遠者，于中當以清世宗為宗說皆通之第一人。具眼者觀其著作，自可知此語不妄也。清廷發源關東，注重[口*賴]嘛。世祖入關登極後，屢令[口*賴]嘛，啓建護國祐民道場。于順治十二年、十四年，各派數十[口*賴]嘛往五臺山啓建護國祐民道場。十八年，特命阿王老藏[口*賴]嘛，住持五臺山真容院，督理番漢僧眾。至聖祖康熙二十三年以後，天下太平，國家富裕。或隔一、二年往五臺山一次，或每年一次。由京至山，凡用饍住宿之處，各建行宮。而大者有三：一在真定府，一在南臺下，一在臺懷。各大寺均有宴坐之所。于各寺院，或賜匾額，或賜詩文，或特加修葺，為製碑記。御書宸翰，及頒賜珍物，多難悉錄。今但錄聖祖御製碑文十六道，以示其概。至高宗乾隆之世亦然。仁宗嘉慶初，一至五臺。此後國運日衰，不復再去。所有行宮通皆坍塌淨盡，鞠為叢林茂草矣。然文殊所住真常寂滅之境，不以世諦建設頹敗而為興衰。眾生觸目明心之機，或因世相變遷，悟得自心本無生滅。或由道場莊嚴，悟得自心圓具萬德。山河大地，明暗色空，無非毗盧遮那清淨妙土，實為文殊菩薩常住道場。願有心者，咸注意焉。</p>
</div></div>
<p class='juan'>清涼山志卷第五終</p>
<div class='div-w'><a id='mulu407' />
<p class='h2'>附錄：慈雲大師寫〈彌陀經正信發願偈〉</p><p style="margin-left:0em;text-indent:0em;" class="lg-abnormal"><div class='lg-row'>稽首十方佛　彌陀聖中尊　方等修多羅　一切法寶藏　觀音及勢至　大地菩薩僧　我以誠信心　刻板并印造</div>
<div class='lg-row'>阿彌陀經卷　及以正信偈　旋造各一萬　施四眾受持　偈以發信心　經以資讀誦</div>
<div class='lg-row'>若有每日中　至少誦三卷　年誦千八十　十年萬八百　況復多誦者　及歷多年數</div>
<div class='lg-row'>如是積功德　自然生佛前　我此萬卷經　隨所流布處　極少得一人　誦持生淨土</div>
<div class='lg-row'>我願承此力　決定生彼國　況復於多人　人亡經復在　展轉相傳授　是名無盡燈</div>
<div class='lg-row'>燈燈相照耀　破生死長夜　顯出佛菩提　究竟悉同生　常寂光淨土　持此清淨福　迴向奉君親</div>
<div class='lg-row'>我國聖帝王　及聖后聖位　仁壽各萬年　覆育羣氓類　我父母眷屬　怨親非怨親</div>
<div class='lg-row'>咸承勝善根　同生安養國</div>
</p></div></div>
</div><!-- end of div[@id='body'] -->
</body></html>