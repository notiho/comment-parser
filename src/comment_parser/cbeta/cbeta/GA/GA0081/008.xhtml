<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>清涼山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu488' />
<p class='juan'>清涼山志卷第八</p>
<div class='div-other'><a id='mulu489' />
<p class='h1'>第十、名公題詠</p>
<div class='div-other'><a id='mulu490' /><p style="margin-left:2em">紋鏤貝葉，函傳摩竭之城；色染蓮華，香襲那伽之境。鷲頭峯下，常演金口之微言；雞足山中，時宣玉毫之祕笈。影能摶而風能繫，墨花飄灑，非從一佛二佛三四五佛種善根；偈可拈而唄可歌，筆陣流傳，直以百生千生萬億兆生作佛事。況乎五頂奇巒，甲于雲代；九邊重鎮，界作華夷。為塞上之名山，實人間之絕域。故四方善信，莫不瞻風；千載詞壇，咸思題韻。於是深林密箐，長留繡虎之詞；邃谷幽巖，不乏雕龍之句。堪為名山生色，用啟後人景仰。志題詠。</p>
</div>
<div class='div-other'><a id='mulu491' /><p style="margin-left:0em;text-indent:2em">五臺為雲代靈壤，山川蟠鬱，林木豐茂，深巖大壑，蘊秀藏雲。朱甍翠桷，浮乎青靄；仙梵靈燈，現乎杳冥。至於生雲走霧，開闔晦明，千變萬態，難以名言，可謂人間絕域矣。釋傳文殊聖者，寓化於茲，而四方篤信者，罔不觀光焉。士君子亦有向慕茲山者，以地僻一方，造詣惟艱，故至者幾希。惟宋丞相張無盡，高尚覺皇之道；預感夢徵，銜命河東，嘗登是山。其所見聖境，尤非泛常者所能得其少分。既為之傳以紀其事，復為之詩以攄其懷。非一極至誠，曷克至此？今際聖明，文化熙洽，而士君子遊心澹漠者，悉多釋氏。故聞無盡清涼之作，莫不賡和。其見於詩林者，往往有之。雲中釋覺同者，僧中白足也。嘗南遊吳越，凡見名公釋道詠清涼者，採而歸，選而成帙。將壽諸梓，以傳不朽，命余為序。余謂古有賡詩者，賡意不賡其韻。自唐始賡其韻，至宋元尤盛焉。茲詩不特賡韻，亦賡其意矣。且令曼殊境界，煥然發乎吟詠之間，則誦斯詩者，不俟登臨，而雲霞靈瑞、草木山川，了然契諸丹府矣。而同公之用心，可不謂之為賢乎？時成化某年仲夏吉旦，賜進士．禮部侍郎．前翰林學士．直東閣．同修國史．致仕錢唐倪謙序。</p>
</div>
<div class='div-other'><a id='mulu492' />
<p class='h2'>詠五臺詩</p><p class="byline"><span class='note-inline'>(宋)</span>張商英<span class='note-inline'>(丞相　無盡)</span></p>
<div class="lg regular" style="margin-left:0em;"><div class='lg-row'>迢迢雲水陟峯巒　漸覺天低宇宙寬　東北分明觀大海　西南咫尺望長安　圓光化現珠千顆　旭日初昇火一團</div>
<div class='lg-row'>風雨每從巖下起　那羅洞裏有龍蟠<span class='note-inline'>(東臺)</span></div>
</div>
<div class="lg regular" style="margin-left:0em;"><div class='lg-row'>披雲躡雪上南臺　北望清涼眼豁開　一片烟霞籠紫府　萬年松徑鎖莓苔　人遊靈境涉溪去　我訪真容蹋頂來</div>
<div class='lg-row'>前後三三知者少　衲僧到此甚徘徊<span class='note-inline'>(南臺)</span></div>
</div>
<div class="lg regular" style="margin-left:0em;"><div class='lg-row'>寶臺高峻近穹蒼　獅子遺蹤八水旁　五色雲中遊上界　九重天外看西方　三時雨灑龍宮冷　一夜風飄月桂香</div>
<div class='lg-row'>土石尚能消罪障　何勞菩薩放神光<span class='note-inline'>(西臺)</span></div>
</div>
<div class="lg regular" style="margin-left:0em;"><div class='lg-row'>北臺高峻碧崔嵬　多少遊人到便迴　怕見目前生地獄　愁聞耳畔發風雷　七星每夜霑峯頂　六出長年積澗杯</div>
<div class='lg-row'>若遇黑龍奮霹靂　人間妄念自然灰<span class='note-inline'>(北臺)</span></div>
</div>
<div class="lg regular" style="margin-left:0em;"><div class='lg-row'>中臺岌岌最堪觀　四面林峯擁翠巒　萬壑松聲心地響　數條山色骨毛寒　重重燕水東南闊　漠漠黃沙西北寬</div>
<div class='lg-row'>總信文殊歸向者　大家高步白雲端<span class='note-inline'>(中臺)</span></div>
</div>
<div class="lg regular" style="margin-left:0em;"><div class='lg-row'>五頂嵯峨按太虛　就中偏稱我師居　毒龍池畔雲生懆　猛虎巖前客過疎　冰雪滿山銀點綴　香花徧地錦鋪舒</div>
<div class='lg-row'>展開坐具長三尺　已占山河五百餘<span class='note-inline'>(總詠五臺)</span></div>
</div></div>
<div class='div-other'><a id='mulu493' />
<p class='h2'>和詠五臺</p><p class="byline"><span class='note-inline'>(明)</span>唐文煥<span class='note-inline'>(國華　鎮江)</span></p>
<div class="lg regular" style="margin-left:0em;"><div class='lg-row'>振衣扶杖上層巒　臺上長吟老興寬　地勝有緣方許到　心空無法可能安　淡烟滄海波光迥　紅日中天塔影團</div>
<div class='lg-row'>笑指文殊埋髮處　行人常見紫雲蟠<span class='note-inline'>(東臺)</span></div>
</div>
<div class="lg regular" style="margin-left:0em;"><div class='lg-row'>天風吹上妙高臺　滿眼山光紫翠開　鐘破晚烟清落澗　履拖春雨亂黏苔　水邊呪鉢龍飛出　松底翻經鶴下來</div>
<div class='lg-row'>一坐清涼絕塵事　浩歌歸去幾徘徊<span class='note-inline'>(南臺)</span></div>
</div>
<div class="lg regular" style="margin-left:0em;"><div class='lg-row'>淡烟籠樹靄蒼蒼　環繞西臺古道旁　月小更知山勢險　天空應見地形方　瀉來聖水迢迢綠　流出仙花片片香</div>
<div class='lg-row'>最愛老禪棲隱處　祕魔巖畔好風光<span class='note-inline'>(西臺)</span></div>
</div>
<div class="lg regular" style="margin-left:0em;"><div class='lg-row'>上方臺榭枕崔嵬　躡磴捫蘿百轉迴　鴉度晚林斜背日　龍眠天井暗驚雷　好山如對丹青畫　滄海疑傾瀲灩杯</div>
<div class='lg-row'>歸去京華千里外　白雲回首也心灰<span class='note-inline'>(北臺)</span></div>
</div>
<div class="lg regular" style="margin-left:0em;"><div class='lg-row'>笑登絕頂縱遐觀　身在穹窿第一巒　花雨亂飄千片錦　松風常作九秋寒　眼空海嶽塵中小　心與乾坤分外寬</div>
<div class='lg-row'>記得鳳城明月夜　幾回飛夢繞臺端<span class='note-inline'>(中臺)</span></div>
</div>
<div class="lg regular" style="margin-left:0em;"><div class='lg-row'>鐘磬泠泠落紫虛　化人宮殿自成居　光生珠樹佛燈近　香散石壇花雨疎　靈沼月來金鏡小　遠山雲去翠屏舒</div>
<div class='lg-row'>朝簪羈卻登臨願　北望清涼思有餘<span class='note-inline'>(總詠五臺)</span></div>
</div></div>
<div class='div-other'><a id='mulu494' />
<p class='h2'>和詠五臺</p><p class="byline"><span class='note-inline'>(明)</span>史監<span class='note-inline'>(元昭　江蘇)</span></p>
<div class="lg regular" style="margin-left:0em;"><div class='lg-row'>羣峯歷盡到巔巒　極目清涼境界寬　山入雁門真設險　地藏佛國即長安　雨來絕澗自成響　雲度碧溪時作團</div>
<div class='lg-row'>花落經臺鐘梵寂　袈裟香靄翠雲蟠<span class='note-inline'>(東臺)</span></div>
</div>
<div class="lg regular" style="margin-left:0em;"><div class='lg-row'>翠拔南天第二臺　天成圖畫一方開　巔崖有路皆懸石　古樹無枝半是苔　潭龍起處電光走　木客嘯時山雨來</div>
<div class='lg-row'>俯仰獨懷千古意　詩成倚杖漫徘徊<span class='note-inline'>(南臺)</span></div>
</div>
<div class="lg regular" style="margin-left:0em;"><div class='lg-row'>西臺屹立逼穹蒼　紫翠遙分太白旁　天設奇峯卑兩晉　神開金地鎮殊方　洞霞結彩春無際　琪樹生花夜有香</div>
<div class='lg-row'>東望海門纔咫尺　月明時復吐珠光<span class='note-inline'>(西臺)</span></div>
</div>
<div class="lg regular" style="margin-left:0em;"><div class='lg-row'>攀蘿捫磴上崔嵬　十步丹梯九折迴　夜盡高峯先見日　雲深陰洞自藏雷　飛泉影落銀千尺　老桂香分露一杯</div>
<div class='lg-row'>到此都忘塵世念　爭教心慮不成灰<span class='note-inline'>(北臺)</span></div>
</div>
<div class="lg regular" style="margin-left:0em;"><div class='lg-row'>上方樓閣聳奇觀　金磬泠泠度翠巒　深樹浮嵐晴帶雨　陰崖積雪夏生寒　鰲行奰屭星辰近　雲氣氤氳宇宙寬</div>
<div class='lg-row'>何處紫簫吹落月　不勝清思繞巖端<span class='note-inline'>(中臺)</span></div>
</div>
<div class="lg regular" style="margin-left:0em;"><div class='lg-row'>懸崖削壁勢陵虛　中有金仙遁迹居　天近星河常掩映　雲深草木自扶疎　六時花雨含香落　五夜神光帶月舒</div>
<div class='lg-row'>絕頂登臨飛鳥外　一聲長嘯海天餘<span class='note-inline'>(總詠五臺)</span></div>
</div></div>
<div class='div-other'><a id='mulu495' />
<p class='h2'>和詠五臺</p><p class="byline"><span class='note-inline'>(明)</span>胡鎮<span class='note-inline'>(涵素　錢塘)</span></p>
<div class="lg regular" style="margin-left:0em;"><div class='lg-row'>喜共真僧陟翠巒　笑談殊覺道懷寬　無窮世事機前息　一點靈臺靜裏安　險峻只宜扶竹杖　清幽端可坐蒲團</div>
<div class='lg-row'>那羅巖下蛟龍惡　彈舌從教鉢裏蟠<span class='note-inline'>(東臺)</span></div>
</div>
<div class="lg regular" style="margin-left:0em;"><div class='lg-row'>淡烟縹緲隔仙臺　混沌鍾靈始鑿開　霜葉半林紅露寺　石碑一片綠封苔　晴空花雨有時下　樹杪金燈幾度來</div>
<div class='lg-row'>感應曾聞張相國　令人追憶幾徘徊<span class='note-inline'>(南臺)</span></div>
</div>
<div class="lg regular" style="margin-left:0em;"><div class='lg-row'>老我登臨鬢已蒼　孤吟倚杖翠微旁　重重雲樹連西晉　漠漠風烟控朔方　獅子有靈曾印蹟　蟠桃無歲不生香</div>
<div class='lg-row'>曼殊境界吾能到　寶樹長懸不夜光<span class='note-inline'>(西臺)</span></div>
</div>
<div class="lg regular" style="margin-left:0em;"><div class='lg-row'>歷徧龍巖共馬嵬　何如此地漫周迴　遊人每憚峯頭雪　定叟無驚檻外雷　平見斗罡明似燭　靜觀塵海大如杯</div>
<div class='lg-row'>老夫屢有棲山志　爭柰凡心尚未灰<span class='note-inline'>(北臺)</span></div>
</div>
<div class="lg regular" style="margin-left:0em;"><div class='lg-row'>中峯高處縱吟觀　四面芙蓉聳碧巒　日影平臨金塔曉　天光倒浸玉池寒　隔林鐘梵徐徐度　帀地樓臺望望寬</div>
<div class='lg-row'>為愛此中多勝槩　都將收拾入毫端<span class='note-inline'>(中臺)</span></div>
</div>
<div class="lg regular" style="margin-left:0em;"><div class='lg-row'>五峯凝翠溢寒虛　云是金仙舊隱居　祇樹有花從代謝　閒雲無意任親疎　纔登絕頂頻回顧　便覺愁眉一展舒</div>
<div class='lg-row'>萬壑千巖皆勝境　芒鞋蹋徧肯留餘<span class='note-inline'>(總詠五臺)</span></div>
</div></div>
<div class='div-other'><a id='mulu496' />
<p class='h2'>和詠五臺<span class='note-inline'>(嘗夢遊五臺)</span></p><p class="byline"><span class='note-inline'>(明)</span>朱友松<span class='note-inline'>(代藩　宗室)</span></p>
<div class="lg regular" style="margin-left:0em;"><div class='lg-row'>夜來飛夢到雲巒　境闊令人心亦寬　佳致每從高處得　浮生誰解靜中安　蘿窗香散燒雲母　竹院烟斜煑月團</div>
<div class='lg-row'>最愛白雲巖下景　長松落落翠蛟蟠<span class='note-inline'>(東臺)</span></div>
</div>
<div class="lg regular" style="margin-left:0em;"><div class='lg-row'>夢中縹緲上南臺　長嘯峯頭宿霧開　問道頻敲松下戶　尋幽徧蹋澗邊苔　雲中樓閣憑高下　谷口雲霞自往來</div>
<div class='lg-row'>淡月未移疎竹影　莊周蝴蝶幾徘徊<span class='note-inline'>(南臺)</span></div>
</div>
<div class="lg regular" style="margin-left:0em;"><div class='lg-row'>西峯寒色暮蒼蒼　夢入烟霞古澗旁　紫府笑登山隱隱　清涼坐愛石方方　雲中採得薇偏美　花裏流來水自香</div>
<div class='lg-row'>何處鐘聲幽夢破　一窗蘿月淡秋光<span class='note-inline'>(西臺)</span></div>
</div>
<div class="lg regular" style="margin-left:0em;"><div class='lg-row'>夜來彷彿蹋崔嵬　空自臨峯笑幾迴　一枕梅花飛蝶夢　半簾梧雨響蛟雷　未聆石上三生話　先獻巖前萬壽杯</div>
<div class='lg-row'>見說箇中生地獄　夢魂塵慮悉全灰<span class='note-inline'>(北臺)</span></div>
</div>
<div class="lg regular" style="margin-left:0em;"><div class='lg-row'>夢上中臺縱大觀　羣峯似髻聳晴巒　石屏影落天涯暮　瀑布聲來樹杪寒　始覺心衷無所礙　方知眼界自然寬</div>
<div class='lg-row'>滿腔贏得春如海　無限波瀾到筆端<span class='note-inline'>(中臺)</span></div>
</div>
<div class="lg regular" style="margin-left:0em;"><div class='lg-row'>五點青螺印碧虛　翠微深處有僧居　花開曉嶂幽禽集　雪擁衡門過客疎　偶爾夢隨明月去　悠然心共白雲舒</div>
<div class='lg-row'>歸來無限清涼興　盡付愁吟醉詠餘<span class='note-inline'>(總詠五臺)</span></div>
</div></div>
<div class='div-other'><a id='mulu497' />
<p class='h2'>和詠五臺</p><p class="byline">高榮<span class='note-inline'>(仲顯　金陵)</span></p>
<div class="lg regular" style="margin-left:0em;"><div class='lg-row'>雲飛霧卷露層巒　日射瓊臺法界寬　勢插斗杓千疊險　根維坤軸萬年安　樹聲入耳波翻海　嵐氣蒸衣翠作團</div>
<div class='lg-row'>攀盡藤蘿嗟力倦　何殊蜀路走千蟠<span class='note-inline'>(東臺)</span></div>
</div>
<div class="lg regular" style="margin-left:0em;"><div class='lg-row'>翠屏天設壯南臺　臺上禪宮魏帝開　日影浮香僧曬藥　烟光破綠鶴眠苔　化城鐘磬忘昏曉　塵境輪蹄絕往來</div>
<div class='lg-row'>笑指赤崖幽寂處　山雲孤鶴自徘徊<span class='note-inline'>(南臺)</span></div>
</div>
<div class="lg regular" style="margin-left:0em;"><div class='lg-row'>石磴崚嶒山色蒼　登臨如在紫垣旁　孤蟾入夜懸中界　八水流春到下方　日暮芙蓉呈好景　秋深薝蔔散餘香</div>
<div class='lg-row'>題詩遠繼張天覺　添得雲山草木光<span class='note-inline'>(西臺)</span></div>
</div>
<div class="lg regular" style="margin-left:0em;"><div class='lg-row'>嵐侵斗柄鬱崔嵬　勞我躋攀恣往迴　寒氣逼人飛夏雪　泉聲落澗響晴雷　靈蹤猶見心為石　浮世空傳羽化杯</div>
<div class='lg-row'>最喜山房留款夜　地鑪煨芋撥殘灰<span class='note-inline'>(北臺)</span></div>
</div>
<div class="lg regular" style="margin-left:0em;"><div class='lg-row'>憑高竚立豁遐觀　五髻參差列翠巒　嵐色夜浮禪榻冷　鐘聲曉度雁門寒　雲中樓閣重重現　物外烟霞面面寬</div>
<div class='lg-row'>好景滿前吟興發　自驚珠玉落毫端<span class='note-inline'>(中臺)</span></div>
</div>
<div class="lg regular" style="margin-left:0em;"><div class='lg-row'>嵯峨山勢半陵虛　野衲相逢問起居　天迥始知塵眼豁　地偏應覺世情疎　鷲峯雲斷青螺出　龍沼光浮翠練舒</div>
<div class='lg-row'>我欲此中成小構　殘陽歸老樂何餘<span class='note-inline'>(總詠五臺)</span></div>
</div></div>
<div class='div-other'><a id='mulu498' />
<p class='h2'>和詠五臺</p><p class="byline"><span class='note-inline'>(明)</span>高得裕<span class='note-inline'>(羽士　金陵)</span></p>
<div class="lg regular" style="margin-left:0em;"><div class='lg-row'>芒鞋竹杖躡層巒　萬里烟波極目寬　世事每驚流水去　禪心常若泰山安　花開錦樹霞千片　鶴立蒼松玉一團</div>
<div class='lg-row'>昨夜瀾翻千嶂雨　神龍只在鉢中蟠<span class='note-inline'>(東臺)</span></div>
</div>
<div class="lg regular" style="margin-left:0em;"><div class='lg-row'>杖藜迢遞上南臺　臺上奇花映日開　黃鳥鳴春依碧嶂　紫蘿含雨滴蒼苔　塵機盡向閒中息　詩興多從靜裏來</div>
<div class='lg-row'>吟罷芙蓉新月上　更堪拽杖一徘徊<span class='note-inline'>(南臺)</span></div>
</div>
<div class="lg regular" style="margin-left:0em;"><div class='lg-row'>瑤臺紫氣射穹蒼　沱水行山繞四旁　地涌奇峯標上界　天成佳境異諸方　日移芳樹高低影　風動幽蘭遠近香</div>
<div class='lg-row'>百草頭邊明歷歷　不須更覓白毫光<span class='note-inline'>(西臺)</span></div>
</div>
<div class="lg regular" style="margin-left:0em;"><div class='lg-row'>支郎結社傍崔嵬　瑞鳥靈禽日往迴　座上袈裟生雨霧　筵前鐘磬雜風雷　白雲拖練浮金井　丹桂飄香入茗杯</div>
<div class='lg-row'>莫把豪華來換我　五侯七貴久成灰<span class='note-inline'>(北臺)</span></div>
</div>
<div class="lg regular" style="margin-left:0em;"><div class='lg-row'>紫翠峯頭縱遠觀　中臺氣概壓羣巒　風來草木天香遠　雨歇谿山松籟寒　行處不聞絃管沸　望中唯覺海天寬</div>
<div class='lg-row'>要知前後三三語　須把玄機叩兩端<span class='note-inline'>(中臺)</span></div>
</div>
<div class="lg regular" style="margin-left:0em;"><div class='lg-row'>五朵芙蓉聳碧虛　雲中臺殿梵王居　法門靈迹觀來異　人世囂塵到此疎　菡萏華敷濃復淡　兜羅界現卷還舒</div>
<div class='lg-row'>怪來空翠生衣上　山谷嶙峋夜雨餘<span class='note-inline'>(總詠五臺)</span></div>
</div></div>
<div class='div-other'><a id='mulu499' />
<p class='h2'>和詠五臺</p><p class="byline"><span class='note-inline'>(明)</span>釋覺同<span class='note-inline'>(無辯　雲中)</span></p>
<div class="lg regular" style="margin-left:0em;"><div class='lg-row'>度險陵寒上翠巒　東臺風景望中寬　深藏佛國乾坤大　遠鎮皇圖社稷安　天雨寶花香冉冉　海浮紅日影團團</div>
<div class='lg-row'>幾回笑指蓬萊島　三點青螺似髻蟠<span class='note-inline'>(東臺)</span></div>
</div>
<div class="lg regular" style="margin-left:0em;"><div class='lg-row'>天連紫府聳層臺　下控南溟一鏡開　行繞羊腸通絕頂　笑看虎迹印新苔　毫光每自空中現　雷雨翻從澗底來</div>
<div class='lg-row'>因想玉堂佳製在　臨風追和獨徘徊<span class='note-inline'>(南臺)</span></div>
</div>
<div class="lg regular" style="margin-left:0em;"><div class='lg-row'>西頂巍峨接遠蒼　回瞻鄉國白雲旁　孤峯聳翠連三晉　八水分流潤四方　晴日野花鋪蜀錦　秋風仙桂落天香</div>
<div class='lg-row'>當年獅子曾遺迹　巖谷常浮五色光<span class='note-inline'>(西臺)</span></div>
</div>
<div class="lg regular" style="margin-left:0em;"><div class='lg-row'>北來乘興上崔嵬　天外捫蘿鳥徑迴　寒谷未秋先落葉　陰崖不雨自生雷　低懸銀漢星千點　俯視滄溟水一杯</div>
<div class='lg-row'>笑指曼殊棲迹處　幾經劫火不曾灰<span class='note-inline'>(北臺)</span></div>
</div>
<div class="lg regular" style="margin-left:0em;"><div class='lg-row'>中峯崒嵂可人觀　勢入空濛聳翠巒　良夜現燈能破暗　炎天飛雪忽生寒　川原渺渺諸山小　海宇茫茫大地寬</div>
<div class='lg-row'>何用下歸塵世去　願將蹤迹老臺端<span class='note-inline'>(中臺)</span></div>
</div>
<div class="lg regular" style="margin-left:0em;"><div class='lg-row'>山勢崚嶒翠靄虛　神僧曾此卜幽居　雲埋紫府龍蛇混　地隔紅塵車馬疎　五朵芙蓉從地涌　一方圖畫自天舒</div>
<div class='lg-row'>誰知半榻清涼石　遊客能容五百餘<span class='note-inline'>(總詠五臺)</span></div>
</div></div>
<div class='div-other'><a id='mulu500' />
<p class='h2'>和詠五臺</p><p class="byline"><span class='note-inline'>(明)</span>釋鎮澄<span class='note-inline'>(空印　燕京)</span></p>
<div class="lg regular" style="margin-left:0em;"><div class='lg-row'>翩翩一錫上巔巒　極目乾坤逸興寬　歷歷明霞窺大海　重重紫氣望長安　雲舒大漠綿千縷　月涌滄波玉一團</div>
<div class='lg-row'>從把太行移北冀　皇畿迢遞大龍蟠<span class='note-inline'>(東臺)</span></div>
</div>
<div class="lg regular" style="margin-left:0em;"><div class='lg-row'>巍峨㟮屼是南臺　無限嵐光照眼開　古佛巖前長吐瑞　曼殊牀畔細生苔　迢迢磵水流清去　帀帀雲山疊翠來</div>
<div class='lg-row'>十載空懸青靄夢　杖藜今日始徘徊<span class='note-inline'>(南臺)</span></div>
</div>
<div class="lg regular" style="margin-left:0em;"><div class='lg-row'>西臺鬱鬱接穹蒼　樓閣門開八水旁　見說善財詢有道　卻疑曼室住無方　坐霑雲霧袈裟溼　行蹋莓苔草屨香</div>
<div class='lg-row'>莫向禪關重叩啟　峯頭殘月露真光<span class='note-inline'>(西臺)</span></div>
</div>
<div class="lg regular" style="margin-left:0em;"><div class='lg-row'>梵王宮殿倚崔嵬　鳥道穿雲天際迴　山鬼吸呼生霧雨　毒龍吟嘯即風雷　仰瞻斗柄摩金剎　俯瞰滹沱瀉月杯</div>
<div class='lg-row'>何事頭陀身寄此　為渠心慮久如灰<span class='note-inline'>(北臺)</span></div>
</div>
<div class="lg regular" style="margin-left:0em;"><div class='lg-row'>中臺倚杖縱遐觀　突出孤峯壓眾巒　古木崖前看鶴逸　太華池畔照人寒　自憐世事塵中擾　靜覺諸天象外寬</div>
<div class='lg-row'>覽盡烟霞無限境　漫將吟興付毫端<span class='note-inline'>(中臺)</span></div>
</div>
<div class="lg regular" style="margin-left:0em;"><div class='lg-row'>金口曾談事不虛　靈峯誰隔聖凡居　情知大士身非遠　叵耐眾生念自疎　芳草和烟寒更綠　山雲帶雨卷還舒</div>
<div class='lg-row'>狂機歇盡無生滅　始信人人絕欠餘<span class='note-inline'>(總詠五臺)</span></div>
</div></div>
<div class='div-other'><a id='mulu501' />
<p class='h2'>遊五臺詩</p><p class="byline"><span class='note-inline'>(明)</span>王道行<span class='note-inline'>(方伯　晉陽)</span></p>
<div class="lg regular" style="margin-left:0em;"><div class='lg-row'>七寶遙瞻五色蓮　一筇挑破上方烟　懸崖徑仄危難度　出谷峯迴缺又圓　虎豹狺狺驕白日　芙蓉面面插青天</div>
<div class='lg-row'>衝飆失卻投林鳥　路滑須妨遇石遷<span class='note-inline'>(入山)</span></div>
</div>
<div class="lg regular" style="margin-left:0em;"><div class='lg-row'>臺引吳閶練影同　雞鳴曉日已曈曨　身名都付浮雲外　眼界直窮滄海東　一氣混茫何所有　九霄縹緲若為通</div>
<div class='lg-row'>年年草色春先吐　知是山靈長育功<span class='note-inline'>(東臺)</span></div>
</div>
<div class="lg regular" style="margin-left:0em;"><div class='lg-row'>伐木丁丁日影疎　猿吟虎嘯傍僧居　雲穿兩袂行相失　雪散諸天畫不如　南極老人迎杖屨　西方大士借蘧廬</div>
<div class='lg-row'>疑情莫問拋刀事　直往誰當廣額屠<span class='note-inline'>(南臺)</span></div>
</div>
<div class="lg regular" style="margin-left:0em;"><div class='lg-row'>平原萬木吐芳叢　臺上餘寒迥不同　落落龍翻尋母石　翩翩鶴御上仙風　近天白馬山程苦　反照青林色界空</div>
<div class='lg-row'>到此自無諸嗜好　歸心極樂梵王宮<span class='note-inline'>(西臺)</span></div>
</div>
<div class="lg regular" style="margin-left:0em;"><div class='lg-row'>日御熙熙步曉晴　蒼山一片杖頭橫　天從北斗樞中轉　人在毗盧頂上行　風伯霽威如好客　臺卿拱手似從兄</div>
<div class='lg-row'>不緣健鵠飛難到　積雪何由與寺平<span class='note-inline'>(北臺)</span></div>
</div>
<div class="lg regular" style="margin-left:0em;"><div class='lg-row'>芒屩麻衣冷不禁　玉臺縹緲梵宮臨　交參賓主知中位　不辨龍蛇證佛心　二室區分名並遠　雙林地勝興堪深</div>
<div class='lg-row'>泠然止水清人意　常涌文殊腳下金<span class='note-inline'>(中臺)</span></div>
</div>
<div class="lg regular" style="margin-left:0em;"><div class='lg-row'>千華成塔自何時　七寶新瞻結構奇　曾是神僧飛錫去　俄傳文母下檀施　空中鐸引鈞天樂　庭際龍蟠護法碑</div>
<div class='lg-row'>怪底曇花常一現　太平天子本無為<span class='note-inline'>(塔院寺)</span></div>
</div></div>
<div class='div-other'><a id='mulu502' />
<p class='h2'>詠五臺</p><p class="byline"><span class='note-inline'>(明)</span>滕季達<span class='note-inline'>(吳郡　處士)</span></p>
<div class="lg regular" style="margin-left:0em;"><div class='lg-row'>望海峯頭玉樹秋　羽翰遙共白雲留　金鋪宇宙三千界　翠擁蓬萊十二樓　風露淒其生阮嘯　星辰錯落燦吳鉤</div>
<div class='lg-row'>雞鳴欲眺扶桑日　鐘鼓宵殘尚拍浮<span class='note-inline'>(東臺)</span></div>
</div>
<div class="lg regular" style="margin-left:0em;"><div class='lg-row'>五嶽高標是祝融　南臺嵂崒更稱雄　磐陀石上諸天近　圓照光中萬劫空　大野烟霏橫紫塞　高原落日麗丹楓</div>
<div class='lg-row'>重重錦繡山靈護　不與塵凡色相同<span class='note-inline'>(南臺)</span></div>
</div>
<div class="lg regular" style="margin-left:0em;"><div class='lg-row'>一輪寶月挂西岑　萬壑松濤覺海音　檻外星河秋皎皎　席前村郭夜沈沈　梵鐘聲散鰲魚界　貝葉光搖獅子林</div>
<div class='lg-row'>莫道眾生無舍利　維摩元是本來心<span class='note-inline'>(西臺)</span></div>
</div>
<div class="lg regular" style="margin-left:0em;"><div class='lg-row'>鄉風白羽正翛翛　樓觀參差傍斗杓　騁目黃河西域近　振衣青漢北溟遙　牽牛夜半愁砧杵　素女臺端引鳳簫</div>
<div class='lg-row'>一吸金莖三百斗　興來渾欲駕雲飆<span class='note-inline'>(北臺)</span></div>
</div>
<div class="lg regular" style="margin-left:0em;"><div class='lg-row'>壁立中臺萬丈峯　半空空翠落芙蓉　千年古塔函金象　滿谷寒冰臥玉龍　晴壑倒懸南磵瀑　春雷隱約下方鐘</div>
<div class='lg-row'>青鞋久混緇黃迹　瑤草天花處處逢<span class='note-inline'>(中臺)</span></div>
</div></div>
<div class='div-other'><a id='mulu503' />
<p class='h2'>詠五臺</p><p class="byline"><span class='note-inline'>(明)</span>邢雲路<span class='note-inline'>(進士)</span></p>
<div class="lg regular" style="margin-left:0em;"><div class='lg-row'>清秋有客御風來　直上梯空望海臺　白社逢僧談上乘　青山無地著塵埃　蜃蒸溟渤千靈現　烏出扶桑萬竈開</div>
<div class='lg-row'>欲覓慈航何處是　歸依從此渡輪迴</div>
</div></div>
<div class='div-other'><a id='mulu504' />
<p class='h2'>詠五臺</p><p class="byline"><span class='note-inline'>(明)</span>鄭材<span class='note-inline'>(進士)</span></p>
<div class="lg regular" style="margin-left:0em;"><div class='lg-row'>百轉羊腸蹊徑幽　五臺崿崿擁神州　扶桑影動烏光出　溟渤寒生蜃氣浮　東海聖人靈欲祕　函關老子事堪求</div>
<div class='lg-row'>乘空寓目曾何極　萬里風雲此盡收</div>
</div></div>
<div class='div-other'><a id='mulu505' />
<p class='h2'>遊臺感興古風</p><p class="byline"><span class='note-inline'>(宋)</span>李師聖<span class='note-inline'>(濮陽　太守)</span></p><p style="margin-left:0em;text-indent:0em;" class="lg-abnormal"><div class='lg-row'>梵書五頂清涼府　冬冰夏雪無炎暑　我來七月秋正寒　何況蕭蕭巖谷雨　偶爾雲開煦氣生　溶溶滿目烟光聚</div>
<div class='lg-row'>真容古基鷲峯寺　高山之麓雄今古　西方樓觀縹緲間　粲然金碧蓮華宇</div>
<div class='lg-row'>懸崖峻嶺架大木　神物所持憑險阻　金璫垂空殿簷響　森森鐵鳳相交舞</div>
<div class='lg-row'>憶昔文殊出火宅　金剛寶窟通真土　牽牛老人飲玉泉　二子一犬隨貧女　變化無方利有情　知是西天七佛祖</div>
<div class='lg-row'>重聞清涼境界真　無窮陳迹書妙語　我有誠心頗出羣　瑞應神奇目親覩</div>
<div class='lg-row'>須臾光相現咫尺　玉洞金燈明可數　松影搖空山谷中　夜寂太陰隱龍虎</div>
<div class='lg-row'>丹樓碧閣香案前　敬畏生心誰敢侮　從來昏迷如夢迴　前三後三慎莫取</div>
<div class='lg-row'>我今不作前後想　香烟稽首清涼主</div>
</p></div>
<div class='div-other'><a id='mulu506' />
<p class='h2'>送斷崖禪師遊五臺歌</p><p class="byline"><span class='note-inline'>(元)</span>釋明本<span class='note-inline'>(中峯)</span></p><p style="margin-left:0em;text-indent:0em;" class="lg-abnormal"><div class='lg-row'>五臺山在天之北　師子吼處乾坤窄　我兄曾解師子鈴　擬向山中探幽賾　文殊老人雙眼黑　一萬菩薩滿坐莓苔石</div>
<div class='lg-row'>只憑倒卓鐵蒺藜　一齊趁入無生國　諸子去時誰繼踵　盡將五臺攝入草鞋雙耳孔</div>
<div class='lg-row'>虛空滿貯赤玻瓈　笑看祕魔巖石動　歸來說與傍人知　德山臨濟皆兒嬉</div>
<div class='lg-row'>今生元無佛與祖　就手拗折烏藤枝　坐斷高高峯頭那一著　銀山鐵壁人難窺</div>
<div class='lg-row'>翻思少林九載面空壁　千古萬古知誰知　信手拈起一莖草　總是金毛獅子威</div>
</p></div>
<div class='div-other'><a id='mulu507' />
<p class='h2'>清涼契道歌</p><p class="byline"><span class='note-inline'>(明)</span>釋徹照<span class='note-inline'>(雁門)</span></p><p style="margin-left:0em;text-indent:0em;" class="lg-abnormal"><div class='lg-row'>我曾瞻禮文殊叟　親聞震地獅子吼　胷次狐疑悉蕩絕　日午面南看北斗　五峯森聳侵天長　俯視眾剎如鋪張</div>
<div class='lg-row'>大地山河作金色　樹林池沼騰輝光　寶劍倚天寒　聖凡情盡掃</div>
<div class='lg-row'>五百賢聖僧　當下離煩惱　靠倒釋迦老子　掀翻居士淨名　釋迦分疏不下　居士飲氣吞聲</div>
<div class='lg-row'>殺活縱擒出思議　逆行順化超常情　刀山與淫舍　常談四諦輪　耳根塞卻方真聞</div>
<div class='lg-row'>大智洞明非外得　屠沽負販皆玄門　道人擬欲重相見　翻身拶倒光明殿　頂門眼正沒嫌猜　物物頭頭全體現</div>
<div class='lg-row'>從此徧遊諸佛剎　於諸佛所聞妙法　一一三昧得總持　利他自利原無乏</div>
</p></div>
<div class='div-other'><a id='mulu508' />
<p class='h2'>送友之五臺諷《華嚴》<span class='note-inline'>(有引)</span></p><p class="byline"><span class='note-inline'>(明)</span>釋宗林<span class='note-inline'>(朽庵)</span></p><p style="margin-left:0em;text-indent:2em">伏以如來富貴文章，最宜披玩；菩薩清涼境界，正好遊觀。懷香同發一心，曳履各勞雙足。對長亭而話別，說短偈以送行。勿憚路遙，且防春冷。杖挑明月，衲惹烟霞。只圖行色光輝，不管擔簦沈重。聊供一笑，高挂五臺。歌曰：</p>
<p style="margin-left:0em;text-indent:0em;" class="lg-abnormal"><div class='lg-row'>五臺山　清涼境　文殊菩薩留蹤影　谿冰谷雪最難消　三春一似三冬冷　巖花馨　巖樹青　山名久在華嚴經</div>
<div class='lg-row'>四面環基五百里　毒龍猛獸皆潛形　中臺好　生細草　頂上無塵何用掃</div>
<div class='lg-row'>四十里高接半天　遠望滄溟一杯小　東臺高　愁猿猱　春無野杏并山桃　三十八里路雖險　遊人不說雙足勞</div>
<div class='lg-row'>南臺寂　少人迹　下有清泉從此出　路自根頭至頂頭　計里還高三十七</div>
<div class='lg-row'>西臺寬　西風寒　三十五里登臨難　法祕巖中長松樹　千年翠色成奇觀</div>
<div class='lg-row'>北臺險　雲常掩　遠觀恰似丹青染　金猊背上駕文殊　行處紅塵無半點　遊五臺　真快哉　不辭辛苦年年來</div>
<div class='lg-row'>感應隨機或相遇　百千萬劫同消災　古庵院　多更變　勅建光明銅瓦殿</div>
<div class='lg-row'>覩茲恩典慶幸多　文殊更覩黃金面　眾沙門　思報恩　懷香遠謁不動尊</div>
<div class='lg-row'>經諷華嚴解深意　普賢行願堪同論　心香妙　心燈照　文殊歡喜亦含笑　芒鞋步步蹋清涼　三有四恩同一報</div>
<div class='lg-row'>松風清　松月明　搜窮聖迹方還京　心與文殊默相契　慈悲廣度諸眾生</div>
<div class='lg-row'>明年春　再如此　未到五臺心不死　憑君寄語老文殊　借我金毛小獅子　獅子來　我便去　終身只在臺山住</div>
<div class='lg-row'>東西南北遊臺人　莫道雲深不知處</div>
</p></div>
<div class='div-other'><a id='mulu509' />
<p class='h2'>登清涼石有感賦此</p><p class="byline"><span class='note-inline'>(明)</span>岳梁<span class='note-inline'>(國濟　通州)</span></p><p style="margin-left:0em;text-indent:0em;" class="lg-abnormal"><div class='lg-row'>君不見　清涼山前異靈石　一片方方大如席　云是文殊說法座　千古流傳誇勝迹　我生聞說自孩提　將信還疑難考索</div>
<div class='lg-row'>寄慕茲山四十春　苦為浮名縛冠幘　邇來謫宦遊汾陽　行旌北指臺山岡</div>
<div class='lg-row'>躋攀萬仞不憚險　清秋氣爽披清涼　石旁拭目辨真偽　恐惑禪家虛誕累</div>
<div class='lg-row'>殷勤立石徧招呼　僕夫累百堪容萃　始信空中色相真　石能幻化通靈神</div>
<div class='lg-row'>石靈愈信文殊道　道神常顯空中身　空中身　靈山塔　我問靈山山不答　異石中藏玄妙機　識破玄機輸老衲</div>
<div class='lg-row'>老衲前知石性靈　坐石談經神鬼聽　經餘曉月諸山淨　神光繞石天花馨</div>
</p></div>
<div class='div-other'><a id='mulu510' />
<p class='h2'>登清涼石賦</p><p class="byline"><span class='note-inline'>(明)</span>邢雲路</p>
<div class="lg regular" style="margin-left:0em;"><div class='lg-row'>四圍山面面　九步石方方　石方方　何清涼　廣容千萬眾　傳者疑荒唐　觸蠻蝸國戰　大地黍珠藏</div>
<div class='lg-row'>睠茲九步石　行者宜徜徉　茲石能令來者行　茲石能令行者悅　茲石自清涼　人心自煩熱</div>
</div></div>
<div class='div-other'><a id='mulu511' />
<p class='h2'>懷五臺詩</p><p class="byline"><span class='note-inline'>(明)</span>王廷策<span class='note-inline'>(對揚　蒲圻)</span></p><p style="margin-left:0em;text-indent:2em">五臺，天下名山也，轄代。予守代三年矣，而不得一覽其勝，作詩懷之：</p>

<div class="lg regular" style="margin-left:0em;"><div class='lg-row'>出守因緣有五臺　登遊未遂重徘徊　文殊聖迹千年在　向子幽心五嶽催　歲歲天花開法雨　山山佛火映空陔</div>
<div class='lg-row'>何時兀坐清涼石　悟到無生隻履回</div>
</div></div>
<div class='div-other'><a id='mulu512' />
<p class='h2'>遙望臺山<span class='note-inline'>(二首)</span><span class='note-inline'>(時宰五臺縣)</span></p><p class="byline"><span class='note-inline'>(明)</span>高數仞<span class='note-inline'>(孔垣　關中)</span></p><p style="margin-left:0em;text-indent:0em;" class="lg-abnormal"><div class='lg-row'>曾涖五臺邑　遙瞻紫府山　疎鐘寒雨外　野寺暮雲間</div>
</p><p style="margin-left:0em;text-indent:0em;" class="lg-abnormal"><div class='lg-row'>至聖誰能覩　遊人空自還　欲明前後偈　須過上頭關</div>
</p></div>
<div class='div-other'><a id='mulu513' />
<p class='h2'>夢遊清涼<span class='note-inline'>(嘗夢登一山，高峻無極，疑若五臺。)</span></p><p class="byline">高數仞</p><p style="margin-left:0em;text-indent:0em;" class="lg-abnormal"><div class='lg-row'>一夕清齋夢　神登古佛臺　嵐光長掩映　雲影共徘徊　煉性求真火　逢僧問劫灰　慈航何處是　假我渡輪迴</div>
</p></div>
<div class='div-other'><a id='mulu514' />
<p class='h2'>懷空印澄公</p><p class="byline">高數仞</p><p style="margin-left:0em;text-indent:0em;" class="lg-abnormal"><div class='lg-row'>萬木寒山外　澄公遁迹居　已空塵世夢　樂誦覺皇書　養性資禪悅　支形藉飯蔬　何當隨杖屨　導我禮曼殊</div>
</p></div>
<div class='div-other'><a id='mulu515' />
<p class='h2'>宿東臺詩</p><p class="byline"><span class='note-inline'>(明)</span>趙夢麟<span class='note-inline'>(永年　司馬)</span></p><p style="margin-left:0em;text-indent:0em;" class="lg-abnormal"><div class='lg-row'>瓊樓標象外　日暮野雲孤　北斗當窗列　西天近座隅　羣峯歸冥漠　大地入虛無　此際吾高枕　乾坤一夢圖</div>
</p></div>
<div class='div-other'><a id='mulu516' />
<p class='h2'>觀日</p><p class="byline">趙夢麟</p><p style="margin-left:0em;text-indent:0em;" class="lg-abnormal"><div class='lg-row'>晨起憑虛眺大東　紅輪閃爍出龍宮　圓明箇是真如相　普照迷方萬國同</div>
</p></div>
<div class='div-other'><a id='mulu517' />
<p class='h2'>送光上座歸臺山<span class='note-inline'>(四首)</span><span class='note-inline'>(時撫甘肅)</span></p><p class="byline"><span class='note-inline'>(明)</span>曹子登<span class='note-inline'>(以薦　巡撫)</span></p><p style="margin-left:0em;text-indent:0em;" class="lg-abnormal"><div class='lg-row'>飛錫東迴萬里賒　玉關春色映袈裟　塵寰不識曹溪路　獨臥空山對月斜</div>
</p><p style="margin-left:0em;text-indent:0em;" class="lg-abnormal"><div class='lg-row'>雲鎖山腰塔影孤　禪林掃月聽猿呼　衲衣猶帶天門色　疑是百城訪道徒</div>
</p><p style="margin-left:0em;text-indent:0em;" class="lg-abnormal"><div class='lg-row'>五臺高擁碧崔嵬　不斷濤聲萬壑來　遙看獅窩雲護杖　老僧出定夜深迴</div>
</p><p style="margin-left:0em;text-indent:0em;" class="lg-abnormal"><div class='lg-row'>寒潭月影淨禪心　我愧無緣接道林　見說雪山天萬里　長風吹送海潮音</div>
</p></div>
<div class='div-other'><a id='mulu518' />
<p class='h2'>遊臺山清明值雪</p><p class="byline"><span class='note-inline'>(明)</span>鷗江<span class='note-inline'>(雲中)</span></p><p style="margin-left:0em;text-indent:0em;" class="lg-abnormal"><div class='lg-row'>故國清明雨　高山作雪飛　藏名甘闃寂　遠市厭輕肥　謝客雲連社　虛窗霧染衣　春鴻頻送目　飄泊澹忘歸</div>
</p></div>
<div class='div-other'><a id='mulu519' />
<p class='h2'>獅子窩訪空印禪師不遇</p><p class="byline">鷗江</p><p style="margin-left:0em;text-indent:0em;" class="lg-abnormal"><div class='lg-row'>結社傍山阿　曇花繞澗多　聲名傳宦海　音問隔恆河　雲障菩薩頂　風號獅子窩　特來尋不見　應是問維摩</div>
</p></div>
<div class='div-other'><a id='mulu520' />
<p class='h2'>登清涼石賦</p><p class="byline"><span class='note-inline'>(明)</span>鄭材<span class='note-inline'>(進士)</span></p>
<div class="lg regular" style="margin-left:0em;"><div class='lg-row'>勞勞遊宦子　坐此清涼石　頓似超苦海　剎那化國適　曇雲萬壑生　寶山四面闢　繄此五臺奇　浩劫誰擘劃</div>
<div class='lg-row'>茲石不盈丈　一何靈異積　廣容八部眾　廓然摩詰宅　芥子納須彌　斯談信確實</div>
</div></div>
<div class='div-other'><a id='mulu521' />
<p class='h2'>清涼契道歌<span class='note-inline'>(并引)</span></p><p class="byline"><span class='note-inline'>(明)</span>釋德寶<span class='note-inline'>(笑巖)</span></p><p style="margin-left:0em;text-indent:2em">予登清涼，冬觀五頂如銀，即知菩薩示剝白淨露之真體；夏覩千峯似錦，即知菩薩彰圓融具德之妙行。此二不二，體用一如。用心及此，忽然念斷。心境兩忘，共曼殊大士於石火光中，暫一見耳。乃為歌曰：</p>
<p style="margin-left:0em;text-indent:0em;" class="lg-abnormal"><div class='lg-row'>權輿化物誰云造　一切無心合至道　道合無心渠自知　知及無知渠不疑　無心無知終無已　可中有數自成褫</div>
<div class='lg-row'>成褫有數渠非豫　脫體如愚任運去　泝流任運復逢原　芙蓉開徧我師軒</div>
<div class='lg-row'>我師深隱懸河辯　萬疊錦峯雲夜卷</div>
</p></div>
<div class='div-other'><a id='mulu522' />
<p class='h2'>登那羅窟有感</p><p class="byline"><span class='note-inline'>(明)</span>釋真可<span class='note-inline'>(紫柏)</span></p><p style="margin-left:0em;text-indent:0em;" class="lg-abnormal"><div class='lg-row'>君不見　太樸未鑿混沌始　情與無情無彼此　瞥然一念是誰生　骨肉山河成礙窒　那羅窟　甚深密　底裏空明不可測</div>
<div class='lg-row'>見說神僧向入中　雲邊千古遺包笠　聞其風　我亦來　幽巖感慨增徘徊</div>
<div class='lg-row'>自慙身見仍還在　菩薩有門不為開　一直上　莫分別　凡聖都盧乾屎橛</div>
<div class='lg-row'>當頭若許著思量　石人腦後重加楔　由是觀　休外參　眼聲耳色髑髏寒　常光一片色非色　乾坤攝取一毛端</div>
<div class='lg-row'>又不見　維摩丈室十笏許　百千師座皆容處　若言老漢弄神通　分明瞌睡成錯去</div>
<div class='lg-row'>這妙用　孰不有　吃飯穿衣記得否　自是男兒不丈夫　超踔金毛變癡狗</div>
<div class='lg-row'>風吹草　本非賊　望影狺狺吠不息　及乎大盜劫主人　煩惱刀鳴遂竄匿</div>
<div class='lg-row'>業酒醉　何日醒　碌碌浮華俱酩酊　輕裘肥馬送時光　愁殺相知多此病　且由他　各管自　沐猴性躁方痛治</div>
<div class='lg-row'>好惡關頭林木深　上下何曾有定止　鞭其後　即回首　叱去呼來不敢扭</div>
<div class='lg-row'>掌中繩索尚相持　禪翁謾笑狂奴醜　明道易　履道難　習水情潭豈易乾　不是一番拌命做　說時似悟用時瞞</div>
<div class='lg-row'>話到此　淚如雨　滴滴皆從肝肺吐　相逢罕遇箇中人　愁人莫向愁人語</div>
<div class='lg-row'>既有苦　必有甜　陰盡陽回洞口乾　閒來暴背解麻衲　寧知身在重巒間</div>
<div class='lg-row'>夜來趣　忘人情　萬里烟波海月生　設使侯王知此境　便教弊屣視功名</div>
</p></div>
<div class='div-other'><a id='mulu523' />
<p class='h2'>為寶峯禪師賦</p><p class="byline"><span class='note-inline'>(明)</span>釋真可<span class='note-inline'>(紫柏)</span></p><p style="margin-left:0em;text-indent:0em;" class="lg-abnormal"><div class='lg-row'>馳馬試劍少所長　一旦斷髮依空王　日用維持我怕我　誠乃觸境清涼方　種來麻麥資主病　四百四病難為殃</div>
<div class='lg-row'>南臺雅俊卓乎前　朝暮雲物頻蒼黃　鳥道迢遙車馬稀　齋餘靜坐燒異香</div>
<div class='lg-row'>從他人代英雄生　那知大地各分張　君不見　望中樓臺花錦處　劫初浩渺魚龍藏</div>
<div class='lg-row'>功成名遂世為上　道人視之如黃粱　伏枕未經彈指頃　入相出將何忙忙</div>
<div class='lg-row'>其如老衲居層峯　萬事從來弗挂腸</div>
</p></div>
<div class='div-other'><a id='mulu524' />
<p class='h2'>山居四首</p><p class="byline"><span class='note-inline'>(明)</span>釋德清<span class='note-inline'>(憨山)</span></p><p style="margin-left:0em;text-indent:0em;" class="lg-abnormal"><div class='lg-row'>此身元是寄　暫住即為生　不屬人間有　何居世上名　大千觀去小　萬物自來輕　破釜沈舟計　而今借令行</div>
</p><p style="margin-left:0em;text-indent:0em;" class="lg-abnormal"><div class='lg-row'>塵海誰能度　空居我獨任　風雲千載事　冰鐵萬年心　古木留春淺　寒巖積雪深　祇因貪縱目　長踞最高岑</div>
</p><p style="margin-left:0em;text-indent:0em;" class="lg-abnormal"><div class='lg-row'>勞生如逆旅　天地即蘧廬　已見真非假　纔知實是虛　龍門依藉草　鼠壤拾餘蔬　儘有閒田地　誰當共荷鋤</div>
</p><p style="margin-left:0em;text-indent:0em;" class="lg-abnormal"><div class='lg-row'>日月誰將去　春秋似大迷　不知人寂寂　但見草萋萋　聚鹿勞揮麈　羣峯費杖藜　倦來方假寐　何處叫山雞</div>
</p></div>
<div class='div-other'><a id='mulu525' />
<p class='h2'>宿龍門精舍為衲雲讓公賦</p><p class="byline"><span class='note-inline'>(明)</span>釋寬悅<span class='note-inline'>(長干)</span></p><p style="margin-left:0em;text-indent:0em;" class="lg-abnormal"><div class='lg-row'>珍茲玄徒人　嘉遯逃空谷　初中後夜分　坐臥行來獨　定慧等持心　春秋良自牧　室中竹篦語　階下龍虎踧</div>
<div class='lg-row'>白石靜為鄰　青天磬如屋　厲風卷塞雲　萬木驚號哭　玉磵踐冰雪　松杉蕩炎伏</div>
<div class='lg-row'>大智友文殊　埋塵混魚目　而我陟五頂　參尋徧無複　山風冷颼颼　靈臺深穆穆</div>
<div class='lg-row'>芙蓉削空蒼　錦繡敷林麓　神光攝慈顏　天花墮緇服　布衲備頭陀　金環覺一宿</div>
<div class='lg-row'>寂滅菩提場　究竟隨飲啄　丐此龍門居　言陳願自復　投身一壑中　清涼謝煩燠</div>
<div class='lg-row'>不像四方人　東西競馳逐</div>
</p></div>
<div class='div-other'><a id='mulu526' />
<p class='h2'>登中臺有感</p><p class="byline"><span class='note-inline'>(明)</span>釋寬悅</p>
<div class="lg regular" style="margin-left:0em;"><div class='lg-row'>日月雙輪五頂明　徘徊殊覺一身輕　祥雲忽涌金毛現　風雨時來舍利鳴　塔控諸天光叶斗　經函半偈勝連城</div>
<div class='lg-row'>若能析骨書弘願　剎海菩提果頓成</div>
</div></div>
<div class='div-other'><a id='mulu527' />
<p class='h2'>送僧遊五臺</p><p class="byline"><span class='note-inline'>(明)</span>釋洪恩<span class='note-inline'>(雪浪)</span></p>
<div class="lg regular" style="margin-left:0em;"><div class='lg-row'>徧參南北了無從　瓢笠經行萬壑松　螺髻雪中旋五頂　鷲頭雲外宿諸峯　平鋪世界光懸鏡　倒射關門日下舂</div>
<div class='lg-row'>草樹總彰前後偈　漫尋童子不知蹤</div>
</div></div>
<div class='div-other'><a id='mulu528' />
<p class='h2'>夢遊神境詩<span class='note-inline'>(并引)</span></p><p class="byline"><span class='note-inline'>(明)</span>釋鎮澄</p><p style="margin-left:0em;text-indent:2em">往予於萬曆乙亥歲，聽一江老人講《華嚴》於燕山之隆化。於時景慕菩薩住處，即馳神五頂，託志清涼。以塵緣碌碌，復經五載。至庚辰秋，禪源教海，一無措心。自知根器淺陋，不足以載斯道，遂罷遊講肆；而企慕清涼之心，日益切矣。是秋九月初夕，俄爾一夢，適茲神境。然其所見，萬狀交輝，羣真穆穆，實非人間山林境比也。乃作古風一首，略以志其萬一云耳：</p>
<p style="margin-left:0em;text-indent:0em;" class="lg-abnormal"><div class='lg-row'>久慕清涼境　日遠凝機思　月明半窗戶　秋風淅瀝時　杳然適清夢　縹緲天之西　五峯凝黛色　千磵流清滋</div>
<div class='lg-row'>錦烟籠月殿　寶樹磨瓊枝　奇花香馥馥　好鳥聲[亭-丁+鳥][亭-丁+鳥]　巍哉妙德尊　飄然駕狻猊</div>
<div class='lg-row'>諸天擎翠蓋　仙人散紫芝　羣真率嚴衛　釋梵相追隨　光幢蔽白日　天樂遏雲馳</div>
<div class='lg-row'>上懸百尺纛　大書七佛師　列聖馭雲霄　蕩然而逶迤　陟彼黃金殿　地帀青琉璃</div>
<div class='lg-row'>中聳蓮華臺　上有珠網垂　文殊坐其中　肅爾若冰池　梵音洞玄賾　為我宣真慈</div>
<div class='lg-row'>四句不可說　百非亦以離　向上有玄關　千聖絕施為　我聞如甘露　既喜且復悲　夜雨溼芭蕉　忽聽聲凘凘</div>
<div class='lg-row'>驚覺開雙眼　觸物仍沈迷　何當得真詣　一洗多生癡　稽首大智王　斯言當證知</div>
</p></div>
<div class='div-other'><a id='mulu529' />
<p class='h2'>師子歌</p><p class="byline"><span class='note-inline'>(明)</span>釋鎮澄</p><p style="margin-left:0em;text-indent:0em;" class="lg-abnormal"><div class='lg-row'>君不見　五臺山上師子踞　師子窩在雲深處　師子說法師子聽　百獸聞之皆遠去　大師子　小師子　猛烈威獰誰敢擬</div>
<div class='lg-row'>爪牙纔露便生擒　顧佇思惟言下死　不說空　不說有　四句百非不著口</div>
<div class='lg-row'>金剛寶劍倚天寒　外道天魔皆斬首　不是心　不是佛　父母未生全底物</div>
<div class='lg-row'>無量劫來絕點痕　癡人欲解夢中縛　不屬迷　不屬悟　白雲斷處青山露　丈夫拶透兩頭關　天上人間信獨步</div>
<div class='lg-row'>也無玄　也無妙　一切平常合至道　等閒拈得火柴頭　擊碎人間無價寶</div>
<div class='lg-row'>達磨宗　般若旨　六代相傳祇這子　馬師翻作塗毒聲　眾生聞者偷心死</div>
<div class='lg-row'>師子吼　逼乾坤　直前跳躍忽翻身　小師子兒猶迷影　野干狐兔那窺真　德山棒　臨濟喝</div>
<div class='lg-row'>亦能殺　亦能活　臨崖一拶命根休　三藏玄機無不奪　師子王　忽嚬呻　虛空走　須彌瞋　無邊剎海現微塵</div>
<div class='lg-row'>文殊普賢忙不徹　擁出如來大法輪　法輪轉　無休歇　五十三人得一橛</div>
<div class='lg-row'>樓閣門開須善財　頭頭拶出光明月　闕俱圓　圓俱闕　一毛端上同發越　眾生空界有窮時　此法滔滔無盡竭</div>
</p></div>
<div class='div-other'><a id='mulu530' />
<p class='h2'>懷妙峯、澄印二師長歌<span class='note-inline'>(有引)</span></p><p class="byline"><span class='note-inline'>(明)</span>釋鎮澄</p><p style="margin-left:0em;text-indent:2em">蒲坂妙峯、金陵澄印，居龍門。蓬壺道人守河東。因視戍，登清涼，聞其道，過龍門而見訪。本分事外，言及臺山之廢。二師泣曰：「茲山賴有幽林深谷，禪者藏修。今山民砍伐殆盡，公如不護，則菩薩勝境，不久殘滅矣。況茲山實國家內藩，保固邊防，亦國宰之職也。」公頷之，呈於撫台高君，奏請禁革，砍伐乃寢焉。實二師之力也。今乃舍此遠遁他山，千巖隱者，感慕依望，有至泣下而不能自已者。余乃發為長歌，以頌其德，亦以見茲山廢興所係云：</p>
<p style="margin-left:0em;text-indent:0em;" class="lg-abnormal"><div class='lg-row'>震旦有山名清涼，五頂鬱鬱接穹蒼　千巖萬壑嘉木長　玉芝瑤草凝清香　曼殊大士真寂鄉　一萬開士協贊揚</div>
<div class='lg-row'>自古崇真帝與王　生民得以沐休康　棲寂之流數無央　刳心咸得悟真常</div>
<div class='lg-row'>天龍扶衛不暫忘　是故茲山久乃昌　世遠道衰聖哲亡　魔力盛兮法力尩</div>
<div class='lg-row'>凡民侵暴不可當　靈木盡遭斤斧傷　易我居兮奪我糧　寒巖隱者皆驚惶　大士端居常寂光　潸然淚下沾天裳</div>
<div class='lg-row'>咄哉斯民何猖狂　欲毀如來化法場　顧彼一萬童真行　誰能為我拯頹綱</div>
<div class='lg-row'>中有賢善二吉祥　稽首合掌立其傍　賢兮德比妙高眾寶莊　善兮心澄海印湛汪洋</div>
<div class='lg-row'>自云我力能恢張　即乘悲願為舟航　二人握手且徜徉　歸來卓錫叶斗峯之陽</div>
<div class='lg-row'>不知歲月幾風霜　但見四山數數青復黃　舌頭刺血血淋浪　書寫雜華無盡章</div>
<div class='lg-row'>刻苦真修不可量　嘉聲浩爾聆八方　王公聞者來相將　或從之求度　或為之金湯</div>
<div class='lg-row'>乃以慈悲力　驅彼豺與狼　不敢折其枝　況敢求棟梁　由是道人居　遐邇得安藏</div>
<div class='lg-row'>所作亦大奇　於己猶粃糠　功成而不有　遂別臺山岡　長空雲渺渺　曲澗水琅琅　哲人向何處　令我長相望</div>
<div class='lg-row'>何啻長相望　更有無限藏修老衲　聞君歸去　無不斷枯腸</div>
</p></div>
<div class='div-other'><a id='mulu531' />
<p class='h2'>同李令君佩韋登南臺，書於月川丈室</p><p class="byline"><span class='note-inline'>(明)</span>唐公靖<span class='note-inline'>(理髯　太原)</span></p>
<div class="lg regular" style="margin-left:0em;"><div class='lg-row'>日朗雲開萬界明　忻逢此地話無生　齋分香積偏餘供　諦聽如來若有聲　解脫可能空五蘊　昏沈轉覺墮三彭</div>
<div class='lg-row'>木魚敲罷人天寂　會見眾生入化城</div>
</div></div>
<div class='div-other'><a id='mulu532' />
<p class='h2'>送僧遊五臺<span class='note-inline'>(二首)</span></p><p class="byline"><span class='note-inline'>(明)</span>鍾英<span class='note-inline'>(進士　鄴下)</span></p><p style="margin-left:0em;text-indent:0em;" class="lg-abnormal"><div class='lg-row'>囫圇法界內　策杖欲何求　念歇無生滅　機圓任戲游　風生千壑爽　雲捲萬山幽　只這文殊是　五臺一掌收</div>
</p><p style="margin-left:0em;text-indent:0em;" class="lg-abnormal"><div class='lg-row'>箇裏雖無事　法門行欲全　一塵含大界　百剎繞諸天　知識參來徧　菩提道始圓　文殊非獨智　莫惜草鞋錢</div>
</p></div>
<div class='div-other'><a id='mulu533' />
<p class='h2'>贈竹林寺方丈月川禪師</p><p class="byline"><span class='note-inline'>(明)</span>吳用先<span class='note-inline'>(浮渡)</span></p>
<div class="lg regular" style="margin-left:0em;"><div class='lg-row'>法照重來開法筵　香林翠竹宛如前　坐揮玉<span class='corr'>麈</span>超三乘　定入蒲團悟十玄　註疏毫端飛義虎　談經舌上吐青蓮</div>
<div class='lg-row'>暫辭塵鞅來仙地　入室同參不二禪</div>
</div></div>
<div class='div-other'><a id='mulu534' />
<p class='h2'>文殊菩薩讚</p><p class="byline"><span class='note-inline'>(明)</span>王爾康<span class='note-inline'>(進士)</span></p>
<div class="lg regular" style="margin-left:0em;"><div class='lg-row'>誰為法王子　誰作七佛師　劫前證龍種　雲外吼金獅　去來杳無定　語默恍難期　持劍逼如來　咄嗟亦何危</div>
<div class='lg-row'>三三重三三　外人那得知　緬彼金色界　可見不可思</div>
</div></div>
<div class='div-other'><a id='mulu535' />
<p class='h2'>清涼遐思</p><p class="byline"><span class='note-inline'>(明)</span>釋鎮澄</p><p style="margin-left:0em;text-indent:0em;" class="lg-abnormal"><div class='lg-row'>久慕清涼境　未遂清涼遊　塵緣竟碌碌　遐想空悠悠　所思不在山　希覯大聖顏　聖顏在何處　縹緲虛無間</div>
<div class='lg-row'>我欲往從之　何由生羽翰　羽翰不可到　情關萬里漫　報爾遊臺人　休索別思量</div>
<div class='lg-row'>情忘關亦空　當處即清涼　文殊只這是　元不離羹牆</div>
</p></div>
<p class='juan'>清涼山志卷第八終</p>
<div class='div-w'><a id='mulu536' />
<p class='h2'>附錄：山堂法師念佛修心術</p><p style="margin-left:0em;text-indent:2em">諸大乘經，勸生淨土，因通二種，一定二散。定，謂即心觀佛，想彼西方依正主伴，唯心本具。我心空故，如來本空；我心假故，如來宛爾；我心中故，如來絕待。或想蓮華開合，我居其中，合表即空，開表即假，四微體同，即表中道。故經云：「諸佛如來，是法界身，入一切眾生心想中。」是故汝等心想佛時，是心即是三十二相，八十隨形好，是心作佛，是心是佛。此乃如來親示唯心三昧，圓常觀體。了彼淨土生佛依正色心，悉我自心性具功德，即境為觀，心外無佛，性外無土。觀之不已，證無生忍。二者散善，用純實心，信有西方，一心不亂，繫念彌陀，一日七日，聲聲不絕，念念無閒。經云：「執持名號，一日七日，一心不亂，其人命終，阿彌陀佛，與諸聖眾，現在其前。」然事想彼國，但無三觀，名散善耳。故三種淨業，迴向願生，咸登極樂。吾祖智者云：「根有利鈍，行有定散。」觀佛三昧名定，修餘善業，說以為散。散善力微，不能滅除五逆。此經明觀，故得往生。是知若定若散，或鈍或利，皆淨土因，咸趣無生，永無退轉矣。</p>
</div></div>
</div><!-- end of div[@id='body'] -->
</body></html>