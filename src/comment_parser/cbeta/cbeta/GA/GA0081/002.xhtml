<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>清涼山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu33' />
<p class='juan'>清涼山志卷第二</p>
<div class='div-other'><a id='mulu34' />
<p class='h1'>第三、五峯靈迹</p>
<div class='div-other'><a id='mulu35' /><p style="margin-left:2em">法身無相，偶居蓮華千葉之中；聖化多方，橫出香水四流之表。返常合道，利用契機。故飛輪銜寶，盪除尊貴之幢；晦影韜光，樹植蕭閒之幟。千尋壁立，跛驢智何處求蹤；萬象鏡懸，羚羊角誰能漏迹。微露一機一境，宛然分主分賓；淨蠲六識六塵，觸處隨時隨地。豈同夸張方伎，惑亂俗流；侈談蓬島三山，靈芝益壽。神州五岳，丹訣延年；神異迥殊，正邪攸別。志靈迹。</p>
</div>
<div class='div-other'><a id='mulu36' /><p style="margin-left:0em;text-indent:2em">五臺，亦曰五峯。臺言高平，峯言聳峭。所以有五者，觀國師云：「表我大聖，五智已圓，五眼已淨；總五部之真祕，洞五陰之性源。故首戴五佛之冠，頂分五方之髻，運五乘之要，清五濁之災矣。」其東西南北四臺，皆自中臺發脈。一山連屬，勢若遊龍。唯南臺特秀而窵居焉。</p>
</div>
<div class='div-other'><a id='mulu37' />
<div class='div-other'><a id='mulu38' /><p style="margin-left:0em;text-indent:2em">東臺，約高三十八里，頂若鰲脊，周三里，亦名望海峯。若夫蒸雲寢壑，爽氣澄秋，東望明霞，若陂若鏡，即大海也。亦見滄瀛諸洲，因以為名。東溪之水，北注滹沱。支山，東南延四十里，入阜平縣界。西北延二十里，入繁峙縣界。</p>
<p style="margin-left:0em;text-indent:2em">明給事中錫山仁甫萬象春詩：</p>

<div class="lg regular" style="margin-left:0em;"><div class='lg-row'>攀巖聳步上層巒　身世悠然宇宙寬　一望滄波迷大海　遙瞻紫氣接長安　丹峯隱隱霞光映　碧樹重重月影團</div>
<div class='lg-row'>怪道陰雲生石洞　從知靈物此中蟠</div>
</div><p style="margin-left:0em;text-indent:2em">其靈迹二十六。</p>
</div>
<div class='div-other'><a id='mulu39' />
<p class='h3'>那羅延窟</p><p style="margin-left:0em;text-indent:2em">臺東畔。其內風氣凜然，盛夏有冰。吐納雲霞，或燈光時出。《華嚴》云：「是菩薩住處，亦是神龍所居。」</p>
<p style="margin-left:0em;text-indent:2em">鎮澄詩：</p>

<div class="lg regular" style="margin-left:0em;"><div class='lg-row'>石窟開巖畔　靈蹤接上方　雲霞常出沒　神物自幽藏</div>
<div class='lg-row'>冷積千年雪　虛明五夜光　東南觀海岱　煙水思茫茫</div>
</div></div>
<div class='div-other'><a id='mulu40' />
<p class='h3'>笠子塔</p><p style="margin-left:0em;text-indent:2em">臺頂。宋宣和間，代牧趙康弼同慈化大師，見異僧入那羅窟留笠子，建塔藏之。</p>
<p style="margin-left:0em;text-indent:2em">鎮澄詩：</p>
<p style="margin-left:0em;text-indent:0em;" class="lg-abnormal"><div class='lg-row'>夢裏乾坤度幾秋　窮源直到海峯頭　短筇擊碎那羅窟　佛國恆沙任爾遊</div>
</p></div>
<div class='div-other'><a id='mulu41' />
<p class='h3'>觀音坪</p><p style="margin-left:0em;text-indent:2em">臺北麓一里許。</p>
</div>
<div class='div-other'><a id='mulu42' />
<p class='h3'>華嚴谷</p><p style="margin-left:0em;text-indent:2em">臺之西北，今名東臺溝。</p>
</div>
<div class='div-other'><a id='mulu43' />
<p class='h3'>棗林</p><p style="margin-left:0em;text-indent:2em">臺之東北。元魏永安二年恆州刺史延慶因獵至此。僕夫四人，逐一白鹿，偶見大宅高門，鹿即竄入。有一長者，鬚髮皓然，拄杖而立曰：「鹿乃我家所有，卿何妄逐？」僕曰：「我不用鹿，飢困柰何？」翁指東林棗方熟，四人就林而食。囊之歸，進棗延慶，慶怪之。復迹尋之，遂失其所在。</p>
</div>
<div class='div-other'><a id='mulu44' />
<p class='h3'>五王城</p><p style="margin-left:0em;text-indent:2em">臺東北數十里，有五王寺。</p>
</div>
<div class='div-other'><a id='mulu45' />
<p class='h3'>天城</p><p style="margin-left:0em;text-indent:2em">五王城側。《靈迹記》云：「天城，即化寺也。不依地立，迥出雲霞，朱樓紺殿，皎若天城。得遇之人，塵機頓息。」</p>
</div>
<div class='div-other'><a id='mulu46' />
<p class='h3'>大會谷</p><p style="margin-left:0em;text-indent:2em">臺東谷，眾溪交會，滹沱之源出此。</p>
</div>
<div class='div-other'><a id='mulu47' />
<p class='h3'>華林</p><p style="margin-left:0em;text-indent:2em">臺東南二十里，即今古華巖。</p>
</div>
<div class='div-other'><a id='mulu48' />
<p class='h3'>溫湯泉</p><p style="margin-left:0em;text-indent:2em">臺東南七十里。</p>
</div>
<div class='div-other'><a id='mulu49' />
<p class='h3'>馬跑泉</p><p style="margin-left:0em;text-indent:2em">臺東南六十餘里。</p>
</div>
<div class='div-other'><a id='mulu50' />
<p class='h3'>龍泉關</p><p style="margin-left:0em;text-indent:2em">臺東南六十里。關之東即直隸，關之西即山西。</p>
<p style="margin-left:0em;text-indent:2em">釋德清詩：</p>
<p style="margin-left:0em;text-indent:0em;" class="lg-abnormal"><div class='lg-row'>策杖烟霞外　重關虎豹林</div>
<div class='lg-row'>路當崎曲險　山入塞垣深　慘淡黃雲色　蕭條落日陰　邊笳如怨客　嗚噎嶺頭吟</div>
</p></div>
<div class='div-other'><a id='mulu51' />
<p class='h3'>舊路嶺</p><p style="margin-left:0em;text-indent:2em">臺東南五十餘里。</p>
</div>
<div class='div-other'><a id='mulu52' />
<p class='h3'>鐵鋪</p><p style="margin-left:0em;text-indent:2em">臺南五十里。</p>
</div>
<div class='div-other'><a id='mulu53' />
<p class='h3'>棲賢谷</p><p style="margin-left:0em;text-indent:2em">臺西南溝，俗呼「宰殺溝」。自古真人藏修處也。</p>
<p style="margin-left:0em;text-indent:2em">鎮澄詩：</p>
<p style="margin-left:0em;text-indent:0em;" class="lg-abnormal"><div class='lg-row'>路入清涼境　幽棲獨此多</div>
<div class='lg-row'>烟霞藏梵宇　鐘磬出松蘿　疊嶂呈奇畫　流泉弄玉珂　尋真未相識　且看白雲過</div>
</p></div>
<div class='div-other'><a id='mulu54' />
<p class='h3'>觀音洞</p><p style="margin-left:0em;text-indent:2em">棲賢谷口巖畔，洞有滴泉，味甘。</p>
<p style="margin-left:0em;text-indent:2em">法本詩：</p>

<div class="lg regular" style="margin-left:0em;"><div class='lg-row'>足躡雲梯上翠巔　畫樓飛閣接雲天</div>
<div class='lg-row'>殷勤瞻禮圓通相　一滴甘泉熱惱蠲</div>
</div></div>
<div class='div-other'><a id='mulu55' />
<p class='h3'>化竹林</p><p style="margin-left:0em;text-indent:2em">臺西南支山二十里，亦名「昶竹林」。昔人遠望，萬竹鱗鱗，近則失之，遂此卓庵。</p>
<p style="margin-left:0em;text-indent:2em">釋善安詩：</p>

<div class="lg regular" style="margin-left:0em;"><div class='lg-row'>茅房小築萬松間　幕幕烟光四壁環　深谷豈宜俗客住　溪雲常共野僧閒</div>
<div class='lg-row'>夜深山鬼聞經去　日午天人送供還　自是身心常寂泊　不知飛瀑日潺湲</div>
</div></div>
<div class='div-other'><a id='mulu56' />
<p class='h3'>青峯</p><p style="margin-left:0em;text-indent:2em">化竹林南，今名「大螺頂」。</p>
<p style="margin-left:0em;text-indent:2em">釋法本詩：</p>

<div class="lg regular" style="margin-left:0em;"><div class='lg-row'>蹋徧塵區念已休　歸來結社碧峯頭　無窮松韻清雙耳　不盡雲山豁兩眸</div>
<div class='lg-row'>一箇蒲團消白日　半肩破衲度寒秋　人間八萬四千夢　盡向無生一念收</div>
</div></div>
<div class='div-other'><a id='mulu57' />
<p class='h3'>現聖臺</p><p style="margin-left:0em;text-indent:2em">青峯之南。唐觀國師嘗見萬聖羅空，五臺停岫。</p>
<p style="margin-left:0em;text-indent:2em">釋覺玄詩：</p>

<div class="lg regular" style="margin-left:0em;"><div class='lg-row'>瑞靄雲飛杳杳窮　十千開士御寒空</div>
<div class='lg-row'>繽紛不盡蓮華雨　無限真人到此峯</div>
</div></div>
<div class='div-other'><a id='mulu58' />
<p class='h3'>明月池</p><p style="margin-left:0em;text-indent:2em">臺西南廿里。昔人晦夜，見皎月澄池。</p>
<p style="margin-left:0em;text-indent:2em">雨花老人詩：</p>
<p style="margin-left:0em;text-indent:0em;" class="lg-abnormal"><div class='lg-row'>倚杖看明月　滄浪水正清</div>
<div class='lg-row'>悠然歌此曲　可以濯吾纓　未入非熊兆　空<span class='corr'>沉老</span>兔精　若逢知道者　相與結鷗盟</div>
</p></div>
<div class='div-other'><a id='mulu59' />
<p class='h3'>石佛嶺</p><p style="margin-left:0em;text-indent:2em">明月池南二十里。</p>
</div>
<div class='div-other'><a id='mulu60' />
<p class='h3'>漫天石</p><p style="margin-left:0em;text-indent:2em">東臺頂。古有怪石，夏流液，夜有光，後人造屋，火之。</p>
</div>
<div class='div-other'><a id='mulu61' />
<p class='h3'>研伽羅山</p><p style="margin-left:0em;text-indent:2em">舊云東臺山名。應是梵語，未詳所出。</p>
</div>
<div class='div-other'><a id='mulu62' />
<p class='h3'>紫府</p><p style="margin-left:0em;text-indent:2em">五臺總稱。遠望五峯之間，紫氣盤鬱，神人所居也。無恤獵常山西，瞻紫雲之瑞，至此見聖。</p>
<p style="margin-left:0em;text-indent:2em">鎮澄詩：</p>
<p style="margin-left:0em;text-indent:0em;" class="lg-abnormal"><div class='lg-row'>西望龍泉錦繡開　紫雲鬱鬱鎖仙臺　就中一片清涼地　劫火曾經幾度來</div>
</p></div>
<div class='div-other'><a id='mulu63' />
<p class='h3'>黃巍嶺</p><p style="margin-left:0em;text-indent:2em">商英望此見神燈，料是小東臺。</p>
</div>
<div class='div-other'><a id='mulu64' />
<p class='h3'>觀來石</p></div></div>
<div class='div-other'><a id='mulu65' />
<div class='div-other'><a id='mulu66' /><p style="margin-left:0em;text-indent:2em">南臺，高三十七里，頂若覆盂，周一里，亦名「錦繡峯」。山峯聳峭，烟光凝翠，細草雜花，千巒彌布，猶鋪錦然，故以名焉。支山南延六十里，至嶔巖寺。</p>
<p style="margin-left:0em;text-indent:2em">萬仁甫詩：</p>
<p style="margin-left:0em;text-indent:0em;" class="lg-abnormal"><div class='lg-row'>南臺孤聳隔諸臺　極目氤氳瑞氣開</div>
<div class='lg-row'>花滿重岡堆錦繡　巖藏溼霧鎖莓苔　千尋寶剎摩雲出　百道飛泉帶雨來</div>
<div class='lg-row'>欲證菩提何處是　暫從法地一徘徊</div>
</p><p style="margin-left:0em;text-indent:2em">其靈迹二十一。</p>
</div>
<div class='div-other'><a id='mulu67' />
<p class='h3'>仙花山</p><p style="margin-left:0em;text-indent:2em">即南臺之山名。</p>
<p style="margin-left:0em;text-indent:2em">普明歌：</p>

<div class="lg regular" style="margin-left:0em;"><div class='lg-row'>南臺之麓　仙人之居　春雲靄靄　暮雨霏霏　臥於石罅　而坐神龜</div>
<div class='lg-row'>杳然飛去　仙花披靡</div>
</div><p style="margin-left:0em;text-indent:2em">李環洲詩：</p>
<p style="margin-left:0em;text-indent:0em;" class="lg-abnormal"><div class='lg-row'>南極名山絕漢開　捫蘿直上最高臺</div>
<div class='lg-row'>白雲縹緲峯前過　紅日曈曨地底來　望眼敢云空四海　飛身應擬近三台　尋真到此聊經宿　莫謂丹成便浪猜</div>
</p></div>
<div class='div-other'><a id='mulu68' />
<p class='h3'>普賢塔</p><p style="margin-left:0em;text-indent:2em">南臺山上。</p>
</div>
<div class='div-other'><a id='mulu69' />
<p class='h3'>古南臺</p><p style="margin-left:0em;text-indent:2em">臺南二里。嘉靖間，香林大士卓庵其上。</p>
<p style="margin-left:0em;text-indent:2em">副使楊彩詩：</p>
<p style="margin-left:0em;text-indent:0em;" class="lg-abnormal"><div class='lg-row'>沱水恆山一脈來　清涼勝迹自天開</div>
<div class='lg-row'>石門祕訣封何日　寶樹靈根那為栽　演法當年緣正覺　傳燈歧路謾相猜</div>
<div class='lg-row'>停驂漸欲收登覽　先上南天紫翠臺</div>
</p></div>
<div class='div-other'><a id='mulu70' />
<p class='h3'>石罅、神龜</p><p style="margin-left:0em;text-indent:2em">二俱仙花山南半麓。</p>
</div>
<div class='div-other'><a id='mulu71' />
<p class='h3'>石城</p><p style="margin-left:0em;text-indent:2em">臺南二十里，四山峭壁，若城焉。</p>
<p style="margin-left:0em;text-indent:2em">德清詩：</p>
<p style="margin-left:0em;text-indent:0em;" class="lg-abnormal"><div class='lg-row'>青山白社意何真　不厭孤遊杖屨頻</div>
<div class='lg-row'>石裂峭崖<span class='corr'>天</span>作障　寺居空界日為鄰　瑤花紫朮春常在　豐草長林鹿自馴　悵望餐霞人已去　峯頭明月好誰親</div>
</p></div>
<div class='div-other'><a id='mulu72' />
<p class='h3'>白龍池</p><p style="margin-left:0em;text-indent:2em">臺東南麓。</p>
</div>
<div class='div-other'><a id='mulu73' />
<p class='h3'>插箭嶺</p><p style="margin-left:0em;text-indent:2em">臺東二十里。宋太宗北征入此，見菩薩現八臂相，插箭而迴。</p>
</div>
<div class='div-other'><a id='mulu74' />
<p class='h3'>萬木坪</p><p style="margin-left:0em;text-indent:2em">臺西南四十里。唐李澄師莊，為普通供養。</p>
</div>
<div class='div-other'><a id='mulu75' />
<p class='h3'>龍宮聖堆</p><p style="margin-left:0em;text-indent:2em">近娑婆寺。昔有龍母，聞法化去，時龍池即湧為堆，故名焉。</p>
</div>
<div class='div-other'><a id='mulu76' />
<p class='h3'>聖鐘山</p><p style="margin-left:0em;text-indent:2em">臺南八十里。昔有神鐘，飛來懸于巖下，高數丈。鐘後飛鳴而去。今鐵簴尚存。</p>
</div>
<div class='div-other'><a id='mulu77' />
<p class='h3'>聖僧崖</p><p style="margin-left:0em;text-indent:2em">亦名「滴水崖」，臺南七十里。唐貞觀中，梵僧于此立化。</p>
</div>
<div class='div-other'><a id='mulu78' />
<p class='h3'>古竹林</p><p style="margin-left:0em;text-indent:2em">臺西南三十里，唐法照入聖境。</p>
<p style="margin-left:0em;text-indent:2em">鎮澄詩：</p>

<div class="lg regular" style="margin-left:0em;"><div class='lg-row'>森森萬竹拂蒼烟　可信人間別有天</div>
<div class='lg-row'>回首不知誰是夢　夕陽山色意茫然</div>
</div></div>
<div class='div-other'><a id='mulu79' />
<p class='h3'>虒陽嶺</p><p style="margin-left:0em;text-indent:2em">臺西南三十餘里，佛陀波利見文殊處，有尊勝幢存焉。虒陽河源發於此。</p>
</div>
<div class='div-other'><a id='mulu80' />
<p class='h3'>志公洞</p><p style="margin-left:0em;text-indent:2em">清涼石南。</p>
</div>
<div class='div-other'><a id='mulu81' />
<p class='h3'>法華洞</p><p style="margin-left:0em;text-indent:2em">志公洞前。</p>
</div>
<div class='div-other'><a id='mulu82' />
<p class='h3'>七佛洞</p><p style="margin-left:0em;text-indent:2em">臺西南二十里。古有七梵僧，至此入寂不起，遂立七佛像。</p>
</div>
<div class='div-other'><a id='mulu83' />
<p class='h3'>千佛洞</p><p style="margin-left:0em;text-indent:2em">臺東北崖畔。嘉靖末，道方者夜遊至此，見神燈萬點，既出旋入。方隨入，見玉佛像森列其中，穹窿深迥。進里許，黤然聞波濤，悚怖不能出。念觀音名，願造像。忽見一燈，尋光得出，乃造石佛于洞口。</p>
</div>
<div class='div-other'><a id='mulu84' />
<p class='h3'>金閣嶺</p><p style="margin-left:0em;text-indent:2em">臺西北嶺，昔人見化金閣，建寺以擬之。</p>
<p style="margin-left:0em;text-indent:2em">德清詩：</p>
<p style="margin-left:0em;text-indent:0em;" class="lg-abnormal"><div class='lg-row'>祇園傑閣境清虛　布盡黃金計不疎</div>
<div class='lg-row'>山指岳蓮瞻玉氣　地從塵海入空居　青天有客乘鴻鵠　白社何人揭梵書</div>
<div class='lg-row'>萬里風烟仍擊目　不堪登眺轉愁予</div>
</p><p style="margin-left:0em;text-indent:0em;" class="lg-abnormal"><div class='lg-row'>一片輕雲日夜浮　即看春色又神州</div>
<div class='lg-row'>無邊芳草年年路　不盡滹沱滾滾流　人世即今頻側目　乾坤自古一登樓　憑虛直欲陵風去　更許何人汗漫游</div>
</p><p style="margin-left:0em;text-indent:2em">侍郎楊海州詩：</p>
<p style="margin-left:0em;text-indent:0em;" class="lg-abnormal"><div class='lg-row'>年來蹤迹厭紅塵　此日登臨託勝因</div>
<div class='lg-row'>紫界左窺連渤岱　銀潢西指控周秦　堂齋罷柝鐘聲靜　梵偈傳香月印新　贏得緇流詢姓字　便疑驅遣幻中身</div>
</p></div>
<div class='div-other'><a id='mulu85' />
<p class='h3'>天盆谷</p><p style="margin-left:0em;text-indent:2em">金閣之左，山若仰盆。</p>
<p style="margin-left:0em;text-indent:2em">泰山樵子孫枝詩：</p>

<div class="lg regular" style="margin-left:0em;"><div class='lg-row'>石磴穿雲上　松蘿覓路除　山深無客到　地僻有僧居</div>
<div class='lg-row'>刳木通泉水　開畦種野蔬　好遊渾不倦　空閣且停輿</div>
</div></div>
<div class='div-other'><a id='mulu86' />
<p class='h3'>蛇溝</p><p style="margin-left:0em;text-indent:2em">天盆北，舊名「車溝」，若車箱形。</p>
</div>
<div class='div-other'><a id='mulu87' />
<p class='h3'>海螺城</p><p style="margin-left:0em;text-indent:2em">天盆之東，昔人於此見化城，若海旋焉。</p>
<p style="margin-left:0em;text-indent:2em">鎮澄詩：</p>

<div class="lg regular" style="margin-left:0em;"><div class='lg-row'>悵望青山思更依　化城縹緲隔烟霏</div>
<div class='lg-row'>曼殊境界原非外　只要當心一息機</div>
</div></div></div>
<div class='div-other'><a id='mulu88' />
<div class='div-other'><a id='mulu89' /><p style="margin-left:0em;text-indent:2em">西臺，高三十五里，頂平廣，周二里，亦名「挂月峯」。月墜峯巔，儼若懸鏡，因以為名。其上有泉，羣山拱合，巖谷幽潛。支山西北延四十里，至繁峙縣界。</p>
<p style="margin-left:0em;text-indent:2em">萬仁甫詩：</p>
<p style="margin-left:0em;text-indent:0em;" class="lg-abnormal"><div class='lg-row'>重巒硉矹倚青蒼　紺宇參差八水旁</div>
<div class='lg-row'>欲向法門探上乘　閒來淨土即西方　泉飛石壁三衣溼　花吐金蓮萬壑香</div>
<div class='lg-row'>指點諸天僧話久　峯頭明月已生光</div>
</p><p style="margin-left:0em;text-indent:2em">其靈迹十七。</p>
</div>
<div class='div-other'><a id='mulu90' />
<p class='h3'>魏文人馬迹</p><p style="margin-left:0em;text-indent:2em">在臺上。石上印文若人馬足迹，俗以為魏帝至此。</p>
<p style="margin-left:0em;text-indent:2em">覺玄詩：</p>

<div class="lg regular" style="margin-left:0em;"><div class='lg-row'>魏帝鑾輿避暑來　旌旗卷日映山臺</div>
<div class='lg-row'>盤陀石上空留迹　風雨千年印綠苔</div>
</div></div>
<div class='div-other'><a id='mulu91' />
<p class='h3'>八功德水</p><p style="margin-left:0em;text-indent:2em">臺北。</p>
<p style="margin-left:0em;text-indent:2em">副使李北沙詩：</p>

<div class="lg regular" style="margin-left:0em;"><div class='lg-row'>臺山聞自昔　今日見青冥　翠抹千尋壁　祥看五色屏</div>
<div class='lg-row'>雲籠七寶樹　水繞八功亭　散落天花夜　清音送客聽</div>
</div></div>
<div class='div-other'><a id='mulu92' />
<p class='h3'>二聖對譚石</p><p style="margin-left:0em;text-indent:2em">唐法林，見緇白二叟坐談石上，近之則失，因為名。宣公子覩異，於上建樓。</p>
<p style="margin-left:0em;text-indent:2em">覺玄詩：</p>
<p style="margin-left:0em;text-indent:0em;" class="lg-abnormal"><div class='lg-row'>妙德弘開向上關　維摩一默不輕還　對談若謂無言說　風雨依前點石斑</div>
</p></div>
<div class='div-other'><a id='mulu93' />
<p class='h3'>獅子蹤</p><p style="margin-left:0em;text-indent:2em">對談石下。</p>
<p style="margin-left:0em;text-indent:2em">雨花老人詩：</p>

<div class="lg regular" style="margin-left:0em;"><div class='lg-row'>誰跨狻猊到五峯　徐行蹋徧玉芙蓉　一方石上遺靈迹　八水池邊絕異蹤</div>
<div class='lg-row'>花落每經香雨溼　春深惟有綠苔封　杖藜歸去應尋覓　見在西巖第幾重</div>
</div></div>
<div class='div-other'><a id='mulu94' />
<p class='h3'>牛心石</p><p style="margin-left:0em;text-indent:2em">臺東有石，狀若牛肝。</p>
</div>
<div class='div-other'><a id='mulu95' />
<p class='h3'>文殊洗鉢池</p><p style="margin-left:0em;text-indent:2em">臺東北谷。昔有白髮母洗鉢于此，僧明信問其故，曰：「中臺乞食而來。」言訖忽隱，唯見光映林谷。</p>
</div>
<div class='div-other'><a id='mulu96' />
<p class='h3'>泥齋和尚處</p><p style="margin-left:0em;text-indent:2em">臺東北谷。昔有神僧住此，以泥作饌，與賓共食。</p>
<p style="margin-left:0em;text-indent:2em">覺玄詩：</p>

<div class="lg regular" style="margin-left:0em;"><div class='lg-row'>西臺東北古巖阿　尊者修行志不磨</div>
<div class='lg-row'>日午自搓泥劑子　旋充中食省檀那</div>
</div></div>
<div class='div-other'><a id='mulu97' />
<p class='h3'>鳥門</p><p style="margin-left:0em;text-indent:2em">臺西北隅。</p>
</div>
<div class='div-other'><a id='mulu98' />
<p class='h3'>龍窟</p><p style="margin-left:0em;text-indent:2em">臺西半麓。</p>
</div>
<div class='div-other'><a id='mulu99' />
<p class='h3'>石門</p><p style="margin-left:0em;text-indent:2em">臺之西南谷中。</p>
</div>
<div class='div-other'><a id='mulu100' />
<p class='h3'>李牛谷</p><p style="margin-left:0em;text-indent:2em">臺西北三十里。</p>
</div>
<div class='div-other'><a id='mulu101' />
<p class='h3'>禪堂溝</p><p style="margin-left:0em;text-indent:2em">臺西北溝。</p>
</div>
<div class='div-other'><a id='mulu102' />
<p class='h3'>峨谷</p><p style="margin-left:0em;text-indent:2em">臺西五十餘里。</p>
</div>
<div class='div-other'><a id='mulu103' />
<p class='h3'>秘魔巖</p><p style="margin-left:0em;text-indent:2em">臺西四十餘里，木叉和尚居此。</p>
<p style="margin-left:0em;text-indent:2em">德清詩：</p>
<p style="margin-left:0em;text-indent:0em;" class="lg-abnormal"><div class='lg-row'>羊腸百折任青藜　草莽蕭蕭仄徑迷</div>
<div class='lg-row'>絕壁倚天應隘日　斷崖無路只飛梯　依人野鶴尋常下　逐客山猿日夜啼　自是烟霞隨去住　到來元不費招攜</div>
</p></div>
<div class='div-other'><a id='mulu104' />
<p class='h3'>龍洞</p><p style="margin-left:0em;text-indent:2em">在祕魔巖，懇禱則龍現，見者非一。</p>
</div>
<div class='div-other'><a id='mulu105' />
<p class='h3'>薩埵崖</p><p style="margin-left:0em;text-indent:2em">祕魔之西。古有代州王氏女，不欲配，逃于此，食薇飲露。父母逼之，女投崖，未墜而飛。</p>
</div>
<div class='div-other'><a id='mulu106' />
<p class='h3'>香山</p><p style="margin-left:0em;text-indent:2em">中、西二臺之間。</p>
</div></div>
<div class='div-other'><a id='mulu107' />
<div class='div-other'><a id='mulu108' /><p style="margin-left:0em;text-indent:2em">北臺，高四十里<span class='note-inline'>(舊傳三十八里，中臺四十里。今登中臺，不見北臺地面；登北臺，則見中臺地面，是知北臺高于中臺，故易之)</span>，頂平廣，周四里，亦名「叶斗峯」。其下仰視，巔摩斗杓，故以為名。風雲雷雨，出自半麓。有時下方驟雨，其上曝睛。四方雲氣，每歸朝而宿泊焉，蓋龍帝之宮也。時或猛風怒雷，令人悚怖。嘗有大風，吹人墮磵，若槀葉耳。東望海氣，北眺沙漠，令人悲淒。登臨者，俯仰大觀，益覺此生微茫虛幻。支山北延四十里，至繁峙川前，有眾溪發源，注清河。</p>
<p style="margin-left:0em;text-indent:2em">萬仁甫詩：</p>
<p style="margin-left:0em;text-indent:0em;" class="lg-abnormal"><div class='lg-row'>高臺天際鬱崔嵬　幾見山僧杖錫迴</div>
<div class='lg-row'>幢影翻時陵日月　鐘聲鳴處隱風雷　身依北斗懷宸極　面對南山獻壽杯</div>
<div class='lg-row'>冰積萬年消不盡　何時窮谷起飛灰</div>
</p><p style="margin-left:0em;text-indent:2em">其靈迹二十四。</p>
</div>
<div class='div-other'><a id='mulu109' />
<p class='h3'>黑龍池</p><p style="margin-left:0em;text-indent:2em">臺上，亦名「金井池」。側有龍王祠，四方民禱雨輒應。</p>
<p style="margin-left:0em;text-indent:2em">西陵丘坦之詩：</p>
<p style="margin-left:0em;text-indent:0em;" class="lg-abnormal"><div class='lg-row'>一片黃沙起　山川總不分</div>
<div class='lg-row'>滿空飛亂石　四谷合烏雲　莫是龍王怒　疑從虎口聞　春光已三月　猶自雪紛紛</div>
</p><p style="margin-left:0em;text-indent:2em">鎮澄詩：</p>
<p style="margin-left:0em;text-indent:0em;" class="lg-abnormal"><div class='lg-row'>萬丈峯頭金井開　醍醐甘露謾相猜　龍王神力難思議　一滴能令徧九垓</div>
</p></div>
<div class='div-other'><a id='mulu110' />
<p class='h3'>說法臺</p><p style="margin-left:0em;text-indent:2em">臺之東。常出鐘梵之音，人多聞之。</p>
<p style="margin-left:0em;text-indent:2em">法本詩：</p>

<div class="lg regular" style="margin-left:0em;"><div class='lg-row'>聞道仙人說法臺　法音寥寂石生苔</div>
<div class='lg-row'>談經大士今何在　惟有白雲空去來</div>
</div></div>
<div class='div-other'><a id='mulu111' />
<p class='h3'>隱峯塔</p><p style="margin-left:0em;text-indent:2em">唐鄧隱峯，參馬祖，飛錫解軍，倒化于北臺。妹尼立塔，近者僧明來重修。</p>
<p style="margin-left:0em;text-indent:2em">覺玄詩：</p>
<p style="margin-left:0em;text-indent:0em;" class="lg-abnormal"><div class='lg-row'>隱峯倒化古巖前　筆立裙衣上聳然　良妹已收靈骨後　石幢高樹在峯巔</div>
</p><p style="margin-left:0em;text-indent:2em">蒲坂福登詩：</p>
<p style="margin-left:0em;text-indent:0em;" class="lg-abnormal"><div class='lg-row'>人間重苦是無常　誰不臨歧手脚忙　唯有吾師惺大夢　等閒遊戲死生場</div>
</p><p style="margin-left:0em;text-indent:2em">法本詩：</p>
<p style="margin-left:0em;text-indent:0em;" class="lg-abnormal"><div class='lg-row'>金鎖玄關不可留　鄧公遺塔晚峯頭　顛亡倒化乘神浪　千古令人仰未休</div>
</p><p style="margin-left:0em;text-indent:2em">鎮澄詩：</p>
<p style="margin-left:0em;text-indent:0em;" class="lg-abnormal"><div class='lg-row'>大士曾參馬祖關　陵空一錫向青山　頭陀本自無生死　爭肯區區取涅槃</div>
</p></div>
<div class='div-other'><a id='mulu112' />
<p class='h3'>生陷獄</p><p style="margin-left:0em;text-indent:2em">臺後半麓。隋繁峙民張愛，盜龍池錢若干。將歸，暴風卒起，吹墮于此。上聳巉崖，下臨絕澗，黑雲四蔽，冰雪擁身，求出莫由。志心悔咎，稱菩薩名，經宿雲開，見白兔，隨出。</p>
<p style="margin-left:0em;text-indent:2em">鎮澄詩：</p>
<p style="margin-left:0em;text-indent:0em;" class="lg-abnormal"><div class='lg-row'>迷裏清涼生地獄　悟時地獄即清涼　須知二法元無相　不離當人一念彰</div>
</p></div>
<div class='div-other'><a id='mulu113' />
<p class='h3'>羅漢臺</p><p style="margin-left:0em;text-indent:2em">臺之次東，一級平臺。唐十六梵僧，至此同化去。</p>
</div>
<div class='div-other'><a id='mulu114' />
<p class='h3'>華嚴嶺</p><p style="margin-left:0em;text-indent:2em">臺之東南，二臺之間。</p>
<p style="margin-left:0em;text-indent:2em">孫孜詩：</p>

<div class="lg regular" style="margin-left:0em;"><div class='lg-row'>策杖登層嶺　攀蘿上極巔　深林迷白日　古澗落寒泉</div>
<div class='lg-row'>四望山川盡　平臨星斗懸　不須求羽化　際此是登仙</div>
</div><p style="margin-left:0em;text-indent:2em">夢覺詩：</p>
<p style="margin-left:0em;text-indent:0em;" class="lg-abnormal"><div class='lg-row'>好靜尋山谷　探奇上嶺頭</div>
<div class='lg-row'>雙眸廓海宇　兩足跨雲樓　杖倚寒空月　人臨碧漢流　吾知非宿善　安得五臺遊</div>
</p></div>
<div class='div-other'><a id='mulu115' />
<p class='h3'>樓觀谷</p><p style="margin-left:0em;text-indent:2em">臺之東南二十餘里。</p>
</div>
<div class='div-other'><a id='mulu116' />
<p class='h3'>金剛窟</p><p style="margin-left:0em;text-indent:2em">在樓觀左崖畔，乃萬聖祕宅。《祇桓圖》云：「三世諸佛，供養之器，俱藏於此。迦葉佛時，楞伽鬼王所造神樂，及金紙銀書毗柰耶藏，銀紙金書修多羅藏，佛滅度後並收入此。昔佛陀波利，入此不出。」</p>
<p style="margin-left:0em;text-indent:2em">白下正秀詩：</p>

<div class="lg regular" style="margin-left:0em;"><div class='lg-row'>為訪金剛窟　相將啟石扉　無心能造詣　有相可歸依</div>
<div class='lg-row'>閣迥雲陰重　巖深暑氣微　三三前後語　千古露真機</div>
</div><p style="margin-left:0em;text-indent:2em">福登詩：</p>
<p style="margin-left:0em;text-indent:0em;" class="lg-abnormal"><div class='lg-row'>金剛窟子無縫罅　入者還他師子兒　鐵壁銀山直拶透　三三之語許渠知</div>
</p><p style="margin-left:0em;text-indent:2em">德清詩：</p>
<p style="margin-left:0em;text-indent:0em;" class="lg-abnormal"><div class='lg-row'>均提相送出精藍　無著投機事已慚　莫謂當年人不薦　至今誰解話三三</div>
</p><p style="margin-left:0em;text-indent:2em">雲南淨倫詩：</p>
<p style="margin-left:0em;text-indent:0em;" class="lg-abnormal"><div class='lg-row'>杖藜特叩金剛窟　囘首雲生白水池　欲問三三前後事　一聲幽鳥夕陽西</div>
</p><p style="margin-left:0em;text-indent:2em">法本詩：</p>
<p style="margin-left:0em;text-indent:0em;" class="lg-abnormal"><div class='lg-row'>無著寥寥不復聞　古巖餘瑞尚氤氳　遊人千載希靈迹　猶向峯頭禮白雲</div>
</p><p style="margin-left:0em;text-indent:2em">鎮澄詩：</p>
<p style="margin-left:0em;text-indent:0em;" class="lg-abnormal"><div class='lg-row'>石門寂寂鎖蒼苔　波利尋真去不迴　大智願王無向背　遊人何事浪相猜</div>
</p></div>
<div class='div-other'><a id='mulu117' />
<p class='h3'>白水池</p><p style="margin-left:0em;text-indent:2em">在樓觀谷後，其泉若乳，山人多取洗眼。</p>
<p style="margin-left:0em;text-indent:2em">雨花詩：</p>
<p style="margin-left:0em;text-indent:0em;" class="lg-abnormal"><div class='lg-row'>五郎溝下臥殘碑　一徑斜通白水池</div>
<div class='lg-row'>雨歇空山澄罔象　風生曲岸動漣漪　銀沙布底月來處　雪浪滔天雲起時</div>
<div class='lg-row'>到此君應懷藻鑑　洗清法眼是便宜</div>
</p><p style="margin-left:0em;text-indent:2em">覺玄詩：</p>

<div class="lg regular" style="margin-left:0em;"><div class='lg-row'>江漢微茫尚炳靈　一泓池水自澄渟</div>
<div class='lg-row'>溶溶淡染秋光白　想是仙家玉液醽</div>
</div></div>
<div class='div-other'><a id='mulu118' />
<p class='h3'>五郎祠</p><p style="margin-left:0em;text-indent:2em">樓觀谷西山麓，宋楊業第五子出家處。</p>
<p style="margin-left:0em;text-indent:2em">正秀讚：</p>
<p style="margin-left:0em;text-indent:0em;" class="lg-abnormal"><div class='lg-row'>正行將令　卻入禪那　外彰威武　內息干戈</div>
<div class='lg-row'>掃除六賊　戡翦四魔　金湯教法　屏障山河　名標寰宇　迹寄巖阿</div>
<div class='lg-row'>偶來稽首　謾說伽陀</div>
</p><p style="margin-left:0em;text-indent:2em">鎮澄詩：</p>
<p style="margin-left:0em;text-indent:0em;" class="lg-abnormal"><div class='lg-row'>國士寥寥馬不嘶　白雲深鎖五郎祠　宋家世界空成夢　鐵棒常拈欲恨誰</div>
</p></div>
<div class='div-other'><a id='mulu119' />
<p class='h3'>玉泉</p><p style="margin-left:0em;text-indent:2em">樓觀谷口，無著見化人于此飲牛。</p>
</div>
<div class='div-other'><a id='mulu120' />
<p class='h3'>紫霞谷</p><p style="margin-left:0em;text-indent:2em">臺南，俗呼「北臺溝」。清涼深處，禪侶幽栖也。</p>
<p style="margin-left:0em;text-indent:2em">釋明讓詩：</p>

<div class="lg regular" style="margin-left:0em;"><div class='lg-row'>紫氣絪縕晝不開　靈霞日護法王臺</div>
<div class='lg-row'>雲栖道者談經後　散落天花徧九垓</div>
</div></div>
<div class='div-other'><a id='mulu121' />
<p class='h3'>龍門</p><p style="margin-left:0em;text-indent:2em">臺南麓。裂石如崩，濤聲若雷。北有藏雲谷，下有留雲石。雲出為雨，雲入為霽。順庵胡公題其石，妙峯<span class='corr'>刺</span>舌血書《華嚴》處。</p>
<p style="margin-left:0em;text-indent:2em">鎮澄詩：</p>

<div class="lg regular" style="margin-left:0em;"><div class='lg-row'>獨宿龍門夜　寥寥心自如　神燈出杳靄　清籟發寒虛</div>
<div class='lg-row'>雪色千山迥　秋聲萬木疎　坐來諸念寂　因識古曼殊</div>
</div></div>
<div class='div-other'><a id='mulu122' />
<p class='h3'>金沙泉</p><p style="margin-left:0em;text-indent:2em">龍門之側。</p>
</div>
<div class='div-other'><a id='mulu123' />
<p class='h3'>仙人庵</p><p style="margin-left:0em;text-indent:2em">臺後。</p>
<p style="margin-left:0em;text-indent:2em">覺玄詩：</p>
<p style="margin-left:0em;text-indent:0em;" class="lg-abnormal"><div class='lg-row'>何年仙子此修行　服日餐霞道氣清　袖拂天風騎鶴去　至今傳說有庵名</div>
</p></div>
<div class='div-other'><a id='mulu124' />
<p class='h3'>九女泉</p><p style="margin-left:0em;text-indent:2em">臺後七里，曾有九仙女浣衣。</p>
</div>
<div class='div-other'><a id='mulu125' />
<p class='h3'>藏真谷</p><p style="margin-left:0em;text-indent:2em">臺西北，昔有五百梵僧，藏修於此。</p>
</div>
<div class='div-other'><a id='mulu126' />
<p class='h3'>大黃尖</p><p style="margin-left:0em;text-indent:2em">臺北二十里，即古北臺。</p>
</div>
<div class='div-other'><a id='mulu127' />
<p class='h3'>卓錫泉</p><p style="margin-left:0em;text-indent:2em">在蘭若寺。唐初，僧道賢縛茅藏修，每下澗汲水，往返甚艱。偶客僧至沐浴，賢數汲澗下。明日僧浣衣，賢再汲不厭。半途失跌，破缾，更取別器汲之，略無怠色。僧曰：「子誠矣！」即卓錫庵前，命賢拔之，不出。僧彈指，錫飛泉涌，僧即隨去。</p>
</div>
<div class='div-other'><a id='mulu128' />
<p class='h3'>憨山</p><p style="margin-left:0em;text-indent:2em">《古傳》云：「昔有梵僧，從魏孝文帝，乞一臥具地，帝許之。僧展臥具，覆五百餘里。」帝知其神，駭之，馳騎而去，帝聞山錚然，顧之，趿然隨後。帝曰：「爾憨耶？」山乃止，故以為名。</p>
</div>
<div class='div-other'><a id='mulu129' />
<p class='h3'>文岫山</p><p style="margin-left:0em;text-indent:2em">臺之西北四十餘里。</p>
</div>
<div class='div-other'><a id='mulu130' />
<p class='h3'>寶陀山</p><p style="margin-left:0em;text-indent:2em">臺北四十里，亦名「寶山」。</p>
</div>
<div class='div-other'><a id='mulu131' />
<p class='h3'>秦戲山</p><p style="margin-left:0em;text-indent:2em">臺東北七十里。《山海經》云：「秦戲之山無草木，多金玉，滹沱之水出焉。」亦名「派山」。</p>
</div>
<div class='div-other'><a id='mulu132' />
<p class='h3'>品字泉</p><p style="margin-left:0em;text-indent:2em">在秦戲山，即滹沱源。西流由北臺之陰，諸溪競注。過繁峙城北，經代州、五臺、忻州、定襄、盂縣，入真定平山，左繞臺山三面。</p>
</div></div>
<div class='div-other'><a id='mulu133' />
<div class='div-other'><a id='mulu134' /><p style="margin-left:0em;text-indent:2em">中臺，高三十九里，頂平廣，周五里，亦名「翠巖峯」。巔巒雄曠，翠靄浮空，因為名。與西、北二臺接臂，南眺晉陽，北俯沙塞。有五溪發源，二溪左注清河，三溪右由西臺下，出峨口，入滹沱焉。《水經》云：「峨谷之水，出於中臺」，即此也。</p>
<p style="margin-left:0em;text-indent:2em">萬仁甫詩：</p>
<p style="margin-left:0em;text-indent:0em;" class="lg-abnormal"><div class='lg-row'>羣峯面面擁奇觀　朝雨和烟積翠巒</div>
<div class='lg-row'>策杖千山渾不倦　披裘六月尚餘寒　蒼崖碧嶂周遭合　古木黃沙四望寬</div>
<div class='lg-row'>雲霧漸看山半起　卻疑身已在雲端</div>
</p><p style="margin-left:0em;text-indent:2em">其靈迹三十二。</p>
</div>
<div class='div-other'><a id='mulu135' />
<p class='h3'>靈鷲峯</p><p style="margin-left:0em;text-indent:2em">臺東南支山，今稱「菩薩頂」，宛似西天靈鷲山，故借為名。</p>
<p style="margin-left:0em;text-indent:2em">正秀詩：</p>
<p style="margin-left:0em;text-indent:0em;" class="lg-abnormal"><div class='lg-row'>大士棲靈地　何緣得共登</div>
<div class='lg-row'>光中披梵夾　象外見真燈　舉杖風堪御　騰身虛可憑　人天相接處　知是最高層</div>
</p><p style="margin-left:0em;text-indent:2em">鎮澄詩：</p>

<div class="lg regular" style="margin-left:0em;"><div class='lg-row'>青山藏白社　寂寞隔塵寰　鐘磬丹霄外　樓臺翠靄間　鶴依雙樹老　僧共野雲閒</div>
<div class='lg-row'>欲識曼殊面　還應過別山</div>
</div></div>
<div class='div-other'><a id='mulu136' />
<p class='h3'>甘露泉</p><p style="margin-left:0em;text-indent:2em">臺右。</p>
</div>
<div class='div-other'><a id='mulu137' />
<p class='h3'>大寶塔</p><p style="margin-left:0em;text-indent:2em">靈鷲之前，五峯之中。漢摩騰天眼，見此有阿育王所置佛舍利塔，歷代帝王不廢修飾。明萬曆間，聖母李太后重建，厥高入雲，神燈夜燭，清涼第一勝境也。</p>
<p style="margin-left:0em;text-indent:2em">晉陽王道行詩：</p>

<div class="lg regular" style="margin-left:0em;"><div class='lg-row'>浮圖屹立奠坤儀　從此羣山勢盡卑　百丈高僧無我相　萬年天子竟檀施</div>
<div class='lg-row'>輪光徧入星河影　金色渾成世界奇　借問曼殊何處是　欲從言下決狐疑</div>
</div><p style="margin-left:0em;text-indent:2em">鎮澄詩：</p>

<div class="lg regular" style="margin-left:0em;"><div class='lg-row'>浮圖何縹緲　卓出梵王宮　遠帶青山色　孤標紫界雄　金缾涵海月　寶鐸振天風</div>
<div class='lg-row'>自是藏靈久　神邦萬古崇</div>
</div></div>
<div class='div-other'><a id='mulu138' />
<p class='h3'>佛足碑</p><p style="margin-left:0em;text-indent:2em">在大塔左側。按《西域記》云：「摩竭陀國波吒釐精舍大石，釋迦佛所遺雙足迹。其長一尺六寸，廣六寸，千輻輪相，十指皆現；華文卍字，寶缾魚劍之狀，光明炳煥。昔佛北趣拘尸那城，將示寂滅，回顧摩竭陀國，蹈此石上，告阿難言：『吾今最後，留此足迹，以示眾生。有能見者，生大信心。瞻禮供養，滅無量罪，常生佛前』<span class='note-inline'>(云云)</span>。後外道輩嫉心，除之愈顯。如是八番，文彩如故。」唐貞觀中，玄奘法師自西域圖寫持歸，太宗勅令刻石祖廟，以福邦家。至明萬曆壬午秋，少林嗣祖沙門威縣明成、德州如意，一夕，一夢蓮花，一夢月輪，現于塔際。既覺，各言所夢，異之。及曉，少室僧正道持佛足圖貽之。及展，見是雙輪印相，喜曰：「此夢真也。」遂傾囊，兼募眾立石，時孟秋既望也。是夕，眾聞空中珠珮雜樂之聲。出戶視之，神燈點點，此聖神嘉贊也。</p>
<p style="margin-left:0em;text-indent:2em">鎮澄讚：</p>

<div class="lg regular" style="margin-left:0em;"><div class='lg-row'>巍巍大雄　浩劫忘功　神超化外　迹示寰中　剎塵混入　念劫融通　開茲覺道　扇以真風</div>
<div class='lg-row'>竭諸有海　爍彼空濛　巖中留影　石上遺蹤　碎身作寶　永益羣盲　稽首佛陀　悲願何窮</div>
</div></div>
<div class='div-other'><a id='mulu139' />
<p class='h3'>文殊髮塔</p><p style="margin-left:0em;text-indent:2em">在大塔東側。昔文殊化為貧女，遺髮藏此。萬曆間，方廣道人重修。見髮色若金，隨人視之不一。</p>
<p style="margin-left:0em;text-indent:2em">法本讚：</p>
<p style="margin-left:0em;text-indent:0em;" class="lg-abnormal"><div class='lg-row'>昔有㲯毿女　領犬復攜兒　入眾乞辰齋　既得還索之</div>
<div class='lg-row'>我固無貪妬　愍爾多瞋癡　箇中無是物　何必生嫌疑　飛空明玉相　斷髮留金絲</div>
<div class='lg-row'>大士乘通去　靈蹤萬古遺　紺塔陵雲霄　慈光破世迷　稽首大智王　神功不可思</div>
</p></div>
<div class='div-other'><a id='mulu140' />
<p class='h3'>般若泉</p><p style="margin-left:0em;text-indent:2em">大塔前左畔。唐僧慧潛結庵于此，日課《金剛經》。久之，感庵側涌泉，因為名。飲者生慧。</p>
<p style="margin-left:0em;text-indent:2em">覺玄詩：</p>
<p style="margin-left:0em;text-indent:0em;" class="lg-abnormal"><div class='lg-row'>般若池邊止渴時　山瓢一吸樂何支　塵塵煩惱俱消歇　無限清涼說向誰</div>
</p></div>
<div class='div-other'><a id='mulu141' />
<p class='h3'>雜花園</p><p style="margin-left:0em;text-indent:2em">大塔前。唐末改築戒壇，今為空壤。</p>
</div>
<div class='div-other'><a id='mulu142' />
<p class='h3'>鳳林谷</p><p style="margin-left:0em;text-indent:2em">臺東南谷。</p>
</div>
<div class='div-other'><a id='mulu143' />
<p class='h3'>西天洞</p><p style="margin-left:0em;text-indent:2em">鳳林谷北嶺。</p>
</div>
<div class='div-other'><a id='mulu144' />
<p class='h3'>梵仙山</p><p style="margin-left:0em;text-indent:2em">臺東南三十里，中臺案山。昔有五百仙人，餌菊成道。</p>
<p style="margin-left:0em;text-indent:2em">秋崖詩：</p>

<div class="lg regular" style="margin-left:0em;"><div class='lg-row'>愛玩吾家紫府山　溪雲老樹共僧閒</div>
<div class='lg-row'>乾坤謾說蓬萊異　聞者雖多達者難</div>
</div><p style="margin-left:0em;text-indent:2em">覺玄詩：</p>

<div class="lg regular" style="margin-left:0em;"><div class='lg-row'>山頭紫氣日長浮　上有仙人汗漫遊</div>
<div class='lg-row'>餌菊換教風骨異　白雲影裏去悠悠</div>
</div></div>
<div class='div-other'><a id='mulu145' />
<p class='h3'>井溝</p><p style="margin-left:0em;text-indent:2em">梵仙山西。</p>
</div>
<div class='div-other'><a id='mulu146' />
<p class='h3'>楊柏谷</p><p style="margin-left:0em;text-indent:2em">井溝南。</p>
</div>
<div class='div-other'><a id='mulu147' />
<p class='h3'>九龍岡</p><p style="margin-left:0em;text-indent:2em">臺南，近竹林寺。</p>
</div>
<div class='div-other'><a id='mulu148' />
<p class='h3'>令公塔</p><p style="margin-left:0em;text-indent:2em">在九龍岡，宋楊業忠死，子五郎收骨建塔。</p>
<p style="margin-left:0em;text-indent:2em">鎮澄詩：</p>

<div class="lg regular" style="margin-left:0em;"><div class='lg-row'>山色蒼蒼鎖暮烟　令公遺塔白雲邊</div>
<div class='lg-row'>將軍忠義乾坤並　千古清標尚凜然</div>
</div></div>
<div class='div-other'><a id='mulu149' />
<p class='h3'>竹林舍利塔</p><p style="margin-left:0em;text-indent:2em">臺南竹林寺前。成化間，耕者得石槨，內銀匣，中有琉璃缾，盛舍利數百粒，光色璀璨。係宋僧雲宗藏之。弘治間，燕京穆氏建塔。嘉靖間，古燈重修。</p>
</div>
<div class='div-other'><a id='mulu150' />
<p class='h3'>竹林小像</p><p style="margin-left:0em;text-indent:2em">本寺小像一龕，精巧入神，殆非人力所造也。</p>
<p style="margin-left:0em;text-indent:2em">鎮澄讚：</p>
<p style="margin-left:0em;text-indent:0em;" class="lg-abnormal"><div class='lg-row'>無邊浩蕩春　寄之在纖草</div>
<div class='lg-row'>萬里長天色　印之於盆沼　佛身等太虛　促之在微眇　至道無古今　圓通絕大小</div>
<div class='lg-row'>一龕藏法界　神功自天巧　稽首共瞻依　誰識衣中寶</div>
</p></div>
<div class='div-other'><a id='mulu151' />
<p class='h3'>清涼谷</p><p style="margin-left:0em;text-indent:2em">在臺南四十餘里。</p>
</div>
<div class='div-other'><a id='mulu152' />
<p class='h3'>古清涼</p><p style="margin-left:0em;text-indent:2em">在清涼谷中，僧法聚構蘭若。</p>
<p style="margin-left:0em;text-indent:2em">翰林顧紹芳詩：</p>
<p style="margin-left:0em;text-indent:0em;" class="lg-abnormal"><div class='lg-row'>窈窕迴峯眾木陰　憑陵雙屐暮雲深</div>
<div class='lg-row'>千盤磴裏開僧寺　萬壑泉中出梵音　室利西來曾示迹　清涼此地足栖心</div>
<div class='lg-row'>亦知世網終成幻　一鉢何年倚道林</div>
</p></div>
<div class='div-other'><a id='mulu153' />
<p class='h3'>清涼石</p><p style="margin-left:0em;text-indent:2em">在清涼谷嶺西畔，厚六尺五寸，圍四丈七尺，面方平正，自然文藻。或能容多人不隘。古者嘗有頭陀趺坐其上，為眾說法，梵音琅琅，異狀圍繞。望之悚怖，近之即失。後人目其所坐之石，曰「曼殊牀」。</p>
<p style="margin-left:0em;text-indent:2em">楊彩詩：</p>

<div class="lg regular" style="margin-left:0em;"><div class='lg-row'>禪林此石自何來　勝迹長留說法臺</div>
<div class='lg-row'>獨伴白雲迷歲月　寒風暑雨任摧隤</div>
</div><p style="margin-left:0em;text-indent:2em">鎮澄詩：</p>
<p style="margin-left:0em;text-indent:0em;" class="lg-abnormal"><div class='lg-row'>一方靈石倚山巒　劫火曾經體正完</div>
<div class='lg-row'>造化刻彫文藻麗　風雲磨拭玉光寒　瞻依盡滅多生障　摩觸能令萬世安</div>
<div class='lg-row'>更有一般難信事　包容法界未為寬</div>
</p></div>
<div class='div-other'><a id='mulu154' />
<p class='h3'>清涼泉</p><p style="margin-left:0em;text-indent:2em">在清涼谷北巖。</p>
<p style="margin-left:0em;text-indent:2em">真覺詩：</p>
<p style="margin-left:0em;text-indent:0em;" class="lg-abnormal"><div class='lg-row'>迸珠鳴玉下危巔　上有清涼沒底泉　涓滴尚能消熱惱　百川虛作浪滔天</div>
</p></div>
<div class='div-other'><a id='mulu155' />
<p class='h3'>羅漢洞</p><p style="margin-left:0em;text-indent:2em">清涼谷北巖畔。</p>
<p style="margin-left:0em;text-indent:2em">真覺詩：</p>
<p style="margin-left:0em;text-indent:0em;" class="lg-abnormal"><div class='lg-row'>清涼自是聖賢居　現有文殊領聖徒　洞室鎮常閒說法　游人還聽解知無</div>
</p></div>
<div class='div-other'><a id='mulu156' />
<p class='h3'>清涼橋</p><p style="margin-left:0em;text-indent:2em">臺南溪上。</p>
</div>
<div class='div-other'><a id='mulu157' />
<p class='h3'>萬年冰</p><p style="margin-left:0em;text-indent:2em">臺東麓。有冰數丈，九夏不消，地多靜居。</p>
</div>
<div class='div-other'><a id='mulu158' />
<p class='h3'>寒山石</p><p style="margin-left:0em;text-indent:2em">臺東南三里許。</p>
</div>
<div class='div-other'><a id='mulu159' />
<p class='h3'>玉花池</p><p style="margin-left:0em;text-indent:2em">臺東南麓。昔有五百梵僧於此過夏，白蓮生池，堅瑩若玉。代牧砌之，志曰「玉花」。</p>
<p style="margin-left:0em;text-indent:2em">覺玄詩：</p>
<p style="margin-left:0em;text-indent:0em;" class="lg-abnormal"><div class='lg-row'>何代池開白玉花　香風拂拂散天涯　雲行尊者飛空去　萬古芳聲不浪誇</div>
</p></div>
<div class='div-other'><a id='mulu160' />
<p class='h3'>伽藍溝</p><p style="margin-left:0em;text-indent:2em">臺之西北。</p>
</div>
<div class='div-other'><a id='mulu161' />
<p class='h3'>萬聖澡浴池</p><p style="margin-left:0em;text-indent:2em">中、北二臺之間，古有涌泉，澄潔可愛。遊人臨之，於天光雲影之間，或見天仙、沙門、蓮華、錫杖之狀。人或以為菩薩盥掌之所。故四方之民於盛暑時，多持香花、拭巾而投之。後人鑿方為砌，構亭藏之，而靈相遂隱焉。</p>
<p style="margin-left:0em;text-indent:2em">覺玄詩：</p>

<div class="lg regular" style="margin-left:0em;"><div class='lg-row'>六月中臺既望期　聖凡交會在斯時</div>
<div class='lg-row'>想應千佛同來此　一夜雲生澡浴池</div>
</div><p style="margin-left:0em;text-indent:2em">正秀詩：</p>
<p style="margin-left:0em;text-indent:0em;" class="lg-abnormal"><div class='lg-row'>一池清且淺　甘潔勝瓊漿</div>
<div class='lg-row'>能洗愚癡垢　還生定慧香　光浮千界白　色映四天蒼　無以凡情測　神哉不可量</div>
</p></div>
<div class='div-other'><a id='mulu162' />
<p class='h3'>太華池</p><p style="margin-left:0em;text-indent:2em">在臺上西北隅。唐傳水深丈餘，古今見者，深淺不定。臨池鑑影，令心劃然。</p>
<p style="margin-left:0em;text-indent:2em">鎮澄詩：</p>

<div class="lg regular" style="margin-left:0em;"><div class='lg-row'>靈沼開雲際　泠泠下翠微　虛涵千嶂碧　影落四天輝　曾盥仙人掌　還停客子機</div>
<div class='lg-row'>登臨春欲盡　花雨曉霏霏</div>
</div></div>
<div class='div-other'><a id='mulu163' />
<p class='h3'>祈光塔</p><p style="margin-left:0em;text-indent:2em">臺西南隅。成化間，秋崖法師同晉主祈光，遂願，故建之。</p>
<p style="margin-left:0em;text-indent:2em">覺玄詩：</p>

<div class="lg regular" style="margin-left:0em;"><div class='lg-row'>一上中臺自激昂　卻將身世兩相忘</div>
<div class='lg-row'>彩虹五色圓光現　人各居中不在旁</div>
</div></div>
<div class='div-other'><a id='mulu164' />
<p class='h3'>臺中舍利塔</p><p style="margin-left:0em;text-indent:2em">唐藍谷法師，從梵僧乞得舍利若干顆，造鐵塔，盛於內，復建大塔藏之。萬曆庚辰，塔將傾。一夕怒雷大震，塔乃正焉。</p>
<p style="margin-left:0em;text-indent:2em">丘坦之詩：</p>
<p style="margin-left:0em;text-indent:0em;" class="lg-abnormal"><div class='lg-row'>四臺環四面　金殿向中開</div>
<div class='lg-row'>埋寶方成塔　祈光別有臺　鳴鐘千谷應　聽法萬人來　莫怪牛山哭　浮生真可哀</div>
</p></div>
<div class='div-other'><a id='mulu165' />
<p class='h3'>師子窩</p><p style="margin-left:0em;text-indent:2em">中臺西南嶺，昔人見萬億獅子遊戲其中。萬曆丙戌，僧智光、淨立等約五十三人，構屋結社。唯十方學道者共居，不許子孫承業。</p>
<p style="margin-left:0em;text-indent:2em">紫柏真可詩：</p>
<p style="margin-left:0em;text-indent:0em;" class="lg-abnormal"><div class='lg-row'>狐兔成羣白日嘷　天開此地育金毛</div>
<div class='lg-row'>翦除荊棘憑君相　培植栴檀在我曹　靜藹刳心成大義　法琳張膽建清操</div>
<div class='lg-row'>祖宗風格陵夷盡　哮吼扶顛敢憚勞</div>
</p><p style="margin-left:0em;text-indent:2em">司馬趙國麟詩：</p>
<p style="margin-left:0em;text-indent:0em;" class="lg-abnormal"><div class='lg-row'>每過僧誦處　便覺一官輕</div>
<div class='lg-row'>幽壑從吾好　浮雲任世情　凭欄看鳥盡　倚杖聽泉聲　佳水佳山地　終當結素盟</div>
</p>
<div class="lg regular" style="margin-left:0em;"><div class='lg-row'>古寺寒山外　鐘聲日暮時　閒雲飛鷲嶺　孤月照龍池　因果高僧話　胡麻衲子炊</div>
<div class='lg-row'>從來麋鹿性　歸路意遲遲</div>
</div></div>
<div class='div-other'><a id='mulu166' />
<p class='h3'>娑羅樹</p><p style="margin-left:0em;text-indent:2em">清順治間，一梵僧指寶塔峯曰：「有娑羅樹焉。」山人隨視，只見五雲生岫，一樹浮光，而僧不見矣。聖祖駐蹕，忽聞異香，勅賜「栴林」。乃平陽四世孫天閒健和尚中興，頓成法席。</p>
</div></div>
<div class='div-other'><a id='mulu167' /><p style="margin-left:0em;text-indent:2em">古志以大黃尖為北臺，叶斗峯為中臺，翠巖峯為南臺，則一山連屬。後以錦繡峯靈瑞顯彰，大士頻現，且與四峯鼎立，人多觀仰，故定以為南臺。則翠巖居中，叶斗為北矣。况大黃尖，乃叶斗支山，比之叶斗，殆若培塿，固不足以當五峯之列。藍谷傳以中臺高於北臺者，則悞以古當今也。準妙濟傳：「五峯之外，復有四埵。東曰『青峯埵』，即常山，亦名『無恤臺』，趙襄子曾登是山，因以為名。南曰『朱明埵』，即方山，李長者著論處。西曰『鶴林埵』，即馬頭山，亦名『磨笄山』，代子夫人磨笄自殺處也。北曰『玄冥埵』，即夏屋山，亦名『覆宿山』，古之帝王避暑處。」然四埵之名，好事者立，而聖教無考焉。</p>
<p style="margin-left:0em;text-indent:2em">五臺不產百嘉，半麓已上，並無林木，唯生香草，細輭如緜。其諸臺麓溪壑之間，純生杄朱，異草雜花，不可悉記。其金芙蓉，他山則無。至若靈芝神藥，啗者足能開劫迷、易仙骨。自古得者往往有之，然非肉眼可識。今據妙濟傳，略錄凡品于左。</p>
<p style="margin-left:0em;text-indent:2em">名花有八：日菊<span class='note-inline'>(晝開夜合)</span>。金芙蕖<span class='note-inline'>(陸地蓮)</span>。百枝。零苓香<span class='note-inline'>(邢雲露詩：「玉毫金相照清涼，花雨雲流溼不妨。佛散妙香香滿路，騷人采采入詩囊。」)</span>。鬼見愁<span class='note-inline'>(生臺麓，能驅邪。邢雲露詩：「神呵諸怖遠，僧定百魔休。一夜生靈草，猶令鬼見愁。」)</span>。鉢囊<span class='note-inline'>(世傳五百羅漢，結夏中臺之野。遺其鉢囊，化為此花焉。)</span>玉仙<span class='note-inline'>(亦名「大吉」，在南臺)</span>。天花<span class='note-inline'>(菌類，生於柴木，臺山佳品也。釋鎮澄歌：「君不見，五臺山上產靈葩，山人目之為天花。多在巔崖深險處，枯木雲蒸抽菌芽。厥色渾如玉，厥味薄於瓜。樵牧得之如獲璧，持來獻入司公衙。司公得之亦甚喜，歌筵舞席爭相誇。烹羊宰鵝不足美，必得是物充珍佳。在上欲得索其下，公使展轉來山家。僧吏鳴鐘告其眾，眾聞官令驚復嗟。裹糧探求入深谷，豈辭猛獸及毒蛇？求之不得須貸易，歸來典卻佛袈裟。昔謂人間苦塵役，偷閒學道歸烟霞。豈知寂寞寒巖下，營營公事數如麻。異物有時盡，人欲自無涯。我願君子心，如月絕疵瑕。清光徧照飢寒屋，肯令一念恣驕奢？」)</span>。</p>
<p style="margin-left:0em;text-indent:2em">異草有三：瞢[夢-夕+登]、雞足、菩薩綫。</p>
<p style="margin-left:0em;text-indent:2em">藥草有二十五：茯苓、長松、黃耆、黃精、黃連、木瓜、大黃、桔梗、芍藥、麻黃、藜蘆、白芨、天麻、烏藥、甘草、柴胡、百合、沙參、茵陳、回香、管仲、木賊、秦艽、蒼朮、細辛。</p>
<p style="margin-left:0em;text-indent:2em">藥石有一：鐘乳石。</p>
</div></div>
<div class='div-other'><a id='mulu168' />
<p class='h1'>第四、伽藍勝概</p>
<div class='div-other'><a id='mulu169' /><p style="margin-left:2em">峯巒示鷲嶺奇形，遠承佛國；樓閣涌寶王殊相，近現毫端。此十剎海清涼之界，實萬菩薩顯化之區。故經律祕於金剛，鐘鼓達於忉利。須知佛土莊嚴，非誇一時之富美；爰以檀那功德，足為永劫之資糧。試觀買園布金，長者即生天上；聚沙成塔，童子終證菩提。況藉清眾之修持，紹隆正法；即仗佛光之臨照，佑庇羣生。佛法不可思議，功德定不唐捐。雖歷朝之興廢不一，而叢林之締構宜隆也。志伽藍。</p>
<p style="margin-left:2em">按：古傳五峯內外佛剎凡三百餘所，多係先古帝王興建，今皆消沈。大孚靈鷲，肇於漢明，立寺之始也。其中諸寺，或五峯抱出，或雙嶺中開，或疊起巖中，或聳居雲外。樓臺現乎杳靄，鐘磬出於烟蘿。至若天城現影，金閣浮空。無著悞入，不是人間；法照歸來，猶存山麓。此不思議界，聖境冥現矣。歷代以來，諸剎廢興，沿革數目，難以悉記，今略錄顯著於左云耳。</p>
</div>
<div class='div-other'><a id='mulu170' />
<p class='h2'>臺內佛剎凡六十八</p>
<div class='div-other'><a id='mulu171' />
<p class='h3'>大顯通寺</p><p style="margin-left:0em;text-indent:2em">古名「大孚靈鷲寺」。漢明帝時，滕蘭西至，見此山，乃文殊住處，兼有佛舍利塔，奏帝建寺。滕以山形若天竺靈鷲，寺依山名；帝以始信佛化，乃加「大孚」二字。大孚，弘信也。元魏孝文帝再建，環帀鷲峯，置十二院。前有雜花園，故亦名「花園寺」。至唐太宗重修。武后以新譯《華嚴經》中，載此山名，改稱「大華嚴寺」。觀國師於中造疏。至明太宗文皇帝勅重建，感通神應，自昔未有，故賜額「大顯通」。古傳中有兩堂聖眾，非戒定慧全者，莫預此寺。自明初以來，勅旨護持，凡十餘道。永樂三年，設僧綱司，率合山僧祝釐，本州月給僧糧。至嘉靖間始革其糧。</p>
<p style="margin-left:0em;text-indent:2em">王嘯庵詩：</p>
<p style="margin-left:0em;text-indent:0em;" class="lg-abnormal"><div class='lg-row'>五月行蹤入大孚　萬松如翦雪平鋪</div>
<div class='lg-row'>尋真客到青蘿嶂　駐錫僧居白玉壺　幾代苔文留錦字　諸天鈞樂護靈符</div>
<div class='lg-row'>鑪烟經卷停雲閣　不信人間有畫圖</div>
</p><p style="margin-left:0em;text-indent:2em">丘坦之詩：</p>
<p style="margin-left:0em;text-indent:0em;" class="lg-abnormal"><div class='lg-row'>卻向凋陵後　追思初建時</div>
<div class='lg-row'>空廊留古像　毀殿落新泥　幡斷猶存字　苔封不辨碑　聖人不復作　遺迹重傷悲</div>
</p></div>
<div class='div-other'><a id='mulu172' />
<p class='h3'>大寶塔院寺</p><p style="margin-left:0em;text-indent:2em">顯通之南，五峯之中，有育王所置佛舍利塔及文殊髮塔，因為名。永樂五年，上勅太監楊昇重修大塔，始建寺。萬曆戊寅，聖母勅中相范江、李友重建。恢巍壯麗，冠于清涼。命比丘圓廣，主其焚修。</p>
<p style="margin-left:0em;text-indent:2em">釋正秀詩：</p>
<p style="margin-left:0em;text-indent:0em;" class="lg-abnormal"><div class='lg-row'>佛剎巋巍倚碧空　諸天寒色照簾櫳</div>
<div class='lg-row'>瓊樓靜掩娑羅月　寶塔香飄薝蔔風　百道明霞浮几上　數聲清梵落雲中</div>
<div class='lg-row'>萬年慧炬通霄漢　洪福應歸聖主宮</div>
</p><p style="margin-left:0em;text-indent:2em">丘坦之詩：</p>
<p style="margin-left:0em;text-indent:0em;" class="lg-abnormal"><div class='lg-row'>寶塔白毫光　傳從阿育王</div>
<div class='lg-row'>萬山如磬拜　千佛共稱揚　鈴鐸迎風亂　栴檀逆鼻香　夜深聞梵樂　清切動悲傷</div>
</p><p style="margin-left:0em;text-indent:0em;" class="lg-abnormal"><div class='lg-row'>百尺輪王藏　莊嚴不可當　曲藏無量佛　巧創大明王　登眺多高閣　經行有步廊　規模擬忉利　形勝擅清涼</div>
</p><p style="margin-left:0em;text-indent:2em">鎮澄詩：</p>

<div class="lg regular" style="margin-left:0em;"><div class='lg-row'>御節下清涼　山林品彙光　皇華輝鷲嶺　佛日煥龍章</div>
<div class='lg-row'>寶剎開初地　金繩界上方　功兮何所致　明祚萬年昌</div>
</div></div>
<div class='div-other'><a id='mulu173' />
<p class='h3'>大圓照寺</p><p style="margin-left:0em;text-indent:2em">顯通之左，古稱「普寧寺」。永樂初，印度僧室利沙者來此土，詔入大善殿，坐論稱旨，封「圓覺妙應輔國光範大善國師」，賜金印，旌幢遣送臺山，寓顯通寺。至宣德初，復詔入京，廣宣祕密。無何，辭歸山，上未許。明日示寂，上聞，痛悼之。御祭、火化，勅分舍利為二：一塔於都西，建寺曰「真覺」。一塔於臺山普寧基，建寺曰圓照。正德間，封張堅參為法王，賜銀印，兼有都綱印。</p>
</div>
<div class='div-other'><a id='mulu174' />
<p class='h3'>大文殊寺</p><p style="margin-left:0em;text-indent:2em">即菩薩頂真容院。唐僧法雲自建殿堂，擬塑聖像。有塑士安生，不委何來，請言聖儀。雲曰：「大聖德相，我何能言？」相與懇禱，求聖一現。七日，忽光中現文殊像，遂圖模塑成，因名「真容院」。歷代人君，不廢修飾。明永樂初，勅旨改建大文殊寺。勅賜貝葉靈文、梵文藏經、朱書橫列、御製序讚。每帙盛以錦囊，約以錦縧，護以蒨氈，並欽造文殊鍍金像。萬曆辛巳間，上勅太監李友重修。</p>
<p style="margin-left:0em;text-indent:2em">釋秋崖詩：</p>
<p style="margin-left:0em;text-indent:0em;" class="lg-abnormal"><div class='lg-row'>古今皇帝勅　寺啟鷲峯頭</div>
<div class='lg-row'>客喜松間屋　僧栖雲外樓　羣山皆北向　二水自南流　名字聞天竺　神僧荷錫遊</div>
</p><p style="margin-left:0em;text-indent:2em">鎮澄詩：</p>

<div class="lg regular" style="margin-left:0em;"><div class='lg-row'>古寺晚峯頭　登臨興未休　林烟籠紺殿　幡影挂朱樓　僧度溪橋月　鶴翻雙樹秋</div>
<div class='lg-row'>坐來深院寂　夜雨一燈浮</div>
</div></div>
<div class='div-other'><a id='mulu175' />
<p class='h3'>大廣宗寺</p><p style="margin-left:0em;text-indent:2em">鷲峯南半麓。正德初，上為生民祈福，遣中相韋敏建寺，鑄銅為瓦，今稱銅瓦殿。賜印，并護持，命秋崖等十高僧住。</p>
<p style="margin-left:0em;text-indent:2em">紫柏真可詩：</p>

<div class="lg regular" style="margin-left:0em;"><div class='lg-row'>方丈蕭蕭倚鷲峯　顯通久寂講經鐘</div>
<div class='lg-row'>更憐銅瓦風霜老　祇恐重來不易逢</div>
</div>
<div class="lg regular" style="margin-left:0em;"><div class='lg-row'>鱗鱗萬瓦五峯中　不用泥燒用鑄銅</div>
<div class='lg-row'>無柰朔方冰雪甚　住僧無力可支傾</div>
</div><p style="margin-left:0em;text-indent:2em">儲御史詩：</p>
<p style="margin-left:0em;text-indent:0em;" class="lg-abnormal"><div class='lg-row'>仙宮開曉日　鷲嶺住高僧</div>
<div class='lg-row'>氣宇閒林鶴　襟懷古澗冰　秋崖圖晚節　苦海羨先登　坐見超凡界　崐崙駕大鵬</div>
</p><p style="margin-left:0em;text-indent:2em">秋崖詩：</p>

<div class="lg regular" style="margin-left:0em;"><div class='lg-row'>小朵天城寺　百年我遁中　青山雲影淡　紫府樹林豐　洗鉢龍吞水　扶筇鳥入空</div>
<div class='lg-row'>天機何處是　黃葉舞秋風</div>
</div></div>
<div class='div-other'><a id='mulu176' />
<p class='h3'>羅睺寺</p><p style="margin-left:0em;text-indent:2em">塔院寺東北隅，唐建。張天覺於此見神燈，有感，修飾。成化間，趙惠王重建。</p>
</div>
<div class='div-other'><a id='mulu177' />
<p class='h3'>廣緣寺</p><p style="margin-left:0em;text-indent:2em">鷲峯東，古名「大王寺」。世傳昔有王子棄國出家，于此建寺。明朝改建。後有妃子寺，即王妃出家處。</p>
</div>
<div class='div-other'><a id='mulu178' />
<p class='h3'>法王寺</p><p style="margin-left:0em;text-indent:2em">妃子寺後，明張法王建。</p>
</div>
<div class='div-other'><a id='mulu179' />
<p class='h3'>普濟寺</p><p style="margin-left:0em;text-indent:2em">華嚴谷，亦名「北山寺」。明成化間，澄孤月禪行聞於代王成煉，始建寺，今為代王香火。</p>
<p style="margin-left:0em;text-indent:2em">孤月詩：</p>
<p style="margin-left:0em;text-indent:0em;" class="lg-abnormal"><div class='lg-row'>深隱巖阿不記年　名韁利鎖莫能牽　七斤衫子重聯補　日炙風吹愈轉鮮</div>
</p><p style="margin-left:0em;text-indent:0em;" class="lg-abnormal"><div class='lg-row'>颯颯春風和鳥哀　清音直到耳邊來　鑪燒柏子端然坐　對月殘經又展開</div>
</p><p style="margin-left:0em;text-indent:2em">鎮澄詩：</p>

<div class="lg regular" style="margin-left:0em;"><div class='lg-row'>落日北山寺　蕭然古澗邊　白雲生翠崦　明月下寒泉　孤鶴棲雙樹　疎鐘破曉烟</div>
<div class='lg-row'>焚香坐清夜　暫爾已忘緣</div>
</div><p style="margin-left:0em;text-indent:2em">正秀詩：</p>

<div class="lg regular" style="margin-left:0em;"><div class='lg-row'>齋餘聊結伴　來此叩禪關　古寺開前代　危樓倚北山</div>
<div class='lg-row'>僧持靈錫去　龍帶嶺雲還　寂寞烟霞裏　優遊且共攀</div>
</div></div>
<div class='div-other'><a id='mulu180' />
<p class='h3'>般若寺</p><p style="margin-left:0em;text-indent:2em">樓觀谷，唐無著嘗入化般若寺，因建寺名焉。成化間，立禪和尚道行聞晉王，重建。</p>
<p style="margin-left:0em;text-indent:2em">覺玄詩：</p>
<p style="margin-left:0em;text-indent:0em;" class="lg-abnormal"><div class='lg-row'>有緣尊者信前生　童子開門遠迓迎　盡說曾遊般若寺　不知誰在裏頭行</div>
</p><p style="margin-left:0em;text-indent:2em">虞山瞿太虛詩：</p>
<p style="margin-left:0em;text-indent:0em;" class="lg-abnormal"><div class='lg-row'>寒巖一片雲　徘徊長松頂　下偶幽棲人　往來樵牧境</div>
<div class='lg-row'>相看兩相得　無言意自永　冷風忽飄拂　吹度清涼嶺　斐亹金色界　望望何遼迥　如逢繡墩翁　或對均提名</div>
<div class='lg-row'>為問般若寺　可與衡茅並　仙衣幾時還　天末日引領　那得寒潭中　復駐悠悠影</div>
</p><p style="margin-left:0em;text-indent:2em">性善詩：</p>

<div class="lg regular" style="margin-left:0em;"><div class='lg-row'>古洞巖阿一徑通　石門幽掩薜蘿中　青衣自昔迎先覺　金色於今攝後蒙</div>
<div class='lg-row'>風奏松音回劫夢　日薰花氣露春容　自憐未會三三意　把筆徒勞繪太空</div>
</div></div>
<div class='div-other'><a id='mulu181' />
<p class='h3'>太平興國寺</p><p style="margin-left:0em;text-indent:2em">樓觀谷。宋沙門睿見結廬于此。平生自誓者四：「眼不觀非法之色，耳不聽非法之聲，口不道非法之語，心不緣非法之事。」太宗平晉，聞師道，詔見行宮。勅建寺，賜額「太平興國」，以師主之，即楊五郎之師也。中有五郎祠。五郎之後，真寶，代州人，以義為質，能外死生，欽宗厚遇。靖康之亂，寶為金酋所獲，庭抗不禮。金不忍殺，百方勸誘，終不顧。且曰：「吾許宋皇帝以死，為佛弟子，豈當為妄言耶？」怡然受戮。上聞，痛悼不已，立祠本寺。今祠沒焉。</p>
<p style="margin-left:0em;text-indent:2em">秋崖詩：</p>

<div class="lg regular" style="margin-left:0em;"><div class='lg-row'>宋世功臣志異常　棄名林下學僧郎</div>
<div class='lg-row'>乾坤到此誰堪並　獨許英風動帝王</div>
</div>
<div class="lg regular" style="margin-left:0em;"><div class='lg-row'>阿師功業與天齊　恨殺丹青不與題</div>
<div class='lg-row'>儻得將軍常在世　宋朝爭肯屬單于</div>
</div></div>
<div class='div-other'><a id='mulu182' />
<p class='h3'>法雲寺</p><p style="margin-left:0em;text-indent:2em">即華嚴嶺，唐三昧姑開化處。代藩中官王朝，因僧真善開拓重修。</p>
<p style="margin-left:0em;text-indent:2em">丘坦之詩：</p>

<div class="lg regular" style="margin-left:0em;"><div class='lg-row'>欲覽諸山勝　先須渡法雲　萬山開釜口　五頂各支分　侑佛山中樂　留賓澗底芹</div>
<div class='lg-row'>老僧慰辛苦　安置費慇懃</div>
</div></div>
<div class='div-other'><a id='mulu183' />
<p class='h3'>普恩寺</p><p style="margin-left:0em;text-indent:2em">普濟寺東山，舊稱「西天寺」，元建。明洪武間，具生、室利板的達寓此。道聞于上，詔入京，應對稱旨，賜龍章護持。正統間，賜藏經兼護持。</p>
<p style="margin-left:0em;text-indent:2em">洪武御製詩：</p>
<p style="margin-left:0em;text-indent:0em;" class="lg-abnormal"><div class='lg-row'>師心好善善心淵　宿因曠作今復堅</div>
<div class='lg-row'>與佛同生極樂天　觀空利物來東邊　目有神光頂相圓　王公稽首拜其前</div>
<div class='lg-row'>笑談般若生紅蓮　周旋俯仰皆幽玄　替佛說法近市廛　驊騮雜遝擁粉鈿</div>
<div class='lg-row'>飄飄飛度五臺巔　紅塵富貴心無牽　松下趺坐自忘緣　人間甲子不知年</div>
</p><p style="margin-left:0em;text-indent:2em">此之謂「入如來禪」。</p>
</div>
<div class='div-other'><a id='mulu184' />
<p class='h3'>平章寺</p><p style="margin-left:0em;text-indent:2em">金建。</p>
</div>
<div class='div-other'><a id='mulu185' />
<p class='h3'>報恩寺</p><p style="margin-left:0em;text-indent:2em">并在華嚴谷，皆荒涼。</p>
</div>
<div class='div-other'><a id='mulu186' />
<p class='h3'>金界寺</p><p style="margin-left:0em;text-indent:2em">華嚴谷，唐建。張商英於此見神物。成化初，清玉禪師重修。</p>
</div>
<div class='div-other'><a id='mulu187' />
<p class='h3'>萬壽寺</p><p style="margin-left:0em;text-indent:2em">亦名「玉花寺」，中臺東南麓。隋有五百應真栖此，龍神修供。有騾數十疋，不用人驅，自能入市運糧。朝去暮歸，率以為常。過夏俱隱。是時白蓮生池，堅瑩若玉，七日乃爍。代牧砌其池，志曰「玉花」。明改為「萬壽」。</p>
</div>
<div class='div-other'><a id='mulu188' />
<p class='h3'>鐵瓦寺</p><p style="margin-left:0em;text-indent:2em">玉花池南，元建，三泉寺入焉。</p>
</div>
<div class='div-other'><a id='mulu189' />
<p class='h3'>壽寧寺</p><p style="margin-left:0em;text-indent:2em">在三泉寺南嶺，古名「王子焚身寺」。高齊第三子自識宿命，厭塵勞，于此燃身供聖，菩薩現形火光中。內侍劉謙之回奏，帝悼之，勅建寺焉。唐普雨大師奏昭宗重修，撥州田百頃，充常住費。宋景德初，勅改建曰「壽寧」。元華嚴菩薩者，有道僧。成宗及英宗幸山，命右丞相巴思重修葺焉。</p>
</div>
<div class='div-other'><a id='mulu190' />
<p class='h3'>西壽寧寺</p><p style="margin-left:0em;text-indent:2em">元碧峯建。</p>
</div>
<div class='div-other'><a id='mulu191' />
<p class='h3'>三塔寺</p><p style="margin-left:0em;text-indent:2em">鷲峯之西，萬曆初勅建，僧了塵主之。</p>
<p style="margin-left:0em;text-indent:2em">李環洲詩：</p>
<p style="margin-left:0em;text-indent:0em;" class="lg-abnormal"><div class='lg-row'>八十禪翁號了塵　錫飛來自天之津</div>
<div class='lg-row'>見明水月成空寂　風靜巖花解悟真　法藏度流三塔寺　江山收盡五臺春</div>
<div class='lg-row'>浮生半日逢君話　浪迹乾坤愧此身</div>
</p></div>
<div class='div-other'><a id='mulu192' />
<p class='h3'>殊像寺</p><p style="margin-left:0em;text-indent:2em">梵仙山左，有文殊駕狻猊像，神人所造，見者肅然，生難有想。</p>
<p style="margin-left:0em;text-indent:2em">鎮澄詩：</p>

<div class="lg regular" style="margin-left:0em;"><div class='lg-row'>瞻對金容意黯然　依稀身在福城邊</div>
<div class='lg-row'>南詢有路無人踐　烟水茫茫鏡暮天</div>
</div>
<div class="lg regular" style="margin-left:0em;"><div class='lg-row'>南國鶯啼花雨天　吾師開化福城邊</div>
<div class='lg-row'>等閒一顧青蓮眼　證入無生已六千</div>
</div>
<div class="lg regular" style="margin-left:0em;"><div class='lg-row'>吉祥妙德相難窮　有作何能盡至功</div>
<div class='lg-row'>唯有菩提心界裏　一輪秋月下寒空</div>
</div></div>
<div class='div-other'><a id='mulu193' />
<p class='h3'>日光寺</p><p style="margin-left:0em;text-indent:2em">在鳳林谷。嘉靖初，獨峯和尚建。</p>
</div>
<div class='div-other'><a id='mulu194' />
<p class='h3'>寶林寺</p><p style="margin-left:0em;text-indent:2em">日光北。嘉靖間，古燈禪師建。</p>
</div>
<div class='div-other'><a id='mulu195' />
<p class='h3'>鳳林寺</p><p style="margin-left:0em;text-indent:2em">嘉靖間，徹天和尚卓庵。嘗有盜賊至，見二虎據門，賊乃革惡，因呼為「二虎禪師」。萬曆初，道聞于上，改建為寺，額曰「鳳林」。五年勅建慈壽寺，使官徵之，不可。使官強起，師辟穀七日，乃終。賜祭，塔於本山。</p>
<p style="margin-left:0em;text-indent:2em">一江和尚詩：</p>
<p style="margin-left:0em;text-indent:0em;" class="lg-abnormal"><div class='lg-row'>五月清涼界　談經入鳳林</div>
<div class='lg-row'>松風和梵語　流水奏幽琴　雲淡曼殊面　花妍古佛心　不須覓黃卷　徧演法王音</div>
</p><p style="margin-left:0em;text-indent:2em">鎮澄詩：</p>

<div class="lg regular" style="margin-left:0em;"><div class='lg-row'>古木寒巖寺　山門控碧流　丹梯接上界　複道繞重樓　松老鶴巢穩　雲閒僧舍幽</div>
<div class='lg-row'>何時投杖屨　於此事清修</div>
</div></div>
<div class='div-other'><a id='mulu196' />
<p class='h3'>護國寺</p><p style="margin-left:0em;text-indent:2em">鷲峯南，三里許。元成宗勅建，真覺國師住此，著《慧燈集》。明弘治間，周國母重建。</p>
<p style="margin-left:0em;text-indent:2em">鎮澄詩：</p>

<div class="lg regular" style="margin-left:0em;"><div class='lg-row'>探奇來古寺　觸目動幽懷　路繞萬松曲　門迎一水開　丹墀迷蔓草　畫壁沒青苔</div>
<div class='lg-row'>不見談經者　空堂雲自來</div>
</div></div>
<div class='div-other'><a id='mulu197' />
<p class='h3'>帝釋宮</p><p style="margin-left:0em;text-indent:2em">即今玉皇廟。</p>
</div>
<div class='div-other'><a id='mulu198' />
<p class='h3'>碑樓寺</p><p style="margin-left:0em;text-indent:2em">宮南。</p>
</div>
<div class='div-other'><a id='mulu199' />
<p class='h3'>萬聖佑國寺</p><p style="margin-left:0em;text-indent:2em">交口東山麓，元海印大師居此，註《肇論》。英宗為建寺，賜號「弘教大師」。</p>
<p style="margin-left:0em;text-indent:2em">鎮澄詩：</p>

<div class="lg regular" style="margin-left:0em;"><div class='lg-row'>白社翠巔頭　登臨思轉悠　風烟千嶂暮　鐘磬一林幽　清寫藤蘿月　寒生薜荔秋</div>
<div class='lg-row'>虛堂無一物　坐看大雲流</div>
</div></div>
<div class='div-other'><a id='mulu200' />
<p class='h3'>觀海寺</p><p style="margin-left:0em;text-indent:2em">即明月池，在大文殊院南二里，元魏建成化間，月舟禪師重修。清康熙間，吻叶和尚重建。後有夫緣和尚中興，立為十方常住。慈心利物，本分為人。</p>
<p style="margin-left:0em;text-indent:2em">法本詩：</p>
<p style="margin-left:0em;text-indent:0em;" class="lg-abnormal"><div class='lg-row'>萬松深處梵王宮　幕翠迴嵐知幾重　定起峯頭新月上　一枝松影下簾櫳</div>
</p></div>
<div class='div-other'><a id='mulu201' />
<p class='h3'>吉祥寺</p><p style="margin-left:0em;text-indent:2em">即清涼橋，在中臺南麓。思曇和尚重建，歷四世而至離塵和尚，不剃度，不分爨，不私蓄，不別眾，凡有作務，以身先之。故內外諸省，皆知有清涼橋叢林者，代不乏人爾。</p>
</div>
<div class='div-other'><a id='mulu202' />
<p class='h3'>佑國寺</p><p style="margin-left:0em;text-indent:2em">即南山寺，臺懷南五里，奎衷和尚重建。後有仁山和尚繼興，立為十方常住。結制安禪，寸陰不廢。</p>
</div>
<div class='div-other'><a id='mulu203' />
<p class='h3'>大文殊院</p><p style="margin-left:0em;text-indent:2em">即沐浴堂，在佑國寺南三里，吻叶和尚建。後有本空和尚中興，立為十方常住。授戒安禪，躬行慎切。</p>
</div>
<div class='div-other'><a id='mulu204' />
<p class='h3'>護眾庵</p><p style="margin-left:0em;text-indent:2em">在觀海寺南五里。原是叢林，因無其人，數年歇響。後有如然和尚，復整為十方常住，葺廢修殘，弘戒演經，曉夜不懈。</p>
</div>
<div class='div-other'><a id='mulu205' />
<p class='h3'>鎮海寺</p><p style="margin-left:0em;text-indent:2em">交口西南嶺畔。</p>
</div>
<div class='div-other'><a id='mulu206' />
<p class='h3'>雷音寺</p><p style="margin-left:0em;text-indent:2em">在海螺城。</p>
<p style="margin-left:0em;text-indent:2em">紫柏真可詩：</p>

<div class="lg regular" style="margin-left:0em;"><div class='lg-row'>雲裏有雷音　逶迤一徑深　好將三里霧　化作萬方霖</div>
<div class='lg-row'>蛟室寒巖裂　僧房夏木森　我來了宿約　去住兩無心</div>
</div></div>
<div class='div-other'><a id='mulu207' />
<p class='h3'>雲集庵</p><p style="margin-left:0em;text-indent:2em">在曉天梁。</p>
</div>
<div class='div-other'><a id='mulu208' />
<p class='h3'>天聖寺</p><p style="margin-left:0em;text-indent:2em">井溝，嘉靖間建。</p>
</div>
<div class='div-other'><a id='mulu209' />
<p class='h3'>靈峯寺</p><p style="margin-left:0em;text-indent:2em">陽白谷，唐建。成化間，義賓上人約五十三人，結社參禪。皇戚周善世來遊，觀眾有感，割金三千重修。</p>
<p style="margin-left:0em;text-indent:2em">秋崖詩：</p>

<div class="lg regular" style="margin-left:0em;"><div class='lg-row'>一室千峯裏　幽居少客臨　經函就月案　禪榻倚雲岑</div>
<div class='lg-row'>極目空天地　潛心無古今　流馨到人世　故我得相尋</div>
</div></div>
<div class='div-other'><a id='mulu210' />
<p class='h3'>中峯寺、聖水寺、天城寺</p><p style="margin-left:0em;text-indent:2em">三寺，俱在陽白谷，皆靈峯寺支院。</p>
</div>
<div class='div-other'><a id='mulu211' />
<p class='h3'>天盆寺</p><p style="margin-left:0em;text-indent:2em">依山得名，近有空上座重修。</p>
</div>
<div class='div-other'><a id='mulu212' />
<p class='h3'>日照寺</p><p style="margin-left:0em;text-indent:2em">天盆谷。</p>
</div>
<div class='div-other'><a id='mulu213' />
<p class='h3'>金燈寺</p><p style="margin-left:0em;text-indent:2em">南臺東北麓，元建。成化間，一庵重修。</p>
<p style="margin-left:0em;text-indent:2em">性善詩：</p>
<p style="margin-left:0em;text-indent:0em;" class="lg-abnormal"><div class='lg-row'>梵剎碧山旁　金燈夜吐光</div>
<div class='lg-row'>眾生心有感　菩薩用無方　蘿月庭秋冷　松風海曙蒼　五更初定起　清磬聽何長</div>
</p></div>
<div class='div-other'><a id='mulu214' />
<p class='h3'>金閣寺</p><p style="margin-left:0em;text-indent:2em">南臺西北嶺畔，昔人見金閣浮空，因建寺。</p>
<p style="margin-left:0em;text-indent:2em">楊彩詩：</p>
<p style="margin-left:0em;text-indent:0em;" class="lg-abnormal"><div class='lg-row'>塵中日夜恣昏狂　暮景來參古佛堂</div>
<div class='lg-row'>高閣崚嶒銀漢近　白雲縹緲玉毫長　一乘此際窺宗旨　千手翻疑涉杳茫</div>
<div class='lg-row'>兀坐頹然塵念淨　數聲清磬倚斜陽</div>
</p><p style="margin-left:0em;text-indent:2em">王道行詩：</p>
<p style="margin-left:0em;text-indent:0em;" class="lg-abnormal"><div class='lg-row'>駕壑朱甍乍有無　雲開福地忽平鋪</div>
<div class='lg-row'>蓮華十丈承神足　貝葉千函鎖佛圖　香積廚中松火冷　涅槃會上石牀孤</div>
<div class='lg-row'>瞻依共說通身眼　何似懷中不二珠</div>
</p><p style="margin-left:0em;text-indent:2em">鎮澄詩：</p>

<div class="lg regular" style="margin-left:0em;"><div class='lg-row'>傑閣倚雄峯　登臨興未窮　怡然觀物化　肅爾禮慈容</div>
<div class='lg-row'>簾捲千山雨　窗含萬壑風　倚闌何所思　霜月挂寒空</div>
</div></div>
<div class='div-other'><a id='mulu215' />
<p class='h3'>竹林寺</p><p style="margin-left:0em;text-indent:2em">中臺南三十里，唐法照悞入化竹林，因創寺，名焉。歷代以來不廢修葺。</p>
<p style="margin-left:0em;text-indent:2em">丘坦之詩：</p>

<div class="lg regular" style="margin-left:0em;"><div class='lg-row'>徧刻千尊佛　存來不記年　纖微豈人力　妙麗自天然　殿毀塔猶在　山荒名尚傳</div>
<div class='lg-row'>寺僧頭盡白　亦復昧因緣</div>
</div><p style="margin-left:0em;text-indent:2em">秋崖詩：</p>
<p style="margin-left:0em;text-indent:0em;" class="lg-abnormal"><div class='lg-row'>清涼山畔幾叢林　羅列千峯萬木森</div>
<div class='lg-row'>溪涌寒雲流碧玉　風飄落葉散黃金　縱橫雁塔星霜古　攲側龍碑歲月深　多少禪宮看代謝　徘徊誰不動愁吟</div>
</p></div>
<div class='div-other'><a id='mulu216' />
<p class='h3'>清涼寺</p><p style="margin-left:0em;text-indent:2em">中臺南四十里，元魏孝文建。歷代以來，不廢修飾。唐宋皆設僧正司。</p>
<p style="margin-left:0em;text-indent:2em">祝顥詩：</p>

<div class="lg regular" style="margin-left:0em;"><div class='lg-row'>後嶺前峯迭送迎　景多目眩亂吟情　青山影裏僧家住　綠樹陰中客騎行　流水洗心塵垢淨　涼風吹鬢夢魂清</div>
<div class='lg-row'>山高已見諸天近　明日登臨見化城</div>
</div></div>
<div class='div-other'><a id='mulu217' />
<p class='h3'>智導庵</p><p style="margin-left:0em;text-indent:2em">中臺南麓，即清涼泉側。萬曆間，釋明經建。</p>
</div>
<div class='div-other'><a id='mulu218' />
<p class='h3'>望海寺</p><p style="margin-left:0em;text-indent:2em">東臺，元建。嘉靖間，秋月禪師重修。</p>
<p style="margin-left:0em;text-indent:2em">鎮澄詩：</p>

<div class="lg regular" style="margin-left:0em;"><div class='lg-row'>寶剎陵霄漢　登臨意廓然　雲霞連海岱　嵐色接青天</div>
<div class='lg-row'>遠塞冥鴻杳　長空孤月懸　始知身是夢　回向禮金仙</div>
</div></div>
<div class='div-other'><a id='mulu219' />
<p class='h3'>普濟寺</p><p style="margin-left:0em;text-indent:2em">南臺，宋建。成化間重修。</p>
<p style="margin-left:0em;text-indent:2em">性善詩：</p>

<div class="lg regular" style="margin-left:0em;"><div class='lg-row'>策杖尋幽上翠巔　清涼春盡景芳妍　千崖花綴千崖錦　五頂峯連五頂天</div>
<div class='lg-row'>梵剎岧嶤陵日月　經堂寂寞鎖雲烟　真容欲覩知何在　極目蒼蒼意惘然</div>
</div></div>
<div class='div-other'><a id='mulu220' />
<p class='h3'>法雷寺</p><p style="margin-left:0em;text-indent:2em">西臺，唐建。明法聚重修。</p>
<p style="margin-left:0em;text-indent:2em">晉陽西屏詩：</p>
<p style="margin-left:0em;text-indent:0em;" class="lg-abnormal"><div class='lg-row'>臺山遠躡勢陵虛　臺上高飆不可居</div>
<div class='lg-row'>五頂插霄皆嵲嶫　萬林蔽日總扶疎　舊聞勝槩風光異　今覺閒遊懷抱舒　徧歷峯巔望四極　恍疑天近地無餘</div>
</p></div>
<div class='div-other'><a id='mulu221' />
<p class='h3'>靈應寺</p><p style="margin-left:0em;text-indent:2em">北臺。五臺唯此山高風猛，人難措泊，往者多凍餒而死。隆慶初，釋圓廣與徒明來構居，開粥以濟飢寒。萬曆丁亥，釋佛秀募造文殊大像，未遂，竟以勞死。感夢慈聖施金，佛始成。遣中使陳儒，載送峯頂，更建殿宇供奉，為祝釐之所。</p>
<p style="margin-left:0em;text-indent:2em">丘坦之詩：</p>

<div class="lg regular" style="margin-left:0em;"><div class='lg-row'>客子新遊地　文殊舊道場　莊嚴託聖母　護法有龍王　殿與雲霄近　山多松柏香</div>
<div class='lg-row'>風濤復暴作　愁絕老僧房</div>
</div></div>
<div class='div-other'><a id='mulu222' />
<p class='h3'>演教寺</p><p style="margin-left:0em;text-indent:2em">中臺，唐建。弘治間，玉禪師重建。中有鐵塔，藏舍利焉。</p>
<p style="margin-left:0em;text-indent:2em">秋崖詩：</p>
<p style="margin-left:0em;text-indent:0em;" class="lg-abnormal"><div class='lg-row'>嵯峨高萬丈　氣宇眇蓬萊</div>
<div class='lg-row'>塔影連雲漢　鐘聲出斗隈　龍池藏日月　聖地絕塵埃　天下多名勝　難同是五臺</div>
</p></div>
<div class='div-other'><a id='mulu223' />
<p class='h3'>淨土庵</p><p style="margin-left:0em;text-indent:2em">棲賢谷。嘉靖間，玉峯和尚開山，歷試苦行，嘗四十餘日昏散不入。後廣集緇流，事淨土行，因結庵。</p>
<p style="margin-left:0em;text-indent:2em">新安明淵詩：</p>

<div class="lg regular" style="margin-left:0em;"><div class='lg-row'>雪髮頭陀遁僻林　定忘昏散道猶深　雙眉不著人間夢　一塵高揮劫外音</div>
<div class='lg-row'>野衲從風因有道　山禽相狎為無心　蒲團夜照清涼月　一榻松風獨自任</div>
</div></div>
<div class='div-other'><a id='mulu224' />
<p class='h3'>龍興庵</p><p style="margin-left:0em;text-indent:2em">棲賢谷。嘉靖初，太虛和尚卓庵於此。初住，林茂無人。正旦，見金色女，手執蓮花立石上，俄而不見，流光滿谷。又嘗聞龍鳴。居無何，大開社火，廣接方來，叢林鼎盛，因為名。</p>
<p style="margin-left:0em;text-indent:2em">鎮澄詩：</p>

<div class="lg regular" style="margin-left:0em;"><div class='lg-row'>紛紛逐榮辱　大士獨驚心　避俗離寰闠　誅茅入遠岑　林花觀代謝　漚影識浮沈</div>
<div class='lg-row'>定入千峯夜　寒雲一榻深</div>
</div></div>
<div class='div-other'><a id='mulu225' />
<p class='h3'>靈鷲庵</p><p style="margin-left:0em;text-indent:2em">華嚴谷東嶺。正德間，僧官從鈴建。</p>
</div>
<div class='div-other'><a id='mulu226' />
<p class='h3'>大鉢庵</p><p style="margin-left:0em;text-indent:2em">紫霞谷。羣峯拱抱，茂林森聳，無邊禪師得楚峯和尚道，濟下廿八代。楚峯嘗囑曰：「爾後有鉢飯，當共衲子食。」嘉靖甲子卓庵於此，掘得銅鉢，受斗餘，遂成叢林。</p>
<p style="margin-left:0em;text-indent:2em">伏牛法光詩：</p>

<div class="lg regular" style="margin-left:0em;"><div class='lg-row'>住老臺山不記年　蔬餐澗飲樂心田　雲埋五頂誰人到　雪覆千峯獨自眠</div>
<div class='lg-row'>擊鉢謾歌佛祖句　縛茅常結水雲緣　自從勘破西來旨　此段因緣不易傳</div>
</div><p style="margin-left:0em;text-indent:2em">鎮澄詩：</p>
<p style="margin-left:0em;text-indent:0em;" class="lg-abnormal"><div class='lg-row'>羣山環抱樹森森　大士開圖歲已深　銅鉢埋來應有讖　可知原是舊叢林</div>
</p></div>
<div class='div-other'><a id='mulu227' />
<p class='h3'>靜林庵</p><p style="margin-left:0em;text-indent:2em">紫霞谷。釋真雲所構。學天目中峯禪，梓其書以施人。</p>
<p style="margin-left:0em;text-indent:2em">寂江詩：</p>
<p style="margin-left:0em;text-indent:0em;" class="lg-abnormal"><div class='lg-row'>靜林庵結碧巖阿　目極溪山樂處多</div>
<div class='lg-row'>簾捲白雲生遠岫　窗含明月映澄波　燈寒絕澗龍蛇冷　路僻羊腸虎豹過</div>
<div class='lg-row'>門掩清涼無箇事　數聲啼鳥隔煙蘿</div>
</p></div>
<div class='div-other'><a id='mulu228' />
<p class='h3'>雜華庵</p><p style="margin-left:0em;text-indent:2em">塔兒溝，僧正參建。</p>
</div>
<div class='div-other'><a id='mulu229' />
<p class='h3'>法雲庵</p><p style="margin-left:0em;text-indent:2em">即古彌陀庵，在龍門上。長干德清居此，號為「憨山子」。清幼歲，人呼為「清郎」。萬曆己亥與友妙峯卓庵於此，掘地得石座，上勒「清郎居」三字，有契焉，遂居之。</p>
<p style="margin-left:0em;text-indent:2em">鎮澄詩：</p>

<div class="lg regular" style="margin-left:0em;"><div class='lg-row'>獨宿千峯裏　良宵開竹房　幽松發爽籟　澹月生微涼　野色凝心靜　溪聲引興長</div>
<div class='lg-row'>魂清眠不得　擁衲坐繩牀</div>
</div></div>
<div class='div-other'><a id='mulu230' />
<p class='h3'>大林庵</p><p style="margin-left:0em;text-indent:2em">在鳳林谷，金陵素庵法師構。</p>
</div>
<div class='div-other'><a id='mulu231' />
<p class='h3'>龍樹庵</p><p style="margin-left:0em;text-indent:2em">在車溝。嘉靖初，寶印、楚峯、玉堂同參大川和尚，曰：「向去三人載一車。」後至蛇溝，共結庵而居，致成叢林。蓋蛇溝，舊名「車溝」也。</p>
<p style="margin-left:0em;text-indent:2em">楊海州詩：</p>
<p style="margin-left:0em;text-indent:0em;" class="lg-abnormal"><div class='lg-row'>巖扉一榻安　便遣紅塵累</div>
<div class='lg-row'>巾裾帶月清　枕簟流松翠　梵磬夕轉幽　花雨晴還墜　蓮社倘相容　日耽菩提醉</div>
</p><p style="margin-left:0em;text-indent:2em">謝畹溪詩：</p>

<div class="lg regular" style="margin-left:0em;"><div class='lg-row'>三老習禪靜　結宇白雲林　戶外數峯秀　巖前眾壑深　夕陰連雨足　空翠落庭昏</div>
<div class='lg-row'>看取蓮花淨　方知不染心</div>
</div></div>
<div class='div-other'><a id='mulu232' />
<p class='h3'>棲鳳庵</p><p style="margin-left:0em;text-indent:2em">天盆北嶺。嘉靖間，寶峯建。</p>
<p style="margin-left:0em;text-indent:2em">釋紫崖詩：</p>

<div class="lg regular" style="margin-left:0em;"><div class='lg-row'>峯頭嘉木綠依依　客子尋芳路轉迷</div>
<div class='lg-row'>清磬一聲寒雨外　淡烟縹緲隔幽栖</div>
</div></div>
<div class='div-other'><a id='mulu233' />
<p class='h3'>華嚴庵</p><p style="margin-left:0em;text-indent:2em">棲鳳庵東北。嘉靖末，僧古檀能誦《華嚴》，於此卓庵。</p>
</div>
<div class='div-other'><a id='mulu234' />
<p class='h3'>白頭庵</p><p style="margin-left:0em;text-indent:2em">南臺東北十餘里。昔有行者，生而皓首，神異頗多。嘉靖間，卓庵於此，後罔知終焉。</p>
<p style="margin-left:0em;text-indent:2em">性善詩：</p>

<div class="lg regular" style="margin-left:0em;"><div class='lg-row'>皤然一老叟　來自無何有　手攜紫節藜　飄飄鶴隨後　兩鬢帶秋霜　未擬年多壽</div>
<div class='lg-row'>隱顯翠微中　樵牧傳之久　乞食向人間　結庵倚山阜　紫氣擁崖巔　丹砂煑星斗</div>
<div class='lg-row'>乘興入蓬萊　相尋不相偶　題詩細咨詢　遺蹤果非謬</div>
</div></div>
<div class='div-other'><a id='mulu235' />
<p class='h3'>臥雲庵</p><p style="margin-left:0em;text-indent:2em">中臺西南麓，明建。</p>
<p style="margin-left:0em;text-indent:2em">法光詩：</p>
<p style="margin-left:0em;text-indent:0em;" class="lg-abnormal"><div class='lg-row'>臥破白雲不出山　終朝無事樂閒閒　一聲清唳松頭鶴　格外風光那可攀</div>
</p></div>
<div class='div-other'><a id='mulu236' />
<p class='h3'>不二樓</p><p style="margin-left:0em;text-indent:2em">西臺北，樓倚二聖對談石。景泰間，宣城公子遊此，遙見紫金樓躍出雲表，因建重樓，擬所見也。嘉靖丙寅，永平法師慧月至此，見文殊、淨名二聖對談，須臾失之。有感，偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>清涼有分歸來晚　大聖無緣奉覲難　一句了然千聖外　相逢何事自顢頇</div>
</p><p style="margin-left:0em;text-indent:2em">先是，成化間，有老尼居此，自憶宣公子再來，發其私隱，皆符契。將終，勒石志曰：「吾若來時，必闡《華嚴》，重修是樓。」月公至此，講《華嚴》凡五徧矣。故時人呼為「華嚴樓」，亦曰「三生樓」。</p>
<p style="margin-left:0em;text-indent:2em">鎮澄詩：</p>
<p style="margin-left:0em;text-indent:0em;" class="lg-abnormal"><div class='lg-row'>大士談經不二樓　八功德水印明秋　泠泠清梵滿山谷　散入冥空不可收</div>
</p><p style="margin-left:0em;text-indent:0em;" class="lg-abnormal"><div class='lg-row'>談經人在翠微中　縹緲烟霏隔幾重　欲寄此心無可託　長隨片月挂西峯</div>
</p><p style="margin-left:0em;text-indent:0em;" class="lg-abnormal"><div class='lg-row'>冰雪談經歲已深　蕭條瓶鉢挂高岑　虛空不住婆娑影　劫火難銷刻苦心</div>
</p></div></div>
<div class='div-other'><a id='mulu237' />
<p class='h2'>臺外佛剎凡三十六</p>
<div class='div-other'><a id='mulu238' />
<p class='h3'>東臺外九寺</p>
<div class='div-other'><a id='mulu239' />
<p class='h4'>華林寺</p><p style="margin-left:0em;text-indent:2em">在古華巖，唐建。至明朝凡四修。</p>
</div>
<div class='div-other'><a id='mulu240' />
<p class='h4'>香雲寺</p><p style="margin-left:0em;text-indent:2em">華林相鄰。</p>
</div>
<div class='div-other'><a id='mulu241' />
<p class='h4'>香蘽寺</p><p style="margin-left:0em;text-indent:2em">華林之東，中有乳頭香蘽。</p>
</div>
<div class='div-other'><a id='mulu242' />
<p class='h4'>慈雲寺</p><p style="margin-left:0em;text-indent:2em">香蘽之南。</p>
</div>
<div class='div-other'><a id='mulu243' />
<p class='h4'>龍蟠寺</p><p style="margin-left:0em;text-indent:2em">大會谷。其山狀若蟠龍。</p>
</div>
<div class='div-other'><a id='mulu244' />
<p class='h4'>鳳嶺寺</p><p style="margin-left:0em;text-indent:2em">龍蟠相鄰。</p>
</div>
<div class='div-other'><a id='mulu245' />
<p class='h4'>溫泉寺</p><p style="margin-left:0em;text-indent:2em">臺東南五十餘里。古傳昔有王者嬰疾，至是就浴，疾差，因建寺。元重修。</p>
</div>
<div class='div-other'><a id='mulu246' />
<p class='h4'>銅鐘寺</p><p style="margin-left:0em;text-indent:2em">大會谷中。有神鐘，受三十斛，彫文鏤藻，綺煥可觀。寺僧慧燈受戒赴京，及歸，鐘失。徘徊愴惻，冥啟大聖。忽聞空中報曰：「鐘乃拘樓秦佛時，兜率天王所造。今收入金剛窟中，爾何求耶？」燈遂勒石為銘云：「寺法器，世無倫。擊振吼，息烟塵。集聖賢，滅苦因。被收入，金剛輪。誰得知，聞空神。」表神鐘之去處，絕後代之疑人。</p>
</div>
<div class='div-other'><a id='mulu247' />
<p class='h4'>龍泉寺</p><p style="margin-left:0em;text-indent:2em">臺東南舊路嶺，宋建。嘉靖初，羣盜縱橫，往者憚之。有馬大士者，不知何來，依止廢寺，遇賊即殺，羣盜乃絕。由是道路復通，往來無難。馬公將卒，以三門託燕京大智宗主，以慈惠及物。山之野民，靡然從化，恥為盜者。皆願施，重修其寺。諺云：「前日馬那吒，今朝智菩薩。」</p>
<p style="margin-left:0em;text-indent:2em">燕京釋永慶詩：</p>

<div class="lg regular" style="margin-left:0em;"><div class='lg-row'>龍泉抱古寺　梵影出重城　喬木團青蓋　丹崖列翠屏</div>
<div class='lg-row'>朝烟諸壑暝　秋水半溪明　講罷西齋月　蕭然一榻清</div>
</div></div></div>
<div class='div-other'><a id='mulu248' />
<p class='h3'>南臺外九寺</p>
<div class='div-other'><a id='mulu249' />
<p class='h4'>靈境寺</p><p style="margin-left:0em;text-indent:2em">去臺二十里。成化間，釋清善建。</p>
<p style="margin-left:0em;text-indent:2em">法本詩：</p>
<p style="margin-left:0em;text-indent:0em;" class="lg-abnormal"><div class='lg-row'>蕭蕭靈境倚雲層　拽杖南來試一登</div>
<div class='lg-row'>帀地莓苔敷臥具　半龕蘿月代昏燈　緇衣有力耕南畝　白社無人叩上乘　覽盡清涼多少寺　不堪愁思憶衰興</div>
</p></div>
<div class='div-other'><a id='mulu250' />
<p class='h4'>石塔寺</p><p style="margin-left:0em;text-indent:2em">亦名小柏寺，臺東南谷，元建。</p>
</div>
<div class='div-other'><a id='mulu251' />
<p class='h4'>娑婆寺</p><p style="margin-left:0em;text-indent:2em">臺西南三十里。高齊釋玄賾卓庵于此，誦《華嚴》。有婦攜子，數來聽經，賾疑之。婦即知其疑，告曰：「師莫疑！我名娑婆，乃龍母也。因聞法得悟，我將脫是類矣。」賾曰：「孰當信汝耶？」婦指龍池曰：「我若真悟無生者，此之深陂，涌成高阜。」言訖，隨手而起，即成高阜，婦即化去。後人目其阜，名「龍宮聖堆」。玄賾於此建寺，名曰「娑婆」，龍母名也。</p>
<p style="margin-left:0em;text-indent:2em">鎮澄詩：</p>
<p style="margin-left:0em;text-indent:0em;" class="lg-abnormal"><div class='lg-row'>華座巍巍樹影重　白雲不散講時鐘　龍聞了義乘通去　梵宇猶存翠靄中</div>
</p></div>
<div class='div-other'><a id='mulu252' />
<p class='h4'>佛光寺</p><p style="margin-left:0em;text-indent:2em">臺西南四十里，元魏孝文建。帝見佛光之瑞，因為名。唐解脫和尚於此藏修。</p>
<p style="margin-left:0em;text-indent:2em">參政王陶詩：</p>

<div class="lg regular" style="margin-left:0em;"><div class='lg-row'>五臺山上白雲浮　雲散臺空境自幽　歷代珠幡懸法界　累朝金剎列峯頭</div>
<div class='lg-row'>風雷激烈龍池夜　草木淒涼雁塞秋　世路茫茫名利者　塵機到此盡應休</div>
</div></div>
<div class='div-other'><a id='mulu253' />
<p class='h4'>嵌巖寺</p><p style="margin-left:0em;text-indent:2em">臺南六十里，元魏孝文帝建。</p>
</div>
<div class='div-other'><a id='mulu254' />
<p class='h4'>赤崖寺、聖福寺、法華寺、殊公寺</p><p style="margin-left:0em;text-indent:2em">並在仙花山陽。其廓魔、石臺、雙嶺等寺入焉。</p>
</div></div>
<div class='div-other'><a id='mulu255' />
<p class='h3'>西臺外九寺</p>
<div class='div-other'><a id='mulu256' />
<p class='h4'>秘密寺</p><p style="margin-left:0em;text-indent:2em">在祕魔巖，巖谷幽深，隱者星布。唐木叉和尚于此藏修，始建寺。</p>
<p style="margin-left:0em;text-indent:2em">大千和尚詩：</p>

<div class="lg regular" style="margin-left:0em;"><div class='lg-row'>覽勝登臨興有餘　祕魔巖畔幾閒居　羊腸石徑通幽谷　鯨首鐘聲透碧虛　隱隱龍宮多子母　蕭蕭僧舍少親疎</div>
<div class='lg-row'>何時得遂歸來志　相共雲間展鉢盂</div>
</div></div>
<div class='div-other'><a id='mulu257' />
<p class='h4'>圭峯寺</p><p style="margin-left:0em;text-indent:2em">峨谷，隋建。</p>
<p style="margin-left:0em;text-indent:2em">覺玄詩：</p>

<div class="lg regular" style="margin-left:0em;"><div class='lg-row'>幾年聞說圭峯寺　未暇從容試一遊　丹鳳翻來形勢古　青猿啼斷海山秋</div>
<div class='lg-row'>霜鐘擣日開金殿　鐵鉢分泉漾碧流　嘉賞每思酬宿願　爽吟先付管城侯</div>
</div></div>
<div class='div-other'><a id='mulu258' />
<p class='h4'>豹子寺、熊頭寺、向陽寺、育王寺、望臺寺、石門寺</p><p style="margin-left:0em;text-indent:2em">六寺並在峨谷，隋唐所建。</p>
</div>
<div class='div-other'><a id='mulu259' />
<p class='h4'>鐵勤寺</p><p style="margin-left:0em;text-indent:2em">臺西南六十里鐵勤山，唐慧洪大師建。</p>
<p style="margin-left:0em;text-indent:2em">鎮澄詩：</p>
<p style="margin-left:0em;text-indent:0em;" class="lg-abnormal"><div class='lg-row'>西出清涼路轉遙　鐵勤方丈倚青㟽</div>
<div class='lg-row'>鏗鏘澗水幽琴合　起伏雲山翠浪朝　僧定虛堂生白月　鶴飛雙樹動清飆</div>
<div class='lg-row'>頭陀更在深巖下　默默無言味寂寥</div>
</p></div></div>
<div class='div-other'><a id='mulu260' />
<p class='h3'>北臺外九寺</p>
<div class='div-other'><a id='mulu261' />
<p class='h4'>寶積寺</p><p style="margin-left:0em;text-indent:2em">臺北谷。</p>
</div>
<div class='div-other'><a id='mulu262' />
<p class='h4'>木瓜寺</p><p style="margin-left:0em;text-indent:2em">臺北谷。</p>
</div>
<div class='div-other'><a id='mulu263' />
<p class='h4'>普濟寺</p><p style="margin-left:0em;text-indent:2em">大黃尖南麓，唐建。</p>
</div>
<div class='div-other'><a id='mulu264' />
<p class='h4'>公主寺</p><p style="margin-left:0em;text-indent:2em">臺西北谷，元魏第四誠信公主出家建。唐有尼，掘得尺璧，獻武則天，下勅重建。唐末，唯德禪師重修。</p>
</div>
<div class='div-other'><a id='mulu265' />
<p class='h4'>淨名寺</p><p style="margin-left:0em;text-indent:2em">臺西北繁峙縣南，唐建。具九山龍戲龜之勢，寺在龜背上。宋興國間，勅建。金大定間，重修。元天曆二年，推官郭琪重葺。</p>
<p style="margin-left:0em;text-indent:2em">天覺詩：</p>
<p style="margin-left:0em;text-indent:0em;" class="lg-abnormal"><div class='lg-row'>月滿汾川寶鐸寒　誰來此地葬金棺</div>
<div class='lg-row'>育王得道行空際　尊者飛光出指端　天上凝雲常覆定　人間劫火漫燒殘</div>
<div class='lg-row'>三千世界無留迹　聊向閻浮示涅槃</div>
</p></div>
<div class='div-other'><a id='mulu266' />
<p class='h4'>正覺禪院</p><p style="margin-left:0em;text-indent:2em">臺北，臨滹沱，宋稱「天王院」。宣和初，黃冠所侵，改「神霄宮」。三年，復佛寺。時有真容院僧慧識主之，邑人仰重，相與踊躍葺之。復請額于朝，賜名「正覺禪院」。將立石志其事，識以言于大夫王公元禮，禮復言于承德郎高公植。植為文，其略曰：「昔我師釋迦以修多羅教付阿難陀，以正法眼藏付大迦葉，由是宗教並行。今五臺山善言佛者，宗則佛光解脫師，教則華嚴觀國師。其間名流繼出，代不絕人。自宋以來，唯教僅存，其言宗者寂無聞；顧識所主院獨以禪名，柰何？」植復於禮曰：「事固有實廢而名存者，雖聖人不去也。昔子貢欲去告朔之餼羊，孔子以為羊存，猶得以識其禮，故告之曰：『爾愛其羊，我愛其禮。』蓋存其羊，冀禮之復行也。識之院榜之曰『禪』，其誰曰不可？」禮固知識之志也，請并記以告將來。其有能發最上乘者，庶幾因是而得解脫。復於此土傳無盡燈，則於世尊拈花囑付之意為不孤矣。</p>
</div>
<div class='div-other'><a id='mulu267' />
<p class='h4'>清源寺</p><p style="margin-left:0em;text-indent:2em">大黃尖下，二十里，元建。羣峯環抱，山氣日佳，禪者之栖也。關西僧戒喜，久參悟中和尚。及辭，中曰：「爾緣在北，逢源而止。」萬曆初，至此卓庵，掘地得殘碑，因識清源古基也。</p>
</div>
<div class='div-other'><a id='mulu268' />
<p class='h4'>蘭若寺</p><p style="margin-left:0em;text-indent:2em">大黃尖北二十里，唐建。萬曆初，法華道者遊行五頂，誦《法華》，日夜無怠。後挂錫於此重修。中有卓錫泉、宋谷寺、天宮寺入焉。</p>
<p style="margin-left:0em;text-indent:2em">鎮澄詩：</p>

<div class="lg regular" style="margin-left:0em;"><div class='lg-row'>清涼北控太行峯　望入烟霄紫翠重</div>
<div class='lg-row'>日暮白雲飛不盡　幾回敲斷夕陽鐘</div>
</div></div>
<div class='div-other'><a id='mulu269' />
<p class='h4'>普光寺</p><p style="margin-left:0em;text-indent:2em">今名「黎谷寺」，在文岫山，金璧峯藏修處。洪武間勅修，上賜詩以旌之。金公嘗依《華嚴》，制為佛事，梵音哀婉，凡四十二奏。唯本寺襲其法，四方學者于茲灌頂受業焉。</p>
<p style="margin-left:0em;text-indent:2em">御製詩：</p>

<div class="lg regular" style="margin-left:0em;"><div class='lg-row'>沙門號璧峯　五臺山愈崇　固知業已白　此來石壁空　能不為禪縛　區區幾劫功</div>
<div class='lg-row'>處處食常住　善世語龐鴻　神出詣靈鷲　浩瀚佛家風　雖已成正覺　未入天台叢</div>
<div class='lg-row'>一朝脫殼去　人言金璧翁　從斯新佛號　盞水溢蛟龍　飛錫長空吼　隻履挂高松</div>
<div class='lg-row'>年逾七十歲　玄關盡悟終　果然忽立化　飄然陵蒼穹　寄與璧峯翁　是必留禪宗</div>
</div></div></div></div>
<p class='juan'>《清涼山志》卷第二終</p>
<div class='div-w'><a id='mulu270' />
<p class='h2'>附錄：結蓮社普勸文</p><p style="margin-left:0em;text-indent:2em">如是我聞，西方有佛，名阿彌陀。一名「無量光」，一名「無量壽」。又有觀音、勢至二菩薩，助佛揚化，皆以大願力，濟度諸眾生。其國以七寶莊嚴，清淨自然，無諸雜穢，故名「淨土」。其人皆蓮華化生，壽命無量。衣食受用，隨念而至。更無諸苦，亦無輪轉，故又名「極樂世界」。以此返觀我等現今所受之身，所處之世，較彼國土，淨穢壽量，苦樂生死，豈止天地之相遠耶？而昧者不知，或知而不信，自作障礙，顛倒執迷，不思解脫、捨此生彼，豈不哀哉？故我今者勸諸有緣，結此蓮社。假使難知難辦，猶當勉力精勤。況佛號甚易持，淨土甚易往。八萬四千法門，無如是之捷徑。但能輟清晨俛仰之暇，遂可為永劫不壞之資。是則用力甚微，而收功乃無有盡，眾生亦何苦自棄而不為乎？噫！夢幻非真，壽夭難保，呼吸之頃，即是來生。一失人身，萬劫不復。此時不悟，佛如眾生何？願深念於無常，勿徒貽於後悔。淨樂居士張掄勸緣</p>
</div></div>
</div><!-- end of div[@id='body'] -->
</body></html>