<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>鳳凰山聖果寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' /><p style="margin-left:0em;text-indent:2em">聖果寺位於浙江杭州鳳凰山，鳳凰山位於西湖東南。自昌化竹嶺起，過西天目，直至鳳凰山，形勢飛鳳。聖果寺始建於隋文帝開皇二年（五八二），時稱「勝果」。寺山景勝，梵宇僧集，故名勝果。唐昭宗乾寧間（八九四～八九七），無著文喜禪師復興開法，寺廢頓興，即名「聖果」。吳越王錢鏐於梁開平四年（九一〇），鐫三佛及羅漢像於寺左石壁。宋仁宗景祐間（一〇三四～一〇三七），僧惠然建塔。慶曆五年（一〇四五），賜額「崇聖」。高宗南渡，廢為禁苑。孝宗淳熙十三年（一一八六）重建，德祐末（一二七五）毁。元至元二十年（一二八三）復興，至正間（一三四一～一三六八）燬。明洪武四年（一三七一）重建，永樂十五年（一四一七）立為叢林。正德九年（一五一四）僧子敬力任鼎新。嘉靖三十五年（一五五六）倭禍被焚。三十七年（一五五八）僧正因復建，所毁者四而重興者六。寺自茲以後，歷經更變。清順治年間，釋超乾居寺二載。因寺無記錄，乃修寺志一卷。首為序與圖，無目錄；以次記山，即鳳凰山也；再次記寺山舊蹟，其目有峰、巖、石、洞、塢、嶺、徑、松、澗、井、泉、池、潭、場、石像、衕等；再次記寺，即聖果寺；再次記寺舊蹟，其目有殿、堂、房、樓、閣、堂、門、亭、庵、橋、塔、碑、記、疏等。再次記歷代禪師，載唐無著文喜禪師，宋希最法師、淨梵法師，元珠明禪師，明子敬禪師；再次記歷來住持，僅載無際禪師；再次載祖塔，有無著文喜禪師塔、馬僧摩居士塔。是志體例，以山寺舊蹟為綱，採取各家題詠為之目。其歷代禪祖，敍述禪門宗派。超乾為詩僧，性慕風雅，故有此輯。雖篇幅無多，然靈光片羽，亦可珍寶。茲據清光緒七年（一八八一）錢塘丁氏刋本景印。</p>
</div>
<div class='div-other'><a id='mulu3' />
<div class='div-other'><a id='mulu4' />
<p class='h2'>鳳凰山聖果寺志序</p><p style="margin-left:0em;text-indent:2em">宗風提唱，九日花新。大事因緣，初機直接。高老追踪古德，聖果開門見山。坐聽海濤，水月在指。而南山石公復輯志，巖洞泉澗之幽奇，殿閣橋榭之縈帶，楮毫靈賚，元要胥融，師子鐵牛，轉身親切。無著師開山燈，安貼一塵，承天布地矣。老僧闍黎，是同是別？壁立萬仞，傳諸耳孫。雄鳴雌鳴，不煩更索轉解。</p>
<p style="margin-left:2em">時康熙元年，歲次壬寅，小春望後一日，關西慕天顏題於聖湖公署</p>
</div>
<div class='div-other'><a id='mulu5' /><p style="margin-left:0em;text-indent:2em">曩履學地時，熟聞禪侶云：「武林城南鳳山聖果寺，唐無著文喜禪師法席。其山靈怪異，巖壑奇踪，過者頓忘物我，而胸中不存些子滯氣。遇玲瓏怪石處，則全身渾是玲瓏怪石；厯覽左江右湖，則全身渾然是江、是湖、巖石；誦諸感慨題咏，則全身渾是興廢心腸；登嶟望諸遠峰疉嶂，則全身渾是百億諸山環遶。浙中名山勝剎，而山巧變幻秀麗，未牟有若是者也。」聞其說，知其所遇不在山，而以本分事隨類應諸所遇矣。丁酉年閒，余為扶人，居寺兩載，落成禪舍、僧寮十餘所。日與二三禪侶履諸舊蹟，惟見左右峰頭如光拳竪舉於空中。及其樓基佛閣，祗存斷碪堆磚，欲覓株樹條枝，不復得見也。嗚呼！自古迄今，千百年來，興興廢廢，其間事蹟存亡，屬知于兒童野老之所指耳。吁！何繇否變之遇，而山林亦有此難歟！嗚呼！人難無惜乎衣食，山難剝脫乎叢木。如暴露之山，而嶙層之骨，若立若臥，若若圮，壅壅塞塞，凹凹凸凸，頃然而見也。或有過者遇之，總有滿眼悲淚涕泣之狀，莫不以自感情傷而痛哉。是年霜後，寺主高林老㝛與九賓、徹平二孫，向余嘆云：「雖寺廢山荒，然有不廢者，懷浸久矣，徒增歲月，未適所願。葢自隋文帝開皇二年時寺建，唐無著喜禪師復興開法。高宗南渡，竟改為苑。至於我祖懶耕禪師，力任鼎新。嘉靖丙辰年被焚。戊午中，僧正因復建。其所毀者四，而復建者六。自茲以來，又經更更變變，反反復復，不至於寺埋僧冷者，賴合郡護法諸檀越護持之力也。良以歷來數輩古錐主持法緣。夫古今名賢遺剩墨蹟，深苦于亡羊，以是為不息之病遠矣。」由是屬余脩輯寺志。茲因叨忝同衣，難囘斯命；不揣識淺，妄伸管見。而使千百年後，若行雲無嫌於寺冷山貧，猶戀乎荒基殿角，而廢有不廢之意是矣。是知寺主高林老師脩志之願，亦屬是矣。</p>
<p style="margin-left:2em">南山石屋隱佛巖上，釋超乾石堂撰</p>
</div>
<div class='div-other'><a id='mulu6' />
<p class='h2'>聖果寺圖</p><div style="margin-left:2em"><img src='../images/GA020pb009_01.gif' alt='GA020pb009_01.gif' /></div>
</div></div>
<p class='juan'>鳳皇山聖果寺志</p><p class="byline">南山石屋隱佛巖上釋超乾石堂脩輯</p>
<div class='div-other'><a id='mulu7' />
<p class='h1'>山</p>
<div class='div-other'><a id='mulu8' />
<p class='h2'>鳳皇山</p>
<div class='div-other'><a id='mulu9' /><p style="margin-left:0em;text-indent:2em">按輿圖，自昌化竹嶺起，過西天目，直至鳳皇山，形勢飛鳳，杭城王氣盡屬于是矣。隋文帝開皇二年間，寺建勝果者，寺山景勝、梵宇僧集，故名。唐昭宗乾寧間，無著文喜禪師枯坐巖下，寂定放光，寺廢頓興，即名聖果。<span class='note-inline'>(府志載此聖字。詳覽諸志，亦此聖字。後有不稽者，二字不一。今依府志定。)</span>一音兩字，意有所重。前以景勝，後以果聖。二者因世所慕而名也。</p>
</div>
<div class='div-other'><a id='mulu10' />
<p class='h3'>鳳皇山詩</p>
<div class='div-other'><a id='mulu11' />
<p class='h4'>白居易<span class='note-inline'>(寄周判官)</span></p><p style="margin-left:0em;text-indent:0em;" class="lg-abnormal"><div class='lg-row'>忽憶郡南山頂上　昔時同醉是今辰　笙歌委曲聲延耳　金翠動搖光照身</div>
<div class='lg-row'>風景不隨公相去　歡娛應逐使君新</div>
<div class='lg-row'>江山賓客皆如舊　唯是當筵換主人</div>
</p></div>
<div class='div-other'><a id='mulu12' />
<p class='h4'>張潮</p><p style="margin-left:0em;text-indent:0em;" class="lg-abnormal"><div class='lg-row'>茨菰葉爛別西灣　蓮子花開猶未還　妾夢不離江上水　人傳郎在鳳皇山</div>
</p></div>
<div class='div-other'><a id='mulu13' />
<p class='h4'>蘇軾<span class='note-inline'>(詞)</span></p>
<div class="lg regular" style="margin-left:0em;"><div class='lg-row'>鳳皇山下雨初　水風　晚霞明　一朶芙蓉　開過尚盈盈</div>
<div class='lg-row'>何處飛來雙白鷺　如有意　慕娉婷</div>
</div>
<div class="lg regular" style="margin-left:0em;"><div class='lg-row'>忽聞江上弄哀箏　苦寒情　遣誰聽　烟斂雲收　依約是湘靈</div>
<div class='lg-row'>欲待曲中尋問取　人不見　數峯</div>
</div></div>
<div class='div-other'><a id='mulu14' />
<p class='h4'>黃溍</p><p style="margin-left:0em;text-indent:0em;" class="lg-abnormal"><div class='lg-row'>滄海桑田事渺茫　行逢遺老色荒涼　為言故國遊麋鹿　漫指空山號鳳皇</div>
<div class='lg-row'>春盡綠莎迷輦道　雨多蒼薺上宮牆</div>
<div class='lg-row'>遙知汴水東流畔　更有平蕪與夕陽</div>
</p></div>
<div class='div-other'><a id='mulu15' />
<p class='h4'>趙孟頫</p><p style="margin-left:0em;text-indent:0em;" class="lg-abnormal"><div class='lg-row'>東南都會帝皇州　三月鶯花非舊遊　故國金人泣辭漢　當年玉馬去朝周</div>
<div class='lg-row'>湖山靡靡今猶在　江水悠悠只自流</div>
<div class='lg-row'>千古興亡盡如此　春風麥秀使人愁</div>
</p></div>
<div class='div-other'><a id='mulu16' />
<p class='h4'>藍澗</p><p style="margin-left:0em;text-indent:0em;" class="lg-abnormal"><div class='lg-row'>南渡山川王氣消　西風松柏認前朝　紫宸無復千官宴　滄海空餘半夜潮</div>
<div class='lg-row'>龍去蓬萊曾駐輦　鳳歸寥廓不聞簫</div>
<div class='lg-row'>上方樓閣依稀在　暮雨疏鐘送寂寥</div>
</p></div>
<div class='div-other'><a id='mulu17' />
<p class='h4'>高應冕</p><p style="margin-left:0em;text-indent:0em;" class="lg-abnormal"><div class='lg-row'>鳳皇宮闕昔嵬峩　無數烟花照綺羅　舞鳳臺空荒草亂　棲霞嶺上夕陽過</div>
<div class='lg-row'>不堪古道垂楊少　依舊江聲入夜多</div>
<div class='lg-row'>風景似餘千古恨　白雲來去意如何</div>
</p></div>
<div class='div-other'><a id='mulu18' />
<p class='h4'>屠隆</p>
<div class="lg regular" style="margin-left:0em;"><div class='lg-row'>林響踏空沙　川光映紫霞　獼猴竊山果　童子拾松花</div>
<div class='lg-row'>風磴千盤折　寒江一帶斜　僧來背殘日　落葉滿袈裟</div>
</div></div>
<div class='div-other'><a id='mulu19' />
<p class='h4'>沈捷<span class='note-inline'>(觀潮)</span></p><p style="margin-left:0em;text-indent:0em;" class="lg-abnormal"><div class='lg-row'>三折紆迴力可支　枚生空復廣陵思　古初自爾堅長信　天外何人決大疑</div>
<div class='lg-row'>沙磧不來嗟誤國　崖山難退恨殲師</div>
<div class='lg-row'>應知興廢關神鬼　欲駕滄溟一問之</div>
</p></div>
<div class='div-other'><a id='mulu20' />
<p class='h4'>沈調元</p><p style="margin-left:0em;text-indent:0em;" class="lg-abnormal"><div class='lg-row'>平湖伫望水雲間　人在笙歌醉夢間　卻憶南朝無限事　傷心最是鳳皇山</div>
</p></div>
<div class='div-other'><a id='mulu21' />
<p class='h4'>宗泐</p><p style="margin-left:0em;text-indent:0em;" class="lg-abnormal"><div class='lg-row'>天地無情日月徂　鳳皇山下久榛蕪　獨憐內殿成荒寺　空見前山映後湖</div>
<div class='lg-row'>塞北有誰留一老　海南無處問諸孤</div>
<div class='lg-row'>蓬萊閣上秋風起　先向燕京入畫圖</div>
</p></div>
<div class='div-other'><a id='mulu22' />
<p class='h4'>大壑</p><p style="margin-left:0em;text-indent:0em;" class="lg-abnormal"><div class='lg-row'>鳳山頂樹蒼蒼　輦路烟消縱目荒　湖水尚浮秦纜石　寺門已宋宮牆</div>
<div class='lg-row'>地分南渡愁何在　潮去西陵恨轉長</div>
<div class='lg-row'>徙倚不須論往事　千秋興廢總亡羊</div>
</p></div></div></div></div>
<div class='div-other'><a id='mulu23' />
<p class='h1'>寺山舊蹟</p>
<div class='div-other'><a id='mulu24' />
<p class='h2'>峯</p>
<div class='div-other'><a id='mulu25' />
<p class='h3'>中峯</p><p style="margin-left:0em;text-indent:2em">即寺坐山。頂平夷，透起石峯如屏。前有亭，名中峯亭。<span class='note-inline'>(依府志)</span></p>
</div></div>
<div class='div-other'><a id='mulu26' />
<p class='h2'>巖</p>
<div class='div-other'><a id='mulu27' />
<p class='h3'>月巖</p>
<div class='div-other'><a id='mulu28' /><p style="margin-left:0em;text-indent:2em">在寺右肩，去御場中路。羣玉瓣瓣攢立，宛然如削。青芙蕖中擁規峯，有隙如鏡，徑二尺餘。惟中秋子夜與隙相映，若合璧然，故名。壁鐫題咏，漶滅過半。如「高大光明」、「光影中天」、「本來面目」；蔡襄題「石門月巖無影相」；楊思孔題「垂蓮石」；陳天瑞詩旁有「月榭」，廢；「夕照通明」，方九思題石坊，存。</p>
</div>
<div class='div-other'><a id='mulu29' />
<p class='h4'>陳天瑞詩<span class='note-inline'>(石刻)</span></p><p style="margin-left:0em;text-indent:0em;" class="lg-abnormal"><div class='lg-row'>怪石堆雲矗太空　女媧煉出廣寒宮　一輪常滿陰晴見　萬古無虧晝夜同</div>
<div class='lg-row'>擣藥聲繁驅白兎　漏天孔正透清風</div>
<div class='lg-row'>光明自照如來境　肯學嫦娥西復東</div>
</p></div>
<div class='div-other'><a id='mulu30' />
<p class='h4'>沈捷詩</p>
<div class="lg regular" style="margin-left:0em;"><div class='lg-row'>月巖有月竇　疑是神鬼鐫　高擎石之杪　空洞徑尺圓</div>
<div class='lg-row'>日月出時　光影皆斜穿　獨是中秋夜　奇景不可箋</div>
<div class='lg-row'>以月嵌月竇　分毫不爽焉　老僧指示予　予初疑浪傳</div>
<div class='lg-row'>襆被約友人　候月聖果　童僕性狂躁　數往驚否然</div>
<div class='lg-row'>直至夜將半　明月當中天　月循竇中入　地下玉鏡旋</div>
<div class='lg-row'>人由竇中視　天上合璧懸　攜月就心印　快覩舊物還</div>
<div class='lg-row'>太息下山宿　勿復疑山川</div>
</div></div></div>
<div class='div-other'><a id='mulu31' />
<p class='h3'>放光巖</p><p style="margin-left:0em;text-indent:2em">在石門內。昔無著禪師始此結茆寂定，晦夜放光，故名。又名三三室。師初往五臺，親見文殊，有「前三三，後三三」之機，因名。</p>

<div class='div-other'><a id='mulu32' />
<p class='h4'>侯大功詩</p><p style="margin-left:0em;text-indent:0em;" class="lg-abnormal"><div class='lg-row'>前三三與後三三　數目分明甚麼難　兩道眉毛一雙眼　放光意為鳳皇山</div>
</p><p style="margin-left:0em;text-indent:0em;" class="lg-abnormal"><div class='lg-row'>放光巖在師何在　何不今朝師再來　我望師來問興廢　殿門指點向何開</div>
</p></div></div>
<div class='div-other'><a id='mulu33' />
<p class='h3'>垂雲巖</p><p style="margin-left:0em;text-indent:2em">在躍雲石上，嶄然壁立，如百堵靈霳垂垂欲下，名垂雲。</p>

<div class='div-other'><a id='mulu34' />
<p class='h4'>虞湻熙詩</p><p style="margin-left:0em;text-indent:0em;" class="lg-abnormal"><div class='lg-row'>躍起宛復垂　欲墮驚不墮　握麈向何人　此意未可破</div>
</p></div></div>
<div class='div-other'><a id='mulu35' />
<p class='h3'>桂巖</p><p style="margin-left:0em;text-indent:2em">在將軍池上。昔有桂在傍，其大過羣木，因名。石刻「桂巖」二字。</p>
</div></div>
<div class='div-other'><a id='mulu36' />
<p class='h2'>石</p>
<div class='div-other'><a id='mulu37' />
<p class='h3'>臥醉石</p><p style="margin-left:0em;text-indent:2em">在寺右郭公泉下。石如掌平，長江浮面，其形若醉若臥。上鐫「臥醉」二字。</p>

<div class='div-other'><a id='mulu38' />
<p class='h4'>蘇軾詩</p><p style="margin-left:0em;text-indent:0em;" class="lg-abnormal"><div class='lg-row'>有道難行不如醉　有口難言不如睡　先生醉臥此石間　萬古無人識此意</div>
</p></div></div>
<div class='div-other'><a id='mulu39' />
<p class='h3'>隊石</p><p style="margin-left:0em;text-indent:2em">在御教場平頂。羣石竦奇，行列如班仗。吳越王初命為「排衙石」。最小一支，形如芝，高丈許，鐫「湧地雲」三字。郡志又名「石筍林」。</p>

<div class='div-other'><a id='mulu40' />
<p class='h4'>圓志詩</p><p style="margin-left:0em;text-indent:0em;" class="lg-abnormal"><div class='lg-row'>青石嵬嵬一徑開　鳳雛飛入臥龍垓　五丁未許多穿鑿　為惜高人走壁才</div>
</p></div></div>
<div class='div-other'><a id='mulu41' />
<p class='h3'>躍雲石</p><p style="margin-left:0em;text-indent:2em">在寺右竹塢間。堅方嶻嵲，翹立于古藤竹樹陰中，環以奇矗，其巧難名。「躍雲」篆書，字大徑尺，奇大。</p>

<div class='div-other'><a id='mulu42' />
<p class='h4'>圓志詩</p><p style="margin-left:0em;text-indent:0em;" class="lg-abnormal"><div class='lg-row'>兀突如雲勢欲翀　半天崒嵂翠芙蓉　飛來嶺上應難去　遞與篔簹映碧空</div>
</p></div></div></div>
<div class='div-other'><a id='mulu43' />
<p class='h2'>洞</p>
<div class='div-other'><a id='mulu44' />
<p class='h3'>通明洞</p><p style="margin-left:0em;text-indent:2em">在中峯亭下。巨石削拔，玲瓏中空如堂。壁鐫「石門」，字楷；「飛龍」，字隸。</p>
</div>
<div class='div-other'><a id='mulu45' />
<p class='h3'>歸雲洞</p><p style="margin-left:0em;text-indent:2em">在寺右、臥醉石西。舊名仙姑洞，縣令樊良樞易名歸雲洞。門多古篆文，蘚蝕不可辨，內劖「萬厤乙酉九月虞湻熙開公結茅于此」。旁有隱豹岩、白玉宮牆、鼐獅、香象諸勝。</p>
</div></div>
<div class='div-other'><a id='mulu46' />
<p class='h2'>塢</p>
<div class='div-other'><a id='mulu47' />
<p class='h3'>竹塢</p>
<div class='div-other'><a id='mulu48' /><p style="margin-left:0em;text-indent:2em">在躍雲石下。翠竹漪漪，宛如畫中。即塔院也。</p>
</div>
<div class='div-other'><a id='mulu49' />
<p class='h4'>項士昌詩</p><p style="margin-left:0em;text-indent:0em;" class="lg-abnormal"><div class='lg-row'>舞鳳來江上　千年不肯啼　誰知鳴鳳侶　咫尺在窗西</div>
</p></div></div></div>
<div class='div-other'><a id='mulu50' />
<p class='h2'>嶺</p>
<div class='div-other'><a id='mulu51' />
<p class='h3'>八盤嶺</p>
<div class='div-other'><a id='mulu52' /><p style="margin-left:0em;text-indent:2em">自外山門至御蓮橋。</p>
</div>
<div class='div-other'><a id='mulu53' />
<p class='h4'>陳元章詩</p>
<div class="lg regular" style="margin-left:0em;"><div class='lg-row'>路遠危垣上　風高松檜鳴　花飛殊失意　草長不知名</div>
<div class='lg-row'>遊客咨遺俗　居民指舊京　浮屠天末起　瞻望忽傷情</div>
</div></div></div></div>
<div class='div-other'><a id='mulu54' />
<p class='h2'>徑</p>
<div class='div-other'><a id='mulu55' />
<p class='h3'>薜蘿徑</p>
<div class='div-other'><a id='mulu56' /><p style="margin-left:0em;text-indent:2em">自鍾公巷外山門，紆迴至寺二里許。松竹藤蘿，四季黯然幽異，故名。</p>
</div>
<div class='div-other'><a id='mulu57' />
<p class='h4'>吳之鯨詩</p><p style="margin-left:0em;text-indent:0em;" class="lg-abnormal"><div class='lg-row'>澗轉烟蘿合　林疎翠壁封　荒亭惟一徑　恍惚入山筇</div>
</p></div></div></div>
<div class='div-other'><a id='mulu58' />
<p class='h2'>松</p>
<div class='div-other'><a id='mulu59' />
<p class='h3'>羅漢松</p>
<div class='div-other'><a id='mulu60' /><p style="margin-left:0em;text-indent:2em">在崇聖塔側，鳳山第二峯頂。大百圍，高數十丈。上接紫霄，恍若虬龍，帡覆成蔭，廣闊數畝。並三株，俗呼三株松。今廢。</p>
</div>
<div class='div-other'><a id='mulu61' />
<p class='h4'>德祥詩</p><p style="margin-left:0em;text-indent:0em;" class="lg-abnormal"><div class='lg-row'>三箇青松一草堂　白頭僧住卻相當　掃苔巖下仝禪定　把卷簾前共晚涼</div>
<div class='lg-row'>歲晏冰霜情不改　夜深風露溼何妨</div>
<div class='lg-row'>有時分付巢中鶴　帶取雲歸挂石牀</div>
</p></div>
<div class='div-other'><a id='mulu62' />
<p class='h4'>邵棠詩</p><p style="margin-left:0em;text-indent:0em;" class="lg-abnormal"><div class='lg-row'>佛屋三間破冷開　半通雲氣半蒼苔　行人莫問僧年紀　頂上喬松是手栽</div>
</p></div></div></div>
<div class='div-other'><a id='mulu63' />
<p class='h2'>澗</p>
<div class='div-other'><a id='mulu64' />
<p class='h3'>宮澗</p><p style="margin-left:0em;text-indent:2em">半山亭下起，至苕箒灣。水勢騰湧，晝夜滔滔，若奔馳聲。慕蘭亭例，故有「流觴曲水鳳山窩」句。今水閘存。</p>
</div></div>
<div class='div-other'><a id='mulu65' />
<p class='h2'>井</p>
<div class='div-other'><a id='mulu66' />
<p class='h3'>宮井</p>
<div class='div-other'><a id='mulu67' /><p style="margin-left:0em;text-indent:2em">在水塢口。宋南渡，廢寺為宮，蓋所遺也。銀牀玉甃，碧乳猶寒。井左下有潛龍潭、山腰泉。</p>
</div>
<div class='div-other'><a id='mulu68' />
<p class='h4'>徐渼詩</p><p style="margin-left:0em;text-indent:0em;" class="lg-abnormal"><div class='lg-row'>銀牀委秋壑　泠泠桐蔭永　昔日挈瓶人　銷沈隨斷綆</div>
</p></div>
<div class='div-other'><a id='mulu69' />
<p class='h4'>德祥詩</p><p style="margin-left:0em;text-indent:0em;" class="lg-abnormal"><div class='lg-row'>上有千尺桐　下有千尺井　風吹井上桐　零落井中影</div>
</p></div></div></div>
<div class='div-other'><a id='mulu70' />
<p class='h2'>泉</p>
<div class='div-other'><a id='mulu71' />
<p class='h3'>郭公泉</p>
<div class='div-other'><a id='mulu72' /><p style="margin-left:0em;text-indent:2em">在石門西，一窪嵌壁間。泉下盈掬，久旱不竭。誌云「郭文舉所鑿」。左鐫「郭公」，右刻「許僧泉」，款云「思道」，為明秀名石刻。</p>
</div>
<div class='div-other'><a id='mulu73' />
<p class='h4'>明秀詩<span class='note-inline'>(嘗茶)</span></p><p style="margin-left:0em;text-indent:0em;" class="lg-abnormal"><div class='lg-row'>小堂春晚正寥寥　洗水嘗茶帶雨燒　病起不知紅葉老　開門忽報白雲招</div>
<div class='lg-row'>松邊落日明虛閣　夢裏西山渡野橋</div>
<div class='lg-row'>我已慵書今數月　怪來幽思在芭蕉</div>
</p></div></div>
<div class='div-other'><a id='mulu74' />
<p class='h3'>山腰泉</p><p style="margin-left:0em;text-indent:2em">在半山亭側。泉味甘美，如巨甕許，涓涓不竭。</p>
</div></div>
<div class='div-other'><a id='mulu75' />
<p class='h2'>池</p>
<div class='div-other'><a id='mulu76' />
<p class='h3'>將軍池</p><p style="margin-left:0em;text-indent:2em">在桂巖下，清隱房側。其深丈餘，石上鐫將軍形像，故名。</p>
</div>
<div class='div-other'><a id='mulu77' />
<p class='h3'>鹿池</p><p style="margin-left:0em;text-indent:2em">在隊石西南。石間鐫三鹿，故名。</p>
</div></div>
<div class='div-other'><a id='mulu78' />
<p class='h2'>潭</p>
<div class='div-other'><a id='mulu79' />
<p class='h3'>潛龍潭</p><p style="margin-left:0em;text-indent:2em">在宮井左下方數丈。恆有潛龍居之，俗呼潛龍潭。</p>
</div></div>
<div class='div-other'><a id='mulu80' />
<p class='h2'>場</p>
<div class='div-other'><a id='mulu81' />
<p class='h3'>御教場</p>
<div class='div-other'><a id='mulu82' /><p style="margin-left:0em;text-indent:2em">在寺右頂，四平長廣約三十餘畝。南有將臺，雄峙數仞，周遭皆壁壘，宋殿前司營為親軍護衞之所也。誌載孝宗嘗閱江操，能執鐵棒六十觔許，馳馬上下，以志恢復云。一名女教場，相傳南渡，山屬大內，嬪妃演武于此。登茲則江湖俱在指掌，而龕赭對峙，海門一線，盡入覽觀。舊有介亭，廢，惟隊石存。</p>
</div>
<div class='div-other'><a id='mulu83' />
<p class='h4'>劉思唐詩</p>
<div class="lg regular" style="margin-left:0em;"><div class='lg-row'>宋代朝元殿　淒涼麋鹿遊　江山遺老淚　禾黍故宮秋</div>
<div class='lg-row'>北狩龍沙杳　南征鳳輦留　興亡千古跡　登眺且消憂</div>
</div></div>
<div class='div-other'><a id='mulu84' />
<p class='h4'>王守仁詩</p><p style="margin-left:0em;text-indent:0em;" class="lg-abnormal"><div class='lg-row'>頂秋深荒草平　昔人曾此試傾城　干戈銷盡名空在　日夜無窮潮自生</div>
<div class='lg-row'>巖口閒雲揚殺氣　路邊疎樹列殘兵</div>
<div class='lg-row'>山僧似與人同興　相趁攀蘿認舊營</div>
</p></div>
<div class='div-other'><a id='mulu85' />
<p class='h4'>李衷駿詩</p><p style="margin-left:0em;text-indent:0em;" class="lg-abnormal"><div class='lg-row'>相國和戎議<span class='corr'>已</span>成　內家閱武總虛聲　東溟不洗千年恨　北塞空懸二帝情</div>
<div class='lg-row'>白馬夜騰雲作陣　黃龍秋渡雨為兵</div>
<div class='lg-row'>可憐最是錢塘水　猶似當時繞御營</div>
</p><p style="margin-left:0em;text-indent:0em;" class="lg-abnormal"><div class='lg-row'>香臺杳靄翠微間　盡日登臨一共攀　鐘帶潮聲清客夢　樹明雲影護禪關</div>
<div class='lg-row'>閒花自在開猶落　野鳥無心去復還</div>
<div class='lg-row'>欲識本來面目　舉頭江上是青山</div>
</p></div>
<div class='div-other'><a id='mulu86' />
<p class='h4'>朱里詩</p><p style="margin-left:0em;text-indent:0em;" class="lg-abnormal"><div class='lg-row'>北轅一去不知追　閱武山頭卻為誰　鐵騎數千同國故　但教涼月向人悲</div>
</p></div></div></div>
<div class='div-other'><a id='mulu87' />
<p class='h2'>石像</p>
<div class='div-other'><a id='mulu88' />
<p class='h3'>三石佛</p>
<div class='div-other'><a id='mulu89' /><p style="margin-left:0em;text-indent:2em">在寺之中峯左偏。梁開平四年，吳越王鐫彌陀、觀音、勢至三佛像于石，約高三丈，今千佛閣遺影是。下有將軍池，有「桂巖」二字大書鐫壁。下即「對月房」，今廢。</p>
</div>
<div class='div-other'><a id='mulu90' />
<p class='h4'>陶望齡詩</p><p style="margin-left:0em;text-indent:0em;" class="lg-abnormal"><div class='lg-row'>松間三石佛　傳是千年像　日日苔蘚溼　看看佛身長</div>
</p></div>
<div class='div-other'><a id='mulu91' />
<p class='h4'>蔣公胤詩</p><p style="margin-left:0em;text-indent:0em;" class="lg-abnormal"><div class='lg-row'>風霜薄之　無時漫滅　彼大信人　度石作佛</div>
</p></div></div>
<div class='div-other'><a id='mulu92' />
<p class='h3'>石羅漢</p><p style="margin-left:0em;text-indent:2em">在寺左，吳越王錢氏鐫。五代晉開運元年，南山僧彌洪遇神人指云：「此山有聖跡，何不顯之？」洪尋至巖石，有石刻羅漢像六尊。洪未舉而物故矣。後錢氏夢一釋告云：「吾兄弟十八人，今有六，請為聚之。」因訪聖果巖洞，鐫天台賢聖像，以符所夢。</p>
</div>
<div class='div-other'><a id='mulu93' />
<p class='h3'>石觀音</p><p style="margin-left:0em;text-indent:2em">在忠實亭上</p>
</div></div>
<div class='div-other'><a id='mulu94' />
<p class='h2'>衕</p>
<div class='div-other'><a id='mulu95' />
<p class='h3'>石門</p>
<div class='div-other'><a id='mulu96' /><p style="margin-left:0em;text-indent:2em">在寺右通明洞上。兩山中斷，穹窿扉開，表裏深窩，可容精舍，又稱天門。正德嘉靖間，姑蘇陸鏊、鹽官僧明秀相繼結茅于此。僧因為號，有《石門集》行世。旁石鐫觀微、聽講、逅仙窩諸勝。由壁升窩，歷階級，名「上天梯」。</p>
</div>
<div class='div-other'><a id='mulu97' />
<p class='h4'>白玉蟾詩</p><p style="margin-left:0em;text-indent:0em;" class="lg-abnormal"><div class='lg-row'>小傘輕包手自攜　少需腳力過危梯　入門失問翁高姓　看盡壁間前後題</div>
</p></div>
<div class='div-other'><a id='mulu98' />
<p class='h4'>明秀詩</p><p style="margin-left:0em;text-indent:0em;" class="lg-abnormal"><div class='lg-row'>皁蓋朱旛簇仗齊　西湖日日夜歸遲　斷橋豈是長春地　精舍多妨結夏時</div>
<div class='lg-row'>朱閣捲簾驚燕子　畫船呼燭照花枝</div>
<div class='lg-row'>玉壺春酒民膏血　只有城中太守知</div>
</p></div>
<div class='div-other'><a id='mulu99' />
<p class='h4'>又<span class='note-inline'>(感事)</span></p>
<div class="lg regular" style="margin-left:0em;"><div class='lg-row'>病裏度僧夏　詩篇憶舊遊　空堂一葉雨　涼思滿簾秋</div>
<div class='lg-row'>盡日書長把　深山道自謀　芙蓉正堪採　誰為寄清愁</div>
</div></div></div>
<div class='div-other'><a id='mulu100' />
<p class='h3'>石衕</p><p style="margin-left:0em;text-indent:2em">在千佛閣頂，佛祖亭左。上即崇聖塔，小逕石壁夾道，通人往來，又名石巷。巷鐫字徑尺許，衕中有巨石橫其上，名石梁，今廢。登此，南望長江帶繞，北眺西湖鑑開，宋諸名公題刻其間，近采毀殆盡。郡志云：鳳山第二峯石衕，鐫「吳越王錢鏐撰」。</p>
</div></div></div>
<div class='div-other'><a id='mulu101' />
<p class='h1'>寺</p>
<div class='div-other'><a id='mulu102' />
<p class='h2'>聖果禪寺</p>
<div class='div-other'><a id='mulu103' /><p style="margin-left:0em;text-indent:2em">隋文帝開皇二年始建。唐昭宗乾寧間，無著喜禪師重興。吳越王錢鏐于梁開平四年鐫三佛及羅漢像于寺左石壁。宋仁宗景祐間，內僧惠然建塔。慶曆五年，郡守鄭戩請賜額曰「崇聖」。高宗南渡，廢為禁苑。孝宗淳熙十三年四月甲子重建，帝<span class='corr'>㬎</span>德祐末毀。元至元二十年五月戊寅日復興，至正間燬。洪武四年重建，永樂十五年立為叢林。正德九年甲子二月十九日己亥，僧子敬鼎新。嘉靖丙辰年，倭寇至，被焚。戊午年，僧正因復建焉。凡所毀者四，而重興者六。寺當鳳皇山之右翅，臨江兀突，翩然欲飛。南與秦望、東與吳山諸剎相輝映，而聖果秀麗過之。加以江濤澎湃，松徑盤紆，磵淙潺灂，竹木蔭翳，蓋昭代之竺祇園而叢林之魯靈光也。</p>
<p style="margin-left:2em">寺正基舊坐忠實亭左，背倚中峯，辛山乙向，坐辛朝乙。今移禪堂左者，非正向。舊址東至苕箒灣大街，今為侵賣殆盡，惟路存焉。南至月巖山岡、錢塘縣界。西自慈雲嶺上錢塘山界，直至北一帶山碪。北至本隅四圖、孔子書院及官山界。寺產方圓二里許，今十有七存耳。</p>
</div>
<div class='div-other'><a id='mulu104' />
<p class='h3'>聖果寺詩</p>
<div class='div-other'><a id='mulu105' />
<p class='h4'>釋處默<span class='note-inline'>(師，越州人，住安和。與休公比院，相酬酢。寶曆間住聖果，講演般若諸部，雲衲討究者萬指。留韻一章，為古今唱。)</span></p>
<div class="lg regular" style="margin-left:0em;"><div class='lg-row'>路自中峯上　盤迴出薜蘿　到江吳地盡　隔岸越山多</div>
<div class='lg-row'>古木叢青靄　遙天浸白波　下方城郭近　鐘磬雜笙歌</div>
</div></div>
<div class='div-other'><a id='mulu106' />
<p class='h4'>章孝標</p>
<div class="lg regular" style="margin-left:0em;"><div class='lg-row'>古寺孤峯上　樓臺聳翠微　捲簾滄海近　洗鉢白雲飛</div>
<div class='lg-row'>竹影侵經案　松花點衲衣　日斜登望處　湖畔一僧歸</div>
</div></div>
<div class='div-other'><a id='mulu107' />
<p class='h4'>王安石</p>
<div class="lg regular" style="margin-left:0em;"><div class='lg-row'>登高見山水　身在水中央　下視樓臺處　空多樹木蒼</div>
<div class='lg-row'>浮雲連海氣　落日動湖光　偶坐吹橫笛　殘聲入富陽</div>
</div></div>
<div class='div-other'><a id='mulu108' />
<p class='h4'>王守仁</p>
<div class="lg regular" style="margin-left:0em;"><div class='lg-row'>林深容鳥道　古洞隱春蘿　天逈聞潮早　江空得月多</div>
<div class='lg-row'>冰霜叢草木　舟楫玩風波　巖下幽棲者　時聞白石歌</div>
</div></div>
<div class='div-other'><a id='mulu109' />
<p class='h4'>樊良樞</p>
<div class="lg regular" style="margin-left:0em;"><div class='lg-row'>一逕青蘿合　逶迤白石橋　天低吳苑樹　地坼浙江潮</div>
<div class='lg-row'>寒曉催僧臘　春雲斷野樵　閒尋無著子　雙澗落風饒</div>
</div></div>
<div class='div-other'><a id='mulu110' />
<p class='h4'>張儲</p><p style="margin-left:0em;text-indent:0em;" class="lg-abnormal"><div class='lg-row'>萬壑千峯繞寺門　宋家宮苑給孤園　帆檣歷歷檻前度　鐘磬泠泠樹杪喧</div>
<div class='lg-row'>雲裏鶴歸松尚靜　溪邊鹿過水初渾</div>
<div class='lg-row'>山僧不解通名姓　破衲斜披禮世尊</div>
</p></div>
<div class='div-other'><a id='mulu111' />
<p class='h4'>王人鑑</p>
<div class="lg regular" style="margin-left:0em;"><div class='lg-row'>數里投黃葉　林深畏虎逢　映門江渺渺　繞寺翠重重</div>
<div class='lg-row'>蓮喜開新社　榛憐舊踪　難窮巖石趣　一步一支筇</div>
</div></div>
<div class='div-other'><a id='mulu112' />
<p class='h4'>傅巖</p><p style="margin-left:0em;text-indent:0em;" class="lg-abnormal"><div class='lg-row'>渡河無意再迴鑾　曾夢錢塘劍影寒　寒烟沙銷遠算　南州風土悞偏安</div>
<div class='lg-row'>草深御道峯猿識　雨剝宮溝石鳳殘</div>
<div class='lg-row'>散寄荊榛分五剎　憑誰王氣說江干</div>
</p><p style="margin-left:0em;text-indent:0em;" class="lg-abnormal"><div class='lg-row'>帝子轅隨白馬來　臨安殿倚碧山開　湖如元武聞鐘　江自蛟龍避弩迴</div>
<div class='lg-row'>立石猶傳花是隊　荒原想像繡成堆</div>
<div class='lg-row'>詞人莫怨南朝事　洛水秦川盡刦灰</div>
</p></div>
<div class='div-other'><a id='mulu113' />
<p class='h4'>陳紹英</p><p style="margin-left:0em;text-indent:0em;" class="lg-abnormal"><div class='lg-row'>君不見一輪串影落吳江　搖漾明光不勝纈　又不聞兩丸合璧生鹽海　打疊團欒殆如結</div>
<div class='lg-row'>祗為陰晴未有常　屐齒帆風終漫滅</div>
<div class='lg-row'>誰知几席可探奇　聖果幢臨萬松缺</div>
<div class='lg-row'>芙蓉攢削千朵青　中有高峯奇更　一規恰受海珠圓　只到中秋不差跌</div>
<div class='lg-row'>此月曾隨宮裏人　六朝金粉同劘切</div>
<div class='lg-row'>我行猶傍絳羅幃　直引江潮上窗闑　僧來洗鉢白雲飛　茶至吹烟黃葉熱</div>
<div class='lg-row'>如今樓觀冷如灰　馬溺牛溲積成雪</div>
<div class='lg-row'>披卷如新見故人　有話不知誰易說</div>
<div class='lg-row'>夜深風雨帶江聲　時作怒號時嗚咽　欲看梵唄幾時興　漫漫青草春來茁</div>
</p></div>
<div class='div-other'><a id='mulu114' />
<p class='h4'>沈捷</p><p style="margin-left:0em;text-indent:0em;" class="lg-abnormal"><div class='lg-row'>金闕南山倚鳳皇　海潮王氣繞錢塘　雲霞成綺開朝殿　草木為兵啟教場</div>
<div class='lg-row'>僧汲宮苔銅井響　人鋤礎玉土花黃</div>
<div class='lg-row'>即今勝跡遺江上　半壁聲靈尚未荒</div>
</p><p style="margin-left:0em;text-indent:0em;" class="lg-abnormal"><div class='lg-row'>君相和戎願閉關　何人欲望舊君還　車前實下九哥淚　腦後空懸二聖環</div>
<div class='lg-row'>痛飲諸君誰北塞　跨驢居士自西山</div>
<div class='lg-row'>格天一德真無爽　八十春光湖上閒</div>
</p></div>
<div class='div-other'><a id='mulu115' />
<p class='h4'>大壑</p><p style="margin-left:0em;text-indent:0em;" class="lg-abnormal"><div class='lg-row'>前朝山寺昔曾經　路入松蘿晝自冥　天際濤回江樹白　峯頭雨過石林青</div>
<div class='lg-row'>寢園夕照花間洞　宮井寒餘竹裏亭</div>
<div class='lg-row'>深夜欲投僧處宿　望中漁火亂烟汀</div>
</p></div>
<div class='div-other'><a id='mulu116' />
<p class='h4'>如曉<span class='note-inline'>(居天目，寄聖果心海)</span></p><p style="margin-left:0em;text-indent:0em;" class="lg-abnormal"><div class='lg-row'>我本錢塘客天目　蕭然欲借西崖宿　木脫風高千丈巖　虎嘯猿啼聲斷續</div>
<div class='lg-row'>師本天目客錢塘　苕溪水發源流長</div>
<div class='lg-row'>喜師挂錫居聖果　道超德遇名俱揚　相逢別去年非久　平生那羨機緣偶</div>
<div class='lg-row'>似鶴如雲閒去留　高懷卻傍誰開口</div>
<div class='lg-row'>啟窗揮麈適意多　西陵潮落歸漁蓑　越山隔岸拍手笑　古來佛法今如何</div>
</p></div></div></div></div>
<div class='div-other'><a id='mulu117' />
<p class='h1'>寺舊蹟</p>
<div class='div-other'><a id='mulu118' />
<p class='h2'>殿</p>
<div class='div-other'><a id='mulu119' />
<p class='h3'>大雄殿</p><p style="margin-left:0em;text-indent:2em">七楹。嘉靖三十七年戊午九月，僧正因狹為三楹，去重[竺-二+搶]，以板密之，蓋避嵐霾，易朽也。以左輔一楹，祀伽藍神；右弻一楹，供諸祖師。又二楹為兩廡式固方焉。中奉三世佛，刻木范金，唐遺古製。旁列十地菩薩、十八羅漢、二十諸天神從，悉準常儀。</p>
</div>
<div class='div-other'><a id='mulu120' />
<p class='h3'>觀音殿</p><p style="margin-left:0em;text-indent:2em">五楹，在彌勒殿右，內奉千手觀音像。</p>
</div>
<div class='div-other'><a id='mulu121' />
<p class='h3'>西方殿</p><p style="margin-left:0em;text-indent:2em">五楹，在正殿右，今改禪堂，正殿古基是此。</p>
</div>
<div class='div-other'><a id='mulu122' />
<p class='h3'>地藏殿</p><p style="margin-left:0em;text-indent:2em">在彌勒殿左，中奉地藏，左右十王聖像。</p>
</div>
<div class='div-other'><a id='mulu123' />
<p class='h3'>彌勒殿</p><p style="margin-left:0em;text-indent:2em">三楹，宣德元年，僧懶耕重建，中奉慈氏并左右金剛神。</p>
</div></div>
<div class='div-other'><a id='mulu124' />
<p class='h2'>堂</p>
<div class='div-other'><a id='mulu125' />
<p class='h3'>法堂</p><p style="margin-left:0em;text-indent:2em">五楹，在正殿左。</p>
</div>
<div class='div-other'><a id='mulu126' />
<p class='h3'>禪堂</p><p style="margin-left:0em;text-indent:2em">五楹，在正殿右。</p>
</div>
<div class='div-other'><a id='mulu127' />
<p class='h3'>懺堂</p><p style="margin-left:0em;text-indent:2em">五楹，在十方殿右。</p>
</div>
<div class='div-other'><a id='mulu128' />
<p class='h3'>觀堂</p><p style="margin-left:0em;text-indent:2em">在懺堂右。</p>
</div>
<div class='div-other'><a id='mulu129' />
<p class='h3'>十方堂</p><p style="margin-left:0em;text-indent:2em">在彌勒殿右。</p>
</div></div>
<div class='div-other'><a id='mulu130' />
<p class='h2'>房<span class='note-inline'>(六房，起于嘉靖二十二年，俱懶耕法系。)</span></p>
<div class='div-other'><a id='mulu131' />
<p class='h3'>塔院房</p><p style="margin-left:0em;text-indent:2em">在寺右竹塢中，後即懶耕骨塔，云塔院。孝廉吳之鯨額云「乘鷖山房」，榜曰「疎徑曲穿藏異石，紫蘿深護吸天花」，蓋竹石交勝云。僧洪恩書扁云「檀欒齋」，榜云「繞屋松千個，臨牕竹數竿」。僧傳燈額曰「翠筠樓」。</p>

<div class='div-other'><a id='mulu132' />
<p class='h4'>沈捷詩</p>
<div class="lg regular" style="margin-left:0em;"><div class='lg-row'>昔日讀書處　相違二十年　樓基秋草合　詩壁野藤連</div>
<div class='lg-row'>樹失路俱改　僧亡佛并遷　惟餘臥醉石　江水浸遙天</div>
</div></div></div>
<div class='div-other'><a id='mulu133' />
<p class='h3'>松濤房</p><p style="margin-left:0em;text-indent:2em">在臥醉石下，今廢。</p>
</div>
<div class='div-other'><a id='mulu134' />
<p class='h3'>清隱房</p><p style="margin-left:0em;text-indent:2em">在正殿左，今廢。</p>
</div>
<div class='div-other'><a id='mulu135' />
<p class='h3'>對月房</p><p style="margin-left:0em;text-indent:2em">在將軍池前，今廢。</p>
</div>
<div class='div-other'><a id='mulu136' />
<p class='h3'>雲岫房</p><p style="margin-left:0em;text-indent:2em">在禪堂右，今廢。</p>
</div>
<div class='div-other'><a id='mulu137' />
<p class='h3'>真如房</p><p style="margin-left:0em;text-indent:2em">在千佛閣左，今廢。</p>
</div></div>
<div class='div-other'><a id='mulu138' />
<p class='h2'>樓</p>
<div class='div-other'><a id='mulu139' />
<p class='h3'>鐘樓</p><p style="margin-left:0em;text-indent:2em">在彌勒殿左。鐘本宋景陽舊物，每晨自鳴，其聲若鳳，響聞數十里。嘉靖間，胡中丞取去，樓即隨毀。萬曆壬子年，僧真印重鑄，樓未起而印卒矣。</p>
</div>
<div class='div-other'><a id='mulu140' />
<p class='h3'>望海樓</p>
<div class='div-other'><a id='mulu141' /><p style="margin-left:0em;text-indent:2em">唐武德中建，一名東樓，在崇聖塔畔。元初廢。</p>
</div>
<div class='div-other'><a id='mulu142' />
<p class='h4'>蘇軾詩</p><p style="margin-left:0em;text-indent:0em;" class="lg-abnormal"><div class='lg-row'>海上潮頭一線來　樓前相顧雪成堆　從今潮上君須上　更看銀山二十回</div>
</p><p style="margin-left:0em;text-indent:0em;" class="lg-abnormal"><div class='lg-row'>樓下誰家燒晚香　玉笙哀怨弄初涼　臨風有客吟秋扇　拜月無人見晚妝</div>
</p></div>
<div class='div-other'><a id='mulu143' />
<p class='h4'>米芾詩</p><p style="margin-left:0em;text-indent:0em;" class="lg-abnormal"><div class='lg-row'>雲閒鐵甕近青天　縹緲飛樓百尺連　三峽江聲流筆底　六朝帆影落尊前</div>
<div class='lg-row'>幾番畫角催紅日　無事滄洲起白烟</div>
<div class='lg-row'>忽憶賞心何處是　春風秋月兩茫然</div>
</p></div></div></div>
<div class='div-other'><a id='mulu144' />
<p class='h2'>閣</p>
<div class='div-other'><a id='mulu145' />
<p class='h3'>千佛閣</p>
<div class='div-other'><a id='mulu146' /><p style="margin-left:0em;text-indent:2em">在中峯亭左㘭，即吳越王所鐫三石佛也。庋閣上與像稱，環列千佛于上。閣廢，聖像存。</p>
</div>
<div class='div-other'><a id='mulu147' />
<p class='h4'>鮑子壽詩</p><p style="margin-left:0em;text-indent:0em;" class="lg-abnormal"><div class='lg-row'>芒鞋踏破洞中雲　石徑緣山入窈深　竹裏僧房涼似水　苔侵佛面半無金</div>
<div class='lg-row'>日斜孤鶴松梢立　露下寒蟲草際吟</div>
<div class='lg-row'>童子捏香隨客坐　一簾山色晚沈沈</div>
</p></div></div>
<div class='div-other'><a id='mulu148' />
<p class='h3'>松濤閣</p>
<div class='div-other'><a id='mulu149' /><p style="margin-left:0em;text-indent:2em">在臥醉石下。王守仁題：「庭前修竹春啼鳥，屋畔長松晝宿雲」。明天啟間廢。</p>
</div>
<div class='div-other'><a id='mulu150' />
<p class='h4'>張儲詩</p>
<div class="lg regular" style="margin-left:0em;"><div class='lg-row'>城郭歸途遠　松關靜夜憑　古幢雲作蓋　破院月為燈</div>
<div class='lg-row'>林怖來棲鴿　鐘妨入定僧　俗緣抛未得　一榻對南能</div>
</div></div></div>
<div class='div-other'><a id='mulu151' />
<p class='h3'>妙智閣</p><p style="margin-left:0em;text-indent:2em">在忠實亭上。明萬曆初廢，觀音石像存。</p>
</div></div>
<div class='div-other'><a id='mulu152' />
<p class='h2'>堂</p>
<div class='div-other'><a id='mulu153' />
<p class='h3'>有美堂</p>
<div class='div-other'><a id='mulu154' /><p style="margin-left:0em;text-indent:2em">在鳳山之頂，宋郡守梅摯建。仁宗賜詩「地有吳山美」句，因名「有美堂」。歐陽修記云：「有美者，山水登臨之美，人物邑居之繁，一寓目而盡得之。蓋錢塘兼有天下之美，而斯堂者，兼得錢塘之美焉。宜乎公之甚愛而難忘也。」今郡守新建柳洲公館，亦扁其堂曰「有美」，今廢。</p>
</div>
<div class='div-other'><a id='mulu155' />
<p class='h4'>蘇軾詩</p><p style="margin-left:0em;text-indent:0em;" class="lg-abnormal"><div class='lg-row'>娟娟雲月一鈎彎　瀲瀲星河半隱山　魚鑰未收清夜永　鳳簫猶在翠微間</div>
<div class='lg-row'>西風瑟經絃柱　香霧淒迷看髻鬟</div>
<div class='lg-row'>共喜使君能鼓樂　萬人爭看火城還</div>
</p></div></div>
<div class='div-other'><a id='mulu156' />
<p class='h3'>中和堂</p>
<div class='div-other'><a id='mulu157' /><p style="margin-left:0em;text-indent:2em">宋郡守宋沔建，今廢。</p>
</div>
<div class='div-other'><a id='mulu158' />
<p class='h4'>宋高宗詩</p>
<div class="lg regular" style="margin-left:0em;"><div class='lg-row'>六龍轉淮海　萬騎臨吳津　王者本無外　駕言蘇遠民</div>
<div class='lg-row'>瞻彼草木秀　感此瘡痍新　登堂望稽山　懷哉大禹勤</div>
<div class='lg-row'>神功盛大　後世蒙其仁　願同越勾踐　焦思忘吾身</div>
<div class='lg-row'>艱難務遵養　聖賢有時伸　高風動君子　屬意種蠡臣</div>
</div></div></div></div>
<div class='div-other'><a id='mulu159' />
<p class='h2'>門</p>
<div class='div-other'><a id='mulu160' />
<p class='h3'>寺門</p>
<div class='div-other'><a id='mulu161' /><p style="margin-left:0em;text-indent:2em">在彌勒殿左。前宋沈伯成書額「松風海濤」，項毓楨題榜「遠岫明烟樹，澄江吐日華」，今廢。</p>
</div>
<div class='div-other'><a id='mulu162' />
<p class='h4'>法聚詩</p><p style="margin-left:0em;text-indent:0em;" class="lg-abnormal"><div class='lg-row'>草長柴門雨　天低樹杪龕　開堂飛白鳥　山色滿江南</div>
</p></div></div>
<div class='div-other'><a id='mulu163' />
<p class='h3'>山門</p>
<div class='div-other'><a id='mulu164' /><p style="margin-left:0em;text-indent:2em">在宋洗馬池頭，薜蘿徑口。蔣公暉書扁「江山勝槩」，榜云「入深松徑開名剎，上盡雲峯見大江」。天順二年四月十五日，僧蓮萼建。明末廢，二石柱存。</p>
</div>
<div class='div-other'><a id='mulu165' />
<p class='h4'>孫永思詩</p><p style="margin-left:0em;text-indent:0em;" class="lg-abnormal"><div class='lg-row'>山門落日望江干　雲樹微茫晚色寒　欲向東風歌一曲　鷓鴣聲裏豆花殘</div>
</p></div></div>
<div class='div-other'><a id='mulu166' />
<p class='h3'>外山門</p><p style="margin-left:0em;text-indent:2em">在苕箒彎鍾公巷，對義井。天順八年，僧宏霈建。臬司曹公給扁「聖果名山」。今廢。</p>
</div></div>
<div class='div-other'><a id='mulu167' />
<p class='h2'>亭</p>
<div class='div-other'><a id='mulu168' />
<p class='h3'>佛祖堂</p>
<div class='div-other'><a id='mulu169' /><p style="margin-left:0em;text-indent:2em">在千佛閣後平頂，今廢。</p>
</div>
<div class='div-other'><a id='mulu170' />
<p class='h4'>白玉蟾詩</p><p style="margin-left:0em;text-indent:0em;" class="lg-abnormal"><div class='lg-row'>月冷松寒露滿襟　天容紺碧鶴聲沈　夜深獨把闌干拍　只有長江識此心</div>
</p></div>
<div class='div-other'><a id='mulu171' />
<p class='h4'>致中詩</p><p style="margin-left:0em;text-indent:0em;" class="lg-abnormal"><div class='lg-row'>荒草遺名佛祖亭　當年曾有坐禪僧　三更月下猿啼後　野客悲吹半夜燈</div>
</p></div>
<div class='div-other'><a id='mulu172' />
<p class='h4'>湻朴詩</p><p style="margin-left:0em;text-indent:0em;" class="lg-abnormal"><div class='lg-row'>佛祖亭蕪草尚存　廢山廢蹟總無痕　斷斷續續江波浪　相像吾心感慨言</div>
</p></div></div>
<div class='div-other'><a id='mulu173' />
<p class='h3'>中峯亭</p>
<div class='div-other'><a id='mulu174' /><p style="margin-left:0em;text-indent:2em">在妙智閣後上平頂，石壁如屏。夏少師題額「天峯孤嘯」，蔣公暉書額「中峯」。今廢。</p>
</div>
<div class='div-other'><a id='mulu175' />
<p class='h4'>祖福詩</p>
<div class="lg regular" style="margin-left:0em;"><div class='lg-row'>浩蕩迷方客　仍淹江寺隈　旅愁添夜雨　歲事到寒梅</div>
<div class='lg-row'>滄海無家問　中峯有夢迴　燭光何事喜　更傍客杯開</div>
</div></div></div>
<div class='div-other'><a id='mulu176' />
<p class='h3'>介亭</p>
<div class='div-other'><a id='mulu177' /><p style="margin-left:0em;text-indent:2em">在御教場平頂北，今名北將臺。宋郡守祖無擇建，今廢。</p>
</div>
<div class='div-other'><a id='mulu178' />
<p class='h4'>蘇軾詩</p><p style="margin-left:0em;text-indent:0em;" class="lg-abnormal"><div class='lg-row'>西風初作十分涼　喜見新橙透甲香　遲暮賞心驚節物　登臨病眼怯秋光</div>
<div class='lg-row'>慣眠處士雲庵裏　倦醉佳人錦瑟傍</div>
<div class='lg-row'>猶有夢回清興在　臥聞歸路樂聲長</div>
</p></div></div>
<div class='div-other'><a id='mulu179' />
<p class='h3'>忠實亭</p>
<div class='div-other'><a id='mulu180' /><p style="margin-left:0em;text-indent:2em">在妙智閣下，石壁鐫「忠實」二字。郡志云：「『忠實』，宋高宗御書，以裦命臣者。」旁有金玉圖書款，今存空隙亭。宋郡守邱岳建，今廢。</p>
</div>
<div class='div-other'><a id='mulu181' />
<p class='h4'>錢兆元詩<span class='note-inline'>(聖果仗諸大護，得復如故，故以不變句，以表深心檀護之力云。)</span></p><p style="margin-left:0em;text-indent:0em;" class="lg-abnormal"><div class='lg-row'>忠實如何似我心　我心不變汝何能　錢塘江水雖無盡　尚有晴枯未必深</div>
</p></div>
<div class='div-other'><a id='mulu182' />
<p class='h4'>朱天璧詩</p><p style="margin-left:0em;text-indent:0em;" class="lg-abnormal"><div class='lg-row'>忠實懸留一寸心　人來誰肯認前身　我今知是袈裟子　聖果山中一個僧</div>
</p></div>
<div class='div-other'><a id='mulu183' />
<p class='h4'>陳錫章詩</p><p style="margin-left:0em;text-indent:0em;" class="lg-abnormal"><div class='lg-row'>亭飛蝴蝶因風亂　樹過行雲雨後隨　半偈未還天欲暮　歸程信速失留題</div>
</p></div></div>
<div class='div-other'><a id='mulu184' />
<p class='h3'>半山亭</p><p style="margin-left:0em;text-indent:2em">在薜蘿徑中，為寺龍虎關口，以鎖一山秀氣者，今廢。</p>
</div>
<div class='div-other'><a id='mulu185' />
<p class='h3'>鳳山亭</p><p style="margin-left:0em;text-indent:2em">在禪堂後，碪兩石鐫「鳳山」二字，旁鐫「宋洛王大通書」，山旁篆「淳熙丁未春」，今廢。</p>
</div></div>
<div class='div-other'><a id='mulu186' />
<p class='h2'>庵</p>
<div class='div-other'><a id='mulu187' />
<p class='h3'>最上庵</p>
<div class='div-other'><a id='mulu188' /><p style="margin-left:0em;text-indent:2em">在御教場將臺極頂，名「最上」。今廢。</p>
</div>
<div class='div-other'><a id='mulu189' />
<p class='h4'>圓志詩</p><p style="margin-left:0em;text-indent:0em;" class="lg-abnormal"><div class='lg-row'>憑虛高閣<span class='corr'>敞</span>諸天　昔日軍營今草園　幾欲尋思修聖果　茲因得地辟塵緣</div>
<div class='lg-row'>炊羹[缶*當]底燒黃葉　架竹巖頭引鹿泉</div>
<div class='lg-row'>夜坐蒲團觀水月　心空水月兩相閒</div>
</p></div></div></div>
<div class='div-other'><a id='mulu190' />
<p class='h2'>默吼居</p><p style="margin-left:0em;text-indent:2em">在忠實前。</p>

<div class='div-other'><a id='mulu191' />
<p class='h3'>月榭</p>
<div class='div-other'><a id='mulu192' /><p style="margin-left:0em;text-indent:2em">五楹，在月巖前。萬曆初，廢。</p>
</div>
<div class='div-other'><a id='mulu193' />
<p class='h4'>蕭一中詩</p><p style="margin-left:0em;text-indent:0em;" class="lg-abnormal"><div class='lg-row'>秋月同看此夕圓　坐中風景共悠然　微茫山色青天外　隱見江濤綺席間</div>
<div class='lg-row'>蓬鬢漸因時節改　壯懷徒為世情牽</div>
<div class='lg-row'>巖前高閣空寥闊　又過今朝一日添</div>
</p></div></div></div>
<div class='div-other'><a id='mulu194' />
<p class='h2'>橋</p>
<div class='div-other'><a id='mulu195' />
<p class='h3'>御蓮橋</p><p style="margin-left:0em;text-indent:2em">在山門前五步餘。順治辛丑年間，僧自愚重建。俗呼遇蓮橋。</p>
</div></div>
<div class='div-other'><a id='mulu196' />
<p class='h2'>塔</p>
<div class='div-other'><a id='mulu197' />
<p class='h3'>崇聖塔</p>
<div class='div-other'><a id='mulu198' /><p style="margin-left:0em;text-indent:2em">在三石佛左頂峯畔，高七級，約二十餘丈。宋景祐間，內僧惠然建。慶曆五年郡守鄭戩請賜「崇聖」額。南渡毀，入行宮。</p>
</div>
<div class='div-other'><a id='mulu199' />
<p class='h4'>張伯雨詩</p><p style="margin-left:0em;text-indent:0em;" class="lg-abnormal"><div class='lg-row'>鳳去簫韶空隱隱　鶴樓臺殿舊層層　浮圖立盡千秋雪　尋聽風鈴說廢興</div>
</p></div></div>
<div class='div-other'><a id='mulu200' />
<p class='h3'>白塔</p>
<div class='div-other'><a id='mulu201' /><p style="margin-left:0em;text-indent:2em">在鳳皇山岡盡。元端宗景炎二年十二月，西僧楊璉真伽建。名南，又名慶喜，又名最勝。高二百丈，內藏佛菩薩萬軀，經數十萬卷。其形似壺，俗稱一瓶塔。以堊飾如雪，又名白塔。至順辛未正月十四震崩。至正末，張士誠毀。</p>
</div>
<div class='div-other'><a id='mulu202' />
<p class='h4'>張光弻詩</p><p style="margin-left:0em;text-indent:0em;" class="lg-abnormal"><div class='lg-row'>白塔誰所營　今復為平地　倘有百年人　閒來說興廢</div>
</p></div>
<div class='div-other'><a id='mulu203' />
<p class='h4'>圓志詩</p><p style="margin-left:0em;text-indent:0em;" class="lg-abnormal"><div class='lg-row'>張君見拆塔　後代何所知　白塔竟無跡　惟存拆塔詩</div>
</p></div>
<div class='div-other'><a id='mulu204' />
<p class='h4'>楊仲宏詩</p><p style="margin-left:0em;text-indent:0em;" class="lg-abnormal"><div class='lg-row'>宋宮傳是唐朝寺　白塔崔嵬寢殿前　夏雨染成千樹綠　暮嵐散作一江烟</div>
<div class='lg-row'>蒼苔門外銅鋪暗　細柳營中畫角傳</div>
<div class='lg-row'>寂寞葫蘆宮井畔　野人拾得舊金鈿</div>
</p></div></div></div></div>
<div class='div-other'><a id='mulu205' />
<p class='h1'>碑</p>
<div class='div-other'><a id='mulu206' />
<p class='h2'>重建聖果寺碑記</p><p class="byline">苗衷</p><p style="margin-left:0em;text-indent:2em">聖果寺在武林城南，枕鳳皇山之右翼。隋文帝開皇二年始建，至唐無着文喜禪師重興。宋慶曆中，郡守鄭戩奏賜額曰「崇聖」。宋南渡後，寺改為苑。逮德祐末，鞠為荒墟。聖朝洪武間，海昌盥初敬公永慶退席，卓錫于茲，慨寺廢三百祀，而古蹟猶存，力以鼎建為任。惟師戒珠智炬，足以聳動四眾，故倡而和者風靡焉。不數寒暑，殿閣、堂宇、諸佛塑像煥然一新，如化人之宮幻出于層巒之麓、濤江之濆。禪誦于斯者，僉為剎興久廢之餘，鑄辭硺石以揭之；則後者無以知敬公之善倡、眾檀之善和也，屬筆于予焉。嗟夫！予齠年誦諸賢之作，慕聖果之景，意其得于天巧。然欲布襪青鞵往遊其間以寓目，限以官守而不可得。乃得鑄辭託名于貞珉之末，何幸如之！遂論次其鼎建之顛末，而繫之以銘。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>鳳山之阿　濤江之陽　有巋其宮　以奠覺皇</div>
<div class='lg-row'>覺皇大覺　覺我後覺　伊誰開山　哲嗣無著　無著搆宮　高與山齊</div>
<div class='lg-row'>闡大覺言　以覺羣迷　五百餘年　由唐迄宋</div>
<div class='lg-row'>寺廢為墟　山猶翥鳳　盥初敬公　覺老之孫　嗣無著席　開不二門</div>
<div class='lg-row'>攘臂一呼　檀那四集　乃搆琳宮　有嚴有翼</div>
<div class='lg-row'>金鋪綺疏　雕楹繪墉　于粲其輝　如化人宮　覺皇中居　諸天環衞</div>
<div class='lg-row'>然燈傳心　焚心諷唄　鐘鼓鏘鏘　仰祝聖釐</div>
<div class='lg-row'>祝聖之餘　波及羣黎　禾稼有秋　庛癘不作　永覺羣迷　咸歸正覺</div>
</p><p style="margin-left:2em">正統九年，歲次甲子二月十九，重開山沙門懶耕子敬，同徒文廣、文恆、文憲、文雅、文厚、德良立石</p>
<p style="margin-left:2em">宋淳熙十三年，夏四月甲子重建。右紀大元至元二十年，五月戊寅復新建，立伽藍。下紀三十三僧為懶耕法系。嘉靖二十二年，僧繼禎以寺役為艱，列為六室，曰塔院、松濤、對月、清隱、雲岫、真如。</p>
</div></div>
<div class='div-other'><a id='mulu207' />
<p class='h1'>記</p>
<div class='div-other'><a id='mulu208' />
<p class='h2'>鐘樓記</p><p class="byline">樊良樞</p><p style="margin-left:0em;text-indent:2em">鳳皇山，志稱「鍾一郡王氣，而聖果寺居其翠微」，釋處默詩云：「路自中峯上，盤回出薜蘿」，遂為千古名勝。上方鐘磬，與下方笙歌，齊鳴答響，抑何盛歟！自昔唐迄宋明，歷千劫矣。舊有巨鐘，每晨鳴，如鳳應朝陽。歲久，鐘徙樓圮，寸莛不發，道場岑寂，郡城風會，若或缺焉。萬曆庚戌之夏，樊子宰是邑，會壑上人登猊座講《楞嚴經》，予數過從，因笑謂壑公：「淵明過虎谿乃不聞鐘，故應不攢眉去耳。」于是吳伯霖為南郊檀越，與壑公謀興道場。首議三亟，而鳧氏之鐘為最。虞長孺先生感而疏之，謂予喜聞桐魚之扣，必能以七寶杵發此鯨音也。夫引七寶杵者，予則安能？壑公高座，撾鐘說法，令三千人眾開聾<span class='corr'>聵</span>，予亦能扣者耳。若夫長孺以大覺證菩提，伯霖以大乘觀聲聞，予尚不能闇解；庶幾聞此霹靂聲，醒我睡夢中人也。華鐘既鏗，鳳皇其鳴；郊雉既雊，蒲牢震吼。政于是和，地于是靈，人文于是興，鐘可綦重矣。鐘樓成，而後開薜蘿之徑，起松濤之閣，舉中峯歸雲洞三三室，次第振飾。此伯霖所謂「素朴略施點綴，而曇林蓮社共證聖果」者也。</p>
</div>
<div class='div-other'><a id='mulu209' />
<p class='h2'>許泉記</p><p class="byline">許相卿</p><p style="margin-left:0em;text-indent:2em">許泉，故郭公泉也。石門山人更為之名。浙山水勝天下，泉值江回谷邃處，涓涓出，傾崖嵌竇中，俗遠境為<span class='corr'>尤</span>勝。山人過而樂之，亭其右，卓錫焉。<span class='corr'>已</span>而喟然嘆曰：「有天地則有茲山，有茲山則有茲泉。臨茲泉，挹且玩者，前公而往，後公而來，可十百數耶？公專而名之者何？尚其志，不二于物而托之泉，泉由以傳。然則非公名泉，泉以公名爾。夫天下之物，名可以榮，利可以富；珍麗之物，把玩之可以怡情。交乎吾前，日紛如也。世固當畢力營之，忘死趨之。志溺分渝，造物者莫之許而有也。或有之，弗久；或久之，得咎，猶無許耳，況名以傳耶？秀自分<span class='corr'>槁</span>寂淪放，世無可撓吾志者。茲泉冽寒孤迥，委藏于奧阻荒間之區，用可資于世，莫便于用也。秀適遭之，泠然而[奭*斗]，沸然而瀹，暢然而飲，嗒焉樂以終老。人莫吾競，造物者莫吾禁也。公去我來，泉將不許我乎？」故更之曰「許泉」，持以告予。予憮然，莞爾曰：「有我哉！」山人以正德十有四年八月九日亭，予以嘉靖元年正月三日記。</p>
</div></div>
<div class='div-other'><a id='mulu210' />
<p class='h1'>疏</p>
<div class='div-other'><a id='mulu211' />
<p class='h2'>重復鐘樓疏</p><p class="byline">吳之鯨</p><p style="margin-left:0em;text-indent:2em">聖果寺在鳳皇山巔，曠爽清，傲江湖。供几席間，收武林諸峯之勝。多幽壑奇踪，名賢奇跡，訪古之士無不流連忘返。第歲久蕪廢，巋然僅存一殿。山門、亭臺俱為町畦榛荊矣。僧朴且貧，不能達于司禮左右，以故紺碧徧南北山，茲幸不為其所賞識。古貌蕭森，似亦有天全之者歟！然荒亭半欹，松閣漸圮，無一席琪龕、數竿文篆，以備曇林禪習、蓮社夷猶。高賢過者，咸為惋惜。頃樊明府見而喜之，許築亭建碑，山靈大有起色。而元津法師開席講德，遠近爭赴，則興其期乎！不佞謂興宜有次第。寺原有巨鐘，聞數十里，為胡大中丞取去。鳴鳳不聞，大為郡治缺典。今未能辦五色，或以鐵為之，取其易就鳳皇高岡之鳴，以此助宣文運、振起風會，功力非尠，亟宜圖者一。寺勢左逼右虛，識者謂當復鐘樓舊基。則龍尊虎伏，奧區增勝，亟宜圖者二。小橋、石亭，稱薜蘿徑，是山行嚮道，不可不新。因為飾松濤閣、仙姑洞、中峯亭諸勝。恍惚點綴，使素朴沖淡，不染丹被翠；而韻士勝流，所至如歸，亦快事也，亟宜圖者三。但集資非易，倡和有因，不佞請先其一，而俟緣至以漸及之，庶成勝緣，不為唐語也。</p>
</div>
<div class='div-other'><a id='mulu212' />
<p class='h2'>重建法華懺堂疏</p><p class="byline">虞湻熙</p><p style="margin-left:0em;text-indent:2em">武林聖果寺形勝，自天目飛來，盤踞于鳳皇山之中峯。而晉宋間，郭公、子瞻皆有栖賞之跡，迄今芳躅儼然，故唐人有「路自中峯上，盤回出薜蘿」之句。吁！山靈地勝具在，其寺之殿宇之存，十僅一二爾。僧大材常念，既為寺僧，奚不為寺慮？一旦，持瓢錫，孤遊箕子國，國人競瞻上國沙門能獨遊戲我朝鮮者，非道德為天人護持，而曷能至海外哉？大材住彼五百日，獲國人供金三百餘。感大總戎李公，以鄉曲誼，乃為囊金歸寺，重建法華懺堂。左右廊廡、齋廚等室，工十七而金竭矣。且聖果，無論證果最勝，文喜勝于文殊，亦果勝于諸寺矣；予與馮開之祭酒所建懺堂，勝之勝也。蓋西來諸經，《法華》獨勝，而天台懺法尤為勝。因大材梓公航海入高麗，其國方慶全勝，施以多金。李總戎緹致之，集諸勝流，成此勝事。生勝蓮華、證上品果者，勝幢來迎，象駕遙駐，非創琳宮金剎，尊勝安依？兩廡勝軍，亦須庇以宏宇；因名乞士，求結勝緣。豈有勝地勝士，而不思所以勝高麗者？務勝遠夷，勝景由之彌勝矣。果位勝，將無意乎？惟較勝負之數，作者此無能勝殊勝功德，當勝我與開之百千億倍。大材師乞高麗錢搆宮修懺，堂堂天朝，獨不思箕子國人善求五福乎？倘云罪福無相，不須懺亦不必求，則金錢粟帛，五福中一福耳，當作何相而執不忍捨耶？守之稱鹵，施之證聖；鹵思作聖，聖世之人定不甘為鹵。請問：捨錢營當懺事及不可懺事，捨錢修懺事及助人修懺事，二人何地往生淨土？中華泥犂邊地，雖各無相，未得慧者，苦樂條然。中國君子，多已得慧者，不妨為諸眾生，作三輪體空施。</p>
</div>
<div class='div-other'><a id='mulu213' />
<p class='h2'>重建山門疏</p><p class="byline">吳之鯨</p><p style="margin-left:0em;text-indent:2em">鳳山山勝萃于聖果，登巔而湖海諸峯盡如聚米縈帶矣。舊有山門，在平坡石橋。到此幽寂微翠，所稱徘徊薜蘿，游子無不曠怡心賞；今僅存四石柱耳。邑侯樊公議欲重建山門，會以擢去。頃喬侯遂欲成之，然喬侯之擢期亦近矣。因語誌公，速搆木採瓦，計功以旬；乞<span class='corr'>喬</span>侯題扁，為不朽盛事。我輩各助榆錢，見聞歡喜，幸甚。</p>
</div></div>
<div class='div-other'><a id='mulu214' />
<p class='h1'>歷代</p>
<div class='div-other'><a id='mulu215' />
<p class='h2'>唐</p>
<div class='div-other'><a id='mulu216' />
<p class='h3'>無著文喜禪師</p><p style="margin-left:0em;text-indent:2em">師，嘉興語溪人朱氏子，憲宗元和十五年三月初三日寅時生。七歲出家聖果寺，國清剃染。開成二年初受具，習律聽教。屬會昌澄汰，反服韜晦。大中初，重例懺度于鹽官齊峯寺，後謁大慈山性空禪師。空曰：「子何不徧參乎？」師直往五臺山華嚴寺，至金剛窟禮謁。遇一老翁牽牛而行，邀師入寺。翁呼「均提」，有童子應聲出，迎翁縱牛。引師陞堂，堂宇皆耀金色。翁踞牀，指繡墩命坐。翁曰：「近自何來？」師曰：「南方。」翁曰：「南方佛法如何住持？」師曰：「末法比邱，少奉戒律。」翁曰：「多少眾？」師曰：「或三百，或五百。」師卻問：「此間佛法如何住持？」翁曰：「龍蛇混雜，凡聖同居。」師曰：「多少眾？」翁曰：「前三三，後三三。」翁呼童子致茶并進酥酪。翁拈起玻瓈盞，問曰：「南方還有這個否？」師曰：「無。」翁曰：「尋常將甚麼吃茶？」師無對。師覩日色稍晚，遂問翁：「擬欲一宿，得否？」翁曰：「汝有執心在，不得宿。」師曰：「某甲無執心。」翁曰：「汝曾受戒否？」師曰：「受戒久矣。」翁曰：「汝若無執心，何用受戒？」師辭別，翁令童子相送。師問童子：「前三三，後三三，是多少？」童召：「大德！」師應：「諾。」童子曰：「是多少？」師曰：「此為何處？」童曰：「此金剛窟般若寺也。」師恍然悟，彼翁者，文殊也。即稽首童子，願乞一言為別。童子曰：「面上無嗔供養具，口裏無嗔吐妙香，心裏無嗔是珍寶，無垢無染是真常。」言訖，均提與寺俱隱。懿宗咸通三年，師至洪州龍興觀音院，參仰山寂禪師，頓悟心法，令為典座。有異僧就求齋食，師減己饋之。仰山預知，問曰：「適來果位人，汝給食否？」師曰：「輟己迴施。」仰山曰：「汝大利益。」又一日，見文殊跨獅子，緣鼐側，師呵曰：「文殊自文殊，文喜自文喜。」遂掌。文殊湧空曰：「苦瓠連根苦，甜瓜徹蒂甜；修行三大劫，卻為老僧嫌。」因去不復見。咸通七年，旋浙右，築室千頃山居之。會巢寇之亂，避地湖州仁王院。光啟三年，錢武肅王請住餘杭龍泉寺廨署，令慈光院僧問：「如何是涅槃相？」師曰：「香烟盡處驗。」「如何是佛法大意？」師曰：「喚院主來，這師僧患顛。」問：「如何是自己？」師默然，僧罔措。再問，師曰：「青天蒙昧，不向月邊飛。」大順元年，錢王奏賜紫衣，請師住聖果。乾寧四年，又奏賜「無著」徽號。光化己未，又移居無著院。于十月廿七日夜子時，告眾曰：「三界心盡，即是涅槃。」言訖，跏趺而逝。時方丈發白光，林木同色。世壽八十，臘六十。十一月二十二日，奉全身塔于靈鷲山之無垢院。哀帝天祐二年，宣城帥田頵應杭將許思叛，將縱兵大掠。發師塔，肉身不壞，髮爪俱長。錢王鏐聞，奇之，遣裨將邵志重加封瘞。至宋慶元中，韓侂胄取為壽地，遷院靈石山下，止存其塔。及楊郡王，復取為壽地，遂啟塔，乃陶龕也。容色如生，髮垂至肩，指爪繞身，留三日不壞。茶毘，舍利無數。寧宗嘉定十三年，遷瘞大慈山智覺壽禪師塔左。</p>
</div></div>
<div class='div-other'><a id='mulu217' />
<p class='h2'>宋</p>
<div class='div-other'><a id='mulu218' />
<p class='h3'>希最法師</p><p style="margin-left:0em;text-indent:2em">師霅川施氏子。四歲出家，覃恩得度。年十五，傳教觀于雷峯廣慈，同門畏愛，號為義虎。治平中，敷講于嘉禾隆平。已而徙居聖果。空室有怪祟所棲，師呪土擲之，得片紙，書云：「今被法來遣，若法力，當復來此。」數日，擊物揚火，變怪百出。師呵之曰：「不聞惱法師者，頭破作七分？」乃為廣說輪轉因緣，眾僧聲呪，助其破障。忽空中轟然擲朱書云：「漢朝烈士沈光大，略陳悔過之詞。」且云：「蒙師說法之力，當生他化天。」自此跡。師因淨覺背宗，上十諫書。法智作解謗，淨覺復作雪謗。時法智在疾，不復答。淨覺在靈芝，對眾詫曰：「只因難殺四明師，誰向靈芝敢開口？」師不甘，乃作評謗以辨。淨覺見曰：「四明之說，其遂行乎！」哲宗元祐庚午秋，集眾，書偈，坐化。闍維，舍利數百。賜號「妙悟大師」。</p>
</div>
<div class='div-other'><a id='mulu219' />
<p class='h3'>淨梵法師</p><p style="margin-left:0em;text-indent:2em">師，嘉禾人，姓笪氏。母夢光明滿室，見神人似佛；懷娠，生師，名佛護。十歲，投聖果永懺主出家，常念阿彌陀佛。有問：「年少念佛何為？」答曰：「我欲參訪去。」十八受具戒，投湛、謙二法師習教，得其傳。謁神悟，親講說如夙習。初住無量院，講《法華》十餘會。哲宗元祐初，主姑蘇大慈，講三大部，受業徒徧踵吳地。嘗率二十七僧修法華懺，每期方便正修二十八日，作三會。精恪上通，感普賢受羯摩法，至稱「淨梵比丘」者三，洪音如撞巨鐘。三昧將圓，有來二僧曰：「春至石梁禮聖跡，忽見空中飛花，異香非常。遇一僧云：『姑蘇梵法主散花至此。』語畢，輒不見。某因得禮座下。」長洲令王公度親時目其事，記刻于石。元符中，有黃衣使者請至冥府，時王者迎就坐，令吏檢祥靄簿。吏云：「淨梵比丘多劫講演《法華》。」王即起頂禮，遣使引還。建炎元年十月朔日坐亡，闍維時有五色光，塔擇橫塘之般若。</p>
</div></div>
<div class='div-other'><a id='mulu220' />
<p class='h2'>元</p>
<div class='div-other'><a id='mulu221' />
<p class='h3'>珠明禪師</p><p style="margin-left:0em;text-indent:2em">師，杭人。幼投聖果出家。謁石屋和尚，領參「狗子無佛性話」。每入室，石屋云：「汝不如狗子。」師纔擬問，屋即搖手云：「須似狗子去。」師體究有年，一日飯罷，至廚下，見狗子盆內喫食，頓省不如狗子話。即以手招狗笑云：「得如似爾，堪作甚麼？」遂有偈云：</p>

<div class="lg regular" style="margin-left:0em;"><div class='lg-row'>擺尾垂頭咳唩聲　餘多餿飯飽喉嚨</div>
<div class='lg-row'>從今識得家無客　一任人來不管門</div>
</div><p style="margin-left:0em;text-indent:2em">是以所得謁石屋，屋云：「原來汝是個畜生。」師云：「學人與和尚同胞。」屋即怒色拈棒，師作狗吠聲。屋退身喚行者云：「好妨獵犬。」師便禮拜，即歸聖果，涵養自適。意無他願，惟以補路栽松是為活計。有留三偈以記所願：</p>

<div class="lg regular" style="margin-left:0em;"><div class='lg-row'>人作千年計　吾為一路松</div>
<div class='lg-row'>半生心在此　老大小橋封</div>
</div>
<div class="lg regular" style="margin-left:0em;"><div class='lg-row'>興廢隨他去　難為琪在心</div>
<div class='lg-row'>山靈知我意　勿使有枯根</div>
</div>
<div class="lg regular" style="margin-left:0em;"><div class='lg-row'>自愧人緣少　相交盡凍冰</div>
<div class='lg-row'>客來學得避　答話恐無能</div>
</div><p style="margin-left:0em;text-indent:2em">師一日對徒眾云：「汝等隨侍，總不知我心事。」徒云：「師有甚麼心事？請示！」師云：「與汝說得，豈是我心事？」即微笑示寂。</p>
</div></div>
<div class='div-other'><a id='mulu222' />
<p class='h2'>明</p>
<div class='div-other'><a id='mulu223' />
<p class='h3'>子敬禪師</p><p style="margin-left:0em;text-indent:2em">師，海昌淩氏子。洪武十七年，出家海鹽碧雲院，禮懷忠師。二十受具，通內外典，為世所宗。永樂元年，永慶退席，卓錫聖果。慨寺廢行宮經三百祀，力任其事，而恢宏之緒未備。至正統九年落成殿閣、堂宇、庖湢，像設莊嚴，煥然如故。正統七年三月十六日，南京僧錄司因孝陵久罷講席，奏請召師住持。天順元年，告疾歸寺。八月十五日申時坐逝，壽九十有三，法臘六十三。塔擇躍雲石右，諡號「懶耕」。</p>
</div></div></div>
<div class='div-other'><a id='mulu224' />
<p class='h1'>歷來住持</p>
<div class='div-other'><a id='mulu225' />
<p class='h2'>無際禪師<span class='note-inline'>(懶耕嗣。此起住持。)</span></p><p style="margin-left:0em;text-indent:2em">師開法桐鄉戒壇院。正統五年，為師塔事，退歸聖果。送師靈骨事畢，慨寺祖席。然興廢多端，守住不可乏人，顧左右徒云：「今雖地廢山荒，幸有一椽可寄。汝輩能荷願力者，接續不斷，綿遠住持。正如深心奉塵剎，是名報佛恩。」因是，芥庵禪師不違師囑。自此住持，歷來不冷。稽詳枝譜，自無際屬于芥庵，至雪峯、參雲、高林，五十三代矣。</p>
</div></div>
<div class='div-other'><a id='mulu226' />
<p class='h1'>祖塔</p>
<div class='div-other'><a id='mulu227' />
<p class='h2'>無著文喜禪師塔</p>
<div class='div-other'><a id='mulu228' /><p style="margin-left:0em;text-indent:2em">順治八年十月十一日，塔院房僧智津、邊鴻等，集眾至大慈山，請師靈骨歸寺，建塔月巖之前。</p>
</div>
<div class='div-other'><a id='mulu229' />
<p class='h3'>蘇軾詩<span class='note-inline'>(昔往大慈禮塔，今收。)</span></p><p style="margin-left:0em;text-indent:0em;" class="lg-abnormal"><div class='lg-row'>代北初辭馬塵　江南來見臥雲人　問禪不契前三語　施佛空留丈六身</div>
<div class='lg-row'>老去山林徒夢想　雨餘鐘鼓更清新</div>
<div class='lg-row'>會須一洗黃茅瘴　未用深藏白[毯-炎+疊]巾</div>
</p></div>
<div class='div-other'><a id='mulu230' />
<p class='h3'>原肇詩</p><p style="margin-left:0em;text-indent:0em;" class="lg-abnormal"><div class='lg-row'>一定空山五百年　不須惆悵起頹磚　路邊多少麒麟塜　轉眼無人贈紙錢</div>
</p></div></div>
<div class='div-other'><a id='mulu231' />
<p class='h2'>懶耕禪師塔</p><p style="margin-left:0em;text-indent:2em">在躍雲石右，塔院房後。</p>
</div>
<div class='div-other'><a id='mulu232' />
<p class='h2'>正因禪師塔</p><p style="margin-left:0em;text-indent:2em">在郭公泉下，臥醉石左。</p>
</div>
<div class='div-other'><a id='mulu233' />
<p class='h2'>附　馬僧摩居士塔</p>
<div class='div-other'><a id='mulu234' /><p style="margin-left:0em;text-indent:2em">僧摩曩問空隱和尚云：「不落迷悟時，請師分付。」空云：「向不落迷悟時薦取。」摩云：「此正是學人放身舍命處。」空展手云：「更須吸盡長江萬道波。」摩即禮拜。僧摩自謂半世苦心，所有碍物自此盡矣。後于聖果往返有年，紳衿士庶究心者日驟。每云：「吾幻軀當歸此地。」崇禎丁丑卒，塔擇忠實下左。</p>
</div>
<div class='div-other'><a id='mulu235' />
<p class='h3'>林增志詩<span class='note-inline'>(禮塔)</span></p><p style="margin-left:0em;text-indent:0em;" class="lg-abnormal"><div class='lg-row'>幾度懷思聖果山　異鄉霜雪老容顏　艱難此日初瞻禮　哽咽當年莫駐攀</div>
<div class='lg-row'>極目江干圖畫裏　追惟杖履夢魂間</div>
<div class='lg-row'>蕭蕭落葉飛階下　恍惚光儀一往還</div>
</p></div></div></div>
<p class='juan'>鳳皇山聖果寺志終</p>
</div><!-- end of div[@id='body'] -->
</body></html>