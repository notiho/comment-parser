<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龍興祥符戒壇寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu234' />
<p class='juan'>龍興祥符戒壇寺志卷八</p><p class="byline">仁和張大昌輯</p>
<div class='div-other'><a id='mulu235' />
<p class='h1'>僧伽列傳</p>
<div class='div-other'><a id='mulu236' />
<p class='h2'>建初僧祐律師傳</p><p>釋僧祐本姓俞氏其先彭城下邳人父世居于建業祐年數歲入建初寺禮拜因踴躍樂道不肯還家父母憐其志且許入道師事僧範道人年十四家人密訪婚祐知避至空林投法達法師達亦戒德精嚴法門梁棟祐師奉竭誠及年滿具戒執操堅明初受業於沙門法穎穎一時名匠律學所宗祐乃竭思鑽求無懈昏曉遂大精律部有邁先哲齊竟陵文宣王每請講律聽眾常七八百人永明中敕入吳試簡五眾宣講十誦更伸受戒之法凡獲信施悉以治定林建初及修繕諸寺建無遮大集捨身齋等及造立經藏搜校卷軸使夫寺廟廣開法言無墜咸其力也祐性巧思能自準心計及匠人依標尺寸無爽故光宅山大像剡縣石佛寺並請祐經始準畫儀則<span class='note-inline'>(高僧傳)</span>先是建安王聞始豐剡溪之夢以僧護所造石像經年始成面像奏詔祐董其事天監十五年告成舊說祐宣律師前身也<span class='note-inline'>(嘉泰會稽志)</span>梁武帝深相禮遇凡僧事碩疑皆敕就審決年衰腳疾敕聽乘輿入內殿六官受戒其見重如此開善智藏法音慧廓皆崇其德素請事師禮臨川王宏南平偉儀同陳郡袁昻永康定公主貴嬪丁氏並崇其戒範盡師資之敬凡白黑門徒一萬一千餘人以天監十七年五月二十六日卒于建初寺春秋七十有四因窆于開善路西定林之舊墓焉弟子正度立碑頌德東莞劉勰製文初祐集經藏成使人鈔撰要事三藏記法苑記世界記釋迦譜及宏明集等皆行於世<span class='note-inline'>(高僧傳明律篇)</span></p>
<p style="margin-left:2em">按發心寺之建傳無明文然云修繕諸寺又云寺廟廣開皆其力又至剡縣造像則建寺於杭不無徵矣</p>
</div>
<div class='div-other'><a id='mulu237' />
<p class='h2'>聖達觀禪師傳</p><p>釋觀字聖達吳郡錢唐人俗姓范氏祖延蒸給事黃門侍郎父兌通直散騎常侍母桓氏溫良有德嘗悱憤無嗣潔齋立誓誦藥師觀世音金剛般若願求智子紹嗣名家時獻統所圖迦毗羅王者在上定林寺叵有靈異躬往祈禱刻寫容影事像若依藥師經七日行法至於三夕覺遊光照身自爾志性非恆言輒詣達及其誕育奇相不倫左掌仙文右掌人字口流津液充潤榮府從幼至終未嘗患渴故體膚光偉雖老不衰舌文交加狀如羅綺故得含章蘊辯開神明悟又聲韻鐘鈴捷均風雨其見聞者莫不小有大槩五歲能蔬齋或登衣篋或執扇箒戲談講八歲通詩禮和庾尚書林檎之作十六儒道羣經柱下河上無所遺隱時又流涉碁琴暢懷文集日新月異師友驚忻嘗共友人逍遙津渚有善相者迎而拜曰年少當大法師後專誦淨名般若志存入道伺機承色二親弗許乃迦毗降夢子欲開籠勿令在網此非黠慧父母咸開心隨喜啟<span class='corr'>敕</span>降言賜衣缽義興生法師行潔小震躬翦落大德貞律師道藹雲陽請任和尚研思十誦一遍能述又從華林圓法師受成實論十遍十覆超振前標自謂解成可以行也始誦法華日限一卷因斯通夢汝有大根忽守小道深可惜也遂往興皇聽摩訶衍質疑明難唐突玄門朗公精通綽然復加脂粉吾出講八年無一問至此能使妙義開神吾師矣仍從北面數載研尋開善大忍法師匿影鍾山遊心方等將欲試瞻先達問津高士因操桴扣寂用程玄妙乃歎曰龍樹之道方興東矣辯勇二師當塗上將頻事折關亟經重席時人語曰錢塘有觀當天下一半沙門洪偃才邁儒英鉤深釋傑面相<span class='corr'>謂</span>曰權高多智耳白有名我有四絕爾具八能謂義導書詩辯貌聲棊是也由此王公貴游多所知識始興王東臨禹井請以同行於時興皇講筵選能義集觀臨途促咸推前次登高座開二諦宗旨並縱橫一言冰泮學士傅縡在席嗟曰三千稱首七十當初是上人者當酬對金陵道俗見知若此達東夏住香嚴寺講大湼槃四方蟻集復增榮觀興皇又三追曰吾大乘經論略已宏通而燕趙齊秦引領翹足專學雖多兼該者寡宜速反東藩法門相寄於斯時也征周失律朝議括僧無名者休道觀乃傷迷歎曰夫剎利居士皆植福田富强黎庶斯小造罪貧弱欲茂枝葉反剋根本斯甚惑矣人皆惜命偷生我則亡身存法乃致書僕射徐陵文見別集陵封書令奏帝懔然動容括僧由寢據斯以言非但梁柱佛法亦乃明略佐時矣江夏王出於越復請同行朗師吞咽良久言曰能住三年講堂相委復屬英王尚法利益深不可留也仍於禹穴屢動法輪特進杜棱請歸光顯傳教學徒及永陽鄱陽二王司空司馬消難並相次海運延仰浙東故得塗香慧炬以業以煥頂敬傾心盡誠盡節天台智者名行絕倫先世因緣敦猷莫逆年臘齊法兄弟共遊秦嶺陵雲舊房朝陽澄景則高談慧照夕陰匿彩則深安禪寂及智者徵上闕庭觀便孤園敷說大流法味載廣俗心永陽還京仰奏清德舉朝僧正同請絲綸遂逢祚終斯事便寢隋祖尚法惟深三敕勞問秦王莅蕃二延總府皆辭以疾確乎不就齊王晚迎江浦躬伸頂禮傳以香火送還舊邑之眾善寺開皇十四年時極亢旱刺史劉景安請講龍王經序王訖驟雨滂注自斯厥後有請便降吳越宗仰其若神焉縣西有靈隱山者舊曰仙居峰吐蓮花洞藏龍穴信江東之秀嶽也觀仁智內冥山水外狎共道安禪師頭陀石室檀越陳仲寶率諸同侶開藏拓基構立精舍號南天竺遂去邑還谷棲止終焉自爾在山常講法華用心要受持讀誦躬自書宏五種法師於斯乎在又持於經旨明練深趣談吐新奇非尋紙墨智思擊揚迥飛文外又感盥洗遺渧地不濡事理異人經之力也皋亭神姓陳名重降祝請講法華一遍遺以錢物又降祝捨其廟堂五間眾善佛殿據斯以言感靈通供誠希有也大業七年四月八日司馬李子深更延出邑講大涅槃初出天竺自標葬地至現病品夢見三人容服甚盛把旛俱禮云淨居遣迎至六月六日以疾而卧又夢與智者同轝夾侍尊像翼佛還山覺已歎曰昔六十二應終講法華力更延一紀令七十四復至斯應生期畢矣集內眾訓將來事曰欲生善道欲備神力欲出生死欲具佛法宜須持戒修定學慧宏通正法勿令空過無所得也爾日天台送書致香蘇石密觀覽書曰宿世因緣最後信矣命兩如意一東向天台一留西法志諸雜服式吾眼自分一還僧羯磨二成第五僧施嘗有人夢飛殿來迎沙門寶慧又聞空中伎樂至七月七日中夜跏趺而坐盥潄整服曰有人請講菩薩戒也端坐怡然不覺已滅逝於眾善之舊寺從子至午心頂俱暖身體柔軟顏色不變右手內屈三指信宿流汗遍身至四日移入禪龕時屬流火炎氣尚嚴而儼若生存實資神力從此至二十五日四方輻湊六縣同集道俗公私一期咸萃皆就屍手傳香表別攀德號慕悲起纏雲追惟戒德泣垂零雨至於香華供獻日有千羣隨次大齋開龕瞻奉而色相光潔眉毫更長倍異生前咸加奇歎永窆於靈隱山是日四部亘一由旬香蓋成蔭幢旛蔽野存亡榮慶非可勝言觀聲辯之雄最稱宏富江表文國莫敢爭先自爾詞人莫不宗猷於觀開皇十一年江南叛反王師臨弔乃拒官軍羽檄競馳兵聲逾盛時元帥楊素整陣南驅尋便瓦散俘虜誅翦三十餘萬以觀名聲昌盛光揚江表謂其造檄不問將誅被嚴繫無由伸雪金陵才士鮑亨謝瑀之徒並被擁略將欲斬決來過素前責曰道人當坐禪讀經何因妄忤軍甲乃作檄書罪當死不觀曰道人所學誠如公言然觀不作檄書無辜受死素大怒將檄以示是你作不觀斯文淺陋未能動人觀實不作若作過此乃指擿五三處曰如此語言何得上紙素解文信其言也觀曰吳越草竊出在庸人士學儒流多被擁逼數鮑謝之徒三十餘人並是處國賓王當世英彥願公再慮不有怨辜素曰道人不愁自死乃更愁他觀曰生死常也死不可不知人以深慮耳素曰多時被縶頗解愁不索紙與之令作愁賦觀攬筆如流須臾紙盡命且將來更與一紙素隨執讀驚異其文口唱師來不覺起接命對坐乃盡其詞故賦略云若夫愁名不一愁理多方難得覼縷試舉宏綱或稱憂憒或號酸涼蓄之者能令改貌懷之者必使迴腸爾其愁之狀也言非物而是物謂無像而有像雖則小而大亦自狹而成廣譬山岳之穹隆類滄溟之滉瀁或起或伏時來時往不種而生無根而長或比烟霧乍同羅網似玉葉之晝舒類金波之夜上爾乃過違道理殊乖法度不遣喚而輒來未相留而愜住雖割截而不斷乃驅逐而不去討之不見其蹤尋之靡知其處而能奪人精爽罷人歡趣減人顏容損人心慮至如荊軻易水蘇武河梁靈均去國阮叔辭鄉且如馬生未達顏君不遇夫子之詠山梁仲文之撫庭樹並㤞慸於胸府俱讚揚於心路是以虞卿愁而著書束晳憑而作賦又如蕩子從戎倡婦閨空悠悠塞北杳杳江東山川阻夢想時通高樓進月傾帳來風愁眉歇黛淚臉銷紅莫不感悲枕席結怨房櫳乃有行非典則心懷疑惑未識唐虞之化寧知禹湯之德霧結銅柱之南雲起燕山之北箭盡於晉陽水復乾於疎勒文多不載素大嗟賞坐釋之所達文士免死而僕隸觀以才學之富宏導不疲講釋開悟榮光俗塵其所講大乘四十二載又造藏經三千餘卷金銅大像五軀搆塔五層五僧德施造寺二所著諸導文二十餘卷詩賦碑集三十餘卷<span class='note-inline'>(續高僧傳興德篇)</span></p>
</div>
<div class='div-other'><a id='mulu238' />
<p class='h2'>空觀玄鏡禪師傳</p><p>釋玄鏡趙州人立志清貞不干流俗四分一律文義精通不樂闡揚尋異部激發違順品章廢立有神彩焉住空觀寺閑散優遊無僧也開皇間嘗遊觀禪師門下觀師將住南天竺因以眾善講堂付鏡鏡承瓶瀉相從不絕及仁壽二年奉敕置塔本州無際寺形勝所歸不謀同集取決於觀師乃指崔嵬高石可安塔基雖發誠言孰可信俛仰穿鑿洞穴自然狀似方函宛如匳底天工神匠冥期若符<span class='note-inline'>(以上參用觀傳)</span>建基址日尋放赤光變轉不常或如形像乍似樓闕又出白光時吐大小巡遶瓶側四月四日又放光明紫綠相間三度乃止又於光內見佛像形長二尺餘坐蓮華座并有菩薩衛侍嚴儀從卯至酉方始歇滅當此之時有目皆覩鏡還空觀復學禪宗居止東院合集同侶多行頭陀遂終其寺也<span class='note-inline'>(續高僧傳感通篇)</span></p>
</div>
<div class='div-other'><a id='mulu239' />
<p class='h2'>宜豐靈一禪師傳</p><p>釋靈一姓吳氏廣陵人也神清氣和方寸地虛與大和元精合其純粹年肇九歲僻嫌朽宅決入梵園墮息慈之倫禀出家之制乎始冠受其具足學習無倦律儀是修示見談笑欲明解脫示人文藝以誘世智初不計身中有我我中有身德全道成緣斷形謝以寶應元年冬十月十六日寂滅於杭州龍興寺春秋三十五凡滿十五安居臨終顧謂弟子行茶毘法樹小浮圖焉時左衞兵參軍李紓嘉興縣令李湯左金吾衞兵曹參軍獨孤及相與悼之<span class='note-inline'>(宋高僧傳)</span>及作塔銘<span class='note-inline'>(文苑英華)</span>刻石於武林山東峰之陽一家富貨殖而削髮推千金之產悉讓諸孤昆弟所取者惟衲衣錫杖自爾叩維揚法慎師學相部律造乎微而臻乎極友善者慧凝明幽靈祐會稽曇一晉陵義宣同門三益作者七人也一咳唾塵境繼日經行宴坐必擇山椒樹下初舍于會稽山南懸溜寺<span class='note-inline'>(宋高僧傳)</span>禪宿之達者釋隱虛處印靜虛相與討十二部經第一義締之旨辨惑徙居餘杭宜豐寺寺鄰青山對佳景以嶺松澗石梵宇竹風月露丈室超然獨往與法印俱自是師資兩忘空色皆遣暴風偃山而正智不動巨浪沃日而浮囊不飄於是著法性論以究諦此一之懸解也<span class='note-inline'>(文苑英華塔銘)</span>每禪誦之隙輒賦詩歌事思入無閒興含飛動潘阮之遺韻江謝之闕文必能綴之無愧古人循循善誘門弟子受教若良田之納膏雨焉一跡不入族姓之門與天台道士潘志清襄陽朱放南陽張繼安定皇甫曾范陽張南史吳郡陸迅東海徐嶷景陵陸鴻漸塵外之友講德味道朗詠終日其終篇必博之以文約之以修量其根之上下而授之藥焉宜豐寺地臨高隅初無井泉一旦呀然而涌噴金砂之溜於庭之左右挹之彌清[奭*斗]之無竭蓋精至之感矣詩行於世有選其尤者入間氣集焉<span class='note-inline'>(宋高僧傳明律篇)</span>劉長卿嚴維郎士元皇甫冉皆以詩與之往來<span class='note-inline'>(嘉泰會稽志)</span></p>
</div>
<div class='div-other'><a id='mulu240' />
<p class='h2'>貞元大覺國一法欽禪師傳</p><p>釋法欽俗姓朱氏吳郡崑山人也門第儒雅祖考皆達玄儒而傲睨林藪不仕欽託孕母管氏忽夢蓮華生於庭際因折一房繫於衣裳而覺已便惡葷羶及迄誕彌歲在於髻辮則好佛事立性溫柔雅好高尚服勤經史便從鄉舉年二十有八俶裝赴京師路由丹徒因遇鶴林素禪師默識玄鑒知有異操乃謂之曰觀子神府溫粹幾乎生知若能出家必會如來知見欽聞悟識本心素乃躬剃髮謂門人法鑒曰此子異日大興吾教與人師尋登壇納戒練行安禪領徑直之一言越周旋之三學自此辭素南征素曰汝乘流而行逢徑止後到臨安視東北之高巒乃天目之分徑偶問樵子言是徑山遂謀挂錫於此見苫葢覆罝網屑近而宴居介然而坐時雨雪方霽旁無烟火獵者至將取其物頗甚驚異歎嗟皆焚網折弓而知止殺焉下山募人營小室請居之近山居前臨海令吳貞捨別墅以資之自茲盛化參學者眾代宗睿武皇帝大厤三年戊申歲二月下詔曰朕聞江左有蘊道禪人德性冰霜淨行林野朕虛心瞻企渴仰懸懸有感必通國亦大慶願和尚遠降中天盡朕歸向不違願力應物見形今遣內侍黃鳳宣旨特到詔迎速副朕心春暄師得安否遣此不多及勒令本州供送凡到州縣開淨院安置官吏不許謁見疲師心力弟子不算多少聽其隨侍帝見鄭重咨問法要供施勤至司徒楊綰篤情道樞行出人表一見欽於眾退而歎曰此實方外之高士也難得而名焉帝累賜以縑繒陳設御饌皆拒而不受止布衣蔬食悉令弟子分衞唯用陶器行少欲知足無以儔比帝聞之更加仰重謂南陽忠禪師曰欲錫欽一名手詔賜號國一焉德宗貞元五年遣使齎璽書宣勞并慶賜豐厚欽之在京及囘浙令僕公王節制州邑名賢執弟子禮者相國崔渙裴晉公度第五琦陳少游等自淮而南婦人禮乞號皆目之功德山焉六年州牧王顏請出州治龍興寺淨院安置婉避韓滉之廢毀山房也八年壬申十二月示疾說法而長逝報齡七十九法臘五十德宗賜謚曰大覺所度弟子崇惠禪師次大祿山顏禪師參學范陽杏山悟禪師次清陽廣敷禪師于時奉葬禮者弟子實相常覺等以全身起塔於龍興淨院初欽在山猛獸鷙鳥馴狎有白兔二跪于杖屨之間又嘗養一雞不食生類隨之若影不游他所及其入長安長鳴三日而絕今雞冢在山之椒欽形貌魁岸身裁七尺骨法奇異今塔中塑師之貌凭几猶生焉杭之錢氏國當天復壬戌中叛徒許思作亂兵士雜宣城之卒發此塔謂其中有寶貨見二甕上下合藏肉形全在而髮長覆面兵士合甕而去刺史王顏撰碑述德比部郎中崔元翰湖州刺史崔元亮故相李吉甫邱丹各有碑碣焉<span class='note-inline'>(宋高僧傳習禪篇)</span>宋崇甯五年賜諡澄悟<span class='note-inline'>(咸湻志)</span></p>
<p style="margin-left:2em">按徑山志國一禪師傳作年二十二出家壽九十二僧臘七十與此年臘差異</p>
</div>
<div class='div-other'><a id='mulu241' />
<p class='h2'>靈覺大圓靈祐禪師傳</p><p>釋靈祐俗姓趙祖父俱福州長溪人也祐丱年戲於前庭仰見瑞氣祥雲徘徊盤鬱又如天樂清奏身降靈衢巷諦觀耆艾莫測俄有華之叟狀類罽賓之人謂家老曰此羣靈眾聖標異此童佛之子也必當重光佛法久之彈指數四而去祐年十五以椎髻短褐依本郡建善寺法恒律師執勞每倍於役<span class='note-inline'>(宋高僧傳)</span>冠年剃髮於杭州龍興寺究大小宗乘<span class='note-inline'>(山語錄)</span>三年具戒時有錢塘上士義賓授其律科及入天台遇寒山子於途中乃謂祐曰千山萬水遇潭止獲無價寶振卹諸子祐順途而念危坐以思旋造國清寺遇異人拾得申繫前意信若合符遂詣泐潭謁大智師<span class='note-inline'>(宋高僧傳)</span>參百丈丈一見許之入室遂居參學之首侍立之次丈問誰師曰某甲丈曰汝撥鑪中有火否師曰無丈躬起撥深得少火曰汝無這箇聻由是發悟<span class='note-inline'>(山語錄)</span>頓了祖意元和末隨緣長沙因過大山遂欲棲止山與郡郭十舍而遙敻無人煙比獸窟乃雜猿猱之間橡栗充食浹旬有山民見之羣信共營梵宇時襄陽連率李景讓統攝湘潭願預良緣乃奏請山門號同慶寺後相國裴公相親道合祐遭會昌之澄汰又遇相公崔公由崇重加禮以大中癸酉歲正月九日盥潄畢敷座瞑目而歸滅焉享年八十三僧臘五十九遷葬于山之右枙子園也四北庭行軍涇原等州節度使右散騎常侍盧簡求碑李商隱題額焉<span class='note-inline'>(宋高僧傳習傳篇)</span>　國朝雍正十有一年　敕封靈覺大圓禪師<span class='note-inline'>(浙江通志)</span></p>
</div>
<div class='div-other'><a id='mulu242' />
<p class='h2'>國甯宗亮律師傳</p><p>釋宗亮姓馮氏奉化人也家傍月山而居後稱月僧焉亮開成中剃落納法方事毘尼循于四儀且無遺行而云我生不辰屬會昌之難便隱家山深巖洞穴大中再造國甯寺徵選清高者隸名亮預住持建州太守李頻寺碑云於清心行不汙者得二十八人以補其員廣住持也律僧宗亮禪僧祐而已國甯經藏載加繕寫躬求正本選紙墨鳩聚唪施建造三門藏院諸功德廊宇皆亮之力焉晚年專事禪寂不出寺門處士方千贈詩云</p>

<div class="lg regular" style="margin-left:0em;"><div class='lg-row'>秋水一泓常見底　澗松千尺不生枝</div>
<div class='lg-row'>空門學佛知多少　剃盡心華只有師</div>
</div><p>終于本寺春秋八十亮恒與沙門貫霜棲悟不吟數十人皆秉執清奇好迭文會結林下之交撰嶽林寺碑詩集三百許首讚頌並行于代而於福敬二田銳心彌厚焉江東生羅隱追慕樂安孫郃最加肯重著四明郡才名志序諸儒駿士外獨云釋宗亮多文士先達倣仰焉<span class='note-inline'>(宋高僧傳興福篇)</span></p>
<p style="margin-left:2em">按師於開成二年與處士鄭徹立經幢於寺中傳人興福良有以夫</p>
</div>
<div class='div-other'><a id='mulu243' />
<p class='h2'>歸宗智常禪師傳</p><p>釋智常者挺拔出倫操履清約偏參知識影附南泉同遊大寂之門乃見江西之道元和中駐錫廬山歸宗淨院其徒響應其法風行無何白樂天貶江州司馬最加欽重續以李渤員外元和六年隱嵩少以著作徵起杜元穎排之出虔州刺史南康曾未卒歲遷江州刺史渤洽聞多識百家之書無不該綜號李萬卷矣到郡喜與白樂天相遇因言潯陽廬阜山水之最人物賢哲隱淪論惠遠遺迹遂述歸宗禪師善談要李曰朝廷金牓早晚有嗜菜阿師名目白曰若然則未識食菜阿師歟白彊勸遊二林意同見常耳及到歸宗李問曰教中有言須彌納芥子芥子納須彌如何芥子納得須彌常曰人言博士學覽萬卷書籍還是否耶李曰忝此虛名常曰摩踵至頂只若干尺身萬卷書向何處著李俛首無言再思稱歎續有東林寺僧神建講諸經論問觸目菩提常略提舉神建不體乃發狀訟常示惡境界時李判區分甚聞詣理常有異相目耀重瞳遂將藥燻手恒磨錯不覺目眦俱紅號赤眼歸宗<span class='note-inline'>(宋高僧傳護法篇)</span></p>
<p style="margin-left:2em">按師於大中時重建經幢於龍興佛法之資其宏護洵不愧矣</p>
</div>
<div class='div-other'><a id='mulu244' />
<p class='h2'>靈隱堅道守直禪師傳</p><p>釋守直字堅道錢塘人也姓范氏齊信安太守瑝之八葉孫冠眾君子器之夙有邱園之期不顧玄纁之錫遂謁蘇州支硎寺圓大師所受具足律儀是夜眼中光現長一丈餘持久方滅葢得戒之驗也後抵江陵依公三年練行尋禮天下二百餘郡聖跡所至無不至焉見無畏三藏受菩薩戒聞普寂大師傳楞伽心印講起信宗論二十餘徧南山律鈔四十徧平等一雨大小雙機在乎圓音未嘗少異乃立願誦華嚴經還於中宵夢神人施珠一顆及覺炯炯然如珠在握是歲入五臺山轉華嚴經二百徧追夙心也宏覽大藏經三過廣正見也至開元二十六年有制舉高行道俗請正名隸大林寺後移籍天竺住靈隱峰時大厤二年也至五年三月寓於龍興淨土院謂左右曰夫至人乘如而來乘如而去示其心然也而愚夫欲以長繩繫彼白日安可得乎吾景落桑榆豈淹久也以其年此月二十九日告終春秋七十一僧臘四十五其間臨壇度人多矣顯名者洞庭辨秀湖州皎然惠普道莊會稽清江清源杭州擇鄰神偃常州道進清晝公著塔銘<span class='note-inline'>(宋高僧傳明律篇)</span></p>
</div>
<div class='div-other'><a id='mulu245' />
<p class='h2'>通明精志可周禪師</p><p>釋可周俗姓傅晉陵人也出家于本郡建元寺循良厥性切問于勤友生勉之曰非其地樹之不生今豫章經謂之江論謂之海胡不往請業乎周感其開導挈囊達彼遇雲表法師盛集窮法華慈恩大疏日就月將斡運深趣昭宗初自江西迴台越之間隨機啟發梁乾化二年受杭州龍興寺召開演黑白恒有半千兩浙武肅王錢氏命於天寶堂夜冥司講經鬼神現形扈衞往往人覩焉嘗有祭銅官祠神巫氏久請不下後巫附曰吾隨從大神去西關天寶堂聽法方迴武肅王聞而鄭重賚周中金如意并缽紫衣一副加號精志通明焉以天成元年終于觀音院本房初周乾甯四年戾止台州松山寺講疏闕鈔遂依疏節成五卷曰評經鈔音訓五帖解宣律師法華序鈔一卷行於浙之左右弟子相繼不絕<span class='note-inline'>(宋高僧傳義解篇)</span></p>
</div>
<div class='div-other'><a id='mulu246' />
<p class='h2'>龍宮鴻楚禪師傳</p><p>釋鴻楚字方外姓唐氏永嘉人也生而符彩且異羣兒及甫髫齡器度宏曠楚之外昆弟皆出俗越之龍宮伽藍遂祈二親亦願隨往網疎魚脫籠揭鶴飛杜若植于蘭洲新繪染于絳色互相切直誦習彌通年二十三方升上品無作及迴本郡時州將朱褒知其名節欽揖愈勤唐大順中以城南有廢大雲寺荒摭表聞昭宗欲重締搆帝俞其請於是百工俱作楚躬主之施利程功不愆于素而講經禮像無相奪倫武肅王錢氏乾化初年於杭州龍興寺開度戒壇召楚足臨壇員數因奏薦梁太祖賜紫衣并號固讓弗聽終不披著自言涼德何稱法門命數之服時詩人鄭說南遊訪鴻靜法師邂逅與楚會體知高行抒詩贈楚云架上紫衣閒不著案頭金字坐長看楚寬慈人未嘗見其慍色神氣清爽厥頤豐下且皤其腹目不邪視顧必迴身世俗之言不輕掉舌所講法華經計五十許座一日楚之講堂中忽生蓮華重柎複葉香氣荂芬以長興三年壬辰六月五日無疾而化俗齡七十五法臘五十二道俗孺慕其年遷塔于慈雲右岡焉楚講貫外深夜行道誦經將逝夕燈光忽暗經聲絕微告門人曰勞爾給使吾將往矣其所卧之榻中先有白蛇其大若肱恒同卧處長誡童侍無妄驚擾衍常撰上生經鈔刺血寫法華經一部至今永嘉人謂僧寶中異寶焉<span class='note-inline'>(宋高僧傳讀誦篇)</span></p>
</div>
<div class='div-other'><a id='mulu247' />
<p class='h2'>文光希覺大師傳</p><p>釋希覺字順之姓商氏世居晉陵生於溧陽家系儒墨屬唐季喪亂累被剽略自爾貧窶嘗傭書于給事中羅隱家偶問名居隱曰毘陵商家兒何至于此歎息再三多與雇直勸歸鄉修學至年二十五歎曰時不我與或服冕乘軒皆一期爾忽求出家于溫州開元寺文德元年也龍紀中受戒續揣摩部稟教于西明寺慧則律師時在天台山也則乃法寶大師之高足廣明中關中喪亂避地江表覺始窺其牆終見室家瓌富以則出集要記解南山鈔不稱所懷何耶古德妄相穿鑿各競師門流宕忘返覺遂著記廣之曰增暉錄蓋取曹植云螢燭末光增暉日月謙言增暉集要之日月也二十卷成部浙之東西盛行斯錄乎則公長往乃講訓于永嘉武肅王錢氏季弟鏵牧是郡深禮重焉尋愚僧所誣愬釋而不問徙於杭大錢寺文穆王造千佛伽藍召寺主借紫私署曰文光大師焉四方學者騁騖而臻覺外學偏多長於易道著會釋記二十卷解易至上下繫及末文甚備常人敷演此經付授於都僧正贊甯及乎老病乞解見任僧職遂所懷唯嘯傲山房以吟咏樂年八十一然猶鈔書籍異本曾無告倦未終之前捨衣服作現前僧得施復普飯一城僧自此困備每睡見有一人純衣紫服肌膚軟弱如緜纊焉意似相伴纔欲召弟子將至此人舒徐下牀後還如故親向贊甯說此某知是天人耳囑託言畢而絕享年八十五生常所著擬江東讒書五卷雜詩賦十五卷注林鼎金陵懷古百韻詩雜體四十章覺之執持未嘗弛放勤於講訓切於進修學則彌老而不休官則奉身而知退可謂高尚其事名節俱全長者之風藹然如在所居號釋氏西齋慕吳兢之蘊積編簡焉<span class='note-inline'>(宋高僧傳明律篇)</span></p>
</div>
<div class='div-other'><a id='mulu248' />
<p class='h2'>六通宗靖禪師傳</p><p>宗靖台州人也初參雪峰誓先充飯頭勞逾十載嘗於堂中袒一膊釘簾峰覩而謂曰汝向後住持有千僧其中無一人衲子也師悔過囘浙住六通院錢王命居龍興寺有千餘唯三學講誦之徒果如雪峰所誌僧問如何是六通奇特之唱師曰天下舉將去問如何是六通家風師曰一條布衲一斤有餘問如何是學人進前一路師曰誰敢謾汝曰豈無方便師曰早是屈抑也問如何是和尚家風師曰早朝粥齋時飯曰更請和尚道師曰老僧困曰畢竟作麼生師大笑而已<span class='note-inline'>(五燈會元)</span>錢王特加禮重署曰六通大師<span class='note-inline'>(西浙名賢外錄)</span></p>
</div>
<div class='div-other'><a id='mulu249' />
<p class='h2'>欣平宗季禪師傳</p><p>釋宗季者俗姓俞臨安人也稚齒瑰偉心志剛直嘗天震家樹季隨僵仆有姊尼抱就膝視之曰此非震死且有生候至夜未央甦而復作遂勸令出家事欣平寺僧後往衢州投巨信論師學名數論文義淹詳且難詘伏鋒芒如也迨迴杭龍興寺召講時僧正蘊讓給慧縱橫兩面之敵也與閭邱方遠先生江東羅隱莫逆之交見而申問季作二百語訓之讓正賞歎遂請開講四十餘年出弟子七八百人漢乾祐戊申歲疾終于本房初季講次遇一異人作胡語問西域未來之經論一眾驚然季眇二目曾夜行感神光引之常覽古師之述作曰可俯而窺也遂撰永新鈔釋般若心經暉理鈔解上生經彌勒成佛經疏鈔補猷鈔闕諸別行義章可數十卷並行于世季道行孤僻性情方正寡言語氣貌高邁誓不趨俗舍老懇請亦罕赴白衣家居雖屢空衎然自任而孜孜手不釋卷樂道向終至今此宗越多弟子講導不泯焉<span class='note-inline'>(宋高僧傳義解篇)</span></p>
</div>
<div class='div-other'><a id='mulu250' />
<p class='h2'>大善行瑫禪師傳</p><p>釋行瑫姓陳氏湖州長城人也考曰良母陶氏鍾愛之心與諸子異然其敏利又於羣童傑然而出父母多途礙其出家之志終弗能禁唐天祐二年依光遠師求於剃染年十有二誦法華經月奇五辰而畢軸次維摩經盡如道安朝請經而暮納本焉尋於餘杭龍興寺受滿足戒遂往金華雙林寺智新傳南山律鈔弭節服膺流輩推揖常食時至以不糳之米與菜茹投小鼎中參煮而食此外斷無重味義解之心理棼破木都無難色嘗謂人曰所好甚者不見他物之可好吾之好也樂且無荒也後唐天成中寓於越樂若耶山水披覽大藏教服枲麻之衣募道俗置看經道場於寺之西北隅構樓閣堂宇蔚成別院供四方僧曾無匱乏以顯德三年壬子秋七月示疾終于此院報齡六十二法臘四十四瑫性剛正無面諛無背憎足不趨豪貴之門囊不畜盈餘之物房無閉戶口無雜言亦覽羣書旁探經論慨郭迻音義疎略慧琳音義不傳遂述大藏經音疏五百許卷今行于江浙左右僧坊然其短者不宜稱疏若言疏可以疏通一藏經瑫便過慈恩百本幾倍矣其耿介持律古之高邁也矣<span class='note-inline'>(宋高僧傳讀誦篇)</span></p>
</div></div>
<p class='juan'>龍興祥符戒壇寺志卷八</p>
</div><!-- end of div[@id='body'] -->
</body></html>