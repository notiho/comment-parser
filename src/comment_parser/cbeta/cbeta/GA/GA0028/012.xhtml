<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龍興祥符戒壇寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu332' />
<p class='juan'>龍興祥符戒壇寺志卷十二</p><p class="byline">仁和張大昌輯</p>
<div class='div-other'><a id='mulu333' />
<p class='h1'>題詠</p>
<div class='div-other'><a id='mulu334' />
<p class='h2'>唐</p>
<div class='div-other'><a id='mulu335' />
<p class='h3'>綦母潛</p>
<div class='div-other'><a id='mulu336' />
<p class='h4'>宿龍興寺</p>
<div class="lg regular" style="margin-left:0em;"><div class='lg-row'>香剎夜忘歸　秋清古殿扉　燈明方丈室　珠繫比邱衣</div>
<div class='lg-row'>白月傳心靜　青蓮喻法微　天花落不盡　處處鳥銜飛</div>
</div></div></div></div>
<div class='div-other'><a id='mulu337' />
<p class='h2'>宋</p>
<div class='div-other'><a id='mulu338' />
<p class='h3'>曾鞏</p>
<div class='div-other'><a id='mulu339' />
<p class='h4'>錢塘上元夜祥符陪咨臣郎中文燕席</p><p style="margin-left:0em;text-indent:0em;" class="lg-abnormal"><div class='lg-row'>月明如晝露華濃　錦帳名郎笑語同　金地夜寒消美酒　玉人春困倚東風</div>
<div class='lg-row'>紅雲鐙火浮滄海　碧水樓臺浸遠空</div>
<div class='lg-row'>白髮蹉跎歡意少　强顏猶入少年叢</div>
</p></div></div>
<div class='div-other'><a id='mulu340' />
<p class='h3'>蘇軾</p>
<div class='div-other'><a id='mulu341' />
<p class='h4'>祥符寺九曲觀鐙</p><p style="margin-left:0em;text-indent:0em;" class="lg-abnormal"><div class='lg-row'>紗籠擎燭迎門入　銀葉燒香見客邀　金鼎轉丹光吐夜　寶珠穿蟻鬧連宵</div>
<div class='lg-row'>波翻熖裏元相激　魚舞湯中不畏焦</div>
<div class='lg-row'>明日酒醒空想像　清吟半逐夢魂消</div>
</p></div>
<div class='div-other'><a id='mulu342' />
<p class='h4'>上元過祥符僧可久房蕭然無鐙火</p><p style="margin-left:0em;text-indent:0em;" class="lg-abnormal"><div class='lg-row'>門前歌舞鬬分明　一室清風冷欲冰　不把琉璃間照佛　始知無盡本無鐙</div>
</p></div></div>
<div class='div-other'><a id='mulu343' />
<p class='h3'>季洪</p>
<div class='div-other'><a id='mulu344' />
<p class='h4'>國一禪師塔</p><p style="margin-left:0em;text-indent:0em;" class="lg-abnormal"><div class='lg-row'>蓬徑安禪五百年　六時鐘唄震諸天　我來不問安心否　露柱風林說熾然</div>
</p></div></div></div>
<div class='div-other'><a id='mulu345' />
<p class='h2'>元</p>
<div class='div-other'><a id='mulu346' />
<p class='h3'>陳植</p>
<div class='div-other'><a id='mulu347' />
<p class='h4'>龍興寺次唐綦母潛韻</p>
<div class="lg regular" style="margin-left:0em;"><div class='lg-row'>先朝黃明寺　老屋白雲扉　鐙續長明火　僧猶壞色衣</div>
<div class='lg-row'>馱經馬迹遠　念佛鳥聲微　惟有閑閑叟　坐看紅日飛</div>
</div></div></div></div>
<div class='div-other'><a id='mulu348' />
<p class='h2'>國朝</p>
<div class='div-other'><a id='mulu349' />
<p class='h3'>杭世駿</p>
<div class='div-other'><a id='mulu350' />
<p class='h4'>祥符寺</p><p style="margin-left:0em;text-indent:0em;" class="lg-abnormal"><div class='lg-row'>禮部貢院西更西　古寺矗矗浮雲齊　金碧已剝蝕　猶賸雕榱題</div>
<div class='lg-row'>茲寺創始何王時　傳是大同二年邑人鮑侃捨宅<span class='note-inline'>(見咸湻臨安志)</span></div>
<div class='lg-row'>眾善龍興屢改額　大中敕賜榜額名長垂</div>
<div class='lg-row'>遺址恢恢衍九里　建炎建國乃始改築而小之</div>
<div class='lg-row'>鏦錚軍器所　縱橫五兵貯<span class='note-inline'>(宋軍頭司巷在其地見夢粱錄今俗稱軍纛子巷是也)</span></div>
<div class='lg-row'>行都一劫迹銷沈　武庫茫茫在何處　我欲禮覺公塔　宿草陳荄莽迴合</div>
<div class='lg-row'>我欲拓北海碑　泐石曾無一段遺</div>
<div class='lg-row'>佛塵滿螺髻青　鐘喑鼓啞難聽　罡風梭梭穿殿角　鈴語斷續含淒靈</div>
<div class='lg-row'>錢王鑿井洩龍湫　厥眼繁至九百九十九</div>
<div class='lg-row'>或自妙莊王女剜後光在手　或是國王夫人乳各五百道　城頭滴落千男口</div>
<div class='lg-row'>沈吟往事諷新詞　欲曾蘇破詩杻</div>
<div class='lg-row'>上元鐙火何年無　香燒銀葉車咽塗</div>
<div class='lg-row'>百年一瞥管興廢　感此突兀青浮圖　冰花匝地石牀冷　一片清風落峰影</div>
<div class='lg-row'>荒廚我無粥飯緣　偶持半偈參四禪</div>
<div class='lg-row'>茶煙緩　斜日短　命儔一笑出三門　囘首寒雲香剎滿</div>
</p></div></div>
<div class='div-other'><a id='mulu351' />
<p class='h3'>厲鶚</p>
<div class='div-other'><a id='mulu352' /><p style="margin-left:2em">六月十日同丁敬身石貞石游龍興寺觀唐開成二年陀羅尼石幢處士胡季良書</p>
<p style="margin-left:3em"><span class='note-inline'>(寺梁發心院唐改龍興宋改祥符在杭州城西舊基廣袤九里後漸沒入民舍石幢在夾墻空壍中明季忽放異光居人捨宅重建去今祥符寺里許矣)</span></p>
<p style="margin-left:0em;text-indent:0em;" class="lg-abnormal"><div class='lg-row'>涼颸洗河橋　斜景筍鞵踏　青豆垂牆匡　古寺門半闔</div>
<div class='lg-row'>千年十寶地<span class='note-inline'>(王鞏隨手雜錄錢有外國頗眩伽寶方尺餘狀如水晶置龍興佛髻中皇朝改太平祥符寺自唐至皇朝凡有十寶此其一也)</span>　湫隘屋廬雜</div>
<div class='lg-row'>九曲何處尋<span class='note-inline'>(東坡有祥符九曲觀鐙詩)</span>　廢墅產鳴蛤</div>
<div class='lg-row'>石童妙章草　下有舍利納</div>
<div class='lg-row'>立神捧蓮趺　光氣夜歕欱　遂令婦子棲　儼化栴檀塔</div>
<div class='lg-row'>吾儕好奇癖　往往臭味合　丁君尤勇銳　辨證紛馺遝</div>
<div class='lg-row'>乍睹增雙明　久讀續三帀　濡紙脫其文　可供硬黃搨</div>
<div class='lg-row'>問年唐季　逾厯幾膢臘　城中易黑灰　此獨未摧拉</div>
<div class='lg-row'>瑩無蒼蘚生　古色對磨衲　許醉聲聞酒　乘月再提榼</div>
</p></div></div>
<div class='div-other'><a id='mulu353' />
<p class='h3'>丁敬</p>
<div class='div-other'><a id='mulu354' />
<p class='h4'>祥符寺陀羅尼經石幢歌<span class='note-inline'>(敘)</span></p><p style="margin-left:3em">己卯立春日倪生建中周生亦耕黃生相圃厲壻繡周同遊城西祥符寺觀唐開成二年處士胡季良所書陁羅經石幢黃生予遣工氊蠟墨本是日微雪飲黃氏琴趣軒諸生請此幢作歌</p>
<p style="margin-left:0em;text-indent:0em;" class="lg-abnormal"><div class='lg-row'>祥符古寺尊勝幢　誰其書者胡季良　磔掣束裹別擅長　非鐘非索非二王</div>
<div class='lg-row'>篆額八面垂琳瑯　仙人倒䪥師務光</div>
<div class='lg-row'>鎖紐宛通偏勁强<span class='note-inline'>(篆貴宛而通見書訣)</span>　盤拏瘦骨矯莫當</div>
<div class='lg-row'>玩之良久如騰驤　一頓一挫神洋洋　八方行草迹盡藏<span class='note-inline'>(季良於篆書八分正書行草無不精擅見諸道石刻錄復齋碑錄宣和書譜)</span>　更嫻詩歌與文章<span class='note-inline'>(案吳興吳文皇帝廟碑及吳夫人墓銘德本寺碑皆季良所撰見復齋碑錄題然公山房詩文乘寺詩崑山寺詩讀元和文皆季良所作見宣和書譜)</span></div>
<div class='lg-row'>宣和入譜陋未詳<span class='note-inline'>(書譜但云胡季良不知何許人不見於史惟工行草而已)</span>　自命處士耽樂康</div>
<div class='lg-row'>朱門鼎鐘應早忘　清才妙藝老一鄉</div>
<div class='lg-row'>臨風那不生慨慷　不見賤技旛綽黃</div>
<div class='lg-row'>史翻令垂有唐　譬戛瓦缶抛笙簧</div>
<div class='lg-row'>古來公道多渺茫　想見斯人抱幽芳　洒然千載如在望　幢搨我昔韜古囊</div>
<div class='lg-row'>悵作鄰火朱鴉翔　黃生敬恰篤中腸</div>
<div class='lg-row'>響墨我穿僧廊　氊槌均括響抑揚　擊埽黑白彰　我時懷古心傍徨</div>
<div class='lg-row'>起巡閒園遠蒼筤　天中塔昧兩缸</div>
<div class='lg-row'>短莎徧踏徒倀倀<span class='note-inline'>(唐國一禪師塔以兩缸合而瘞之德宗賜塔號曰天中今寺基分裂未審塔在何處)</span>　昔日九里皆寶坊</div>
<div class='lg-row'>九曲鐙火爭星芒　九十九井分銀牀</div>
<div class='lg-row'>泉光已入千家涼　幾經浩劫換紅羊</div>
<div class='lg-row'>惟留茲幢屹不僵　石盤敦敦出坳涼　久民居閱牆隍　一朝呈露還佛場</div>
<div class='lg-row'>合掌麕集耆黎相　搨得是孽海梁</div>
<div class='lg-row'>豈惟妙筆珍青箱　是日春立司東皇　忽教微霰撒明璫　寒風瞥爾吹衣裳</div>
<div class='lg-row'>笑歸曲室開壺觴　當杯探韻興詎央</div>
<div class='lg-row'>詩成迭韻聲琅琅　黃琮白璧皆鏗鏘</div>
<div class='lg-row'>酒酣坐立任相羊　試鋪黑本向明窗　重修歲月按幾行　清<span class='note-inline'>(順治十二年)</span>明<span class='note-inline'>(崇禎元年)</span>遞溯元<span class='note-inline'>(延祐八年)</span>宋<span class='note-inline'>(湻祐八年)</span>梁<span class='note-inline'>(乾化五年)</span></div>
<div class='lg-row'>大中之修尤足徵<span class='note-inline'>(叶)</span>　名僧信士紛劻勷<span class='note-inline'>(大中五年法師講師大德僧共十三員搢紳明經十四人同修)</span></div>
<div class='lg-row'>奉多生爺與娘<span class='note-inline'>(上鐫奉國王太子大臣多生父母十方施主等)</span>　讀之酸淚欲栖眶</div>
<div class='lg-row'>字亦妸娜含清剛　了知書手非尋常<span class='note-inline'>(唐目書經者書寶幢手)</span></div>
<div class='lg-row'>山僧如法何代郎　輒將咒字胡皴[襄*皮]</div>
<div class='lg-row'>記云重書實殘戕<span class='note-inline'>(第四面咒後嵌刻一行云大明山僧如法重書此咒實以刀鏤原迹耳)</span>　癡肥臃腫鍛鋒鋩</div>
<div class='lg-row'>舊迹竟使遭剝創　咄哉闍黎野傖</div>
<div class='lg-row'>得無好名成妄狂　陀羅尼善萬善綱</div>
<div class='lg-row'>總持眾善免眾殃　大願發自大覺王　獲沾幢塵等慈航<span class='note-inline'>(經言得沾幢上座下微塵及幢影映身皆獲利益)</span>　至今幢頂舍利光</div>
<div class='lg-row'>二曜不敢同低昻<span class='note-inline'>(乾化五年重修頭陀處道以琉璃瓶安置舍利五十四粒於幢下)</span>　我作此歌黯自傷</div>
<div class='lg-row'>舉口無力當衰尩　維願有情普供藏　聊述本事非鋪張　清晨盥誦能勉遑</div>
<div class='lg-row'>巍巍功德知無量　檀函好伴伽嚧香</div>
</p></div>
<div class='div-other'><a id='mulu355' />
<p class='h4'>獨游龍興寺</p><p style="margin-left:0em;text-indent:0em;" class="lg-abnormal"><div class='lg-row'>酒罏蔥肆幾騰蒸　市井中間閟佛燈　祇有詩人諳著眼　對橋門牓認龍興</div>
</p><p style="margin-left:0em;text-indent:0em;" class="lg-abnormal"><div class='lg-row'>繞幢重復小徘徊　閒趁冬曦偶獨來　解事沙彌憐熟客　園門我早先開</div>
</p></div>
<div class='div-other'><a id='mulu356' /><p style="margin-left:2em">寺後高樹婆娑隔垣可望沙彌言祥符寺內樹也因言先有龍興後有祥符葢承其師語云爾但鮑老因緣未知尚能悉否再賦一律</p>

<div class="lg regular" style="margin-left:0em;"><div class='lg-row'>瓜分古寺感蕭梁　塞霧回熛曡宋唐<span class='note-inline'>(北宋南宋中唐殘唐)</span>　穿蟻游人詠蘇老　嚲鴉貴女降錢王<span class='note-inline'>(吳越王妃曾降香此寺施捨龍乳簪寺中十寶之一)</span></div>
<div class='lg-row'>塔埋鐵劫消寒影　井徙銀幹又夕陽　惟有石幢肩佛日　萬人爭覩玉毫光<span class='note-inline'>(志言寺內有鐵塔座久埋塵土矣)</span></div>
</div></div>
<div class='div-other'><a id='mulu357' /><p style="margin-left:2em">歸途過鮑公古社當時蕭梁捨宅人也以一絕紀之</p>
<p style="margin-left:0em;text-indent:0em;" class="lg-abnormal"><div class='lg-row'>支河岸北石幢南　聞有貓兒舊日庵　鮑老精靈呼欲出　數千年是護伽藍<span class='note-inline'>(志言貓兒庵在石幢之南鮑公捨宅後所居者)</span></div>
</p></div>
<div class='div-other'><a id='mulu358' /><p style="margin-left:2em">庚辰初秋重過祥符寺觀陀羅經石幢用題中平聲字分韻得幢字</p>
<p style="margin-left:0em;text-indent:0em;" class="lg-abnormal"><div class='lg-row'>小立鋪經地　重看古石幢　勢撐塵劫外　影接妄心撞<span class='note-inline'>(經云得見此幢之影蒙福佑無量)</span></div>
<div class='lg-row'>舊物闌移井<span class='note-inline'>(園中觀音三昧井只存窪水)</span>　高禪塔覆缸</div>
<div class='lg-row'>溯初思願力　呼寺合如江<span class='note-inline'>(永樂蕭山縣志江寺以江淹捨宅名茲寺乃蕭梁大同二年里人鮑侃捨宅者)</span></div>
</p></div>
<div class='div-other'><a id='mulu359' />
<p class='h4'>又得庚字韻</p>
<div class="lg regular" style="margin-left:0em;"><div class='lg-row'>昔僧迷某甲　故道昧夷庚　再訪從事跡　彌深望古情</div>
<div class='lg-row'>園中高樹直　門外遠山平　信有人天果　孤幢賴佛撐</div>
</div></div>
<div class='div-other'><a id='mulu360' /><p style="margin-left:2em">臘月十五日飲黃氏琴趣軒玩庭下紅梅時小雨乍晴龍興祥符戒壇三處近在跬步遂與諸生過之各拈韻賦六言律得二蕭</p>
<p style="margin-left:0em;text-indent:0em;" class="lg-abnormal"><div class='lg-row'>勸飲庭梅以醉　牽吟鄰剎如招　霽日況搖金影　寒雲行卷玉臕<span class='note-inline'>(雲護蒼林玉有臕米海岳句也)</span></div>
<div class='lg-row'>宅捨時移六代　寺分世慨前朝<span class='note-inline'>(三地原蕭梁鮑老捨宅之一寺也)</span></div>
<div class='lg-row'>且趁梵香浮動　謾嫌市壒紛囂</div>
</p></div>
<div class='div-other'><a id='mulu361' /><p style="margin-left:2em">甲申十二月龍興寺鄰火所燬惟唐胡季良陀羅尼經石幢屹然無損子曾此幢作歌事後往觀歎佛力之彌堅喜善緣之不闕因吟四韻用慰餘生</p>
<p style="margin-left:0em;text-indent:0em;" class="lg-abnormal"><div class='lg-row'>一火俄教盡萬椽　地中三日尚浮煙　市空歎人災烈　幢在方知佛力堅</div>
<div class='lg-row'>俗駕何曾諳擊埽<span class='note-inline'>(韋蘇州石鼓歌擊埽黑白分)</span>　良材枉自極雕鐫</div>
<div class='lg-row'>幾時客有如歐者　下馬軒眉此布壇</div>
</p><p style="margin-left:2em">按此詩硯林集不載從北隅掌錄錄此</p>
</div></div>
<div class='div-other'><a id='mulu362' />
<p class='h3'>施安</p>
<div class='div-other'><a id='mulu363' />
<p class='h4'>同人過祥符律寺用范石湖包山韻</p>
<div class="lg regular" style="margin-left:0em;"><div class='lg-row'>夕陽下西角　聞鐘過法幢　一衲如枯龜　醒坐此道場</div>
<div class='lg-row'>不知何代寺　猶有旃檀香　霜力到竹樹　設色老愈蒼</div>
<div class='lg-row'>我生眈吟屐　塵土空流浪　他時冒風雪　擁被繙經牀</div>
</div></div></div>
<div class='div-other'><a id='mulu364' />
<p class='h3'>張世犖</p>
<div class='div-other'><a id='mulu365' /><p style="margin-left:2em">九月十九日偕黃相圃丁敬身游龍興寺觀開成二年胡季良書石幢因禮徑山國一禪師塔寺僧出顧月田厲樊榭留題</p>

<div class="lg regular" style="margin-left:0em;"><div class='lg-row'>西城多招提　龍興寺最古　蕭高天氣清　探幽得儕伍</div>
<div class='lg-row'>金風剪梧桐　病葉墮如雨　石橋對寺門　欸乃聞柔艣</div>
<div class='lg-row'>居人指旁舍　隨喜憑寺主　未厯阿練若　先期禮窣堵</div>
<div class='lg-row'>瓜蔓網頹垣　紫蓼豔菘圃　鷦鷯喧井眉　蜻蛚鳴籜聚</div>
<div class='lg-row'>岌然石幢書　蕭疏兼媚娬　昔墮牆塹中　午夜白光吐</div>
<div class='lg-row'>因得離湫隘　天龍競首俯　石繞帀三巡　彈舌叩密部</div>
<div class='lg-row'>用酬法乳恩　願滌五濁苦</div>
</div>
<div class="lg regular" style="margin-left:0em;"><div class='lg-row'>我聞國一師　徑山闢蓮宇　龍神供甘泉　香美勝牛乳</div>
<div class='lg-row'>郵書馬什邡<span class='note-inline'>(馬祖什邡人)</span>　元解超訓詁　開緘惟圓相　渾如箭鋒拄</div>
<div class='lg-row'>茲地建舍利　傳自錢尚父　合十瞻遺像　金容肅青古</div>
<div class='lg-row'>重陽已經旬　微陽逗和煦　月季舒嬌紅　橊花明小炷</div>
<div class='lg-row'>黃菊散金星　綠篠媚水滸　悟化工心　因禮菩提樹</div>
<div class='lg-row'>何必問風旛　似撾塗毒鼓　佛香低欲無　裊作雲幾縷</div>
</div>
<div class="lg regular" style="margin-left:0em;"><div class='lg-row'>昔在月田翁　招攜好事侶　題襟興邁　修綆競汲古</div>
<div class='lg-row'>紀游墨尚新　奄忽埋黃土　因慨後來者　何異邯鄲武</div>
<div class='lg-row'>簷角黃芭蕉　春夏綠媚娬　霜風日颼飅　破碎不得補</div>
<div class='lg-row'>傷此柔脆姿　念彼長逝苦　彈指去來今　涕淚涔如雨</div>
</div></div></div>
<div class='div-other'><a id='mulu366' />
<p class='h3'>吳穎芳</p>
<div class='div-other'><a id='mulu367' /><p style="margin-left:2em">乾隆戊寅季冬同黃蘅洲<span class='note-inline'>(杜)</span>相圃<span class='note-inline'>(模)</span>陳雪廬<span class='note-inline'>(嵇)</span>倪嘉樹<span class='note-inline'>(一擎)</span>厲層雲<span class='note-inline'>(志黼)</span>周亦庵<span class='note-inline'>(駿發)</span>蘇展亭<span class='note-inline'>(許堂)</span>郁陛宣<span class='note-inline'>(禮)</span>玉繩玉<span class='note-inline'>(元琨)</span>觀龍興寺尊勝幢以意盡無會處功深有到時分韻各賦五古以紀之得深字</p>

<div class="lg regular" style="margin-left:0em;"><div class='lg-row'>葛榜靈隱山　褚書瑞石岑　煙雲忽變滅　跡不可尋</div>
<div class='lg-row'>有唐胡處士　墨妙鐫璆琳　龍興尊勝幢　開成垂至今</div>
<div class='lg-row'>朋儕興勃發　嗜古如書淫　殘年撥百事　獨向空門闖</div>
<div class='lg-row'>破殿轉檐北　拔地高嶔崟　八棱桃木殳　二仞蓮花簪</div>
<div class='lg-row'>蕉葉羽勢矯　火珠頂相森　藥义隨䟗跪　散脂持鐵椹</div>
<div class='lg-row'>羅列狀貌惡　擁衞神鬼欽　歲久客土積　踵趾嗟陸沈</div>
<div class='lg-row'>誰歟攆剔淨　琢石坎窨　觀之動神魄　膜拜伸寸忱</div>
<div class='lg-row'>迺推捷足者　騰越細摭撏　漫若月隱霧　朗則天上曑</div>
<div class='lg-row'>泥塗走寒蚓　孔竅鑽書蟫　龜胷坼康瓠　蛇腹斷古琴</div>
<div class='lg-row'>紐結原憲襺　撦裂天吳衾　濇挨粗繭滓　滑摸熟劒鐔</div>
<div class='lg-row'>詳求面貼蘚　擬議指畫襟　逢難噤快舌　印是歡羣心</div>
<div class='lg-row'>鉤形翻罔罔　測義嘗駸駸　貫穿百華易　蹭蹬一字禁</div>
<div class='lg-row'>目勞輩遞矚　意別人互箴　嗤癡俗冷笑　訝怪僧私[彤*見]</div>
<div class='lg-row'>聞風續造詣　鬧市來噫歆　須臾畢條貫　賸錄俱陳廞</div>
<div class='lg-row'>遺珠罔象得　逸兔韓盧擒　文從字順　經正亦緯紝</div>
<div class='lg-row'>因緣波利事　祕密牟尼音　危機崇岳　業大澆甘霖</div>
<div class='lg-row'>商量事印搨　鐫取思摹臨　三藏檢譯貝　八法詳懸鍼</div>
<div class='lg-row'>吳興志詳載　同此功德林　宣和譜旁攷　紀述堪探撢</div>
<div class='lg-row'>辛璿篆碣額　德本題碑陰　豈惟楊李並　兼與顏柳參</div>
<div class='lg-row'>又知藏舍利　六九聚豆䜷　光色斂幽閟　罅隙爭窺眈</div>
<div class='lg-row'>其時迫凍沍　慘懍雲日霒　微霝寒淅淅　遠林清愔愔</div>
<div class='lg-row'>惜茲最勝剎　汙薉相陵侵　頹牆圍愜陋　枯蔓紛襹襂</div>
<div class='lg-row'>影臥荒月黑　額染炊煙黔　但覺棄若屣　誰寶如賝</div>
<div class='lg-row'>險將敗擊礮　幸不隨敲砧　臭帤溷廁逼　香火鐘鼓瘖</div>
<div class='lg-row'>蹏迒付伺犬　叫歗唯饑禽　當春蟻緣脊　<span class='corr'>抵</span>臘鼠穴深</div>
<div class='lg-row'>塵應街風扇　洗用瀑雨淋　褻橫拄巾服　腥響爍釜鬵</div>
<div class='lg-row'>鄰娃肆訑謾　市僧對酌斟　內蝕生蟲　外奪逢宵壬</div>
<div class='lg-row'>函中猛吐燄　地上重布金　象教力猶㬱　吾力脫難任</div>
<div class='lg-row'>興極悲思集　暝色催長吟</div>
</div><p style="margin-left:2em">按此詩臨江鄉人集未載見北隅掌錄</p>
</div>
<div class='div-other'><a id='mulu368' />
<p class='h4'>黃君相圃移居</p><p style="margin-left:0em;text-indent:0em;" class="lg-abnormal"><div class='lg-row'>向說毫光放塔　龍興有約禮金仙　夜神力護滄桑劫　處士名存書畫船</div>
<div class='lg-row'>乍惜瘢胝傷鳥跡　細看波磔效蠶眠</div>
<div class='lg-row'>君家最近相料理　肯費氊椎麝蠟錢</div>
</p></div></div>
<div class='div-other'><a id='mulu369' />
<p class='h3'>茅德芬</p>
<div class='div-other'><a id='mulu370' />
<p class='h4'>庚辰初秋重遊祥符寺觀陀羅尼經幢用題中平聲字分韻得羅字</p>
<div class="lg regular" style="margin-left:0em;"><div class='lg-row'>秋新佳日多　紺宇此重過　舍利藏來密　經幢久不磨</div>
<div class='lg-row'>讀時通妙諦　看裏淨纖羅　勝侶偕延伫　餘情付淺莎</div>
</div></div></div>
<div class='div-other'><a id='mulu371' />
<p class='h3'>黃模</p>
<div class='div-other'><a id='mulu372' /><p style="margin-left:2em">戊寅季冬同吳西林先生<span class='note-inline'>(穎芳)</span>倪嘉樹<span class='note-inline'>(一擎)</span>舒雨菌<span class='note-inline'>(毓楓)</span>蘇屏亭<span class='note-inline'>(許堂)</span>陳元山<span class='note-inline'>(嵇)</span>郁陸宣<span class='note-inline'>(禮)</span>厲繡周<span class='note-inline'>(志黼)</span>周亦庵<span class='note-inline'>(駿發)</span>伯兄蘅洲<span class='note-inline'>(杜)</span>觀龍興寺陁羅經石幢分韻得處字</p>

<div class="lg regular" style="margin-left:0em;"><div class='lg-row'>繁雲不能雪　臘事紛若絮　聊逐鐘聲來　果獲清淨處</div>
<div class='lg-row'>祇園開萬梁　金地託廣布　如何千年逝　歲乏一椎豎</div>
<div class='lg-row'>法寶歸澒洞　斷碣卧蔬圃　峩峩古經幢　孑立等露柱</div>
<div class='lg-row'>始覩增雙明　摹觀帀四數　倒薤侵古蘚　章草隱寒露</div>
<div class='lg-row'>迸裂劫燒餘　漫漶積澑淤　細讀乾化鐫　言有舍利聚</div>
<div class='lg-row'>光氣嘗夜騰　見者如鴿怖　毋乃佛力深　天龍煩守護</div>
<div class='lg-row'>亦信神物藏　隱見不可慮　吾儕事幽討　往往有別趣</div>
<div class='lg-row'>僧房聯素襟　竹鑪湯屢注　舊牘認題名　前游幾人署<span class='note-inline'>(寺有崇禎九年紳士聞啟祥所撰志略)</span></div>
<div class='lg-row'>誰云平日閒　聞見良已飫</div>
</div></div></div>
<div class='div-other'><a id='mulu373' />
<p class='h3'>黃杜</p>
<div class='div-other'><a id='mulu374' />
<p class='h4'>同人觀龍寺石幢分韻得意字</p>
<div class="lg regular" style="margin-left:0em;"><div class='lg-row'>文戰偶一挫　佳興成鈍置　寂寞卧書帷　疲疴實累</div>
<div class='lg-row'>有客跫然來　扯我游蕭寺　臘短春將囘　如風藹然被</div>
<div class='lg-row'>喜無城市喧　頗得清淨意　相將素心同　石幢搜故事</div>
<div class='lg-row'>手捫兼口讀　拯苦識大義　歎息伽文言　悲願果備至</div>
<div class='lg-row'>如何簪紱流　逐逐事名利　藉口飢溺語　虛張實盡棄</div>
<div class='lg-row'>乃知波利賢　斯事誠足記</div>
</div></div></div>
<div class='div-other'><a id='mulu375' />
<p class='h3'>黃棠</p>
<div class='div-other'><a id='mulu376' />
<p class='h4'>臘月十五日同人飲琴趣軒遂過龍興祥符戒壇三寺分得寒韻</p>
<div class="lg regular" style="margin-left:0em;"><div class='lg-row'>人境乍晴猶潤　僧房破臘微寒　細細香飄晶域　飛飛鳥下石壇</div>
<div class='lg-row'>重到樹同相識　初開花似將殘　已拚燈沈飲醉　何妨撰杖盤桓</div>
</div></div></div>
<div class='div-other'><a id='mulu377' />
<p class='h3'>陳嵇</p>
<div class='div-other'><a id='mulu378' />
<p class='h4'>戊寅季冬同人觀龍興寺陀羅尼經石幢分得會字</p>
<div class="lg regular" style="margin-left:0em;"><div class='lg-row'>廢寺沿蕭梁　鮑公此高隱　中有古佛幢　紀年千載準</div>
<div class='lg-row'>嶄然龍奪角　揱爾竹抽筍　周遭起觚棱　石泐字或泯</div>
<div class='lg-row'>吾黨靜者流　見之各㰮㰮　手摸得全文　不異蔡邕敏</div>
<div class='lg-row'>寒日正陰曀　朔風轉淒緊　團欒作一鬨　觀者或至哂</div>
<div class='lg-row'>我思波利僧　結願亦可憫　獨行腳踝胝　膜拜涕淚隕</div>
<div class='lg-row'>往還萬里途　金字等懷瑾　牟尼燭空虛　多羅感靈蠢</div>
<div class='lg-row'>再禮國一龕　遺跡幸未殞　淨士勝因緣　塵區因羈靷</div>
<div class='lg-row'>誰超苦海深　每懼捷徑窘　烏棲茶煙寒　雀下齋盋盡</div>
<div class='lg-row'>細參文字禪　其道在堅忍</div>
</div></div></div>
<div class='div-other'><a id='mulu379' />
<p class='h3'>倪一擎</p>
<div class='div-other'><a id='mulu380' />
<p class='h4'>戊寅季冬同人觀龍興寺陀羅尼經石幢分得會字</p>
<div class="lg regular" style="margin-left:0em;"><div class='lg-row'>經幢立崢嶸　寶氣出塵[塭-囚+太]　介石利用恒　占方其兌</div>
<div class='lg-row'>亭亭聳檐牙　頂見垣之外　刻以陀羅尼　毫鋒結鉗釱</div>
<div class='lg-row'>造自開成年　倒薤厥函葢　舊聞舍利藏　出自佛三昧</div>
<div class='lg-row'>事述波利師　至願忘沛　瞿曇吐和密　偈頌梵詳唄</div>
<div class='lg-row'>獲賞龍虎文　不致蛇蟬蛻　宣和書譜存　處士季良最</div>
<div class='lg-row'>篆隸草兼　妙迹徧吳會　司業碑俟訪　會昌石無害</div>
<div class='lg-row'>筆陳壓淩曹　堂堂卓旌斾　吾儕抱古癖　搜討意尤銳</div>
<div class='lg-row'>眸豁增雙明　心愜有餘泰　浮雲對此消　慧業向佛匄</div>
<div class='lg-row'>可惜翳蓬蒿　胡蔽蕭艾　商量拓其文　一紙抵十賚</div>
<div class='lg-row'>城㘭隱頹陽　松頂刷寒籟　摩挲興不淺　遷延去無奈</div>
<div class='lg-row'>銅仙辭故苑　石杵斷荒薈　細推乘除理　浩歎法門大</div>
</div></div></div>
<div class='div-other'><a id='mulu381' />
<p class='h3'>周駿發</p>
<div class='div-other'><a id='mulu382' />
<p class='h4'>戊寅季冬同人觀龍興寺陀羅尼經石幢分得無字</p>
<div class="lg regular" style="margin-left:0em;"><div class='lg-row'>陰陰雪雲合　契契逼歲徂　落落俗情遠　眑眑塵事無</div>
<div class='lg-row'>里中多好事　時或訪浮屠　拉彼素心人　步屧城西隅</div>
<div class='lg-row'>梵剎當市橋　鄰並多喧呶　首問石幢所　逡巡穿僧廚</div>
<div class='lg-row'>壞垣長茨草　廢圃散鳧雛　十寶失前迹　九曲誰尋塗</div>
<div class='lg-row'>眼前倏突兀　諦視翻踟躕　瑩色少苔蘚　棱角未模糊</div>
<div class='lg-row'>或作頂禮相　神怪相撐扶　或見跏趺體　年久殘頭顱</div>
<div class='lg-row'>纍纍舍利子　中藏良非誣　祕藏敘一一　書紀處士胡</div>
<div class='lg-row'>健筆妙弩啄　捐紙供楷模　我聞明季　鄰塹見浸汙</div>
<div class='lg-row'>異光從空飛　駴愕走蒙愚　呵護勞神力　屹然留緇廬</div>
<div class='lg-row'>塵世歲劫灰　諮詢惟吾徒　蒼茫百感集　歸路增欷歔</div>
</div></div>
<div class='div-other'><a id='mulu383' /><p style="margin-left:2em">臘月十五日黃相圃招隱琴趣軒同丁敬身丈倪建中厲繡周柯大嚴過祥符龍興戒壇諸寺分得十蒸韻</p>

<div class="lg regular" style="margin-left:0em;"><div class='lg-row'>殘冬雪未搓絮　新霽雲如曳繒　春著紅梅幾點　人娛清酒三升</div>
<div class='lg-row'>經游不辨前佛　相待還憑老僧　扶屐且教歸去　晚橋風颭市燈</div>
</div></div></div>
<div class='div-other'><a id='mulu384' />
<p class='h3'>蘇許堂</p>
<div class='div-other'><a id='mulu385' />
<p class='h4'>戊寅季冬同人觀龍興寺陀羅尼經石幢分得時字</p>
<div class="lg regular" style="margin-left:0em;"><div class='lg-row'>咸湻志梵宇　龍興稱巍奇　兵火厯歲劫　十寶無一遺</div>
<div class='lg-row'>尚餘古石幢　經鑱陀羅尼　舍利五十四　珍重閟琉璃</div>
<div class='lg-row'>書生每好事　朋簪修幽期　青蹊踏凍草　短鬢吹寒颸</div>
<div class='lg-row'>曲折穿僧寮　吮筆摩經辭　山骨失枯蘚　積溜如乾飴</div>
<div class='lg-row'>流傳翻譯重　跋涉波利師　但因誓願宏　寧以名利</div>
<div class='lg-row'>序首述幻迹　題額表拯危　處士季良書　筆勢妙參差</div>
<div class='lg-row'>神物有顯晦　靈感不可知　陵夷至千載　訪古失舊基</div>
<div class='lg-row'>騰光儆氓俗　聞在崇禎時　信知法力大　若吾輩貽</div>
<div class='lg-row'>拭目循諷久　快意方熙怡　將歸更徘徊　高樹下頹曦</div>
</div></div></div>
<div class='div-other'><a id='mulu386' />
<p class='h3'>嚴元照</p>
<div class='div-other'><a id='mulu387' />
<p class='h4'>同李<span class='note-inline'>(堂)</span>龍興寺觀唐開成石幢</p>
<div class="lg regular" style="margin-left:0em;"><div class='lg-row'>香林隱闤闠　浩浩市聲合　嬉春集遊屐　此地轉蕭颯</div>
<div class='lg-row'>千年尊勝幢　漠漠蘚痕沓　無緣慰心素　今茲喜簪盇</div>
<div class='lg-row'>一徑扣禪房　落花滿塵榻　古佛悄無言　殘照挂壞衲</div>
<div class='lg-row'>孤標卓牆根　摩挲禮百帀　時代遞分明<span class='note-inline'>(有梁宋元明及國朝重修年月)</span>　筆陳見開</div>
<div class='lg-row'>眼福獲饒益　塵慮了無雜　高僧問遺蛻　甎甓尚留塔</div>
<div class='lg-row'>啞羊解何事　下語强噂誻　清遊誰證明　一笑指棲鴿</div>
</div></div>
<div class='div-other'><a id='mulu388' />
<p class='h4'>臘月十五日黃相圃招飲琴趣軒同丁敬身丈及同人過龍興祥符戒壇諸寺分得覃韻</p>
<div class="lg regular" style="margin-left:0em;"><div class='lg-row'>梅花已動詩興　古寺重結幽探　破臘輕寒細雨　迎人壞衲荒龕</div>
<div class='lg-row'>星聚一門得五　徑鄰二仲開三　不愁醴酒虛設<span class='note-inline'>(丁丈量宏而不飲)</span>　飲餘文字方酣</div>
</div></div></div>
<div class='div-other'><a id='mulu389' />
<p class='h3'>張暘</p>
<div class='div-other'><a id='mulu390' />
<p class='h4'>龍興寺</p><p style="margin-left:3em"><span class='note-inline'>(梁發心院唐改龍興宋改祥符東坡有祥符九曲觀燈詩祥符廣闊九里盡民居僅存殿額而龍興之廢人矣明季夾墻中忽放火光獲唐開成二年處士胡季良書院羅尼石幢及國一和尚身骨塔居人捨宅重建)</span></p>

<div class="lg regular" style="margin-left:0em;"><div class='lg-row'>蕭寺濃陰合　新蟬噪晚晴　塔猶傳國一　幢尚記開成</div>
<div class='lg-row'>佛冷千年影　燈空九曲明　數椽存古意　淒絕蘚鐘聲</div>
</div></div></div>
<div class='div-other'><a id='mulu391' />
<p class='h3'>張廷濟</p>
<div class='div-other'><a id='mulu392' />
<p class='h4'>祥符寺唐胡處士季良所書石經幢黃薌泉</p><span class='note-inline'>(士珣)</span>題
<div class="lg regular" style="margin-left:0em;"><div class='lg-row'>李唐石經幢　枚數殆將百　書者或不書　或書復蝕闕</div>
<div class='lg-row'>就余目所驗　張少悌第一　卓哉胡處士　書妙庶可匹</div>
<div class='lg-row'>二十六年前　僧寮曾參謁　此石植空庭　精嚴淨如拭</div>
<div class='lg-row'>趙<span class='note-inline'>(晉齋魏)</span>吳<span class='note-inline'>(侃叔東發)</span>姜<span class='note-inline'>(怡亭甯)</span>俱亡　陳迹竟誰覛　隱君此浩歌　探奇老益劇</div>
<div class='lg-row'>倪周黃厲偕　氊蠟樂供役　想見耽幽心　前後若一轍</div>
<div class='lg-row'>安得生同時　奉杖共几席　祥符一瓣香　向幢長合十</div>
</div></div></div>
<div class='div-other'><a id='mulu393' />
<p class='h3'>吳錫福</p>
<div class='div-other'><a id='mulu394' />
<p class='h4'>偕倪小迂表兄讀書城西龍興寺中</p><p style="margin-left:0em;text-indent:0em;" class="lg-abnormal"><div class='lg-row'>祥符橋外古龍興　襥被聯牀八尺籐　春共客來尋舊約<span class='note-inline'>(是日立春)</span>　情敦昆好作良朋</div>
<div class='lg-row'>擘牋句覓梅花月　煮茗瓶煎玉桂冰</div>
<div class='lg-row'>眼底輭紅飛不到　夜闌頻翦讀書燈</div>
</p></div></div>
<div class='div-other'><a id='mulu395' />
<p class='h3'>曹德馨</p>
<div class='div-other'><a id='mulu396' />
<p class='h4'>訪祥符寺九十九眼井</p>
<div class="lg regular" style="margin-left:0em;"><div class='lg-row'>梁室經營日　唐朝葺治年　發心因捨宅　眾善共安禪</div>
<div class='lg-row'>鯉逝悲諸季　鰻來應大錢　玉幢霏法雨　金井濬名泉</div>
<div class='lg-row'>瓶缽供清課　巾綸結淨緣　龍蛇方擾海　蜥蜴獨升天</div>
<div class='lg-row'>德水盈重九　恩波溥大千　自從嗟納土　無復羨臨淵</div>
<div class='lg-row'>南渡繁華會　西街剎宇連　僧廚亡汲緶　軍器貯戈鋋</div>
<div class='lg-row'>不道王基隘　還將武備捐　紅羊秋換劫　黑蜧夜鼾眠</div>
<div class='lg-row'>素魄凹晶月　塵泡化碧煙　螽斯依草趯　螺子拌泥旋</div>
<div class='lg-row'>石塔纏丹荔　銀燈滅寶蓮　盛衰今歲劫　高詠問坡仙</div>
</div></div></div>
<div class='div-other'><a id='mulu397' />
<p class='h3'>吳錫麒</p>
<div class='div-other'><a id='mulu398' />
<p class='h4'>癸巳正月十三日黃相圃招同人遊祥符寺用東坡九曲觀鐙詩韻</p><p style="margin-left:0em;text-indent:0em;" class="lg-abnormal"><div class='lg-row'>門外走橋人逐伴　幢前訪古客誰邀　僧將十寶誇斯地　我亦千金視此宵</div>
<div class='lg-row'>蘚院惜無燈火照　蓮臺尚賸劫灰焦</div>
<div class='lg-row'>坡仙去後繁華盡　詩鬢翻愁雪不消</div>
</p></div></div>
<div class='div-other'><a id='mulu399' />
<p class='h3'>曹斯棟</p>
<div class='div-other'><a id='mulu400' />
<p class='h4'>龍興寺觀唐開成二年陀羅經石幢</p>
<div class="lg regular" style="margin-left:0em;"><div class='lg-row'>齋祓叩祇園　十寶同轉燭　惟餘古佛幢　孤撐堵牆曲</div>
<div class='lg-row'>剙始唐開成　厯劫數更僕　承以蓮花趺　高僅逾板屋</div>
<div class='lg-row'>上有竺乾書　模糊難卒讀　伊昔舍利藏　游手敢捫觸</div>
<div class='lg-row'>香燈啟梵筵　宗風四流勗　瓶鉢聚方袍　事變更博局</div>
<div class='lg-row'>無端沒民家　空塹閱寒燠　大覺會有時　瑞光迸朝旭</div>
<div class='lg-row'>捨宅學布金　象教斷還續　我今繞帀三　祛氛思帚束</div>
<div class='lg-row'>求福不唐捐　塵務奈羈梏　羨他埽地僧　脫然摩天鵠</div>
</div></div></div>
<div class='div-other'><a id='mulu401' />
<p class='h3'>陳文述</p>
<div class='div-other'><a id='mulu402' />
<p class='h4'>祥符寺懷胡季良</p><p style="margin-left:3em"><span class='note-inline'>(祥符寺有唐開成二年處士胡季良書陀羅尼經石幢季良於篆書八分正書行草無不精妙見諸道石刻錄復齋碑錄宣和書譜吳興吳文皇帝碑及吳夫人墓銘德本寺詩皆季良所撰見復齋碑錄題然公山房詩大乘詩崑山寺詩讀元和文皆季良所作見宣和書譜詳見丁龍泓硯林詩集注)</span></p>
<p style="margin-left:0em;text-indent:0em;" class="lg-abnormal"><div class='lg-row'>祥符古寺開成石　處士高名世所無　況有文章匹徐庾　肯將書法讓歐虞</div>
<div class='lg-row'>痕深細雨黏黃葉　影轉斜陽臥綠蕪</div>
<div class='lg-row'>最是龍泓老詞客　苦吟長句擁寒罏</div>
</p></div></div>
<div class='div-other'><a id='mulu403' />
<p class='h3'>胡珵</p>
<div class='div-other'><a id='mulu404' /><p style="margin-left:2em">高衞泉以唐胡季良書龍興寺幢搨本見贈邀高伯蓀古民同作歌紀之</p>
<p style="margin-left:0em;text-indent:0em;" class="lg-abnormal"><div class='lg-row'>訪古石刻邀良朋　寺額未改唐龍興　經幡六尺觚八棱　吾宗處士書精能</div>
<div class='lg-row'>高侯搨以墨一升　連幅贈我青溪藤</div>
<div class='lg-row'>武林舊事文獻徵　新詩迭唱儼與稱　歃槃齊魯要邾滕　謂我詠史齊胡曾</div>
<div class='lg-row'>我於丁<span class='note-inline'>(龍泓)</span>吳<span class='note-inline'>(西林)</span>久服膺　筆力健舉丹霄鵬</div>
<div class='lg-row'>後生焉取驥附蠅　雷門持鼓聲鼟鼟</div>
<div class='lg-row'>援儒入墨語敢矜　請告建始宗亮僧　開成紹統祖德承　元和未遠文治蒸</div>
<div class='lg-row'>十三經寫國子丞　四方觀者來擔簦</div>
<div class='lg-row'>公權蹇諤備股肱　執筆喻諫期從繩　視彼象教殊淄澠　異學宜有昌黎懲</div>
<div class='lg-row'>曼殊胡衍法鐙　佉盧之字榆欓縢</div>
<div class='lg-row'>譯名書手施金繒　鳩工泐石殷捄陾　福德願被恒河恒</div>
<div class='lg-row'>因思甘露禍變仍　毒龍湫拔王守澄</div>
<div class='lg-row'>涯餗訓註罹弋矰　譬肉飼虎尸攫鷹<span class='note-inline'>(按幢建於開成二年先一年國子監石經成甘露之變在大和九年相距止四年耳)</span></div>
<div class='lg-row'>我佛悲憫發願宏　救危濟急<span class='note-inline'>(四字幢首原文)</span>力可勝</div>
<div class='lg-row'>十六字表幢崚嶒　如以定慧降魔登</div>
<div class='lg-row'>後來天水緜雲仍　祥符敕建初基憑　諸天千佛閣遞增　戒壇高聳危欄凭</div>
<div class='lg-row'>石函舍利驚愚瞢　碧璣熠爚珠毫凝</div>
<div class='lg-row'>配以鐵塔巍七層　九十九井環其縆　釁膏毋乃傷生菱<span class='note-inline'>(用老學庵筆記刺韓平原語)</span>　說法殆非宗上乘</div>
<div class='lg-row'>百年那免埋榛艿　元修明廢劫火應</div>
<div class='lg-row'>雲罍棄擲隨瓦豋　朱棟傾仄摧薪蒸</div>
<div class='lg-row'>瓜圃縈蔓連菜塍　牛宮齷齪雜豕橧</div>
<div class='lg-row'>石髮誰鬀苔鬅鬠　草衣徧繡毛毾㲪　忽驚湧地蓮花騰　震旦日再東方昇</div>
<div class='lg-row'><span class='corr'>彷</span>彿籲呼人天譍　檀那護守常兢兢</div>
<div class='lg-row'>片石永使傳韓陵　我慚才筆無足稱　元八惡詩徒取憎　君今好古師陽冰</div>
<div class='lg-row'>墨榻付與千手謄　褾以十幅蒲桃綾</div>
</p></div></div>
<div class='div-other'><a id='mulu405' />
<p class='h3'>關福熙</p>
<div class='div-other'><a id='mulu406' />
<p class='h4'>春日薄游龍興寺讀黃相圃先生昆弟詩題後</p><p style="margin-left:0em;text-indent:0em;" class="lg-abnormal"><div class='lg-row'>東風吹暖霽春霖　近局招邀屐齒臨　尚賸一枝尊勝塔　空尋九里舊叢林</div>
<div class='lg-row'>菜花黃染瞿曇面　井水深知武肅心</div>
<div class='lg-row'>幸有比鄰好兄弟　龍興留得雁行吟</div>
</p></div></div>
<div class='div-other'><a id='mulu407' />
<p class='h3'>高錫恩</p>
<div class='div-other'><a id='mulu408' />
<p class='h4'>龍興寺觀唐尊勝幢訪國一禪師墓</p><p style="margin-left:0em;text-indent:0em;" class="lg-abnormal"><div class='lg-row'>小橋流水何潺湲　閒尋古寺日未昏　龍興二字署門榜　蕭梁遺跡今猶存</div>
<div class='lg-row'>當年鮑老此捨宅　誓願永永祇園</div>
<div class='lg-row'>石幢創自開成歲　矗空高聳如騰鶱　棱挑八角勢突兀　天神擁護腰垂鞬</div>
<div class='lg-row'>下有舍利藏六九　奇光時起霞軒軒</div>
<div class='lg-row'>環幢置石鑿作坎　屹若砥柱波難掀　經文欲讀匪易讀　以面著蘚以手捫</div>
<div class='lg-row'>顯處有若珠顆列　隱處有若宿霧屯</div>
<div class='lg-row'>斷處有若鎖紐缺　連處有若明星緐</div>
<div class='lg-row'>傳聞劫火燒不壞　但見血蝕干將魂　此經本未至中國　文殊大士指言</div>
<div class='lg-row'>佛陀波利功最偉　遠煩求取宏沙門</div>
<div class='lg-row'>石幢書刻徧天下　六十六種堪考論<span class='note-inline'>(按金石萃編載唐人書陀羅尼經有六十六種)</span></div>
<div class='lg-row'>是幢所書胡氏　信哉秀穎兼潤溫<span class='note-inline'>(幢胡季良書按宣和譜稱季良書秀穎溫潤)</span></div>
<div class='lg-row'>天甯覺苑共宜寶<span class='note-inline'>(兩浙金石志載天甯覺苑兩寺經幢亦季良書)</span>　辛璿碑篆齊勿諼<span class='note-inline'>(按金石錄載辛璿碑季良篆)</span></div>
<div class='lg-row'>便須喚工搨萬紙　鸞翔鳳翥璵璠</div>
<div class='lg-row'>徑山長老況有塔　微言往往符世尊</div>
<div class='lg-row'>肉身不變志所載　定相可見非留痕　南庭隙地此閒是　白免馴伏猶時蹲</div>
<div class='lg-row'>與幢相對兩無極　大千起滅同蛙喧</div>
<div class='lg-row'>我生好古雖有癖　未離塵網終迷惛</div>
<div class='lg-row'>擬從寺僧借一榻　檢取貝葉朝朝繙</div>
</p></div></div>
<div class='div-other'><a id='mulu409' />
<p class='h3'>高望曾</p>
<div class='div-other'><a id='mulu410' /><p style="margin-left:2em">昔乙卯歲偕嘉魚過城西古龍興寺觀唐開成二年處士胡季良手書陀羅尼經幢命工氊搨而歸各賦長篇書小幅以貽寺僧山門掌故辛酉之劫寺燬於火而幢幸完好乙丑還里曾一訪之今年經過其地并幢不復見矣因作此詩以遺嘉魚</p>

<div class="lg regular" style="margin-left:0em;"><div class='lg-row'>城西古龍興　精藍極幽窈　山門對橋開　墨榜翠藤繞</div>
<div class='lg-row'>小憩借蒲團　鐘聲破煩惱　心靜懷古懽　住持能了了</div>
<div class='lg-row'>鄰寺指祥符　崇閎見棼橑　本來不二門　捨宅主人鮑</div>
<div class='lg-row'>割裂自蕭梁　開拓侈營造　袤延九里基　勝蹟傳十寶</div>
<div class='lg-row'>興廢閱千年　規模漸狹小　寶氣久消沈　事往風流杳</div>
<div class='lg-row'>惟留古佛幢　突兀聳雲表　上鐫陀羅尼　經義頗難曉</div>
<div class='lg-row'>書手處士胡　翩翩盛文藻　紀元唐開成　歲月遠堪攷</div>
<div class='lg-row'>繞幢三撫摩　深快眼福飽　命工氈蠟歸　長篇記鴻爪</div>
<div class='lg-row'>同游我與君　在昔歲乙卯　未幾厯紅羊　嚴城付一燎</div>
<div class='lg-row'>天意憐詩人　免作溝中殍　劫後一經過　地僻人蹤少</div>
<div class='lg-row'>約略辨經臺　龍象委蓬葆　巍然幢尚存　字跡俱完好</div>
<div class='lg-row'>時未與君偕　清遊惜潦草　吾生慣行役　飢驅催上道</div>
<div class='lg-row'>今歲賦歸來　重經秋杪　橋頭認遺址　住跡盡如埽</div>
<div class='lg-row'>帀徑鏁寒煙　壞幢亦傾倒　豈無片石存　無由詢鄰老</div>
<div class='lg-row'>中有舍利子　佛法或能保　作詩遺故人　披榛急搜討</div>
</div></div></div>
<div class='div-other'><a id='mulu411' />
<p class='h3'>高光煦</p>
<div class='div-other'><a id='mulu412' />
<p class='h4'>偕羅鏡泉明經<span class='note-inline'>(以智)</span>韓俊伯大令<span class='note-inline'>(光鼎)</span>惟仲少</p>府<span class='note-inline'>(明允)</span>昆仲龍興寺觀石幢<p style="margin-left:0em;text-indent:0em;" class="lg-abnormal"><div class='lg-row'>秋雲澹澹秋意涼　探幽興發騰雲驤　叩門適來客三兩　素心契合蘭同芳</div>
<div class='lg-row'>招往從游古蘭若　步入城西還徜徉</div>
<div class='lg-row'>龍興梵剎稱自昔　布金滿地開蕭梁　鮑公避喧此高隱　流光忽忽千載强</div>
<div class='lg-row'>中有十寶不存一　劫遭赤馬兼紅羊</div>
<div class='lg-row'>石幢聞說尚無恙　尋覓曲折穿僧房　眼前突兀孑然立　露痕滋潤苔痕蒼</div>
<div class='lg-row'>觀摹不厭數周帀　陀羅尼經環鐫旁</div>
<div class='lg-row'>本末源流悉序入　隱隱字迹窮推詳　筆法古媚足模楷　誰其書之胡季良</div>
<div class='lg-row'>由表諦視內所藴　晶瑩奪目生寒芒</div>
<div class='lg-row'>五十有四舍利子　或隱或現還深藏</div>
<div class='lg-row'>祕藏得見覺心朗　益信紀載非荒唐　傳聞明季見浸汘　驚走愚氓騰異光</div>
<div class='lg-row'>神靈呵護不可觸　佛力所到能周防</div>
<div class='lg-row'>我尤憶昔波利僧　跋涉萬里道阻長　誓願力超苦海深　不辭艱苦獨備嘗</div>
<div class='lg-row'>誠求感應理固然　得寶何異登慈航</div>
<div class='lg-row'>滄桑幾變遺蹟存　訪古興懷悲斜陽　塵根未斷皈依難　志略竊比聞啟祥</div>
<div class='lg-row'>鐘魚催晚各散去　寺門落葉飛丹黃</div>
</p></div></div>
<div class='div-other'><a id='mulu413' />
<p class='h3'>丁丙</p>
<div class='div-other'><a id='mulu414' /><p style="margin-left:2em">龍興寺看尊勝幢歸途至鮑公古社當蕭梁捨宅人也</p>
<p style="margin-left:0em;text-indent:0em;" class="lg-abnormal"><div class='lg-row'>九十九眼井無泉　九里九曲基廢遷　獨有經幢肩佛日　總持眾善一千年</div>
</p><p style="margin-left:0em;text-indent:0em;" class="lg-abnormal"><div class='lg-row'>千秋里老奉遺型　俠客何來享薦腥　莫怪鈍丁丁處士　猫兒巷裏叩精靈</div>
</p><p style="margin-left:0em;text-indent:0em;" class="lg-abnormal"><div class='lg-row'>姓同名獨究誰知　祭祀愚傳匪所思　身後是非同一笑　百牛廟與十姨祠</div>
</p></div>
<div class='div-other'><a id='mulu415' />
<p class='h4'>祥符寺</p>
<div class="lg regular" style="margin-left:0em;"><div class='lg-row'>諸州詔立寺　制紀祥符朝　神龍三年額　例賜名改標</div>
<div class='lg-row'>大智受經地　上元觀鐙宵　宋淪元鼎盛　輪轉劫火焦</div>
<div class='lg-row'>不貪永寶　合十瓣香燒</div>
</div></div>
<div class='div-other'><a id='mulu416' />
<p class='h4'>龍興寺</p>
<div class="lg regular" style="margin-left:0em;"><div class='lg-row'>山門對寺橋　石幢固舍利　妃簪捨龍乳　伽寶藏螺髻</div>
<div class='lg-row'>塔棲大覺　肉身感靈異　欲訪景隆碑　石脆墨雲閟</div>
<div class='lg-row'>勉旃廬舍人　無妨僧菜地</div>
</div></div>
<div class='div-other'><a id='mulu417' />
<p class='h4'>戒壇寺同田希樊</p>
<div class="lg regular" style="margin-left:0em;"><div class='lg-row'>修途聯北郭　小宇紀南庵　辭卻新年酒　來尋古佛龕</div>
<div class='lg-row'>池魚得春樂　林鳥助清談　九里基荒盡　何時證鉢曇</div>
</div></div>
<div class='div-other'><a id='mulu418' />
<p class='h4'>光緒丙戌初春重鉤刻樊榭山人詩上石紀事</p><p style="margin-left:0em;text-indent:0em;" class="lg-abnormal"><div class='lg-row'>童時造師門　隨兄雪屢踏<span class='note-inline'>(鄭晝人師家與寺鄰近)</span>　下學訪禪棲　柏翠映窗闔</div>
<div class='lg-row'>十寶縱銷沈　一塵不喧雜　寺鐘鏗華鯨　牆碑潔粉蛤</div>
<div class='lg-row'>頻來追清娛　聯吟匪結納<span class='note-inline'>(劫前曾與姚益齋舅氏莊桐軒高茶庵賦尊勝幢以詩卷付寺僧)</span></div>
<div class='lg-row'>黑灰倏已飛　魔霧吐且欱　茫茫九里基　矗矗八棱塔</div>
<div class='lg-row'>放光或再期　復古會重合　彈指現莊嚴　皈心杜紛遝</div>
<div class='lg-row'>詞客洵有靈　妙墨忽迴帀<span class='note-inline'>(近得樊榭徵君手書冊前詩在焉因鉤摹上石)</span></div>
<div class='lg-row'>恍覩金石交　相攜氊蠟搨　上溯雅遊時　百五十餘臘</div>
<div class='lg-row'>若非佛護持　胡逃劫摧拉　商量伴金經<span class='note-inline'>(余先得董思翁書金剛經石刻嵌於石經堂廊壁)</span>　鉤勒付老衲</div>
<div class='lg-row'>回向高密師　瓣香羅竹榼</div>
</p></div></div>
<div class='div-other'><a id='mulu419' />
<p class='h3'>袁昶</p>
<div class='div-other'><a id='mulu420' />
<p class='h4'>次韻松生和厲樊榭杭龍興寺開成二年石幢詩</p>
<div class="lg regular" style="margin-left:0em;"><div class='lg-row'>西城剎遠塵　游屩曩曾踏　東城樊榭栖　披記可敷闔</div>
<div class='lg-row'>百六十一春　劫火秦灰雜　人往詩石存　徵君嗜螺蛤</div>
<div class='lg-row'>光騰陀羅幢　梁剎雲煙納　牓題名屢漫　彈指電空欱</div>
<div class='lg-row'>遺民漸蜂房　影枕夕陽塔　湖上釣師歸　歌呼酒人合</div>
<div class='lg-row'>十寶佛䯰空　市衲衝雨遝　誰來尋勝幢　今隸辨周帀</div>
<div class='lg-row'>癖者厲與丁　前後洗氊搨　知鏤石經年　追尋文宗臘<span class='note-inline'>(唐開成二年國子監石經成)</span></div>
<div class='lg-row'>雖遜吉金古　幸逃長繩拉　詩石兩俱壽　淨因傳眴衲</div>
<div class='lg-row'>歸哉訂同參　爛漫米汁榼</div>
</div></div></div>
<div class='div-other'><a id='mulu421' />
<p class='h3'>張大昌</p>
<div class='div-other'><a id='mulu422' />
<p class='h4'>戊子正月偕丁脩甫和甫兩君訪龍興舊蹟用松丈鉤刻樊榭詩韻</p>
<div class="lg regular" style="margin-left:0em;"><div class='lg-row'>訪勝髯蘇瓢　雪印鴻爪踏　九曲改城闉　枚數非舊闔</div>
<div class='lg-row'>狀頭豔南渡　入局騎錯雜　青幢家無聞　像光暗閉蛤</div>
<div class='lg-row'>白雁飛且鳴　祗園金競納　電泡幻樓臺　雲滃霧蒸欱</div>
<div class='lg-row'>杳冥茶毘僧　陸離法華塔　括蒼隨喜來　異苔竹川合</div>
<div class='lg-row'>有明三百年　鮑社闤闠遝　豸節長白持　魚唄戟轅帀</div>
<div class='lg-row'>虯螭騰敗垣　硬黃客共搨　江夏詩人居　比鄰梅破臘</div>
<div class='lg-row'>劫後訪北隅　橐筆良朋拉　經石拱幢亭　聚嵌琴百衲</div>
<div class='lg-row'>翹首雲棲雲　待挈游山榼<span class='note-inline'>(時和甫約游雲棲以疾作未果)</span></div>
</div></div></div></div>
<div class='div-other'><a id='mulu423' />
<p class='h2'>詩餘</p>
<div class='div-other'><a id='mulu424' />
<p class='h3'>厲鶚</p>
<div class='div-other'><a id='mulu425' />
<p class='h4'>燕山亭</p><p style="margin-left:3em">唐開成陀羅尼石幢在龍興寺幢處士胡季良書埋地中已久下有舍利五十四粒崇禎丙子忽放光掘得之都穆趙崡諸人所未見者也同徐丈紫山賦此解俟好古者采焉</p>

<div class="lg regular" style="margin-left:0em;"><div class='lg-row'>劫化荒燐　風齧怒濤　香界尋常都捲　科斗字殘　蜥蜴碑沈　故物武林稀見</div>
<div class='lg-row'>怪石能言　夜光迸　天陰深院　奇幻　比雪後峨眉　佛燈吹徧</div>
</div><p style="margin-left:0em;text-indent:0em;" class="lg-abnormal"><div class='lg-row'>追數甘露初過　又唱出翹翹　上林花亂</div>
<div class='lg-row'>剛紀二年　忽誦青幢　銀鉤刻來四面</div>
<div class='lg-row'>讀罷蒼涼　無片語　可銷征戰　堪歎　聊拓取　學他懸腕</div>
</p></div></div>
<div class='div-other'><a id='mulu426' />
<p class='h3'>孫錫</p>
<div class='div-other'><a id='mulu427' />
<p class='h4'>金縷曲</p><p style="margin-left:3em">秋夕游龍興寺觀唐開成陀羅尼經石幢</p>
<p style="margin-left:0em;text-indent:0em;" class="lg-abnormal"><div class='lg-row'>身是詞場柳　任飛塵　封枯研椀　綺情依舊　小市橋頭秋靄暮　踏徧芳畦數畝</div>
<div class='lg-row'>剛朏月　迎肩時候　闖破閒雲香界古　峙幢㠍嵲撐松牖</div>
<div class='lg-row'>甘露冷　涴吟袖</div>
</p><p style="margin-left:0em;text-indent:0em;" class="lg-abnormal"><div class='lg-row'>豆花巷陌秋前後　寺當時　腥風淚雨　未曾消受</div>
<div class='lg-row'>留得書人名姓在　多謝饞蝸篆手</div>
<div class='lg-row'>見百八　靈珠光透　黃帊春香經瞬事　賸皴雲石骨和僧瘦</div>
<div class='lg-row'>聽睡雀　喚霜㝅</div>
</p><p><span class='note-inline'>(幢處士胡季良書下有舍利五十四粒崇禎丙子放光發地得之)</span></p>
</div></div>
<div class='div-other'><a id='mulu428' />
<p class='h3'>吳錫麟</p>
<div class='div-other'><a id='mulu429' />
<p class='h4'>埽花游</p><p style="margin-left:3em">冬晚游龍興寺同舒古廉紹言賦</p>

<div class="lg regular" style="margin-left:0em;"><div class='lg-row'>遠鐘乍歇　賸幾樹蒼茫　已消煙翠　舊時梵地　歎荒街落葉　一寒如此</div>
<div class='lg-row'>省識繁華　只有無波井水　夕陽墜　颺樓角峭風　鈴語吹碎</div>
</div><p style="margin-left:0em;text-indent:0em;" class="lg-abnormal"><div class='lg-row'>來問無盡意　聽屐響沿階　凍禽驚避</div>
<div class='lg-row'>老仙去矣　甚光陰醉　不禁彈指　佛火黃昏　漫數春風九里</div>
<div class='lg-row'>月來未　照河橋　市聲徐起</div>
</p><p><span class='note-inline'>(寺梁發心院唐改龍興宋改祥符舊廣九里近則祥符龍興分二寺相距已半里矣錢武肅王於寺鑿九百九十九井今百井坊巷疑其地東坡有祥符九曲觀鐙詩)</span></p>
</div></div>
<div class='div-other'><a id='mulu430' />
<p class='h3'>張大昌</p>
<div class='div-other'><a id='mulu431' />
<p class='h4'>燕山亭</p><p style="margin-left:3em">松生丁丈命輯龍興祥符戒壇寺志事竟用樊榭山人韻</p>

<div class="lg regular" style="margin-left:0em;"><div class='lg-row'>鐵畫銀鉤　斑駁青幢　氊搨模糊成捲　金鼎寶珠　錦帳紅雲　豔說幾朝聞見</div>
<div class='lg-row'>九曲燈空　上元夜　蕭條僧院　泡幻　奈鴻印銷沈　蠹叢繙徧</div>
</div><p style="margin-left:0em;text-indent:0em;" class="lg-abnormal"><div class='lg-row'>堪笑枯硯矬牋　錄瑣屑叢談　墨花淩亂</div>
<div class='lg-row'>南渡碧香　賸有藩封　紅闌小橋對面</div>
<div class='lg-row'>鬬韻當年　詩社約　詞人鏖戰　吟歎　偏累得　寫疲蘭腕<span class='note-inline'>(余繙閱各種書籍內子亦助錄寫)</span></div>
</p></div></div></div></div>
<p class='juan'>龍興祥符戒壇寺志卷十二</p>
</div><!-- end of div[@id='body'] -->
</body></html>