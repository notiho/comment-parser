<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龍興祥符戒壇寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu6' />
<p class='juan'>龍興祥符戒壇寺志卷二</p><p class="byline">仁和張大昌輯</p>
<div class='div-other'><a id='mulu7' />
<p class='h1'>寺宇</p>
<div class='div-other'><a id='mulu8' />
<p class='h2'>大雄寶殿</p><p style="margin-left:1em">祥符古志略梁大同二年僧祐律師鼎建</p>
<p style="margin-left:1em">釋道宣續高僧傳隋開皇間皋亭神陳降祝捨其廟堂五間眾善佛殿</p>
<p style="margin-left:1em">黃溍龍興祥符戒壇寺記元至元二十<span class='corr'>八年</span>僧敬堂重建佛殿</p>
<p style="margin-left:1em">祥符古志略明天啟丁卯僧海音重建</p>
<p style="margin-left:2em">按梁惠皎高僧傳僧祐律師卒於天監十七年大同二年僧祐律師久告寂惟字之从亻从示古書相通通考又作右僧祐本梁楊都人或建殿在鮑老捨宅之前志略因鮑而誤天監大同未可知也</p>
</div>
<div class='div-other'><a id='mulu9' />
<p class='h2'>眾善講堂</p><p style="margin-left:1em">隋釋觀築於眾善寺後以付門人玄鏡見續高僧傳</p>
</div>
<div class='div-other'><a id='mulu10' />
<p class='h2'>東堂</p><p style="margin-left:1em">沈氏三先生集沈遼雲巢編如來八相二十四依圖讚昭慶法師導集眾緣圖畫如來及二十四祖於祥符寺之東堂唐杜中令先圖讚辭多不詳俾余敘其事庶使觀者覩其相又考其行以崇多福焉八相一曰如來入胎二曰如來出胎三曰如來納妃四曰如來出家五曰如來降魔六曰如來成道七曰如來轉法輪八曰如來涅槃二十四祖一曰摩訶迦葉波二曰釋迦阿難三曰摩提田四曰商那和脩五曰優波毱多六曰提多迦七曰彌遮迦八曰佛陀難提九曰佛陀蜜多十曰脇尊者十一曰富那奢十二曰馬鳴十三曰毗羅十四曰龍樹十五曰提婆尊者十六曰羅睺羅尊者十七曰伽難提十八曰伽邪舍十九曰鳩摩羅馱二十曰闍夜多尊者二十一曰婆脩槃陀尊者天親菩薩<span class='corr'>二十</span>二曰摩奴羅二十三曰鶴勒那夜奢二十四曰師子尊者</p>
<p style="margin-left:2em">按雲巢編如來八相二十四依圖讚凡三十二章章十二句四言辭多不載</p>
</div>
<div class='div-other'><a id='mulu11' />
<p class='h2'>觀音殿</p><p style="margin-left:1em">祥符古志略天順八年僧三藏寶庵慧重建於正殿後今廢</p>
<p style="margin-left:2em">按天順二字誤當作紹興八年湻祐志三藏法師高宗時隨駕南渡慧三藏孫建千佛閣祥符古志略亦曾載其人天順乃明英宗之年號</p>
</div>
<div class='div-other'><a id='mulu12' />
<p class='h2'>九曲觀音院</p><p style="margin-left:1em">兩浙名賢外錄僧慶祥傳祥住祥符九曲觀音院號九曲禪師</p>
<p style="margin-left:1em">蘇文忠公有祥符九曲觀燈詩</p>
<p style="margin-left:1em">宋高僧傳可周以天成元年終于本房觀音院</p>
<p style="margin-left:1em">武林舊事九曲城下法濟院舊名觀音院有明爽二軒</p>
<p style="margin-left:2em">按成化府志法濟院在錢塘門外然南宋九曲城址距今城址之外也自改築後九曲之迹已莫可徵實</p>
</div>
<div class='div-other'><a id='mulu13' />
<p class='h2'>伽藍殿</p><p style="margin-left:1em">祥符古志略原祀徑山龍王菩薩天啟丁卯僧海音重建</p>
</div>
<div class='div-other'><a id='mulu14' />
<p class='h2'>千佛伽藍</p><p style="margin-left:1em">宋高僧希覺傳錢王文穆建千佛伽藍於龍興寺延覺主之</p>
</div>
<div class='div-other'><a id='mulu15' />
<p class='h2'>千佛閣<span class='note-inline'>(亦名千佛寺疑千佛伽藍之舊址)</span></p><p style="margin-left:1em">輿地紀勝千佛閣在軍器所東</p>
<p style="margin-left:1em">湻祐臨安志千佛閣院在錢塘縣軍器所東紹興五年六月以祥符寺舊基分建湻祐七年重建</p>
<p style="margin-left:1em">咸湻臨安志紹定己丑重建</p>
<p style="margin-left:1em">祥符古志略紹興間三藏法師建隨奉敕立千佛寺三藏之孫慧復來重建</p>
</div>
<div class='div-other'><a id='mulu16' />
<p class='h2'>安福院<span class='note-inline'>(亦名安福寺)</span></p><p style="margin-left:1em">湻祐臨安志千佛寺係三藏法師隨駕南渡建立景定四年移請安福廢院額</p>
<p style="margin-left:1em">成化杭州府志千佛閣安福寺在羲同安國坊元末燬</p>
<p style="margin-left:1em">西湖游覽志今廢同仁祠</p>
</div>
<div class='div-other'><a id='mulu17' />
<p class='h2'>純一院</p><p style="margin-left:1em">嘉靖仁和縣志千佛閣安福寺在武林坊紹興五年以祥符寺舊基分建湻祐七年建閣景定四年移請舊額安福元末兵燬嘉靖初重建併純一院</p>
</div>
<div class='div-other'><a id='mulu18' />
<p class='h2'>同仁祠</p><p style="margin-left:1em">嘉靖仁和縣志嘉靖十六年巡撫浙江監察御史周公汝員改安福寺同仁祠祀餘姚孫忠烈公胡端敏公王文成公給帖住舊僧圃裕等侍香火</p>
<p style="margin-left:1em">阮元石刻記仁和縣武林坊有同仁祠祀端敏及孫尚書燧王新建守仁以宸濠之變孫遇害王定亂而公實首發其奸故合祠之予近編兩浙祠墓防護錄咨部飭官護之同仁祠其一也嘉慶七年秋八月巡撫阮元識祠後人生員胡夢陽上石</p>
<p style="margin-left:1em">兩浙防護錄宸濠之亂世甯發其奸燧遇害守仁定亂祠名同仁在羲同二圖武林坊</p>
<p style="margin-left:1em">北隅掌錄同仁祠在闊板橋西祥符寺千佛閣故基也</p>
<p style="margin-left:1em">紳士朱智王同孫炳奎胡祖蔭呈請仁和縣伍公復祠畧同仁祠咸豐辛酉被燬地菜畦勢漸湮沒爰稽舊乘按三公位次前明提學副使陳公儒所定奉孫於中胡王左右之每歲六月十四日致祭蓋宸濠以是日舉兵孫公是日死節也並查公別有專祠在湧金門外河濱刼後已改八旗駐防忠義墳無可興復轉不若胡公之祠在橫塘王公之祠在慈雲嶺東春秋尚有祀典可修似同仁祠本孫公首祀之處今且權作專祠之所查祠基計九畝四分二釐二毫九絲先建饗堂三楹祠門一座繚以周垣自後請六月十四日致祭光緒十八年五月詳准立案</p>
<p style="margin-left:2em">按夢粱錄懷遠橋之西曰貢院橋趙氏仁和縣志今呼闊板橋以橋心但用丈許大紫石一塊兩頭跨街處亦然俗故有此稱姚靖曰余幼時及見橋柱貢院二字鐫款</p>
<p style="margin-left:2em">又按康熙二十三年僧慧乘宗翰法也通頁因修志爭祠寺名目涉訟刷黃致遭責逐祠產斷歸三姓子孫文成公後裔志普祠碑跋云武穆之祠亦智果之遺址表忠之觀妙因之舊院豈得復寺哉斯言是也然四僧者各衞其教雖甚嗔癡亦堪悲憫耳</p>
</div>
<div class='div-other'><a id='mulu19' />
<p class='h2'>淨土院</p><p style="margin-left:1em">神州古史考僧守直住龍興淨土院</p>
</div>
<div class='div-other'><a id='mulu20' />
<p class='h2'>諸天閣</p><p style="margin-left:1em">祥符古志略諸天閣至元中僧鏡堂<span class='note-inline'>(敬堂)</span>重建今廢寶極觀</p>
</div>
<div class='div-other'><a id='mulu21' />
<p class='h2'>寶極觀</p><p style="margin-left:1em">嘉靖仁和縣志寶極觀舊名玄元菴在觀橋西北茶場巷元延祐五年道士張無創建又有汪月海蔡原重開拓之殿宇一新以接往來雲水逮至我朝有人周思得者歸老羽化賜觀額</p>
<p style="margin-left:1em">西湖游覽志寶極觀在報恩坊內舊玄元庵元延祐五年張無建明永樂間道士周思得者仁和人操行雅潔精五雷法成祖聞其名召試稱旨建天將廟居扈從北征累著功績仁宗建玉虛延恩殿宣宗建彌羅寶閣崇玄演法殿改廟額大德觀英宗建紫極殿寵遇優渥景泰初歸老故庵甘茹澹泊其門人以法顯者殆百餘人其時異人號赤腳張亦寓觀中與思得友善成化間其徒呂道亨得寵憲宗詔徙玄元庵於思得墓左而改其故居曰寶極</p>
<p style="margin-left:1em">康熙杭州府志張三丰修煉武當三教避穀卧雪能前知後居寶極觀聞胡濙至遁去</p>
<p style="margin-left:1em">仁和縣志觀中祀武帝左崇恩殿右隆恩殿後太清殿前四將殿繚以門垣翼以廊廡時則請奏恩許優免一應差徭</p>
<p style="margin-left:1em">咸豐三年重修三清殿亂後右側隆恩殿燬餘俱存其左關帝廟同治間權寶浙局後亦停鑪</p>
</div>
<div class='div-other'><a id='mulu22' />
<p class='h2'>慈順庵</p><p style="margin-left:1em">嘉靖仁和縣志慈順庵在羲同坊明萬厤間僧如光建庵奉母焚修因名慈順庵祥符寺諸天閣舊趾</p>
<p style="margin-left:1em">康熙仁和縣志慈順庵在羲同二圖祥符寺諸天閣舊址明萬厤甲寅僧如光重建因奉母焚修易名慈順至今古樹陰森相傳梁宋時物</p>
<p style="margin-left:1em">咸豐十一年亂燬光緒七年古雲庵尼僧重建佛殿三楹以慈順額</p>
<p style="margin-left:2em">按此與寶極觀均稱舊諸天閣殆分析其地二</p>
</div>
<div class='div-other'><a id='mulu23' />
<p class='h2'>觀音閣</p><p style="margin-left:1em">黃溍龍興祥符戒壇寺記元至元二十八年僧敬堂建</p>
</div>
<div class='div-other'><a id='mulu24' />
<p class='h2'>賢首教院</p><p style="margin-left:1em">晉水禪師碑翰林學士沈公守杭於祥符寺置賢首教院</p>
</div>
<div class='div-other'><a id='mulu25' />
<p class='h2'>東藏</p><p style="margin-left:1em">大智禪師傳少依祥符寺東藏慧鑑禪師</p>
<p style="margin-left:1em">咸湻臨安志元照少居祥符東藏</p>
</div>
<div class='div-other'><a id='mulu26' />
<p class='h2'>方丈</p><p style="margin-left:1em">黃溍龍興祥符戒壇寺記元至元二十八年僧敬堂建</p>
</div>
<div class='div-other'><a id='mulu27' />
<p class='h2'>演法堂</p><p style="margin-left:1em">仝上</p>
</div>
<div class='div-other'><a id='mulu28' />
<p class='h2'>鐘樓</p><p style="margin-left:1em">仝上</p>
</div>
<div class='div-other'><a id='mulu29' />
<p class='h2'>函輕輪藏</p><p style="margin-left:1em">黃溍龍興祥符戒壇寺記秀公至元之四年作輪藏覆以大厦而函經以實之</p>
</div>
<div class='div-other'><a id='mulu30' />
<p class='h2'>靜室南庵<span class='note-inline'>(今之戒壇寺其址)</span></p><p style="margin-left:1em">祥符古志略戒壇院遺址今在金雞兜靜室南庵</p>
<p style="margin-left:1em">嚴元照南庵放生池記會城武林門內有僧廬曰南庵南庵者故明季沈澤民所捨宅也</p>
<p style="margin-left:1em">康熙仁和縣志戒壇院俗名南庵祥符下院</p>
</div>
<div class='div-other'><a id='mulu31' />
<p class='h2'>敬堂恭禪師祠<span class='note-inline'>(在南庵內)</span></p><p style="margin-left:1em">黃溍龍興祥符戒壇寺記秀公於至元四年作別院於城西以祠恭公</p>
</div>
<div class='div-other'><a id='mulu32' />
<p class='h2'>恭敬堂</p><p style="margin-left:1em">成化杭州府志紀遺三恭敬堂在祥符橋大中祥符寺</p>
<p style="margin-left:2em">案此恭敬堂疑恭公敬堂祠文有誤因作恭敬堂</p>
</div>
<div class='div-other'><a id='mulu33' />
<p class='h2'>東鮑府</p><p style="margin-left:1em">舊祀捨宅之梁鮑公侃以社神今改忠烈王廟在寶極觀之西市儈祀吳專諸於中以庖膾之祖師葢誤鮑音庖庖丁皆往祈禱五髭鬚杜十姨俗習沿訛莫能與辨</p>
</div>
<div class='div-other'><a id='mulu34' />
<p class='h2'>貓兒庵<span class='note-inline'>(西鮑府亦曰鮑公古社又稱鮑公捨宅)</span></p><p style="margin-left:1em">祥符古志略在祥符橋北尊勝幢之東南</p>
<p style="margin-left:1em">北隅掌錄石幢之南有貓兒庵乃鮑老捨宅後所棲之故地</p>
<p style="margin-left:1em">黃模詩擇里鮑公社</p>
<p style="margin-left:1em">今庵燬於亂存牆界石二方左刻鮑公古社右刻西鮑府</p>
</div>
<div class='div-other'><a id='mulu35' />
<p class='h2'>戒善廟</p><p style="margin-left:1em">戒善戒壇音轉而誤里人建社祠祀宋殿司校施公全杭俗尊之曰興福明王亂後燬同治十年清釐龍興寺基地歸寺中別劃地廟址以建社祠之用</p>
</div>
<div class='div-other'><a id='mulu36' />
<p class='h2'>龍興寺佛殿</p><p style="margin-left:1em">同治十二年僧交熙建殿五間復隋時僧觀所建善寺佛殿五間之舊</p>
<p style="margin-left:1em">楊文杰題殿柱聯云宅捨大同塔棲大覺額改大中遙遙千三百年清淨法場白社華嚴延象教</p>
<p style="margin-left:1em">經傳元照鐙放元宵基興元代湛湛五十四顆光明舍利寶幢尊勝振龍天</p>
</div>
<div class='div-other'><a id='mulu37' />
<p class='h2'>佛頂尊勝陀羅尼經幢亭</p><p style="margin-left:1em">僧交熙募建經幢亭復古舍利會疏惟虎林祖山有龍興佛寺鮑公捨宅唐代建幢數千百言鐫陀羅尼於上五十四顆藏舍利子其中揚佛法僧之詮厤宋元明而不墜崇禎丙子大復古緣咸豐庚申遽罹浩劫埽狼煙而重清佛地崇象教而再覩人天惟尊勝之靈光尚淨庭而屹立因思王朝阿育尚遠涉夫四明珠現牟尼可<span class='corr'>首湮乎</span>十寶用勼志得集勝因翼八面之高亭僃萬緣之朝禮香花供養瓔珞莊嚴所募淨財咸歸妙用永結龍華之會如題雁塔之名</p>
<p style="margin-left:1em">亭八角中豎經幢環幢圓几繞之以闌刻木聯髹漆之字飾以金凡四皆集陀羅尼經中語</p>
<p style="margin-left:1em">仁和陳霖書云爾時善住依法受持滿六日六夜　惟願如來隨其福利厤三十三天<span class='note-inline'>(正書)</span></p>
<p style="margin-left:1em">會稽陶濬宣書云逌置窣堵波隨其福利　猶如摩尼寶瀞等虛空<span class='note-inline'>(篆書)</span></p>
<p style="margin-left:1em">錢塘王同書云名如來能淨一切惡道　受持此法護世四大天王<span class='note-inline'>(篆書)</span></p>
<p style="margin-left:1em">平湖徐惟琨書云一切惡道一切業鄣一切諸病悉皆消除　希有如來希有妙法希有明驗咸共讚言<span class='note-inline'>(正書)</span></p>
</div>
<div class='div-other'><a id='mulu38' />
<p class='h2'>石經堂</p><p style="margin-left:1em">高行篤篆額跋云西京石刻十三經及五經文字九經字樣開成二年鄭覃勘定此陀羅尼經幢亦開成二年鄭徹建造厯梁宋元明凡五修　國初雲棲耆㝛廣彰摹刻幢經後里中丁敬身隱君張詩歌名流繼詠古緣大顯隱君鄰居鄭晝人處士授經之暇嘗導其學徒竹舟松生兩丁君瞻禮幢下咸豐辛酉之劫處士殉義兩丁君追念師門以幢肇鄭氏題詠實啟於丁雲棲沙門瑞公之主持披荊拓地締搆莊嚴龕鄭先生主於其中以緜香火功德因緣種種巧合有不可思議者兩丁君固讀儒書爰本開成石經之名顏其堂而屬余篆額蓋始終不忘鄭氏云同治十三年甲戌長至節高行篤記</p>
<p style="margin-left:1em">無錫秦緗業題石經堂聯南操禪師大會億萬人於此啟華嚴四季社　東坡學士正月十五夜曾來觀祥符九曲燈<span class='note-inline'>(隸書)</span></p>
<p style="margin-left:1em">錢塘高學治題石經堂聯五十四顆尊藏舍利子　萬二千人諦聽陀羅尼<span class='note-inline'>(正書)</span></p>
</div>
<div class='div-other'><a id='mulu39' />
<p class='h2'>祥符寺佛殿</p><p style="margin-left:1em">光緒五年僧如重建報恩寺僧德敬重修於光緒七年</p>
</div>
<div class='div-other'><a id='mulu40' />
<p class='h2'>戒壇寺佛殿</p><p style="margin-left:1em">同治七年僧守白重修光緒間屢葺頓復舊觀</p>
</div>
<div class='div-other'><a id='mulu41' />
<p class='h2'>龍興寺天王殿</p><p style="margin-left:1em">光緒十六年僧宏憙募建</p>
</div></div>
<p class='juan'>龍興祥符戒壇寺志卷二</p>
</div><!-- end of div[@id='body'] -->
</body></html>