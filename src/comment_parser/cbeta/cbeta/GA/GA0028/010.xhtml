<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龍興祥符戒壇寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu264' />
<p class='juan'>龍興祥符戒壇寺志卷十</p><p class="byline">仁和張大昌輯</p>
<div class='div-other'><a id='mulu265' />
<p class='h1'>雜述</p>
<div class='div-other'><a id='mulu266' /><p>五代史吳越世家天福二年封鏐越王鏐巡衣錦城武勇右都指揮使徐綰與左都指揮使許再思叛焚掠城郭攻內城鏐子傳瑛及其將馬綽陳等閉門拒之鏐歸至北郭門不得入城及代鏐與綰戰斬首百餘級綰屯龍興寺據此則發天中塔之亂兵隸於徐綰者也</p>
</div>
<div class='div-other'><a id='mulu267' /><p>兩浙名賢外錄空空類唐龍興宗季禪師詮註經文五六種俱妙得無言之旨一時稱之曰季公筆下有蓮</p>
</div>
<div class='div-other'><a id='mulu268' /><p>隨手雜錄錢王有外國所獻頗眩伽寶其方尺餘其狀如水精云可壓十里火殃乃置於龍興寺佛髻中餘杭數回祿而龍興不可近也有盜嘗焚其殿柱木悉灰燼而煙燄竟不熾宋朝改太平祥符寺自唐至宋凡有十寶此其一也</p>
</div>
<div class='div-other'><a id='mulu269' /><p>十國春秋懿王妃孫氏名太錢唐人嘗以一物施龍興寺形如朽木箸寺僧未之珍也偶出示舶上波斯人曰此日本龍蕊簪也遽以萬二千緡易去北隅掌錄龍蕊作龍乳云錢王妃曾降香此寺施捨龍乳簪亦十寶之一</p>
</div>
<div class='div-other'><a id='mulu270' /><p>徑山志大覺國一禪師碑元和十年賜比部郎中崔元翰左散騎常侍歸登書歸或作龜又誤黽今碑在徑山</p>
</div>
<div class='div-other'><a id='mulu271' /><p>乾隆杭州府志徑山又有國一禪師影堂記崔元翰撰羊士諤書越中嘉祥寺亦有影堂記見寶刻類編葢以禪師曾居越中也張祐題徑山大覺禪師影堂詩</p>

<div class="lg regular" style="margin-left:0em;"><div class='lg-row'>超然彼岸人　一徑謝微塵　見相非相　觀身豈是身</div>
<div class='lg-row'>空門性未滅　舊里化猶新　謾指空中影　誰言影似</div>
</div></div>
<div class='div-other'><a id='mulu272' /><p>宋高僧傳曇一傳一門人杭州龍興寺義賓等早發童蒙咸承訓誘</p>
</div>
<div class='div-other'><a id='mulu273' /><p>容齋隨筆王順伯家有錢忠懿王一判云臣贊甯右臣狀奉宣旨撰文疏今建呈乞給下取設齋日五更前上塔臣自宣卻欲重建乞於仁政殿前夜間化卻不然便向塔前化並取聖旨判曰便要吾人宣讀後於身塔前焚化而在前花押予謂錢氏固嘗三改元但或言其稱帝則否也此狀內進呈聖旨葢類西河之人疑於夫子故自貽僭帝之議想他所施行皆然矣</p>
</div>
<div class='div-other'><a id='mulu274' /><p>小畜集贊甯詔撰宋高僧傳贈以詩云</p>
<p style="margin-left:0em;text-indent:0em;" class="lg-abnormal"><div class='lg-row'>詔修僧史浙江濱　萬卷書中老一身</div>
<div class='lg-row'>赴闕尚留支遁馬　援毫應侍仲尼麟</div>
<div class='lg-row'>溟濛雪影松窗曉　狼藉苔花竹院春　還許幽齋暫相訪　卻慚陶令滿衣塵</div>
</p><p>是時甯聽歸杭州禹偁亦適至杭故有相訪之語及書成褒嘉徵歸京師禹偁以詩寄之云</p>
<p style="margin-left:0em;text-indent:0em;" class="lg-abnormal"><div class='lg-row'>支公兼有董狐才　史傳修成乙夜開</div>
<div class='lg-row'>天子遠酬丹詔去　高僧不出白雲來</div>
<div class='lg-row'>眉毫久別應垂雪　心印休傳本似灰　若念重瞳欲相見　未妨西上一浮杯</div>
</p></div>
<div class='div-xu'><a id='mulu275' /><p>釋贊甯海甯紫薇山重修志愿寺碑銘序見海昌備志錄存石刻云文多難通處其文曰錢塘屬邑鹽官最在浙之朝陽吳之右臂白飛江練青點海門蜃樓起而螮蝀橫星漢低而枯槎活潮生信大雷霆藏龍戰之聲潤下功深蜀井喪虎形之味厥田下下厥土塗泥物惟錯而饒國資利而大地靈浮漲沙怪徙遷坎之坤則變田水勝土則海苟不以明神作奠其可得乎封岱宗而禪會稽就茲稅輦祀蓬萊而禳王氣于此舍杭以其疏鑿山川翕張鬼物故有立禹秦之祠禦焉由是拓開極浦近尾閭之委輸湧出長汀添大章之步數覆盂之勢其安必同其有肖形立乎金僊傳法出乎玉牒成有道之道用無心之心以德報寃寃隨霧散以慈攝物物繞指柔解激射之怒濤子胥弭節䊸奔衝之憤氣文種銷憂樹諸所之伽藍安一隅之斥鹵人豐作乂宜招樂士之歌佛福成功若有富民之術也志愿寺者昔東晉邑人張延光舍莊宅之所搆也賜寺題焉至唐肅宗乾元元年四月中敕支本縣稅錢重加修飾乘山峻址映水開扉殿深之像光浮偏藏怖鴿牆帀之僧界廣不縱心猿庭栽秦大夫之松壁有顧將軍之畫講堂禪室孔翠飛而拂曉煙邃宇修廊蚊蠅鳴而成洞響窗間遠岫象三峽之流名檻外澄波連十洲之好景自尒新間舊昬代明雲門三作其伽藍鶖子一悲其蟻蛭唐季兵纏下土火炘池魚升平舍衞之民喪亂入波旬之黨布新垂象長科抽彗孛之芒止沸表功高險築鯨鯢之冢賊巢雖殄淮寇復興侵外壘之封疆幸中原之多事嬰城及閏檇李重傷其人也爭駕出長者之門其寺也成灰類昆明之底誰嗟焚築化作荒虛旱農汲而丹井枯老圃鉏而金繩斷乎人知懷土物有復期越鳥終繞乎南枝燕鴻合遵乎北藪編苫覆頂綴盋謀齋漸成像設之觀遂立紀綱之任前寺宰皓祥者齎乎宿願葺尒遺基開捷陁指礎臼之蹤記趙逸古石磚之井乃欲續晉初之香火行唐世之慈風匪計無成而投有力迨乾德甲子歲得營田將吳仁綬郭贊周仁俊朱仁矩陳德銑等東南著姓氣義多才胸襟吞震澤之波巧智埒陶朱之富魚鹽蜃蛤黍稷稻粱道引鄭蔓而惟長心犯宋風而不退爭捐寶貨預市楩柟分認舊基共成新致殿儼見金人之會廊周如校獵之場豁達重門巍峩別室大鐘在虡驚吼嗄之蒲牢寶繖縣梁拂飛翔之仙鼠挈貳橫棟鴛鴦建瓴旊人埏埴之工梓匠柷栭之壯墉期傅堊桷待施朱煥爛璇題交羅棼橑幡高剎迥表識事于前茅井淡泉香賞私勞于后土始者東縣信鼓如一卒之傳呼右峙經臺若雙幡之導引惟朱承俊承儼補是缺然完全也千金之裘成有後焉九尾之狐見觀小兜率露深洞天象龍蹴蹋而雜居燕雀喧呶而相賀今寺主遠才也求珠戒海合穗情田其光充和厥性惟巧凜凜繼後昆之躅堂堂企前哲之規仔肩毖飭廣募羣緣有若皓崇惟勝焉皓鄰慕賢焉計十許人並崑岡羣玉合浦斛珠譚中之綺鮮妍辭上之粒泮奐二分兩至成一歲之功六石五金補三焦之損上坐德輝也田間芝秀苑內鹿鳴法界之封人實仁祠之祝史傳律能信保欽也學于我得講免吾憂食海底之金剛棲傾故樹齕雪山之肥膩乳出醍醐好將上色之藍用染鮮明之㲲雍熙乙酉歲觀音羅漢律堂等就因命毘尼徒結二同之界律儀之盛職由此乎左乃馬湘之宅傍則朱彎之塋雲摠高僧尚遺禪窟崇慧三藏曾敵異宗白刺史題名章正字多遺跡夫如是東則仙客乞醯西則禦皃遺勇漣漪之溪北去噬嗑之市南通其山空所以藏怪物其洞小所以宣古風神農之草木徧嘗不生鉤吻伯益之羽毛咸識不宿飛鼯中可緘滅定之僧上可望下生之佛四千丈而窮頂雖闕駿高五百歲而當開亦流瓌寶推其福地不其偉歟子子孫孫與天相畢愚也學慙稱海經不神未說在胎令母有驚人之辯何曾識鼎入秦博物之僧受知于大君媿老于明代兩膺詔命續僧傳而編佛書三省才能譬范冠而同蠶績故鄉美事請德嘉招俾搆好辭思樂石揄揚孝女誰高度尚之文讚述頭陀始中昭明之選非所敢望聊作銘云</p>
<p style="margin-left:0em;text-indent:0em;" class="lg-abnormal"><div class='lg-row'>天生蒸民　下田所養　周爵子男　秦分令長　海物資繁　散鹽利廣</div>
<div class='lg-row'>禮節攸知　斗虛宗仰　海昌都尉　晉代伽藍</div>
<div class='lg-row'>剎繞飛電　山濃紫嵐　連甍屹屹　邃宇眈眈</div>
<div class='lg-row'>龍王稽首　帝釋和南　物久則遷　法無常在　兵動盜生　虎威狐假</div>
<div class='lg-row'>枉矢西流　游魂東下　此域斯須　青灰赤瓦</div>
<div class='lg-row'>陰陽有數　銷長無恆　寶殿爰搆　山堂復登</div>
<div class='lg-row'>曩基匼帀　新製加增　勸導全力　由是名僧　名僧伊何　猗我寺宰</div>
<div class='lg-row'>精擇六和　數侔十在　無憚多艱　有緣相待</div>
<div class='lg-row'>吳君唱首　于焉慷慨　成斯剎　言念諸公　薦居福地　往趣天宮</div>
<div class='lg-row'>無踰此善　不朽其功　名刊琬琰　百千年中</div>
<div class='lg-row'>高其閈閎　廣其中霤　師子窟成　更無它獸</div>
<div class='lg-row'>薝蔔林繁　甯容餘臭　殊勝莊嚴　名小靈鷲</div>
</p><p>系曰</p>
<p style="margin-left:0em;text-indent:0em;" class="lg-abnormal"><div class='lg-row'>寺距海兮百里而近　基據山兮廣輪而深　鋪茵繡兮比邱香草　念佛聲兮夫子家禽</div>
<div class='lg-row'>陟岡兮識令升之宮　周睇兮想孝標之吟</div>
<div class='lg-row'>顧北渚兮泱漭三楚　瞻東岫兮依稀二林</div>
<div class='lg-row'>酒旗搖兮鳳凰勁　魚艇橫兮鳧鷖浪沈</div>
<div class='lg-row'>尒時兮無能無所　斯景兮見色見心　現量中兮常如是　日可銷兮百鎰金</div>
</p><p>海昌備志云文後結銜外志作景祐四年正月東京左街僧錄知教門事應史館編修通慧大師贊甯撰按贊甯吳越時兩浙僧統宋太宗時嘗召對敕撰高僧傳至道二年卒外志作景祐四年則贊甯沒已三十餘年矣惠力寺志作祥符四年亦誤竊按贊甯之卒非至道二年辨已見前傳中據武林舊事贊甯墓築於天聖間其圓寂當在此際則景祐疑景德在修僧傳之後文中語可覆按也然則惠力寺志之作祥符四年亦在天聖以前不可謂誤抑且不可以重鐫此碑說矣</p>
</div>
<div class='div-other'><a id='mulu276' /><p>李燾資治通鑑長編卷三十四注僧贊甯王得一行狀堂吏蘇允淑者受朝旨沙汰年高選人七十以上當授散官有唐州團練判官掌宣與允淑有憾年始三十五被允淑夾帶高年輩中奏名授宣唐州司馬宣與僧法燈素友善以此事訴法燈夙承厚眷一日言此不平于公公令法燈引至具得見黜之由公奏聞太宗令中使尋訪召而賜對仍令上殿俯邇天顏問其被抑之故面轉著作郎復賜錢百萬宣諭壓驚之貺授大理法直官送允淑御史臺鞫問所因允淑路由本第紿其狎者言略入見家人輩押者令入允淑得便遂自刎卒太宗疑及參政寇準出準青州守其信用皆如此</p>
</div>
<div class='div-other'><a id='mulu277' /><p>歐陽文忠集曇穎歸廬山公送之以詩云</p>
<p style="margin-left:0em;text-indent:0em;" class="lg-abnormal"><div class='lg-row'>吾聞廬山久　欲往世俗拘</div>
<div class='lg-row'>昔歲貶夷陵　扁舟下江湖　八月到湓口　停帆望香爐</div>
<div class='lg-row'>香爐雲霧間　杳靄疑有無　忽秋日落　彩翠浮空虛</div>
<div class='lg-row'>信哉奇且秀　不與灊霍俱　偶病不得往　中流但踟躕</div>
<div class='lg-row'>今思尚髣髴　恨不得畫圖</div>
<div class='lg-row'>曇穎十年舊　風塵客京都　一旦不辭訣　飄然卷衣裾</div>
<div class='lg-row'>山林往不返　古亦有吾儒　西北苦兵戰　江南仍旱枯</div>
<div class='lg-row'>新秦又攻寇　京陝募兵夫　聖君念蒼生　賢相思良謨</div>
<div class='lg-row'>嗟我無一說　朝紳拖舒舒　未能膏鼎鑊　又不老菰蒲</div>
<div class='lg-row'>羨子識所止　雙林歸結廬</div>
</p></div>
<div class='div-other'><a id='mulu278' /><p>杭州府志金石載贊甯靈鰻井記禹秦二王廟記僅存其目碑石佚其文亦亡今存者惟僧希覺上天竺建經幢記其文云夫立幢之垂範乃造塔之濫觴刊梓刻檀嫌其易朽鏤金鐫碧慮以難藏不若挺叱羊射虎之貞姿編貫玉聯珠之梵字可大可久如山如河尊勝陀羅尼者花藏貞心竹乾祕語濟善住七生之苦道闡欲天感文殊一現之恩教傳漢地舟橫業海車指迷津息肩惡道之間提耳昏衢之內拯湮淪於厯劫延短折於浮生備載靈編久彰神應或置麗譙之內或安窣堵之中或勒之幢間或表之山上風觸而輕塵及物尚落罪花日臨而清影到身猶彫業蔓克行盛事綽有善人佛弟子吳保容吳鐔雙驥標奇二龍並譽塤篪合韻柎萼連芳耨情田而畢使豐登澄心水而令無混濁與會首謂眾人曰給孤長者之園苑香山居士之林泉可以同搆善門寄茲勝地獨營則其力不逮眾辦則其功易成徧募信人獲錢卅萬購之貞石命彼良工塹勒精奇磨礲細麗蓮花捧日雲葉盤空層層異狀奇形宛如飛動面面軀聖相忽謂經行仰窺鶴表以爭高側視雁層而競巧固可利霑家國福贊君親凡施貲財皆列名氏承有之善力至無作之歸其次滯魄孤魂銜寃負累應念皆期結網有心悉使登車雖引善以及人終獲報以予己命愚序述式紀歲時染逸少之鹿毛摛子雲之蟲篆文質苞羞於君子辭華有靦於外孫且曰昔也鐵塔傳芳聞之河朔今也石幢藏事見之浙陽彼則受福於人寰此則誓心於佛道以今況古一何遼哉乙未歲冬十二月壬寅朔十一日記此文載西湖志而彙征文集莫可考矣</p>
</div>
<div class='div-other'><a id='mulu279' />
<p class='h2'>釋觀夢賦</p><p style="margin-left:0em;text-indent:0em;" class="lg-abnormal"><div class='lg-row'>昨夜眠中　意識濳通　類莊生之覩胡蝶　如孔氏之見周公</div>
<div class='lg-row'>雖夢想之虛　亦心事而冥同</div>
<div class='lg-row'>爾乃有一奇賓　傲岸驚人　無名無姓　如鬼如神　咨容閒雅　服翫光新</div>
<div class='lg-row'>入門高揖　詣席誇陳　余乃問曰　夫邪不干正　惡無亂善</div>
<div class='lg-row'>清濁異流　升沈各踐　吾身披法鎧　心遊妙典</div>
<div class='lg-row'>六賊稍降　四虵方遣　大乘已駕　小魔宜翦</div>
<div class='lg-row'>君是何人　欲來何辯　客乃對曰　久承名行　未遑修敬</div>
<div class='lg-row'>常深注仰　每軫翹詠　忽覩光儀　良有嘉慶</div>
<div class='lg-row'>欲伸諮請　願垂高命　夫人生假借　一期如擲</div>
<div class='lg-row'>倏虹電之驚天　迅白駒之過隙　豈不及年時之壯美　取生平之歡適</div>
<div class='lg-row'>或走名驥於長阡　或駕飛輪於廣陌</div>
<div class='lg-row'>坐西園而召友　敞南齋而對客　出野外而操琴　入閨中而撫石</div>
<div class='lg-row'>或復合罇促坐　傳觴舉白　重之以笑歌　伸之以燔炙</div>
<div class='lg-row'>至於學富門昌　德重名揚　江東獨步　日下無雙</div>
<div class='lg-row'>心義窟　身是智囊　貂金仕漢　佩玉遊梁</div>
<div class='lg-row'>高車駟馬　桂戶蘭房　列燕姬而滿側　湊秦女而盈堂</div>
<div class='lg-row'>聞弦管之寥亮　聽絲竹之鏗鏘　何一生之快樂　亦千載而流芳</div>
<div class='lg-row'>豈能栖栖獨處　傍無笑語</div>
<div class='lg-row'>剃髮除鬚　違親背主　形容憔悴　衣裳藍縷　闕田蠶　復無商估</div>
<div class='lg-row'>等碎繒之百結　似破襖之千補　至於玉露朝團　金風夜寒</div>
<div class='lg-row'>老冉冉而行至　歲忽忽而將闌</div>
<div class='lg-row'>牀空帳冷　覆薄眠單　絕子孫於後嗣　罷賓從之來歡</div>
<div class='lg-row'>欲以斯而道　亦得道之量難</div>
</p><p>余乃聽之默然含笑略陳心要徐而答曰</p>
<p style="margin-left:0em;text-indent:0em;" class="lg-abnormal"><div class='lg-row'>省來說之矯張　遂引誘於邪方</div>
<div class='lg-row'>欲以井蛙共海鯤而論大　爝火與日月而爭光</div>
<div class='lg-row'>無異鷦鷯之比鵬翼　培塿之匹崑岡　爾昏懵於生死　亦躭染於玄黃</div>
<div class='lg-row'>唯知酣酒嗜慾　峻宇彫牆</div>
<div class='lg-row'>豈識多財之被害　甯信懷璧而殃　佳味爽口　美食爛腸</div>
<div class='lg-row'>貪婬致患　渴愛成狂　人生易盡　物理無常</div>
<div class='lg-row'>朝歌暮哭　向在今亡　忻歡暫有　憂畏延長</div>
<div class='lg-row'>世間紛攘　竟無閒賞　五苦競來　百憂爭往　妻子翻桎梏　親愛更<span class='corr'>如</span>羅網</div>
<div class='lg-row'>私里恆弊巑岏　公事徒勞鞅掌</div>
<div class='lg-row'>榮華有同水<span class='corr'>沫</span>　富貴實如山響　然自沈淪倒惑　恒懷磣毒</div>
<div class='lg-row'>不孝不慈　無道無德　胷襟[怡-台+龍]悷　心腑讒賊</div>
<div class='lg-row'>自大憍奢　志能苛剋　詎識仁義　誰論典則　無趣損傷　非理貪慝</div>
<div class='lg-row'>見利爭往　臨財苟得　失位失名　亡家亡國</div>
<div class='lg-row'>命繩溘斷　身城倒業　魅繫其頭　鬼穿其肋</div>
<div class='lg-row'>冰池向踐　火山方冒　忍痛自知　銜悲誰告　爾乃刀林擁聳　劒樹嵯峨</div>
<div class='lg-row'>罏飛猛燄　鑊湧驚波　稜層鐵網　碌䃚灰河</div>
<div class='lg-row'>頭逢鋸解　骨被磨摩　舉身星散　合體滂沲</div>
<div class='lg-row'>凡諸苦難　次第經過　一朝鍾此　萬恨如何　若夫正法宏深　妙理難尋</div>
<div class='lg-row'>非生非滅　非色非心　浩如滄海　鬱似鄧林</div>
<div class='lg-row'>隨機赴　逐感便臨　內宣萬德　外啟八音</div>
<div class='lg-row'>威降醉象　影攝驚禽　形如滿月　色似融金</div>
<div class='lg-row'>遂令尼犍脫屣　梵志抽簪　然而出家之道也　則蕭散優游　無欲無求</div>
<div class='lg-row'>不臣天子　不事王侯　似無瑕之璧　如不繫之舟</div>
<div class='lg-row'>聲樂不能動　軒冕不能留　無無欲　何懼何憂</div>
<div class='lg-row'>戒忍雙習　禪慧兼修　天人師範　豪庶依投</div>
<div class='lg-row'>若夫學日益　道日損　損之則道業踰高　益之則學功踰遠</div>
<div class='lg-row'>故形將俗人而永隔　心與世情而懸反</div>
<div class='lg-row'>所服唯是三衣　所餐未曾載飯　從師則千里命駕　慕法則六時精懇</div>
<div class='lg-row'>濯慮於八解之池　怡神於七淨之苑</div>
<div class='lg-row'>至於道安道昱　慧遠慧持　赤鬚法主　青眼律師</div>
<div class='lg-row'>宏經辯論　講易談詩　開神悅耳　<span class='corr'>析</span>滯祛疑</div>
<div class='lg-row'>並皆揚名後代　擅步當時　或與秦王而共輦　乍將晉帝而同輿</div>
<div class='lg-row'>遂使桓元再拜而弗暇　郄超千斛而無辭</div>
<div class='lg-row'>爾乃行因已正　方享餘慶　四梵爭邀　六天俱騁</div>
<div class='lg-row'>封畿顯敞　國土華淨　寶樹瓊枝　金蓮玉柄</div>
<div class='lg-row'>風含梵響　泉流雅詠　池皎若銀　地平如鏡　妙香紛馥　名花交映</div>
<div class='lg-row'>近感樂身　遠招常命　若夫六度修成　十地圓明</div>
<div class='lg-row'>源靈湛　種覺斯盈　寂寥虛豁　皎潔澄清</div>
<div class='lg-row'>非起非作　無造無營　法眼不闚其色　天耳不聽其聲</div>
<div class='lg-row'>惡言不能加毀　美譽無以榮　質非質礙之質　名非名相之名</div>
<div class='lg-row'>水火衝天而不懼　雷霆震地而不驚</div>
<div class='lg-row'>雙林現滅而不滅　王宮示生而不生　窮天下之至妙　誰敢與之抗衡</div>
<div class='lg-row'>於是前來君子　聞斯語已</div>
<div class='lg-row'>合掌曲躬　斂眉彈指　魂飛氣懾　神萎志否　踧踖無顏　逡巡驚起</div>
<div class='lg-row'>自陳孤陋　未知臧否　追用感傷　實懷慚恥</div>
<div class='lg-row'>今日奉教　謹從命矣</div>
</p><p>此見<span class='corr'>廣</span>宏明集錄之於此其亦龍興之吉光片羽也歟</p>
</div>
<div class='div-other'><a id='mulu280' />
<p class='h2'>北窗炙輠錄</p><p>東坡性簡率平生衣服飲食皆草草至杭州時嘗喜至祥符寺琴僧惟賢房閒憩至則脫巾褫衣露兩股坐榻上令虞候爬搔及起觀其岸巾止用一麻繩約髮</p>
</div>
<div class='div-other'><a id='mulu281' />
<p class='h2'>東坡志林</p><p>與次公同聽賢師琴賢求詩倉卒無以應次公言古人賦詩皆歌所學何必已云次公因誦歐陽公贈李師囑予書之以贈焉</p>
</div>
<div class='div-other'><a id='mulu282' />
<p class='h2'>東坡詩話</p><p style="margin-left:0em;text-indent:0em;" class="lg-abnormal"><div class='lg-row'>眤眤兒女語　恩怨相爾汝　劃然變軒昻　勇士赴敵場</div>
</p><p>此退之聽穎師琴詩也歐陽公嘗問僕琴詩何者最佳余以此答之公言此詩固奇麗然自是聽琵琶詩非琴詩余退而作杭僧惟賢詩云</p>
<p style="margin-left:0em;text-indent:0em;" class="lg-abnormal"><div class='lg-row'>大弦春溫和且平　小弦廉折亮以清　平生未識宮與角　但聞牛鳴盎中雉登木</div>
<div class='lg-row'>門前剝啄誰叩門　山僧未聞君勿嗔</div>
<div class='lg-row'>歸家且覓千斛水　淨洗從前箏笛耳</div>
</p><p>詩成欲寄公而公薨至今以恨</p>
</div>
<div class='div-other'><a id='mulu283' /><p>東坡志林祥符寺可久垂雲清順三闍黎皆予監郡日所與往來詩友也清介貧甚食僅足於久幾而不足也然未嘗有憂色老矣不知尚健否案三當作二垂雲者清順所居之地東坡詩集載僧清順新作垂雲亭詩中有句云惜哉垂雲軒此地得何晚道人古人嘯詩慕嵇阮空齋卧蒲褐芒屨每自捆天憐詩人窮乞與供詩本又有怡然以垂雲新茶見餉及卧病彌月聞垂雲花開順闍黎以詩見招次韻答之二詩怡然清順之字也見夢粱錄</p>
</div>
<div class='div-other'><a id='mulu284' /><p>明聖湖觀子瞻佐郡日與僧清順可久惟肅義詮方外之交</p>
</div>
<div class='div-other'><a id='mulu285' /><p>劉長卿寄靈一上人詩</p>
<p style="margin-left:0em;text-indent:0em;" class="lg-abnormal"><div class='lg-row'>高僧本姓竺　開士舊名林　一去春山裏　千峰不可尋</div>
<div class='lg-row'>新年芳草遍　終日白雲深</div>
<div class='lg-row'>欲徇微官去　懸知訝此心</div>
</p><p>姚郃贈靈一詩</p>

<div class="lg regular" style="margin-left:0em;"><div class='lg-row'>梵書鈔律千餘紙　淨院焚香獨受持</div>
<div class='lg-row'>童子病來煙火絕　清泉潄口過齋時</div>
</div></div>
<div class='div-other'><a id='mulu286' /><p>東坡詩集有訪淨源不遇詩</p>

<div class="lg regular" style="margin-left:0em;"><div class='lg-row'>清曉來香剎　源公尚未歸</div>
<div class='lg-row'>不聞鐘磬響　惟見白雲飛</div>
</div><p>又題其影堂有句云何時飛錫來相談朝與昏觀此則後之拒義天疏非得已矣</p>
</div>
<div class='div-other'><a id='mulu287' />
<p class='h2'>歸田錄</p><p>太祖行香至相國寺問僧錄贊甯曰朕見佛拜是不拜是甯對曰現在佛不拜過去佛太祖大喜遂定禮堯山堂外紀林間錄均載是說然小畜集通慧大師文集序則謂奉舍利塔歸宋在太宗太平興國三年無對太祖問拜佛事歐陽文忠公載於歸田錄第一條斷不致以太宗太祖豈錢氏未納土而甯已先至宋哉否則禹偁諱其事也</p>
</div>
<div class='div-other'><a id='mulu288' />
<p class='h2'>燾僧曇穎過逍遙堂何道士問疾</p><p>紹聖元年十月東坡至惠州寓嘉祐寺二年二月八日有與黃燾僧曇穎過逍遙堂何道士問疾詩</p>
<p style="margin-left:0em;text-indent:0em;" class="lg-abnormal"><div class='lg-row'>安心守元牝　閉眼覓黃庭</div>
<div class='lg-row'>問疾來三士　澆愁有半瓶</div>
<div class='lg-row'>風松時落蕊　病鶴不梳翎　樽空我歸去　山月照君醒</div>
</p><p>據僧寶傳曇穎於嘉祐四年示滅豈以嘉祐寺嘉祐四耶</p>
</div>
<div class='div-other'><a id='mulu289' /><p>輟耕錄吳越時贊甯傳載浙江晝夜二潮甚信上人以詩括之曰</p>
<p style="margin-left:0em;text-indent:0em;" class="lg-abnormal"><div class='lg-row'>午未未未申　申卯卯辰辰　巳巳巳午午　朔望一般輪</div>
</p><p>此晝候也</p>
</div>
<div class='div-other'><a id='mulu290' />
<p class='h2'>五代詩話</p><p>贊甯大師聲望日隆文學益茂時錢氏公族忠懿王俶宣節度使偡節度使億越州刺史儀金州觀察使儼故工部侍郎昱與大師以文義切磋時浙中士大夫衞尉卿崔仁冀工部侍郎知禮內侍致仕楊惲與大師以詩什倡和又得文格於光文大師彚征受詩訣於前進士龔霖由是大流輩所推</p>
</div></div>
<p class='juan'>龍興祥符戒壇寺志卷十</p>
</div><!-- end of div[@id='body'] -->
</body></html>