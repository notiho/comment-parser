<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龍興祥符戒壇寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu42' />
<p class='juan'>龍興祥符戒壇寺志卷三</p><p class="byline">仁和張大昌輯</p>
<div class='div-other'><a id='mulu43' />
<p class='h1'>古蹟</p>
<div class='div-other'><a id='mulu44' />
<p class='h2'>法華塔</p><p style="margin-left:1em">咸湻臨安志舊志有法華塔端拱元年僧文定建咸平二年賜名輿地紀勝法華塔在杭州府城祥符寺建塔以七寶打碎末和漆成之鍼血書法華經內外佛像萬餘皆七寶所成</p>
</div>
<div class='div-other'><a id='mulu45' />
<p class='h2'>天中塔</p><p style="margin-left:1em">國一禪師傳貞元九年德宗諡號曰貞元大覺禪師塔曰天中</p>
<p style="margin-left:1em">祥符古志略大覺禪師塔唐貞元年建今民家葉姓屋下</p>
<p style="margin-left:1em">玉几山房聽雨錄順治初長白佟公國器重修</p>
<p style="margin-left:1em">張尚美瞻禮尊勝幢探索徑山國一禪師身塔緣起唐國一禪師徑山開山元祖考徑山志師末順刺史之請居州之龍興寺及將示滅於龍興先期三日告曰當葬吾於南庭隙地勿封勿樹恐妨僧徒菜地等語德宗追諡貞元大覺禪師賜其塔曰天中至天復中錢氏裂土許再思兵亂發塔見二缸合藏肉身如生髮長覆面士卒悚拜而去吳越王以厚禮重葬於舊塔因是人始知師全身不散之塔的在於龍興矣</p>
<p style="margin-left:1em">今塔覆於佛殿西首累石臺塑像於上</p>
</div>
<div class='div-other'><a id='mulu46' />
<p class='h2'>鐵塔</p><p style="margin-left:1em">武林梵志戒壇院在祥符橋內有鐵塔基</p>
<p style="margin-left:1em">咸湻臨安志大鐵塔一在軍器所作院</p>
</div>
<div class='div-other'><a id='mulu47' />
<p class='h2'>大青石塔</p><p style="margin-left:1em">咸湻臨安志大青石塔二在軍器所作院</p>
<p style="margin-left:1em">祥符古志略青石塔在軍器所今廢</p>
</div>
<div class='div-other'><a id='mulu48' />
<p class='h2'>小石塔</p><p style="margin-left:1em">咸湻臨安志小石塔二在寺門及黃六家</p>
<p style="margin-left:1em">祥符古志略一見在寺前民家</p>
</div>
<div class='div-other'><a id='mulu49' />
<p class='h2'>尊勝陀羅尼經石幢</p><p style="margin-left:1em">祥符古志略幢二座一在柴房下一在俞屋下崇禎丙子放光震地涌出善贖出</p>
<p style="margin-left:2em">按今僅存一座詳下金石</p>
</div>
<div class='div-other'><a id='mulu50' />
<p class='h2'>慈雲普會寶塔石基</p><p style="margin-left:1em">舊在慈雲禪院亂後院燬此石與甲乙流傳據帖碑俱棄瓦礫中因移此石基供寺中方擬更移據帖碑而已收廢石者取去毀之莫可復究詳下金石</p>
</div>
<div class='div-other'><a id='mulu51' />
<p class='h2'>觀音三昧井</p><p style="margin-left:1em">祥符古志略觀音三昧井在貓兒庵基</p>
<p style="margin-left:1em">硯林詩集石幢詩注觀音三昧井去經幢不數武塼甃參差石闌已失又云三昧井只存窪水</p>
<p style="margin-left:1em">今在佛殿前重加浚治構石闌高二尺許足供寺中汲爨</p>
</div>
<div class='div-other'><a id='mulu52' />
<p class='h2'>錢王井</p><p style="margin-left:1em">夢粱錄祥符寺中向吳越王于寺內開井九百九十九眼後改創軍器所陻塞僅存數井耳</p>
<p style="margin-left:1em">黃溍龍興祥符戒壇寺記有司驗得鐵塔一石塔二古井九</p>
<p style="margin-left:1em">成化杭州府志吳越王開凡九十九眼今湮塞僅存數井</p>
<p style="margin-left:1em">康熙仁和縣志吳越王開有九十九眼今湮塞僅存三</p>
<p style="margin-left:1em">祥符古志略吳越王所鑿散在寺內及民家</p>
<p style="margin-left:1em">有正味齋詞注錢武肅王於寺鑿九十九眼今百井坊巷疑其地</p>
<p style="margin-left:1em">北隅掌錄咸湻志山川十六祥符寺井吳越王開凡九百九十眼後軍器所陻塞今僅存數井寺觀二錢王井九百九十眼今存者無幾並云九百九十夢粱錄同而湻祐志則云有井九十九眼洪武杭州府志<span class='note-inline'>(書今不傳見永樂大典)</span>有錢王所鑿九十九眼井成化志同按此係咸湻志誤而夢粱錄承之湻祐洪武成化三志是也樓宣獻武林山詩吳越大築緇黃廬穿百井以壓之尤顯證今寺後有百井坊巷當從此得名十國春秋寶正六年浚中興寺戒壇院井井九十九眼則九十九是眼數非井數明矣</p>
<p style="margin-left:2em">按黃氏此說以九百九十之數誤文良塙樓攻媿詩夢粱錄引之則吳自牧自矛盾也謂是眼數非井數此說殊失之一井謂之一眼自是常語或於井上石甃分數眼者亦有之如所謂雙眼井四眼井是也其實石甃下只一眼耳若於一井甃上鑿眼九十九乏此巨石而其井亦幾成蓮蕩若是分數井共鑿眼九十九則井亦自有定數矣安得謂非井數哉今亂後重浚在龍興菜地旁者二在祥符者一康熙縣志云僅存三井今與相合</p>
</div>
<div class='div-other'><a id='mulu53' />
<p class='h2'>放生池</p><p style="margin-left:1em">北隅掌錄沈氏放生池沈氏東銓第前之二大池也池之左右復有五池蔡木龕丈云其西北百步予之是一蘧廬每雨池水泛溢遂合池之水歸入一澗穿蘧廬入斜橋</p>
<p style="margin-left:1em">毛奇齡記崇禎七年沈澤民先生捨其池放生池沈八公者<span class='note-inline'>(名荀龍)</span>先生之季子也以十五緡錢質貴門其友各齎一緡贖之康熙三十七年重標曰放生池</p>
<p style="margin-left:1em">嚴元照記南庵之旁有池廣百有三十步亦捨以放生今又湮廢吾友何君元錫家與南庵鄰及與同人醵金先復其三之一以漸復其餘</p>
<p style="margin-left:2em">按今池在戒壇寺後劫後未廢兩記石皆使全文錄存金石見後嚴記在嘉慶十七年</p>
</div>
<div class='div-other'><a id='mulu54' />
<p class='h2'>寶極觀十景</p>
<div class='div-other'><a id='mulu55' />
<p class='h3'>孤雲訪道</p>
<div class='div-other'><a id='mulu56' />
<p class='h4'>鳳陽苗衷詩</p>
<div class="lg regular" style="margin-left:0em;"><div class='lg-row'>身騎金虎佩蒼精　遠向蓬萊謁舊盟</div>
<div class='lg-row'>千樹紅桃百壺酒　與君漫飲話長生</div>
</div></div>
<div class='div-other'><a id='mulu57' />
<p class='h4'>錢塘秦邦福詩</p><p style="margin-left:0em;text-indent:0em;" class="lg-abnormal"><div class='lg-row'>一卷老子書　靜領無趣　抽簪扣雲關　只恐雲攔住</div>
</p></div>
<div class='div-other'><a id='mulu58' />
<p class='h4'>仁和林則茂詩</p>
<div class="lg regular" style="margin-left:0em;"><div class='lg-row'>可道非常道　一片孤雲孤</div>
<div class='lg-row'>欲訪不知處　妙與天地樞</div>
</div></div></div>
<div class='div-other'><a id='mulu59' />
<p class='h3'>赤腳談玄</p>
<div class='div-other'><a id='mulu60' />
<p class='h4'>邱南賈愚詩</p>
<div class="lg regular" style="margin-left:0em;"><div class='lg-row'>嬾著雙鳧姓便揚　也曾因此動明王</div>
<div class='lg-row'>從來不受人纏縛　嬴得芳名萬古香</div>
</div></div>
<div class='div-other'><a id='mulu61' />
<p class='h4'>秦邦福詩</p><p style="margin-left:0em;text-indent:0em;" class="lg-abnormal"><div class='lg-row'>汗腳一尺三　不屨亦不襪　衝口寓元機　泉流而風發</div>
</p></div>
<div class='div-other'><a id='mulu62' />
<p class='h4'>林則茂詩</p>
<div class="lg regular" style="margin-left:0em;"><div class='lg-row'>拖泥而帶水　腳重八十斤</div>
<div class='lg-row'>玄之又玄　實聞所未聞</div>
</div></div></div>
<div class='div-other'><a id='mulu63' />
<p class='h3'>蒼松雪鶴</p>
<div class='div-other'><a id='mulu64' />
<p class='h4'>苗衷詩</p><p style="margin-left:0em;text-indent:0em;" class="lg-abnormal"><div class='lg-row'>別卻緱山歲月長　琳宮樹色更蒼蒼</div>
<div class='lg-row'>曉依樹葉煙籠玉　夜啄空庭月影霜　引呪每思銀甕水　聽經還履石壇香</div>
<div class='lg-row'>天風吹醒烟霞夢　飛伴山遊覽八荒</div>
</p></div>
<div class='div-other'><a id='mulu65' />
<p class='h4'>秦邦福詩</p>
<div class="lg regular" style="margin-left:0em;"><div class='lg-row'>松髯蒼何疏　鶴髮白且潔</div>
<div class='lg-row'>道人術長生　髯修髮如漆</div>
</div></div>
<div class='div-other'><a id='mulu66' />
<p class='h4'>林則茂詩</p>
<div class="lg regular" style="margin-left:0em;"><div class='lg-row'>鶴壽不知紀　雲情無此閒</div>
<div class='lg-row'>道人默爾息　靜日閉松關</div>
</div></div></div>
<div class='div-other'><a id='mulu67' />
<p class='h3'>玉沼金鱗</p>
<div class='div-other'><a id='mulu68' />
<p class='h4'>賈愚詩</p>
<div class="lg regular" style="margin-left:0em;"><div class='lg-row'>一泓寒玉浸芙蓉　隔斷桃花浪幾重</div>
<div class='lg-row'>釣餌不來香跡隱　此心無復望成龍</div>
</div></div>
<div class='div-other'><a id='mulu69' />
<p class='h4'>秦</p>邦福詩<p style="margin-left:0em;text-indent:0em;" class="lg-abnormal"><div class='lg-row'>石闌環方池　波影浮碧玉　物理悟悠然　鱗鱗三十六</div>
</p></div>
<div class='div-other'><a id='mulu70' />
<p class='h4'>林則茂詩</p>
<div class="lg regular" style="margin-left:0em;"><div class='lg-row'>方流白於玉　沼上生遐心</div>
<div class='lg-row'>莫謂金鱗小　能作三日霖</div>
</div></div></div>
<div class='div-other'><a id='mulu71' />
<p class='h3'>祖庭秋月</p>
<div class='div-other'><a id='mulu72' />
<p class='h4'>苗衷詩</p><p style="margin-left:0em;text-indent:0em;" class="lg-abnormal"><div class='lg-row'>虛亭幽敞夜漫漫　璧月流輝照石壇</div>
<div class='lg-row'>影浸羽衣銀兔溼　光浮玉宇露華寒　鉤簾屢入杯中吸　掬水還從掌上乾</div>
<div class='lg-row'>幾度晚天風細細　置身疑在五雲端</div>
</p></div>
<div class='div-other'><a id='mulu73' />
<p class='h4'>秦邦福詩</p>
<div class="lg regular" style="margin-left:0em;"><div class='lg-row'>圓靈證道心　涼爽沁仙骨</div>
<div class='lg-row'>何煩申法師　御風游月窟</div>
</div></div>
<div class='div-other'><a id='mulu74' />
<p class='h4'>林則茂詩</p>
<div class="lg regular" style="margin-left:0em;"><div class='lg-row'>近祖張無　遠祖張道陵</div>
<div class='lg-row'>月不分今古　空庭秋氣澄</div>
</div></div></div>
<div class='div-other'><a id='mulu75' />
<p class='h3'>仙閣朝霞</p>
<div class='div-other'><a id='mulu76' />
<p class='h4'>苗衷詩</p><p style="margin-left:0em;text-indent:0em;" class="lg-abnormal"><div class='lg-row'>仙閣平明啟曙扉　九天霞彩遠稀微</div>
<div class='lg-row'>千章捧日花間見　五色文成鳥外飛　爛漫繡紋浮錦障　鬱蔥佳氣晃朝衣</div>
<div class='lg-row'>道人已得長生術　食盡精華養素機</div>
</p></div>
<div class='div-other'><a id='mulu77' />
<p class='h4'>秦邦福詩</p>
<div class="lg regular" style="margin-left:0em;"><div class='lg-row'>霞帔加星冠　曾膺紫泥召</div>
<div class='lg-row'>紅牆紺宇間　榮光先照耀</div>
</div></div>
<div class='div-other'><a id='mulu78' />
<p class='h4'>林則茂詩</p>
<div class="lg regular" style="margin-left:0em;"><div class='lg-row'>丹光騰五色　豔豔鬬朝霞</div>
<div class='lg-row'>往來高閣上　仙子多於麻</div>
</div></div></div>
<div class='div-other'><a id='mulu79' />
<p class='h3'>觀橋春水</p>
<div class='div-other'><a id='mulu80' />
<p class='h4'>賈愚詩</p>
<div class="lg regular" style="margin-left:0em;"><div class='lg-row'>門前流水綠迢迢　春抹鵞黃上柳條</div>
<div class='lg-row'>半夜雨聲渾似洗　一篙新漲欲平橋</div>
</div></div>
<div class='div-other'><a id='mulu81' />
<p class='h4'>秦</p>邦福詩<p style="margin-left:0em;text-indent:0em;" class="lg-abnormal"><div class='lg-row'>長虹吸春水　門前緣無垢　倦眼讀南華　潄齒禮北斗</div>
</p></div>
<div class='div-other'><a id='mulu82' />
<p class='h4'>林則茂詩</p>
<div class="lg regular" style="margin-left:0em;"><div class='lg-row'>三尺橋下水　澈底無纖塵</div>
<div class='lg-row'>流出丹液　蓬蓬生遠春</div>
</div></div></div>
<div class='div-other'><a id='mulu83' />
<p class='h3'>環林夕照</p>
<div class='div-other'><a id='mulu84' />
<p class='h4'>會稽陳贄詩</p>
<div class="lg regular" style="margin-left:0em;"><div class='lg-row'>瑤草琅玕翠滿林　洞天開處快登臨</div>
<div class='lg-row'>道人相契談玄久　不覺虛簷墮夕陰</div>
</div></div>
<div class='div-other'><a id='mulu85' />
<p class='h4'>秦邦福詩</p><p style="margin-left:0em;text-indent:0em;" class="lg-abnormal"><div class='lg-row'>瑤草接琪花　春長不知老　背手看西山　夕陽無限好</div>
</p></div>
<div class='div-other'><a id='mulu86' />
<p class='h4'>林則茂詩</p>
<div class="lg regular" style="margin-left:0em;"><div class='lg-row'>福地洞天府　叢林環其中</div>
<div class='lg-row'>世上三千年　一度斜陽紅</div>
</div></div></div>
<div class='div-other'><a id='mulu87' />
<p class='h3'>石壇丹桂</p>
<div class='div-other'><a id='mulu88' />
<p class='h4'>慈湖江山詩</p>
<div class="lg regular" style="margin-left:0em;"><div class='lg-row'>瓊樹婆娑發露叢　託根曾在廣寒宮</div>
<div class='lg-row'>天風吹下金千斛　人醉虛壇月影中</div>
</div></div>
<div class='div-other'><a id='mulu89' />
<p class='h4'>秦邦福詩</p><p style="margin-left:0em;text-indent:0em;" class="lg-abnormal"><div class='lg-row'>天香落瑤臺　仙風澹秋味　所寶惟不貪　卻識金銀氣</div>
</p></div>
<div class='div-other'><a id='mulu90' />
<p class='h4'>林則茂詩</p>
<div class="lg regular" style="margin-left:0em;"><div class='lg-row'>仙壇石百級　其上靈過</div>
<div class='lg-row'>桂子落如雨　天香雲外多</div>
</div></div></div>
<div class='div-other'><a id='mulu91' />
<p class='h3'>玄圃緋桃</p>
<div class='div-other'><a id='mulu92' />
<p class='h4'>苗衷詩</p><p style="margin-left:0em;text-indent:0em;" class="lg-abnormal"><div class='lg-row'>東風吹暖報春華　玄圃新開滿樹花</div>
<div class='lg-row'>平漲錦雲迷鶴氅　亂飄紅雨點丹砂　當年緱嶺應同品　比地元都足並誇</div>
<div class='lg-row'>片片盡隨流水去　行人疑是武陵家</div>
</p></div>
<div class='div-other'><a id='mulu93' />
<p class='h4'>秦邦福詩</p>
<div class="lg regular" style="margin-left:0em;"><div class='lg-row'>幾叢灼灼華　和露分天上</div>
<div class='lg-row'>瞬息三千年　蟠桃作供養</div>
</div></div>
<div class='div-other'><a id='mulu94' />
<p class='h4'>林則茂詩</p>
<div class="lg regular" style="margin-left:0em;"><div class='lg-row'>武陵在塵境　㬅倩亦凡夫</div>
<div class='lg-row'>自笑非劉郎　重來無一株</div>
</div></div></div></div></div>
<p class='juan'>龍興祥符戒壇寺志卷三</p>
</div><!-- end of div[@id='body'] -->
</body></html>