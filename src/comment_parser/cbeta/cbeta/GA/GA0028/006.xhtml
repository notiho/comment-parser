<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龍興祥符戒壇寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu141' />
<p class='juan'>龍興祥符戒壇寺志卷六</p><p class="byline">仁和張大昌輯</p>
<div class='div-other'><a id='mulu142' />
<p class='h1'>僧伽箸述</p>
<div class='div-other'><a id='mulu143' />
<div class='div-other'><a id='mulu144' />
<div class='div-other'><a id='mulu145' />
<p class='h4'>周易會釋記二十卷</p>
<ul class="">
<li><p style="margin-left:1em">釋贊甯宋高僧傳希覺外學偏多長於易道箸會釋記二十卷解易至上下繫及末文甚備常人敷演此經付授於都僧正贊甯</p>
</li>

<li><p style="margin-left:1em">紹興祕書省續編到四庫闕書目釋希覺撰周易會釋記二十卷</p>
</li>

<li><p style="margin-left:1em">鄭樵通志藝文略周易會釋記二十卷陸希覺撰</p>
</li>

<li><p style="margin-left:1em">朱彝尊經義考釋希覺周易會釋記二十卷佚按紹興書目有之</p>
</li>

<li><p style="margin-left:1em">徐松宋四庫闕書目經部易類釋希覺周易會釋記二十卷</p>
</li>

<li><p style="margin-left:1em">乾隆杭州府志周易會釋記二十卷五代後漢錢塘千佛寺僧希覺撰</p>
</li>
</ul></div>
<div class='div-other'><a id='mulu146' />
<p class='h4'>駁春秋繁露二篇</p>
<ul class="">
<li><p style="margin-left:1em">經義考釋贊甯駁春秋繁露二篇佚吳處厚曰近世釋子多務吟詠惟國初贊甯獨箸書立言遵崇儒術事王禹偁所激賞與之書曰使聖人之道無傷於明夷儒家者流不至迷罔</p>
</li>
</ul></div>
<div class='div-other'><a id='mulu147' />
<p class='h4'>抑春秋無賢論</p>
<ul class="">
<li><p style="margin-left:1em">青緗雜記僧贊甯撰</p>
</li>
</ul></div>
<div class='div-other'><a id='mulu148' />
<p class='h4'>論語懸解一卷</p>
<ul class="">
<li><p style="margin-left:1em">紹興祕書省續編到四庫闕書目僧贊甯論語懸解一卷</p>
</li>

<li><p style="margin-left:1em">光緒湖州府志宋僧贊甯撰論語懸解一卷</p>
</li>
</ul></div>
<div class='div-other'><a id='mulu149' />
<p class='h4'>論語陳說一卷</p>
<ul class="">
<li><p style="margin-left:1em">鄭樵通志藝文略論語陳說一卷釋贊甯撰</p>
</li>

<li><p style="margin-left:1em">經義考釋贊甯論語陳說一卷佚</p>
<p style="margin-left:2em">右經類</p>
</li>
</ul></div></div>
<div class='div-other'><a id='mulu150' />
<div class='div-other'><a id='mulu151' />
<p class='h4'>上生經鈔</p>
<ul class="">
<li><p style="margin-left:1em">宋高僧傳僧鴻楚撰</p>
</li>
</ul></div>
<div class='div-other'><a id='mulu152' />
<p class='h4'>仁王般若經疏解</p>
<ul class="">
<li><p style="margin-left:1em">西湖高僧事略僧淨源撰</p>
</li>
</ul></div>
<div class='div-other'><a id='mulu153' />
<p class='h4'>金剛經疏</p>
<ul class="">
<li><p style="margin-left:1em">西湖高僧事略僧元照撰</p>
</li>

<li><p style="margin-left:1em">杭州府志錢塘僧元照撰</p>
</li>
</ul></div>
<div class='div-other'><a id='mulu154' />
<p class='h4'>彌勒成佛經疏鈔</p>
<ul class="">
<li><p style="margin-left:1em">宋高僧傳後漢僧宗季撰</p>
</li>

<li><p style="margin-left:1em">杭州府志後漢杭州龍興寺僧宗季撰</p>
</li>
</ul></div>
<div class='div-other'><a id='mulu155' />
<p class='h4'>彌陀經義疏</p>
<ul class="">
<li><p style="margin-left:1em">西湖高僧事略僧元照撰</p>
</li>

<li><p style="margin-left:1em">杭州府志錢塘僧元照撰</p>
</li>
</ul></div>
<div class='div-other'><a id='mulu156' />
<p class='h4'>無量壽經義疏</p>
<ul class="">
<li><p style="margin-left:1em">佛祖統記釋元照撰</p>
</li>
</ul></div>
<div class='div-other'><a id='mulu157' />
<p class='h4'>涅槃經疏</p>
<ul class="">
<li><p style="margin-left:1em">杭州府志宋龍興師皓撰</p>
</li>
</ul></div>
<div class='div-other'><a id='mulu158' />
<p class='h4'>法華集義通要十四卷</p>
<ul class="">
<li><p style="margin-left:1em">宋曾旼晉水禪師碑妙法蓮華經天台慈恩各有疏解摭會性相二宗作集解通要十四卷</p>
</li>

<li><p style="margin-left:1em">西湖高僧事略僧淨源撰</p>
</li>
</ul></div>
<div class='div-other'><a id='mulu159' />
<p class='h4'>解宣律師法華序鈔一卷</p>
<ul class="">
<li><p style="margin-left:1em">宋高僧傳僧可周撰</p>
</li>

<li><p style="margin-left:1em">杭州府志解宣律師法華序一卷五代後唐杭州龍興寺僧可周撰</p>
<p style="margin-left:4em">按府志序下無鈔字</p>
</li>
</ul></div>
<div class='div-other'><a id='mulu160' />
<p class='h4'>評經鈔五卷</p>
<ul class="">
<li><p style="margin-left:1em">宋高僧傳可周乾甯四年止台州松山寺講疏闕鈔遂依疏節五卷曰評經鈔</p>
</li>

<li><p style="margin-left:1em">杭州府志評經鈔五卷後漢杭州龍興寺僧可周撰</p>
</li>
</ul></div>
<div class='div-other'><a id='mulu161' />
<p class='h4'>華嚴證聖正元疏注</p>
<ul class="">
<li><p style="margin-left:1em">宋曾旼晉水禪師碑華嚴證聖正元兩疏初與本經別行艱於閱讀淨源法師因準外與傳注之此合以一疏文浩博先後交互非深其旨未易科解經疏傳合學者便之</p>
</li>
</ul></div>
<div class='div-other'><a id='mulu162' />
<p class='h4'>遺教經疏節要</p>
<ul class="">
<li><p style="margin-left:1em">宋曾旼晉水禪師碑</p>
</li>
</ul></div>
<div class='div-other'><a id='mulu163' />
<p class='h4'>佛頂尊勝陀羅尼經感應附證</p>
<ul class="">
<li><p style="margin-left:1em">葉龍光重序法藏禪院諾庵師與予言及今歲夏秋間彌通師在四明鄮山重輯舍利殿事暇則禮舍利塔一日於故紙堆中檢出尊勝經呪註釋載明季兵戈荼毒而兩浙獨全豈非七佛地善信居多戒殺放生誦經持呪故我佛慈恩加佑歟師以禮塔精誠悲願所格忽現此無上法寶因亟謀印送而板已無存師歸杭示達成師相與力任剞劂其徒定法普明亦忻然樂從嗚呼佛法不可思議持誦功德亦不可思議兼之戒殺放生自然民物安阜浪靜波恬葢此經此呪增福延年消灾度厄功固無涯涘矣</p>
</li>

<li><p style="margin-left:1em">丁丙跋憶咸豐甲寅諾庵開士與鏡泉古潭兩居士舉復古會埽塔剔幢極一時之盛此印施於是時也余從諸老之後與莊桐軒高茶庵賦詩寫長卷捨寺中庚辛一劫龍象灰飛鏡泉先逝古潭踵入泉下諾公殉辛酉之難桐軒從戎亦歿於勞茶庵滯閩中尺書尠通惟余尚守故園間一向張紗衖饗先師鄭晝人先生道經古幢巋然不與劫化摩挲讚歎未嘗不思此之具載勝緣也茲偶於亂籍中得之慰淨地之相思復備吾杭之掌故云</p>
<p style="margin-left:2em">同治八年八月二十五日朽松老人記</p>
<p style="margin-left:2em">右釋經類</p>
</li>
</ul></div></div>
<div class='div-other'><a id='mulu164' />
<div class='div-other'><a id='mulu165' />
<p class='h4'>音訓五帖</p>
<ul class="">
<li><p style="margin-left:1em">宋高僧傳釋可周撰</p>
</li>
</ul></div>
<div class='div-other'><a id='mulu166' />
<p class='h4'>大藏經音疏五百卷</p>
<ul class="">
<li><p style="margin-left:1em">宋高僧傳唐行瑫撰</p>
</li>
</ul></div>
<div class='div-other'><a id='mulu167' />
<p class='h4'>竹川集韻</p>
<ul class="">
<li><p style="margin-left:1em">誠意伯文集竹川上人集韻序昔邵子以音聲窮天地事物之變莫能逃其情焉邵子沒雖有書不得其傳故有能言而莫精其義者則於聲之輕重清濁且不能辨尚何望其造前人之微妙哉余初來杭識竹川上人於祥符戒壇寺見其歌詩聲清越有理致遂相往來因語及聲音之學而出其所書則集凡天下之音聲皆其開發收閉之類而各使相從凡有聲而無字者咸切而注之審音以知字因母以識子如指其掌也余問之曰師其精於邵氏之術乎則笑而不應余嘗思浮屠氏離世絕俗而自外乎人羣以高也近世之業之者異焉以浮屠居其身而其營營汲汲每生死利欲殆有甚於俗之人蓋舉天下皆若是矣今上人浮屠而志於儒不泯於流俗而箸書以樂年已老而愈不倦是可以常人目之哉自古有避世之士非一途矣晨門荷蕢耦耕賣藥亦各隨其所處以求其志者若上人者其避世之徒歟其書之蘊余不能知而其人則余深知之矣</p>
</li>

<li><p style="margin-left:1em">王圻續通考竹川上人集韻</p>
</li>

<li><p style="margin-left:1em">錢大昕補元史藝文志小學類竹川上人集韻祥符戒壇寺僧</p>
</li>

<li><p style="margin-left:1em">謝啟昆小學考竹川集韻佚祥符戒壇寺僧輯</p>
<p style="margin-left:2em">右小學類</p>
</li>
</ul><p style="margin-left:2em">以上經部十一僧二十一種五百六十一卷</p>
</div></div></div>
<div class='div-other'><a id='mulu168' />
<div class='div-other'><a id='mulu169' />
<div class='div-other'><a id='mulu170' />
<p class='h4'>釋迦譜十卷</p>
<ul class="">
<li><p style="margin-left:1em">釋僧祐自序曰蓋聞菩提之極也神妙寂通圓智湛照道絕於形識之封理畢於生滅之境形識久絕豈實誕於王宮生滅已畢詎謝於堅固哉但羣萌長寢同歸大覺緣來斯化感至必應若應而不生誰與悟俗化而無名何以導世是以標號釋迦擅應剎利體域中之尊冠人天之秀然後脫屣儲宮貞觀道樹捨金輪而御大千明玉毫而制法界此其所以垂跡也爰自降胎至於分塔瑋化千條靈瑞萬變並義炳經典事盈記傳而羣言參差首居散出事緒舛駁同異莫齊散出首尾宜有貫一之區莫齊同異必資會通之契故知博訊難該而總集易覽也祐以不敏業謝多聞時因疾隙頗存尋翫遂乃披經按記原始要終敬述釋迦譜記十卷列十卷若夫允裔託生之源得道度人之要泥洹塔像之徵遺法將滅之相總眾經以正本綴世記以附末使聖言與俗說分條古聞共今跡相證萬里雖邈有若躬踐千載誠隱無隔面對今鈔集眾篇述而不作庶脫尋訪力半功倍敬率丹心略敷誓願</p>
</li>

<li><p style="margin-left:1em">開元釋教錄釋迦譜十卷梁釋僧祐於蕭齊代撰別有五卷本與此略異長房云四卷恐誤也僧祐錄及長房內典等錄合入齊錄隨入附梁</p>
</li>

<li><p style="margin-left:1em">新唐書藝文志釋氏類僧祐釋迦譜五卷</p>
</li>

<li><p style="margin-left:1em">崇文總目釋氏釋迦氏譜略一卷桐鄉金錫鬯按通志略二卷不箸撰人<span class="note-inline">(按開元釋教錄此釋道宣所撰)</span></p>
</li>

<li><p style="margin-left:1em">文獻通考釋迦氏譜十卷晁氏曰唐釋僧祐撰祐以釋迦譜記雜見於經論覽者難通因纂成五卷又取內外族姓及弟子名氏附於後</p>
</li>

<li><p style="margin-left:1em">宋史藝文志釋家類僧祐釋迦譜五卷</p>
</li>

<li><p style="margin-left:1em">焦氏經籍志釋迦譜十卷南齊僧祐律師撰</p>
</li>

<li><p style="margin-left:1em">愛日精廬藏書志釋迦譜十卷明支那本蕭齊釋僧祐撰述釋迦降胎至分塔披經按記原始要終譜記十卷三十四篇</p>
<p style="margin-left:4em">按僧祐撰出三藏記自序所箸目錄云釋迦譜五卷世界記五卷出三藏記集十卷薩婆多部相承傳五卷法苑集十卷宏明集十卷十誦義記十卷法集雜記傳十卷據此則新唐書志宋史志作五卷皆與自序合釋迦譜序云敬述釋迦譜記十卷列十卷義殊難解下十字或是五字之誤文又按東藏釋迦譜卷第一之釋迦降生釋種成佛緣譜第四之文<span class="note-inline">(東藏以麗藏所據本而以宋元明本校列異同於眉端)</span>與宋元明三朝之本大異校者於當卷末出之今檢其文殆多四倍知開元錄分十卷者據此其云別有五卷本與此本略異者麗本也</p>
</li>
</ul></div>
<div class='div-other'><a id='mulu171' />
<p class='h4'>薩婆多部傳四卷</p>
<ul class="">
<li><p style="margin-left:1em">隋書經籍志薩婆多部傳五卷</p>
</li>

<li><p style="margin-left:1em">舊唐書藝文志薩婆多部傳四卷釋僧祐撰</p>
</li>

<li><p style="margin-left:1em">新唐書藝文志僧祐薩婆多師資傳四卷</p>
</li>

<li><p style="margin-left:1em">鄭樵通志藝文略薩婆多部傳四卷釋僧祐撰</p>
<p style="margin-left:4em">按大集經云遺法分五部其一名薩婆薩婆多也讀誦外書受有三世善能問難說一切皆得受戒又云從薩婆多生四部合五部所生共十八部名字小異以五部根本見宋高僧傳習禪篇論</p>
</li>
</ul></div>
<div class='div-other'><a id='mulu172' />
<p class='h4'>高僧傳十四卷</p>
<ul class="">
<li><p style="margin-left:1em">鄭樵通志藝文略高僧傳十四卷梁僧祐撰</p>
<p style="margin-left:4em">按此傳各史藝文志及諸傳記目錄均未之及開元釋教錄及僧祐所作各種均無是目或疑惠皎所撰之十四卷誤屬僧祐書闕有間未敢質言</p>
</li>
</ul></div>
<div class='div-other'><a id='mulu173' />
<p class='h4'>僧史略三卷</p>
<ul class="">
<li><p style="margin-left:1em">崇文總目釋氏類僧史略三卷釋贊甯撰</p>
</li>

<li><p style="margin-left:1em">鄭樵通志藝文略僧史略三卷宋朝贊甯撰</p>
</li>

<li><p style="margin-left:1em">焦氏經籍志釋家雜箸類僧史略三卷宋釋贊甯撰</p>
<p style="margin-left:4em">按此略王禹偁通慧大師文集序及十國春秋僧贊甯傳皆不載</p>
</li>
</ul></div>
<div class='div-other'><a id='mulu174' />
<p class='h4'>宋高僧傳三十卷</p>
<ul class="">
<li><p style="margin-left:1em">欽定四庫全書總目釋家類宋高僧傳三十卷內府藏本宋釋贊甯撰贊甯有筍譜已箸錄是書乃太平興國七年奉太宗敕旨編撰至端拱元年十月書成天壽寺僧顯忠等於乾明節奉表上進有敕獎諭賜絹三十疋仍令僧錄司編入大藏而宋史藝文志不箸錄蓋史志於外教之書粗存梗概於例當然亦於埋當然也高僧傳之名起於梁釋惠敏分譯經義解兩門釋慧皎復加推擴分立十科至唐釋道宣續高僧傳蒐輯彌博於是分譯經義解習禪明律護法感通遺身誦讀興福雜科十門所載迄唐貞觀而止贊甯此書蓋又以續道宣之後故所錄始於唐高宗時門目亦一仍其舊凡正傳五百三十三人附見一百三十人傳後附以論斷於傳授源流最賅備中間如武后時人皆系之周朝似乖史法又所載託始於唐而雜科中乃有劉宋元魏二人亦未明限斷然其於誄銘記志摭采不遺實稱詳博文格亦頗雅贍考釋門之典故者固於茲有取焉</p>
</li>

<li><p style="margin-left:1em">宋太宗端拱元年進高僧傳批答敕通慧大師贊甯省所令左街天壽寺賜紫僧顯忠進編修有宋高僧傳三十卷事具悉一乘妙道六度元門代有奇人迭恢聖教若無纂述何以顯揚翳爾流棲心法苑成茲編集頗效辛勤備觀該總之能深切歎嘉之意其所進高僧傳已令僧錄司編入大藏今賜絹三千匹至可領也故茲獎諭想宜知悉冬寒想比清休否遣書指不多及端拱元年十月十八日敕</p>
</li>

<li><p style="margin-left:1em">焦氏經籍志記載類宋高僧傳三十卷僧贊甯撰</p>
<p style="margin-left:4em">按王禹偁小畜集文集備述贊甯箸述有撰高僧傳三十卷無撰僧史略之文此序贊甯親見當不致有遺漏宋史藝文志有僧史略無高僧傳疑本一書宋志誤脫十字故云三卷歟焦氏經籍志二書並存其目</p>
</li>
</ul></div>
<div class='div-other'><a id='mulu175' />
<p class='h4'>鷲嶺聖賢錄　聖賢凡跡一百卷</p>
<ul class="">
<li><p style="margin-left:1em">小畜集通慧大師文集序參知政事蘇簡易奉詔撰三教聖賢事蹟奏師與太乙宮道士韓德純分領其事師箸鷲嶺聖賢錄又集聖賢凡跡凡一百卷</p>
</li>

<li><p style="margin-left:1em">焦氏經籍志鷲嶺聖賢錄一百卷釋贊甯撰</p>
<p style="margin-left:4em">按高僧事略謂撰三教聖賢錄一百卷宏治湖州府志沿是說稱三教聖賢錄一百卷贊甯與蘇簡易道士韓德純撰然據小畜集蓋簡易撰儒教德純撰道教贊甯撰釋教故所撰曰鷲嶺聖賢專指釋氏也</p>
</li>
</ul></div>
<div class='div-other'><a id='mulu176' />
<p class='h4'>續高僧傳三十卷</p>
<ul class="">
<li><p style="margin-left:1em">成化杭州府志高僧傳三十卷宋釋慶祥撰</p>
</li>

<li><p style="margin-left:1em">兩浙名賢錄釋慶祥撰高僧傳三十卷</p>
</li>

<li><p style="margin-left:1em">乾隆杭州府志續高僧傳三十卷宋釋慶祥撰</p>
<p style="margin-left:4em">按諸書稱慶祥撰於湻化三年然贊甯奉敕宋高僧傳時或與贊甯同撰亦未可知然究不應與之並列若別撰三十卷實無確據況成化志有慶祥無贊甯似屬誤文兩浙名賢錄於慶祥一僧兩傳傳中稱王禹偁贈慶祥詩則明係贈贊甯者未免沿譌今姑存目以俟淹雅訂正</p>
</li>
</ul></div>
<div class='div-other'><a id='mulu177' />
<p class='h4'>五家宗派傳</p>
<ul class="">
<li><p style="margin-left:1em">文獻通考引德洪僧寶傳序云五家宗派嘉祐中達觀曇穎嘗之傳載其機緣句語</p>
<p style="margin-left:2em">右傳記</p>
</li>
</ul></div></div>
<div class='div-other'><a id='mulu178' />
<div class='div-other'><a id='mulu179' />
<p class='h4'>世界記五卷</p>
<ul class="">
<li><p style="margin-left:1em">隋書經籍志世界記五卷釋僧祐撰</p>
</li>

<li><p style="margin-left:1em">開元釋教錄梁釋僧祐撰世界記</p>
</li>

<li><p style="margin-left:1em">鄭樵通志藝文略世界記五卷釋僧祐撰</p>
</li>
</ul></div>
<div class='div-other'><a id='mulu180' />
<p class='h4'>折海潮論兼明錄二篇</p>
<ul class="">
<li><p style="margin-left:1em">青緗雜記僧贊甯撰</p>
</li>
</ul></div>
<div class='div-other'><a id='mulu181' />
<p class='h4'>佛日山淨慧寺志一卷</p>
<ul class="">
<li><p style="margin-left:1em">乾隆杭州府志明釋大掄撰</p>
</li>
</ul></div>
<div class='div-other'><a id='mulu182' />
<p class='h4'>祥符律寺紀略一卷</p>
<ul class="">
<li><p style="margin-left:1em">雍正浙江通志　國朝康熙甲申寺僧湛等輯</p>
<p style="margin-left:4em">按黃士詢云聞啟祥撰未詳</p>
<p style="margin-left:2em">右地理</p>
</li>
</ul></div></div>
<div class='div-other'><a id='mulu183' />
<div class='div-other'><a id='mulu184' />
<p class='h4'>出三藏記載十五卷</p>
<ul class="">
<li><p style="margin-left:1em">開元釋教錄梁沙門僧祐撰祐目錄云十卷見有十五卷長房內典二錄云十六卷亦齊時撰</p>
</li>

<li><p style="margin-left:1em">法輪寶懺出三藏記集梁釋僧祐撰十五卷記者六篇經錄記錄者十四篇喻疑者一篇經序者一百十篇雜錄序十篇傳三十二篇</p>
<p style="margin-left:2em">右目錄</p>
</li>
</ul></div></div>
<div class='div-other'><a id='mulu185' />
<div class='div-other'><a id='mulu186' />
<p class='h4'>非史通六篇</p>
<ul class="">
<li><p style="margin-left:1em">青緗雜記僧贊甯撰</p>
</li>
</ul></div>
<div class='div-other'><a id='mulu187' />
<p class='h4'>答雜斥諸史五篇</p>
<ul class="">
<li><p style="margin-left:1em">青緗雜記僧贊甯撰</p>
<p style="margin-left:2em">右史評</p>
</li>
</ul><p>以上史部六僧十五種二百二十七卷</p>
</div></div></div>
<div class='div-other'><a id='mulu188' />
<div class='div-other'><a id='mulu189' />
<div class='div-other'><a id='mulu190' />
<p class='h4'>外學集四十九卷</p>
<ul class="">
<li><p style="margin-left:1em">王禹偁小畜集通惠大師文集序撰外學集四十九卷</p>
</li>
</ul></div>
<div class='div-other'><a id='mulu191' />
<p class='h4'>難王充論衡二篇</p>
<ul class="">
<li><p style="margin-left:1em">青緗雜記釋贊甯撰</p>
</li>
</ul></div>
<div class='div-other'><a id='mulu192' />
<p class='h4'>證蔡邕獨斷四篇</p>
<ul class="">
<li><p style="margin-left:1em">青緗雜記釋贊甯撰</p>
</li>
</ul></div>
<div class='div-other'><a id='mulu193' />
<p class='h4'>斥顏師古匡繆正俗七篇</p>
<ul class="">
<li><p style="margin-left:1em">青緗雜記釋贊甯撰</p>
</li>

<li><p style="margin-left:1em">又載王禹偁嘗與贊甯書曰累日前蒙惠顧謏才辱借通論日殆三復未詳指歸徒觀其滌繁露之瑕劘論衡之玷眼瞭獨斷之瞽鍼砭正俗之疹折子元之邪說泯米穎之巧言逐光庭若摧枯排孫卻似圖蔓使聖人之道無傷於明夷儒家者流不至於迷罔未可期也已而已而所謂時雨降矣日月出矣灌溉爝火復何哉<span class="note-inline">(此書小畜集已佚其文據青緗雜記輯之末四語見西湖高僧事略)</span></p>
<p style="margin-left:2em">右儒家</p>
</li>
</ul></div></div>
<div class='div-other'><a id='mulu194' />
<div class='div-other'><a id='mulu195' />
<p class='h4'>法苑集十五卷</p>
<ul class="">
<li><p style="margin-left:1em">開元釋教錄僧祐自蕭齊末爰及梁代撰釋迦譜等三部自外法苑集世界記師資傳等以非入藏故闕而不論並如三藏記俱顯</p>
</li>

<li><p style="margin-left:1em">新唐書藝文志釋家僧祐法苑集十五卷</p>
</li>

<li><p style="margin-left:1em">鄭樵通志藝文略法苑集十五釋僧祐撰</p>
</li>

<li><p style="margin-left:1em">焦氏經籍志法苑集十五卷僧祐撰</p>
</li>
</ul></div>
<div class='div-other'><a id='mulu196' />
<p class='h4'>法性論一卷</p>
<ul class="">
<li><p style="margin-left:1em">文苑精華靈一禪師碑初舍於會稽懸溜寺與禪宿之達者釋隱虛處印靜虛相與討論十二部經第一義諦之旨辨惑徙居餘杭宜豐寺於是箸法性論以究實諦</p>
</li>
</ul></div>
<div class='div-other'><a id='mulu197' />
<p class='h4'>陶神論五卷</p>
<ul class="">
<li><p style="margin-left:1em">舊唐書藝文志集錄類陶神論五卷釋靈祐撰</p>
</li>
</ul></div>
<div class='div-other'><a id='mulu198' />
<p class='h4'>理暉鈔一卷永新鈔一卷</p>
<ul class="">
<li><p style="margin-left:1em">宋高僧傳宗季撰理暉鈔釋上生經永新鈔釋心經</p>
</li>

<li><p style="margin-left:1em">杭州府志藝文理暉鈔一卷永新鈔一卷後漢錢塘僧宗季撰</p>
</li>
</ul></div>
<div class='div-other'><a id='mulu199' />
<p class='h4'>補猷鈔一卷</p>
<ul class="">
<li><p style="margin-left:1em">宋高僧傳宗季撰補猷鈔闕諸別行義章可數十卷</p>
</li>
</ul></div>
<div class='div-other'><a id='mulu200' />
<p class='h4'>增暉錄三十卷</p>
<ul class="">
<li><p style="margin-left:1em">宋高僧傳希覺以慧則集要記不稱所懷遂箸記廣之曰增暉錄蓋取曹植云螢燭末光增暉日月謙言增暉集要之義也三十卷成部浙之東西盛行斯集</p>
</li>
</ul></div>
<div class='div-other'><a id='mulu201' />
<p class='h4'>內典集一百五十二卷</p>
<ul class="">
<li><p style="margin-left:1em">王禹偁贊甯文集序撰內典集一百五十卷</p>
</li>

<li><p style="margin-left:1em">集序又云釋子謂佛書內典謂儒書外學時錢塘名僧若契凝者通名數一支謂之論虎永常從義者文章俊捷謂之文虎大師多毘尼著述謂之律虎</p>
</li>
</ul></div>
<div class='div-other'><a id='mulu202' />
<p class='h4'>刪定毘尼戒本二卷</p>
<ul class="">
<li><p style="margin-left:1em">佛祖統紀宋釋元照撰</p>
</li>

<li><p style="margin-left:1em">乾隆杭州府志藝文刪定毘尼戒本宋釋錢塘僧元照撰</p>
</li>
</ul></div>
<div class='div-other'><a id='mulu203' />
<p class='h4'>淨業禮懺儀六卷</p>
<ul class="">
<li><p style="margin-left:1em">釋元照自序曰元照自下壇來便知學律但稟性庸薄行不肖後遇天台神悟法師苦口提誨始知改跡深求祖教博究佛乘於是大發誓願常生婆娑五濁惡世作大導師提誘羣生今入佛道復見高僧傳慧市法師云方土雖淨非吾所願若使十二劫蓮華中受樂何如三塗極苦處救眾生也由是堅持所見厯涉歲年於淨土門略無歸向見修淨業復生輕謗後遭重病色力痿羸神識迷茫莫知趣向而病差頓覺前非悲泣感傷深自刻責志雖洪大力未堪任仍覽天台十疑論初心菩薩未得無生忍要須常不離佛又引智度論云具縛凡夫有大悲心願生惡世救苦眾生無是處譬如嬰兒不得離父母又如弱羽祗可傅枝自是盡棄平生所學專尋淨土教門二十餘年未嘗暫舍研求理教披括古今頓釋羣疑愈加深信復見善導和尚專雜二修若專修者百百生若雜修者萬千一二心識散亂觀行難成一志專持四字名號幾生逃逝今始知歸仍以所修展轉化導盡未來際洪贊何窮方便多門以信得入如大勢至以念佛心獲悟圓通入三摩地復自思念已前所造無量罪業不信淨土謗法毀人業因成苦果必就內懷慚恥曉夕兢惶於是躬對聖前吐露肝膽五體投地苦到懺悔乃發大願普攝眾生同修念佛盡淨土欲常修習須立軌儀故集諸文布成此法從始至末第列十門並準聖言咸遵古式事從簡要法在精專後賢披覽知我志焉</p>
</li>

<li><p style="margin-left:1em">淨土聖賢錄僧元照集淨業禮懺儀六卷</p>
</li>
</ul></div>
<div class='div-other'><a id='mulu204' />
<p class='h4'>資持記一卷濟緣記一卷行宗記一卷住法記一卷報恩記一卷</p>
<ul class="">
<li><p style="margin-left:1em">佛祖統紀元照撰資持記以釋南山行事鈔濟緣記以釋羯磨疏行宗記以釋戒疏住法記以釋遺教疏報恩記以釋盂蘭盆疏</p>
</li>

<li><p style="margin-left:1em">浙江通志藝文釋氏宗傳類資持記濟緣記行宗記住法記報恩記宋錢塘僧元照撰</p>
</li>
</ul></div>
<div class='div-other'><a id='mulu205' />
<p class='h4'>法界觀助修記一卷還源觀補解一卷廣宣記一卷</p>
<ul class="">
<li><p style="margin-left:1em">宋曾旼晉水禪師碑其恢祖訓也法界觀則有助修記還源觀則有補解　又撰廣宣記</p>
</li>
</ul></div>
<div class='div-other'><a id='mulu206' />
<p class='h4'>華嚴首楞三懺摩法</p>
<ul class="">
<li><p style="margin-left:1em">宋曾旼晉水禪師碑淨源謂懺悔發願佛事之始也故製華嚴首楞三懺摩法以嚴修證</p>
</li>
</ul></div>
<div class='div-other'><a id='mulu207' />
<p class='h4'>盂蘭盆禮讚賢首諱日禮讚</p>
<ul class="">
<li><p style="margin-left:1em">宋晉水禪師碑淨源謂思親隆師人倫之大也故製盂蘭盆賢首諱日二禮讚文以嚴報事</p>
</li>
</ul></div>
<div class='div-other'><a id='mulu208' />
<p class='h4'>雲間類鈔中吳集解今模鈔發微錄</p>
<ul class="">
<li><p style="margin-left:1em">宋晉水禪師碑金獅子章則有雲間類鈔肇論則有中吳集解及今模鈔原人論則有發微錄</p>
</li>
</ul></div>
<div class='div-other'><a id='mulu209' />
<p class='h4'>山宗筆要一卷棱伽日記一卷元籤妙樂儀注三種三卷毘檀意旨一卷重訂因明論解一卷</p>
<ul class="">
<li><p style="margin-left:1em">明靈源禪師塔銘釋大惠撰</p>
<p style="margin-left:2em">右釋家</p>
</li>
</ul></div></div>
<div class='div-other'><a id='mulu210' />
<div class='div-other'><a id='mulu211' />
<p class='h4'>筍譜一卷</p>
<ul class="">
<li><p style="margin-left:1em">欽定四庫全書總目譜錄類筍譜一卷內府藏本不箸撰人名氏晁公武讀書志作僧惠崇撰陳振孫書錄解題作僧贊甯撰按惠崇宋初九僧之一工於吟詠有句圖一卷又工於畫黃庭堅集有題其所作蘆雁圖詩然不聞曾作是書考宋史藝文志亦作贊甯則振孫說是也贊甯德清高氏子出家杭州龍興寺吳越王錢鏐署兩浙僧統宋太宗嘗召對於滋福殿詔修高僧傳咸平中加右街僧錄至道二年卒諡曰圓明大師所箸物類相感志歲久散佚世所傳者皆贋本惟此書猶其原佚書分五類曰一之名二之出三之食四之事五之說其標題蓋倣陸羽茶經援據奧博所引古書多今世所不傳深有資於考證三之食以前皆有註似所自作然筍汁煮羹一條註乃駁正其說以羹不如蒸又似後人之所附益不可考矣王得臣麈史曰僧贊甯筍譜甚詳掎摭古人詩詠自梁元帝至唐楊師道皆詩中言及筍者惟蜀孟時學士徐光溥等二人絕句<span class="note-inline">(原案此數句似有脫文今姑仍其舊)</span>亦可謂勤篤然未盡也如退之和侯協律詠筍二十六韻不收何耶豈甯忿其排釋氏而私懷去取耶抑文公集當時未出乎不可知也云云今檢譜中果佚是作然以一人之耳目而采摭厯代之詩歌一二未周勢所必有不足是書病也</p>
</li>

<li><p style="margin-left:1em">崇文總目小說類筍譜一卷釋贊甯撰錢侗集釋按今本亦題贊甯撰讀書後志三卷通考二卷並釋惠崇撰非此書</p>
</li>

<li><p style="margin-left:1em">鄭樵通志藝文略食貨種藝類筍譜一卷宋釋贊甯撰</p>
</li>

<li><p style="margin-left:1em">宋史藝文志農家類僧贊甯筍譜一卷</p>
</li>

<li><p style="margin-left:1em">焦氏經籍志食貨種藝類筍譜一卷宋僧贊甯撰述古堂書目鈔本贊甯筍譜一卷</p>
</li>

<li><p style="margin-left:1em">百川書志筍譜一卷宋吳僧贊甯箸凡五類</p>
<p style="margin-left:2em">右譜錄</p>
</li>
</ul></div></div>
<div class='div-other'><a id='mulu212' />
<div class='div-other'><a id='mulu213' />
<p class='h4'>物類相感志十八卷</p>
<ul class="">
<li><p style="margin-left:1em">欽定四庫全書總目雜家類存目物類相感志十八卷浙江巡撫采進本舊本題東坡先生撰然蘇軾不聞有此書又題僧贊甯編次按晁公武讀書志及鄭樵通志藝文略皆載物類相感志十卷僧贊甯撰是書分十八卷不相符又贊甯宋初人軾熙甯元祐間人豈有軾箸此書而贊甯編次之理其不通坊賈撰售欺審矣且書以物類相感名自應載琥珀拾芥磁石引鍼之屬而分天地人鬼鳥獸草木竹蟲魚寶器十二門隸事全似類書名實乖舛尤徵其妄也</p>
</li>

<li><p style="margin-left:1em">晁公武讀書志宋朝僧贊甯撰采經籍傳記物類相感者志之分天地人物四門贊甯吳人以博物稱於世柳如京徐騎省與之游或就質疑事楊文公歐文忠公亦皆知其名</p>
</li>

<li><p style="margin-left:1em">宋史藝文志雜家類僧贊甯物類相感志十卷又小說類釋贊甯物類相感志五卷</p>
</li>

<li><p style="margin-left:1em">陳鱣跋釋贊甯物類相感志十八卷明嘉靖時句容姚舜咨從友人借得傳錄者眉公祕笈所刻止半部此乃足本也攷晁昭德讀書後志作十卷文獻通考同則此十八卷殆後人所分歟按贊甯所箸惟宋高僧傳筍譜及物類相感志尚存然物類相感志世人多以一則流傳俗本不全疑後人摭拾一則有東坡二字疑後人妄託細玩全書疏證詳明有條不紊似非書其東坡之字或坊刻所加以博流通且安知非贊甯亦號東坡乎其目錄銜稱兩府僧統當作於吳越國時未入宋以前吾浙名僧又出渤海高氏向藏是書係祕笈本每病其不全今從鮑氏知不足齋影摹姚氏茶夢庵舊本裝潢成寒牕展閱眼目之一新因書原委於其後嘉慶十五年十一月望日陳鱣跋</p>
</li>

<li><p style="margin-left:1em">莫氏經眼錄東坡先生物類相感志十八卷陳鱣依知不足齋藏明嘉靖時姚舜咨鈔本過錄舊題兩府僧統法戒都監選練明義宗文大師贊甯編次　四庫以其題東坡先生託僅於子部雜家編存其目鱣則謂贊甯宋初人在蘇氏前安知不號東坡其撰此書疏證詳明不似作跋詳之今其書歸豐潤丁氏十八卷末跋云嘉靖己亥假之石東居士至庚子夏五月六日始得命館僮順昌摹之秋八月上旬方完惜乎譌字太多安能得善本之一校也茶夢道人姚咨</p>
<p style="margin-left:2em">按宋志重見其五卷十卷皆經淺人刪節者歟今姑錄之十八卷</p>
</li>
</ul></div>
<div class='div-other'><a id='mulu214' />
<p class='h4'>要言三卷</p>
<ul class="">
<li><p style="margin-left:1em">紹興祕書省編到四庫闕書目小學類僧贊甯要言三卷又雜家類僧贊甯要言三卷</p>
</li>

<li><p style="margin-left:1em">志雅堂雜鈔僧贊甯要言三卷</p>
</li>

<li><p style="margin-left:1em">宋史藝文志雜家僧贊甯要言三卷</p>
</li>

<li><p style="margin-left:1em">浙江通志雜家要言三卷僧贊甯撰</p>
<p style="margin-left:2em">右雜家</p>
</li>
</ul></div></div>
<div class='div-other'><a id='mulu215' />
<div class='div-other'><a id='mulu216' />
<p class='h4'>傳載略八卷</p>
<ul class="">
<li><p style="margin-left:1em">宋史藝文志小說類僧贊甯傳載略八卷</p>
</li>

<li><p style="margin-left:1em">浙江通志傳載略八卷宋釋贊甯撰</p>
<p style="margin-left:2em">右小說</p>
</li>
</ul><p>以上子部九僧三十八種三百二十八卷</p>
</div></div></div>
<div class='div-other'><a id='mulu217' />
<div class='div-other'><a id='mulu218' />
<div class='div-other'><a id='mulu219' />
<p class='h4'>諸導文二十卷詩賦碑集三十卷</p>
<ul class="">
<li><p style="margin-left:1em">宋高僧傳隋觀撰</p>
</li>

<li><p style="margin-left:1em">浙江通志隋釋觀撰</p>
</li>
</ul></div>
<div class='div-other'><a id='mulu220' />
<p class='h4'>嶽林寺碑詩一卷</p>
<ul class="">
<li><p style="margin-left:1em">宋高僧傳宗亮撰嶽林寺碑詩三百首一卷</p>
</li>

<li><p style="margin-left:1em">兩浙名賢外錄僧宗亮撰</p>
</li>
</ul></div>
<div class='div-other'><a id='mulu221' />
<p class='h4'>靈一集一卷</p>
<ul class="">
<li><p style="margin-left:1em">欽定四庫全書總目總集類四僧詩靈一詩一卷集前載宋沙門贊甯奉敕所撰本傳靈一姓吳氏廣陵人</p>
</li>

<li><p style="margin-left:1em">紹興祕書省編到四庫闕書目僧靈一詩一卷</p>
</li>

<li><p style="margin-left:1em">直齋書錄解題靈一詩一卷唐僧與皇甫曾同時</p>
</li>

<li><p style="margin-left:1em">宋史藝文志別集類靈一詩一卷</p>
</li>

<li><p style="margin-left:1em">百川書志靈一集一卷</p>
</li>
</ul></div>
<div class='div-other'><a id='mulu222' />
<p class='h4'>彙征集七卷</p>
<ul class="">
<li><p style="margin-left:1em">崇文總目別集類彚征集七卷</p>
</li>

<li><p style="margin-left:1em">鄭樵通志別集類彚征集七卷僧希覺撰</p>
<p style="margin-left:4em">按文光大師希覺字彚征亦稱文光紹興祕書省編到四庫闕書目有文光集三卷</p>
</li>
</ul></div>
<div class='div-other'><a id='mulu223' />
<p class='h4'>擬江東讒書五卷</p>
<ul class="">
<li><p style="margin-left:1em">宋高僧傳希覺撰擬江東讒書五卷</p>
</li>

<li><p style="margin-left:1em">紹興祕書省編到四庫闕書目僧希覺擬江東文集五卷</p>
</li>

<li><p style="margin-left:1em">宋史藝文志別集類僧希覺擬江東集五卷</p>
</li>

<li><p style="margin-left:1em">浙江通志擬江東讒書五卷後漢僧希覺撰</p>
</li>
</ul></div>
<div class='div-other'><a id='mulu224' />
<p class='h4'>林鼎金陵懷古詩註一卷</p>
<ul class="">
<li><p style="margin-left:1em">浙江通志希覺註林鼎金陵懷古詩一卷</p>
</li>
</ul></div>
<div class='div-other'><a id='mulu225' />
<p class='h4'>雜詩賦十五卷</p>
<ul class="">
<li><p style="margin-left:1em">宋高僧傳希覺撰雜詩賦十五卷</p>
</li>
</ul></div>
<div class='div-other'><a id='mulu226' />
<p class='h4'>芝園集二十卷</p>
<ul class="">
<li><p style="margin-left:1em">佛祖統載元照撰芝園集二十卷</p>
</li>

<li><p style="margin-left:1em">西湖高僧事略釋元照撰芝園集二十卷</p>
<p style="margin-left:2em">右別集</p>
</li>
</ul></div></div>
<div class='div-other'><a id='mulu227' />
<div class='div-other'><a id='mulu228' />
<p class='h4'>諸寺碑文四十六卷</p>
<ul class="">
<li><p style="margin-left:1em">隋書經籍志集諸寺碑文梁釋僧祐集</p>
</li>

<li><p style="margin-left:1em">鄭樵通志藝文略諸寺碑文四十六卷梁釋僧祐集</p>
</li>

<li><p style="margin-left:1em">焦氏經籍志諸寺碑文四十六釋僧祐集</p>
</li>
</ul></div>
<div class='div-other'><a id='mulu229' />
<p class='h4'>宏明集十四卷</p>
<ul class="">
<li><p style="margin-left:1em">欽定四庫全書總目釋家類宏明集十四卷梁釋僧祐編僧祐姓俞氏彭城下邳人初出家揚都建初寺武帝時居鍾山定林寺唐書藝文志載僧祐宏明集十四集此本卷數相符蓋猶釋藏之舊末有僧祐後序而首無前序疑傳寫佚之所輯皆東漢以下至於梁代闡明佛法之文其學主於戒律其說主於因果其大旨則主於抑周孔排黃老而獨伸釋氏之法夫天不言而自尊聖人之道不言而自信不待夸不待辨也恐人不尊不信而囂張其外以彌縫之是亦不足於中之明證矣然六代遺編流傳最古梁以前名流箸作今無專集行世者頗賴以存終勝庸俗緇流所撰述就釋言釋猶彼教中雅馴之言也</p>
</li>

<li><p style="margin-left:1em">僧祐後序曰余所集宏明集法禦侮通人雅論勝士妙說摧邪破惑之衝宏道護法之塹亦已備矣然智者不迷迷者乖智若導以深法終於莫領故復撮世典指事徵言詞非榮華理歸質實庶迷途之人不遠而復總釋眾疑故曰宏明云</p>
</li>

<li><p style="margin-left:1em">開元釋教錄宏明集十卷今見有十四卷見僧祐長房內典錄</p>
</li>

<li><p style="margin-left:1em">舊唐書藝文志集錄類宏明集十四卷僧祐撰</p>
</li>

<li><p style="margin-left:1em">新唐書藝文志釋家類僧祐宏明集十四卷</p>
</li>

<li><p style="margin-left:1em">崇文總目釋書洪明集十卷金錫鬯按諸家書目洪並作宏舊唐志唐志通志及今本並十四卷</p>
</li>

<li><p style="margin-left:1em">鄭樵通志宏明集十四卷梁僧祐撰</p>
</li>

<li><p style="margin-left:1em">宋史藝文志釋家類僧祐宏明集十四卷</p>
</li>

<li><p style="margin-left:1em">焦氏經籍志釋家雜箸類宏明集十四卷梁釋僧祐撰</p>
</li>
</ul></div>
<div class='div-other'><a id='mulu230' />
<p class='h4'>唐僧詩集三卷</p>
<ul class="">
<li><p style="margin-left:1em">直齋書錄解題吳僧法欽集唐僧三十四人詩四百餘首三卷</p>
</li>

<li><p style="margin-left:1em">文獻通考法欽集唐僧三十四人詩四百餘首</p>
</li>
</ul></div>
<div class='div-other'><a id='mulu231' />
<p class='h4'>龍興祥符戒壇寺分韻唱和詩</p>
<ul class="">
<li><p style="margin-left:1em">元僧虎巖良禪師與白珽等撰俞德鄰之序</p>
</li>

<li><p style="margin-left:1em">俞德鄰序曰明慶宗師虎巖良公清曠文雅一時名公卿皆樂與之交而余獨未及識也至元辛卯六月余游杭炎暑重赫旅樓偪仄如甑方鬱鬱不自憀有蒼頭持巨軸至曰良宗師約游戒壇書也余與公未一覿面書何至於我發函伸紙列風流勝貴且百人而余亦與焉余嘉其未相見情相親也敬諾之期至僕痡馬瘏欲往不果公以筍輿速之又不果越翼日白廷玉來訪盛誇茲集以地趾虛曠堂宇峻潔修竹叢杉蔥翠交蔭芙蓉濯濯清泚香氣襲人雖紳佩簪錫環列雜坐涼颸時至不知門外之紅塵赤日也頃焉炷香瀹茗設伊蒲淨供楚徐鳴琴温老飛灑醉墨皆極天機之妙坐客霑飫投壺對弈各適其趣則又析少陵已上人茅齋詩探韻以賦客多詩字少或再韻或三韻雖遲余不至亦虛下字[田/廾]之余益以不得與歉廷玉復道公意俾予序其事余因知公之心其空普無礙若此夫金僊氏之教世久益漓至於今日雞園弟子聲生執長聞有談周習孔者輒哆唇瞋目以詬病而公獨與賢士大夫游從款密豈非外形骸以理自勝者哉予棲泊於茲未克一詣招之又不克一往宜以心雜見疏而公拳拳然若願交而不可得者果容我耶抑愧我耶昔惠遠招范甯不至許陶淵明飲酒而淵明攢眉以去遠公終不以忤其所用心固非吾徒所能臆度也雖然名人魁岸高詞險韻駿發蹈厲使余挂名其端而不知辭讓凝塵鼓缶安知鳴玉者不笑於其旁乎重違公命廷玉又從而督迫之引筆綴詞涊然愧汗覽者諒焉</p>
<p style="margin-left:2em">按辛卯至元二十八年時戒壇寺重建明慶靈隱下院見武林梵志</p>
<p style="margin-left:2em">右總集</p>
</li>
</ul><p>以上集部八僧十三種一百六十四卷</p>
</div></div></div></div>
<p class='juan'>龍興祥符戒壇寺志卷六</p>
</div><!-- end of div[@id='body'] -->
</body></html>