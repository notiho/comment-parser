<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龍興祥符戒壇寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' /><p style="margin-left:0em;text-indent:2em">龍興祥符戒壇寺位於浙江杭州仁和縣錢塘門內虎林山之側。寺創始於蕭梁之初，為僧祐律師所剏。大同二年（五三六）始建「發心寺」，至隋改名「眾善寺」，唐神龍元年（七〇五）改名「中興寺」，三年（七〇七）又改名「龍興寺」，此龍興寺之始也。吳越錢王寶正六年（九三一）立戒壇院，此戒壇寺之始也。宋祥符初，龍興寺改名「大中祥符寺」，始有「祥符」之名。時合稱「龍興祥符律寺」。建炎初，寺毀於兵，紹興間始再重建。其間寺址曾為臨安府治、軍器所、貢院、酒庫。德祐二年（一二七六）元兵至，城陷寺毀。元至元二十八年（一二九一）重建，始合稱之曰「龍興祥符戒壇寺」。元末又毀。明洪武間重建，萬曆四十一年（一六一三）始復戒壇寺舊額，天啟七年（一六二七）建祥符寺，崇禎九年（一六三六）贖龍興寺地。有清一代，屢有增修，至光緒年間，已析為龍興、祥符、戒壇三寺，因同出一源，亦同處一隅，乃合稱為「龍興祥符戒壇寺」。光緒間，仁和張大昌手纂寺志，未及付梓而卒，俞樾為之序。寺志分九門：建置、寺宇、古蹟、金石、僧伽著述、僧伽表、僧伽列傳、雜述、題詠，釐為十二卷。建置一門，按年編次，以綱目體記三寺之興廢。寺宇一門，記現存之殿、堂、祠、庵等。古蹟一門，考文獻所載之舊蹟。金石一門，錄古物金石文字，佚者錄文獻之所載，存者錄其文。僧伽著述一門，則著錄本寺僧侶之著述，間錄序跋。僧伽表一門，乃擬漢書人表，以表列三寺之僧侶。僧伽列傳一門，則為重要高僧之傳略，偏於行誼。雜述一門則記雜事逸聞。題詠一門，乃錄歷代文士之詩文。所據資料皆注出處，搜羅弘富。光緒十九年（一八九三）錢塘丁氏為之刋行。茲據丁氏刋本景印。</p>
</div>
<div class='div-xu'><a id='mulu3' />
<p class='h1'>序</p><p>龍興祥符戒壇古一寺也創始於蕭梁之初名發心寺後改名眾善寺又改名中興寺至唐神龍三年改中興龍興而龍興之名立矣吳越時於此立戒壇院乃有戒壇之名宋祥符初改名大中祥符寺乃有祥符之名名有三而寺則一也建炎之初寺燬於兵於是興廢不常或改軍器所或改貢院或改縣治或改酒庫其後隨時修復則或曰龍興或曰祥符或曰戒壇考寺之初基廣衺九里有奇則寺址本宏雖分三名同歸一寺其中名蹟有法華塔天中塔觀音三昧井錢王九十九眼井之類又相傳有十寶見宋王鞏隨手襍錄錢王時外國所獻頗眩伽其一也可厭十里火殃杭數被火而龍興不及焉由有此寶也寺僧自僧祐以下代有聞人而贊甯尤著不獨闡發宗旨抑且涉獵儒書如駮春秋繁露論語懸解諸書皆非尋常釋子語夫累代興修之蹟勝流會萃之區豈可聽其泯沒已乎張小雲孝廉吾黨中高材生也博采羣書訪求故老成龍興祥符戒壇寺志十二卷其初屬稿曾與余言之余許作序乃書甫成而小雲遽卒丁君松生取付剞劂仍以小雲遺意乞序於余余喜此書之行而惜小雲之不及見又深感丁君之不負死友也溯此寺開山實梁僧祐律師師固俞氏子乃吾宗也而贊甯德人又吾同縣也自惟淺薄似有因緣序而歸之亦如元俞德鄰之序龍興唱和詩以挂名其端幸矣</p>
<p style="margin-left:2em">光緒甲午九月德俞樾</p>
</div>
<div class='div-other'><a id='mulu4' />
<p class='h1'>龍興祥符戒壇寺志目錄</p>
<ul class="no-marker">
<li>卷一　建置</li>

<li>卷二　寺宇</li>

<li>卷三　古蹟</li>

<li>卷四　金石</li>

<li>卷五　金石</li>

<li>卷六　僧伽箸述</li>

<li>卷七　僧伽表</li>

<li>卷八　僧伽列傳</li>

<li>卷九　僧伽列傳</li>

<li>卷十　雜述</li>

<li>卷十一　雜述</li>

<li>卷十二　題詠</li>
</ul></div>
<p class='juan'>龍興祥符戒壇寺志卷一</p><p class="byline">仁和張大昌輯</p>
<div class='div-other'><a id='mulu5' />
<p class='h1'>建置</p><p>龍興祥符戒壇三寺舊本一今分三龍興最先祥符次之戒壇又次</p>
<p style="margin-left:1em">黃士珣尊勝幢記今寺分三祥符尚稱律寺龍興僅小庵在祥符橋對門石幢在焉戒壇在金雞兜南庵</p>
<p style="margin-left:1em">丁敬硯林詩集龍興寺後高樹婆娑隔垣可望沙彌言祥符寺樹也因言先有龍興後有祥符蓋承其師語云</p>
<p style="margin-left:1em">吳錫麟詞注近祥符龍興分二寺相距半里許</p>
<p style="margin-left:2em">按金雞兜今戒壇寺元僧敬堂之別院也相去半里許吳詞注殆以戒壇寺言之</p>
<p>在浙江杭州府仁和縣錢塘門內虎林祖山之側</p>
<p style="margin-left:1em">陸次雲湖壖雜記虎林山在武林門內又名祖山以一郡眾山之祖其實乃一小阜砌以土石宛然培塿竟得大名亦足異也</p>
<p style="margin-left:1em">杭州府志武林山在武林門內一里而遙楊正質虎林山記云異虎出焉故名虎林吳音承訛轉虎武耳</p>
<p>初廣袤九里有奇</p>
<p style="margin-left:1em">咸湻臨安志舊傳寺基廣袤九里有奇</p>
<p style="margin-left:1em">成化杭州府志寺基廣袤九里</p>
<p>後寖狹五十九畝九分</p>
<p style="margin-left:1em">黃溍龍興祥符戒壇寺記</p>
<p>寺址之所接其坊曰羲同</p>
<p style="margin-left:1em">康熙仁和縣志祥符律寺在羲同坊</p>
<p>曰安國</p>
<p style="margin-left:1em">乾道志安國坊仁和倉橋<span class='note-inline'>(案今合稱曰羲同安國坊)</span></p>
<p>曰武林</p>
<p style="margin-left:1em">萬厤府志祥符寺在武林坊</p>
<p>曰興賢<span class='note-inline'>(招賢坊)</span></p>
<p style="margin-left:1em">乾道志招賢坊仁和縣巷</p>
<p>曰同德</p>
<p style="margin-left:1em">乾道志同德坊鐙心巷</p>
<p>里曰鮑里以人名也</p>
<p style="margin-left:1em">卧陶詩集懷人許大綸詩吳山曾賣卜鮑里乏容錐　地鮑侃宅故稱鮑里</p>
<p>橋曰祥符以寺名也</p>
<p style="margin-left:1em">浙西水利圖考城內小河由眾樂眾安橋至滿營河又直北自和合橋至北橋偶辱橋再折而西中厯觀橋寶帶橋闊板橋藩封橋祥符橋回龍橋共九所　橋側石刻福緣善慶四字署乾隆十九年十一月重建無書人姓名橋門東西各有石聯字已磨滅不可辨</p>
<p>衖曰南庵以庵名也</p>
<p style="margin-left:1em">黃士珣北隅掌錄</p>
<p>街曰尊勝以幢名也</p>
<p style="margin-left:1em">祥符古志略</p>
<p>巷曰燈心以景物名也</p>
<p style="margin-left:1em">咸湻臨安志同德坊俗呼燈心巷</p>
<p style="margin-left:1em">湻祐臨安志右二廂同德坊祥符寺西俗呼燈心巷</p>
<p style="margin-left:1em">嘉靖仁和縣志燈心南巷燈心北巷</p>
<p style="margin-left:1em">蘇文忠公曾南豐均有祥符上元觀燈詩</p>
<p>園曰桐樹祗樹之遺也兜曰金雞談禪之所也</p>
<p style="margin-left:1em">西湖游覽志同德坊西祥符橋桐樹園</p>
<p style="margin-left:1em">康熙仁和戒壇院在金雞兜</p>
<p>剙置於蕭梁初</p>
<p style="margin-left:1em">祥符古志略大雄寶殿梁僧祐律師鼎建</p>
<p style="margin-left:2em">按僧祐律師或作僧佑或稱右律師古音相通高僧傳云寺廟廣開皆其力惟告滅於天監十七年志略稱大同二年建寺於杭此殆因大同二年邑人鮑侃捨宅之事遂沿誤以僧佑律師建寺亦在是歲不察僧祐律師之告寂在大同之前志略誤三藏法師天順間亦此類也考僧佑曾於會稽剡縣奉詔往造石像見嘉泰志則僧祐之曾來浙有徵矣今依古志略繫之削年代以存疑</p>
<p>大同二年建名曰發心</p>
<p style="margin-left:1em">咸湻臨安志梁大同二年邑人鮑侃捨宅建寺名發心</p>
<p style="margin-left:1em">吳農祥梧園文集募修祥符寺引發心者發至如來心也發如來心而所行止子弟之行</p>
<p>隋改名眾善寺唐貞觀間賜額</p>
<p style="margin-left:1em">唐釋道宣續高僧傳隋釋觀吳郡錢塘人俗姓范氏齊王晚迎江浦送還舊邑之眾善寺又云皋亭神姓陳名重降祝捨其廟堂五間眾善佛殿又云逝於眾善之舊寺</p>
<p style="margin-left:1em">咸湻臨安志唐貞觀中改名眾善</p>
<p style="margin-left:1em">梧園文集募修祥符寺引眾善者因戒生定因定生慧種種十地十通十忍舍是則非也眾善咸歸已能過有學人百倍千倍千萬億倍乃至優波泥沙分所莫能喻而皆以戒本</p>
<p style="margin-left:2em">按自咸湻以後府縣志均云唐貞觀中改名眾善無及隋者殆由僧名之觀與年號之貞觀音近易譌南宋以來相傳唐貞觀而隋僧觀之名遂晦今據續高僧傳表出之以見眾善之稱又在唐前而諸志貞觀改名之說亦兩存之以其或以天家敕命重如中興龍興祥符賜額之稱未可知耳</p>
<p>神龍元年<span class='corr'>敕</span>置寺改名中興寺</p>
<p style="margin-left:1em">舊唐書中宗本紀二月丙子諸州置寺觀一所以中興名</p>
<p style="margin-left:1em">咸湻臨安志神龍元年改中興</p>
<p style="margin-left:2em">按是年正月中宗復辟二月甲寅復國號依舊唐故有置中興寺之詔</p>
<p>三年又改名曰龍興寺</p>
<p style="margin-left:1em">舊唐書中宗本紀二月庚寅改中興寺觀龍興內外不得言中興</p>
<p style="margin-left:1em">咸湻臨安志三年改龍興</p>
<p style="margin-left:2em">按是年以祈雨於乾陵則天皇后而雨降制武氏崇恩廟依舊享祭故又諱言中興</p>
<p>吳越錢王寶正六年仍稱中興寺立戒壇院</p>
<p style="margin-left:1em">十國春秋寶正六年浚中興寺戒壇院井井九十九眼號錢王井</p>
<p style="margin-left:1em">釋贊甯高僧傳僧鴻楚傳武肅於龍興寺開度戒壇</p>
<p style="margin-left:1em"><span class='corr'>按</span><span class='corr'>中</span>宗已詔內外不得言中興此稱中興武肅之不忘興唐室也戒壇肇名亦昉於是</p>
<p style="margin-left:1em">又按嘉泰會稽志神龍二年五王誅張昌宗兄弟中宗反正復唐室稱中興故寺觀有名中興者已而武三思用事五王及禍遂以母子相繼不得言中興凡名號有中興者皆改易然他郡猶有至今謂之中興者婺之東陽是也或是初不曾用後詔或是睿宗以後中興之名不可知也此則用後詔而吳越間復稱之是否睿宗以後命名則已書缺有間矣</p>
<p>宋祥符初改名大中祥符寺<span class='note-inline'>(一作太平祥符寺見隨手雜錄及有正味齋駢體文集)</span>因合稱之曰龍興祥符律寺</p>
<p style="margin-left:1em">咸湻臨安志大中祥符初改今額</p>
<p style="margin-left:1em">康熙仁和縣志宋宗時改曰大中祥符寺</p>
<p>建炎初金人南蹂城陷寺毀地入於官</p>
<p style="margin-left:1em">成化杭州府志</p>
<p>四年議改寺趾臨安府治</p>
<p style="margin-left:1em">宋會要建炎四年七月六日中書舍人季陵言臨安府治宜遷於祥符寺故基詔胡舜陟同本路漕臣相度聞奏</p>
<p style="margin-left:1em">馬端臨文獻通考輿地考建炎三年高宗自建康幸杭以州治行宮以祥符寺基改建府治</p>
<p style="margin-left:2em">按各舊志均云建炎間別建州治於竹園山奉國寺基據北盟會編在紹興二年自紹興幸杭時今杭州府治署也會要云詔相度聞奏未及若何覆也通考以改寺基建之正與會要合豈府治於南宋時一再遷移耶疑建炎三年自建康幸杭有是議至自紹興府幸杭則又議於奉國寺也</p>
<p style="margin-left:1em">又按南宋仁和縣紹興三年建於興賢坊考興賢坊今百井坊巷其址亦舊祥符寺中之地或議移府治未果後遂移縣治於其間歟書缺有間莫可徵實矣</p>
<p>紹興二年以其址軍器所民居參錯其間惟留西南一隅建寺</p>
<p style="margin-left:1em">咸湻臨安志南渡初斥軍器所留西南隅建寺餘地多民居</p>
<p style="margin-left:1em">成化杭州府志略同</p>
<p style="margin-left:1em">輿地紀勝軍器所在祥符寺之東</p>
<p>分建祥符教寺於橋北</p>
<p style="margin-left:1em">咸湻臨安志祥符教寺係祥符寺舊基分建於橋北</p>
<p>紹興五年分建千佛閣院</p>
<p style="margin-left:1em">咸湻志紹興五年六月以祥符舊基分建千佛閣院</p>
<p>僦寺中設狀元局</p>
<p style="margin-left:1em">癸辛雜志狀元局在祥符寺狀元與學官交賀監中備轎馬從人迎至祥符寺狀元局</p>
<p style="margin-left:1em">夢粱錄帥漕二司於未唱名前差人吏客司官等預行排辨禮部貢院充文科狀元局或別院或借祥符寺充武科狀元局以伺唱名</p>
<p style="margin-left:1em">錢塘遺事狀元一出都人爭看如麻第二第三名亦呼狀元是日迎出便入局局以別試所之謂之三狀元局中謂之期集所</p>
<p style="margin-left:1em">郭西小誌狀元局在祥符寺文山全集云舊例三魁唱名罷賜袍笏入幕賜御饌進謝恩詩出賜席帽於闕門上馬迎入期集所又名狀元局</p>
<p style="margin-left:1em">輿地紀勝禮部貢院在觀橋西狀元局附貢院別試所在貢院之側每廷試策士常狀元局</p>
<p style="margin-left:2em">按夢粱錄稱禮部貢院充文科狀元局或別院或借祥符寺充武科狀元局今據諸書則文科狀元局亦在祥符寺殆其始武局借充後并文局亦借設歟</p>
<p>軍器所址禮部貢院</p>
<p style="margin-left:1em">咸湻臨安志湻祐十二年斥軍器所萬全指揮營空地貢院</p>
<p style="margin-left:1em">又大中祥符寺在禮部貢院西</p>
<p style="margin-left:1em">浙江通志貢院宋在新莊橋</p>
<p style="margin-left:2em">按咸湻志小新莊橋亦名祥符西橋浙江通志橋梁門有小新莊橋公署門貢院下無小字或以小新莊橋迴龍橋乾隆府志已訾其誤</p>
<p>仁和縣治</p>
<p style="margin-left:1em">仁和縣志紹興三年建治於興賢坊百井坊巷之地</p>
<p>其東北煮酒庫</p>
<p style="margin-left:1em">咸湻臨安志行在贍軍激賞庫所北庫之煮庫在祥符橋東</p>
<p style="margin-left:1em">又北庫清在鵝鴨橋煮在祥符橋</p>
<p style="margin-left:1em">嘉靖仁和縣志祥符橋宋北煮庫在此東有春風樓</p>
<p style="margin-left:2em">按輿地紀勝贍軍北酒庫在鹽橋東有春風樓與此互異</p>
<p>潘葑酒庫</p>
<p style="margin-left:1em">咸湻臨安志小河潘葑庫橋</p>
<p style="margin-left:1em">康熙仁和縣志潘葑今小橋</p>
<p style="margin-left:1em">北隅掌錄祥符橋東有橋曰小橋潘葑庫橋也</p>
<p style="margin-left:1em">咸湻志潘葑橋在潘葑酒庫前碧香諸庫有潘葑棧庫在禮部貢院對河下外有潘葑庫在常州無錫縣</p>
<p style="margin-left:2em">按宋時酒庫有正庫有棧庫其曰潘葑棧庫蓋潘葑之酒棧於此庫也</p>
<p>晨華閣</p>
<p style="margin-left:1em">西湖游覽志景定間建晨華閣於千佛寺之東</p>
<p>德祐二年元兵至城陷寺又燬地復入於官</p>
<p style="margin-left:1em">黃溍龍興祥符戒壇寺記至元十三年宋社墟寺亦鞠荊棘瓦礫之場</p>
<p>元至元二十一年僧入錢於官僦寺地乃給券書</p>
<p style="margin-left:1em">成化杭州府志</p>
<p style="margin-left:1em">黃溍龍興祥符戒壇寺記二十一年中庵吉公令其徒請於郡府願入錢僦地仍置僧坊以續其香火使勿絕事下有司覆驗得鐵塔一石塔二古井九與圖志合知寺之舊址無疑乃給券書悉以其地五十九畝九分歸於本寺</p>
<p>二十五年蠲所入錢以地寺之永業</p>
<p style="margin-left:1em">黃溍龍興祥符戒壇寺記二十五年江淮福建釋教都總統所被上旨凡故所有寺而今弗存者俾復寺於是祥符始得蠲其歲所入錢而以地寺之永業</p>
<p style="margin-left:2em">按元史本紀至元二十三年正月戊辰詔以江南廢寺田土人占據者悉付總統嘉木揚喇勒智修寺記所云被旨者殆此也是時佛教之崇識者頗譏然陳邦瞻元史紀事本末云天下寺院之領于內外宣政院曰禪曰教曰律則固各守其業云</p>
<p>改貢院於寺之北</p>
<p style="margin-left:1em">成化杭州府志元江浙行省置試院在城內祥符寺北合試三十里一府兩州之士</p>
<p style="margin-left:1em">乾隆杭州府志元貢院在祥符橋</p>
<p style="margin-left:1em">貢院闊板橋<span class='note-inline'>(柱鐫貢院二字)</span></p>
<p>二十八年重建又合稱之曰龍興祥符戒壇寺</p>
<p style="margin-left:1em">黃溍龍興祥符戒壇寺記律剎故有戒壇今遂合而稱之曰龍興祥符戒壇寺云</p>
<p>至正末亂燬址民居者什九</p>
<p style="margin-left:1em">成化杭州府志　嘉靖仁和縣志</p>
<p>明洪武間重建</p>
<p style="margin-left:1em">萬厤杭州府志</p>
<p style="margin-left:2em">按成化志云今盡軍民之居嘉靖縣志云今民居者什九無洪武重建之文萬厤志始有此說後修志皆因之然據武林梵志康熙縣志贖建乃在萬厤間云贖則其址猶非寺洪武重建殆修萬厤志時已建寺而歸美洪武故成化嘉靖兩志不載耳今姑依諸志存此</p>
<p>設鐵作局於寺之側</p>
<p style="margin-left:1em">西湖游覽志明初桐樹園有鐵作局</p>
<p style="margin-left:2em">按明之設局如此因南宋軍器所在其地故仍其舊貫歟</p>
<p>改元貢院養濟院於其北隙地官桑園</p>
<p style="margin-left:1em">西湖游覽志興賢坊以元時貢院得名</p>
<p style="margin-left:1em">成化杭州府志洪武初仁和錢塘二縣各置養濟院一所洪武八年合建於觀橋西元<span class='corr'>貢</span>院基<span class='corr'>姚</span>靖<span class='corr'>西</span>湖西養濟元時貢院基也洪武五年每縣各置一所八年合建於此</p>
<p style="margin-left:1em">北隅掌錄今院之大門外有碑仁錢二縣桑園記其略曰萬厤丙戌秋以養濟院隙地五十四畝有奇種桑若干株補院中衣糧之不足紀其事以告後之守令</p>
<p>萬厤初贖建戒壇寺</p>
<p style="margin-left:1em">武林梵志戒壇寺宋應昌贖建延僧廣泰住持</p>
<p style="margin-left:1em">康熙仁和縣志戒壇院在祥符橋日久寢廢只有錢王井鐵塔基明萬厤間經略宋應昌贖建僧廣泰住持</p>
<p>四十一年始復戒壇寺舊額</p>
<p style="margin-left:1em">康熙仁和縣志萬厤壬子方伯吳用先仍給扁復原額遂入武林梵志崇禎戊辰里人復延靈源惠法師設壇開講其徒慧烺猶繩厥緒云</p>
<p>天啟七年重建祥符寺</p>
<p style="margin-left:1em">祥符古志略天啟丁卯僧海音重建大雄寶殿</p>
<p>崇禎九年贖龍興寺地</p>
<p style="margin-left:1em">張尚美重復尊勝幢緣起尊勝幢湮沒已久今產主願聽召價取贖仍還三寶不結一業但價須百金力難獨舉取舍利五十四顆之數先發小簿五十四本每額化銀二兩凡領簿者隨緣勸分銖不論滿額止</p>
<p style="margin-left:1em">北隅掌錄緣起文藏龍興寺中</p>
<p>國朝康熙間重修祥符寺</p>
<p style="margin-left:1em">梧園文集募修祥符寺引天下叢林所建有禪有教有律如鼎之三足缺一不可而後世影宗掠教之徒興於是譚禪者肆欺誑以誣世而滯於教者各持其一說以相角口舌之間夫生子不及父家門一世衰以古人畢世難見之智難行之行而望之庸下之器令提倡宗風者無論南宗北宗東土北土而各自謂如來種如獅子吼百獸辟易有是理哉至於教也如來以詞無礙智義無礙智樂說無礙智辨才無礙智如是演說而後世口耳之學矜其師傳以相排擊立說甚多而意旨愈晦故大道之衰也非魔外之所能勝而魔外現佛身以勝之也佛不云乎著如來衣坐如來座壞如來法豈不痛哉律也者如五音之中宮商而無敢謬也如行師之知心與手背而無敢亂也如聽獄者之於五辭五色而無敢恃也聖人以中人以上之資必不可望之庸流而立律以鍛鍊融化之使之習於規矩準繩之中以銷其浮薄誇詐之習其於吾儒所謂下學也如人夢中欲渡大河以猛力故忽然而覺覺後思之猛力無有下學之人守其力而不怠及其聞道無首無等等思其舊日所立規矩準繩者則已無所用其力矣然則聖人之有律也其所以醫禪之狂而治教之替者乎吾杭會城之有祥符律寺創始蕭梁繼盛於有唐而宋宗大中祥符初以年號寺名蓋重之也或曰廣袤九里或曰地五十畝唐宋盛時世風湻古魔外不作而篤生異人以多生願力主持至教而皆以戒行精嚴佛事蓋叢林之教育後學無過於唐宋而佛剎之廣大亦無過祥符者其曰發心發至如來心也其曰眾善者因戒生定因定生慧種種十地十通十忍舍是則皆非也發如來心而所行止子弟之行則吾儒所謂堯舜孝弟而已是也善咸歸已能過有學人百倍千倍千萬億倍至優波泥沙陀分所莫能喻而皆以戒本吾儒所謂言忠信行篤敬也繼顏上人臨濟兒孫慨然思法之弊皆由魔外之徒影宗而掠教於瓦礫荊棘之場其故基不及十分之一二者欲一一創建以鍛鍊融化於後起之有志者也現佛身而說法者也吾知四方之士與吾黨之崇信佛法者將踴躍趨赴若將不及矣喜書其事不第祥符亦以錞於世之佛法干城者</p>
<p>乾隆二十九年龍興寺燬於鄰火</p>
<p style="margin-left:1em">北隅掌錄甲申十二月龍興寺鄰火所燬惟經幢屹然無損</p>
<p>乾隆間重修祥符寺</p>
<p style="margin-left:1em">有正味齋集重修祥符寺碑<span class='note-inline'>(見卷五)</span></p>
<p>咸豐十一年寺俱燬於粵寇戒壇寺獨存同治七年重修戒壇寺</p>
<p style="margin-left:1em">此僧敬堂之南庵別院今戒壇寺亂後僧守白重修寺前照壁入面南佛殿三楹右側有門入面南殿三楹面北殿三楹左右廂廡階前樹小石佛幢高三尺許後放生池僧眾菜地計寺趾七畝</p>
<p>同治十年清釐龍興寺基贖增舊址</p>
<p style="margin-left:1em">糧儲道如山諭善堂紳董札照得武林門內戒壇寺舊有唐開成二年所建尊勝石幢杭州金石之冠迭經兵燹寺基居民侵佔已盡此時如澈底清釐必致擾累閭閻惟石幢巍然獨存亟應設法保護以存掌故究竟龍興祥符戒壇三寺毘連之處現在尚存基地若干應清丈明白以便將石幢照舊豎立除飭縣清查外合亟飭諭到該紳便遵照一俟查明應如何擇地豎立由該紳酌核禀辦毋違特諭</p>
<p style="margin-left:1em">仁和縣知縣姚待查示略現奉糧憲札開清丈龍興戒壇祥符三寺毘連之處尚存基地若干便飭合里書清查繪圖申復嚴飭不准擾及居民等因茲據復稱龍興寺與戒善廟兩地合併石幢適居其中請合一寺以復龍興戒壇舊觀唯寺後靠東坐落東西二圖須增地三分五釐靠西坐落羲同二圖須增地二分七釐七毫一絲纔能取方合用又寺前對街臨河亦須增地二分八毫四絲備築照牆之用然均係民產請出示招認給償買回以便興建等情據此除申復　糧憲外合行出示仰該業戶及地保人等知悉茲處簽出界址現擬買歸寺用該業戶等迅開明戶名畝分四至具結呈報聽候給價倘係無主之產著地保確查禀復切勿觀望自誤云云</p>
<p style="margin-left:1em">善堂紳董丁丙禀復糧儲道禀略按浙江通志杭州府志仁和縣志俱載有祥符寺寺基廣袤九里前鴻博科徵士吳農祥記云地廣五十九畝九分寺梁大同郡人鮑侃捨宅建唐易名龍興宋額祥符遂合而稱曰龍興祥符戒壇寺石幢建於唐開成二年處士胡季良所書並有國一禪師身塔洵杭城第一古蹟也後龍興祥符分兩寺戒壇之壇字集韻上演切音善遂譌戒善廟且奉宋殿司校施公全社神志載廣袤九里與記稱五十九畝九分昔則占閭井今則悉成瓦礫似難澈底清釐當呈請仁和縣姚飭據羲同二圖莊書丈得龍興寺基地一畝七分四釐六豪三絲東西二圖莊書丈得戒善廟基地一畝三分六釐八毫二絲兩地合併尊勝幢正居其中合一寺方復龍興戒壇舊觀因寺後靠東坐落東西二圖須增地三分五釐由莊書查係監生施成章舊屋基址施成章以地歸佛寺情願喜捨靠西坐落羲同二圖本須增地二分七釐七毫一絲纔能取方適用由莊書查係張姓之產原地有二畝八分六釐張姓願一併出售禀由仁和縣批給地價錢二十八千六百文由職給付買回割出西面地一方將來備該里人建立戒善廟以存有舉莫廢之義又寺前對街臨河坐落東西羲同兩圖須增地二分零八毫四絲備山門甬道由莊書查係葉瀛洲之產寺僧前往勸募亦願捨入寺內通共龍興併歸戒善原地及新歸施葉張三姓地內留備戒善建廟地已有六畝五分三釐一毫九絲其過河坡上隙地本屬官街擬作照牆不致有礙行路此遵飭清釐寺基之情形也石幢經劫損裂卧陷土中現已鑲豎外護甎泥俟工成再啟以彰佛日禪師瘞塔亦清出土界觀音三昧井及錢王井並已挑濬甃石四圍築就土牆以方計在二百丈之數挑清瓦礫夯砌牆腳修築沿河坡磡立石牆門一副栗樹門一對連購地價職已墊付六百餘千俟各作算齊約需五百金之數而奉佛之殿棲僧之寮寸椽片瓦俱未籌估略具規模非三四千金不能集事還求俯念千年古蹟攸關上　熙朝祝釐下民生祈福之地加護法門圓成善果不獨住持僧人香花虔祝也</p>
<p>十有二年重建龍興寺</p>
<p style="margin-left:1em">僧交熙募重建龍興寺疏武林城中罕存唐人遺蹟唯祥符橋之龍興寺有國一禪師天中塔及胡季良所書尊勝經幢幢下藏舍利五十四顆禪師寂于貞元壬申距今同治壬申越歲千有八十幢造於開成丁巳今亦千三十有五年寺剙於梁三易稱名龍興最先後稱祥符今析兩寺自鮑老捨宅錢王禮塔蘇長公曾南豐上元觀燈各題詩什南渡以還立狀元局於此有元黃文獻公曾譔記略明則崇禎丙子忽放異光聞居士啟祥與諸檀信結復古會</p>
<p style="margin-left:1em">國朝順治乙未修幢著記乾隆時杭厲諸鴻博競賦詩詞種種功德不可思議咸豐辛酉羅剎浩劫閭井灰飛而幢塔巍然獨存佛日豈非八吉祥六殊勝之地哉糧憲如公發菩提心重興龍象施捨淨財如金布地惟古蹟雖顯鉅工待欲募百千萬億之大緣謹倣五十四本之小簿伏祈萬戶生佛再世福星手雨七寶掌出兼金福不唐捐請題雁塔謹疏</p>
<p style="margin-left:1em">寺斜對祥符橋橋下水折而北合清湖之水臨河照壁山門人佛殿五楹殿西首之一楹石佛座國一禪師塔也觀音三昧井在殿前階下甃以石闌又後八角經幢亭中豎經幢左右兩廊壁嵌諸經石刻面南石經堂三楹殿前之左僧寮客堂禪堂十餘楹繚以短墉右皆僧眾菜地空址沿牆由西折北修竹數百竿方池二水極澄澈錢王井之遺計寺址六畝五分三釐一毫九絲</p>
<p>光緒五年重建祥符寺</p>
<p style="margin-left:1em">僧如募建寺門前尊勝街入左右廂廡各五楹中門門內面南佛殿三楹如圓寂左廂五楹皆<span class='corr'>圮</span>報恩寺僧德敬增建禪室三楹計寺址九畝七分</p>
<p>十八年續佃龍興寺地畝</p>
<p style="margin-left:1em">寺中原有基地六畝五分三釐一毫九絲寺僧宏憙禀請仁和縣尹伍公桂生批給</p>
<p style="margin-left:1em">寺外無主地東西共三畝三分三釐三毫九絲一忽</p>
<p style="margin-left:1em">又寺南隔街河口地八分五釐七毫張沙衖西地一畝六分均係羲同二圖承糧共計寺基地十二畝三分二釐八毫</p>
</div>
<p class='juan'>龍興祥符戒壇寺志卷一</p>
</div><!-- end of div[@id='body'] -->
</body></html>