<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龍興祥符戒壇寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu117' />
<p class='juan'>龍興祥符戒壇寺志卷五</p><p class="byline">仁和張大昌輯</p>
<div class='div-other'><a id='mulu118' />
<p class='h1'>金石<span class='note-inline'>(二)</span></p>
<div class='div-other'><a id='mulu119' />
<p class='h2'>明陳洪綬書金剛經石刻<span class='note-inline'>(石佚)</span></p><p style="margin-left:1em">高均儒移置陳老蓮金剛經石刻記釋諾庵桂埜重舉龍興寺復古會寺中唐貞元八年示寂國一禪師天中塔開成二年所建胡季良書尊勝呪經石幢歲時赴會者咸禮而護之諾庵又以明陳老蓮書金剛經石刻□方移列開成幢後其第□方闕失屬錢塘汪士驤集原刻之字命工補之又屬余之記曰咸豐二年聞艮山門外里人言因果寺有此石刻往訪於廢圃中得之倒砌牆下搨知陳老蓮書爰先募築牆資乃得坼取里人譁言別有所利遂止再逾歲識者諒之集遠近里中好善之士請於錢塘主簿某君始克移置時四年十一月也一昨過祥符橋入龍<span class='corr'>興寺</span>見所謂天中塔者庇以屋尊勝石幢露立塔石幢前左右皆石闌背牆金剛經石刻循置其間可並垂永久是諾庵珍重彼法中之遺蹟發濳聚類任事之實可謂俛焉盡力於其職分之所當矣</p>
</div>
<div class='div-other'><a id='mulu120' />
<p class='h2'>崇聖院諸經石刻</p>
<div class='div-other'><a id='mulu121' />
<p class='h3'>嚴大紀書般若波羅蜜多心經</p><p style="margin-left:1em"><span class='note-inline'>(行書經文二十一行字徑四分跋款十六行)</span></p>
<p>經文不錄</p>
<p>右心經一派禪理之精液也書而讀之若登彼岸庶脫苦海也</p>
<p style="margin-left:2em">然子順菴書</p>
<p>先□弱冠□□□□□□□宦皆復順境惟知奉職盡瘁歸田見背<span class='note-inline'>(順)</span>等時皆孩稚後得知□□□□□不逮以佛法奉事先人痛然先子常行十善有手書心經□後作尊重受持語就此一種淨因是成佛根本<span class='note-inline'>(順)</span>藏之經笥□供之香案時展誦非第珍重手澤已也先子壽僅五十有二今沒又□□□□矣是經幸猶存兹諱日擬營修懺事適古索二師言及契心堂內當有諸經之心因呈以此本古師歡喜讚歎謂身在富貴場中肯留心般若原不在多章顏書法亦見古昔威儀美應流通孝當錫類且懺莫先於懺心此係書手自識筆筆皆從心出能使苦厄悉度罪福皆空今當出現於世盍分懺資用供鐫費<span class='note-inline'>(順)</span>等遂信受奉行而識其緣起願覽者勿但作黑紙白字觀幸甚</p>
<p style="margin-left:2em">佛容弟子嚴武順敬跋</p>
</div>
<div class='div-other'><a id='mulu122' />
<p class='h3'>黃輝書彌陀經</p><p style="margin-left:1em"><span class='note-inline'>(正書經文存七十行自皆阿羅漢非是算數句以上皆缺經字徑四分跋款十四行字徑二分)</span></p>
<p>經文不錄</p>
<p style="margin-left:1em">明萬曆己亥秋九月佛弟子幻如居士黃輝齋沐稽首手寫此經寄施虎林雲棲寺　蓮池大師冀晨夕禮誦得藉津梁異日往生公據云</p>
<p style="margin-left:2em">方今禪人爭譚公案乃有朝夕日誦之公案而未留念一參者則此經是也不特經義深玄千聖共歎□文之得意亦與□華維摩同試取青色青光四句讀之何異與生旨人以全頭天眼　古素二師皆毱多室中人而亟謀壽此可謂與麼老婆昔永明於禪淨猶煩科揀若二師之意則謂直持此經便是參不必更說有禪無禪也</p>
<p style="margin-left:2em">菩薩戒弟子馬一騰胡跪跋</p>
<p style="margin-left:2em">菩薩戒弟子曇濟陸燾拜手書</p>
<p style="margin-left:2em">嚴武順　方杰　陳其瓚　陸燾　汪智端　姚智訓　王承泰　金鼎　吳智正　龔智仁　釋海眼　智雲　智芬　大湻　大享等仝願</p>
<p style="margin-left:2em">武林崇聖院藏石　新安黃一梧鐫勒</p>
</div>
<div class='div-other'><a id='mulu123' />
<p class='h3'>李流芳書四十二章經</p><p style="margin-left:1em"><span class='note-inline'>(正書經文前後及年月署款均缺存七十行自盡乎佛言起至彈琴佛言絃正石二枚字徑三分○據　欽定續通志載是經萬厤四十二年所書)</span></p>
<p>經文不錄</p>
</div>
<div class='div-other'><a id='mulu124' />
<p class='h3'>嚴調御書般若波羅蜜多心經</p><p style="margin-left:1em"><span class='note-inline'>(正書經文前缺其半存十行自無老死盡句起字徑三分)</span></p>
<p>經文不錄</p>
</div>
<div class='div-other'><a id='mulu125' />
<p class='h3'>嚴調御書金剛般若波羅蜜經</p><p style="margin-left:1em"><span class='note-inline'>(正書經文缺後半至第十七分羅多羅三句止存一百四十五行合前心經共五石字徑三分)</span></p>
<p>經文不錄</p>
</div>
<div class='div-other'><a id='mulu126' />
<p class='h3'>嚴調御書佛教遺經</p><p style="margin-left:1em"><span class='note-inline'>(正書經文八十二行字徑三分敕跋三十七行行十字字徑一分餘年月署五行)</span></p>
<p>經文不錄</p>
</div>
<div class='div-other'><a id='mulu127' />
<p class='h3'>佛教遺經施行敕</p><p class="byline">唐太宗文皇帝御製</p><p>法者如來滅後以末代澆湻付囑國王大臣護持佛法然僧尼出家戒行須備若縱情淫佚觸塗煩惱關涉人間動違經律失如來玄妙之旨又虧國王受付之義遺教經是佛臨涅槃所說誡敕弟子甚詳要末俗緇素並不崇奉大道將隱微言且絕永懷聖教用思宏闡宜令所司差書手十人多寫經本務在施行所須紙筆墨等有司准給其官宦五品已上及諸州刺史各付一卷若見僧尼行業與經文不同宜公私勸勉必使遵行</p>
<p style="margin-left:1em">右出文館辭林第六百九十三卷</p>
</div>
<div class='div-other'><a id='mulu128' />
<p class='h3'>雲棲宏大師刻經跋經題注</p><p>佛言吾言如蜜中邊皆甜又言治世語言皆實相故三祖不難至道而嫌揀擇有以也今時人喜玄一大藏教凡入理深談競互傳誦至平易切近處或弁髦之抑揀蜜於中邊而實相顧不徧耶嗟呼最後叮嚀言猶在人耳也鏤骨銘肌共報恩於是乎刻遺教世人臨終語必切要故云遺囑況四生慈父垂滅之遺教乎子孫背先人之遺囑眾生背先佛之遺教均名大逆可弗諸</p>
<p style="margin-left:2em">崇禎七年歲在甲戌八月十五日雲棲弟子餘杭嚴□□大澈古風行主一法兄寫於崇聖禪院　□□吳智正　王智端　姚智訓　王智先　捐資勒石</p>
</div>
<div class='div-other'><a id='mulu129' />
<p class='h3'>董其昌書金剛般若波羅蜜經</p><p style="margin-left:1em"><span class='note-inline'>(正書字徑二分經文三百二十四行署欵二行跋二十行)</span></p>
<p>經文不錄</p>
<p style="margin-left:1em">大明萬厤壬辰歲四月初八日奉佛弟子雲間董其昌齋沐敬書</p>
<p style="margin-left:1em">北京城北有金剛寺般若庵也僧朴野如自來未入城市人寺廡刻金剛經人書一分署宰官名代筆也此劉同人記</p>
<p style="margin-left:1em">帝京景物語而剎遂賴以傳今杭城南亦有　般若庵古素二師朴野愛文念雲棲有董玄宰太史書金剛經以一手現三十二相因請而摹刻之佛灋書法太史俱擅絕口<span class='note-inline'>(順)</span>門外人惟有尊重讚歎何敢妄置評跋第觀同人所記叢典規模適相符似而此較勝因識之欲使誦讀是經者知鐫勒所在瞻並畿林點畫之遺寶斯本永垂堅護是法不可思議功德亦不可思議</p>
<p style="margin-left:2em">雲棲學菩薩戒弟子嚴順武大晭和南敬跋</p>
<p style="margin-left:8em">弟子嚴渤智㦂拜書</p>
<p style="margin-left:2em">嚴調御　嚴順武　嚴渤　方杰　陸賁思　王祺　查繼昌　陸智滄　吳智孝　比邱大湻　大享　大惠　大祥智齡　智徹　智正等各願經生父母厯劫冤親咸乘般若之因齊證菩提之果</p>
<p style="margin-left:2em">崇禎十年丁丑佛成道日　旌邑劉啟明摹鐫</p>
</div>
<div class='div-other'><a id='mulu130' />
<p class='h3'>嚴渤書妙法蓮華經</p><p style="margin-left:1em"><span class='note-inline'>(正書字徑一分餘經文七十一行署款二行行三十餘字)</span></p>
<p>經文不錄</p>
<p style="margin-left:2em">崇禎十二年己卯五月二十七日寂弟子嚴渤智㦂沐手書於雲來居</p>
<p>□□□□□首眷男魯相法名成乾敬屬旌邑劉開旭於蓮居禪院摹勒上石</p>
<p style="margin-left:1em">李衞西湖志石刻諸經在崇聖寺中佛說阿彌陀經黃輝書正書有跋　般若波羅密多經嚴大紀書正書　佛說四十二章經李流芳書正書　佛遺教經嚴調御書正書　金剛經嚴調御書正書　浴像功德經嚴調御書正書有跋　金剛經董其昌書分三十二體　梵行品沈鼎新書正書　七佛偈嚴調御書正書　信心銘嚴武順書正書　證道歌陸賁思書正書　山警策俞時篤書正書</p>
<p style="margin-left:1em">頻羅庵遺集嚴氏石刻跋右石刻九種石凡二十七枚內董文敏金剛經全卷今雲棲所藏墨本曾經　御題者先是餘杭嚴氏明末於省城鳳山門外倡修崇聖禪室嚴氏能書者如順庵<span class='note-inline'>(大紀)</span>印持<span class='note-inline'>(調御又名缶)</span>餘人<span class='note-inline'>(初名敏改名武順)</span>顥亭<span class='note-inline'>(沆)</span>子觀<span class='note-inline'>(渤)</span>諸先生各寫經典一通助成善緣因并摹一時名公若香光<span class='note-inline'>(董其昌)</span>檀園<span class='note-inline'>(李流芳)</span>泉亭<span class='note-inline'>(俞時篤)</span>幻如<span class='note-inline'>(黃輝)</span>各墨蹟勒石陷壁精藍雖區宇不寬勝流觴詠之地經此者之屢眷矣近年以來住僧不飭菴屋頹毀碑石存者僅半嚴氏後立堂名錫誠者重先澤之留貽懼名蹟之零落謀於鄞之同族訥庵學博<span class='note-inline'>(殿諤)</span>遷置錢塘齋壁并其家刻之散見他所者亦徙而聚焉予記其末以垂久遠予頷之而以人事因循忽數載不意訥庵遽已化去賴虛纏馮君<span class='note-inline'>(省槐)</span>與訥庵同官交好不特吾鄉前輩惜此舊物且於故友未竟之事始終樂成之予故此石賀并嚴氏後人賀也</p>
<p style="margin-left:1em">丁丙移立諸經石刻記同治五年丙與林桂山<span class='note-inline'>(一枝)</span>廣文監造錢塘學見經石雜瓦礫間收而庋文昌閣下後閱梁山舟先生頻羅遺集云石刻九種二十七枚內董文敏金剛經雲棲曾邀　御題墨本餘杭嚴氏於鳳山下修崇聖院如順庵印持餘人顥亭子觀各寫經典并香光檀園泉亭幻如各墨蹟勒陷壁間歲屋頹碑存僅半嚴氏後謀之鄞之同族殿諤遷置錢塘齋壁未幾殿諤化去同官馮省槐竟其事云特念佛經置儒學事涉不倫適雲棲瑞上人復龍興寺因舉遺石二十枚移置其中且鉤香光原墨數百字補其殘而嵌諸壁餘闕經石能仗佛慈珠還璧合輝映寶幢重圓妙果尤大願也</p>
<p style="margin-left:1em">羅榘龍興寺董書金剛經跋董文敏書金剛經石刻在杭州者凡三本一乾隆四十五年鹽道陳淮刻本一光緒間前按察使升泰刻本此則前明崇禎十年刻石於崇聖禪院者前有其印記後有嚴武順一跋其後題名自嚴印持以下凡九人又比邱七人當是彼時出資鐫刻者此經墨迹今尚寶藏雲棲而刻石之早無逾於此且其摹刻渾古惟妙惟肖尤非他刻所能彷彿萬一也庚辛兩劫後間有缺遺錢塘丁竹舟松生二丈復命工從蹟鉤摹補刻後復還舊觀因庋嵌壁間俾垂久遠</p>
<p style="margin-left:1em">竊觀文敏此書規摹眾家第一分至第五分倣鍾元常力命表六分至九分具體二王十分至十三分則與歐陽率更近十四分已下至二十分又全法元章間參以魯公筆勢奇宕如神龍夭嬌不可方物若夫剛健嬝娜師法河南清遠絕塵如藐姑仙子者則第廿一分至廿六分也自廿七分以下又渾厚精整與黃庭近文敏所書此經榘見迹凡五六本皆各具面目無一相肖然兼擅眾美具三十二相者則惟此經最宜藝林祕寶疊邀　純廟睿賞洵非幸倖致也署名處自識年月迹無四月字僅作壬辰歲八日此刻四月字當是摹勒時增入又墨迹此下尚有奉先考晦白公已下三行此均節去恐人見此刻署款與迹不同必有疑非出一本者故詳辨之且以祛後來之惑</p>
<p style="margin-left:1em">又廿七分第三句無不字與昭慶寺所藏前明王道焜刻石本合文敏中萬厤己丑焦竑榜下進士此尚官庶吉士時所書年僅三十八歲已無體不工如此古人難到哉今丁丈搜剔出之且補其缺得與唐開成經幢輝映湖山雄寶剎非龍象呵護之靈不及此亦非丁丈搜訪愛護之勤無由重出於頹垣斷壁之間得覩原石完本</p>
<p style="margin-left:2em">光緒丁亥如月二十日仁和羅榘跋</p>
<p style="margin-left:2em">案西湖志所載崇聖院諸經石刻計十二種而嚴調御書金剛經前有心經一種殘石猶存其半志失載也蓮華經原跋云勒於蓮居禪院頻羅庵遺集所謂散見他所徙而聚者其一也蓮居禪院在土橋門外明大覺瓏禪師所剙者又考　　欽定續通志金石略有嚴調御書天啟四年過崇聖院詩石刻云李流芳徐時泰陳立政嚴敕俞時篤姚奇允僧海眼米萬鍾聞啟祥十一人贈和之作又有崇聖院啟心堂記吳太沖撰俞時篤書二石刻當均崇聖所藏今已不可知矣然龍興經幢得子將結會復古以幸長存而長蘅諸嚴遺蹟終與經幢輝映文字因緣肇於崇聖贈和時也豈偶然哉</p>
</div></div>
<div class='div-other'><a id='mulu131' />
<p class='h2'>國朝康熙間重復放生池記<span class='note-inline'>(石佚)</span></p><p style="margin-left:1em">解舂文鈔沈八公重復放生池記不仁之人必忘本其始也孝忘於所生而後於民物也無所不忍傳曰物本乎天人本乎祖孟子曰親親而仁民仁民而愛物不孝而能仁者無之予觀沈八公重復其先放生池而本天本祖之道仁人孝子之用心胥於是而僝焉八公大父赤淵公後渠袁氏館甥袁氏無子遺產赤淵有池焉長二百三十餘步廣三之一游鯈衍育於其中赤淵世子澤民紹業澤民者八公之考也捨池放生後以貧質池於辟疆八公老矣殫力復之而先志於是不墜懿矣哉八公之仁也八公之孝也詩不云乎孝子不匱永錫爾類本天本祖以仁育萬物而有合於聖人父母天地之心其道至大傅休奕稱荀何曰孝子百世之宗仁人天下之命或徒以浮屠氏之教則然不亦固哉八公屬予記遂書之</p>
<p style="margin-left:2em">按沈赤淵名復禮明拔貢官山西靈石知縣升永甯知州皆有異績澤民名正春順治三年歲貢三任學博遷江西興國知縣有治聲見康熙仁和縣志</p>
</div>
<div class='div-other'><a id='mulu132' />
<p class='h2'>康熙二十三年重鐫明同仁祠記</p><p style="margin-left:1em"><span class='note-inline'>(碑高七尺五寸闊四尺五寸文橫四列行書字徑四分)</span></p>
<p class="byline">明光祿大夫太子太保吏部尚書贈少保唐文襄公撰</p><p style="margin-left:1em">同仁祠乃御史周子汝員所始建祀都御史孫忠烈公燧兵部尚書胡端敏公世寧新建伯陽明王公守仁夫三公皆我浙人後先奮忠協平宸濠之亂以死勤事捍大患也法皆得祀功在江西而浙車輔之地竊被其休故祀之況鄉先生歿而祭於社抑亦禮乎經始於嘉靖丁酉十一月而戊戌三月乃考成焉規緒式輪奐孔奕厥觀巨矣迨巡按御史傅子鳳翱又經量祭品率取辦于官帑而勿煩民之又位以齒敘從鄉也食以功合以義起也歲一祭祭每於六月十四日濠以是日舉兵而孫公死之故從是日也是皆提學副使張子鏊所裁定陳知府仕賢有其舉之巡鹽御史高子崶植石以紀功而文未有屬焉張子乃舉而屬之龍龍謝之曰是在張子張子直曰斯地斯時執事以御史繼三公按部蘇亂瘼緝棼綱芟稗政慘慘從事矧嘗衰秩三公之功而條奏之事核言信孰能外邪命學官陳敘弟子員張乾元又屬之於是乎颺言曰濠之始亂納賂京師要權近習中鞠[袖-由+固]心外播凶痡怒如水火端敏方按察司副使憤曰惡美哉不可長也遂列其罪狀揚於王庭張射墉之器定曲突之謀忠之道也乃下錦衣獄而遼陽之戍竟弗少原然自此濠之心路人皆知之而濠其殆矣忠烈以巡撫至密樹隄防翦其羽翼豈嘗一日忘濠哉濠迄弗悔旤卒逞焉首以威劫庶府忠烈仰指天日矢無二心挺身白刃腋且折罵不息口所以奪濠之魄者固凛如也已而烏合十萬弄兵長江會陽明以都御史提督軍務倡揭華旗呼集義旅批擣巢穴濠震慴乃回順流之楫我師洸洸迎而擊之斃濠若狐豚然洪都底定浙亦解嚴是故濠之平端敏發厥始忠烈陽明成厥終也仁者正誼不謀利殺身無求生三公以之哉夫仁之難成久矣非仁之難成也利之也而後苦其難也是故求仁莫先於正誼若忠烈嬰刃罵賊端敏絕不有其身陽明捐生而赴之者奉大閑執彝典正誼而往彼避患私軀之利誠不足三公謀也是故死者抗殺身之節生者挺無求之志僩僩然而同歸於仁矣記曰與仁同功而異情正誼則同謀利則異殷有三仁皆其國之誼也而無不同也管仲如其仁如其仁而有利之心是故朝射鉤暮脫梏情斯異矣姑猶曰未可知也三公之仁功同而情又無異是之謂同葢戮力生前共遊地下合食一堂連輝千祀也忠烈陽明竝毓餘姚端敏誕生於杭蓋浙之山川蟠吳越之雄貫斗牛之精是故洪源神岳蔚蒸清淑浚發靈英烈士貞臣河沛而壁立也等而上之又若開國宣命忠文死義靖難師興正學伏節土木之變肅愍定功忠文婺人正學台人肅愍亦杭人而何浙之多仁也惟山川之能哉乃實國家德教涵濡之深神化感奮之速而然爾惟嶽降神生甫及申曰嵩之靈允惟文武之澤也瞻雲漢者企作人之德歆俎豆者懷非夫之愳是能不肅肅于衷乎凡我後人母斁前修</p>
<p style="margin-left:2em">嘉靖壬寅孟秋望三姓後裔重立</p>
<p style="margin-left:5em">後學毛宗文拜書</p>
<p style="margin-left:2em">後裔　胡承宰　王志晉　孫陳廣　胡修禎校閱</p>
</div>
<div class='div-other'><a id='mulu133' />
<p class='h2'>康熙三十七年贖放生池記<span class='note-inline'>(石佚)</span></p><p style="margin-left:1em">西河文集贖放生池記沈氏放生池在大芝巷沈氏宅前池方五百步廣長於袤其西角通他波而平橋鎖之有長林修竹橫其南當宅門之屏凡過其門停車而觀如登濠梁焉崇禎七年沈澤民先生捨其池放生池而曰此池非他吾母袁宜人陪嫁產也先大夫痛宜人之早世也而歸袁氏絕無可歸吾何忍據此傷父母心請捐眾有以長存此池當是時先生手書放生池三字并書金光明經流水長者子一卷又請李次公之畫圖共勒石池上且曰後之人有食此魚者如食吾肉取其若析吾骨而不謂甫易世而不能守也沈八公者<span class='note-inline'>(按八公名荀龍)</span>先生之季子也與客飲于池而醉而流涕客詢之而告以故曰傷哉顧質幾何則以十五緡錢質貴門矣客慨然曰豈有沈八公而無十五友各齎一緡贖之康熙三十七年重標池曰放生池復書金光明經及圖畫卷冊而大書十五友于其上曰胡氏曰鄭氏曰朱氏曰三王氏曰馬氏曰杜氏又胡氏曰陳氏曰張氏曰羅氏曰兩劉氏曰沈氏其明年將勒石垂久而請予記予曰世之能垂久者莫如佛氏天下名山其自晉唐迄于今莫或更易而亦有不然者夫惟其名山也名山而城市則覬之者至矣向者先生亦知佛法不可守而動以孝思曰人孰無父母而仍不顧也乃以輓近衰薄友朋凋喪之際而尚有人焉慷慨好義以善全此兩世之孝其在他人聞之猶逌然感興而況氏之子親承其後者也然則是池也將與孝與義竝存而安用守矣眾曰善遂書其說以記</p>
<p style="margin-left:2em">蕭山毛奇齡初晴氏時年七十有七</p>
</div>
<div class='div-other'><a id='mulu134' />
<p class='h2'>乾隆間重修祥符寺碑<span class='note-inline'>(石佚)</span></p><p style="margin-left:1em">有正味齋重修祥符寺碑夫行方便之法者彈指而現化城持精進之心者涉足而逢影窟況沫吹大海是樓臺沙數恒河無非世界總閻浮而論宇究虛空以作身無始無終何去何住豈必給孤園裏煩長者之布金堅固林中冀鐙王之贈席也哉不知法輪並轉帝釋自有一天寶相同瞻菩薩原分十地雷音說法之所伽耶實成道之場啟八正之通門闢三乘之廣路要必有雞頭號剎雁字成堂極虹梁紫柱之奇擅螭角丹牆之勝者而後足以輝龍象悅人天界顯莊嚴池稱功德蓋從無生有而無乃有因就實追虛而實虛證植喜林於方寸培淨土於現前合眼此觀回頭彼岸矣杭州城西祥符寺者乃梁大同二年邑人鮑侃所捨宅初名發心院唐改龍興寺至宋始名大平祥符寺者也招隱之區未忘乎仲若飛白之跡已改乎子雲當錢氏有國之時正梵教南行之日石牀作禮精修布薩之儀金塔結緣普示尸陀之變助千花之鉢欲瀉龍宮描滿月之容亦煩鸞手於是銀繩密界璇鏡高懸白鶴盤空似驚舊錫丹霞曳曉挂新旛法鼓震乎迷津清鐘警其覺路佑王以富貴保王以功名衣錦營開共識將軍之樹水犀軍出潛回羅剎之濤九重之鐵券酬勳五色之絲繩圍宅流傳故事誇買夜以千金延伫後游記觀燈於九曲時也三衢並照百寶兼輝飄密燄於瓊霄駐飛煙於綵樹雕輪綺葢交歡喜之園西漆南油分耀光明之域織蟻如穿於珠裏游魚若舞於湯中會是無遮城不夜香聞座上亂落天花聲在樹間自搖音樂此句標玉局猶堪想像於酒醒而志閱咸湻不禁低徊於粱熟者也無如桑海易遷星霜屢變鐘磬謝蕭梁之響蒿萊愴吳越之遺落葉積而寒螿嗁荒苔深而暗螢出嘶聞白馬難全雙樹之林劫換紅羊徧是三災之石聽鳴機之幾戶割去斜陽訪種菜之一畦踏來秋色求所謂百井之錯絡九里之廣袤故址不存數椽僅託重以雨風剝蝕鳥鼠摧殘瓦穿青豆之房廚缺伊蒲之飯乾竺之威儀莫覩華嚴之富貴無聞佛坐枯禪僧參破壁蓋其頹廢也幾百年矣然而靈光巋峙恒牽賦客之思銅狄摩挲且動故宮之感況復支那勝蹟阿耨通津問逸老之居燈傳無盡溯狀元之局花發依然香火緣長巾瓶契在每當光生般若繞瓔珞之四圍風起毘嵐動袈裟之一角慈雲欲活慧日先明不愁隻履之西行已見一松之東指固知瑞徵光相早瞻羅漢歸來塔表祇洹伫卜相輪飛至也已爰有里人徐翁某五世長者二梵福人種無礙之慈推己度之想統諸眷屬共發菩提從掌上以舒金就指間而雨寶靈關西闢周行不捨之檀智炬雙燃永續長明之火在昔德勝童子土麪助齋茉莉夫人香瓔獻佛寄二花而供養緣結瞿夷送半果以研摩功成阿育要皆以裕斯宏量酬此夙因釋某等累遣十纏神超八解楊枝潄齒唱演言榆欓繙經貫通祕旨婆羅救度踏破草鞋毘勒護持橫擔楖栗凡木屑竹頭之用及義漿仁栗之施莫不運慧刃以助般斤轉智珠而營慈室呪回枯樹如游簷蔔之林移到靈泉可證芭蕉之水遂令白毫夜涌金海晨鋪抗螮霓於生臺紛瓣華於忍殿青紅四壁罪花燋種之因紺碧千尋威鳳翔翬之飾剔經幢之蘚暈重辨唐年洗文甃之苔斑還咨宋號摶沙感往積簣期來土木崢嶸藤蒲靜整奏妙聲於琉璃琴上雨美饍於護世城中普利十方無住乃常住圓成一切應身斯是法身大矣哉下官梓里思維髫年禮聽月中之清梵如在魚山尋世外之高賢宛來蓮社米汁無戒學彌勒之禪柏子可參得祖師之意鹿苑未忘乎前度龍華幸會乎今朝收拾墮樵邳張新構雖廣場未拓前志難徵而坐廣眾於針尖神通不小納大瀛於毛孔身量何窮爰納羣言勉斯製學慚梵志徒誇鍱腹之銅法說生公願效點頭之石銘曰</p>
<p style="margin-left:0em;text-indent:0em;" class="lg-abnormal"><div class='lg-row'>四百八十　寺數南朝　花飄晝雨　梵沸晨潮</div>
<div class='lg-row'>隨方景附　襲構爭翹　宅傳捨鮑　字記題蕭</div>
<div class='lg-row'>十寶虹流　千燈霞爇　慈輝可依　聖火無滅</div>
<div class='lg-row'>現光明拳　宣廣長舌　了此音塵　莫可思說　我頌我佛　皇矣能仁</div>
<div class='lg-row'>濟物無物　捨身有身　俗兩諦　化應一因</div>
<div class='lg-row'>花間坐我　果裏藏人　愚生莫知　墮諸苦惱</div>
<div class='lg-row'>藤鼠意成　井蛇心造　瀹繭徒焦　黏蠅易稿　誰空四纏　得皈三寶</div>
<div class='lg-row'>時維大覺　普照幽塗　拔離火宅　明示衣珠</div>
<div class='lg-row'>一瓶淨水　七箇團蒲　不有於有　何無於無　世界風尖　修羅兵劫</div>
<div class='lg-row'>如網之吹　如眼之眨　大夢千年　小參一霎</div>
<div class='lg-row'>會得若空　了無賸法　我來初地　喜還舊觀</div>
<div class='lg-row'>寶衣欲舉　天琴自言　微窺月指　妙論風旛　龕童効抃　龍象騰歡</div>
<div class='lg-row'>簡栖頭陀　子山麥積　式闡禪風　長流梵澤</div>
<div class='lg-row'>芥子積城　羅衣拂石　石泐城空　此碑不易</div>
</p></div>
<div class='div-other'><a id='mulu135' />
<p class='h2'>嘉慶十七年放生池記<span class='note-inline'>(石佚)</span></p><p style="margin-left:1em">嚴元照悔庵學文南庵放生池記放生池肇於唐乾元之世其時天下各道置之共八十有一所是固惻隱之心及於愛物而仁政之所急者歟宋儒蘇文忠公暮年尤樂道斯事歧亭之詩言之至深切而斯世貪昧之徒各有說以間之貪者謂天之生物所以給人食也食之不過斯言也近乎肆其昧者以是出於浮屠氏之教而非吾儒之所言也斯言也近乎誣夫生天地之大德也好生人與物之所同也古者庶人無故不食珍所謂珍下羊豕一等今則市廛無業之氓藉宰割弋釣炮燔以資其生者不可勝計矣古之人七十者衣帛食肉今則未及免懷便饜腥膏莫之禁矣口腹之欲以肆鱗介毛羽之生日以蹙仁人愍之思所以救者於是乎放生之說興焉是矯枉而不失其正者也會城武林門內有僧廬曰南庵南庵者故明沈澤民之所捨宅也庵之旁有池廣百有三十步亦捨以放生而屬諸他人其子八公復之今又湮廢久矣吾友何君元錫家與南庵鄰乃與同人謀醵金先復其三之一冀以漸復其餘詒書徵文於元照元照弗敢辭蓋吾先人於放生夙嘗盡心矣元照不肖不克纂述用內疚聞何君是舉有感焉乃書其歲月并告何君勉成之勿貪昧之說所搖而中沮之也其同人姓名銀錢之數具列于碑側</p>
<p style="margin-left:2em">嘉慶十七年歲在元黓涒灘仲春之月</p>
</div>
<div class='div-xu'><a id='mulu136' />
<p class='h2'>咸豐三年寶極觀重建三清殿碑銘并序</p><p style="margin-left:1em"><span class='note-inline'>(碑高八尺橫五尺字徑寸二分正書)</span></p>
<p class="byline">儒學訓導錢唐魏謙升譔文</p><p class="byline">兵部右侍郎錢唐戴熙書丹</p><p style="margin-left:1em">書洪範錫汝保極鄭康成曰又賜女以守中之道說文寶徐鍇曰人所保也古文寶作寶是保極寶極故唐王勃乾元殿頌曰皇圖寶極矣又靈寶本元經四人天外曰三清境亦名三天太經聖登玉清登上清仙登太清道家三清殿豈其所自來邪浙江會城羲同坊西北有寶極觀舊名元元庵剙自元延祐五年迨明永樂間人周思得詔徵扈駕有功始擴而大之賜額寶極觀中殿曰祐聖左右殿曰崇恩隆恩前殿以奉四將後太清閣其高切雲錫福<span class='corr'>延</span>釐之所　國朝康熙七年閣燬於火惟中殿前殿巋然尚存而閣基湮瓦礫者且百餘年觀主施養性矢願復興有朱君鳳鳴者中歲好道老而彌篤與史君逸泉并力合謀於所業銖積寸累多厯年載益以外募太清閣基建三清殿而以餘力修葺舊殿崇閎壯麗煥然改觀葢經始於道光壬寅歲告成於甲辰之冬計費白金一萬兩有奇是役也立願始於施養性任勞集貲賴有史君而克遂其宏願者亦朱君一心<span class='corr'>向道</span>所致也自元延祐五年戊午距今道光二十四年甲辰計五百二十七年矣廢而復興三人之道心堅固有志竟成蓋深合鄭氏守中之訓吁可尚已乃銘曰</p>
<p style="margin-left:0em;text-indent:0em;" class="lg-abnormal"><div class='lg-row'>虎林北隅　琳宮一區　始基元代　鼎盛明初　大起宏規　嘉名肇錫</div>
<div class='lg-row'>人有其寶　皇建其極　眾妙之門　羣之庭</div>
<div class='lg-row'>潤以風雨　鼓以雷霆　中遭鬱攸　焦土敗瓦　經百餘年　後有興者</div>
<div class='lg-row'>峩峩瑤闕　宛宛雕梁　愕眙遠邇　眴轉低昻</div>
<div class='lg-row'>井鉞參旗　雲牕霧閣　中有至人　延年勿藥　空虛生白　楹栱流丹</div>
<div class='lg-row'>廓其有容　高不勝寒　蒼松有聲　白鶴無語</div>
<div class='lg-row'>天風鏘然　步虛引去　仙居玉樓　帝留瓊館　爰清爰靜　巍煥</div>
<div class='lg-row'>舊觀頓復　新宮落成　我銘兹殿　媿山元卿</div>
</p><p style="margin-left:2em">皇清咸豐紀元歲次辛亥閏八月穀旦建</p>
</div>
<div class='div-other'><a id='mulu137' />
<p class='h2'>咸豐四年重舉復古會記<span class='note-inline'>(石佚)</span></p><p style="margin-left:1em">羅以智重舉復古會記吾杭城中罕存唐人遺蹟惟祥符橋之龍興寺有國一禪師天中塔及胡季良所書尊勝經幢幢下藏舍利五十四顆禪師示寂於貞元八年壬申造幢之歲開成二年丁巳越四十有五載矣寺剏於梁三易名稱龍興最後改祥符今則龍興與祥符分兩寺舊基廣袤九里有奇後悉軍民廬舍塔與幢久湮沒於民居明崇禎丙子聞子將<span class='note-inline'>(啟祥)</span>同眾善士贖歸爰啟復古會以彰古蹟而護法門厯有年所蕪穢如故又無復有過而問焉者余方外交諾庵桂埜蜀產也集三藏經典具勇猛精進之念起衰舉廢事力任之責諸己而不諉諸人昔年曾獨訪龍興寺除穢芟蕪設伊蒲供散諸花香而圍繞其處今歲二月之望偕道友彌通巨嚴雲軒三師續修復古之會聞其事來赴會及百人時方淫雨旬餘是辰開霽隨喜瞻禮者咸贊歎香火緣深迺蒙佛力之福佑歟諾庵屬余略敘始末刻於石垂之永久歲歲舉其會勿替後之有志者亦可以踵而行之矣夫厯代名賢祠墓防護者有令典學宮灑埽亦有會然第視具文存其名而失其實諾庵奉浮屠氏之教竟能實事求是吾徒視之良有媿已</p>
<p style="margin-left:2em">咸豐四年甲寅上距貞元壬申一千六十有一載羅以智記</p>
</div>
<div class='div-other'><a id='mulu138' />
<p class='h2'>光緒十二年鐫厲鶚書詠陀羅尼經石幢詩</p><p style="margin-left:1em"><span class='note-inline'>(石高營造尺九寸七分廣二尺四寸行書詩題三行詩九行欵一行行二十餘字不等字徑四分詩注夾行字徑三分跋詩八行欵一行字徑四分夾注字徑三分每行二十餘字)</span></p>
<p style="margin-left:2em">六月十日同丁敬身石貞石游龍興寺觀唐開成二年陀羅尼經石幢處士胡季良書<span class='note-inline'>(寺梁發心院唐改龍興宋改祥符在杭州城西舊基廣袤九里後漸沒入民舍石幢在夾牆空壍中明季忽放異光居人捨宅重建去今祥符寺里許矣)</span></p>
<p>詩見後題詠</p>
<p class="byline">樊榭厲鶚</p></div>
<div class='div-other'><a id='mulu139' />
<p class='h2'>跋</p><p style="margin-left:1em">光緒丙戌初春松生丁丙用韻記事以代跋尾</p>
<p style="margin-left:1em">張維嘉跋曰武林金石文字出于唐人者絕少惟龍興寺經幢建于開成二年吳興處士胡季良書其品格詳于宣和書畫譜會城中得此名蹟其可寶何如耶自鄉先哲丁龍泓徵君物色而摹拓之遂嗜古者所珍重竹舟松生兩兄于厲樊榭徵君詩中得詠經幢之作爰選工勒石嵌置寺壁傳諸後世不僅古剎金石遺文增一掌故而徵君是篇殆與香山題天竺寺詩版後先嫓美云</p>
<p style="margin-left:2em">武林張維嘉謹識</p>
</div>
<div class='div-other'><a id='mulu140' />
<p class='h2'>重建龍興寺碑</p><p>釋入中國椎輪於漢模繡於梁支流派別乎隋唐宋元閒其始也金人現示明帝夢感知有佛而已奉佛者無僧稱無寺稱亦無禪教律之稱梁武降尊求度同泰提倡寰宇遂稱所捨身曰僧稱所捨宅曰寺嗣是具善知識者參究法程見仁見知各有所得所謂禪教律者本同末異抑本異末同僧各宗其傳寺亦各別其系杭郡素目佛地寺之夥指不勝屈而肇建蕭梁惟存龍興溯自大同締造民庶承流朝重紺宇皈依風動鮑老捨居是發心觀起於隋季眾善斯額至唐敕郡建寺上應龍興之盛其始稱也洎錢氏浚井爰開戒壇宋獲天書名錫祥符雖法欽骨塔季良經幢題詠茲寺莫或及之而基址廣袤九里九曲佛火燭霄極盛乎其難繼也南渡兵燹寺遂豆分教寺之建迺別禪律元代詩僧多結社於兹白蓮白雲二宗莫浼逮至末造猶有以韻學名者文獻一記青田一序與長公詩章後先輝映焉葢禪教律三者惟龍興兼之故五山十剎雲滃霞起而寺莫古於斯亦法莫備於斯勝國之季祥符戒壇別析院龍興迺愈狹隘幸而幢發異光會約復古培植辟支扶立經石遺民招邀遂餉金石家之箸錄　國朝如龍泓樊榭諸老相與禮塔訪僧搨碑拂蘚清詞稚韻焜燿祇園雖梧園徵士之募疏穀人祭酒之碑文皆屬祥符而古蹟猶有未盡澌滅者乃祝融之駕稅於乾嘉熢燧罹劫庚辛更酷寇平適長白赫舍里公秉節糧儲來護龍象舊觀斯復諄屬紳耆是以丁竹舟松生兩丈追童時釣游感鄭公鄉里出策畫斬艾榛灌規度經緯引繩卧矩縮版勼眾復構募章氏施氏寺側隙地設幢使中辨明戒善社廟眾善戒壇之誤文高君仲瀛白叔昆季別捨地易之歸寺誠繼鮑老而揚芬者一時大雄之殿石經之堂古塔之封三昧之井次第興復巍然煥然而崇聖院之殘經慈雲院之塔石鐫補掇拾嵌壁設庭若桂埜所得老蓮手蹟猶思撥瓦礫以覓之嘻非易易矣原夫非無非有有相無相鳥窠面壁要亦致虛極守靜篤而三藏非藏十地無地團蒲戒衣勿假檀施惟以舍衞持盋長者布金膜誦遺經詎云殊軫古者有佛始有僧有僧始有寺今建寺必延僧主之而僧必合禪教律以同條共貫者庶幾異派而匯源惟雲棲則禪習蓮宗律守緇服以廣其教於鳩摩之傳先是其主僧瑞適以雲棲下院上方寺址圈入營廨思入城卓錫續證因緣於是鮑老輩流亟延兼主拓地樹幢皆與其議而寺後之祥符迤北之戒壇亦漸復以與龍興相輔佐嗟乎梁去今幾千載矣斯寺之廢興亦屢矣其金石入粹編播遠邇人莫不知有龍興今慶重復宗禪教律者之幸抑亦金石家考訂之幸歟孰椎輪是孰模繡是支流派別而殊涂同歸吾將執忠恕以靖教乘彼能仁者亦匪持教乘以埽忠恕龕剎廢興閱世衰盛不重賴夫語言文字也哉</p>
<p style="margin-left:2em">光緒十有二年龍集柔兆之躔律中黃鍾之月穀旦立仁和張大昌撰陳霖書</p>
</div></div>
<p class='juan'>龍興祥符戒壇寺志卷五</p>
</div><!-- end of div[@id='body'] -->
</body></html>