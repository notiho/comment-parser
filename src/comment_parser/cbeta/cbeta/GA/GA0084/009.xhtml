<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雞足山寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1042' />
<p class='juan'>雞足山志卷之九</p>
<div class='div-other'><a id='mulu1043' />
<p class='h1'>藝文<span class='note-inline'>(中)</span></p>
<div class='div-other'><a id='mulu1044' />
<p class='h2'>明．碑記</p>
<div class='div-other'><a id='mulu1045' />
<p class='h3'>迦葉殿記</p><p class="byline"><span class='note-inline'>(翰林)</span>李元陽<span class='note-inline'>(中谿　大理)</span></p><p style="margin-left:0em;text-indent:2em">嘉靖二十六年，余遊雞足。將至袈裟院三里，有老僧執爐遠迎。余問：「何以知吾來？」曰：「夜三皷，殿鐘不擊自鳴三聲。以徃來占之，當有吉祥事，故出山探聽。果有大貴人登山，此山靈預報耳！」及入殿叅禮，見空碑臥地。曰：「先師欲請大人作文，日復一日，因循數年。先師厺世，眾徒望門逡巡，遂至今日。」余嘆曰：「此鐘鳴之因也！」乃援筆，為書院之本末於石。院在山半，厺大頂六里。永樂間，羽人結菴。成化間菴廢，僧圓慶始創兹院。以此山為迦葉尊者守衣之處，故名「袈裟」云。歲元旦，四方慕聖蹟而來者以萬計。未至石門五六里，山益峻，磴益陡。遊人至此，騎者止，徒行者息，饑者待餔，渴者求漿。肰岩傾屋狹，置炊無所，客頗病之。慶乃鑿岩拓地，為殿，為樓，為門堂，為厨湢；置陶甓、作旨蓄以供客。于是賓至如歸，遊者日以眾。慶傳可義，嘉靖間添置常住，接待雲遊，院用興盛。可義傳悟成，萬曆間瀉銅像，重修寺宇。悟宇、悟教亦相與戮力，兹院遂與大剎並稱焉。</p>
</div>
<div class='div-other'><a id='mulu1046' />
<p class='h3'>賓蒼閣記</p><p class="byline">前人</p><p style="margin-left:0em;text-indent:2em">雞足遊觀之勝，在華首一壁。肰遊者徃徃並壁而行，視壅于壁，得其十之一，而不見壁之全勝也。大頂西南行里許，有磐石出于絕壑之上，可以坐嘯，又名「拜佛臺」。一登此石，則華首千仞，蒼肰起於東北，令人意動神竦。全壁之勝，擧在目中。遊觀之奇，無有出其右者。陽既于大頂建釋迦殿，至此募人出貲，授僧真淨，命建一閣，將讀書其中。頃之閣成，趙雪屏題曰「賓蒼」。陽嘗徐物色之，其橫絕地維，如細柳淮淝之陣，示人以勇；其頓挫起伏，千態萬狀，如〈上林〉、〈長門〉之賦，示人以文；其峻拔不可徑而造，又如陳蕃之榻、李膺之門，示人以介；其正色不阿，如古純臣之立朝，示人以忠；其靜默不言，如古聖賢之相授受，示人以道。登此閣也，則此賓蒼肰而來；泉聲、樹色，無非示我周行也。大哉賔乎！命童子識之。</p>
</div>
<div class='div-other'><a id='mulu1047' />
<p class='h3'>放光寺記</p><p class="byline">前人</p><p style="margin-left:0em;text-indent:2em">天地之中，有山曰「須彌」。環山為四州，南曰「閻浮提」，今之中國與五天竺是也。其地向離，故其人剛徤明利，非他洲比。誠習之以善，救之以道，其入聖可立待也。故諸佛興慈，以次降生焉。釋迦佛後，應補佛位而降生者，曰「彌勒」。釋迦命大弟子迦葉持佛衣，待其出而授之。飲光入定雞足山，葢正、像、末三法未竟，故竢時也。先佛在靈山拈花示眾，獨迦葉微笑，㴱契佛㫖，故命之以傳衣。傳衣者，傳諸佛之心。此皆夲實之語，非誇誕也。按內典：雞足與耆崛山相鄰。此地在唐以前，原屬西域天竺界內；况世傳小澄之事，石門訇肰中開，實為靈異。且聞嘉靖間，有僧棲石門三載，嘗於定中由石門入，見殿宇紺碧，沙門眾多，榜匾聯偶皆金。歷歷記憶，雖世間老于文學者有不及。謂非佛祖靈地，可乎？石門之下，時見光瑞。或圓相，或攝身，與五臺、峨睂大都相似。余即其地建創精藍，因字之曰「放光」焉。枕崇崗而列屏嶂，襟抱比密，風氣翕藏。至其地者，則見諸剎皆在山之肩背，而放光獨當胸臆之穴，為可嘉也。余乃白諸名衲，上自大頂，下至寂光、勝峰，合諸剎而為伴，從放光以為主，歲祇一期。長者百日，短者半之，又短者又半之，歲恒一週焉。庶通假有借無之名而入實相，忘體空折色之跡而造真源。當有入彌勒之寶樓、契迦葉之笑、拈世尊之花者矣。彼區區致疑于石門之開閉者，又惡足與議哉？</p>
</div>
<div class='div-other'><a id='mulu1048' />
<p class='h3'>光明寶塔記</p><p class="byline"><span class='note-inline'>(御史)</span>孫愈賢<span class='note-inline'>(念齋)</span></p><p style="margin-left:0em;text-indent:2em">雞足山巔舊有浮圖，俗傳迦葉尊者入定其下。每遇風雨，則灝渺籠葱中輙放光燄，似霞非霞，似火非火。自塔而起，旋繞峰巒，照耀林木，故俗呼為「放光塔」云。歷年既久，圮廢因之。庚子春，余遊此山。自勝峰而上，履崇崖，陟危梯，達塔所小憇。見塔僅存舊址，嘆息久之。數老衲向余言曰：「此山為西南名勝，與五嶽、太華、峨睂諸山同稱。其間梵剎以百，皆美輪美奐，金碧輝煌。漸至山巔，則景象蕭瑟，僅僅一塔，猶肰隳頺。」且山之名勝，謂是「迦葉道場」。使迦葉間居塔下，顧坐視其隳頺，而各剎則巍肰煥肰，極其美麗，是剝本實而茂枝葉也。遂與二三同志議修復之。舊制短小窄狹，且以頑石實其中，故隨築隨壊。兹則以石為基，以甎為骨，以銅為頂。結搆管束，類以鐵為之。中虛外直，七級四方。方各丈許，高可百尺。玉柱標空，金精耀目。自下方觀之，不啻如在天上。即阿育王般若塔，莫是過矣。所以壯雞足之偉觀，舒迦葉之靈氣，不在兹乎？經始於辛丑三月，六載未就。丁未仲春，侍御周公懋相西巡登覽，厚助之。刺史李公應霖捐俸，委官刻期督率，遂落成於是歲五月，故援筆記之。</p>
</div>
<div class='div-other'><a id='mulu1049' />
<p class='h3'>仰高亭記</p><p class="byline"><span class='note-inline'>(代巡)</span>周懋相<span class='note-inline'>(鶴珣)</span></p><p style="margin-left:0em;text-indent:2em">雞足乃西南靈山。釋迦大弟子藏衣處，即所謂華首門者是。余為諸生時，聞近溪羅公以綿裹膝登其頂，竊意此必非人跡所可至。歲之春，余巡滄洱。事竣，取道鄧川入山。雨聲淅淅，心訝山林其無意我哉？過放光、寂光二寺，宿於大覺。抵夜，雨霽。詰朝，乗肩輿過補處。有西粵苦行僧如正，年八十餘。進而叩之，大都多勸為善語。為題「雪衲苦修」四字。上至迦葉殿，履石磴，為兠率菴。門垣逼路近尺許，下臨絕壁。稍上，至銅佛殿。又東，為袈裟石，衣履跡宛肰。僧云：「此處可觀日。」從此上猢猻梯，石芒外露，履納其中。攀緣而登，手恒在頂，膝恒在胸。所謂「前人之足觸後人之帽」，非虛語也。數息，乃至頂。點蒼如豆，洱海如盃。五百里內山川皆在目中，印土雪山咸臨几席，翛肰有御風馮虛之想。從此下束身崖、禮佛臺。東過曹溪、功德二菴，以水得名也。又東則華首門。東為羅漢崖，下即楊黼修真處。又東有靜室，乃關中僧如唐所創。遂循故道下，抵大覺宿焉。次晨，過龍華、石鐘二寺，入大士閣，額曰「西來第一山」。是遊也，履跡所到，僅涉兹山十之二三，肰其大端可觀也。是山羅、李二公題咏頗多。余惟宇內名山不少，往往以人見重。蘓之赤壁，杜之艸堂，李之采石，尚使人景仰；况濂溪、考亭，千載艸木猶香哉？二公皆闡繹聖真，斗山後學，而先後遊此，可謂非濂溪、考亭也歟哉？乃為樹<span class='corr'>亭</span>于要路，曰「羅、李二先生遊處」，題之曰「仰高」。并為紀兹遊與所以樹亭之意，使後遊君子，知探奇覽勝不足為山重，要有所以重此山者。</p>
</div>
<div class='div-other'><a id='mulu1050' />
<p class='h3'>悉檀寺碑銘</p><p class="byline"><span class='note-inline'>(憲副)</span>謝肇淛<span class='note-inline'>(在杭)</span></p><p style="margin-left:0em;text-indent:2em">葢聞大道先天，妙啟無生之秘；靈根出地，頓登有覺之門。積著成迷，陶鈞不能運其變；緣聞入悟，欣厭無所介其懷。固非方隅可得界域，意想所能思議也。粵自帝車南指，揭七耀于崑彌；佛鉢西來，絢五雲于震旦。經駝白馬，雒陽徵神旭之祥；剎建青龍，新渚感浮楠之瑞。歸依練若，彝漢同風；咫尺耆闍，山川特異矣。雞足山者，益部之神丘，金方之福地也。崖盤九曲，峰偃三支。絕壁雲霞，映藤蘿而散采；諸天日月，耀若木以恒明。洞藏振海之潮，篁濤捲雨；峽度慈雲之徑，石闕行空。靈山雪嶺，讓其清幽；龜島雒伽，同于培塿。故迦葉波守衣以待彌勒，湼槃之雙樹猶存；暨僧小澄起尸以化蒙彝，華首之半門自闢。仙居從天竺飛來，香阜分儴佉王氣。肰而黃金未布，卓錫無期。團焦兩燬于鬱攸，無雞漬羽；棟宇久隳於禪窟，有鹿為塲。歲月已淹，葢有年矣。麗江世授太守加叅知政事木君，體玄邁種，味道忘飡。現護法宰官之身，具大善知識之力。超肰遠覽，慧居六度之先；卓爾澄心，義徹四觀之奧。相陰陽以開福梵，結因勝而攷蓍龜。菲食惡衣，賦集三千緡；累黍摶沙，經營二十載。乃致子來之眾，庀毛聚之材。約椽轟鳴，不假閻浮驅萬鬼；輪囷煥起，無煩喑啞助千工。鳥斯革而翬斯飛，山為礪而河為帶。題曰：「祝國悉檀禪寺」。其前丹樓五楹，紺殿十笏，歲時祝延之所也。鴛藍門外，銀牓昭囘；龍尾道中，璇臺爽塏。借西方極樂之土，為北辰環拱之區。三界百祇，率龍象而拜舞；千峰萬壑，隨嵩華以懽呼。所願宸極昌熙，永<span class='corr'>斂</span>箕疇之福；皇圖鞏固，上同兠率之天。此則葵藿之精忱，亷陛之大義也。豈與尋常雜宣室之釐、扆叅香城之位者等哉？於是珠林䥘落，寳所聯翩。月殿雲階，拱金姿而映發；錦磗縹瓦，翼猊座以高趺。天王示變化之端，如來現慈悲之相。講談席布，晨昏諷誦之音；經閣旛飄，遠邇蛟螭之影。耆舊學者，把臂入林；搭掛道流，隨心結夏。香檀舒蔭則羣暍咸蘓，法炬縣光則重昏盡曉。至于烟霞佳趣，山水清音。遠岫踈林，夜發魚山之響；靈湫伏瀨，寒抽蛇壤之泉。松風共寳鐸齊鳴，嵐翠與天花並落。牧歌樵唱，韻遶精寮；忍艸優花，香瀰叠嶂。四山積雪，吹凉火宅之魂；百里洪鐘，敲醒塵勞之夢。信仁祠之鉅麗，柰苑之奇觀也。是役也，經始于丁巳之嘉平，告成于庚申之林鍾。適余方有入賀之行，而眾以徵言為請。夫省方登封，臬臣之惟職；揚休祝聖，五服之同心。遂倚脂車，粗陳梗槩。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>大道渾淪　有聞乃先　惟神妙物　惟教綂天</div>
<div class='lg-row'>吉樹道成　香檀相起　象駕東驅　鷲峰西峙</div>
<div class='lg-row'>衣傳迦葉　法演摩騰　千流片筏　萬劫一燈</div>
<div class='lg-row'>孰其作者　留兹筌蹄　誰其述之　沈灰摶泥　雞園既彝　雁堂為隰</div>
<div class='lg-row'>龍厺潭空　鶴歸林寂　道以人弘　法由心轉</div>
<div class='lg-row'>微言未絕　勝地斯顯　穆穆守君　奕世銅虎　克孝克忠　允文允武</div>
<div class='lg-row'>舎彼已趨　躭兹淨業　百堵俱興　四天爰恊</div>
<div class='lg-row'>彤墀砥平　紫殿崿竦　恭祝蕃釐　山呼雷動</div>
<div class='lg-row'>鬱鬱叢林　煌煌丹雘　夏藻敷棻　秋蓮布馥　風柯夕籟　月鏡朝容</div>
<div class='lg-row'>壁鋪錦繡　峰吐芙蓉　既妙莊嚴　亦饒佳趣</div>
<div class='lg-row'>鐵輪不煩　金地自布　迦毘無域　菩提無根</div>
<div class='lg-row'>惟德惟善　覺法之門　名山不騫　貞珉可紀　與國同休　令聞不已</div>
</p></div>
<div class='div-other'><a id='mulu1051' />
<p class='h3'>玉龍閣記</p><p class="byline"><span class='note-inline'>(郡守)</span>周仕國</p><p style="margin-left:0em;text-indent:2em">蘓長公嘗言：「古今畫水，多取平遠細縐。其善者不過能為波頭起伏，與印板水祗爭工拙于毫釐間耳。唐廣明中，處士孫位始出新意，畫奔湍激瀨與山石曲折，盡水變化，號為神逸。」夫論水者，無不之江、之河、之海以為大觀，而孫位之畵，子瞻之評，乃在於是，不亦奇乎？雞足泓崢蕭瑟，名聞海內。而諸峰秀峭，插于雲表，固不可名狀。至崖際縣泉，更洞心駭目，令人徘徊不能厺。葢洄者縈，奔者漱；其垂而下者，如飛烟匹練，縣掛千章之木杪，試與九嶷五洩爭勝。山中諸泉，大概會流于茲。泉上石平，可畝許，若席若堂；水流約畧石隙中，又若斧鑿肰。稍右數武，為攢峰叠嶂，若限閫奧。折而左，崖石陡峻，若獅蹲虎伏，壁立千尺，勢不可少待。閣據泉上游，其中洞肰若城欄，其下流聲瑟瑟若津梁，其上供白衣大士金像。弘敞四達，入之可以觀泉之來，出之可以觀泉之往。奔騰直瀉，墜之潭，有聲潨肰。而兩崖烟霏霧箐，即六月盛暑，猶寒氣逼人。閣前崖置亭，以便觀憇。坐對之久，覺朱藤綠樹，與金碧素流映發。即孫處士染毫伸素，當不過是。夫兹為迦葉道塲，輶軒之至無虛歲。名僧卓錫，開士幽居，詠歌點綴，幾無剩賞。斯泉獨蒙茸艸昧，至今始發其靈，豈有待而肰耶？仲尼亟取于水，歸諸知者之樂，彼有所契也。余非其人，姑記之以俟來者。</p>
</div>
<div class='div-other'><a id='mulu1052' />
<p class='h3'>重修雞足絕頂記</p><p class="byline"><span class='note-inline'>(進士)</span>陳天工</p><p style="margin-left:0em;text-indent:2em">世傳「雞山迦葉」，非迦葉佛也，乃大迦葉波受文佛傳衣以待彌勒也。於稽《郡乗》，位置耆闍崖東北，後支如距，前支如爪有三支焉。中支之半亘有梵剎，崇奉迦葉，號迦葉殿。直指張公登山四顧，指猢猻梯曰：「觀絕頂，奇氣籠葢此梯，人馬愁度，天所以限仙凡，徘徊樓臺錯落如掛，似非人跡所到者。肰則，迦葉之殿當建此頂。」命僧繪圖來觀，乃于天長閣前，薙其灌莽，平其坎坷，得佳地。建殿五楹，山門一座，耳廊各三間；外築以城，高八尺，周圍一百餘丈，四正有樓。按圖經營，鳩材于山，陶缶于麓。登登丁丁，聲亂飛瀑。計落成凡幾閱月。金碧輝煌，兀突天半，稱雞山叢林第一云。由是至止者皆曰「直指功德無邊，迦葉法輪常轉。使永傳而顧祖，歷浩劫而難灰。」天工陪奉山遊，與聞巔末。恭承命記，因次當日語，付之石焉。</p>
</div>
<div class='div-other'><a id='mulu1053' />
<p class='h3'>天長閣記</p><p class="byline"><span class='note-inline'>(州守)</span>蔣爾第</p><p style="margin-left:0em;text-indent:2em">夫談滇中名勝，必曰「雞足」。其山形紆折，林木鬱葱。諸禪宮貝宇，森嚴繡䥘，居肰上方佛地也。獨一絕頂，寥寥亭臺，為風雪所侵，幾成猿猱之窟，羽人不堪棲身且棄厺矣。遊此頂者，歷天肰石級而上，舎輿而武者，可半里許。既至，不免氣喘汗浹而靡。一稅客處，觱發刺骨。即炎暑，不啻朔風肰。羽人獻一茗，不移時，循級下矣。余方經營謀度，使棲神有宇，聚衲有房，停車有所，為此頂長久計。而說者相與難之，謂安在削壁之上，而木石丹堊致其巔也。會直指朱公登臨選勝，感碧嶺之荒落，發贖鍰，于林取材，于山取石，取瓦于近麓。筭工給直，併力料理。舊有觀風臺，直指潘公所建，仍而不改。所益者，大士閣護法門及東西兩廡。閣之上，戶牖四徹，可遠眺；閣之下，砌築堅密，可休可憇。以丙寅二月經營，四月落成。報命于直指，嚴其門曰「天長」，葢為國祝釐至意也。復奉憲檄徵他州贖鍰，買百金之田以為常住。命僧來秀主其田，以供香火。是為記。</p>
</div>
<div class='div-other'><a id='mulu1054' />
<p class='h3'>大士閣三摩禪寺記</p><p class="byline"><span class='note-inline'>(州守)</span>廖士伸</p><p style="margin-left:0em;text-indent:2em">雞足為滇名山，海內有聲稱焉。余奉檄賓川，而兹山界在封內。每政暇輙登眺，梵剎森列，各標其勝。白雲杳靄，蒼翠凝叠，未嘗不冷肰有出塵之想。歲乙巳初夏，直指沈公按大理，過而遊焉。卻輿履行，攝衣履險，踞華首之頂。一指顧間，風嵐海色，爭奇炫秀。清磬梵響，時隱隱遠散林表，疑脫世氛，從天際行也。既，旋命士伸卜一勝區建閣于上，以供大士。擇緇衣實行者崇祀，冀昕夕祝釐，上延國祚；黙以<span class='corr'>祛</span>災釋患，為生民造福。伸徃得形家者言：「山岐，而大枝三，唯一小而卑、圓而長者峙于中，葢為兹山大關鍵。」曰：「山之前足，當其勝矣！」繪圖以呈，報曰：「可。」於是捐貲四百金，命伸董其役。且徵得一老僧古言者，戒行如一，人樂歸從；兹為勸募。遂于八月經始開山，採木鳩工。為高閣四丈有奇，前樓二楹，左樓右堂相對翼如。棹楔題額、香積蔬圃，罔不周悉；圍垣七十丈。越次年丙午告竣，金像隨亦焜耀。錫名曰「三摩禪寺」，以大士所證入而名之也。㫖哉！閣與山稱，僧與閣稱。則凡住持此山者，未有不思自利利他者矣。雞山將益生色興揚、稱雄海內也哉！</p>
</div>
<div class='div-other'><a id='mulu1055' />
<p class='h3'>傳衣寺記</p><p class="byline">阮尚賓<span class='note-inline'>(屏倉)</span></p><p style="margin-left:0em;text-indent:2em">雞足，滇西名山，與蜀之峨嵋、晉之五臺，海內並稱勝者。傳衣，雞足首剎，山形尤奇絕焉。記謂：釋迦入湼槃，令迦葉波守衣此山以待彌勒。華首門即其入定處也，此傳衣所為取乎？苐傳衣，故圓信菴，大機上人所創。嘉靖間，中谿先生與賓川朱守山游，秣馬於此，夜復對榻譚<span class='corr'>禪</span>。大機一達宗㫖，且與其徒印光戒律並嚴。二公重之，遂捐金復創招提。前起高閣，題曰「天下第一名山」。望中林木青葱，雲山迴合，可以滌塵襟而縱遠目，真奇概也。直指諸使君按部地方，靡不爭覩其勝云。法界上人名曰寂觀，印光之徒也。徃承衣鉢，棲跡兹山，戒律一如其師，尤多證入。曾建藏樓貯經，葢行僧乎！又舉高僧所菴名真澄者為上首，余殊禮致之。方議春秋開講，居無何，忽有囘祿之變，時萬曆辛丑元日也。明年法界詣余，請曰：「寺已災，不忍見此煨燼，無亦劫數肰乎？所賴明公鴻力，一興復之，庶福地不致丘墟，山靈幸矣。」余喟肰曰：「厥功甚鉅，肩任之難也。〈內德〉云：『一水無以和羹，一木無以搆室。』誠得有力者贊之，庶幾哉！」隨謀于慎吾楊君。君曰：「再創禪林，勢自難已。苐所乏者，財也。公倡之，余贊之，不足者募之，可乎？」余曰：「得之矣。」遂自肩厥事，為之經始。議採木於諸山，慎吾亦有所助。正殿鼎建諸費，余悉佐之。又募諸縉紳及境內善信，共貲若干。未足也，法界復以自置田易價充之。逾年，大功落成，規制視昔甚弘麗。計正殿三楹，高七仞，斗拱錯陳，上凌碧漢。中殿五楹，高三仞，棟宇巍峩，成以良材。左作大方丈，右作大禪堂，各三楹，俱與殿稱。左後為香積、為寢室、為經樓。前為寺門、為寶坊，不一而足。殆一時之鴻搆乎！殿塑三如來，皆銖衣瓔珞之像。中則余與慎吾莊嚴之，左右則洱城世官楊如檟、龍關八十老人蘓得賢所發心也。阿難、迦葉則自全忠為之。其未竟功德，又不能不俟諸善信焉。諸山謂寺成，余應有記。余曰：「寺之廢興，數也。數應廢，不能<span class='corr'>卻</span>劫火之不焚；數應興，自能致天人之恊應。即紺殿之巍峩，龍象之赫奕，雖出諸檀之助力，乃冥冥中幽贊其成者，豈不微也？異日有總持為空門之謢法，復得任事之僧如大機、如法界焉，則香火常新，秪林有賴。兹寺與兹山同其悠久，可以寄吾心于百世之下。脫或蹇力，不勝香象之負，祗有踣蹶耳，豈余所望于後之人哉？」噫！覩兹剎者，當知所興起矣。</p>
</div></div>
<div class='div-other'><a id='mulu1056' />
<p class='h2'>本朝</p>
<div class='div-other'><a id='mulu1057' />
<p class='h3'>雞足山藏經記</p><p class="byline">李仙根<span class='note-inline'>(蜀遂)</span></p><p style="margin-left:0em;text-indent:2em">古者天子諸侯祭望山岳，以其能興雲雨、濟化育，厥功茂也。而當世所稱四名山不與焉。肰而天下士庶，無愚智賢不肖，奔趨瞻慕，彷彿靈跡為奇特，轉相告語，有恨不及見者。豈真佛法弘妙，感服固如是乎？昔大雄氏四十餘年，導引無邊。及其末，以正法眼藏獨付摩訶迦葉。葉入雞足山以定，阿難尊者以寶香貌之，至於今弗替。然則雞足當首四山而又不與，何也？曰：「遠也。」自須彌山王分枝擘脉，徧四天下，崇峯邃谷，莫知紀極。以其遠也，祭望缺焉。即雞足為宗㫖淵源，猶或遺之；况夫人七尺之軀，百年之寄，道業㴱厚而踪跡隱約、名限疆域者豈少耶？是山有八大剎，有賜藏四。兵燹迭罹，半付刦灰。僧慧輝為破山老人四世孫，住持迦葉殿，覩其厄，傷焉！爰走姑蘓，苦募四寒暑，遂得正藏三百三十函，為卷六千七百六十。貯以十四箱，并諸佛像，莊嚴以歸，而遠乞記於余。或謂三教聖人，皆以無言為宗。當尊者拈花時，寧有點<span class='corr'>畫</span>塵屑齒牙間？數千年惟藏是崇，忽而御賜，忽而烟消，未聞西來真意有此起滅也。况如來密義不可思惟，結集以還，編次重譯，已稍履迹之間，展轉論釋，辭意哤襍。有識者嘆之，恐微笑者今且大笑也。李子曰：「夫天不言而四時行，道無名而文字通。」謂文字非道，猶舎四時而言天也。且夫虛空之中，莫非水火，人奚見之？及索以陽燧則熾，承以方諸即液。一切典章，雖若塵積，其實等虛空也。人恨不持陽燧、方諸耳，何懼不遇水火哉！當今末法，行願疎薄，各矜少得以為貴。及夫同道分鑣，拆正無術，外者橫加排斥，即偏師左次，正緣寡陋積習，無復廣學多聞者融理事而具辨才故也。古人謂：「益人神智，罔過于書；般若精進，曠刦莫殫。」中華之教，以簡奧為體，學者徒以一二字訓釋，輙云貫挕，甚有訛謬相承不自覺者。內典之妙，從象胥中，不厭詳密。鼓吹斯道，良非一端。斯所謂智慧泉也。肰則輝公是舉，豈獨揭人天眼目于<span class='corr'>洱</span>海天南？即其所經涉應求間，無量善信資助傳說已，莫不知有正法眼藏所從來。固知賓川之松，望風囘指；法寶之氣，燭井、鬼而光徧河沙。雞足一山，當自立名。五嶽不必六，四山不必五，夫何遠之有？</p>
</div>
<div class='div-other'><a id='mulu1058' />
<p class='h3'>天一閣記</p><p class="byline">范承勳<span class='note-inline'>(瀋陽)</span></p><p style="margin-left:0em;text-indent:2em">雞足山相傳乃迦葉守衣入定處。雖荒唐不可攷，然此山為六詔名勝，其來已久。余制滇數年，思欲登之，無由也。辛未冬奉㫖廵歷金沙江，至賓川，會提軍諾公。山在賓川境內，相望數十里，遂得便道以遊。信宿而登絕頂，因見山中菴院多被火者。絕頂亦然，惟銅殿巋然獨存，殿後新建佛堂三楹爾。詢其故，僧云：「山頂乃火星。有遊僧謬為建塔，以故火益熾。十餘年來，災疊見。舊有高閣，培水星以鎮火，今以燬。欲毀塔，恐阻於官。欲建閣，苦綿於力。」余為諭州牧，聽其毀塔；且商之諾公，各捐百金以助閣費。三閱月而閣成，僧來請記。余惟雞山之勝，幽崖邃壑，各有其奇，然而大觀皆在絕頂。其南則賓川烟火、洱水浮杯。其東則金江奔濤，漰湃千里；點蒼西拱，雪峰北峙，誠勝槩也。吾知登斯閣者，凭欄四望，山川之形勝、民生之休戚、邊塞之隱憂，必有動乎其中而思為國家賦澄清、計久遠；不僅以登高作賦，侈遊觀而矜逸樂已也。余既因廵歷而登此山，又因山之勝槩而同諾公建此閣，更思閣以鎮火，遂取生水之義，名之曰「天一」。是為記。</p>
</div>
<div class='div-other'><a id='mulu1059' />
<p class='h3'>雞足山迦葉院藏經記</p><p class="byline">王繼文<span class='note-inline'>(廣寧)</span></p><p style="margin-left:0em;text-indent:2em">余讀中秘書時，即知滇有雞足山也。自迦葉奉佛金縷衣入定是峯，其名遂顯。雲霞掩映，鳥翬具瞻，屏巒之所迴合，泉流之所答響。賢士大夫贈詩作賦，見諸載籍者，汗漫縱橫。咏誦之餘，神相徃焉。每欲一至其地，以徵當否。今幸奉天子命，兩撫是疆，自謂夙願可酬。又因距省尚遙，未遑躬探幽奇。且惟民事是念，家絃戶誦，較重於貝葉曇雲；上原下隰，加切於高山流水。余日事其所當事，而意中具雞足觀也。戒僧淨極者，振錫此山，慨迦葉院藏經燼于劫火，偕其徒慧暉，携瓢荷杖，足跡遍天下。歷九年，購經貯之。所謂三車萬軸者，罔不具備。因請記于余，兼為余道兹山之景，乃與昔時詠誦無異焉。夫佛之教，無言可傳者也，何有於經？即托之經，亦可因什一以推千百，又何有於藏？淨極之為，其於靈山拈花示眾、破顏微笑之㫖，或未貫乎！雖肰，教以無言而傳，亦以有言而悟。學佛者宵中香浮，夜分鐘盡，無不可即象以見性。况乎白馬駝籍，黃檗闡微，諸維摩所現身設法，得以廣紀博采。其為昏衢慧燈，真未可量。淨極之為，亦云盛已。余願居此山而翻研者，不當使迦葉專美也。是為記。</p>
</div>
<div class='div-other'><a id='mulu1060' />
<p class='h3'>重建華嚴寺碑記</p><p class="byline">學蘊</p><p style="margin-left:0em;text-indent:2em">天下名山，葢如五台、峨嵋，乃大菩薩應蹟道塲。惟雞足山即我迦葉初祖入定華首以待慈氏之勝蹟也。攷自周孝王十四年丙辰歲，尊者持僧伽黎叱開石門，捧衣而定。至大唐間，神僧號小澄者，朝遊榆城，暮歸華首。國人欽其神異，始創精藍而崇奉之，即迦葉殿也。其華嚴來脉，自大頂而下，中距一支，貫絡連珠，蜿蜒數里。岑巒拱翠，展誥舒文，龍虎交蟠，雄開大嶂。昔為熊豹之藪，嘉靖初間，月潭和尚卓錫南來，德馴猛獸，草創成規。而上足月輪禪師，遊化京都，道聞內闕，欽承神宗皇上，奉慈聖宣文明肅皇太后懿㫖，勅頒龍藏，特賜紫衣，奉命還山，乃萬曆庚寅年事也。有大善長者張公<span class='note-inline'>(諱)</span>舉、郭公<span class='note-inline'>(諱)</span>子榮從而鼎盛。麗江府方伯木生公即為建毘盧藏閣，置捨福田。四事悉備，雲水麏集，鐘皷交叅，道風日著。偉哉，雄冠一山！豈憶明季戊<span class='corr'>戌</span>春，祝融為祟，一夕攝去。然造物雖有廢興，而道德原無隆替，良可慎歟！頼有同志抱道耆德數軰，堅心株守，屈指十有六年，誠格佛天，善緣頓際。于康熈癸丑仲秋月，遂感檀越吳公<span class='note-inline'>(諱)</span>文華，乃豫章名族，旅泊滇南；菩提有種，生知從善，無異給孤之誠，有闍提之効，一力擔荷，曾無膩意。建大雄紺殿，供三世如來。左右廂樓曰雲堂，曰禪室。過道、山門，皆公獨荷鼎新。隨置香燈田莊，鐫之碑隂。而寺眾各各出手，竭蹷從事，修廚庾，搆寮舍，補殘缺，緝弘規。僅一甲週，遂成弘鉅袛園。雖曰人力拮据，皆因地勝龍靈，始能恢弘若是。詎知今日之大成，實乃千古之壯麗。惟榮惟粹，獨耀獨彰。宛然帝網莊嚴，華藏世界之一大觀也。葢《華嚴》之極談，談斯道也；佛祖之所傳，傳是心也。苐居是山，住是寺，當何以用心哉？孜孜如履氷載道，念念體究無生。出亦此法界，入亦此法界。理事全彰，戒乗俱急。晨昏鐘皷，祝釐無疆；曉夜佛聲，自他俱益。則四恩總報，三有齊資矣。今大功告成，寧不叙諸大綱以紀厥勝？癸亥冬，知恒公繭足千里，造九台見訪，云：「今華嚴梵宇剏畢，請師椽彩一記，以垂不朽。」余曰：「作記猶易，爭奈山居無文。」何公曰：「正需無文而不可得！」故直叙其始末云爾。</p>
</div>
<div class='div-other'><a id='mulu1061' />
<p class='h3'>鄧川州奉道府廳明文碑</p><p style="margin-left:0em;text-indent:2em">大理府鄧川州為祈<span class='note-inline'>(天)</span>垂慈、復新香火、普霑恩澤事，奉分守金滄道批，據雞足山各寺住持僧吉祥、儒能、排寂、周輝、悟寬、如滿、道慈、歸恒、如堂、普惜、普合、性讓、元炤、玄冥、智元、普林、普潤、通文、如常、普勝、超塵、性學、德符、智印、體一、妙定、通泰、周賔等連名訴前事，訴稱雞山各寺院宇所有常住，俱皆十方檀越捐資置捨。奈因節年錢糧，各僧戶完納不前被，康熈元年，內里排將僧等，妄扳置日夫馬雜差。前蒙本州于天啟年間加察，詳奉院道府老爺批允，賞立直隸勒碑，蠲免一應夫馬雜差，以救香火，年久無異，俯炤舊例勒碑，仍賞蠲免雜差夫役，香火得以重新，永禁奸究扳扯等情。奉批雞足古佛道塲，寺中之產不過以供香火、贍僧眾。兵燹之後，佃民寥落，不致盡成荊棘者幾希矣。相應稍與寛恤，仰鄧川州查例，免其雜差，報，奉此。又奉欽差分廵金滄道沈批，仰鄧川州查例，具報，奉此。又奉本府批，雞足僧戶糧重田輕，一切雜差，久已勒免。楊暎等忽行科[泳-永+(瓜-、)]希啚肥己。何其塵根深重，獨無香火情也。仰鄧川州查例，具報，奉此。又奉理刑府批，仰鄧川州酌議，應否另立僧戶，務得公私兩妥，并候院道府批示，報，奉此。依奉差役，行喚各寺住持到州，該本州知州劉詳看，得雞足山僧常住田地，原額稅糧共壹百㭍拾伍石肆斗叁升零，悉係檀越施捨，田輕粮重，隨在里甲。至天啟初年，適院道廵臨雞足，僧人吉祥等具訴，被里排科[泳-永+(瓜-、)]侵收，返殃賠累，准改直立僧戶，輸納正賦，其一切夫馬雜差，奉文優免，勒碑石尚存。自定鼎之後，大兵雲集，公務浩繁，此見役排年楊映等，在于前官具呈扳扯同辨。今僧人吉祥等，復援往例，籲懇新恩，連名控訴。本州敢不仰體大乘慈悲，與之寬恤，以昭憲臺菩提之念。相應從前舊例，再沛新恩，其碑內原額併近置一捨，餘石之夫馬雜差，所當一體蠲免，候詳允日行僧遵照，永禁妄扳，重新香火，以垂憲恩扵不朽者也。業經具由申詳，欽差分守金滄道紀奉批，既有舊例可從，如詳發落繳，奉此。又奉欽差分廵金滄道沈批，如詳行繳，奉此。又奉本府批，如詳行，仍候<span class='note-inline'>(守巡)</span>二道臺批示繳，奉此。又奉理刑府批，仰候各上司批示行繳，奉此。遵將雞足山各寺住持僧糧，每年僉僧二名，輪流便換應役，自行催辦，舊管稅粮壹百㭍拾伍石零，并近置新收稅粮壹拾㭍石有零，免其額外置日雜差夫馬等項，以成善果，以供佛天香火，里甲不得再行扳扯。至於正賦應納稅粮，本折金價各欵，與民間一例輸納，不得借此藐州抗法，肆行拖逋。亦不得通同俗戶，假借名色，稱置常住，將俗粮詭入僧戶，希啚蠲免雜[泳-永+(瓜-、)]。倘有故違查出，僧俗一并究治。相應永禁合行，勒石州前遵守。</p>
<p style="margin-left:10em">鄧川州知州劉登雲，署吏目<span class='note-inline'>(張達、李伯昭)</span>仝立</p>
</div>
<div class='div-other'><a id='mulu1062' />
<p class='h3'>詳允雞山直隸僧戶碑</p><p style="margin-left:0em;text-indent:2em">大理府賔川州，為懇<span class='note-inline'>(天)</span>循例直隸僧戶，以永名山香火事，奉本府信票，奉雲南等處承宣布政使司批，據雞足合山住持僧月潭、可春、道涵、法光、源霔、純了、如全、守禮等訴前事，詞稱：情緣雞足山常住田畝，俱係遠年檀越施捨，非粮重即荒蕪，正供難輸。兼以夫馬雜差、粮丁之苦，僧眾遠迯，一山棘莾，爐烟寒冷，佛面生塵。幸蒙本州清廉父母垂憐，猶恐錢粮拖逋。遂照滇省諸剎事例，將山門稅粮剔出，另立直隸僧戶，自行輸納正額外，蠲免夫差雜[泳-永+(瓜-、)]各項，招集數僧辦納錢粮，庶賦額不失。幸際天星坐鎮，千載竒逢，僧等具訴，批賔川州勒石，以垂永久，庶里甲不致混扳，佛僧霑恩等情具訴，奉批，仰大理府查報，奉此，備行。本州即查雞足合山稅粮，果否照滇省事例，另立直隸僧戶，其正項之外，夫差雜[泳-永+(瓜-、)]應否准與蠲免，其中有無明避虧額，逐一細查妥確，并將另立直隸稅粮數目，造冊報府，以憑覆查報司，酌奪施行。事關錢粮重務，毋得違錯等因，奉此。該本州看得雞足山，雖不比他處名山，乃滇中之巨觀也。■■承平之日，每有高賢貴客往來遊覽，多捐資斧修葺，以致合山僧眾易於支撐，毫不以錢粮差役為累。奈近因遭兵火之後，糧差之外更加召買，僧人迯竄，田地荒蕪，寺宇傾頺，神顏敗壊。真所謂十寺九空，人烟寂絕者也。共計本州稅秋貳百餘石，即正項猶恐拖逋，難輸其丁粮，差徭安得望其支應。雖經卑職於十八年見此光景，准炤通省之例，將各里錢粮剔出，立一僧戶，止納正項，豁免雜差，此猶可甦其困苦於萬一也。但僧人慮其官之去留無常，事之更變甚易，乃勒石哀請恩垂永久，是誠共保名山之盛舉也。除將夏稅秋粮另冊開報外，伏乞憲恩，俯念佛天香火作功德主，慨賜轉達批示，庶便遵炤等因具詳到府。據此，該本府看得雞足山，滇中称為名勝，往往有奉佛僧真之士棲於此。近因粮累僧迯，以致山門荒廢不足惜者。今賔川州將僧戶另立，免其雜差。既無悞於國賦，復有裨於山門，誠為兩便之道。今據該州查報前來相應，俯准勒石垂久。倘蒙俞允，則憲臺功德當與山石俱永矣。等因具由，於康熈叁年正月二十九日申詳布政司，奉批准如詳行繳，奉此。康熈叁年伍月初三日，又奉分守金滄道批，據本府申詳亦同前事，奉批雞足山，近聞粮累僧迯，名山勝地，幾為荒廢。准如詳速行，該州勒石永久可也，此繳奉此。合行知照為此牌，仰該州官吏，遵照來文內事理，即將雞足合山稅粮剔出，另立直隸僧戶，其正供應納之外，一應夫馬雜差遵照憲批，准行豁免。仍於州前勒石垂久，務須極力招集僧人，照舊歸山，辦納粮賦，勿致荒廢所有。另立僧戶、稅粮数目，造冊報府，以憑轉報布政司<span class='note-inline'>(糧守)</span>二道，及本府存案備查。亦不得將里甲民糧混入僧戶，如違未便，奉此。合行給帖外，仍於州前勒石，仰合山住持月潭、可春、道涵、悟高、源霔等遵照。凡有僧戶常住田畝遵照詳允，另立直隸僧戶，自行照額輸納稅粮外，其一應夫馬雜差等項，悉行豁免。如有里役人等，混行扳扯起[泳-永+(瓜-、)]，許執帖赴禀，以憑查究，俱毋違錯，鐫石永久垂銘。</p>
<p style="margin-left:10em">奉直大夫．知賔川州事．榆關張瑞揚立</p>
</div>
<div class='div-other'><a id='mulu1063' />
<p class='h3'>豁免雞山雜差碑</p><p style="margin-left:0em;text-indent:2em">大理府正堂加一級王，為祈<span class='note-inline'>(天)</span>超釋置日廣濟香火事。康熈二十一年六月初四日奉欽命綏遠將軍總督雲貴部院加一級蔡批，據本府申詳，康熈二十一年四月初十日據鄧川州申詳，康熈二十一年三月十一日奉本府批，據雞足山直隸僧吉祥、儒能、排寂、悟寬、周輝、如滿、圓炤、性讓、普勝、道慈、超塵、普合、如堂、普潤、智元、通泰、玄冥、普惜、性學、德符、可春、如常、妙定、會燈、周賔、通文、慧輝等連名具訴，豁免置日夫差緣由，該州備由加看，申詳到府，據此隨詳批，仰候轉詳繳批行，去後，復據該州詳称，卑州遵批事理，當即將僧戶置日蠲除免應，各戶僧人尤恐異日紛更，又于本年四月初一日，復據山僧吉祥等連名，訴為籲憐苦極，叩請新恩，重輝香火事，詞称竊唯雞足，滇南香火，各寺菴院，昔蒙先檀鼎建，稍有常住田地，俱皆眾檀置捨，或因粮重，或係山岡，送入山門，作為常住，當時錢粮在于里甲，輸納切被里排科[泳-永+(瓜-、)]之甚。于萬曆年間，蒙先任本府，電察名山疾苦，詳明院司道賞為直隸，自行輸納，蠲免雜差，勒石府州儀門，永無更異。至康熈四年，本州劉父母官，奉文清丈田地，于額外新加稅粮八十三石，當即具控積弊，牢關民隱，不得上陳。自逆政以來，萬苦難言，賦稅百倍，<span class='corr'>斂</span>徵雜欵，千層科[泳-永+(瓜-、)]，佛爐殆盡，十寺九空，佃迯田荒，凋殘至極。古佛道塲，悉為荒山冷廟；州前店房，盡成羅剎地獄。葢由里甲不遵憲檄，亂法紊規，拔當置日科[泳-永+(瓜-、)]，雜差雜泛浮於正供，但錢粮賦役，僧俗宜辦，在俗當差，有人丁、有手足。僧充俗役，孤貧釋子干遭鞭撻，俗應下程居家者有，僧應下程出俗者無，十倍購買，種種痛苦，哭訴恩星，目㨻垂憐，申詳本府，已蒙批允在案。誠恐猾里，陽奉隂違，更加虐害，賞將輿情，再行轉達<span class='note-inline'>(督撫)</span>司道各位太老爺俯准，照例蠲免置日一應雜差，復行勒石，鼎祝新恩，以垂不朽。等情具訴到州，據此該本州署職知州魏榮，復加查看得雞山僧戶，因里甲扳害，於昔年訴經院司，批行道府准另立直隸，自辦自輸，凡有雜欵槩與除免，府州勒石見存。近年以來，正欵有額，雜務浩繁，僧弱民刁，扳扯有之。且租少粮重，正供輸措不前，再加雜泛隨徵，僧焉得不迯？田焉得不荒？卑州蒞任，經徵召，買秋粮本米，條編欵銀，勸諭僧人，勉強完功。訴及置日情由，原非全書欵目，不過巧立名色，實乃病民大害。故此，斗冐代籲，請豁蒙批，准免在案。今復再加哀訴，慮恐後日里民罔遵，泣切轉詳，是欲再行勒石，杜絕扳害，鐵案仰叩憲恩俯准，轉達院司道，賞將置日刪除，准其勒石，德造名山，恩垂永久。等情詳報到府，據此，該本府查看，得鄧川州雞足山，為滇西名勝，莊嚴古剎，釋子焚修數百年於茲矣。各寺俱有檀信，捨置田畝，其錢粮正供，歷年自行輸納，一應雜差悉奉院司道批免，勒石碑記現存。緣吳逆叛亂以來，橫徵苛<span class='corr'>斂</span>，波及僧伽，遂有里甲扳當置日陋規，如下程雞酒購買官物之類，僧應俗差，清濁莫辯。本府痛革前弊，嚴行豁免，今該寺住持僧等，恐日後不肖官吏，仍蹈前轍，具訴該州，詳前來除正項錢粮照額完納外，所有置日雜差伏乞憲㤙批示，俾之勒石山門，永為遵守，不惟佛日增輝，而功德誠無量矣。等因申乞照詳，奉批，仰照舊豁免雜差，仍飭令勒石，永示遵照繳，奉此。又奉廵撫雲南都察院加六級王批，同前由，奉批。據詳，雞足山固屬滇西名勝，莊嚴古剎，常住錢粮八十三石，於中恐有包攬情弊，仰府轉行該州查明，本山、本剎實有多少粮石，准其置日雜差豁免，其餘毋得濫行豁免可也。此繳，奉此。又奉布政司批，仰候<span class='note-inline'>(督撫)</span>兩院批示行繳，奉此。又奉糧儲道批，仰候<span class='note-inline'>(督撫)</span>兩院並本司示繳，奉此。又奉分守永昌道批，既經通詳<span class='note-inline'>(督撫)</span>部院并<span class='note-inline'>(本司粮道)</span>，仰候批示行繳，奉此。本府猶恐不實，復行鄧川州查僧戶錢粮，果否八十三石，其中無有包攬情節，確查具報，去後，兹據該州詳称，僧戶常住因康熈四年內署事知府劉登雲奉文躧丈等，則上下肆易抵昂，僧■未獲週知，故雞山錢粮於舊管內，多八十三石是實。查僧人常住雖屬州境，田地坐落羅川，而里民與僧田相隔二百之遙，有無包攬，豈得而知？卑州再四思惟，不若取田鄰及鄰近村庄，互結除取。據羅川羊塘里約總孫祚，鄉約阮應禎，並百十長，田隣互結存案外，合就據實囬報等情，詳報到府。據此，除本府備由加看，詳覆廵撫都察院外，合行勒石，永禁遵守。為此示。仰雞足山住持僧吉祥等，遵照嗣後輸納錢粮，止許本山、本剎田地，不得分外包攬，其一應雜差置日悉行豁免。至于里甲人等，不得再行扳扯，敢有故違，許尔等赴府陳告，以憑究治。各宜凜遵，勿貽伊戚，須至勒石者。奉憲大夫．知大理府事王興禹立</p>
</div>
<div class='div-other'><a id='mulu1064' />
<p class='h3'>豁免雞足山雜差門戶采買碑</p><p style="margin-left:0em;text-indent:2em">大理府賓川州正堂周，為叩請新恩，急甦困累，重興香火事。康熈貳拾肆年貳月初拾日，奉本府正堂加二級王信牌。康熈貳拾叁年拾貳月初伍日，奉欽命綏遠將軍總督雲貴部院加至正一品仍帶餘級蔡批。據本府申詳，康熈貳拾叁年十月初六日，奉本將軍部院批。據賔川州雞足山八寺住持僧普宜、妙枝、道悟、照彥、源嵩、海聚、慧輝等連名訴前事，詞称：竊惟雞足名藍，滇南香火。昔釋迦文佛之大弟子摩訶迦葉尊者，於多子塔前分燈，奉命入定於雞足華首門，其由遠矣。彼時無有梵剎，行僧多岩居處。至宋、元間，方啟蘭若，遐邇欽風，節連開達，俱成大剎。重樓殿閣，金相巍巍，檀那植福，有無盡之莊嚴。以致年㴱寺古，日漸蕭條，歷滄桑之後，凋零至極。葢因門差之擾，不時采買食椒果、䗥油、椒油等件，兼有考塲造備棹橙。若逢科塲之年，更加謄錄之苦。且是前應用木植枋板，伐盡風脉，株林供應抬送，種種困累，萬苦難言。在上恩視為微末，在小民實以難當。此寺傾僧散之餘，各寺些須錢粮，旦夕難撑。再加門差困累，死徙無日。幸際爺爺福星照鎮，真為千載奇逢。蟻僧等不憚千里，奏請鈞示，永鎮山門，叩勅府亷所屬嚴禁。倘蒙邀恩，不惟佛日增輝，而功德共成無量矣。為此，匍匐救命，上訴等情，奉批。仰大理府查報，奉此，隨差皂楊應美行異雞足山合寺住持僧普宜等到府，當堂查問。據普宜供称，雞足山舊有八寺，今只有五寺了。玉皇閣被火燒燬，當家僧海聚已故，下剩的迯竄。寂光寺已為錢粮有累，也迯竄了。迦葉殿也迯竄了。因是當日佛弟子古剎，我們眾寺裡僧人現在募化修理，剩只有五寺。其香火田土，俱係眾檀越施捨的，好田未必肯捨在寺裡，都是荒蕪薄田捨在寺上。其差徭俱隨田轉，俱照民例，一例當差。寺上僧眾俱係托鉢募化，非在家者可比。懇老爺正項錢粮照例完納，止求門面雜差賞免。又問妙枝、道悟等，所供相同等情。據此，該本府查看，得雞足一山原滇南名境，其山中花椒、蜂蜜、木植等物，向來該地方官或別採取辦，於彼情亦有之。然曩時僧多寺廣，可以眾擎易擧。若今日寺廢僧迯，艱於應辦，自應悉除。阻官以安僧，無至於雜[泳-永+(瓜-、)]。業蒙憲臺頒立碑文，已經永遠禁革矣。則雞足五寺常住錢粮，除正項照額輸納外，所有一應雜差及謄錄，寺須此照水目山例，悉行禁革，俾眾僧得以安然焚修，以綿香火，頂祝鴻慈於不朽矣。是否允從？伏候憲裁批示，等因申乞，照詳奉批，如詳禁革，仍給示曉諭繳，奉此。除勒石永行禁革外，合行知照為此牌。仰該州官吏遵照本府詳奉將軍部院令批，奉理雞足一山錢粮照立，僧戶正項照額輸納外，其一應雜[泳-永+(瓜-、)]公務採買謄錄等項，永行禁革，不許行[泳-永+(瓜-、)]累。如有查出，定行重究，仍具不違。遵依報本府，以憑轉報查考施行，俱毋故違。除鄧川知照奉，因此本州除具不違，遵依報本府轉報外，為此示。仰雞足山八寺住持僧普宜等，遵照本府詳奉本將軍部院令批，事理雞足一山錢粮照立，僧戶除正項照額輸納外，其一應雜差、公務、採買、謄錄等項，勒石永行禁革外，其里甲無知諸色人等，不得妄扳。如違，許僧人赴州陳稟，定行重究，決不寬貸，須至碑者。</p>
<p style="margin-left:2em">賔川州知州周家柱立</p>
</div></div>
<div class='div-other'><a id='mulu1065' />
<p class='h2'>明<span class='note-inline'>(補遺附)</span></p>
<div class='div-other'><a id='mulu1066' />
<p class='h3'>詳允雞山直隸僧戶碑</p><p style="margin-left:0em;text-indent:2em">大理府為敬陳輕徭之議等事，崇禎十年二月初十日蒙廵按雲南監察御史張批，據本府署印同知王呈詳，雞足山悉檀、寂光、聖峯、石鐘、大士閣、幻住、華嚴、迦葉、會靈、寶蓮、懷恩等寺，住持僧吉祥、儒能等，常住田地坐落羅川，稅粮屬于羊塘里輸納。先年周知州條議，十二里夏稅秋粮二項、稅粮條編一項、均徭條編一項、金價一項，編為合徵，責令細戶自納，不許里長包攬，具文通詳。彼時吉祥等，赴院訴准批州，并將雞山僧戶稅粮一百二十七石，另設直隸僧戶，親自輸納，不在羊塘里內徵收。至于修理、恊濟、雜[泳-永+(瓜-、)]、夫馬、人丁，因上司廵臨雞足，荅應悉行蠲免，詳蒙廵按羅批允勒石。嗣後里書卞養正、李正學，將各鄉紳稅粮，混如直隸僧戶數內，閃避雜差正賦。歷年拖逋攤累，十二里士民，有嘵嘵不平之忿。至崇禎九年署印陳經歷遵奉守道信票前事，仰州即將奉旨酌免，存留錢粮編丁則例，作速議妥詳報，立等通詳批示，彙總囬奏，等因該州編審人丁，查此弊竇具由申詳，廵按李批，直隸之名，即自納戶也，該州何時設此？仰大理府細行查核利病，速報本府，將作弊里書卞養正等，并逋粮人戶，行提到府，細加研審。僧戶吉祥等稅粮，歷來完納無欠，仍准照舊直隸，自行輸納。彭惟梓、孫存壽、張奇、張彥等，歷年拖逋，斷歸本里催徵外，革去里書，日後不得再蹈前弊，混入直隸錢粮。里長猾保，不許包攬科<span class='corr'>斂</span>，將養正等究招，呈詳本院批。卞養正等七名，作奸詭粮，拖逋日甚，不一創懲，何所底極？依擬贖决發落。吉祥等三十四名，免紙餘如照實收繳，蒙此，除行鄧川州發落遵照外，今據吉祥等具訴，直隸僧粮，本州先經詳明勒石訖，誠恐將來弊竇復生，乞照詳允，再賜本府勒石，永垂遵守鐵案，庶免奸豪覬覦更張，以廣國恩。勅賜皇藏祝延，焚修愈壯，鼓舞名山幸甚！等情到府，據此合就勒石，永垂恪遵。倘後里書再蹈前弊，串同豪佑作奸，未免貽累，許即指名赴府首告，以憑通詳，依律究遣，決不姑息。須至碑者：</p>

<ul class="">
<li><p style="margin-left:2em"><span class="corr"/>詳允雞足山僧戶吉祥、儒能等，俱照舊仍為直隸戶，錢粮自行輸納。</p>
</li>

<li><p style="margin-left:2em"><span class="corr"/>革里書，日後不得再蹈前弊，混生直隸戶口。</p>
</li>

<li><p style="margin-left:2em"><span class="corr"/>禁里長猾保，不許包攬科<span class="corr">斂</span>。</p>
</li>
</ul><p style="margin-left:2em">本府掌印同知王　理刑陳　立石</p>
</div></div>
<div class='div-other'><a id='mulu1067' />
<p class='h2'>明．賦</p>
<div class='div-other'><a id='mulu1068' />
<p class='h3'>雞足山賦</p><p class="byline">大䥘和尚</p><p style="margin-left:0em;text-indent:2em">繄兹山之岠岟<span class='note-inline'>(岠，音巨，山宏大；岟，音央，山高也)</span>，遂雄鎮於南區。既屹崪而窈曲<span class='note-inline'>(屹，音乙；崪，音碎。山高貌)</span>，亦岦岌而崎嶇<span class='note-inline'>(岦，音立；岌，音及。山危險貌)</span>。惟僻處乎荒遠，乃阻隔乎舟車。余也，塵情既絕，空門與徒，探嵔嶉而不厭<span class='note-inline'>(嵔，音畏；嶉，音嘴。嵔嶉：山曲也)</span>，索嶄巖以自娛<span class='note-inline'>(嶄，音斬，平聲，山高也)</span>。遘兹峆崉<span class='note-inline'>(峆，音合；崉，音沓。峆崉：山貌)</span>，駐足躊蹰。每登眺而有得，即載聿而咨且<span class='note-inline'>(聿，即筆也。楚謂之「聿」，吳謂之「不聿」，燕謂之「弗」，秦謂之「筆」)</span>。山川奇麗，誠難為名。井鬼分宿<span class='note-inline'>(《前漢書》：「滇中分野，在天屬井鬼，入參七度。」)</span>，中台麗星<span class='note-inline'>(《宋書》：「滇分野，麗中台上位北斗開陽一星。」)</span>。枕倚畨、緬<span class='note-inline'>(畨，西畨；緬，即緬國也)</span>，控引川、秦；襟帶犍、牂<span class='note-inline'>(犍，音乾，乃犍為郡，在川南；牂，音贓，牂牁江，在滇黔之界)</span>，沿遡昆明。金馬輔瑞，碧雞翊靈。下植坤維，上承天根。望之霄掩，即之雲昏。若夫危峰上聳，阻日干雲；橫青漢而㟎㠑<span class='note-inline'>(㟎，音腿；㠑，音罪。㟎㠑：山高也)</span>，插玄霄而嶜崟<span class='note-inline'>(嶜，音爭；崟，音吟。嶜崟：高銳也)</span>。懸怪樹兮歷落，叢修篁兮紛綸。方爭高以陡[山*忌]<span class='note-inline'>([山*忌]，音起，高也)</span>，復嵥頏而離羣<span class='note-inline'>(嵥，音桀)</span>。繞電虹而濯影，霏霞霰以騰紋。矜巇嶮兮千仞，羨崒嵂兮萬尋。至於重崖峻立，絕壁凌空。下俯原隰，上接蒼穹。直如斧劈，削若鬼工。蛇虺仰瞻而卻步，猿猱俯睇而<span class='corr'>斂</span>躬。或有靜修之士，好僻躭幽，攀蘿葛以登躡，援柯枝以相求。傍屻屽以搆棟<span class='note-inline'>(屻，音刃；屽，音岸。山高貌)</span>，依[吳-口+山]岊以結樓<span class='note-inline'>([吳-口+山]，音食，山貌；岊，音節，山之陬隅高處曰岊)</span>。鑿石溜以溉濡，倚危峉而優游<span class='note-inline'>(峉，音額，山高大也)</span>。乃㪅怪石百狀，擬似莫舉。端若危坐，側若欹舞。偃若倦息，突若武怒。尖若刺雲，利若割霧。聳若騰蛟，蹲若臥虎。時整齊而行列，時崎砑而齟齬<span class='note-inline'>(崎，音奇；砑，音牙。石相格貌)</span>。又有巒透岑虛，洞穴迴曲。門闥虧蔽，廓肰空腹。側身而前，引以炬燭，漸進步而寛平，倐[山/翏][山/郭]而曠谷<span class='note-inline'>([山/翏]，音聊；[山/郭]，音郭。[山/翏][山/郭]：㴱谷貌)</span>。忽峻崿而[山*舀]崖<span class='note-inline'>([山*舀]，音坎，山險也)</span>，忽坦彝而廣陸；忽渠逝而迷源，忽川納而韞匵；忽涵滀為㴱潭，忽奔洩為懸瀑。又且乳滴凝珠，髓注文[縠-士+十]。連引纏綿，紏絡斷續。或倚葢為幡幢，或豎展為旗纛；或蹲踞為麕麟，或飛舞為鸞鶴<span class='note-inline'>(叶胡沃切)</span>；或奇逸如仙鬼，或朴野如樵牧；或樹叢而卉茸，或竹笑而花簇；或欹倚為舟囷，或曲直為衡軸；或陳設為牀几，或開列為廊屋。駭象類之多奇，咸凸凹以相屬。豈天劃而神鏤？抑仙化而鬼斸？及乎淵泉星涌，滙洕為河<span class='note-inline'>(洕，音引，小水也)</span>；千溪導㳹<span class='note-inline'>(㳹，音往，大水也)</span>，萬壑摧波。既拂拍而涌浪，亦汭洑而洄渦<span class='note-inline'>(汭，音芮，曲流也；渦，音窩，水瀠洄)</span>。方繞嶂而濕雲，忽注石而濡蘿。高則噴珠而潄玉，卑復激電而旋螺。香積接筧於[山*尻]墺<span class='note-inline'>([山*尻]，音掬；墺，音郁。[山*尻]墺：山之閫奧也)</span>，花圃引灌於岥岮<span class='note-inline'>(岥，音坡；岮，音陀。岥岮：山不平也)</span>。或者迴溪複澗，亂石礧砢。盪觸嗚咽，鏜鎝咿哦。疑折竹而裂繪，恍曳珮而鳴珂。雖水聲之多變，亦石竅之相摩。以至眾流合注，迸出高嶺。懸為瀑布，飛空掛影。聲逢<span class='note-inline'>(音彭)</span>轟而震盪，氣奮迅而汹猛<span class='note-inline'>(汹與洶同)</span>。落銀河於九天，駕白虹於㟽頂<span class='note-inline'>(㟽，音票，山巔也)</span>。曳素練而不收，掣玉繩以長引。日炤而雷輥萬壑，天晴而雨飛千頃。若乃乗風擺曳，映月晶瑩；千珠錯落，萬霰紛零。或觸崖而迴折，或灑樹而渟瀠<span class='note-inline'>(渟，音亭)</span>；或驚飈而旋舞<span class='note-inline'>(飈，音標，飃風也)</span>，或抵石而泙澎<span class='note-inline'>(澎，音彭；泙，音平。澎泙：水聲也)</span>；或霞光之絢綵，或嵐影之羃陰；或飄掣而中斷，或激散而霏騰；或注潭而倒沸，或穿林而杳冥。時或夏秋霖澍，彌月不休；千波快瀉，萬[泳-永+(瓜-、)]爭流。至若澄潭停蓄，清淵泓瑟；神龍伏藏，頑蛟遯匿。境幽險以愴邃，氣蕭森而寒凓。巉巖飛突而蔽影，古木叢陰而映色。千峰影倒於澄波，萬樹灮涵於空質。且也，老樹奇古，叢木繁茂；阻日蔽霄，號鼯隱獸。加以篔簹落翠<span class='note-inline'>(篔，音云；簹，音當。篔簹：大竹也)</span>，桂箭排青<span class='note-inline'>(竹之大者曰桂，小者曰箭)</span>；間文石以分秀，繞流泉而漱清。又復名葩點綴，珍果錯生。茶梨春發，橙橘冬榮；荷芰懐風，蒲萄結陰。燦爛不愆于霜雪，芳菲無間于冬春。蕙芷蒙茸而葱蒨，蘭茝郁馥而繽紛。以至珍禽翔集，怪獸伏藏。杜鵑喚歸而啼血，鸚鵡巧語而如簧。鶖鷲朝舞于華首，松雞啼嘯于石梁；孔雀巢依於笏殿，翡翠棲息於繩牀。寒猿突豕，玄鹿斑羊。依㟹嶆而穴處<span class='note-inline'>(㟹，音聊；嶆，音曹。㟹嶆：山㴱空也)</span>，憑㮑[溼-(泳-永)+木]而囂張<span class='note-inline'>(㮑，音柝；[溼-(泳-永)+木]，音濕。㮑[溼-(泳-永)+木]：林木㴱貌)</span>。猩猩啼烟而嘯雨，狒狒吼月而驚霜<span class='note-inline'>(狒與萬同，音吠。周成王時，州靡國獻狒，人身，反踵，能食人。得人即笑，笑即唇掩其目，人因而擒之。左太冲〈吳都賦〉云：「猩猩啼而就擒，萬萬笑而被格。」《爾雅》云：「萬如人，被髮迅走，一名裊羊。」)</span>。偶怪厲而震恐，亦愴悴而悲凉。蛇虺遊霧而多變，蜥蜴咀雹而布殃。毛羽卵胎以蕃孕，介鱗出沒而騰驤。抑更寶藏富興，物華㴱毓。雲精影爍<span class='note-inline'>(雲精，雲母也，入地萬歲不朽)</span>，石青翠沐。金礦沙封，銀苗笋簇。璀璨陸離，英升光燭。琥珀孕精于松根，瑪瑙茹華于石谷；丹砂結胎于雲房，水銀流魄于芝足。鉛錫育兮鋼鐵凝，寶璣錯兮紫英伏。免絲飛光于木杪，樹衣蒙絡于枝曲<span class='note-inline'>(山中老樹有絲蘿懸綴，謂之樹衣；土人取而佩之，以辟不祥)</span>。鍾萃日月之精華，煥發扶輿之清淑。乃至寺院輝煌，梵剎巨麗；飛棟雲興，雕甍霞蔚；金鋪互映，玉題交媚。綺窓列而瞰江，高軒厰以臨隧<span class='note-inline'>(兩阜之間曰隧。左思〈蜀都賦〉云：「開高軒以臨山，列綺窓而瞰江。」)</span>。閣道緣崖而層架，廊㢍附嶺而迢遞<span class='note-inline'>(㢍，音影，長廊也)</span>。禪堂蘭若，靜室精藍；紅塵不到，白日長間。天香披拂乎精舎，松月籠映夫石龕。靜士緲緲而達觀，釋子修修而掩關。何道念之不永？何塵情之不刪？惟精進以終夕，庶無玷于名山。有時禪誦朝暮，梵唄聲高；威儀肅穆，器鉢精饒；燈明方丈，塔掛青霄。人天合十而頂禮，龍鬼囘向而注翹。經咒懴律，皷磬鐘鐃。疑雷殷而雨驟，恍天風而海濤。異類聞音而解脫，宿業得法而除消。或者佛辰佳節，勝會良遊。積願瞻禮，香信虔酧。遠千里而不憚，先五夜而精求。土漢錯雜，番落比逑。哀牢鶴拓<span class='note-inline'>(永昌府，古「哀牢國」也。蒼山、洱水之間，古名「鶴拓」)</span>，猓僰卭酋<span class='note-inline'>(猓，音魯；僰，音白；卭，音窮。皆彝種。酋，君長也)</span>；雕題金齒，九譯百郵。白濮紅巾而繫箭<span class='note-inline'>(白，白國也，阿育王第二子王鶴拓，奉佛不茹葷，日食白飯，人稱為「白飯王」，是為白國之祖，今地名白崖即其舊都也。濮，音僕，大理地曰：「百濮，春秋時屬楚。」《國語》曰：「叔熊逃難于濮而蠻。」)</span>，冉駹彝唱而旃裘<span class='note-inline'>(冉、駹、卭、笮，皆西南彝，見《前漢書》)</span>。蠻姑桶裙而賽禱，蒲玀鳴角而優游<span class='note-inline'>(蒲，蒲蠻也，與猓玀皆南彝)</span>。侏儷韎韐，椎結鈎緱<span class='note-inline'>(緱，音溝，劍頭纏絲也)</span>。哈喇梯山以擎跽，交緬航海而誠投<span class='note-inline'>(交，交趾也；緬，即緬國)</span>。卭笮占風以頂禮，邏獠候月而歌謳。士女迭進，童叟混儔。僧俗互市，賔主淹留。吹蘆擊筑，戯馬蹴毬。魚龍角觝，貫索垂鈎。聚遠貨以逐利，呈百劇以遨遊。復有登高覽古，慨念荒遐。旅人厺國，遊子懷家。賦詩見志，啖藻摛華。極人文之盛美，映景物之清嘉。若夫天柱山頂，四觀峰頭<span class='note-inline'>(四觀者，山頂名四觀峰：東曰日觀，西曰海觀，北曰雪觀，南曰雲觀)</span>；濃陰既<span class='corr'>斂</span>，宿雨初收。雞鳴而東方影白，星沒而朝旭光浮。明霞散綺於六合，高暾升采於九州。西觀洱海，勺水浮漚；褰裳可涉，衣帶安流。島嶼螺點而出沒，舴艇萍散而漂游。惟點蒼之環峙，展圖畵于春秋。囘首北眺，西域雪山；連峰九叠，萬仞莫攀。聳瑩白于天半，耀銀晶于雲間。望高寒之危峻，懐古行之瞿曇。蘆芽穿膝于趺座，鵲巢貫頂于茅菴。縱目南觀，佛光隱現；白雲布空，五彩暈絢；上下太虛，光華變炫。雖炤耀乎大千，實攝持于一念。集萬眾以同瞻，惟各身之自見。任禮拜而蹈舞，畢肖像于對面。是曰「攝身之光」，實堅善信之願。又或白光瀰漫，映若牟尼；周帀三界，普炤四維。籠山河之影像，映大地于琉璃。時徑寸而千里，現芥子之須彌。惟四觀之奇異，徵峰頂之崟峗<span class='note-inline'>(崟，音吟；峗，音危。崟峗：山高聳而險也)</span>。周迴四眺，萬嶺畢伏。目極裔表，勢盡川陸。郡邑山水，點落攢簇。巨阜大川，一抔一掬。曠埜平原，一區一曲。培塿青帶，東山峙也；波流碧繞，金沙逝也；牛涔洼注，倉湖盈也；蟻垤連穴，葉榆闉也；東西黑子，賓鄧城也。微黃數點，三川豐矣；蜂屯蠅集，互市通矣；粉黛幾抹，蒼山雪矣；兒啼嚶嚶，雷震叠矣；濃雲半席，雨霑足矣；燈影一瞬，電旋麓矣。箕踞下視，八荒咫尺。河漢平臨，星斗可摘。思憑虛而御風，期補天而浴日。至若峻嶺迴複而凌厲，曲岫修阻而窅㴱。連岡婉折，絕巘崚峋。奔濤漰湃，大壑淵澄。老樹參天而虬屈，修竹叢薄而蕭森。加以雲亭風榭，帶阜纓岑。明燈石塔，映谷藏林。翠微縹緲，菴寺縱橫。晨鐘荅響，暮皷警昏。俗士歸誠于象教，比丘止觀于聲聞。羇客尋幽而契集，遊人攬勝而賞心。於時春也，物類欣適，景明風和。嬉遊雜遝<span class='note-inline'>(遝，音踏。雜遝：行相及也)</span>，花事繁多。栢子香含於蒂萼，松粉黃落於枝柯。羨韶灮之明媚，故登降而摩婆。躭丘壑而窮幽異，倚篁石而蔭薜蘿。禽鳥嚶鳴而喚友，猿鹿馴擾而經過。山溪借色于題詠，梵宇增輝于嘯歌。於時夏也，山峻泉幽，不知晅暑；綠樹重陰，竟忘亭午<span class='note-inline'>(日正中曰亭午)</span>。蔭新篁以盤桓，濯清溪而容與。聽松濤以獨怡，酌流泉而自煑。更復廣剎虛殿，曲徑迴廊；疎[檑-田+品]曲檻，飛閣凉堂。蔽曦暘而若翳，映酷日以相忘。揮玉麈而偃仰，欹竹榻而徜徉。仰視飛雲，奇峰倐變。夕陽遠流，明滅互絢。忘日長之小年，惟披襟而娛宴。樂山中之壺天，笑塵世之眷戀。於時秋也，山空霧淨，天宇皛明<span class='note-inline'>(皛，音杳，明顕也)</span>。風疎氣爽，林壑肅清。烟嵐澄徹于嶺表，霖霂靜<span class='corr'>斂</span>于岑陰；佛光晃耀于法界，雪山昭瑩於化城。加以霜華著樹，變綠為丹。楓柏錦䥘，紅紫萬端。較春花而更艷，紛綺繡于林巒。又或晴天夜靜，皓月千里；銀漢無塵，碧空如洗。覺身世之明淨，若冰壺之映水。於時冬也，玄冥司令，朔風凝寒。嚴霜肅殺，萬木凋殘。石骨瘦削而挺露，崖根剝落而改觀。惟松柏之蒼翠，獨秀色之可餐。至若彤雲密布，素雪飄零；千峰積玉，萬壑堆銀。琪樹連枝而皎潔，瑤華眩目而晶瑩。任四時之代更，羨茲山之幽麗。烟霞百變而長新，草木籠葱而多致；林泉秀雋而可懷，岣嵧宏窅而堪憇<span class='note-inline'>(岣，音苟；嵧，音留。岣嵧：大山高峰也)</span>。嘗竊聞之，區內巨岳名山五千三百七十<span class='note-inline'>(《管子》云：「凡天下名山五千三百七十。」)</span>；脉絡固爾潛通，地軸復時呼吸。<span class='note-inline'>(《河圖括地象》云：「地下有八柱，柱廣十萬里，有三千六百軸，互相牽制，名山大川，孔穴相通。」)</span>况乎洞天福地，竅穴相聯。八荒九州，仙佛飛騫。獨華首之奇異，削萬仞而陡懸。飛簷逈出于雲半，石門暫啟而嘗關<span class='note-inline'>(叶，圭玄切)</span>。感尊者之㴱隱，悟山水之因緣；知地脉之隆盛，駐佛祖而不遷。開宗門之五[泳-永+(瓜-、)]，分震旦以流傳。闡心性之微㫖，實獨契乎先天。雖達磨之授受，實迦葉之本源。笑何時而再見？花何自而重拈？亂曰：望千峰之[山/取]嵎兮<span class='note-inline'>([山/取]，音疽。[山/取]嵎：高崖也)</span>，峙宇宙而獨嶐。攬扶桑於日出兮，挹虞淵之泓溶。掛斗牛於睂際兮，引河漢於虛空。蒙岑遏日而蹴月兮，溪泉分[泳-永+(瓜-、)]而西東。布雲霞以為衣兮，叢卉木以為裳。密經緯於陰陽兮，知包括之綿長。建佛祖之靈域兮，故體鎮乎要荒。又為之歌曰：天地<span class='corr'>未</span>剖，一氣不分兮；茲山[嵲-木+((犀-尸-牛)/十)]嶠，於何託根兮？天為之根，闔闢無門兮；地為之門，出入無垠兮。渾兮淪兮，將何名兮！</p>
</div></div></div>
</div><!-- end of div[@id='body'] -->
</body></html>