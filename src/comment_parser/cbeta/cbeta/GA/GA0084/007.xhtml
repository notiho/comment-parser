<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雞足山寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu922' />
<p class='juan'>雞足山志卷之七</p>
<div class='div-other'><a id='mulu923' />
<p class='h1'>靈蹟<span class='note-inline'>(附：峯頂四觀、雞山八景。)</span></p>
<div class='div-xu'><a id='mulu924' /><p style="margin-left:2em">野史氏曰：子不語怪。吾儒尚矣！宗門恥言神通，儒、釋一理，夸誕非所貴也。但山川靈氣，每與聖賢遺跡相映，以垂不朽。域中名山，幽靈昭著，彰彰耳目。神道設教，《大易》豈欺我哉？志靈蹟。</p>
</div>
<div class='div-other'><a id='mulu925' />
<p class='h2'>佛光變現</p><p style="margin-left:0em;text-indent:2em">佛光之現，各名山或有之。如五臺、峨睂、九華，種種不一，而雞足山獨異。每雨止雲收，朝旭將升絕頂之上，下視山腰，白雲瀰漫，忽有圓光現于白雲之中；山頂觀者不啻千萬，人人各見光中惟現己像，拱揖朝拜，無不相應，俗謂之「攝身光」。又或時現五色毫光，形如彩虹而周輪圓滿；又或絕頂遍現黃光，佛殿左右無不瀰漫，僧眾皆行坐于光中，經數時而始散。大約在夏、秋之間，天氣清爽，陰雨初霽時為多。葢冬多雨雪，春多昏霾霖澍，則光不能時見也。</p>
</div>
<div class='div-other'><a id='mulu926' />
<p class='h2'>華首靈異</p><p style="margin-left:0em;text-indent:2em">華首門高十餘丈，其門中裂一隙，作兩扇，各濶三丈三寸。旁有眼藥水，水僅勺許，而旱曝不竭。相傳即古二僧泣淚泉也。昔有僧名小沈，與二僧同住一茅庵。偶自城市歸，索食於二僧，僧曰：「汝自城市來，<span class='corr'>乃</span>索食於我耶？」沈遂走叩華首門，門訇然中開，沈遂入。二僧追呼，至則石門閉。二僧悔恨涕泣，焚身門外。焚身處生栢二株，至今存焉。</p>
</div>
<div class='div-other'><a id='mulu927' />
<p class='h2'>山下土主</p><p style="margin-left:0em;text-indent:2em">山下靈山一會坊右有土主廟。此神舊在迦葉殿，祀用血食。萬曆年間，忽有<span class='corr'>陝</span>西僧人來山，將其神像負之而厺。本寺僧眾大駭，逐而奪之。其僧曰：「尊者道場，何可牲酒作汚？我已告巡道，准斥此神下山矣。」寺僧以其誕，爭持之不釋。其僧不能勝，委其像於門外而厺。寺僧舁之歸，重不能舉。是夜夢神曰：「我已為某僧所訴，官命移下山矣。今無顏居此，宜送我山下。」至次日，忽見山下沙址一帶，村農具鼓樂來迎。詢之則云：「是夜皆夢土主神云：欲來山下卜地以居。故村老相約迎之。」寺僧以所夢相符，乃聽舁下山，建立今廟。後細訪之，則前此<span class='corr'>陝</span>西僧果於大理府，具詞巡道處，告土主神，牲牢酒醴穢辱名山，乞以法冶之。巡道曰：「彼神也，我何能禁？」僧曰：「但求准我詞，僧自能治之。」巡道乃批准移下山，僧遂來山强移神像，故其廟竟因之而遷。至今神甚靈顯，山下遠近皆敬祀焉。</p>
</div>
<div class='div-other'><a id='mulu928' />
<p class='h2'>香艸治疫</p><p style="margin-left:0em;text-indent:2em">本山多產香艸，紅梗綠葉。遠近進香者取歸，能治六畜瘟症，俗名之曰「仙艸」。</p>
</div>
<div class='div-other'><a id='mulu929' />
<p class='h2'>靈鷲來朝</p><p style="margin-left:0em;text-indent:2em">每歲春夏之交，有靈鷲鳥數百，其形類鵝而差小，來朝華首門。其棲止，多於獅子林一帶大樹上。</p>
</div>
<div class='div-other'><a id='mulu930' />
<p class='h2'>蛇不為災</p><p style="margin-left:0em;text-indent:2em">此山雖多蛇，從來不傷一人。山有收蛇洞，俗傳昔尊者收蛇於此洞，故蛇不為害。皷山下有白蠎，見者反以為瑞。</p>
</div>
<div class='div-other'><a id='mulu931' />
<p class='h2'>馴龍遜避</p><p style="margin-left:0em;text-indent:2em">雞足山龍潭、靈泉百餘處。經教皆傳迦葉入定時，有七十二龍隨來護衛。故山雖多龍，率皆馴㐲。雖時現靈異，而絕不為災，似受降㐲於佛法者。若悉檀寺前大龍潭，初水勢洶湧，林樹幽邃，人不敢犯；及建寺後，水漸微細，龍遂遠移赤石崖。即石鐘寺左有赤龍潭，初亦嘗興雲雷；今寺址漸擴，龍亦遷焉。以至龍泉庵原有小龍潭，天池山下亦為龍窟，建庵宇後，遂為池沼。又山後華藏洞右有上石潭，嘗有小蛇遊行水中，時隱時現，青紅黃白，五色各異。土人皆知為龍潛處，時以牲醴享焉。</p>
</div>
<div class='div-other'><a id='mulu932' />
<p class='h2'>泉通洱海</p><p style="margin-left:0em;text-indent:2em">河子孔水在山之南金母山下。水從大石下涌出，合山上諸溪水，繇雪陰橋出賓川。其水清潔奔騰，雖夏秋之間，霖澍不息，山中諸溪水皆濁，而孔水獨清；雖與諸水併流，而絕不相雜。或云：昔有人繇大理渡海朝山，於洱海邊午餐，其食盒誤落水中。及至山下，小憇水邊，則見其盒自此孔中流出。乃知此水繇洱海透山而來，百有餘里。故俗呼此水為「盒子孔」，後更名「河子孔」，葢洱海又名「西洱河」故也。</p>
</div>
<div class='div-other'><a id='mulu933' />
<p class='h2'>洱東履跡</p><p style="margin-left:0em;text-indent:2em">《白古通》載：「迦葉尊者繇大理點蒼山入鷄足。」今洱海之東蓮花曲有大石一塊，上存尊者足跡，其深葢數寸許。</p>
</div>
<div class='div-other'><a id='mulu934' />
<p class='h2'>附：峯頂四觀</p>
<div class='div-other'><a id='mulu935' />
<p class='h3'>日觀</p><p style="margin-left:0em;text-indent:2em">鷄鳴時，山頂觀東方日出，千霞絢爛，別一景界。遊觀者每言，泰岱之奇正如是也。</p>
</div>
<div class='div-other'><a id='mulu936' />
<p class='h3'>雪觀</p><p style="margin-left:0em;text-indent:2em">西域雪山去此山千里。每雲收霧<span class='corr'>斂</span>，山頂望見雪山連亘霄際，玉峯瑩潔，晃耀心目，有如覿面也。</p>
</div>
<div class='div-other'><a id='mulu937' />
<p class='h3'>海觀</p><p style="margin-left:0em;text-indent:2em">西洱海正遶山麓，光平如面；蒼山相映，宛若畫圖。</p>
</div>
<div class='div-other'><a id='mulu938' />
<p class='h3'>雲觀</p><p style="margin-left:0em;text-indent:2em">每雨收天霽，則白雲瀰漫。虛空佛光變現作種種相，洵山頂之奇觀也。</p>
</div></div>
<div class='div-other'><a id='mulu939' />
<p class='h2'>鷄山八景</p>
<div class='div-other'><a id='mulu940' />
<p class='h3'>天柱佛光</p><p style="margin-left:0em;text-indent:2em">鷄山正峯最高，仰插青漢，名「天柱山」。遊觀者至山頂，適遇風止雨收，則佛光現於山下，其變幻種種不一。詳具〈四觀峯〉下。</p>
</div>
<div class='div-other'><a id='mulu941' />
<p class='h3'>華首晴雷</p><p style="margin-left:0em;text-indent:2em">華首門當山之極高處，雷雨皆在其下。每見山下雲暗一方，雷聲殷然，則知其下澍雨。然山上日光四炤，晴明如故也。</p>
</div>
<div class='div-other'><a id='mulu942' />
<p class='h3'>蒼山積雪</p><p style="margin-left:0em;text-indent:2em">點蒼山積雪，冬夏不消。蒼素相間，烟雲繚繞，實宇內奇觀。而榆城近處山麓反不能見，惟此山正對，了了可畫。乃天造地設，以為鷄足之景，非他處所能借也。</p>
</div>
<div class='div-other'><a id='mulu943' />
<p class='h3'>洱海廻嵐</p><p style="margin-left:0em;text-indent:2em">洱水明<span class='corr'>淨</span>，與點蒼十九峯相映。每風日晴明，烟嵐映帶，有非丹青所能繪者。惟鷄山全收其勝，非真具山水勝情、老於此山者不知。</p>
</div>
<div class='div-other'><a id='mulu944' />
<p class='h3'>塔院秋月</p><p style="margin-left:0em;text-indent:2em">尊勝塔院在文筆山。塔高六丈六尺，飾以堊粉，瑩白如玉。秋月當空，皎潔互映，加以院宇宏厰，廊廡清雅。山空夜靜，恍如濯魄氷壺矣。</p>
</div>
<div class='div-other'><a id='mulu945' />
<p class='h3'>萬壑松濤</p><p style="margin-left:0em;text-indent:2em">雞山遍產松樹，自巔至麓，綿亘數十里。加以此山深邃窈窕，松陰幽映，別一天地，逈與他處不同。清風謖謖，音韻悠揚，恨不令陶弘景聽之耳。</p>
</div>
<div class='div-other'><a id='mulu946' />
<p class='h3'>飛瀑穿雲</p><p style="margin-left:0em;text-indent:2em">山中瀑布，大小十餘處，而玉龍瀑為第一。懸流千尺，掩映崖樹。有時烟嵐旋繞，隱蔽出沒。對嶺遙觀，忽疑中斷矣。</p>
</div>
<div class='div-other'><a id='mulu947' />
<p class='h3'>重崖返炤</p><p style="margin-left:0em;text-indent:2em">九重崖居山之東側，壁立千仞，正對西暘。每當夕陽返炤，千霞助彩，紅紫萬狀。自羅漢壁亘九重崖二十餘里，巖壁盡赤，樹石皆為之改色，亦一奇觀也。</p>
</div></div></div>
<div class='div-other'><a id='mulu948' />
<p class='h1'>物產</p>
<div class='div-xu'><a id='mulu949' /><p style="margin-left:2em">野史氏曰：南中，蜀之苑囿，《河圖括地象》言之矣。豈非以物產之饒富與？每讀陸賈《南中行紀》、唐蒙《博物記》、稽含《南方艸木狀》，記載雖侈，無關風土；《禹貢》紀山川耳，併載璆、鐵、球琳、孤桐、浮磬，豈非驗土宜之高下、徵山川之靈秀哉？雞山百里之區，產物不多，鐘靈獨異。佛區祖地，信非偶也。志物產。</p>
</div>
<div class='div-other'><a id='mulu950' />
<p class='h2'>樹</p>
<div class='div-other'><a id='mulu951' />
<p class='h3'>韋馱樹</p><p style="margin-left:0em;text-indent:2em">在木香坪，拱朝本山正峯，遠近皆見。大數十圍，高不知幾百尺也。山中之樹，此為最古。</p>
</div>
<div class='div-other'><a id='mulu952' />
<p class='h3'>巢隱樹</p><p style="margin-left:0em;text-indent:2em">在西竺寺後靜室左。大數十圍，上可結巢為居，故名。</p>
</div>
<div class='div-other'><a id='mulu953' />
<p class='h3'>空心樹</p><p style="margin-left:0em;text-indent:2em">在補處庵前。高百餘尺，大可數圍。其下一幹，中分兩開，中可安蒲團趺坐。昔廣西老僧如正，嘗止靜於此。</p>
</div>
<div class='div-other'><a id='mulu954' />
<p class='h3'>三顆樹</p><p style="margin-left:0em;text-indent:2em">在慧燈庵上。其樹三株，列如品字，質古心空。嘗有遊山僧眾，坐臥其下，以辟風雨。</p>
</div>
<div class='div-other'><a id='mulu955' />
<p class='h3'>袛陀松</p><p style="margin-left:0em;text-indent:2em">在迦葉殿門外。古幹叅天，不知歲月。僧眾依樹搆土地廟。相傳此樹有神憑藉，遊山者必致禮焉。</p>
</div>
<div class='div-other'><a id='mulu956' />
<p class='h3'>如意松</p><p style="margin-left:0em;text-indent:2em">在大悲閣前。高八九丈，大四圍。</p>
</div>
<div class='div-other'><a id='mulu957' />
<p class='h3'>晒經松</p><p style="margin-left:0em;text-indent:2em">繇絕頂西北下，跨壑連岡，有長松數十萬株，鬱葱四十里。憑高一望，叠翠平鋪，若可晒經也。</p>
</div>
<div class='div-other'><a id='mulu958' />
<p class='h3'>靈鷲松</p><p style="margin-left:0em;text-indent:2em">在銅佛殿前。上下參差數十餘株，高者千尺，大者十圍。依岫憑崖，虬屈各異。樓殿偃映，嵐霧褰迷。深秋氣爽，嘗有靈鷲百十連羣，翔宿其上。</p>
</div>
<div class='div-other'><a id='mulu959' />
<p class='h3'>彈指松</p><p style="margin-left:0em;text-indent:2em">大小二株，在華首門前。</p>
</div>
<div class='div-other'><a id='mulu960' />
<p class='h3'>若木</p><p style="margin-left:0em;text-indent:2em">在真武洞下，二株相望，奇古異常。其大合抱，高七、八十尺。</p>
</div>
<div class='div-other'><a id='mulu961' />
<p class='h3'>千尺虬</p><p style="margin-left:0em;text-indent:2em">即傳衣寺前古松也。茲山產松四五種，不下數十萬，獨此軀幹極偉，粗二十圍。一丈二尺之上，左右各分一大幹，後又出一小幹，枝幹細處亦且數圍。橫拿倒攫，屈曲魁詰，非特畫工難到，亦意想所不能及，似造物者有施設于其間。</p>
</div>
<div class='div-other'><a id='mulu962' />
<p class='h3'>紫金杉</p><p style="margin-left:0em;text-indent:2em">在曹溪水下。其大合抱，枝幹扶疎，有如偃葢周身。皮皺作紫金色。</p>
</div>
<div class='div-other'><a id='mulu963' />
<p class='h3'>平頂松</p><p style="margin-left:0em;text-indent:2em">在松月阿右。樹可合抱，高與崖並。其頂上平正，竟可趺坐。</p>
</div>
<div class='div-other'><a id='mulu964' />
<p class='h3'>三折栢</p><p style="margin-left:0em;text-indent:2em">在迦葉殿前。樹本三折，屈曲如人力刀鋸所裁，不似天植也。</p>
</div>
<div class='div-other'><a id='mulu965' />
<p class='h3'>分開樹</p><p style="margin-left:0em;text-indent:2em">在安心處門外。昔老僧印宗將一樹手分作兩開，左右對種之。今其樹已大十圍，蒼老叅天，其心半空云。</p>
</div>
<div class='div-other'><a id='mulu966' />
<p class='h3'>摩頂松</p><p style="margin-left:0em;text-indent:2em">大小十餘株，在迦葉殿門首，奇古各異。</p>
</div>
<div class='div-other'><a id='mulu967' />
<p class='h3'>紫虬樹</p><p style="margin-left:0em;text-indent:2em">在金剛石右，龍吟壑中。</p>
</div>
<div class='div-other'><a id='mulu968' />
<p class='h3'>龍藤樹</p><p style="margin-left:0em;text-indent:2em">在暗香泉之前。有蒼藤如柱，盤繞其上。</p>
</div>
<div class='div-other'><a id='mulu969' />
<p class='h3'>孤山雪</p><p style="margin-left:0em;text-indent:2em">古梅一株，在九蓮寺寄寄齋後。形勢奇古，為鷄山第一梅。其年代不可考矣。</p>
</div>
<div class='div-other'><a id='mulu970' />
<p class='h3'>龍化樹</p><p style="margin-left:0em;text-indent:2em">老松一株，在古雪齋之右。大數圍，高數十尺。橫拿倒攫，恍疑龍化也。</p>
</div></div>
<div class='div-other'><a id='mulu971' />
<p class='h2'>花</p>
<div class='div-other'><a id='mulu972' />
<p class='h3'>天女花</p><p style="margin-left:0em;text-indent:2em">出木香坪。花似玉蘭，而清香勝之。</p>
</div>
<div class='div-other'><a id='mulu973' />
<p class='h3'>黃牡丹</p><p style="margin-left:0em;text-indent:2em">生華首門下，及袈裟石傍。其花葉俱似牡丹而差小。</p>
</div>
<div class='div-other'><a id='mulu974' />
<p class='h3'>白山茶</p><p style="margin-left:0em;text-indent:2em">山中各寺，紅茶花有十餘種，而白者最少。惟大覺寺、龍華寺、白花山及傳衣寺者最佳。</p>
</div>
<div class='div-other'><a id='mulu975' />
<p class='h3'>仙艸</p><p style="margin-left:0em;text-indent:2em">生山頂諸崖壁，紅梗綠葉而有異香。臘月間，艸木皆枯，而此更葱翠。土人採而市之，遠近進香善士，以錢易得，戴之於頂，歸以奉之家廟。經久其香不歇，能治六畜瘟疫。</p>
</div>
<div class='div-other'><a id='mulu976' />
<p class='h3'>雪蘭</p><p style="margin-left:0em;text-indent:2em">山中蘭有數十種。有紫蘭，有蜜蘭，有朱蘭、碧玉蘭，而以雪蘭為第一。開於十二月，其色如雪，鮮潔可愛。</p>
</div></div>
<div class='div-other'><a id='mulu977' />
<p class='h2'>果</p>
<div class='div-other'><a id='mulu978' />
<p class='h3'>松子</p><p style="margin-left:0em;text-indent:2em">滇中多產松實，而惟山中者最佳。</p>
</div>
<div class='div-other'><a id='mulu979' />
<p class='h3'>梧實</p><p style="margin-left:0em;text-indent:2em">產山之東麓，其實較他處獨大而味美。</p>
</div></div>
<div class='div-other'><a id='mulu980' />
<p class='h2'>鳥</p>
<div class='div-other'><a id='mulu981' />
<p class='h3'>靈鷲</p><p style="margin-left:0em;text-indent:2em">其形如鵝。每春夏之間，數十為羣，飛集樹上。多在羅漢壁、獅子林等處。土人不識，呼為旱鵝。後有西番僧見之，曰：「此即天竺靈鷲鳥也」。</p>
</div>
<div class='div-other'><a id='mulu982' />
<p class='h3'>念佛鳥</p><p style="margin-left:0em;text-indent:2em">其大如鸚鵡，每啼便作「彌陀佛」三字。</p>
</div>
<div class='div-other'><a id='mulu983' />
<p class='h3'>松鷄</p><p style="margin-left:0em;text-indent:2em">毛羽蘆花色，形如鷓鴣而稍大，多宿松樹上。其聲咯咯然，若老人之咳且笑於山谷也。</p>
</div>
<div class='div-other'><a id='mulu984' />
<p class='h3'>鸚鵡</p><p style="margin-left:0em;text-indent:2em">鸚鵡，滇產也，而此山尤多。葢山樹多松，此鳥獨喜食之故耳。</p>
</div></div>
<div class='div-other'><a id='mulu985' />
<p class='h2'>獸</p>
<div class='div-other'><a id='mulu986' />
<p class='h3'>小花鼠</p><p style="margin-left:0em;text-indent:2em">其形似䑕，而毛色花紋可愛，多棲崖壁間。</p>
</div>
<div class='div-other'><a id='mulu987' />
<p class='h3'>玄猿</p><p style="margin-left:0em;text-indent:2em">山多玄猿，較諸猴為大。深崖積修之士多見之。</p>
</div>
<div class='div-other'><a id='mulu988' />
<p class='h3'>玄鹿</p><p style="margin-left:0em;text-indent:2em">山中有玄鹿，與常鹿異，非久住山者不恒見，見則主吉祥。</p>
</div></div>
<div class='div-other'><a id='mulu989' />
<p class='h2'>食品</p>
<div class='div-other'><a id='mulu990' />
<p class='h3'>松花</p><p style="margin-left:0em;text-indent:2em">山中松有二種：結子者，謂之「赤松」；其不結子者，即謂之「山松」。當三月間，其花將放，比丘採之，取其花粉作餅，服之輕身延年。赤松花味甜美，其山松之花，味稍苦，宜和蜜食之。</p>
</div>
<div class='div-other'><a id='mulu991' />
<p class='h3'>椒</p><p style="margin-left:0em;text-indent:2em">山中多種椒，其辛辣較勝他處，與蜀產等。</p>
</div>
<div class='div-other'><a id='mulu992' />
<p class='h3'>樹衣菜</p><p style="margin-left:0em;text-indent:2em">生栗樹上，味如海菜，別具風致。</p>
</div>
<div class='div-other'><a id='mulu993' />
<p class='h3'>橄欖膏</p><p style="margin-left:0em;text-indent:2em">山中產野橄欖，實小而圓。搗汁為膏，味甚雋永。遠行攜之，可生津止渴。</p>
</div>
<div class='div-other'><a id='mulu994' />
<p class='h3'>蓮花菜</p><p style="margin-left:0em;text-indent:2em">生上倉湖邊，味極甘芳。土人珍之，不多得也。</p>
</div></div></div>
<p class='juan'>卷之七終</p>
</div><!-- end of div[@id='body'] -->
</body></html>