<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雞足山寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu821' />
<p class='juan'>鷄足山志卷之六</p>
<div class='div-other'><a id='mulu822' />
<p class='h1'>人物</p>
<div class='div-xu'><a id='mulu823' /><p style="margin-left:2em">野史氏曰：於戱！地由人重，豈不然哉？滇南古屬西域，崇尚釋氏其來久矣。至文章禮樂之教，則開自司馬相如。宋祖玉斧一畫，復淪於侏儷者數百年。故滇中人物，自明以前，概難稽核。士生斯地，其亦不幸也！夫今考之輿志，徵之野史，以及故老傳聞，擇其可紀者著之。若夫耳目傳疑者，則姑闕焉。孔子曰：「多聞闕疑。」誠不敢屈筆以誣斯民也。志人物。</p>
</div>
<div class='div-other'><a id='mulu824' />
<p class='h2'>禪僧</p>
<div class='div-other'><a id='mulu825' />
<p class='h3'>唐</p>
<div class='div-other'><a id='mulu826' />
<p class='h4'>古和尚</p><p style="margin-left:0em;text-indent:2em">鷄足古和尚，不知何許人也。名小澄，俗呼為「小沈」。與二僧同住一庵。入城吃食，南詔問：「識何法門？」小澄荅云：「我能使死者生極樂世界。」南詔遂令國中，但有死者，請小澄起棺，如此十餘年。有讒于南詔者曰：「小澄妄人也！云能超度死䰟，何所證驗？臣願入棺試之。」南詔如其言，請小澄起棺。將至化骨處，起棺葢視之，誠死矣。懇之求生，小澄又作法，遂甦。死者悔曰：「我已生七寶宮殿中，如何復來此？」小澄遂還舊庵，見二僧，問食。二僧曰：「汝從城中來，乃不褁糧，卻至此索食耶？」小澄遂走，叩華首石門，門訇然中開。二僧追呼至石門，則石門閉矣。二僧悔恨，焚身門外。焚處生栢二株，有泣淚泉存焉。或云，小澄即迦葉化身也。<span class='note-inline'>(見《曹溪一滴》)</span></p>
</div></div>
<div class='div-other'><a id='mulu827' />
<p class='h3'>宋</p>
<div class='div-other'><a id='mulu828' />
<p class='h4'>慈濟</p><p style="margin-left:0em;text-indent:2em">不知何許人，嘗在洱海東北青巔山峻石上禮迦葉，日課百拜。人名其石為禮拜石，下臨不測之淵。濟後立化於石，今無有躡其石者。<span class='note-inline'>(出《滇志》)</span></p>
</div></div>
<div class='div-other'><a id='mulu829' />
<p class='h3'>元</p>
<div class='div-other'><a id='mulu830' />
<p class='h4'>源空</p><p style="margin-left:0em;text-indent:2em">威楚人。三歲能誦佛號，入微溪山為僧。嘗遊螺髻山，有虎伏崖下。後入九重崖，絕粒經月。一日端坐而化，茶毘之處，祥雲羃焉。</p>
</div>
<div class='div-other'><a id='mulu831' />
<p class='h4'>普通</p><p style="margin-left:0em;text-indent:2em">禪師號德存，趙州人也。幼入鷄足山出家，遍歷講席。因問中峯和尚：「于三乘十二分教明得，與祖意是同是別？」峯曰：「你舉教意來看。」師曰：「擬舉即差！」峯曰：「恁麼則你講的經聻？」師擬議，峯便喝。師不覺汗下，因茲服膺。峯為升座示法語，有「叅玄上上人，須識巧方便」之句。後結庵山中。一日聞僧云：「水自石邊流出冷，風從花裡過來香。」遂開悟。<span class='note-inline'>(嗣中峯，本見《曹溪一滴》)</span></p>
</div>
<div class='div-other'><a id='mulu832' />
<p class='h4'>本源</p><p style="margin-left:0em;text-indent:2em">河南人，至正年間來山，開羅漢寺，在大龍潭上。</p>
</div></div>
<div class='div-other'><a id='mulu833' />
<p class='h3'>明</p>
<div class='div-other'><a id='mulu834' />
<p class='h4'>宗璵</p><p style="margin-left:0em;text-indent:2em">禪師號<span class='corr'>商</span>巖，得法于玄鑑。初住鷄山，為土官高鳳請于姚安，創活佛寺。與總鎮繼軒沐公為方外交，題師殿額曰「真如境界」。贈詩曰：</p>
<p style="margin-left:0em;text-indent:0em;" class="lg-abnormal"><div class='lg-row'>諸妄已消除　一真獨自如</div>
<div class='lg-row'>舒之彌大千　捲之無欠餘　境界亦何有　湛然靈以虛</div>
<div class='lg-row'>心境兩相忘　寥寥徧幽居</div>
</p><p style="margin-left:0em;text-indent:2em">後諸方學人雲集座下者七百餘人。送圓炤香周禪人偈云：</p>
<p style="margin-left:0em;text-indent:0em;" class="lg-abnormal"><div class='lg-row'>正是叢林搖落時　出門相送步遲遲</div>
<div class='lg-row'>明朝玉案山中寺　逢着仙人莫看棋<span class='note-inline'>(見《曹溪一滴》)</span></div>
</p></div>
<div class='div-other'><a id='mulu835' />
<p class='h4'><span class='corr'>淨</span>月</p><p style="margin-left:0em;text-indent:2em">聖峯寺開山僧也。弘治年間人，俗姓胡，曲靖世閫之弟。年十九棄俗，日食一飡，積久道重，人以「白齋」呼之。遂歷湖海印證，末旋滇，入鷄足山。先憇峯頂，後於明歌坪建寺。掘地得碑，有「迦葉入定，八大明王歌頌相送」之說。遂營緝成寺。<span class='note-inline'>(見寺碑)</span></p>
</div>
<div class='div-other'><a id='mulu836' />
<p class='h4'>實庵</p><p style="margin-left:0em;text-indent:2em">大理人，長身修髯。始居<span class='corr'>淨</span>土山，後入鷄足，歷九載。每入廛市，嘗依祠廟，置瓢神案，託食於神，人輙以食食之如神。後至白崖。忽一日謂眾：「明日䖝蝗寺示寂。」扶掖至塔所，趺坐說偈曰：「吾三十年寂而常照，照而常寂。效此修得吾啖飲也！」奄然順化。茶毘之次，忽瞠目曰：「大衲與舉火者，此中有藥，當分。」遂寂。</p>
</div>
<div class='div-other'><a id='mulu837' />
<p class='h4'>性玄</p><p style="margin-left:0em;text-indent:2em">號大機，圓信庵開山僧也。俗賓川人，姓趙，生於弘治壬子。初入鷄足山接待寺披剃。師体貌頎然，存心仁厚。嘗應禪期，累居首座。後剏圓信庵，諸山俱服其德。于嘉靖癸亥年無疾而逝。</p>
</div>
<div class='div-other'><a id='mulu838' />
<p class='h4'>圓惺</p><p style="margin-left:0em;text-indent:2em">放光寺開山僧也。<span class='corr'>陝</span>西甘州人，年十六出家㐲牛山。後歷峨睂、五臺，遍叅知識。于嘉靖間至鷄足山，見華首勝蹟，誓建寺于下。李中谿遊山相遇，遂為興創焉。惺道行孤高，三十餘年為僧俗所歸。</p>
</div>
<div class='div-other'><a id='mulu839' />
<p class='h4'>本帖</p><p style="margin-left:0em;text-indent:2em">號定堂，尋甸楊氏子。嘉靖禮搖鈴山白齋和尚，叅「萬法歸一」有省。後住鷄足山金龍潭，屢見金龍出現。又見本寺椒樹放光，故初創庵名花椒庵，後方改寂光寺。師化時，書偈云：「幾囘力盡心圓處，坐脫娘生鐵面皮。」端坐而逝。<span class='note-inline'>(載《曹溪一滴》)</span></p>
</div>
<div class='div-other'><a id='mulu840' />
<p class='h4'>如正</p><p style="margin-left:0em;text-indent:2em">「老廣西」者，鷄足山老僧也。名如正，廣西桂林人，俗姓周。萬曆丙子來止鷄足，人以「老廣西」呼之。住山四十年，棲隱艸庵，或趺坐空心樹下。在庵則捆屨、蒔菜以自供。或遺之錢，即遺寺主，以為供餽齋粮之佐。凡經行處，鳥不亂羣，獸不亂行。後趺坐而化。粤東羲印禪師銘其塔曰：「師之生年，花甲四百七十有零；師之僧臘，水邊林下七七餘齡。木人花鳥，<span class='corr'>蘗</span>苦氷清。雪衲補處，密行圓明。翻然示寂，空花死生。形影不弔，聲响分明。筆頭隻眼，舎利歸寧。窣堵坡前，山色青青。明明千秋，月炤西陵。」僧普荷題像贊云：「嘗聞老廣西是個金剛漢子，今日見你、拜你，不過是個骨柮子。謂是行僧，便歇不下你擔子；謂是禪僧，又摸不着你鼻子。帶來底是敲破了半個魚子，打坐處是一科將死未死空心樹子。這便是你留與後代兒孫底榜樣子。請看這駝子，這墼子，咦！只恐還不是你。」</p>
</div>
<div class='div-other'><a id='mulu841' />
<p class='h4'>真圓</p><p style="margin-left:0em;text-indent:2em">號月潭，鷄足山華嚴寺開山住持也。嘉靖初，自南京來，卓錫於此，故人以「南京庵」呼之。後弘為寺。李逸民曰：「真圓有戒德，其徒皆率教，一山所不及也！」</p>
</div>
<div class='div-other'><a id='mulu842' />
<p class='h4'>匾囷</p><p style="margin-left:0em;text-indent:2em">和尚不知何許人。居百接橋東土龕。日惟種圃，夜則跏趺。嘗以艸席為囷，趺坐其中。囷形稍匾，故人呼為「匾囷和尚」。人傳師持〈緊那羅王神咒〉。時有剏賊之擾，殊不介意。後擾之甚，師笑曰：「何乃如是？」遂黙坐持咒。是夜，盜數人旋繞囷旁；至曉，迷謬不得去。盜叩頭求釋，師以手揮之，乃去。鼓山嘗有妖夜出，人不敢行。師以咒制之，妖遂息山中。僧眾[監-皿+立]降妖坊于法華庵旁，今故址尚存。</p>
</div>
<div class='div-other'><a id='mulu843' />
<p class='h4'>圓清</p><p style="margin-left:0em;text-indent:2em">鷄足山僧。嘉靖初，結庵袈裟石上，孤標峻潔。李中谿〈遊山記〉稱為「一山高僧之首」。</p>
</div>
<div class='div-other'><a id='mulu844' />
<p class='h4'>天心</p><p style="margin-left:0em;text-indent:2em">名道裕，聖峯寺<span class='corr'>淨</span>月徒也，幼出家。行腳至南海普陀山，得定三日，一時名德莫不欽之。道行清玄，聲稱遠播。後歸鷄山，李中谿與之為方外交。耆年無疾，端坐而化。</p>
</div>
<div class='div-other'><a id='mulu845' />
<p class='h4'>太空</p><p style="margin-left:0em;text-indent:2em">名興徹，洱海人。初師鷄足定堂，誓立禪，永不坐臥。後往孤島寺，叅天竺和尚。竺與師鉢烙餅，連燔六枚，一一被訶。跪請曰：「某素為鄙業，所食不佳，願賜指示。」竺曰：「示汝耳。」繼又入蕩山，學《楞嚴》于印光禪師，每定三日。光訊曰：「得法喜乎？」曰：「然。」自是翹一足立，無欹斜。住獅子山，一日向眾為別語：「香煙盡，我則去矣。」迨香煙既盡，聞空中佛聲，漸向西而逝。</p>
</div>
<div class='div-other'><a id='mulu846' />
<p class='h4'>法光</p><p style="margin-left:0em;text-indent:2em">亦定堂法嗣。賦性孤高，不隨世緣。住山遇虎，白額掉尾而來，見之輙㐲。年八十餘而終。</p>
</div>
<div class='div-other'><a id='mulu847' />
<p class='h4'>悟月</p><p style="margin-left:0em;text-indent:2em">號古鏡，白崖人。自幼于龍華寺出家，後歷諸方叅究心地，囘結茅于寂光寺，名古鏡庵。一日，師補衲，有僧來叅，繞師三匝。師將衲擲地示之，僧便禮拜。壽至九十六而終。</p>
</div>
<div class='div-other'><a id='mulu848' />
<p class='h4'>如堂</p><p style="margin-left:0em;text-indent:2em">寂光寺僧，澂江楊氏子。年十五，詣千佛閣出家。從定堂得三昧法。棲金龍庵六載。因山無藏經，入都叩請。羅近溪遂為請送寂光寺。師奉藏歸，結幻住庵居之。後坐化。</p>
</div>
<div class='div-other'><a id='mulu849' />
<p class='h4'>周堂</p><p style="margin-left:0em;text-indent:2em">號雪庭，趙州人，俗姓張。髫年習儒。一日閱《般若經》，慕釋氏學，遂出家，徧叅知識。後謁龍華寺佛心，師曰：「某甲初進，乞垂開示。」佛曰：「近前來，為汝說。」師拂袖而去。佛深契之。後剏潮音閣，壽九十有五。</p>
</div>
<div class='div-other'><a id='mulu850' />
<p class='h4'>德住</p><p style="margin-left:0em;text-indent:2em">寶山德住禪師，聖峯寺僧。劒陽人，俗姓張。嘉靖辛亥，於聖峯披剃。後依蔡關主究心宗學，脇不至席。一日，歷伏牛山，欲入堂，眾哂為滇人足軟。師遂翹一足，立七晝夜。眾皆驚服，呼師為「鐵腳羅漢」，名振遐邇。還滇，隱居幻住庵。聖峯遇災，師與妙峯重恢建焉。</p>
</div>
<div class='div-other'><a id='mulu851' />
<p class='h4'>真語</p><p style="margin-left:0em;text-indent:2em">黙庵禪師，賓川李氏子，生而喜佛事。嘉靖癸丑，投師正宗，創止止庵。師初不識文字，日夜禮《華嚴》不斷。經六七載，頓開慧性，誦《華嚴》如夙記，遂叅匾囷和尚。中谿公請師三塔開堂。後建徧炤寺于白崖，建般若寺、萬松庵于洱海。著有《觀無量壽佛經註》。國母遣妙峯賫藏入山，賜師紫衣。年至七十有五坐化，分靈骨於雷音、萬松二處建塔焉。</p>
</div>
<div class='div-other'><a id='mulu852' />
<p class='h4'>如唐</p><p style="margin-left:0em;text-indent:2em">西來寺開山僧也，關中人。結茅于羅漢壁崖下，日禮《法華》。既久，泉自崖根湧出。每齋罷，以手擎飯，念佛一聲，羣鳥集肩而食。修銅瓦殿下大路十七里，登山者便之。</p>
</div>
<div class='div-other'><a id='mulu853' />
<p class='h4'>明鑑</p><p style="margin-left:0em;text-indent:2em">號無臺，大理郡守李華之孫。年十八，投聖峯寺白齋披剃。後隱波羅崖，艸衣水食，嘗七日忘飡。又叅定堂、接天二禪宗。中溪贈詩云：「貝葉翻三藏，曇花作一燈。」又送師歸<span class='corr'>淨</span>雲舊隱，贈詩云：「袖雲一旦別，蘿月幾時圓？」後中溪請師白鷗社同居三年。至萬曆十五年九月九日，沐浴端坐焚香，命眾誦〈準提〉千遍，誦畢而逝。及茶毘，室有異香。</p>
</div>
<div class='div-other'><a id='mulu854' />
<p class='h4'>儒全</p><p style="margin-left:0em;text-indent:2em">號水月，昆明人。萬曆初年，禮古林為師。後與朗目同叅。遍歷大方，海內宗匠無不印可。一日，至峨睂山四會亭，得璢璃三昧。後歸，主寂光寺。朗目寄詩云：</p>
<p style="margin-left:0em;text-indent:0em;" class="lg-abnormal"><div class='lg-row'>鷄山古寺初逢處　楚國長途復遇時　三十六年成久別　而今題作一聯詩</div>
</p><p style="margin-left:0em;text-indent:2em">又：</p>

<div class="lg regular" style="margin-left:0em;"><div class='lg-row'>華首峯頭大寂禪　煙霞養得慧身堅</div>
<div class='lg-row'>有時坐到忘言處　迦葉重來展笑顏</div>
</div><p style="margin-left:0em;text-indent:2em">天台兵憲王公問師：「日用事如何？」師荅曰：「鑿池不待月，池成月自來。」</p>
</div>
<div class='div-other'><a id='mulu855' />
<p class='h4'>本安</p><p style="margin-left:0em;text-indent:2em">號無心，大覺寺開山和尚也。承天人，俗姓舒。幼隨母至燕，不茹葷。遂辭母，祝髮法海寺。年十六受戒，大闡宗教。萬曆己丑，慈宮頒藏鷄山，賜紫衣。與妙峯同賫至山，奉藏華嚴。師駐錫大覺，一山無不宗仰。</p>
</div>
<div class='div-other'><a id='mulu856' />
<p class='h4'>如滿</p><p style="margin-left:0em;text-indent:2em">號月輪，華嚴寺月潭法嗣。馬龍人，姓易。年十八祝髮，即謂：「萬行為菩提初基。」雲遊至燕，演習經論二十六載。請藏來山，兩賜紫衣、圓頂，與妙峯同賫藏囘山。重修華嚴寺。</p>
</div>
<div class='div-other'><a id='mulu857' />
<p class='h4'>可全</p><p style="margin-left:0em;text-indent:2em">號徧周，大覺寺僧也。鶴慶李氏子。年十六入山依月輪，值妙峯、無心二師捧藏來山，議安華嚴寺。由是開閱藏制塲百期，于眾中選師披剃，侍無心老人。既妙峯復命，而無心老人居大覺，師隨侍數年。感雲邑楊公後成大覺，法席即隆。門下百人，如徹庸輩，咸其孫也。</p>
</div>
<div class='div-other'><a id='mulu858' />
<p class='h4'>幻空</p><p style="margin-left:0em;text-indent:2em">幻空和尚，北京人。初入山，住大覺前樓，次住迦葉殿崖上，又住羅漢壁石崖邊大樹下。後諸方宗仰，遂剏碧雲寺。師居山四十餘年，惟以叅禪為宗。有來問法者，但隨機接人。時有直指姜思[虍-七+(匕/一/(谷-口+目))]慕師道德，入山訪師，見師真掛壁，師坐龕中，即云：「和尚和尚，業障業障。既在龕中，又在紙上。此處為真，彼處為妄；彼處為真，此處為妄。速道速道，免喫吾棒！」師從龕中荅云：「業障業障，不止和尚。赤條床頭，冠裳輿上。這也不真，那也不妄；真則俱真，妄則俱妄。如此是說，請收尊棒。」姜公改容禮之，遂為建寺勒碣云。</p>
</div>
<div class='div-other'><a id='mulu859' />
<p class='h4'>南嵩</p><p style="margin-left:0em;text-indent:2em">不知何許人。依印光出家，習頭陀苦行。檀花箐素為盜藪，師獨結茆于路傍，晝夜經行三十年。盜賊感化，餽以香供。本鄉善士請為建剎，師拈香祝曰：「若此當興佛事，請示靈異。」祝罷，金光炤徹山原半日，因建金華庵。師後于庵之東石洞中禮佛十三年，繇是大聖、翔龍等九寺，因金華之靈異，遂繼剏焉。臨終，師命門人具齋，邀諸檀越，沐浴趺坐盆中而逝。茶毘之次，覺有異香。</p>
</div>
<div class='div-other'><a id='mulu860' />
<p class='h4'>清虛</p><p style="margin-left:0em;text-indent:2em">禪師曲靖人。稚年入山，禮月輪祝髮，乃遊歷諸方，叅訪明哲，頓悟心宗。後結社廬山，四方衲子雲集，座下千餘眾。後不知所終。</p>
</div>
<div class='div-other'><a id='mulu861' />
<p class='h4'>真澄</p><p style="margin-left:0em;text-indent:2em">所庵真澄法師，尋甸張氏子。年十五，企仰玉龍庵發光。師一日菓園摘柿為獻，忽墮地，昏昏如夢中。赴發光座下，光曰：「汝事辦否？」師曰：「已辦。」及甦，五體猶仆墮處，遂悟生死不在色身，乃禮光受五戒。年十八，叅古梅曲江。梅告以遍遊天下，遂歷叅諸師。至千佛寺，禮徧融和尚。受法後，乃來往五臺、鷄足，弘演教乘，為近代法師之冠。建那蘭陀寺於鷄足之金龍潭。</p>
</div>
<div class='div-other'><a id='mulu862' />
<p class='h4'>寂觀</p><p style="margin-left:0em;text-indent:2em">號法界，傳衣寺僧也。大理人，俗姓陳。于萬曆間出家。後歷諸方，至燕叅徧融和尚。歸滇，至響水關值虎，虎避。囘山主傳衣，延所庵開講。後寺災，師恢剏焉。</p>
</div>
<div class='div-other'><a id='mulu863' />
<p class='h4'>慧光</p><p style="margin-left:0em;text-indent:2em">朗目慧光禪師，曲靖人，姓李。曾住鷄足寂光寺。後遊海內，登天目蘭風之堂。風以「見佛了生死」為問，每擬議，風輙呵。一日風肩柴次，遙見師，擲柴于地，曰：「見佛了生死？」師不言，直肩柴去，曰：「見佛了生死！」風深契之。後神宗李太后召開堂于北京蘆溝橋，復興安慶浮山，刻《九帶集》。囙與眾說《楞嚴》，至同分、別業二種妄見處，忽下座告眾曰：「緣盡矣！」跏趺而逝。塔于浮山，有法句行世。</p>
</div>
<div class='div-other'><a id='mulu864' />
<p class='h4'>釋禪</p><p style="margin-left:0em;text-indent:2em">號本無，昆明張氏子。博學有道行。初憲副馮時可擇鷄足勝處，建息陰軒居之。後麗江土知府木增復延建悉檀寺，并開牟尼山。所著有《風響集》、《老子註》二卷，及《楞嚴懴》、《禪宗頌古》，俱行世。</p>
</div>
<div class='div-other'><a id='mulu865' />
<p class='h4'>澹虛</p><p style="margin-left:0em;text-indent:2em">法名廣融，葉榆人。俗名李應霖，中鄉榜。萬曆年任知州。棄家祝髮于寂光，禮水月為師。建三益樓、清凉閣。</p>
</div>
<div class='div-other'><a id='mulu866' />
<p class='h4'>儒施</p><p style="margin-left:0em;text-indent:2em">號大力，宜良人，所庵法裔。初入山時，四林茂密，人跡罕到。是時山中無住靜者，剏建靜室從師始。師素履朴直，舉止有古人風。初修苦行，後叅禪，專以<span class='corr'>淨</span>土接引後學。年近六旬，夢生西方，現一池中，皆大蓮花，花上皆坐偉人，自身亦與焉。示寂時，合掌西向。</p>
</div>
<div class='div-other'><a id='mulu867' />
<p class='h4'>廣慧</p><p style="margin-left:0em;text-indent:2em">禪師號野愚，雲南嵩明人，法嗣水月。行腳江南數十年歸來，著有《頌古百則》、《漚花集》一卷行世。逝於昆明，化時獲舎利數十粒，手骨赤如珊瑚。聚洲王太史以師禮之，臨終偈云：「一句元無，踏倒太初；非凡非聖，萬象如如。」塔於古庭之側。</p>
</div>
<div class='div-other'><a id='mulu868' />
<p class='h4'>盡玄</p><p style="margin-left:0em;text-indent:2em">號如如，澂江張氏子。幼業儒，因看《楞嚴》、《維摩》諸釋典，遂有出塵之想。後棄家，投幻空祝髮，惟以叅究為事。有叩問者，隨機應荅。著有《三教直指》、《金剛定衡》、《性學正宗》等書。拈花寺乃師始剏也。</p>
</div>
<div class='div-other'><a id='mulu869' />
<p class='h4'>如桂</p><p style="margin-left:0em;text-indent:2em">號蘭宗，黔中畢節人，姓王。年十八，投所庵披剃。遍叅海內知識，精通教典。住獅子林三十餘載，修「華嚴法界觀」為宗，諸山耆德無不欽仰。端坐而化。茶毘之時，異香滿室，隣僧念誠聞空中有天樂之聲。</p>
</div>
<div class='div-other'><a id='mulu870' />
<p class='h4'>周理</p><p style="margin-left:0em;text-indent:2em">徹庸禪師名周理，雲南縣人，姓杜。生於萬曆十九年，白氣出屋，鄉人異之。[糸*(免/免)]出襁褓，啼不止。有二僧登門，賜名慧九。九歲䘮父，十一歲入鷄山大覺寺禮徧周為師。時周預夢，有大蓮花生於殿庭，明日師至。稍長，篤志宗風，有僧密藏開發叅禪之要。後歷諸方，得法天童密雲和尚。歸鷄山妙峯開堂，海眾雲集，以棒喝傳宗。滇南自古庭後二百餘年，祖燈再熖，實從師始。晚住妙峯，著《曹溪一滴》及《語錄》行世。臨終示偈云：「生也如是，死也如是；夢幻空花，物恒順常如是。」塔于妙峯山。</p>
</div>
<div class='div-other'><a id='mulu871' />
<p class='h4'>讀徹</p><p style="margin-left:0em;text-indent:2em">號蒼雪，昆明人。出家于妙湛寺，歸鷄山，為水月侍者。年二十五，行腳江南，住吳門中峯，為一雨法師上首。紹長干十友講席者數十年，宗風凛然。詩名籍甚，大興支公道塲。著述甚富，海內宗之。有〈送唐大來歸滇〉詩，云：</p>

<div class="lg regular" style="margin-left:0em;"><div class='lg-row'>小艇難禁五兩風　鷄山有路幾時通</div>
<div class='lg-row'>殷勤為我傳鄉信　結個茆團在雪中</div>
</div><p style="margin-left:0em;text-indent:2em">後老於中峯，不知所終。</p>
</div>
<div class='div-other'><a id='mulu872' />
<p class='h4'>洪相</p><p style="margin-left:0em;text-indent:2em">號應機，雲南縣人。幼入鷄山，禮法光為師。遍叅海內，叩朗目于浮山。將辭歸，朗目贈詩云：</p>
<p style="margin-left:0em;text-indent:0em;" class="lg-abnormal"><div class='lg-row'>孤身遊萬里　一<span class='corr'>錫</span>振千峯</div>
<div class='lg-row'>心花開片片　慧目演重重　踏破曹溪旨　叅罷少室宗</div>
<div class='lg-row'>訊謁諸方去　歸家叩石鐘</div>
</p><p style="margin-left:0em;text-indent:2em">既歸石鐘，眾欲請師住持，師云：「我事尚未了，寧能為人乎？」遂登九重崖結茅<span class='corr'>栖</span>二十五年。將謝世，迎歸石鐘。方坐，乃云：「這遭我坐家裡了也。」合掌而逝。</p>
</div>
<div class='div-other'><a id='mulu873' />
<p class='h4'>如常</p><p style="margin-left:0em;text-indent:2em">號艮一，宜良人。自幼投大方和尚剃落，後嗣所庵學「華嚴法界觀」。師戒行威儀，無可比者。</p>
</div>
<div class='div-other'><a id='mulu874' />
<p class='h4'>真懷</p><p style="margin-left:0em;text-indent:2em">號冲虛，昆明黃氏子。出家盤龍寺，初不識文字。遍遊海內，住峨睂山二載苦行；住五臺山九載，學盡諸經。後徧叅蘊璞、憨山諸大師。歸滇受具於所庵，建不二軒居之。後住傳衣十五年，專心念佛，誓欲往生<span class='corr'>淨</span>土。將遷化七日前，邀山中耆宿告別。至七日，跏趺念佛而逝。</p>
</div>
<div class='div-other'><a id='mulu875' />
<p class='h4'>文璽</p><p style="margin-left:0em;text-indent:2em">河南人。年十三出家，往浙江叅湛和尚。問：「何處來？」答曰：「牛山來。」湛云：「幹何事？」答云：「念佛。」湛云：「還要叅究。」師云：「怎麼叅？」湛云：「叅箇話頭。」師云：「某甲不會。」後至湖廣叅黃<span class='corr'>蘗</span>，請開示。<span class='corr'>蘗</span>大喝一聲云：「你看我這裡有個甚麼開示？」師亦不會。又求請，<span class='corr'>蘗</span>搊住脇下抖三抖，師亦不會。遂求話頭，<span class='corr'>蘗</span>命叅「父母未生前，誰是我本來面目？」又十年，不契，乃發誓住山。天啟年間，來鷄足，住九重崖，不出戶者二十年。單叅一箇「誰」字，至不知朝暮春秋。一日，見撞鐘僧，問云：「如何不撞鐘？」僧笑云：「[糸*(免/免)]放下鐘搥，又呌我撞鐘。」一日，說偈云：</p>
<p style="margin-left:0em;text-indent:0em;" class="lg-abnormal"><div class='lg-row'>一竅玄關在此時　世間曾有幾人知　若還開了通天眼　步步頭頭合祖機</div>
</p><p style="margin-left:0em;text-indent:2em">後師道行既高，接引愈廣，鷄山僧眾以「老河南」呼之。臨終辭世偈云：</p>
<p style="margin-left:0em;text-indent:0em;" class="lg-abnormal"><div class='lg-row'>我原本無我　人亦且無人　會得老僧意　大地現全身</div>
</p></div>
<div class='div-other'><a id='mulu876' />
<p class='h4'>真利</p><p style="margin-left:0em;text-indent:2em">和雅真利法師，雲南大樹營人，姓石。幼投徹明為師。遊方至金陵，受戒于古心和尚，傳教于三槐、蘊璞諸大師。談經三十餘會，律徒半海內。至楚，為岷王師。後還鷄山，廣開講席，至八十而終。</p>
</div>
<div class='div-other'><a id='mulu877' />
<p class='h4'>來秀</p><p style="margin-left:0em;text-indent:2em">號雲聚，河南人。苦行自持。住四觀峯，剏建金頂寺。住山數十年，精勤不懈。崇禎末年，無疾而逝。</p>
</div>
<div class='div-other'><a id='mulu878' />
<p class='h4'>寂定</p><p style="margin-left:0em;text-indent:2em">自如寂定法主，劒川人。遊歷諸方，受戒於三昧和尚，叅顓愚大師。博通經典。後歸鷄足山，弘開法席，建斷際處，居數年。劍川段氏敬師名德，請開石寶山，遂終老焉。</p>
</div>
<div class='div-other'><a id='mulu879' />
<p class='h4'>周續</p><p style="margin-left:0em;text-indent:2em">號傳燈，葉榆人。幼依大覺徧周出家，壯而遍歷名山。歸來，日夜念佛，不簡寒暑。忽一日，聞墻角西有喚聲云：「當中品往生。」師遂集眾，眾方至，師起，立牀前而化。手中數珠、<span class='corr'>拄</span>杖不墜。後出茶毘，惟數珠不化。及視其珠，乃木盾也。</p>
</div>
<div class='div-other'><a id='mulu880' />
<p class='h4'>印寛</p><p style="margin-left:0em;text-indent:2em">首傳寺僧也，昆明人。與還源禪師交善。嘗于午齋後熟睡，還源曰：「齋後即睡，無碍乎？」寛云：「我睡在虛空，何碍之有！」甲午年某月日忽囑寺僧云：「我來日午時，當告別大眾。」即散其衣鉢。至來日午時，索筆畫蓮花。及畫完，乃一偈也。偈云：</p>

<div class="lg regular" style="margin-left:0em;"><div class='lg-row'>緣合則現　緣離則寂</div>
<div class='lg-row'>體自真嘗　了幻如是</div>
</div><p style="margin-left:0em;text-indent:2em">命僧徒送與還源，端坐而逝。</p>
</div>
<div class='div-other'><a id='mulu881' />
<p class='h4'>慧鑑</p><p style="margin-left:0em;text-indent:2em">行僧也。鎮南州白土城人。于本處出家，來山依大力。住獅子林三十載，夜遊念佛三年。居無牀榻，晝夜跏趺。頂上燃燈，計有三千餘盞，而頂骨瑩白如玉。年八十，終于石鐘寺。</p>
</div>
<div class='div-other'><a id='mulu882' />
<p class='h4'>洪如</p><p style="margin-left:0em;text-indent:2em">無住洪如禪師，定遠人，姓鄧。幼慕宗學。萬曆丁巳，同周芝公遇徹庸和尚，即拜為師。庸命叅「狗子無佛性」句。後就河南大千祝髮。復來鷄足叩徹庸，入白雲窩，苦叅三年無所得。一夜坐高樓，聞鐃鈸聲，忽然大悟。舉似徹庸，庸許之。陶不退問：「叅何話頭得悟？」師舉「趙州無字」。陶曰：「無字聻？」師曰：「雪閣。」陶深然之。</p>
</div></div></div>
<div class='div-other'><a id='mulu883' />
<p class='h2'>仙</p>
<div class='div-other'><a id='mulu884' />
<p class='h3'>楊黼</p><p style="margin-left:0em;text-indent:2em">先生者，永樂年間太和人，號存誠。隱居不仕，孝友好施。庭前桂樹扶疎蟠蹙，巢居其上，因別號桂樓。讀書不輟，一日硯水竭，欲下取之，顧視則水溢矣。自是有得。後入鷄山，栖羅漢壁崖穴中二十餘年。年八十，歸家卒。卒之日，家人見公從外入，曰：「楊黼今日大事了也！」凡所交遊盡見其至家為別。又有人於安寧道中遇之，疑仙去也。所註有《桂樓集》、《篆隸宗源》。卒之日，又有人於貴州見之，寄語諸孫。計程，是日已過二千里外矣。</p>
</div></div>
<div class='div-other'><a id='mulu885' />
<p class='h2'>道流</p>
<div class='div-other'><a id='mulu886' />
<p class='h3'>雲和</p><p style="margin-left:0em;text-indent:2em">山東人，舊居終南日久。萬曆間，入鷄足山，住獅子林，與山中名德結百期打七煉魔，後不知所終。</p>
</div>
<div class='div-other'><a id='mulu887' />
<p class='h3'>周東華</p><p style="margin-left:0em;text-indent:2em">河南歸德人。幼通三教，尤精《道德》之旨。年二十五，雲遊方外。崇禎甲申至鷄山，後遊騰越。人皆以神仙呼之，周荅詩云：</p>

<div class="lg regular" style="margin-left:0em;"><div class='lg-row'>人人說我是神仙　我是神仙豈偶然</div>
<div class='lg-row'>只為南滇無大道　故來此地示真傳</div>
</div><p style="margin-left:0em;text-indent:2em">後竟隱去。</p>
</div></div>
<div class='div-other'><a id='mulu888' />
<p class='h2'>高隱</p>
<div class='div-other'><a id='mulu889' />
<p class='h3'>還源</p><p style="margin-left:0em;text-indent:2em">諱宗本，俗姓曾，名高㨗，賓川人。崇禎庚辰進士。得第後，於南京叅天童和尚。言下有解，遂不仕，歸隱鷄足山天池齋。晝夜叅究，精勤不息。</p>
</div></div>
<div class='div-other'><a id='mulu890' />
<p class='h2'>流寓</p>
<div class='div-other'><a id='mulu891' />
<p class='h3'>羅念庵</p><p style="margin-left:0em;text-indent:2em">諱洪先，江西吉水人，嘉靖己丑狀元。隱退，遊域內名山。至滇入榆，造弘山廬夜話。走鷄足，李中谿跡其後。講道于賓蒼閣。</p>
</div>
<div class='div-other'><a id='mulu892' />
<p class='h3'>李禿翁</p><p style="margin-left:0em;text-indent:2em">諱贄，號卓吾，任姚安知府。萬曆八年，遊鷄山，寓鉢盂庵聽經。</p>
</div>
<div class='div-other'><a id='mulu893' />
<p class='h3'>羅近溪</p><p style="margin-left:0em;text-indent:2em">羅汝芳，號近溪，吉安人，進士，雲南學憲。萬曆丙子登山，詩賦標題，無寺不有。歸家，命子送藏寂光寺。</p>
</div>
<div class='div-other'><a id='mulu894' />
<p class='h3'>羲印</p><p style="margin-left:0em;text-indent:2em">諱圓易，廣東人。萬曆末年來遊鷄山，與如正等交。師精通宗教，詩詞賦，落筆千言，道俗共欽。後如正示寂，為製塔銘。載〈如正傳〉中。</p>
</div>
<div class='div-other'><a id='mulu895' />
<p class='h3'>陳潤之</p><p style="margin-left:0em;text-indent:2em">法名如清，襄陽人。萬曆庚申年，同雲石、王亨宇遊山。栖蘭陀寺二載有餘。</p>
</div>
<div class='div-other'><a id='mulu896' />
<p class='h3'>王聚洲</p><p style="margin-left:0em;text-indent:2em">諱元翰，寧州人，翰林。萬曆年間遊止鷄山。</p>
</div>
<div class='div-other'><a id='mulu897' />
<p class='h3'>譚文化</p><p style="margin-left:0em;text-indent:2em">號語公，蜀梓州人。萬曆壬<span class='corr'>戌</span>進士。于崇禎壬午入山，栖片雲居三月餘。「片雲居」即公題名也。</p>
</div>
<div class='div-other'><a id='mulu898' />
<p class='h3'>陶不退</p><p style="margin-left:0em;text-indent:2em">諱珽，進士，姚州人。萬曆間，寓鷄山大覺寺。</p>
</div>
<div class='div-other'><a id='mulu899' />
<p class='h3'>徐弘祖</p><p style="margin-left:0em;text-indent:2em">號霞客，南京江陰人。生而好遊，欲盡繪天下名山勝水為「通志」。遊遍京省，閱盡天下佳山水。崇禎庚辰，將遊鷄足，道經南京迎福寺。有僧靜聞亦慕鷄足之勝，徐遂攜之同行。及至廣西，靜文病且死，囑公曰：「我志往，不得達。若死，可以骨往。」徐憐其志，因焚其屍，取骨貯以木匣，負之入滇。及至山，止悉檀寺，欲于山中乞地葬之，以了其遊山之志。寺僧仙陀高<span class='corr'>其</span>義，為卜地，葬於文筆山之陰，建塔墓上。晉寧黃郊為之銘曰：「孰驅之來？遷此皮囊。孰負之去？歷此大荒。志在名山，此骨不死；既葬既塔，乃終厥志。藏之名山，傳之<span class='corr'>其</span>人；霞客靜聞，山水為馨。」徐既葬靜文，愛鷄山之勝，遂止焉。麗江土知府木生白聘修鷄山志，剏稿四卷。未幾，以病辭歸。</p>
</div>
<div class='div-other'><a id='mulu900' />
<p class='h3'>楊雨</p><p style="margin-left:0em;text-indent:2em">太和人，郡吏也。有志節，不與胥曹偶。人餽之，必問所從來，或受十之一。凡有[宋-木+(美-(王/大)+兄)]事，必力諍于庭。守怒笞之，起而復諍。久而知其無他，亦時時嘉納之，一時無[宋-木+(美-(王/大)+兄)]民。冬月，其鞾無襪，藉之以艸。役滿後，入鷄山。郡守物色之，不得也。<span class='note-inline'>(見《滇畧》)</span></p>
</div>
<div class='div-other'><a id='mulu901' />
<p class='h3'>妙峯</p><p style="margin-left:0em;text-indent:2em">燕京人。萬曆己丑賫藏入山，貯華嚴寺。後復命還京，栖五臺山。</p>
</div>
<div class='div-other'><a id='mulu902' />
<p class='h3'>德心</p><p style="margin-left:0em;text-indent:2em">和尚不知何許人。萬曆間入山，或居庵門，或宿樹下，夜惟念佛經行。大覺寺徧周亦嘗叩之，乃為建室，請講《寶訓》。後四年返蜀，開峨睂之洪春坪焉。</p>
</div>
<div class='div-other'><a id='mulu903' />
<p class='h3'>真全</p><p style="margin-left:0em;text-indent:2em">燕京人。萬曆間來山，徧周留之大覺。嘗植一大木缸于鐘樓上，日夜趺坐其中二十餘年。崇禎丁丑冬，夜坐缸中，大聲念佛。次早往視，乃知化去，而端坐儼然。</p>
</div>
<div class='div-other'><a id='mulu904' />
<p class='h3'>大千</p><p style="margin-left:0em;text-indent:2em">河南人。嘗[監-皿+立]高竿，頂上安一盤打坐。又於街衝坐一二月不動。萬曆年來山，住猴子洞。後至祿豐之獅子口建<span class='corr'>淨</span>蓮寺，終焉。</p>
</div>
<div class='div-other'><a id='mulu905' />
<p class='h3'>雪影</p><p style="margin-left:0em;text-indent:2em">名廣和，杭州法師。天啟六年來山，寓悉檀寺，與本無為道友。朱直指敬其道行，于四觀峯<span class='corr'>頂</span>建天長閣居之。後歸南京博山。</p>
</div>
<div class='div-other'><a id='mulu906' />
<p class='h3'>洪度</p><p style="margin-left:0em;text-indent:2em">號不空，臨安府孝廉。初于雲南玉案山笻竹寺祝髮，名自度；後歸依徹庸，改今名。嘗隨徹庸住鷄山，僧眾以禪問之，惟荅以「念佛」二字。後於妙峯談律，門徒甚盛。臨終時，或問曰：「和尚平日念佛，此時何如？」師應曰：「我自念佛，與汝何與？」遂寂然而逝。</p>
</div></div>
<div class='div-other'><a id='mulu907' />
<p class='h2'>名賢</p>
<div class='div-other'><a id='mulu908' />
<p class='h3'>李中谿</p><p style="margin-left:0em;text-indent:2em">諱元陽，大理府太和縣人。嘉靖丙<span class='corr'>戌</span>進士，翰林院庶吉士。建賓蒼閣，讀書山中數年。開建放光寺，捐貲置常住田數百畞。山中寺院，凡傾頺者，無不修葺，兼為撰文立碑。鷄山之盛，公為首功矣。</p>
</div>
<div class='div-other'><a id='mulu909' />
<p class='h3'>本朝洪舒</p><p style="margin-left:0em;text-indent:2em">號印文，楚雄楊氏子。年十八，投法光和尚披剃。住石鐘閣，禁足持誦彌陀七十餘年，未嘗一日少間。德行孤高，重建教義閣，徒眾數百，年九十而化，塔於本山之西。</p>
</div>
<div class='div-other'><a id='mulu910' />
<p class='h3'>學蘊</p><p style="margin-left:0em;text-indent:2em">號知空，洱海張氏子。甫十歲，即入山投水月和尚祝髮，住寂光寺。精修戒律，脇不至席者三十年。建玉霖軒靜修，後出山，於楚雄開創九臺山，學人數百。臨終三日前，集眾辭佛，對眾云：「三日後，天必雨。雨時可相報，吾好去也！」嘱畢，遂入方丈，趺坐不出。至期午刻，果雨。侍者入報，師命眾念佛。隨出方丈，將己鬚掠入口中咬定，遶殿三匝不言。復入方丈，端坐而化。年七十七，塔於本山。</p>
</div>
<div class='div-other'><a id='mulu911' />
<p class='h3'>普行</p><p style="margin-left:0em;text-indent:2em">號非相，迷渡孫氏子。年十八，投悉檀寺德周和尚祝髮。隨創雲溪庵，住靜二十年。後入水目山，叅無住禪師有醒，遂主席斯山。康熈庚午秋，師於七日前鳴鐘集眾。沐浴拈香畢，隨將本身衣鉢送入塔中。開視己塔，安龕於內，入龕跏趺不出。四眾禮足，哀請不已，乃出，與眾懽留二日。至三日昧爽，復入龕，訣眾偈曰：「萬刦從今，萬刼歸古。幾根朽骨，寄入水目窣堵。」喝一喝，入寂。時年八十有七。</p>
</div>
<div class='div-other'><a id='mulu912' />
<p class='h3'>普荷</p><p style="margin-left:0em;text-indent:2em">號擔當，晉寧州儒士。俗姓唐，字大來。以明經選，不赴。棄家遍遊，歸而出俗，叅水目山無住和尚。往來鷄足、點蒼間。師善書畫，索者盈門。康熈癸丑冬，一日，趺坐說偈曰：「天也破，地也破，認着擔當便錯過，舌頭已斷誰敢坐？」寂然而化，壽八十一。所著有《翛園》、《橛庵》二集、《拈花頌百韻》行于世。</p>
</div>
<div class='div-other'><a id='mulu913' />
<p class='h3'>淨極</p><p style="margin-left:0em;text-indent:2em">號達一，山東兖州曹氏子，生于崇禎戊辰年。遊南嶽，投學明和尚祝髮；後叅諾諾禪師有醒。康熈癸卯入滇，初至臨安府，修迎恩寺。庚<span class='corr'>戌</span>歲，始住鷄足，重建迦葉殿，煥然一新。戊午冬，一日，集徒眾慧法、慧暉等，囑云：「爾輩隨吾學道有年，誠能一切放下，大休大歇，暢快平生，庶不負多年勤苦。」示畢，趺坐而寂。時年五十有一，塔於本山。</p>
</div>
<div class='div-other'><a id='mulu914' />
<p class='h3'>讀體</p><p style="margin-left:0em;text-indent:2em">號見月，滇楚許氏子。投寂光寺量如法師<span class='corr'>薙</span>髮。後歷海內，遍叅知識，無不印可。受具，嗣法於金陵三昧和尚，主席寶華。戒律精嚴，門下嗣法六十餘人，戒子萬計。集有《三壇正範》、《指作二持》行世。康熈戊申，示微疾，坐化。</p>
</div>
<div class='div-other'><a id='mulu915' />
<p class='h3'>普勻</p><p style="margin-left:0em;text-indent:2em">號平若，尋陽洪氏子。七歲祝髮於寂光寺，受具，承嗣于鍾靈梵菴和尚。主席斯山三十餘年，名重兩迤，門徒廣眾。於康熈辛未冬十二月初二日，在臨安大乗寺集眾傳戒畢，辭眾云：「吾今不待，爾等都來。」將衣鉢付囑廣因等畢，喝一喝云：「當陽一喝出凡塵，任運逍遙撒手行。吩咐精勤三學者，人天相外覓無生。」吃茶一盃而化。</p>
</div>
<div class='div-other'><a id='mulu916' />
<p class='h3'>悟禎</p><p style="margin-left:0em;text-indent:2em">號友山，滇姚高氏子。致仕，出家于大覺徧周。創曇華古佛林，精修梵行數十餘年，晝夜不輟。一切名山古剎，無不中興。凡有傾圮，皆賴修葺。于康熈己巳七月六日坐逝，塔于曇華山。</p>
</div>
<div class='div-other'><a id='mulu917' />
<p class='h3'>悟澄</p><p style="margin-left:0em;text-indent:2em">號淵明，楪榆紳士楊春秋之子。幼年辭榮入山，禮無心和尚。出家，為徧周禪師之徒。結茆放光寺左，閱藏五載，究明佛意。臨終，端坐而化。</p>
</div>
<div class='div-other'><a id='mulu918' />
<p class='h3'>周璧</p><p style="margin-left:0em;text-indent:2em">號印如，楪榆阮氏子。自幼入山，禮徧周和尚落髮。智性聰穎，㴱究教乘。明直指姜公遊山，甚為相契，有詩贈，因鑄洪鐘。至永曆聖主入滇，頒賜紫衣。</p>
</div>
<div class='div-other'><a id='mulu919' />
<p class='h3'>洪敬</p><p style="margin-left:0em;text-indent:2em">號怡淵，楪榆李氏子。自幼禮徧周和尚出家，慕道叅禪。入獅子結茆修靜，十越寒暑。臨終辭眾，尅時沐浴畢，跏趺，寂爾定去。墖於正宗院後。</p>
</div>
<div class='div-other'><a id='mulu920' />
<p class='h3'>洪質</p><p style="margin-left:0em;text-indent:2em">號清宇，雲南縣楊氏子。丱歲入山，禮徧周和尚落髮。幹蠱叢林，續賜紫衣，時為山中知識。紹繼紫衣，後付洪讓而傳育山。</p>
</div>
<div class='div-other'><a id='mulu921' />
<p class='h3'>普見</p><p style="margin-left:0em;text-indent:2em">號一唯，定遠人。禮徹庸和尚為徒，徧叅江南。與房公請藏，齎還大覺。同徹師開堂妙峯法席，主持四十餘載。臨行，鳴鐘集眾，上堂辭世，拋拄杖立化。</p>
</div></div></div>
</div><!-- end of div[@id='body'] -->
</body></html>