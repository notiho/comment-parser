<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雞足山寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu995' />
<p class='juan'>雞足山志卷之八</p>
<div class='div-other'><a id='mulu996' />
<p class='h1'>藝文<span class='note-inline'>(上)</span></p>
<div class='div-other'><a id='mulu997' />
<p class='h2'>明．宸翰</p>
<div class='div-xu'><a id='mulu998' /><p style="margin-left:2em">野史氏曰：封禪之說，見於《史記》，七十二君之事，不可攷矣。然登嵩而呼萬歲者三，山靈與帝王之精神固相應也；况封山濬川，《尚書》紀之。雞山遠在荒裔，至明始入版圖。勅書煌煌，各寺寶藏，與山川俱永，甚盛典也。故志焉。</p>
</div>
<div class='div-other'><a id='mulu999' />
<p class='h3'>諭華嚴寺勅</p><p style="margin-left:0em;text-indent:2em">朕惟佛氏之教，具在經典。用以化導善類，覺悟羣迷。於護國佑民，不為無助。兹者聖母慈聖宣<span class='corr'>文</span>明肅皇太后，命工刊印續入藏經四十一函，并舊刻藏經六百三十七函，通行頒布本寺。爾等務須莊嚴持誦，尊奉珍藏。不許諸色人等故行褻玩，致有遺失損壊。特賜護持，以垂永久。欽哉故諭。</p>
<p style="margin-left:10em">萬曆十四年九月初一日</p>
</div>
<div class='div-other'><a id='mulu1000' />
<p class='h3'>慈聖宣文明肅貞壽端獻皇太后諭大覺寺懿旨</p><p style="margin-left:0em;text-indent:2em">竊惟本躬彝倫天造，符命坤元，坐享清平，思惟感酬。乃自捐內帑銀兩，命司禮監漢經厰，造佛藏尊經二十餘部，散施各省名山寺院，延請課誦。以斯上荅蒼穹主德，恭酬祖帝洪庥。祝皇帝皇儲而永御萬邦。願臣忠子孝而敦崇治化，康及國庶，澤廕華彝。特命遣內宮近侍<span class='corr'>太</span>監陳相傳，與勅賜盧芽山護國永慈寺禪僧福登、本安，齎持藏典，兼以幡首、供貲，特送雲南地方雞足名山，永為供奉，以延國祚，福庇黔黎。爾其欽之勿怠。特諭。</p>
<p style="margin-left:10em">萬曆十七年十月十五日</p>
</div>
<div class='div-other'><a id='mulu1001' />
<p class='h3'>諭放光寺勅</p><p style="margin-left:0em;text-indent:2em">朕發誠心，印造佛大藏經，頒施在京及天下名山寺院供奉。經首護勅，已諭其由。爾護持及僧眾人等，務要虔潔供安，朝夕禮誦，保安<span class='corr'>眇</span>躬康泰，宮壼肅清；懴已往愆尤，祈無疆壽福；民安國泰，天下太平。俾四海八方，同歸仁慈善教，成朕恭己無為之治道焉。今特差御馬監左監丞高登賫詣，前厺彼處供安，各宜仰體知悉。欽哉故諭。</p>
<p style="margin-left:10em">萬曆二十九年九月二十六日</p>
</div>
<div class='div-other'><a id='mulu1002' />
<p class='h3'>諭悉檀寺勅</p><p style="margin-left:0em;text-indent:2em">朕惟自古帝王以儒道治天下，而儒術之外，復有釋教相翼並行。朕以冲昧，嗣承大綂，天下和平，人民樂業。仰思天眷，祖德洪庇，良由天公同善之因。况國初建置僧錄司，職掌厥事。葢仁慈清淨，其功德不殊；神道設教，於化誘為易。祖宗睿謨，意㴱遠矣。兹者朕嘉善道可依，念傳布之未廣，爰命所司印造全藏六百七十八函，施舎在京及天下名山寺院，永垂不朽。庶表朕敬天法祖之意，弘仁普濟之誠，使海宇共享無為之福。先民有言：一念思善，和風慶雲；一念不善，災星癘氣。夫善念以有感而興，無感而懈。是以皇極敷言，不厭諄諄；聖喆所貴，善與人同。古今相同，其揆一也。且善在一人，尚萃一家和氣；若億兆嚮善，豈不四海大和？此經頒布之處，本寺僧眾人等，其務齋心禮誦，敬奉珍藏。不許褻玩，致有毀失。特賜護勅，以垂永久。欽哉故諭。</p>
<p style="margin-left:10em">天啟四年七月初六日</p>
</div>
<div class='div-other'><a id='mulu1003' />
<p class='h3'>又</p><p style="margin-left:0em;text-indent:2em">朕惟爾地僻在南滇，北鄰西竺，崇尚佛教，自昔已肰。茲以木增奏稱伊母羅氏，夙好修持，捐貲建寺，護國庇民；命僧釋禪虔恭護持，奉請藏經。該部議覆，特允頒賜。爾等尚其益堅善念，率領合山僧眾焚修，導悟邊民，闡揚宗教。皇圖鞏固，聖化遐宣。欽哉故諭。</p>
<p style="margin-left:10em">天啟四年七月初六日</p>
</div></div>
<div class='div-other'><a id='mulu1004' />
<p class='h2'>明．逰記</p>
<div class='div-xu'><a id='mulu1005' /><p style="margin-left:2em">野史氏曰：攷古徵今，實資文獻，宣聖言之矣。道德同，則文軌一；土壤閡，則風俗殊。宋三百年，棄滇雲為異域。雞足雖名山乎，文獻無存久矣。王道貽阻化之誚，賢士鮮附驥之榮。豈獨地之罪哉？况兵燹之餘，簡編散失，蒐輯為艱。雖苦心訪採，十不得一。聊存興創之略，尋遊覽之跡，附以詩賦，以俟後之補訂云爾。</p>
</div>
<div class='div-other'><a id='mulu1006' />
<p class='h3'>遊雞足山記<span class='note-inline'>(載《雲南通志》)</span></p><p class="byline"><span class='note-inline'>(翰林)</span>李元陽<span class='note-inline'>(中谿　郡人)</span></p><p style="margin-left:0em;text-indent:2em">葉榆水東，陸行八十里，至白石菴，見一山聳出。平頂、南向，餘三方各有山一支。葢一頂而三足，故名「雞足」。由白石菴至河子孔，過福緣寺（福緣一名接待），由此上傳衣寺。謂此山乃佛大弟子飲光石門洞天，因以「傳衣」名寺。先君與僧徹空建菴，名淨雲院。院傍菴所，結搆皆清幽。由傳衣西南經萬松菴，少憇，西至華嚴寺。北行里許至龍祥寺。又西南行直趨放光寺。約四里皆由岡脊行，磵谷舂淙，崖壁在望。至放光寺，為常年放光之地，上至迦葉石門。以風水向背言之，此為胸臆之穴，餘諸菴院皆在山之肩臂矣。舊為灌莾，嘉靖丙午，余與壻吳階州懋來遊，從大頂下瞰見之。因謀於山僧圓惺，以田金與之，閱十年乃落成。余三度來遊，皆在冬春，不見光相。此來正當六月，詣巖殿致禱。俄頃，見兠羅綿雲緬平一白，宛如玉地。有大圓光倚玉地之上，外暈七重，每重五色。環中虛明如鏡。觀者各見自身現于鏡中，毛髮可數；舉手動足，影亦如之。眾人同止，惟見己身，不見傍人。僧云：「攝身光也。」有頃，光沒，風起壑中，雲氣散盡，林巒改色，鮮妍奪目。復出一光，如大虹霓，肰虹霓半缺不圓，此光圓瑩如水晶映物。僧謂此光乃佛現也，極難得遇。須臾乃收。同遊有老人云：「昨見平雲上現二銀船，檣柁皆具，往來江村沙浦之中，如人掉之，但不見人。」肰則光非一狀也。寺西北六十里，有化麓等七寺，皆大梵剎，遊人罕至。余昔歲曾遊，今彷彿在目，不能再往，遂登迦葉殿。此殿有伽藍神，甚靈。余初年來遊，只單騎入山，僧多不識。是夜，此殿鐘不扣自鳴。僧起視之，重門皆閉，不見人。謂其徒曰：「土主報鐘，必有異也。」曙光初昇，余至寺門，僧迎見，顧其徒曰：「鐘鳴以此也。」余詢之，誠肰。殿北崖龕，為楊黼仙人修行處。又西上兠率菴，為行僧蔡關主所建，集僧煉魔。今道月居之，不失其舊。菴北石下出冽泉，上下諸菴皆賴之以食。又至銅瓦殿，殿後有袈裟石，青石白觔，如袈裟之製。余玩坐至夕，臥不解衣。人言此處五更見日出，騐之信肰。雖無雞漏，肰四望沉黑。東方未白之時，已見紅光如火焰。假寐有頃，乃見紅日徑丈許，躍肰而起。須臾，即漸減小矣。此與衡嶽日觀峯相似。凌晨，上猢猻梯，手攀足躋，時覺石動而未嘗落。足每近手，膝嘗點胸，後人之帽嘗觸前人之履。梯盡處有大悲閣，僧曰：「且止，此處風軟，可以四望。過此則風勁不可久立矣。」如其言，<span class='corr'>班</span>荊而坐。蒼洱塔廟在空濛中，如世外壺天，五百里外山川皆在足下。既至大頂普灮殿，出殿而西行，於罡風灝氣中，歷虎跳澗、仙碁石，過一艸菴。西南至拜佛石，下臨千仞，可坐不可立。余正德間常築室讀書于此，今故屋在焉。辭僧下臺，至曹溪水，上有曹溪菴。菴前小坐，囘望拜佛石，令人有飄肰遠舉之想。又東，有八功德水出飛崖下，僅容一瓢，四時不竭，世傳羅漢修行處。東行有石竅，古老云「異人以咒術收蛇此中」。又前至迦葉門，即尊者守衣入定之洞天也，俗呼華首門，聲之訛也。高下有二門，皆彷彿城門之狀。以今觀之，則聳肰一壁耳。野史載：唐時有神僧小沈者，訶門，訇肰中開，入已復閉。其語雖若不經，及觀記傳所載，洞天褔地皆在人境，肉眼不識也。嘉靖間，有行僧自遠來，徑投石門，結艸菴以居。自約苦行，住三年滿而後厺。期滿之夕，夢石門忽開，中有多僧，延之入。見殿宇金碧，門上各有金字對聮，惟正殿鎻不開。右堂僧眾皆黙坐，左堂如齋厨設供。謂僧曰：「汝勿厺，得乎？」僧曰：「吾有願，欲遊名山，未得住也。」言已而寤，猶記對聯，識而藏之。迦葉門崖畔有金雞泉，僅容一盌。日有異鳥飲之。鳥來必雙，至二十雙而止，四時皆肰。鳥無增減，水無盈縮。嘗有僧貼壁結樓，取水自供。夜夢神人曰：「此是金雞泉，爾不宜見擾。」明日而樓災，遂不復搆。余與客藉艸坐，茶罷，遵舊路至玉皇閣（一名勝峯寺），遂過宿。明日，歷海會菴、觀音菴、寂光寺、千佛閣，乃至龍華寺。此寺殿閣宏麗，寺傍菴所十餘處，因止宿徧觀焉。又東五里許，至石鐘寺，乃一山總會處。寺東稍南有茶房，有瀑布水。東有鉢盂菴。北行里許為五華寺，一名小龍潭。東五里為羅漢寺，一名大龍潭。東北三十里有二洞，皆名迦葉洞。一在山麓，二月土人作會；一在山腰，艸木蒙蔽，非土人指引，不得其處。二洞各㴱百餘步，奇石萬狀，雕鏤巧妙，如人為者。至此為鄧川界，遂由此趨上關而囘。路人云：「初入山，由河子孔以上，一路至石洞，林藪雄㴱。正對崖面，其石山有古人朱篆，至今不滅。」余倦不能往，假我數年，更卜重遊耳。</p>
</div>
<div class='div-other'><a id='mulu1007' />
<p class='h3'>遊雞足山記</p><p class="byline">謝東山</p><p style="margin-left:0em;text-indent:2em">余少時則聞滇中有金馬、碧雞、雞足諸名山，為西南壯觀。金馬、碧雞乃漢人之所望祭，而雞足則釋迦佛大弟子迦葉之所藏修也。肰金馬、碧雞在昆明池上，凡至滇者，近得之指顧間；惟雞足僻在一隅，非有事迤西不得遊。余始至滇中，適有詔催徵取礦甚急，行部迤西至大理；而故人戶部主政野亭羅君自姚安至，相擕為雞足之遊。已而問左右所從往，曰：「由海則徑，由陸則迂。」余曰：「登山而不觀海，非勝遊也。」戒舟楫，十月十六日早出郭，彌望皆良田，直抵海上。而點蒼之麓，又往往多水泉，下注田間，入於海。行六七里，至柴市。又百步，至海神祠。前有閣，曰「浩肰」。惟時天風拂拂，高浪洶湧。少焉，海氣上騰，旭日東昇，霞綺練光，絢爛奪目。野亭因問洱海所由名，余曰：「因水影如月抱珥，故名。」宋人「聞道牂江空抱珥」，是以洱海為牂牁江也。肰牂牁發源四川烏撒府，東南流；厺洱海千里而遙，安得混為一耶？又有以洱海為黑水者。不知洱海之源甚近，而黑水出雍西，西流又折而南流，復東南流，出永昌；而洱海則西南與黑水合，又同入於南海。則以洱海為黑水者，亦非也。舟行約二十里，抵東岸，地名魯擺山。行二十里至下倉。兩岸對峙，石勢穹窿如欲墮狀。傍有小澗，藤蔓覆之，惟聞水聲潺潺。至百接橋，又三里至白石崖，崖畔有菴曰「白石」。又二里至洗心橋。又一里至沙址村。時已薄暮。又二里至山，前後<span class='corr'>持</span>炬火，穿林薄澗。余睡頓輿中，忽聞水聲從空中瀉下，如轂雷鳴。問左右，曰：「此瀑布泉也。」嘆息不及白<span class='corr'>日</span>看翫，以為恨也。而復睡盹如前。肰則土人所称，此中「蹬[般/足]者九，灣轉者十八」，半從夢中度矣。醒後，過白水菴。又一里至石鐘寺，乃止宿焉。明日，寺僧曰：「西下二里許有大龍潭。每潭中龍吟，必有老僧入滅者。」余與野亭步往觀之。潭在崖前，幅員百餘步；二面列樹，潭邊淺艸茸茸，水平布艸間，僅寸許，彷彿若<span class='corr'>葑</span><span class='corr'>田</span>。予試踐之，浮浮欲䧟下，<span class='corr'>僧</span>急止余曰：「昔有道人見潭畔有異艸，前往取。忽水湧高數尺，道人幾不免。」余曰：「是真有物潛伏，不可犯耶！」近潭多古松，山高不聞鳥聲。忽格磔數聲出松間，問僧何鳥，曰：「此松雞也。」行二里至龍華寺，夾道皆古木。木杪有絲飄瀟下垂，如緣髮，長數尺許，土人謂之樹衣，登山者多取而佩之。又三里至雲海菴。又一里至龍祥寺。又二里至海會菴。又一里至玉皇閣。又五里至迦葉殿。東有楊真人洞，洞在崖畔，陡絕不可至。出殿後東行一里許，穿㴱谷而上，緩步支離，行二三里，凡數憇而後至兠率菴。又二里至銅佛殿。時天未暝，乃同出殿西之高臺，憑欄送目，指點西崖幽絕處。已而登觀音閣，復踞閣前虎石俯瞰懸崖，嘯咏久之而散。明日，出殿後一里許，為猢猻梯。石芒齟齬，落手投足，始得進步。如此二三里，至土主殿，則山之絕頂也。絕頂有塔，遶塔四望，見是山之形，前出三支，後出一支，誠若雞足四趾肰。西望點蒼，隱約與是山高等，而點蒼實高。葢彼有積雪而此無之，是其證也。西北望見一山，純白色，狀如屏風，高際天，橫亙數十里。余指謂僧曰：「豈非雪山耶？」僧曰：「彼山厺此將千里，在麗江境內。山純石而石色純白，非雪山也。」肰據古《滇志》：麗江西北有玉龍山，一名雪山。雪貫四時，玉立萬仞。千里望之，若在咫尺，與松潘諸山相接。豈余所謂雪山者固是，而僧未知之耶？還下土主殿，遵山之後趾，行二里至虎跳澗。又一里至捨身崖。又一里由西崖穿石峽而下，崖下有仙人石碁枰，有三十二子。峽逕多流石，歷落擁足，下步欹側，不能自持。又一里至禮佛臺。至此上下皆絕壁，橫通一徑。余與野亭各手笻杖，側足而行。下臨大壑。又一里許，至曹溪菴，二僧居之。僧取曹溪水煮茶。茶罷，行一里至八功德水。又一里至華首門，則迦葉安禪處也。石壁㴱入丈餘，高十餘丈，廣如高之數。又其上石出二丈許，如飛簷，故謂之門。正中有佛像，左有磨崖字刻二處，不可辨。還至銅佛殿，直下玉皇閣，乃折而西。行十餘里至三角坊，過檀花溪，乃遵山足右趾而行。又十里至傳衣寺。明日，下山二三里至河子孔，上有龍祠。山中大龍潭、檀花箐諸水，皆會於此。又八十里至賓川。明日，至下關。又明日，至大理。余惟昔釋迦佛生周昭王之世，迦葉為之大弟子。是時滇中為西域之境，未與中國通，故迦葉得占雞足為道塲。及二十八傳至達磨，持迦葉所傳衣鉢入中國。六傳至盧能，則唐之中葉也。其時南詔尚<span class='corr'>僭</span>稱王，與中國抗。天下雖知有雞足，肰以限隔之故，欲遊不可得。方今華彝一綂，南詔為衣冠文物之區，四方遊雞足者踵接至。吾軰守官於此，又得甚暇之日，相與振衣躡屐，窮極幽遐，斯不亦大幸哉！</p>
</div>
<div class='div-other'><a id='mulu1008' />
<p class='h3'>遊雞足山記</p><p class="byline">王士性</p><p style="margin-left:0em;text-indent:2em">雞足山峙賓川境內，面南，卓立萬山之上。前紓三距，後伸一支，若雞足肰。佛弟子大迦葉奉金縷衣入定待彌勒處也。四周多童岡荒阜，獨是山松杉鬰盤，雲霞所留；且饒名花錦卉，祇園寶剎。余以行部蘭滄，渡金沙江，緣山百里，由東南支入。始為石鐘寺，寺東數百步有黑龍潭，水㳙㳙從葑田中流出。石鐘西為西竺菴，西竺後為龍華寺。寺與菴咸有傑閣翬起。龍華後為大覺，過大覺，則行穿萬松。又一里，為寂光寺。寺西百步為水月菴，厺而之勝峰寺宿焉。晨起，由勝峰上迦葉殿，謁尊者像。山自此純石叠綴，輿者行磵道中，步步喘息，前後人膺趾遞承以上。過兠率菴、袈裟石而後至銅佛殿。西出可平達華首門，東乃走險上猢猻梯。梯無路，僅僅崖石礌垂。俯㴱箐，絕處架木接之，猶非梯也。梯乃石齒齮齕。其芒上出亷，利侔劍戟。承足石芒，內嚙其半，半踵懸外，惟瞰㴱箐，故可上而不可下。上亦牽挽蟲縮而升，里許方至土主廟，則山之巔也。入廟，西北指則雲間見麗江雪山；西指則點蒼十九峰雄據，洱海蕩滌其前；東南巒麓參差，咸在杖底。循後距北一里為文殊閣。又二里，經束身峽，流石，投足<span class='corr'>拄</span>杖不能留。過石碁盤，至伏虎澗。又半里，上禮佛臺，下出一洞。乃東跨偪仄，三里而度曹溪。又東二里，嘗八功德水，迦葉所卓錫處也。又東二里而謁華首門，門距山半，石規十丈，如半月，而簷外飛出，迦葉入此安禪。余與僧無心屈指，龍華尚餘八百八十萬年，因題詩石上而厺。還入銅佛殿，又下十里，轉西南入華嚴寺。五里，下圓信菴，宿八角菴中。次日，復下接待寺，度洗心橋而抵賓川。自華嚴下山，松隂空翠掩雲日者。又十餘里，軼大覺路，輿行其下，不覺神思之欲飛也。</p>
</div>
<div class='div-other'><a id='mulu1009' />
<div class='div-other'><a id='mulu1010' />
<p class='h4'>雞足山記</p><p class="byline"><span class='note-inline'>(憲副)</span>馮時可<span class='note-inline'>(蘓州人)</span></p><p style="margin-left:0em;text-indent:2em">六月丁亥，自賓川至煉洞，初過和尚庄。人家倚樹夾水為庄，亘以平梁，寒漪芳藻，相映交媚；枝禽谷響，宛然江南風物。行可二十餘里，循山徑入林谷，石色藹藹，水流淙淙，樹隂如幄。良久，至天衣橋，樹益巨益古，飛泉益猛。至接待寺，望見大士閣，巍肰天表。殘雲斷靄，煥漫層崖，從林中三四折乃至。前復有小閣，諸山環其前，重叠圍繞。自此，山愈㴱，樹愈茂，互相虧蔽。流泉鏦錚，鐘磬互荅。對山有茶房，煙堂霧室，半出樹杪。其傍渫水，懸瀑千仞，嵐光飛映。良久，至石鐘寺。岡連隴凑，包孕重重；古樹叅天，葱菁峭蒨，鬱肰無際。又數折，至西竺寺。當山缺處，望見賓川以外諸山，旗導羽隨；巨者與雲為翮，細者與林為毳。已，過龍華寺，松杉尤巨。厺里許，至大覺寺。遠望百里山川，旛如幢如。至此山形已高，茂林㴱箐，似在屐舄下。良久，聞窓外瀟瀟刀刀，以為雨也。推戶一視，星河燁肰。葢僧徒激泉，自下而上，其響軋軋。乃就寢，而圖次日遊。</p>
</div>
<div class='div-other'><a id='mulu1011' />
<p class='h4'>又</p><p style="margin-left:0em;text-indent:2em">己丑，曉起倚檻，覺雲氣盡撥；遠近諸山，次第呈露，喜謂晴徵矣。忽霧氣四合，如在混沌。比丘導余遊傳衣寺。出門可里許，過滴水澗，水聲嶒嶸鍧平，濤翻雪湧。已，上高坡，喬木干霄，在雲霧中益見雄俊。數折而下，皆行山腰，俯臨大壑。對面諸峰，青翠相接，綿雲片片，若可挹取，屢折而屢見。已，歷般若菴、雷音寺、淨雲菴而至傳衣。此寺初名圓信菴，右有精舎，位置亦雅，雜植異卉。出門閱古松，其枝夭矯偃蹇，甲鬣開奮，若怒虬相<span class='corr'>攫</span>。左為八角菴，棕櫚夾道。已，入淨雲諸寺小憇。可四五里，又復數折，轉入㴱樾中，至華嚴寺。寺甚幽邃，後為藏經閣，聖母所頒大藏置焉。門前平臺，俯瞰諸壑。右折而下，過一橋，大樹合沓，奔泉飛馳，聽若驟雨；玉塵珠沫，時射人面。已，復數折而上，至首傳寺，內亦靚深。左有園，羣英斐亹。折而東，入寂光寺。殿後奇樹與峰爭高，互相交轕，天光不漏。右有齋，亂葩爭吐，紛紅駭綠。有山丹、石竹子花。又有槐葉花，其葉似槐而花如芍藥。微風乍搖，掩苒蓊葧，香氣徹坐。折而右，不半里，為水月菴。前有偃月池，內有清涼閣，供大士。此處山逕，開爽清秀。其右了幻亭，亦有小池。泉聲隱隱，池畔蕭颯峭愴，清骨凄神。右折而下，多㴱樹，翠染衣裾。復還大覺寺宿焉。</p>
</div>
<div class='div-other'><a id='mulu1012' />
<p class='h4'>又</p><p style="margin-left:0em;text-indent:2em">庚寅，由大覺寺右過萬松㴱處，經寂光、首傳二寺，可五里，至勝峰寺。僧寮弘廓，飛甍相屬。殿後有閣三重，祀天神，亦名玉皇閣。雞足諸山，非怪石崛起則鬰葱相蔽，至此忽厰平坡。由寺右至彌勒院，又三里餘，皆度㴱林。蒸嵐凝雲，彌見其幽。良久，至放光寺。近寺多古木，其枝垂條，如絲如線，土人謂之樹衣，或名龍髯，亦開細花。登山者取佩之，辟不祥。殿後有閣，今上命中涓高登賫大藏於中。後負絕壁，上為華首門。每歲七八月，佛光先起于此。有老僧居此，見放光四、五十度。初見兠羅綿雲，平鋪如玉地，大圓光倚其上。外暈七重，每重五色，環中虛明如鏡。觀者各見己身現鏡中，毛髮可數。舉手動足，影亦如之。傍人即並立，不能相見，所謂「攝身光」也。有頃，光沒，風起壑中，雲氣散盡，林巒改色，鮮妍奪目。復出一光，若大虹霓，圓瑩如水晶，此為佛現。又有見平雲上現銀船，檣舵皆具，但不見人，須臾遂收。此非佛地，何以有此？寺左有峰干雲，入門時尚相賓主；及出，遂為霧障。庭前有大石如廩，憇良久，歸宿勝峰寺。</p>
</div>
<div class='div-other'><a id='mulu1013' />
<p class='h4'>又</p><p style="margin-left:0em;text-indent:2em">辛卯，細雨如絲，氛霧四塞。出門行二里，至迦葉殿，開山古剎也。右土主殿，殿西數十步有獅頭石，可坐數人。正殿後為插屏山。出門又轉陟石梯，攀蘿而上，絕壁㴱谷，懸泉百道。山傍多古樹，輪囷離奇。其枝幹上縱若虬龍，下蟠若蟒虺，交觸若相搏相噬。風葉簌簌，與鳴泉相應。其巔有陀頭，倚崖結靜室，廣僅尋丈。問無名姓，以自北京來，稱「北京師」。居此數年不出，神氣逈別。與語，似能解而不能解。又行二里，至兠率菴。上為傳燈寺。上猢猻梯，又一里，至大悲閣。後為普賢閣。一里，至普光殿。殿後為普光塔，則絕頂也。初登梯，雲忽開，至頂則雲團天頂如承塵。四傍盡徹，千里在目。僧指其下隱隱成抹曰：「此鶴慶諸山，此葉榆諸山。」如追如走，皆望風遜伏。獨點蒼趐擘鷲翔，點翠霄漢，若負不肯下。西北一山絕白，狀如屏風，僧曰：「此麗江玉龍山。」其東有微白滉漾，挾日色作金蛇，以為洱海也。良久，雲霧復合，了無所見。從塔左行，道甚平。睨其傍，皆萬仞懸崖。有特出更峻者為捨身崖。更二里，至文殊閣。其前兩崖崛起相對。中復一臺，相厺各丈許。下臨㴱澗，為虎跳澗。臺上有仙人碁，石甚方整。從崖間下坡，為蛇褪皮。扶腋而下，為伏虎菴。菴右一石特起，上方而平，為禮佛臺，亦下臨㴱壑。一里，至曹溪菴，有泉泓澄，可數顱髮。一里，至八功德水，㴱碧，皆流瀑所注。又一里，至華首門。仰眺絕壁，下臨萬壑，從者莫不駭嘆為奇。此迦葉安禪處。壁㴱入而巔飛出如簷，故謂之門。崖畔金雞泉僅容一盌，日有異鳥飲之。鳥來必雙，至二十雙而止，四時皆肰。鳥無增減，水無盈縮。過華首門，霧翳開豁，輕雲如濤、如奔馬；密雲如絮、如席、如屏，欲頺不頺，欲動不動。已，還迦葉殿，雲團團起，作山峰樓殿形。其四遠則豁肰盡撥，下視諸山及州城，葐蒀罨靄。諸溪如練，縈青繚白，眺望甚適。是夕宿微笑閣。</p>
</div></div>
<div class='div-other'><a id='mulu1014' />
<p class='h3'>遊雞足山記</p><p class="byline">方沆<span class='note-inline'>(訒菴)</span></p><p style="margin-left:0em;text-indent:2em">雞足山三支並起，鼎峙若雞足。羣峰拱列於外，叢林棋布於中。艸樹蒙茸，崖石幽峻；而烟雲變幻，倐忽陰晴。登山，宿石鐘寺，簷間滴瀝徹曙。山乍雨乍晴，所目涉者，若西竺、龍華、千佛、寂光、華嚴、放光名剎，而大覺寺二觀樓尤自勝絕。夜抵玉皇閣，漏下三皷乃就寢。明晨，起視天宇，初日杲杲，霽色可飡，遂躡山之巔。羣峰起伏，如在平軾前。雨後蒼翠欲流，旭日映之，紫綠千狀。三里至迦葉殿，取逕登銅佛殿，迹所謂袈裟石。叩華首門，俗傳迦葉尊者入定傳衣處也。後入榆城，由雞足山之陰，歷淨土、懷恩、五福三禪林，各少憇。將躡鄧川境，坡陀上下，蒼洱在目。茲行，登涉幾五百里。重遊屬厭，竊有請于山靈，先援毫而為之記。</p>
</div>
<div class='div-other'><a id='mulu1015' />
<p class='h3'>再遊雞足山記</p><p class="byline">馮時可</p><p style="margin-left:0em;text-indent:2em">雞足山在賓、鄧兩州界，雖㴱山，實孔道。辛亥季秋，余將行部賓川，日晡，宿官署。丁未，飯五福寺，再飯懷恩寺。竟日晷始至廣恩寺，乃施榻。寺在茂林中，後倚雞足，前列鶴慶諸山，如設屏焉。日將入，晚霞弄影，雲色㴱翠如列睂，令人倚欄支頤，不能已已。戊申，入觀音寺，歷金華菴，境亦幽邃。將至放光寺，經絕壁下，峭立通霄。午憇大覺寺、傳衣寺。從間道走石鐘寺，松杉鬰盤。從石鐘左至鉢盂菴，又從西竺菴左至圓通寺。兩處徑路紆杳，臺殿㴱藏。西竺後為龍華寺，咸有傑閣翬起。其隔林為極樂菴，萬松中斜陽蔭映，人面皆綠。還至大覺寺，見山下一[泳-永+(瓜-、)]白雲如綿，日色晃耀，若大海波濤，流欲不流。其外遠雲皆作奇峰，與諸山競立分爽。良久，遂至寂光寺。小憇，而還宿大覺。己酉，出門至勝峰寺。自此行樹陰中，樹窮則萬山若浪，奔騰杖底。由勝峰扳迦葉殿，忽嵐霧四起。良久，白雲瀰漫，不別天地，從者咸謂不可登矣！忽疾風如掃，雲翳盡撥，乃相與扶曳，過兠率菴，觀袈裟石，至銅佛殿，緣猢猻梯上至頂。右望麗江諸山，左指點蒼十九峰，若爭雄競據，不肯降伏。至文殊閣，經束身峽，過石碁盤。已，上禮佛臺，下有洞，出風瑟瑟，生寒偪人。又三里過曹溪。又東二里嘗八功德水。又二里至華首門，憇亭中。彩雲忽現頭上，紅綠黃白相間，如披天孫錦。到水月菴，彩雲始沒。登三一樓，落照弄晴，天光如玉。遠近雲山，幻出奇變。至寂光寺，松際露月，池畔流煙。北還大覺，則雲空靄盡，皓月千里。庚戌，往蘭陀寺。寺在大覺後，入林更㴱。而山門踞高原，雲朝霞拱，俯視萬象。齋罷，徃華嚴寺。寺倚高峰，下臨㴱箐。松枝石骨，相倚絕巘。寺後為毘盧閣。迂道徃憇，歷歷青葱中。由間道還歸大覺，月色如昨。但風露凄冷，不耐眺賞。還宿小樓，坐聽鳴泉，久之始寐。辛亥，下山，經萬壽諸招提。長松歷落，濃翠欲滴，掩映初陽。過大士閣，兩岡合沓，陰陽異狀，若入窮谷。已，至賓川等處，拮据吏事者七日。己未，復從山歸，入牟尼菴、禮佛菴，界兩峰間。過此為叠水澗。惜為雜樹蔽虧，不得素蜺縱橫狀。過大覺寺，霞靄沉沉矣，遂宿寂光寺。庚申，過首傳寺，東西齋多五色菊花，皆名品。石竹子花亦五色，<span class='corr'>刺</span>桐、丁香皆盛吐。<span class='corr'>刺</span>桐宛如芍藥，丁香不減海棠。又有茄蓮花、獅尾蘭，陸離庭際。越前遊八十日，往以雨，茲以晴，故所得各異。還至官署，書為記。</p>
</div>
<div class='div-other'><a id='mulu1016' />
<p class='h3'>遊雞足山記</p><p class="byline"><span class='note-inline'>(翰林)</span>汪蛟<span class='note-inline'>(辰初　歙縣)</span></p><p style="margin-left:0em;text-indent:2em">嘗覽《山經》，見渤海中有方壺、瀛洲、蓬萊三神山，而岱輿、員嶠流乎北極，不得比焉。至五岳亘峙中州，而他名山以奇僻幽勝擅美一方者，卒遜其雄烈。何也？葢古帝巡狩，弗踰四岳；神禹窮源，不越岷山。穆滿荒遊，但過黃竹；秦皇東封，漢后西祀，亦惟汾陰、社首，而荒徼無轍跡焉。又况文人墨客之不能及遠者乎？是以鬱鬱遐荒，不特下土之奇士為肰，而名山亦有之。余遊雞足，考前賢紀述寥寥，夫亦有故。葢滇舊為西域，未通中國。周時迦葉占雞足為道塲，二十八傳至達磨，持迦葉所傳衣鉢入中國。六傳至盧能，則唐之中葉也。是時南詔尚建號一方，與中國抗。雖欲來遊，烏可得哉？至宋祖以玉斧畫大渡以南棄之，故宋臣撰《洞天福地記》，滇南名勝見斥不錄。迨元始入版圖，而登臨題咏，不見輿記，得非茲山終以僻遠，阻文人之駕乎？則前此相如、賈島來遊金碧，賦咏不及，無足怪也。按茲山一名九曲崖，三峰偃仆如雞足肰。頂有石門，儼若城闕。世傳佛大弟子迦葉波守佛衣於此以待彌勒，即俗稱華首門也。山巔有迦葉卓錫成泉，名八功德水。登峰處石磴稜層，遊人匍匐而升，嘗得見佛光五色，則覩光梯也。山<span class='corr'>兩</span>崖霞圍霰集，崒嵂[山*音]崿，則迦葉馴虎之澗也。其間院宇莊麗，自傳衣、石鐘而下，大者七十二所，塔院規天矩地，制度虛厰。餘皆淨室、精舎；而結搆于羅漢壁、獅子林者為尤勝。兼之松風萬壑，花馥四時，溪澗迴複，流泉遍山；宜增福地之修，以補宋臣之闕。不肰，佛教流傳入與周孔之道宣揚中土，而使佛地鬱抑，不得進與泰、岱、衡、華之秀頡頏神州，豈非文人之過哉？是為記。</p>
</div>
<div class='div-other'><a id='mulu1017' />
<p class='h3'>遊雞足山記</p><p class="byline">周復俊</p><p style="margin-left:0em;text-indent:2em">甲寅六月，鹿泉李公以赤石崖宼巡行至賓川，余亦踵至。戎務稍戢，謀為雞足之遊。十九日，約騶從，褁餱糧，出賓川北門。行一舎許，見遙岑紫翠，僕夫指點：「此雞足山也。」二十里至煉洞，午餐。五十里度洗心橋，歷沙趾村。西折二里許至圓信菴，丁香爛熳庭際似夭桃。散步靜雲菴，轉入僧寮，盆蘭敷華，皓潔如雪；鐵線牡丹，纏枝小屏。羈人乍見以為奇，此地乃恒有耳。是夜宿菴中。晨興，由靜雲菴左行登山。晴旭方升，清霜塗艸，夾路青松、細竹。八九里，越龍翔寺，至勝峰寺，登玉皇閣，望煉洞河。四山環碧，白雲千里。復行里許，山坳奠海慧菴；古樹虬曲摩霄，飛蘿緣生，垂絲結綺。樹皆倚崖懸谷，高下為林，大抵數百歲物也。石壁有真武洞，不可登，憇迦葉殿。出門北折，樹益古、石益奇、路益峻、輿人益勞。兠率小菴，綴于崖旁，恒有落勢。憇銅瓦殿。或以前進陟䟦，兩人奮决不顧，猿攀石梯。二十步輙一息，計八九息至土主廟，乃絕頂也。兩人閉目坐一小室，移時氣復。山引[泳-永+(瓜-、)]疎脉，如雞信距，故名。久之，躡級而北，甓塔半圮。經捨身崖，雪山露峰、金沙橫帶，點蒼、洱海，掩映流注。聞北崖有「二虎跳澗太子藏頭」處，險遠不宜登，乃西折蟻附而下。見二仙石枰，徑甚險峻。至曹溪菴，仰望捨身臺，青壁千仞。崖畔細泉下注，為八功德水。太子藏頭、曹溪、八功德水，皆託名耳。至華首門，方憇其下。或云上時有飛石，遂南。方百步許至銅瓦殿，循故道至迦葉，鹿泉置酒酌于松間。飲竟，過勝峰東北折，長林<span class='corr'>豐</span>艸，蔭翳蒙密。景最幽絕。八九里。至花椒菴，僧不守矣。度小梁，泉自蘙薈中出，玉聲淙淙，沿溪不徹。少選，越龍華寺，復越了空菴，至石鐘寺。樓下薔薇盛開，經霜不歇。兀坐襌堂靜息。久之，聞了空菴有禪，步行百武訪之。禪抱病，鹿泉扣之，無甚見解，惟云「念念歸西」。鹿泉笑曰：「西天路何處？」乃還石鐘。明發石鐘，越茶房，對崖有白水菴。移時，遵陸復度沙址、洗心橋。聞白石菴，攀磴而入，殿宇皆嵌石壁。小坐閣中啜茗，乃迴輿入賓，月日已暝。余謂茲遊假戎務而躋靈壤，亦良遘矣。</p>
</div>
<div class='div-other'><a id='mulu1018' />
<p class='h3'>遊雞足山記</p><p class="byline">顧養謙</p><p style="margin-left:0em;text-indent:2em">雞足山在賓川州西北境上八十里而遙。世傳佛大弟子迦葉尊者守佛衣入雞足以待彌勒，其上有迦葉門，迦葉入而門遂合云。侍御江陵劉公以庚辰春仲將按賓川，則先期訂雞足之約。余先四日至賓川，叅政李君文續、都司江君濬以入賀謁辭至，副使馬君顧澤、叅議駱君問禮、僉事胡君僖並從公至，乃以月之丁酉發賓川。各減騎從十之七，出自城北門。稍西行，行三十里，村曰牛井，憇而飲焉。又二十里，所抵一村，又飯。過此則漸行陂陀，岡嶺間時聞水聲淙淙。兩山漸逼，林木虧蔽，輿馬出入其間。西望亘空而起，若夏雲蔽天，則雞足左峰。而稍南一峰，上插霄漢，則其巔也。行可二十里，過白石菴，菴有懸崖、石壁、古洞。道傍巨石橫溪，水泉湧出其下。又有小水自箐中來合流。橋橫溪上，曰「湧泉」。度湧泉橋稍上，過土主廟。僧遮道獻茶。接待寺在山之麓，以路迂，不復入。上山里許，忽見瀑布下南山巔，可數丈，沒入㴱箐中。箐㴱不可測。斜日穿雲，作五色，橫抹樹杪如畵。自山麓抵石鐘，可十餘里。日將晡，諸君先後至，各就寺宿。明早，旭日吐東山，光芒在萬樹間，如碎金洒地。雲氣受日色作態，山鳥時有好音，矜龍華之幽勝也。及會諸君，遂先後取道上。余從李君、駱君行，穿萬松，可三里，過寂光寺。寂光寺者，駱君所止也。自此而上，徑漸窄漸峻，其視下，或為坡，或臨絕壑。百里內外，遠山漸出，皆在足下。南山諸寺宇，樓閣出沒松杪。仰面視，鄉所謂亘空起者皆削壁，延袤可數里，謂之羅漢崖，殊奇絕。相傳仙人楊黼修行處也。愈上則愈見絕，頂峭直不可上，一白殿冐其巔，如仙人銀闕，勢欲飛動。道傍時時有花，或滿樹，或點綴樹間。問其名，曰「山茶」。而艸間花輙五色，種種不可辨矣。又上數里，至勝峰寺，雄敞壯麗，金碧奪目。其後有玉皇閣，閣凡五層。登其上，覺身在霄漢間，恍然遺世。已，復上，可五里為迦葉殿。殿後里許，山忽張兩翼，一路縣其中，殊險阻。以數人從傍翼之，艱難行亂石間。每步輙重足，後人顛嘗觸前人履。如是者可二里許，乃稍平，得兠率菴。又上為銅佛殿，率面諸山，以為勝。每至一所，輙小憇，眺望景物輙變。而余與馬君、江君至銅佛殿時，侍御公登絕頂已久，其三君亦已上。上當由銅佛右，所謂猢猻梯者，直立可三十丈。亂石槎牙，齧空而出，若東海虎頭鯊齒者肰。以十餘人上下左右牽挽挾掖，乃能步。步所著<span class='corr'>石</span>受半，足趾常縣空。佐余行者，恐余視下益險則足益卻，乃嘗以衣蔽險處，不使見；而余輙從衣動處竊視下，則景益奇。既上猢猻梯，得稍平，與馬君相對趺坐。喘未定，輙吳語為詼諧相勞。已，復扶掖而上，行鳥道二三里至巔。巔平阜，廣二十丈，前曰「土主殿」，後曰「普光殿」，最後為舎利塔。獨立四顧，則鄉者峰巒崖洞、棟宇花木諸勝，悉下伏無所見。而遠近諸山，以千[泳-永+(瓜-、)]騰湧，若大海碧波。仰視蒼蒼無際，氣與混茫接。西揖點蒼，若相向為賓，洱海一衣帶水耳。稍西北，若白雲縹渺在天際。或曰：「此麗江雪山也。」會小鳥十數來集殿前，狀如鴳鶉，又如海邊沙鳥，不鳴而飲啄自如。僧曰：「此鳥產此山巔，它處無有。鳥亦不復它。」自巔稍西南行，巨石臨絕壑，曰「捨身崖」。俯石下望，杳然不知其幾千丈也。巔之行而西南者，廣可數丈，長可二里所。漸坡而下行盡巔，忽落一澗，曰「虎跳澗」。路斷蝕，縣澗邊，委身而下，手挽足投，若猿引。視下則垂垂欲墮。而夾澗老檜以百數，幹古而葉團，結若繡樹。樹作烏鸞舞，其態百出。余心擬之，非戴文進筆不能及也。久之，得路稍平而窄甚。上下望，皆削壁不能前。至拜佛臺，立以待諸君。諸君見余至，則皆杖龍頭竹而來。至曹溪菴，面堦坐，啜山茶。乃又發，行二里至迦葉門。門高十餘丈，嚴整天鑿。葢石崖中虧，其狀若門耳，迦葉入此哉！余坐迦葉門，有<span class='corr'>頃</span>，下見寺宇整潔，與石門相直。問之，則曰「放光寺」。葢大理李中谿所建。名「放光」者，云時時有佛光現也。余至迦葉門，而侍御公業已還憇銅佛。余於是挾兩人踉蹌走，促還銅佛，相與飯其前閣。自拜佛臺至此，並一徑，下臨絕壑。南山諸景稍復出，覺足苦楚而<span class='corr'>目</span>媮快也。飯已，直下山腋峻坂。微雪乘風灑面，肌凜凜有<span class='corr'>栗</span>下。過勝峰寺，不復入，乃西南折而趨華嚴寺止宿。明日，舎乘輿，行南山坡嶺間，徃徃穿竹樹。囘顧昨所經遊地，又復出沒作景。下山麓，出故道，歸抵賓川，日甫高舂耳。還賓川之明日，養謙受公命，不獲辭而為之記。肰雞足寺宇凡七十有奇，又有大、小龍潭，崖洞飛瀑，非數日可遍。其後山景更幽。由大理泛葉榆水而來，益復奇勝。山入鄧川界，自鄧川來，又不知道出何所。曰雞足在賓川者，志所從也。</p>
</div>
<div class='div-other'><a id='mulu1019' />
<p class='h3'>天柱山四觀峰記</p><p class="byline">大䥘和尚</p><p style="margin-left:0em;text-indent:2em">繇明歌坪而上，五里至迦葉殿。遙瞻天柱山，聳秀獨異，蒼崖古樹，離離鬱鬱，遠出霞氣之表。東望楊真人洞，高峻難陟。山路皆石級，不可車騎。扶杖而行，過真武洞一里，至兠率菴。轟崖突壁，虧蔽左右。中徑若刳，巒岫互嵌。遙視前峰，似已無路；更轉更睇，磴級復通。窅峻幽險，一步一曲，倐忽互換，甚惑瞻視。路旁奇石危削，古樹離奇，更增駭愕。又一里，至銅佛殿。東側三十步有袈裟石，青石白觔，宛然水田衣狀。云：「尊者曾於此晒衣，遂遺勝跡。」轉殿後，即猢猻梯。因石鑿磴，僅容半足；陡矗阻面，下臨無際。捫石而登，手每近足，膝或拄胷。所謂：後人見前人之足，前人見後人之頂，如畵重累人矣。過此梯，路又稍平。再里許，至四觀峰。峰有羅城，城內前為金殿。殿後又有佛殿，旁有兩廊，頗宏厰。後有閣。城後有土主廟。峰頂平處，東西一里，南北二百尺。城四隅，東曰「日觀」，觀日出也。西曰「海觀」，觀洱海也。海水光平如面，正當山麓。洱海之西，蒼山橫亘。山頂積雪，四時不消。翠白相間，纓帶雲霧，最為奇秀。然俯視崖岫，如几案間物，可籠而有也。北曰「雪觀」，西域雪山正當西北，干霄插漢，瑩潔如銀，晃耀心目；自非煙褰雨霽，不辨此遠山矣。南曰「雲觀」，夏秋之間，天氣明爽，有時白雲布滿空界，恍如銀海玉地，嘗現大圓光<span class='corr'>於雲</span>氣之上，外暈五六重，每重五色，中虛明如鏡，同觀者雖千百人，各見己身，不見旁人，是謂「攝身光」。又或現圓光如虹霓。又或現白毫光，周圍籠映數十里。又或黃光，布滿峰頂。種種奇變不一，觀者但以為佛光而莫窮其故。峰頂四望，上攀霄漢，下俯雲雷，五百里山川，俱歸杖底。左右連峰迴繞，旗導羽隨，若奔若拱，雖峻嶺危巒，亦偃伏如培塿。惟點蒼對峙，若桀亢不相下。至大理賓川城郭村落，如蜂房蟻垤。水田相間，縈青繚白，攢簇累聚徑寸間，葢不知里畝幾許。審視茲峰之頂，絕無高木巨材，當由地逈風凜所致。由土主殿後行，道頗平。睨其旁，皆懸壁萬尺。西南隅更險者為捨身崖，崖巔突出數尺，下反凹入，若飛梯躡空。[糸*(免/免)]目顧，已心戰，不復知下之仍有地也。又一里，為文殊崖。其下舊有文殊閣，基址存焉。又一里，經束身峽。兩崖對聳，中過一徑，流石歷落，足不能留。崖下有仙<span class='corr'>奕</span>石，石方正如枰，傳為仙人對奕處。舊有三十二子，今亡矣。過此為虎跳澗。原有伏虎菴，尊者曾伏虎於此。少過為拜佛石，下臨千仞，可坐不可立。山中比丘曾於此石上禮佛，非苦行捨身者不能矣。過數十步至玄關洞，側身仄步，穿洞而過。洞上奇石累叠，為鬼工石，怪譎險側，欲墜欲倚。下俯萬仞，神搖目眩，不敢暫停。又一里至曹溪水。又東二里至八功德水。水出飛崖下，迦葉卓錫處也。從此東南轉二里，即華首洞。翠嶂千層，懸崖萬仞。雞足之奇，至此觀止矣。因慨古今遊人，不知幾何。遊必有詩文以記其勝，究竟山水之奇。未開生面，豈山水之不幸耶？抑山水之靈有待而後獻耶？余茲未敢任也，請以待後之遊者。</p>
</div>
<div class='div-other'><a id='mulu1020' />
<p class='h3'>華首門記</p><p class="byline">前人</p><p style="margin-left:0em;text-indent:2em">自銅佛殿西緣壁而行，路濶尺許。窄處僅可置足，且欹側，多細石軟沙，足不易停。上倚陡壁，下臨絕壑，扶杖而行，不敢俯視。數十步，至華首門，矗崖千仞，非仰面上視，不見霄漢。崖根有平地，濶十丈，㴱亦如之。倚崖搆小閣，上供迦葉像。崖壁平削，如工人磨琢。上簷飛突數尺，下剜入如門闕，中裂一隙。門作雙扇，各濶三丈三尺，高十丈。經典皆言尊者肉身入定於此，以待彌勒下生。阿難來朝禮，石門曾開，厺已復閉。夫羅浮二岫，風雨合離；蓬萊三山，隨波上下。宇宙大矣！誠未可以淺見測見。從門仰觀，直至峰頂，不可丈尋量，皆直削而上。崖壁之奇，固目所希遘。及俯視崖下，復陡絕眩目，又不知幾千丈。見放光寺左右諸巒，僅培塿如蟻垤；連抱之樹，有若薺肰。復從他道轉至放光寺前，仰睇華首門又在天際，高廣不過尺寸間耳。自華首門而下，崖級尚四、五層。有小華首門、金猊、白象、屏風諸崖。肰級磴未及尺許，而危壁陡峻，一削千尺。每級生瘦樹勁艸，連以雜苔，層叠而下，如垂綃懸幙，摺疊為細紋，紫翠黃白，高下相間。雖丹青妙染，未可圖繪。土人樵採者莫不援蘿騰岑，捫葛降㴱。從下遙睇，止見人如豆粒，貼附危崖，宛若蟻之緣壁，絕不覺其動履。少頃，或移尺寸；懸揣之，已過里許。其險絕處，雖飛猿㨗猱，未免艱于登陟，而行險者安之。人世間事，固非繩趨尺步之士所能忖度，類如是也。</p>
</div>
<div class='div-other'><a id='mulu1021' />
<p class='h3'>放光寺謫星石記</p><p class="byline">前人</p><p style="margin-left:0em;text-indent:2em">放光寺門左側大石，高九尺，四周五十七圍，突兀雄偉，名「金剛石」。頂平正，可坐十人。上有「四無亭」，今圮廢矣。石南面有空凹，可容跏趺。石頂突出，正覆人頂。左右相厺百步間，大石數十，高者百尺，小者丈餘。或負土而出；或倚樹而立；或如正士偉人，危立端坐；或如武夫介冑，冠劍而侍；或如山叟幽人，箕踞倚嘯。其他斜倚橫側，如屏如几，如囷如舟。又或鶱如鳳鸞，或蹲如虎豹；或如熊羆之摶擊、虬螭之盤舞、牛馬之奔突；又或如奇鬼猛獸，森肰欲摶人；或如金翅劈空、神龍戯海，極騰舞奔躍之勢。余總題之曰「謫星石」。聞之「星隕為石」，是石獨秀而多奇，其殆星之偶謫者與？又寺後循崖西行，上坡漸高，二百餘步有一石，高七尺，尖唇吐突，作青白色，狀似魚頭，為「魚頭石」。從此路漸陡仄，行一里許，頑石塞路，不下千萬塊。比丘居靜者結石為路，雖稍有層級，而絕無端整。石齒如鋒鋸，履其上，若蹈芒刅。扶杖而登，又一里，有大石二，為小盤陀石。高數十尺，廣丈餘，兩石枕倚崖畔。旁有大樹三株，皆廣十圍，森踞奇險，不可嚮邇。此厺再上，路愈窄，扶掖行二百步，又得一石，為「半落石」。大與前類，危突崖畔，勢若半墜。上亦可踞坐，肰下視陡澗，不易措足。又行四十步，有大樹並崖而生，樹旁路僅容半足，攀樹側轉。崖半有平地，㴱一丈三尺，廣二丈六尺。舊有茅菴，久已荒廢。菴址之前，下臨千尺。有大石附崖而起，離崖丈許，高七、八十尺，亭立如柱，頂與崖並。其上平坦，周圍廣四丈八尺，可坐十餘人。茅菴老僧橫木為橋，躡之而渡；上搆茅亭，趺坐其間，故名「盤陀石」。坐此石上，遠眺丘壑，左右數十里，嶺岫迴合，溪澗叠映，林樹叢雜；烟嵐變幻，頃刻異狀，目不周賞。盤陀石之上為藏頭菴，崖石更怪，險不可登，惟恣意睇望，神遊而已。嘗怪扶輿靈淑之氣，或鍾于人，或鍾于山石。滇南崖石之奇，甲西南矣。秀氣所鍾，應有人應之，而卒未見也。柳子云：「楚之南，少人而多石。」余于滇雲亦云。</p>
</div>
<div class='div-other'><a id='mulu1022' />
<p class='h3'>河子孔記</p><p class="byline">前人</p><p style="margin-left:0em;text-indent:2em">雪陰橋南一小亭，有石碑，載河子孔事，語焉不詳。循溪東行三十步，見一亭虛架亂石上；古樹數株，前後圍繞，陰森幽靄，境甚寒冽。亭下大石支起，高七八尺，大數十圍，下空如張吻；左右又有大石五，互相撐倚，率犬牙叉嵌。大樹倚石而生，根蟠石隙，夭矯屈曲。水從大石腹中迸湧而出，各石皆隱。竅穴噴出作聲，與大石下水衝滙崩騰，怒發齊瀉。石腳又多小亂石，與相嚙激，橫注斜射。時或囘衝倒捲，驚而為濤，激而為湍，旋而為瀾。或又泛濫為波浪，瀠洄停折而為渦沫。兩岸之窪及石窟多水藻苔衣，沿遡蕩漾而成漣漪，漱藍涵碧，莫可窮狀。又石多空竅，吞吐鏜鎝，音響各異；盪觸作勢，奇為壯猛。或云，此水自西洱海穿山百里而來，土人浮糠騐之，往往不爽。每夏秋之交，雨澍浮潦，他水皆濁而此獨清，故名「河子孔」。若句曲之通蛾睂，地脉皆肰，不足怪也。石上之樹，與蔦蘿雜卉，披離森映。時或狂飈振動，翠黃紛駭；周迴瞻視，倐忽變態，應接不暇。同遊者為道友無盡及廣安許昌言，咸以為得未曾有。各踞一石，嘯咏移時而後去。</p>
</div>
<div class='div-other'><a id='mulu1023' />
<p class='h3'>白石崖記</p><p class="byline">前人</p><p style="margin-left:0em;text-indent:2em">繇拈花寺循山麓東北行二里，轉東入山逕。又一里，依山岡南折，至白石崖。遙望懸崖陡起，仰插霄日。崖石華如䥘綺，冠以青林，與雲霞亂采。及至崖下，則崖根剜剔㴱凹，多竅穴。峰巔高數百尺，飛突倒覆，空嵌叉互，如懸針垂乳。石色瑩白，少雜赭翠。其紋理或斜或橫，巒岫瘦透，石骨玲瓏，洞穴互通。丈尺之間，迴折屈曲，出沒隱現，類有鬼工施設。崖左小樓三間，東北向，正眺雞足諸峰。惜當崖面，連架層閣，蔽崖之半；使奇秀空幻之壁，為陋室所掩。比丘之俗，固其本色也。雞足峰崖，或㧞地插天，或橫空阻日；高或百仞，長或數里。獨此崖廣僅百步，高亦不踰數百尺；而千巒萬壑，極天鏤神劃之巧。惟是僻處西南山外，逰觀者徑循大道登山，輶軒不臨，品題者少。故崖前雖結小菴，而傾頺莫治，僧徒寥落。使此崖介乎通邑大都，經名人贊詠評品，不知列于何等？不幸沉淪南徼，又居名山偏僻之地；雖搜奇攬勝之士，曾不一過而問焉。猶幸余以修志住山，搜訪名勝，兩過此崖，始知其幽邃奇古，別一洞天，因援筆為記。</p>
</div>
<div class='div-other'><a id='mulu1024' />
<p class='h3'>尊勝塔院記</p><p class="byline">前人</p><p style="margin-left:0em;text-indent:2em">繇悉檀寺下，過大龍潭、伏龍橋東行，山徑平彝，松風謖謖，耳目為爽。不三里，至文筆山。山有塔院，內建尊勝塔，高六丈六尺，制度精美。四圍虛廊四十間，比丘蘭若即寓其內。宏厰明淨，俯仰周步，足散人懷。廊東北出，有小池，主僧引水畜金鱗其中，流動可愛。此水自西顧山來，飛流曳雲，傾濤濺雪。兩山突起，中夾大道，卑凹三百尺。僧冶瓦為筒，引水從低處逆升而上，急注倒射，迸出高阜，滙為池沼，以資瓢鉢。激而行之，可使在山，孟子豈欺我哉！廊西南出，後有小靜室三間，南向。修竹名花，掩映左右。又西越土垣數十步，橫岡斜亘，為振衣岡。岡上有長松巨石，可欹倚踞坐。岡之盡處，下臨萬仞，嶄塹陡矗，不敢俯視。遠觀金母山、白石崖，俱在對面，而甚卑伏。左右指顧，不下百里。山川之奇麗，林木之葱鬱，皆奔赴杖屨間。嗟乎！山水之靈，與人文相映發！不遇知己，淪沒何限？李之采石、蘓之赤壁，前此未嘗不在天地間，而必待兩公以傳。茲山之勝，固不止此，而冺冺無聞，豈山水之罪哉？遊畢為記，期以解夫罪我者。</p>
</div>
<div class='div-other'><a id='mulu1025' />
<p class='h3'>華藏洞記</p><p class="byline">前人</p><p style="margin-left:0em;text-indent:2em">自九重崖後東下十五里，至悉檀寺田庄夜宿。次早，同無盡、法潤、仙陀、眼藏、還朴、古道俱從庄後北行，百步，得一大山，勢甚巍峻。由山麓西折一里，過水田，又一山穹窿對峙，傑立爭高。循山趾北行，左依崖壁，右臨溪田。於時新水方溢，秧針乍齊，縈青繞白，別具幽致。循山一里，則山壁排峙，高者數十丈，卑處亦不下八九仞，皆直立如削。但少有凸凹嶙嶒，大約如黃子久斧劈皴。崖石作黃白色，少間青黑，一望五里，迤[這-言+里]不斷。其中起伏三峰，一峰圓而高聳，有如擎甕，正當夾凹處。過此半里，踰小溪，上高坂，東望石崖雄列，青黃䥘雜，而紋俱下注，如飛溜懸瀑。及至崖下，洞門宏厰，高九丈三尺，濶五十六步。門上及左右石乳飛懸，倒薤流珠，貫引凝結，大小長短，千百異狀。因與諸衲子少憇洞口，命沙彌自新煑茶。飲數甌，策杖緩步，升陟幽探。稍進，則路漸高，歷級數層。進五十餘步，洞之右別有一洞，高二丈三尺，廣九尺，㴱六丈所。中亦具石柱、石磴、石龜、石螺諸器具，及崖穴突凹，雲奔霰落之形。余以為得所未見，而法潤、仙陀以為奇未足也。於是更進，過小洞數十步，則洞穴奇分，路徑岐雜，斜穿倒迴，急難辨認。石髓滴注，凝結氷雪，嶙峋為笋、為柱、為劍、盾、矛、戟，森列䥘雜。或聳為塔，高者一二丈，大八九圍，或結為芝，蟠為菌，纏絡牽引，已極奇變。更睇更進，路漸昏闇。命村農秉炬導而前，徘徊縱觀，石狀愈奇。凝結其上者為幢、為幡、為纓絡、為旗幟、為車馬葢、為流蘓寶結、針懸乳滴。或迴旋瀠委，如波翻濤捲，電舞虹飛。而其羅列于下者，或直而豎，或斜而曲，高下巨細，有突者、瘇者、偃者、銳者、斬絕者，人而踞者，仙而飛行者，佛而跏趺者，牛而飲者，犬羊而眠者。又或蹲而獅，或怒而猊，或搏而虎豹，或盤曲飛舞為虬龍、鸑鷟及諸蟲魚變幻之形。而其最大者，則如庭、如堂、如廊、如臺、如几、如屏、如臼、如車、如舟、如廩囷。入洞半里，愈暗。列炬數十，四散洞中，如列星亂墜。人語嘻笑，音薨薨空響，相荅不可辨。洞左測懸石，大可合抱，從頂上倒垂而下，長七尺四寸，狀若懸鐘。以石筳擊之，噌吰遠震，其音四應。又其傍石脉張突，高二尺，厥狀類皷，俗謂之石皷。擊之逢肰，聲振一洞。其下有石田，畝澮塍溝，界畫方整，若可菑畬。更進，有小池，水嘗注之不竭。洞之盡處有一小穴，人不能入，葢其㴱不可測也。大約此洞㴱一里所，濶狹不等。濶處可百步，高處三十丈，周迴三里餘。而其旁小洞潛通，別穴曲透，則不可窮紀。至于石乳凝滴，山氣孕結，其中形狀怪譎，偶有象類，如千花散采。雖鬼斧神工，不能窮其巧妙。凡人世所有，固已無不備具；而其不可名，似更有舉世所不能槩者。余止雞山八、九十日，探幽歷險，無奇不搜，以為山川之勝皆我有也；而孰知茲洞之奇，更出意外。既歸而記之，所以著意外之遭也。</p>
</div>
<div class='div-other'><a id='mulu1026' />
<p class='h3'>石洞上潭記</p><p class="byline">前人</p><p style="margin-left:0em;text-indent:2em">由華藏洞口南行，下坡一里，至上潭。潭上有龍王廟，廟前六步所，有石坎。水從其下湧出，分為兩[泳-永+(瓜-、)]。一流而西，一流而南，清徹可鑑毫髮。潭中小魚數十頭，土人不敢取，云為龍窟也。又云，田農遇旱祈賽，潔誠禱之，則有小蛇現水中，長不踰二尺，青黃五色，時或變易。人試祈請易色，蛇便入穴；少頃，果另易一色而出。騐之不爽，故土人神焉。潭上大椿二株，一直立潭北，一斜倚其東。潭北椿大二十圍，東岸者倍之。其枝多橫斜，蔭覆潭上。最下一小枝，上可踞二十人；其大者則橫空參天，未易揣量。樹根迴裹岸石，濶丈許，高六尺。乍見者以為崖岸，不辨其為樹本也。旁有小樹數株，亦大十圍。多懸蔦蘿，風過飄揚，如纓帶拖被。潭中沙磧湧積，上列大石數塊，水環繞上下。因與法潤、眼藏、仙陀各坐一石，取潭水烹新茗。飲之，味甚芳冽。還朴云：「下更有二泉，佳美相敵。」山水多奇，真未易窮也。</p>
</div>
<div class='div-other'><a id='mulu1027' />
<p class='h3'>石洞下潭記</p><p class="byline">前人</p><p style="margin-left:0em;text-indent:2em">從小石潭循山麓南行二里，下陡坡一百六十步，見佳樹森蔭，溪聲吰嗒。急赴之，則下潭也。水出小溪中，大石亂叠其下，故水勢湧沸。音響時變，急湍迴咽，較上潭為勝。溪旁佳樹扶踈，凌空交合。其下積陰重覆，希見曦景。循溪而下，橫石數層，波流層折，蘋藻交映。又下三十步，滙為小潭。莓苔被石，翠碧淵澄。旁生雜卉，披委淪漣，大堪娛慰。溪潭以西，悉皆平疇，秧苗簇生，遠風時交；丁壯在田，耒耜並修。農事之美，馳目神往，恨不身親。而村氓困於征輸，咸以為苦，惜哉！</p>
</div>
<div class='div-other'><a id='mulu1028' />
<p class='h3'>檀花箐記</p><p class="byline">前人</p><p style="margin-left:0em;text-indent:2em">由放光寺西行一里許，入檀花箐。此處原有青檀樹一株，大數十圍，高十餘丈，故此山名「青檀山」，箐亦以「檀花」名。後其樹既伐，土人遂譌為「桃花箐」。箐㴱數十里，多古樹巨石。入箐二里至嶺巔，路迴折崎嶇。旁多枯木敗竹，橫側相礙。遙望峰頭崖壁，橫展數里，矗入青漢，險峻奇危，聳人心目。由嶺西下，樹愈老，竹篠愈密。老樹或禿、或空腹、或半朽，益以怪石，更奇古。行二里許，聞水聲潨肰，如鳴環珮，如奏箏瑟。肰以樹竹叢密，不見泉脉。循嶺再下望，山後崖碧綿亘數十里，樹石飛綴不可名狀。此間林木既茂，希見曦景；珍禽異獸，寒鳴相和。加以危崖懸樹間，高猿長嘯，凄異清冷；崖谷傳嚮，哀轉久絕，最為感人。又十餘里，至金華菴。菴荒廢，無香火。又二里，至一道水。其水自南而北，橫截大道，民橋其上。過此半里，即二道水。水更清急，入路傍大溪與一道水合。溪水益宏壯，潺湲洶湧，乍大乍細，音響屢變。再半里，為大聖寺。由寺左行百餘步，則水漫流，自北而南，滙三道水；復截大道，自南而北。至此，則溪壑漸濶，中多亂石，激盪之聲，奇為壯猛。人皆行水聲中，語言不可復辨。又三百步，至翔龍寺。另有一泉，自寺後流出，即天隱泉也。寺前望後山懸崖，不知所<span class='corr'>屆</span>。上有大石洞，可容百人，土人昔避兵于此。肰道狹不易登。下此三里，則竹樹漸少，溪流益濶，多荒山大丘，不可窮也。</p>
</div>
<div class='div-other'><a id='mulu1029' />
<p class='h3'>遊仙掌峰記</p><p class="byline">僧古道<span class='note-inline'>(俗名吳子朗)</span></p><p style="margin-left:0em;text-indent:2em">自華首門西，緣壁行二里，循崖下，鳥道陡仄，溜石流沙，隨足而注，莫得暫留。巒勢縵迴，崖谷㴱邃，視不見底。過此，路稍平，樹下少憇。復支笻，歷石路百步。道旁有立石二，廣皆三尺，高六尺。倚崖並峙，天肰平正，因號曰「無字碑」。再行八十步，路左有小峰獨出，不作危險，而幽奇秀麗，別于羣峰。從此左折，荊棘蒙雜，杖撥手披，攀躡而上四十步為「仙掌峰」。縱目環視，左右崖壁，相翼諸峰，皆來朝拱。其上洪崖鉅石，玲瓏嵌透，重磊摺叠，勢若欲墜。大樹倚崖而生，紛披夭矯，屈如鈎曲，伸如虬攫。盤踞危石，倒掛峰巔，險怪之勢，可駭可愕。由此仰睇，四觀峰尤孤危峭峻，矗<span class='corr'>刺</span>青漢，鬱鬱蒼蒼，雲霞亂采。峰西，隔㴱澗大壑。降望檀花箐，林木層㴱，樹色遙綠，連綿數里。東南下數百步，皆行老樹、亂石中，藏頭菴故址存焉。後上三十步，有崖嶔崎[山*(免/免)]峻，縱橫倚凸。峰巒數十，高廣者丈餘，低小者七八尺。嘗有玄鹿遊息于此，因題曰「玄鹿崖」。右五十步有穴，為「玄鹿洞」。其間素壁百尋，一望可四里。其上別有峰，高十餘丈，廣四五丈。崖作翠色，宛若列屏，乃命曰「翠屏峰」；與「仙掌峰」相望，競秀爭奇，各有好勢。其他層巒斷崖，指顧森列，不知幾許。大約雞足之奇，華首一帶為最，李中谿屢言之。特以處境荒僻，不甚著名。又山徑險峻，遊覽者未嘗適足。偶因眼藏、把茅邀往縱觀，始盡領其勝。肰則山水名勝，藏隱幽遐，而不經名人品題，遂終不見稱于斯世者，可勝道哉？</p>
</div>
<div class='div-other'><a id='mulu1030' />
<p class='h3'>獅子林記</p><p class="byline">前人</p><p style="margin-left:0em;text-indent:2em">由法界菴後土坡斜上，路徑欹側。策杖而前，松濤響谷，山翠侵衣。西北行四里，仰望樹林㴱秀，崖壑尤奇；泉流汩汩，鳥聲上下。再進五十步，至獅子林。從此，路愈陡峻，欹仄斗折，十步一迴。攀援而登，東轉數武，忽遇一崖，橫突礙步，苔蝕累紋，高削瘦皺，崖頭狀若大士像，是為觀音崖。濶八尺，長十步，高丈餘，上可坐五六人。崖後有小靜室，松柏環合，翠蔓蒙綴。崖下一石，為跏趺石。嘗有行僧趺坐其上，因名焉。過此，捫壑而上數百步，竹樹間見茅屋，即念佛堂。石徑紆迴，松竹交䕃。梯石而入，佛像莊嚴，堂廊精潔。前有小樓可四望。右有茅亭，亭面有平地丈許，下臨㴱壑。亭之上又有石，石左有泉，水從石竅瀉出，大䥘和尚題之曰「石漏」。左隔茅屋。東北隅十餘步有洞，高六尺，濶四尺，㴱一丈二尺。雜樹森翳，水從洞中流出，清冽明潔，名「石漏洞」。自此東南行二十步，左折上坡，入㴱林，臨小溪，渡木橋。稍北上三十步，得一石，廣裁丈餘，厚二尺所，上可坐十人。其石青白色，如雲之覆地，因命曰「片雲石」。西厺四十步，又得一洞，昻突而起，高丈所，廣五步，㴱七八尺。大樹盤踞洞門，名之曰「雲歸處」，又呼為「石广洞」。昔為禪棲之所，今荒蕪無人矣。大約林間靜室四十餘所。兵燹之後，隳頺過半。其尚存者，皆依崖鑿石，架木梯空，不避奇險。肰比鄰相接，高下徃來，不過三、五十步。風雨之音，動靜相引。靜室之旁，清泉、怪石、修竹、名花，偃蹇突兀，鮮美精潔，俱堪娛玩。林周四十里，其中幽洞奇石，危崖陰澗，筆不能述。茲林之勝，殆雞足首冠矣！余嚮遊羅漢壁，登四觀峰、華首門。凡山川之勝，林壑之美，以為皆我有也，而竟未知茲林之幽勝！則人世間事，其遂可意見測乎？是為記。</p>
</div>
<div class='div-other'><a id='mulu1031' />
<p class='h3'>獅子林珠簾水記</p><p class="byline">前人</p><p style="margin-left:0em;text-indent:2em">庚子春三月八日，遊獅子林，宿念佛堂。次晨，從東北行百二十步，南下陡坡，穿林蒙葛。又百步，于㴱澗中得珠簾水。崖壑怪險，竹木森密，四圍陰翳，仰視不見雲漢。水從樹根迸出，莫知其源。崖濶八尺，高丈所。其巔突出二尺許，水從崖頂漫下，不與崖附。緩注不急，飛濺迸散，作千絲萬珠，淅瀝瀟洒，恍若垂簾。水離崖二尺，其中冷肰虛道。人順崖穿過，衣不霑濡。其飄蕭之狀，如涼風細雨，又如寒月霜霰。縱玩久之，怡目遜心，莫能自絕于其際。崖上多生長卉細樹，披拂崖巔。其下又有軟艸亂石，雜生綠苔。水濺其上，別起花采篆籀之文，亂人心目。其凄冽幽邃，每令人骨寒神悚。非躭奇絕俗、玩物遺身之士，未易領其勝也。</p>
</div>
<div class='div-other'><a id='mulu1032' />
<p class='h3'>九重崖記</p><p class="byline">前人</p><p style="margin-left:0em;text-indent:2em">九重崖，高五里，橫開四里。從片雲居後上集賢山路之中也。自下及上，樹木若一，而尤多細竹、小筍。路徑縈委，十步一折。盤膓數十曲，始至純白室。由室東上梯石百步，過山月扉舊址，石垣、石扉、石池、石竈存焉。此處林木愈㴱，竹篠愈密，蔽雲闇日，清冷幽邃。苔徑嶮狹，僅可容足。倚杖而行，莫敢下視。而微涓細流，前後齊發，清響相荅，如奏管絃。洞穴石隙，蘭蕙生焉。藉艸而坐，清風驟至，煽動崖根，泉石俱馥。復覓路前進，穿林披葛，上高崖，北轉峽口。攀木緣蘿，西北上，九迴乃達崖巔。嶺濶丈餘，起伏委折，烟嵐繚繞，巨石橫亘，古樹欹立。崖連九疊，故有「九重」之名焉。崖上踞坐俯視，遍山諸梵剎菴院，一一可數。其間峰嶺崖嶂，俱如蟻垤培塿。趨赴其下，崖右有峰，頂平可一畝，四週丈尺合一。石紋皴皺斑剝，厥狀類鼓，其旁雜樹森翳，所謂「石鼓峰」也。崖壁雖險，下臨千仞；而其上則大道平直，徑通四觀峰頂。從下仰盻，則絕壁危峰，隱天礙日，豈復知上之仍有路哉？</p>
</div>
<div class='div-other'><a id='mulu1033' />
<p class='h3'>瓊樓山記</p><p class="byline">僧廣稱<span class='note-inline'>(眼藏)</span></p><p style="margin-left:0em;text-indent:2em">庚子春，大䥘和尚纂修《雞山志》，命余偕道友知空徧探山水名勝。凡茲山之峰巒崖壁、澗壑溪潭、樹石洞泉、斷橋古碑、荒亭廢閣，無不搜討。而景之奇勝幽險，則瓊樓山一帶為最。山自放光寺後直上，至四觀峰，插空矗起，凡十里許。仰面上視，壁立萬仞，莫可攀躋。及披蓁篠，穿古木，援蘿捫崖，則微有磴道。沿謫星石西行二里，至磐陀石。泝一滴泉，過龍吟壑，上小猢猻梯。半里，為東峽瀑。又西一里，為落伽洞，昔行僧大千居靜之所。此處攀躡陡崖，下臨千丈。雖飛猿㨗猱，亦艱于登降矣。復折而東，登小澄臺，於藏頭菴畔見玄鹿二，呦鳴而過。又西上一里，為魯擺靜室。北過藏書峽，陟楞伽崖，上為羚羊洞。洞左東行百步，為收蛇洞。又東過二百步，為叠書崖。上懸軟瀑，細而無聲。再百步為小華首洞。東行里許為小桃源洞。昔有避世之士，隱棲于此。至今洞口山花盛開，彷彿武陵溪頭也。自此登長離崖，上鳳頭峰，眺阿難臺，過華首門，踞阿闍石。又西行里許，為古佛洞。其下為八功德水。又二里為漕溪水，上即漕溪菴。更西一里為爛柯石、伏虎菴、拜佛石、玄關洞。隔澗為妙高臺。玄關之上，有賓蒼閣舊址，乃李中谿先生讀書處。由玄關順崖而下，大石二塊，直立如碑。高一丈，廣四尺，即無字碑也。此時夕陽銜山，暮雲歸岫，探討之志，尚或未倦。將過流雲石，躋仙掌峰，窮極乎雲㴱不知之處。倐焉風雨驟至，加以崖徑愈仄，不可復進，遂偕知空曳杖而囘。故此處又云「囘杖處」也。</p>
</div>
<div class='div-other'><a id='mulu1034' />
<p class='h3'>遊磐陀石記</p><p class="byline">朱昻</p><p style="margin-left:0em;text-indent:2em">由明歌坪西行山徑，松陰外蒼崖萬仞，積翠含烟。不二里至放光寺。寺門有石，高一丈二尺，周五十圍。上可踞十餘人，名曰「金剛石」。由寺右踰西崖下，石路迴折，荊蓁叢積。窮泉之源而行，三百步外，林木既邃，路復險仄，人跡罕經。有大石矗起崖側，名「磐陀石」。其石高五十尺，周圍四丈餘。上下如一，面平正若圓鏡。雖倚崖並起，而不與崖合。架木為橋，度空躡其上，上有小亭，昔為修靜者所居。亭外有古木數株，皆虬枝禿幹，懸掛蒼藤。大石左百步有小石二塊，各高丈許，亦如大石狀，名「小磐陀石」。石右又得一石，曰「半落石」。兩旁皆亂石攢簇，叉牙磊落，積蘚凝苔，千狀萬態。又西行八十步，隔㴱樹聞水聲潨肰。緣壁下尋之，壁高六丈，飛瀑懸焉。其流雖細，響若鳴琴。對之令人神清骨寒。從此踞石上望，則懸崖削壁，不可窮也。</p>
</div>
<div class='div-other'><a id='mulu1035' />
<p class='h3'>雞足山四友記</p><p class="byline">大䥘和尚</p><p style="margin-left:0em;text-indent:2em">夫子序五倫，而獨於朋友增一「交」字，則知五倫之道，皆賴朋友以相通也。肰則人生于世，亦何可一日無友哉？余徧遊海內，足跡所至，聲氣至焉。獨來滇南三載，求一共語者不可得，每疑「朋友」一道，至此而窮。歲庚子，遊雞山，兼有修志之役。探訪泉石，無隱不歷，無奇不搜。自春徂夏，乃于茲山得四友焉。四友維何？華首門，吾奇友也。門高十三丈，廣六丈。飛簷突出丈餘，中裂一隙，宛肰雙扉。佛經皆云：「迦葉入定此中。」門狀既奇，而崖壁直削，上仰千尺，下俯萬仞，橫開四、五里，矗直陡立。雖猿狖登陟，亦窮于攀緣。天下山崖之奇，目中罕見其埒。生平結納之奇，亦未有奇于此友者矣。若玉龍瀑，則吾清友也。山中瀑布五六處，而玉龍瀑為最。懸流千尺，電散雷輥。自解脫坡望之，真如玉龍翔舞，隨風飄掣。烟嵐隱現，山林掩映。出沒斷續，觀之不足。不謂之清友不可也。又傳衣寺前有古松焉，吾老友也。松身大三十圍，高十餘丈。斜出三柯，飛霄蔽日，虬屈萬狀。歲寒之盟，非此老友，其能後凋也哉？得是三友，以為交道廣矣，可以洩荒裔之恥矣。乃最後得一奧友，則華藏洞是也。洞在山後二十里外，㴱一里許。其中，石乳凝結，大小高下，多所象類。凡人物器具、花艸蟲魚、幡幢鐘皷、牀廊塔宇，無一不僃。而幽窅奧曲，絕出意想揣摩之外。友至是，亦非生平要結所能至。是四友者，殆與余有夙緣乎？嗟乎！遊滇三載，不能通一聲氣，自嘆交道之窮。肰窮則變，變則通，乃於山中得良友四，豈偶肰哉？嗚呼！今之友，非名利相高，則聲勢互倚。甚至假道德以標榜，借文章為援引，是固吾四友之所羞也。當今之世，其有能與吾四友把臂訂交者乎？余殆將師事焉，以為聲氣重矣！非是，則有「絕交論」在。</p>
</div>
<div class='div-other'><a id='mulu1036' />
<p class='h3'>遊雞足山記</p><p class="byline">僧古笑<span class='note-inline'>(俗名戴若)</span></p><p style="margin-left:0em;text-indent:2em">余在蜀時，即聞滇雲有山，名雞足，心甚慕之。歲戊<span class='corr'>戌</span>，隨大䥘和尚至滇，遊蒼洱，住三塔寺。數月，浮海東過賓陽六十里。長松蔭岡，松下有橋，名五葉橋。橋前三里許為拈花寺。寺後有山，名蒼波山。重叠層涌，有若波濤之東注也。左折三里為白石崖。崖畔樓閣參差，洞穴幽秀明潔。又二里為雪陰橋。橋左三十步，有亭臨于亂石上。石下亂水湧出，吼聲如雷，名河子孔。橋前一里入靈山一會坊。過此七八里，㴱松馳道，道旁梵宇間雜出沒。遙望西崖，有瀑布一泓，順崖飛下，衝激作響，有冰車、鐵馬之聲。已，上鉢盂峰，左過鉢盂菴、悉檀寺。寺後里許，為片雲居，䥘師掛錫於此。右鄰古雪齋。西厺數百步，即白雲居、斷際處。而法界、大乘、淨覺諸菴，皆環列焉。由石鐘、大覺，過寂光、勝峰，上迦葉殿。躋石磴數里，繞銅瓦殿，緣猢猻梯，歷三禪天，登四觀峰。峰頭四觀，千態萬狀。望西域雪山，聳插霄漢。點蒼十九峰，積雪如畵。洱海、金江環前後，一衣帶水耳。頂上重樓高閣，金殿古佛，森嚴鉅麗，足厭遊目。䥘師題額其上，曰「西南第一名山」，肰哉！從頂西轉華首門，石扉高廣，兩扇中裂一隙，僧云：「尊者捧衣入定時，石門自開。定後復合，以待彌勒。」有雙塔立于門旁，虛閣倚于崖上。俯視放光，絕壁嶙峋，不計其幾千萬仞矣。左右飛泉濺激，松濤應響；夕陽銜山，白雲滿衣。遂下長離崖，旋明歌坪。訪白井菴，與南無禪師徘徊月下。援筆記之，庶幾無負斯遊也。</p>
</div>
<div class='div-other'><a id='mulu1037' />
<p class='h3'>栴檀林記</p><p class="byline">僧學蘊<span class='note-inline'>(知空)</span></p><p style="margin-left:0em;text-indent:2em">栴檀林在文星峰下。右厺一里，隔鳴琴溪為補處菴、白雲寺。溪頭西望，即羅漢壁，陡削千仞，險峻嶙峋，攫雲搴霧，連亘數里，為一山奇觀。左厺里許，隔栴檀溪即獅子林。其間長松芳艸，修竹名花，山靜林幽，另一天地。以路徑迂僻，故遊軒罔臨。衲子習靜者，多或結廬於此。栴檀林佳處為烟霞室。山勢開敞，後結小樓。三面環以禪室，野花山茗，竹徑泉池，周映前後。右厺百步，有眠獅石，高一丈六尺，廣九十圍。層叠兩級，攀附而上，可坐十餘人。石隙生大樹，蔭被此石，籠罩娑婆，實具奇致。由烟霞室東北斜穿山徑上二里，為玉霖軒，即余禪棲之所。近軒數百步內，有止月廬、畢婆室十餘處，今皆榛莽荒涼矣。軒北石路迴斜，約三里，上有老僧崖，高數十丈，宛肰老僧危立。崖上有石壇，栴檀溪源從崖而下，至軒左為栴林瀑；橫斜下注，激湧作勢，牽曳烟嵐，搖蕩林影。夏秋之間為最勝，至冬春則凝冰積雪矣。軒勢面南而門東向，葢為觀瀑設也。軒中則講席禪榻，夏臘不廢。而遠峰白雲，幽崖叢柯，迴映負險。加以㴱洞迷嵐，飛流截嶂，幽隱窅邃，人跡罕交。自非一念精修之士，鮮或託勝怡情矣。</p>
</div>
<div class='div-other'><a id='mulu1038' />
<p class='h3'>羅漢壁記</p><p class="byline">朱昻</p><p style="margin-left:0em;text-indent:2em">雞足山崖壁之奇，無如羅漢壁。自西至東，橫開四五里。上下直削，其高不知幾千尺，插漢干霄。古木陰森，雲霞變幻。下有三徑可通，中徑從白雲寺後而上，右徑從仰高峽來，西徑則由獅子林而達。余同古道、眼藏，從念佛堂西，穿㴱樹、陟危巒，緣嶺而行。不二里，俯視栴檀林諸靜室，俱在其下。有崖突出嶺上，高十丈，勢若老僧危立，名「老僧崖」。厺崖百步，有泉流瀉，潺湲作聲，即栴林瀑之源也。再里許，至碧雲寺。寺後百步，倚崖搆室，奇險難陟，為幻空室。室左崖為碧雲洞。復踰寺西，石路迴折，松柏交映。望之石壁更奇，紫翠相間。幾一里，至西來寺。寺左八十步為安心處，寺後五十步為鳳眼洞。洞右為太華室，室內有泉，沁崖根而出，廣可五尺，㴱如之。其水清澄，冬夏不竭。從此緣壁下數百步，至撒手處。右壁下有洞，高八丈，㴱丈餘。上有趺坐石，昔仙人楊黼修真于此。洞旁皆老樹怪石，不可名狀。大約茲壁陡矗直起，削岸無階。比丘靜室數十處，皆梯木架空，附崖累石。久居者習為安宅坦途；乍遊者未免臨之目眩，望之卻步矣。</p>
</div>
<div class='div-other'><a id='mulu1039' />
<p class='h3'>片雲居記</p><p class="byline">大䥘和尚</p><p style="margin-left:0em;text-indent:2em">片雲居在九重崖、集賢山下。崇禎辛巳，僧弘辨所建。佛殿三間，左右小房為僧舎。前有平閣，屋宇不甚寛大，而雅潔明淨，為一山冠。登閣展眺，則九重崖迴抱于左，松杉蔭密，隱天阻日。橫琴岡正當其前，尊勝塔峰隱現于烟嵐樹影間，與金毋、蒼波諸峰，點綴掩映，最為奇麗。閣前有古梅一株，及千葉桃、垂絲海棠、丁香、杜鵑、<span class='corr'>刺</span>桐、<span class='corr'>玫</span>瑰等花，繁茂綺豔，四時不絕。左帶迴溪，溪上有泉，名「點雪」。涓流不息，下注溪中。聲潺湲<span class='corr'>嗚</span>咽，與鐘梵相亂。順溪而下，有小潭名「迴龍泉」。每天欲雨，則潭中雲起如車葢。升至山頂，則雨隨至。山居者候之，徃徃不爽。右隣古雪齋。西厺四百步即斷際處，無盡禪師寓焉。主僧號惟聖，乃法師自如之高足，葢楚人也。稍北上小坡，即白雲居，後倚天池山。左有霹靂石、伏虎石，又有綠淨山房，為還源禪師潛修處。南下半里，即悉檀寺，偉麗莊嚴，實禪棲勝境。此處周迴不過里許，樹林森茂，山徑幽僻。溪泉竹石，與菴院棊錯。朝昏課誦，梵唄相引。庚子春，余與無盡、眼藏、子眉及古道、古笑纂修山志，棲息半載。凡陰晴風雨之變，花月雲霞之景，無不瞻眺遊賞，徘徊賦咏。慷慨悲歌，俯仰今古。牢籠百態，輝麗萬有。文章之變幻于是乎極，則山水之奇亦于是全收矣。諸子習焉不察，視為固然。適古處自黔來，嘆賞累日，曰：「是未曾有也，不可無記。」予因述數言，命書之，以貽後之好事也。</p>
</div>
<div class='div-other'><a id='mulu1040' />
<p class='h3'>遊雞足山記</p><p class="byline">范承勳<span class='note-inline'>(瀋陽)</span></p><p style="margin-left:0em;text-indent:2em">雞足山為滇<span class='corr'>西</span>名勝，相傳即世尊大弟子迦葉捧衣入定處。予制滇數年，未獲遊之。辛未冬，奉<span class='corr'>旨</span>巡歷金江，與提軍會於賔川。山在賓川之境內，相望數十里，因便道一遊。時仲冬朔有三日也。自賔川携諸友西行五十里，宿甸尾村，已近山麓。望山頭諸<span class='corr'>佛</span>剎，隱現滅沒，恍若圖畵。朔四日天明起，行二十里至拈花寺。又十里至靈山一會，此乃雞山總坊也。至坊前，僧眾俱迎道左。少坐一茶，即上山。十里至大覺寺，寺為雞山大剎，向來迎駐遊山官客者。入寺，進重門，有水一池，板橋渡其上。池中藻荇交橫，錦鱗游泳，頗有可觀。上殿礼佛畢，住持僧引至客樓。樓前亦有水花池，池畔丁香花盛開，布置楚楚。即坐廳事，午飯畢，攜友乘馬同遊各寺。初至石鐘寺，懸前制軍蔡仁菴、撫軍王在茲諸公扁聯，甚麗。茶罷，上寺前鐘樓遠眺，少頃即下。至悉檀寺，為麗江木土官之祖木增所建。左有藏經閣，頗幽邃。又至古雪齋，傍有片雲居，皆極靜僻。未久，即上白雲居，松徑陡甚，諸友皆下馬，步而入菴。中亦有池，頗寛，水清甚，游魚蝌蚪，歷歷可數。心樂之，因命酒，同諸友坐池頭，令歌童打十番皷，唱清曲以侑酒。薄暮，仍囘大覺寺宿焉。初五日，侵晨上山，未里許，過寂光寺，寺僧迎于馬首。入寺一觀，茶罷復行。路皆盤迴而上，人馬行松隂中，耳目俱靜，萬籟無聲，所聞者惟馬蹄聲耳。約十里，至玉皇閣。前佛殿數層，悉被囘祿，惟一閣巋然獨存。下馬登閣，與諸友茶話。移時又上，三里許，至迦葉殿，即此山之主寺也。數年前亦被囘祿，殿堂客樓，皆新搆者。下馬，至殿上禮迦葉畢，寺僧導至客樓，坐而獻茶。茶罷，登樓一望，因前有小屋遮之，甚覺不爽；特囑寺僧，令其將來拆厺，以舒眼界。少坐，下樓上山頂。危徑陡絕，約四五里，必攀蘿捫石而後可上。余乘小輿，諸友皆步行，扶杖而登。數十步一坐，揮汗如雨，甚覺艱苦。至銅瓦殿，後即猢猻梯。小輿亦不能前，遂舎輿而步。先令二人引繩而上，余尾其後，援而登。至絕頂，俯視眾山，千峯萬壑，皆在眼底。山頂有銅殿，為明黔國公所造，階砌悉蒼山石。近為火燬，欄楯俱壊，惟銅殿獨存。坐而飲茶，隨至佛殿。殿後舊有天長閣，今亦燬。寺僧謀再建。余問天長之名，僧云：「山乃火星，以水制之，取天一生水之義。數年前，有遊方僧野竹者，募建塔于山頂。堪輿家言，火星益熾。以故，山中各寺多遭囘祿。欲拆去此塔，又恐見責於地方官，甚難之。」余感此言，因許其建閣，更名「天一」。且為大理賓川守牧言之，許其燬塔，僧感甚。更至殿後，四望此山之景，來龍千里，萬山環拱。金江繞其左，洱水明其右，點蒼相望，若輔車之相依，信為福地。遂與諸友席地而坐，命歌童臨風度曲。山高風勁，百體生寒，促令煖酒，各飲數盃。飲罷，僧復導引，由後山虎跳澗緣崖而下。其險不亞猢猻梯，而曲折過之。行三里許，至曹溪泉。僧云：「其水，雨不盈，旱不竭。」汲而甞之，潔甚。又行里許，至華首門，即相傳迦葉守衣入定處。新建小閣，塑迦葉像。閣後石壁如鐵，崖影若門。崖上有「嶽外一尊」四字，為臬司許無功所書。至此，足力少疲，坐而飲茶。茶罷，又行里許，仍會銅瓦殿舊路，遂乘小輿而下。復至迦葉殿午飯，飯畢下山。至大覺寺，日已入矣。次早下山，北行九十里，即抵金沙江岸云。</p>
</div>
<div class='div-other'><a id='mulu1041' />
<p class='h3'>新鑄雞山迦葉殿鐘記</p><p class="byline">諾穆圖</p><p style="margin-left:0em;text-indent:2em">自黃鐘定，而萬事萬物於是起焉，鐘之用大矣。然宮禁設者，集朝會也；寢庿設者，<span class='corr'>協</span>宮商也；城府設者，嚴更漏也。乃若名山勝剎、崇觀靈祠，設意固別有在。夫人汩汩于利名，如夢誰覺？沉迷于情欲，如酣誰覺？夢也、酣也，無由覺、無由醒也，故鐘昏振之，使聞者清夜氣；晨振之，使聞者作旦氣。鐘之設于名山勝剎、崇觀靈祠，其用又如是。雞山迦葉殿舊有鐘，燬于回祿。僧慧聞謁余，請復所未偹。爰可其請，選匠購銅，歷月餘而釁成。所謂大叩大鳴、小叩小鳴者，非耶？爰記之。以冀夫從聞思修者。</p>
<p style="margin-left:10em">時<span class='corr'>大清康熙三十二年歲次癸酉春仲月吉旦，和碩額駙加一級．提督雲南總兵官．右都督諾撰</span></p>
</div></div></div>
</div><!-- end of div[@id='body'] -->
</body></html>