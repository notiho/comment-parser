<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雞足山寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' />
<div class='div-xu'><a id='mulu3' />
<div class='div-xu'><a id='mulu4' />
<p class='h3'>序</p><p style="margin-left:0em;text-indent:2em">雞山奇秀甲天下，與峨嵋、九華、天台、雁宕相為伯仲。第以僻處滇西，遐荒萬里，東南之士鮮有至其地者。然而歷攬山川，非有煙霞之癖在亓胸中、山水之緣結於夢寐，不可與言遊。不然，農夫俗子，歲之登臨，往來繹絡，其能領畧山川之勝者幾何？若魯人先生則大異焉。先生江左名士，文章經濟傾動當世。又性好吟詠，閱歷山川幾遍天下，所到之處無不留題，積而成帙，余嘗得縱觀焉。今春，有雞足之遊，爰作遊記及登山諸什，序次錯落，得柳州筆意；詩則少陵之遺，不同凡響。觀其杖履所至，筆歌墨舞，有瀟灑出塵之想。而雞山名勝，星羅碁置，無不了然於心目間者。先生所云：「身歷而得，遙望而得，神會而得」之語，詢非誣人也。余流浪滇西，十有餘載，嘗窃慕斯山之勝，未能一探其奇。今而後，將日誦先生之記與詩，以當臥遊；又何必戒行李、命僕夫、問道所從，姑足云暢遊也哉！是為序。</p>
<p style="margin-left:5em">吳門同學．弟陸翼拜題</p>
<div style="margin-left:10em"><img src='../images/GA081p0004_01.gif' alt='GA081p0004_01.gif' /></div>
</div>
<div class='div-other'><a id='mulu5' />
<p class='h3'>雞足山志序</p><p style="margin-left:0em;text-indent:2em">余宦轍所經，頗與山水有緣。尋嵩抵洛，歷華之秦，泛洞庭，詣廬嶽，臨浙濤，探禹穴；其間奇峰幽壑，川月溪泉，賢蹤聖路，寶剎琳宮，以及懸虹飛瀑，古木名花，平生意想不到之境，靡不飫聞饜見，而獨於滇西雞足山，余心不能無憾焉。自奉命撫滇，榮歷兩任。因駐節昆明，與山相距數百里，無從假道一徃。每於公餘退食，披讀《滇志》中遊山諸記，亦苐就其人偶爾所至，觸目濡毫，以自冩其登眺臨流之致；而於山之勝概巨觀、呈奇競秀、變幻莫可名狀者，何能包舉無遺？對此茫茫，既乏探幽之便，又鮮博物之書。山靈寂寞，未免笑人，此余所以不能無憾也。辛未冬，制軍范公巡歷金江，順遊名勝，慨然增修山志。事既竣，寺僧捧志呈覽，流連諷誦，於山水形勢，得起伏流峙之由；於星辰分野，得經緯昭囘之度；於雲霞草木，得霏布滋蔓之容；於仙綱佛窟，得貝葉琪花之[泳-永+(瓜-、)]；於文章宗㫖，得抒靈摽性之機；於蟲魚鳥獸，得屈伸動植之理。別類分門，搜鉅剔細，栩栩然覺神遊其際，而五百里之名山勝地，近在磨丹漬墨間也。播諸中邦，洵為方外之奇；傳諸奕葉，並壽不刊之典。且此書出而臥遊有具，余亦得藉以告無憾耳。是為序。</p>
<p style="margin-left:2em">時</p>
<p style="margin-left:2em">康熙三十一年八月既望，廣寧王繼文序</p>
<div style="margin-left:3em"><img src='../images/GA081p0014_01.gif' alt='GA081p0014_01.gif' /></div>
</div>
<div class='div-other'><a id='mulu6' />
<p class='h3'>雞足山志序</p><p style="margin-left:0em;text-indent:2em">雞足山得名於宇內，其來已久。余少時嘗聞遊滇者談其勝，心竊慕之。然在萬里荒徼外，名可得聞，地不可得而至也。今上二十五載，奉命總制滇、黔，意以為雞山之遊或可得遂。及抵滇，駐節於昆明池上，詢此山，葢在葉榆境內，距省尚數百里。每披《滇乗》，頗得其概，心益艷之。然束於官守，雖欲登覽而莫由也。辛未冬，奉㫖廵歷金沙江，因會提軍於賓川城下，甫獲假道一遊。信宿而登絕頂，周覽形勢，方知此山發脉西域，來龍萬里，盤迴紆鬱；三嶺前伸，一岡後距，儼然雞足焉。中界二溪，支分[泳-永+(瓜-、)]衍，恍有山陰道上千巖競秀、萬壑爭流之致。顧而樂之，因向寺僧索山志，僧曰：「無之。」因詰之曰：「斯山得名已久，雖遠居荒徼，徃古無論已；自明迄今三百餘載，豈無高人達士徜徉探覽，紀其勝於車塵馬足之餘者乎？」僧曰：「昔曾有志，創於徐弘祖，輯於僧大錯。疊罹兵燹，板為火燬，舊本散失無存。間有存者，亦不能無不純不備之感。」余以廵歷事迫，疾驅去之。今年春，忽寺僧持舊志殘編至，且請增修。余思此山為滇西名勝，不可無紀。退食之暇，聊為刪其蕪陋，補其闕略，付寺僧梓之。雖余以倉卒經行，未暇冥搜幽討，備述其奇；然而斯山之勝，約具於此。世有慕其名而未獲至其地者，一覽是編，俾萬里荒徼之山川，可一旦而遊於几席之近，豈非快事歟？至於山寺土田，多在賓、鄧二州間。盈縮無常，增損不一。其田糧賦役，自有有司主之，志內俱略而弗載，懼混也。是為序。</p>
<div style="margin-left:10em">康熙三十一年歲次壬申孟秋月穀旦，總督雲南貴州等處地方軍務．兼理糧餉兵部右侍郎．兼都察院右副都御史加三級．瀋陽范承勳蘓公氏題　　　<img src='../images/GA081p0024_01.gif' alt='GA081p0024_01.gif' /></div>
</div>
<div class='div-other'><a id='mulu7' />
<p class='h3'>雞足山志序</p><p style="margin-left:0em;text-indent:2em">擅天地之靈奇者，無如山水；而能闡山水之靈奇者，賴有人文。是則山水之在天地，非文而何能發揮若是哉？昔謝靈運在當世，其步履非不遍，探索非不㴱，乃獨遺一雁蕩。是豈時之有顯晦？良由足之有至有不至耳！如雞山屬在西域，稱名已久。自釋迦佛於靈山拈花，以示正法眼藏、教外別傳之㫖，特以衣鉢付囑迦葉，命入定雞山以待彌勒。歷周孝王至今三千餘秊，事載經書，豈虛誕而無所攷述哉？然在向來，名公鉅卿軒車或未一至；即至，亦僅信宿而返，未獲留以文詞。於是名山佳勝，不同於草木之無聞也鮮矣。昔有人識鐵船，探玉策，必經數日登陟，載之以文，是乃所謂搜奇覽勝者矣。葢雞山去中華極遠，文獻少所徵信。自大䥘和尚纂修成志，雞山之勝槩乃傳，屹然與普陀、五臺、峨眉並峙。其志雖不僃美，而志實始於此。辛未冬，制府范公奉簡命廵歷諸邊，乃於公暇即登臨焉。復捐金建閣其上，揮如椽之筆，燦珠玉之章，頓使佛土生光，山靈起色，將與燕然之石永垂奕祀。山水之賴人文，顧不重哉？後之採風者披覽之下，瞭然若指諸掌。謹序。</p>
<div style="margin-left:10em">臨濟三十二世，香海本元冰壑謹譔　　<img src='../images/GA081p0031_01.gif' alt='GA081p0031_01.gif' /></div>
</div></div>
<div class='div-other'><a id='mulu8' />
<p class='h2'>舊序</p>
<div class='div-other'><a id='mulu9' /><p class="byline">曹延生<span class='note-inline'>(蜀人)</span></p><p style="margin-left:0em;text-indent:2em">嘗讀天下名山記，見吾鄉蛾睂、瓦屋、青城，以及瞿塘、灧預、巫峯三峽之奇勝，無不入名人筆底，供其發揮。而獨滇雲鷄足一山，絕無紀述，心甚訝之。及庚子春，以按部便，過鷄山，訪䥘師，詢及山志，闕如也。始知滇雲古屬西域，附中國版圖最後，前代名賢罕至其地。雖相如、閬僊先後來遊，維時荒昧未闢，賦詠寥寥。唐宋以來，復淪于絕裔，南詔阻化數百餘年。雞山雖勝，其不得附于山經水志、高人才士之翰墨也宜哉！余既承乏一方，為此山長，迄今不亟為修輯以救前人之失，後死者其得與于斯文也哉？幸大䥘和尚以江東大儒棲禪于此，余因率山中比丘共為拜請，俾為纂修。始于春正，成于夏孟。凡佛祖之跡，山川之奇，梵剎人物之盛，以及詩文物產之繁富，靡不旁搜博採、潤藻摛華、體物狀情、窮工盡態。有是志書，遊觀者可以觸發其才氣，想像者可以舒暢其性情，修攝者可以澄汰其塵滓。余遊雞山不過三日，遂以公事去，恨未得領其萬一，夢魂時為神徃。幸志書告成，徃復讀之，一丘一壑，朗然心目，以當臥遊無憾矣！昔人窮洞庭兩山，十七日不能盡，得《禹書》靈文以歸。殆余今日之謂與！因付之剞劂，願與海內好奇者共之也。</p>
</div>
<div class='div-other'><a id='mulu10' /><p class="byline">沈天錫<span class='note-inline'>(浙江)</span></p><p style="margin-left:0em;text-indent:2em">往見晉僧法顯《西域記》，述靈鷲取經，見迦葉尊者及諸佛化奇跡，以為怪誕不可信。及己亥宦滇，駐大理，凡諸佛菩薩種種靈跡，多在百里之內，與法顯所紀，往往符合。考城西一塔寺碑文，塔屬周時建造，而三塔又有四天王荅唐律師事，乃知此即佛苦行之地。在宋以前，版圖未附中國，故中原人以為遠而異之。及今耳目相習，又以為近而疑之，無足怪也。庚子春，以便道遊鷄山，適大䥘和尚有修誌之事，余索其稿讀之，山水之奇，佛化之異，以及寺宇人物之名盛，無不搜羅辨<span class='corr'>析</span>，靡有疑誤。余不覺神飛睂舞，因為探歷幽險，窮四觀峯、華首門之奇跡，天險萬仞，陡矗危削，信乎其為佛地也。然二十餘年，紀載不傳，文獻無徵。今幸䥘師以吾鄉碩儒，載千秋之史筆，紀荒外之名山，頓使佛教重灮，山川生色，豈偶然哉？夫山水之著述，昉于《山海經》而縱宕于《水經》一注。後人雖極意粧點，終不能出其範圍。今䥘師羅正變之鴻藻，集今古之大成，雖柳河東一代名手，山水諸記最稱奇削，視此瞠乎後矣！余幸與參訂之軄，因不揣荒昧，合十讚歎而為之序。</p>
</div>
<div class='div-other'><a id='mulu11' /><p class="byline">大錯和尚<span class='note-inline'>(俗名錢邦芑　江南人)</span></p><p style="margin-left:0em;text-indent:2em">嘗讀《尚書》，至〈禹貢〉，見其辨土宜物產，必先詳山水之源流界域。及見唐一行論星氣占測，則專以河山為界，而不係於州國。夫河山既以占星氣，則其中之災祥修悖，自當與國政民事為盛衰，始知聖人著述，關繫微渺，固儒者所宜討論也。《吳越春秋》及《越絕書》皆言，禹得金簡玉書於衡岳，乃知山川之理，使伯益作《山海經》。既告成功，藏於洞庭之苞山。龍威丈人竊之以獻闔廬。維時童謠有云：「天地大文不可舒。」可知文章之道，與山川相終始，非細事矣。漢桑欽著《水經》，原始崑崙星宿；酈道元因為之註，古今山川物類，奇險幽遐，一披覽焉；而薄海內外，瞭如指掌。從來史官撰述，無不援引其說以相證㨿，不能異也。攷歷代史書之外，有郡邑志，多詳城郭、賦貢、風俗。別有名山志，則專載山水、寺院、人物、詩文之類。夫豈哆炫奧博哉？亦所以存埜史之遺文，僃作史者之徵信耳。余自甲午祝髮貴筑，即慕滇中鷄足之勝，思欲一遊，以叩迦葉入定之處。至己亥冬，始得登山遊覽，攀崖捫壑，搜奇弔古，歷數十日而其奇未厭也。越庚子春，未孩曹公偶爾來遊，向山中比丘索志書一觀，眾乃瞠然應以無有。曹公曰：「茲山為尊者道場，與五臺、蛾睂、普陀、九華並稱域內久矣，而志書闕焉！使遊覽考古者，茫然無從問津，豈非我輩之責哉？」次日，即率僧眾向余拜請，俾撰述以灮名山。夫山水之文，豈易言哉？嘗上下千百年間，自應劭〈封禪儀〉、諸葛武侯〈黃牛廟記〉，及柳河東遊記之外，佳者葢寥寥焉。且余自投跡空門，惟習禪觀之學，筆墨荒廢久矣，安敢以寡昧之質，謬當重任？辭之再三不得，勉為網羅放失，採集舊聞；與無盡及山中禪㕛參論筆削，積百四十日而稿始成。嗟乎！滇雲舊屬西域，漢時乃通中國，至元始入版圖。雖子長、相如、賈閬仙輩偶一至止，而絕無紀述。宋祖玉斧一畫，且舉大渡外棄之。故宋臣撰《洞天福地記》竟遺鷄足。葢足跡未經，故難縣揣，文獻無徵，所從來矣。茲又當兵燹之餘，斷簡殘篇，復歸煨燼。憑空撰著，閉目揣摹，求其不為好古博聞之士所嗤摘也，難哉！雖然，使余不亟為採述，以供有識者之覆瓿，更百年後，搜奇攬勝者愈無從得其梗概，不又貽廢闕之誚哉？用是不憚譏評，私創其畧，聊供異日討論潤色之資。若曰「藏之名山，傳之其人」，則俟後之君子。</p>
</div></div>
<div class='div-other'><a id='mulu12' />
<p class='h2'>雞足山志目錄</p>
<ul class="">
<li><p style="margin-left:2em">卷之首</p>

<ul class="">
<li><p style="margin-left:2em">序</p>
</li>

<li><p style="margin-left:2em">舊序</p>
</li>

<li><p style="margin-left:2em">像賛</p>
</li>

<li><p style="margin-left:2em">雞足山指掌圖</p>
</li>

<li><p style="margin-left:2em">指掌圖記</p>
</li>
</ul></li>

<li><p style="margin-left:2em">卷之一</p>

<ul class="">
<li><p style="margin-left:2em">攷證</p>
</li>

<li><p style="margin-left:2em">星野</p>
</li>

<li><p style="margin-left:2em">形勢</p>
</li>
</ul></li>

<li><p style="margin-left:2em">卷之二</p>

<ul class="">
<li><p style="margin-left:2em">山水<span class="note-inline">(上)</span></p>

<ul class="">
<li><p style="margin-left:2em">山　峯　崖壁　林　洞　臺　坡　岡　嶺　石　峽　谷　箐　坪　窩　窟</p>
</li>
</ul></li>
</ul></li>

<li><p style="margin-left:2em">卷之三</p>

<ul class="">
<li><p style="margin-left:2em">山水<span class="note-inline">(下)</span></p>

<ul class="">
<li><p style="margin-left:2em">水　溪　澗　壑　瀑　潭　泉　池　塘　湖</p>
</li>
</ul></li>
</ul></li>

<li><p style="margin-left:2em">卷之四</p>

<ul class="">
<li><p style="margin-left:2em">寺院<span class="note-inline">(上)</span></p>

<ul class="">
<li><p style="margin-left:2em">寺　菴　閣　樓　殿　塔　祠</p>
</li>
</ul></li>
</ul></li>

<li><p style="margin-left:2em">卷之五</p>

<ul class="">
<li><p style="margin-left:2em">寺院<span class="note-inline">(下)</span></p>

<ul class="">
<li><p style="margin-left:2em">羅漢壁靜室四十九處</p>
</li>

<li><p style="margin-left:2em">栴檀林靜室十三處</p>
</li>

<li><p style="margin-left:2em">獅子林靜室四十二處</p>
</li>

<li><p style="margin-left:2em">九重崖靜室一十五處</p>
</li>

<li><p style="margin-left:2em">諸菴院靜室五十二處</p>
<p style="margin-left:2em"><span class="note-inline">(右合山靜室共計一百七十一處)</span></p>
</li>

<li><p style="margin-left:2em">亭　坊　廟　橋</p>
</li>
</ul></li>
</ul></li>

<li><p style="margin-left:2em">卷之六</p>

<ul class="">
<li><p style="margin-left:2em">人物</p>

<ul class="">
<li><p style="margin-left:2em">禪僧　仙　道流</p>
</li>

<li><p style="margin-left:2em">高隠　流寓　名賢</p>
</li>
</ul></li>
</ul></li>

<li><p style="margin-left:2em">卷之七</p>

<ul class="">
<li><p style="margin-left:2em">靈蹟</p>

<ul class="">
<li><p style="margin-left:2em">峰頂四觀<span class="note-inline">(附)</span></p>
</li>

<li><p style="margin-left:2em">雞山八景</p>
</li>
</ul></li>

<li><p style="margin-left:2em">物產</p>

<ul class="">
<li><p style="margin-left:2em">樹　花　果　鳥　獸　食品</p>
</li>
</ul></li>
</ul></li>

<li><p style="margin-left:2em">卷之八</p>

<ul class="">
<li><p style="margin-left:2em">藝文<span class="note-inline">(上)</span></p>

<ul class="">
<li><p style="margin-left:2em">宸翰　遊記</p>
</li>
</ul></li>
</ul></li>

<li><p style="margin-left:2em">卷之九</p>

<ul class="">
<li><p style="margin-left:2em">藝文<span class="note-inline">(中)</span></p>

<ul class="">
<li><p style="margin-left:2em">碑記　賦</p>
</li>
</ul></li>
</ul></li>

<li><p style="margin-left:2em">卷之十</p>

<ul class="">
<li><p style="margin-left:2em">藝文<span class="note-inline">(下)</span></p>

<ul class="">
<li><p style="margin-left:2em">詩</p>

<ul class="">
<li><p style="margin-left:2em">五言古詩</p>
</li>

<li><p style="margin-left:2em">七言古詩　歌行</p>
</li>

<li><p style="margin-left:2em">五言律詩</p>
</li>

<li><p style="margin-left:2em">七言律詩</p>
</li>

<li><p style="margin-left:2em">五言排律</p>
</li>

<li><p style="margin-left:2em">七言排律</p>
</li>

<li><p style="margin-left:2em">五言絕句</p>
</li>

<li><p style="margin-left:2em">六言絕句</p>
</li>

<li><p style="margin-left:2em">七言絕句</p>
</li>
</ul></li>
</ul></li>
</ul></li>
</ul></div>
<div class='div-other'><a id='mulu13' />
<p class='h2'>迦葉尊者守衣入定像</p><p style="margin-left:2em">迦葉尊者守衣入定像　弟子方正陽敬寫</p>
<div><img src='../images/GA081p0051_01.gif' alt='GA081p0051_01.gif' /></div>
</div>
<div class='div-other'><a id='mulu14' />
<p class='h2'>鷄足山迦葉尊者讚</p><p style="margin-left:0em;text-indent:0em;" class="lg-abnormal"><div class='lg-row'>我聞飲光　久滅意根　圓明了知　心念不存　猶風鼓槖　雖出無垠</div>
<div class='lg-row'>如月印潭　穿水非痕　所㠯青蓮　顧眄殷勤</div>
<div class='lg-row'>正法眼藏　付之混淪　一花五葉　鈍滯兒孫　向雞足定　入華首門</div>
<div class='lg-row'>捧鬱多僧　待補處尊</div>
</p><p style="margin-left:7em">金陵雪浪沙門洪恩盥手讚</p>
</div>
<div class='div-other'><a id='mulu15' /><div><img src='../images/GA081p0053_01.gif' alt='GA081p0053_01.gif' /></div>
<div><img src='../images/GA081p0054_01.gif' alt='GA081p0054_01.gif' /></div>
<div><img src='../images/GA081p0055_01.gif' alt='GA081p0055_01.gif' /></div>
<div><img src='../images/GA081p0056_01.gif' alt='GA081p0056_01.gif' /></div>
<div><img src='../images/GA081p0057_01.gif' alt='GA081p0057_01.gif' /></div>
<div><img src='../images/GA081p0058_01.gif' alt='GA081p0058_01.gif' /></div>
<div><img src='../images/GA081p0059_01.gif' alt='GA081p0059_01.gif' /></div>
<div><img src='../images/GA081p0060_01.gif' alt='GA081p0060_01.gif' /></div>
</div>
<div class='div-other'><a id='mulu16' />
<p class='h2'>鷄足山指掌圖記</p><p class="byline">大䥘和尚</p><p style="margin-left:0em;text-indent:2em">自《河圖》、《雒書》並出而垂文字之訓，古之聖賢必左圖右書。葢觀玩之學，書之講論者淺，圖之悟入者深也。余讀劉向之書，乃知古人著述，圖居其半。自漢以後，文字漸盛，而圖象之學杳然無聞。至若山川之形勢，有言語所不能狀者，非圖以繪之，其何以使披覽者一見會心哉？况名山大川，散布人寰，若五岳、十大洞天，俱在衣冠都會之地、舟車奔湊之區。其林泉丘壑之美，著于有聞，葢地勢使然。至于鷄足，邈處滇雲，雖為佛祖示化之地，而去中原絕遠，又附版圖最後，天下想聞之而恨不覩其勝。雖逸世高蹈之士、希靈慕道之人，亦遠阻河山，憚于䟦陟。而身至其地，幽探遐討者鮮矣。山之高，自麓至巔九千四百丈，周圍四百里。前列三峯，後拖一嶺，宛然鷄足之形。其中分見之山四十有奇，峯十有三，崖壁三十有四，洞四十有五、溪泉一百餘所。至於岡、嶺、壑、澗、林、谷、峽、石，有不可勝數者。雖山中深隱積修之士，未易徧覽，而况士大夫來遊者暫至倐還，旬日而罷，又安能周知其勝，使山無遯奇哉？此〈指掌圖〉所以作也。遊山者自蒼波山麓拈花寺，過辭佛臺三里，循山徑卥北轉至白石崖，順岡南下二里為金母山，山下即雪陰橋，橋之卥為河子孔。過橋卥北行一里，至接待寺，寺後上坡為九蓮寺。過石鐘澗、華津橋，到報恩寺，後有雲溪菴。繇葫蘆澗過石梁橋，至大士閣。循解脫坡北上，至觀瀑亭，西對玉龍瀑，飛流千尺，為一山勝觀。自此直上為牟尼菴，東轉稍下為石鐘寺，寺前鉢盂山，下為鉢盂菴。菴左折過溪為龍泉菴，左又有五華、無我二菴。自此下坡為悉檀寺，寺前即大龍潭。南下過伏龍橋，東行三里至文筆山，為塔院。內有尊勝塔，後為振衣岡，俯視靈山一會坊及土主廟，不啻千仞。繇文筆山西折北上，至集賢山下，有古雪齋。左為片雲居，即余與諸道友修志處。繇片雲居卥過滿月山，至天池山下，為白雲居。右為毘沙精舎，卥即鉢龍室，前為綠<span class='corr'>淨</span>山房。由南下坡，東轉為斷際處。從後卥折，為圓<span class='corr'>淨</span>、法界二菴。過倚杖溪、逍遙橋，為大乘、大士、大智、<span class='corr'>淨</span>覺、極樂、寶蓮諸菴。此後有幻住菴、蘭陀寺，稍前為圓通寺，右即鹵竺寺。北轉為龍華寺、卿雲菴，西有萬壽菴。卥北上為大覺寺，寺正對息陰軒。右轉，過溪為千佛寺、觀音寺，法華、靈源二菴。上坡，過響雪橋為寂光寺。西轉為水月菴、積行菴，更西為首傳寺。過九溪橋為燃燈寺。轉西北上，即明歌坪勝峯寺。寺左隔澗有白雲寺、補處菴。少上過慧燈菴，左為彌勒院。再上三里即迦葉殿，殿左為羅漢壁，有楊黼洞，即楊真人修真處。東有卥來、碧雲二寺及靜室四十九處。由羅李二先生坊上，為仰高亭。再上，為真武洞，傍有真武閣。又上，為兜率菴。二里，至銅瓦殿。左有袈裟石。殿後上猢猻梯，為大悲閣。過三天門，即四觀峯頂矣。頂有羅城，城內有金殿，後有佛殿，最後為天一閣。峯頂望西域雪山，瑩白如銀；卥望點蒼，近若咫尺；俯瞰洱海，一衣帶水耳。峯卥北二里為大觀閣，下至文殊崖，文殊閣舊址存焉。西為捨身崖，更卥為束身峽，有仙奕石、虎跳澗。過此為禮佛臺。更卥為玄關洞、妙高臺。又東轉，一里至曹溪水，又二里八功德水。從此東南二里即華首門。門前有雙塔，旁有金鷄泉。至此，仍由銅瓦殿下，至迦葉殿、勝峯寺。由勝峯寺正南直下，為隆祥寺，妙覺、慧靈、天竺、無住、凌霄諸菴，法明、祝國二寺。至雲海菴、毘盧閣，達華嚴寺、萬松菴，直至傳衣寺。寺左有菩提塲、雷音寺，般若、<span class='corr'>淨</span>雲、圓通、彌陀、曇花等菴。稍左箐中，又有慈雲、開化二菴。由勝峯東轉，為旃檀林、獅子林。旃檀林靜室十四所，獅子林靜室四十二所，是為棲玄最勝之處。更東為九重崖，靜室亦一十五所。由勝峯寺卥折七里，為放光寺。更卥，過曇花箐五里，即金華菴。又五里為大聖寺，又一里為龍翔、廣恩二寺。又卥十五里為懷恩寺。山後又有華藏洞、小石洞，上、下石潭及慈聖寺。大約山踞三州之勝，峯秀數郡之間。大寺八，小寺三十有四，菴院六十有五，靜室一百七十餘所。其間幽洞危崖，奇峯怪石，曲澗清泉，不可名數。使此山在通邑大都、三吳兩浙，一丘一壑其入名人韻士之品題者，不知何限！而乃僻處滇南，介在蠻服，文人墨客過者甚稀，遂冺冺無聞。余以纂修山志，僑寓半載，與眼藏、仙陀、把茅、中也、德音諸道友，攀危陟險，伐山窺穴。雖樵牧絕跡之巔，猿猱卻步之處，無不窮討冥搜，把筆紀勝。從此鷄山勝跡，幾無遯隱。雖然四鎮五岳假封號以稱雄，福地洞天藉撰述以自顯，鷄山獨以荒遠見屏，豈山之罪哉？自〈指掌圖〉一出，海內名賢臥遊是賴；鷄山始出，而與名山大川爭勝千古。山水遇合，固亦自有因緣哉！緣合則方壺、員嶠、岱輿，遠隔弱水三十萬里，可以蹻車飛空而到；緣未合則蓬萊、瀛洲、方丈，近對會稽，雖驅石填海，終弗可逢也。為是圖成，復系以記，後之君子以覽觀焉。</p>
</div></div>
<p class='juan'>雞足山志卷之一</p>
<div class='div-other'><a id='mulu17' />
<p class='h1'>考證</p>
<div class='div-xu'><a id='mulu18' /><p style="margin-left:2em">野史氏曰：飲光為釋迦大弟子傳衣人，定實在鷄山。宗燈不息，葢始於此山。以尊者名故，考訂冝詳也。因首及之。</p>
</div>
<div class='div-other'><a id='mulu19' />
<p class='h2'>傳法正宗傳</p><p class="byline">宋沙門契嵩著</p><p style="margin-left:0em;text-indent:2em">摩訶迦葉尊者，摩伽陀國人也。姓波羅門，其父號飲澤，母號香志。始生，質美茂，其體金色而炤甚遠。相者曰：「是子夙德清勝，法當出家。」父母憂之，乃相與謀曰：「必美婦可縻其心。」稍長，苦為擇娶；而尊者不得已，乃紿之曰：「非得女金色如我，不可為偶。」父母乃以婆羅門計，鑄金人輦行其國。囙觀者求之，果得金色女如迦葉者，遂以室之。先是，毘婆尸佛滅度後，眾以其舎利建塔，塔之像，其面金色缺壞。是時迦葉方為煅金師，會有貧女持一金錢求冶為薄，欲往補之。迦葉聞且樂為。補已，囙相與願世世為無姻夫婦。以是報，九十一刼體皆金色。後生梵天，天之壽盡，乃出此婆羅門富家。及是夫婦而其體復肰，故初名迦葉波，此曰飲光，葢取其色之義也。肰皆清淨，雖偶，未嘗有男女意，終亦懇求出家。其父母從之，即為沙門。入山以杜多行自修，令空中有告者曰：「佛已出世，請往師之。」尊者即趨于竹林精舎，勤敬如來。乃分座命之坐。而大眾皆驚，謂其何以與此？如來知之，乃說其夙緣，以斷群疑<span class='note-inline'>(有《佛說大迦葉本經》在藏)</span>。尋為之說法，而尊者即座成道。肰其積修勝德而智慧高遠，故如來嘗曰：「我今所有大慈大悲、四禪三昧、無量功德以自莊嚴，而迦葉比丘亦復如是。」一朝乃以正法付之，囑其相傳，無令斷絕。復授金縷袈裟，命之轉付彌勒。及如來般大湼槃，而尊者方在耆闍崛山。是時地震，光明炤耀，即以天眼知之，乃謂眾曰：「佛湼槃矣。嗟乎！正法眼滅，世間虛空。」與其徒眾即趋于拘尸那城。既至乎雙樹之間，而如來已化，內于金棺。尊者大慟，遂感如來足出於棺，以慰其哀慕。尋致栴檀白㲲，以資其闍維。既而尊者謂：「金剛舎利，冝與人天，為其福力。吾等比丘，當務結集，以惠來世，為其大明。」即以神通自昇須彌之頂，而說偈曰：</p>

<div class="lg regular" style="margin-left:0em;"><div class='lg-row'>如來弟子　且莫湼槃</div>
<div class='lg-row'>得神通者　當赴結集</div>
</div><p style="margin-left:0em;text-indent:2em">遂擊金鐘，其偈因鐘聲而普聞，故五百應真皆會於畢鉢羅岩。惟阿難以漏未盡，不得即預<span class='note-inline'>(有《大迦葉集藏經》，在藏中指阿難九罪)</span>。宿戶外，終夕思之，及曉乃得正證。遂以之叩戶相告，尊者曰：「若肰，汝可以神通自戶鑰中入。」阿難如其言而至。是時僉議三藏者冝何為先？尊者曰：「冝先修多羅。」因謂諸聖曰：「此阿難比丘，總持第一，而常侍如來，其所聞法，如水傳器，無有遺餘，冝命以集修多羅藏。」次命優波離以集毘尼藏，復命阿難集阿毘曇達摩藏。已而尊者即入願智三昧，觀其所集，果無謬者。肰尊者處世方四十五年，終以結集既畢，而說法度人亦無量矣。自念衰老，冝入定於鷄足山以待彌勒。故命阿難曰：「昔如來將般湼槃，預以正法眼付囑於我。我將隠矣，此復付汝。汝善傳持，無使斷絕。」乃說偈曰：</p>

<div class="lg regular" style="margin-left:0em;"><div class='lg-row'>法法本來法　無法無非法</div>
<div class='lg-row'>何於一法中　有法有非法</div>
</div><p style="margin-left:0em;text-indent:2em">阿難於是作禮奉命。復念，如來舎利皆在諸天，欲往辭之。遽凌虛遍至塔廟，禮已而還。復以夙約必別阿闍世王，及至其門，會王方寢，因謂閽者曰：「摩訶迦葉將入定於鷄足山，故來相別。王起奏之。」遂以周孝王之世，窅肰入其山，席艸而坐，自念：「今我被糞掃服，持佛僧伽黎，必經五十七俱胝，六十百千歲，至於彌勒出世，終不致壞。」乃語山曰：「若阿闍王與阿難偕來，汝當為開，已復合。」於是寂肰乃入滅盡定，時也大地為之動。而阿闍世王亦夢其殿梁忽折，及覺，而司門者果以尊者之語奏。王聞泣下，為之歎息。即詣竹林精舎，拜阿難，命之同往。逮至鷄足山，而其山闢，尊者定體儼肰在其間。王且哀且禮，命取香薪欲為焚之。阿難謂王曰：「未可燔也。此大迦葉方以禪定持身，而俟彌勒下生，授佛僧伽黎，乃般湼槃。」王聞此而敬之益勤。及至與阿難引厺，而其山合如故。</p>
</div>
<div class='div-other'><a id='mulu20' />
<p class='h2'>曹溪一滴</p><p style="margin-left:0em;text-indent:2em">鷄足摩訶迦葉尊者，摩伽陀國人也。因世尊在靈山會上，有六梵天王以金色波羅花獻佛，請佛說法。世尊登座，拈花示眾。是時，百億人天皆黙肰，唯迦葉尊者破顏微笑。世尊曰：「吾有正法眼藏，湼槃妙心，實相無相，微妙法門，不立文字，教外別傳，付囑摩訶迦葉。」世尊至多子塔前，命摩訶迦葉分座令坐，以僧伽黎圍之，遂告曰：「吾以正法眼藏，密付於汝。汝當護持，傳付將來。」一日因阿難問曰：「師兄，世尊傳金襴袈裟外，別傳箇甚麼？」迦葉召阿難，阿難應諾。迦葉曰：「倒卻門前剎竿著。」既付法與阿難，尊者復以夙約，必別於阿闍世王，入鷄足山席艸而坐。自念：「今我被糞掃服，持佛僧伽黎，必經五十七俱胝，六十百千年，至彌勒出世，終不致壞。」<span class='note-inline'>(彼時阿難親刻尊者像一尊，遺于華首門。今迦葉殿所供小像是也。出《白古通》)</span>。</p>
<p style="margin-left:2em">按：《傳燈錄》及《佛祖綱目》諸經書所載摩訶迦葉事，皆與此同，故不重錄。</p>
</div>
<div class='div-other'><a id='mulu21' />
<p class='h2'>大唐西域記</p><p style="margin-left:0em;text-indent:2em">迦葉承佛旨，任持正法，結集既盡，至第二十年，將入定滅，乃往鷄足山。山隂而上，盤曲取路，至西南岡上。山峰險阻，崕逕磐礴，乃以錫杖叩剖之，如割山徑。既開，逐路而盤紆曲折，迴互針通，至于山頂。東北面出。既入山峰之中，奉佛袈裟而立。以願力故，三峰覆<span class='corr'>斂</span>。故今此山三峰隆起。</p>
</div>
<div class='div-other'><a id='mulu22' />
<p class='h2'>名勝志</p><p style="margin-left:0em;text-indent:2em">鷄足山大頂普光殿脚，有石門千仞，人跡罕至。藏經云：平陽僧法顯入西竺求經，踰葱嶺而南。將至鷄足山，路遇老人，龐睂偉貌，顯不悟其為神人。頃有一沙彌至，顯始問：「耆老為誰？」荅曰：「大迦葉也。」顯始知即是尊者顯靈，乃追至迦葉門，為大石所橫，不得入，遂流涕而去。</p>
</div>
<div class='div-other'><a id='mulu23' />
<p class='h2'>法顯傳</p><p style="margin-left:0em;text-indent:2em">從貝多樹南行三里，到一山，名鷄足，大迦葉今在此山中。劈山下入，入處不容人。下入極遠，有旁孔，迦葉全身在此中住。孔外有迦葉洗手土，彼方人若頭痛者，以此土塗之即差。此山中，故有諸羅漢住。彼方諸國道人，年年往供養。心濃至者，夜即有羅漢來共言論。釋其疑已，忽肰不見。此山榛木荗盛，又多獅子、虎、狼，不可妄行。</p>
<p style="margin-left:2em">三代之時，滇中原屬西域之地，為阿育王所封。攷之佛典、野史，點蒼即靈鷲。則此鷄山為迦葉尊者入定之處無疑矣。緣鷄足山至漢以後，始通中國。而中原人覩佛書，哆大多荒唐語，遂以佛為非復人世所有。故親覩鷄山華首石門，而反疑尊者未必在此。葢不知鷄山當周時，原在天竺幅員之內，具此山前後數百里之間。諸佛菩薩靈蹟顯著者甚多，其為佛地可知。其辨論具〈山水下〉，覽者冝細詳焉。</p>
</div></div>
<div class='div-other'><a id='mulu24' />
<p class='h1'>星野</p>
<div class='div-xu'><a id='mulu25' /><p style="margin-left:2em">野史氏曰：九州分野，懸象于天。豐歉災祥，於是徵焉。謹則獲吉，怠則貽凶。人事與天行相召，烏可忽也？志星野。</p>
</div>
<div class='div-other'><a id='mulu26' /><p style="margin-left:0em;text-indent:2em">分野在天屬井鬼，入參七度。<span class='note-inline'>(《漢書》)</span></p>
<p style="margin-left:0em;text-indent:2em">次鶉首<span class='corr'>末</span>位。<span class='note-inline'>(《晉書》)</span></p>
<p style="margin-left:0em;text-indent:2em">麗中台上位北斗開陽一星。<span class='note-inline'>(《宋書》)</span></p>
<p style="margin-left:0em;text-indent:2em">太白主益州，又北斗第二星主益州。<span class='note-inline'>(《星經》)</span></p>
<p style="margin-left:0em;text-indent:2em">參伐流為益州。<span class='note-inline'>(《元命包》)</span></p>
<p style="margin-left:0em;text-indent:2em">明堂為益州。<span class='note-inline'>(《太乙書》)</span></p>
<p style="margin-left:0em;text-indent:2em">鷄足於大理十之一，於滇則百之一也。何問乎星野？肰其間有人事焉。一人之身，修悖之感，上通于天；德星之聚，關乎兩家。久旱飛霜，係于一人。况五百里之大，其人事之叅䥘，不知幾何？休咎既異則有災祲，有災祲則有徵應，有徵應則愈宜謹修悖矣。况天文家言星氣，在朝象官，在人象事，在野象物。鷄山在野，獨無可象乎？此固儒者所冝求詳也。今考之前史，併《通志》等書，辨論紛紛。詳究其說，則鷄山分野，原屬井鬼。祲祥之占，循是考驗，或可以無謬矣。</p>
<p style="margin-left:0em;text-indent:2em">按：范少伯、鬼谷子、張子房、諸葛孔明皆云，參觜益州，益州入參七度，越嶲入觜三度。繇此言之，則益州于辰為申，於星為觜參，於次為實沈，于分為晉。及考《漢．地志》曰：「東井、輿鬼，秦之分野。其界自弘農，故關以西至張掖、酒泉，又西南牂牁，越嶲、益州皆冝屬焉。」皇甫謐《帝王世紀》：「自井十六度至柳八，曰鶉首之次，為秦之分野。」蔡邕：「起井十度為鶉首，起畢六度為實沈。」李淳風以畢至井為實沈之分野，屬益州。僧一行以東井、輿鬼為鶉首，其野自漢三輔、北地、上郡，盡西南彛越嶲、益州郡。繇此言之，則益州於辰為未，于星為井鬼，于次為鶉首，於分為秦。夫一益州也，或言其星為觜參，或言為井鬼；或言其次為實沈，或言為鶉首。此無他，益之於秦，地相近也；參伐、井鬼，宿相近也；實沈、鶉首，次相近也；申與未，辰相近也。一行獨究之說曰：「懸象在天，其本在地；星之與土，以精氣相屬，而不係於方隅。」其占測以河山為界，而不主於州國。古今言分野者，莫精于此矣。蘇伯衡之說又曰：「分野指列宿所屬之星土，古書已亡。列辰紀天運日躔之度舎，曆家取證。囙度舎所止而妖祥見焉，則所屬之地亦可徵矣。」觀此，則分野不可以方隅測；而星主精氣相屬之說，古書無存，惟靜極通達者識之。彼以揣摩臆度言星氣者，無怪乎往往乖互也。雲南幅員最廣，其在西而北者，皆屬井鬼；其在東而南者，皆屬觜參。鷄足一山，實界滇之西北，占驗之家，其能舎井鬼而他適乎？</p>
</div></div>
<div class='div-other'><a id='mulu27' />
<p class='h1'>形勢</p>
<div class='div-xu'><a id='mulu28' /><p style="margin-left:2em">野史氏曰：地理之說，形勢尚矣。先王疆理九州，間以山川，寧止辨土宜等賦貢已哉？控帶險阻，變移風俗，厥旨深哉！鷄山雖僻一隅，連跨三州；舊介蠻彝，土俗悍魯。賴迦葉之力，殷重此山。佛法既興，人情化善。感通遙邈，山更以名。則崇巍之興觀匪細也。志形勢。</p>
</div>
<div class='div-other'><a id='mulu29' /><p style="margin-left:0em;text-indent:2em">滇為梁州裔土，蜀之苑囿。<span class='note-inline'>(《河圖緯》)</span></p>
<p style="margin-left:2em">按：蜀初名梁州。漢武開拓滇地，漸置犍為、越嶲、牂牁諸郡，附梁州。以其地漸增益故，改梁州為益州。元封二年，乃置益州郡，即今大理是也。</p>
<p style="margin-left:0em;text-indent:2em">鷄足山地屆三州，面左賓川，右鄧川，後北勝，而總屬大理府。大理即古所謂南詔也。彝人稱王為詔，稱朕為况，稱帝為[白*票]信，稱兄曰容，稱弟曰鍾，稱其下曰昶。按滇初名六詔，至唐憲宗元和十八年，蒙氏以計滅五詔，都於葉榆。以其地在六詔之南，故名南詔，後改為大理國。考六詔之地，東西三千里，南北四千六百里。鷄足一山，葢處六詔之中。</p>
<p style="margin-left:0em;text-indent:2em">鷄足山，上古之世原名青巔山，屬天竺國，為阿育王所封故地。《南詔野史》載：「周天竺國阿育王有三子。王畜一神馬，三子爭之。王令放馬，得者與之。三子追至昆池東山得馬，即今之金馬山；長子繼至，知馬已為弟得，遂屯西山。時碧鳳在山，土人呼為碧鷄。至蒙氏封二神為景帝，今鷄足山土主神即景帝也。」可見金馬、碧鷄之名，皆本於阿育王。則此山疆域舊為西域無疑矣。</p>
<p style="margin-left:0em;text-indent:2em">山形雄㨿六詔，控引西番。前臨蒼洱，後帶金沙。連接三州，風和土美。南有畢鉢羅窟，北有石寶山<span class='note-inline'>(此石寶在鶴慶)</span>，俱菩薩顯化道塲。又《郡志》載：「蒼山中岩號雪山，世傳為佛苦行之地，草石皆有栴檀香氣。叢林梵剎，諸峯相望。」葢舊在天竺幅員之內，為阿育王封域，故國有三千蘭若，今存者什一耳。且茲山三峯迴抱，萬水奔朝，洞穴幽奇，岩壁陡峻，實甲西南。且林阻谷奧，而從無蛇虎之患，其為佛地無疑。宋太祖按地圖，以玉斧畫大渡河以西，棄而不有。故宋人作《洞天福地記》，南中見遺；未得為通方之論矣。</p>
<p style="margin-left:2em">鷄足山：東一百二十里至賓川州界，西一百二十里至鄧川州界，南八十里至賓川州界，北一百二十里至北勝州界。</p>
</div></div>
<p class='juan'>卷之一終</p>
</div><!-- end of div[@id='body'] -->
</body></html>