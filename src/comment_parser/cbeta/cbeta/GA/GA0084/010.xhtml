<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雞足山寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1069' />
<p class='juan'>雞足山志卷之十</p>
<div class='div-other'><a id='mulu1070' />
<p class='h1'>藝文<span class='note-inline'>(續)</span></p>
<div class='div-other'><a id='mulu1071' />
<p class='h2'>遊雞足山記</p><p class="byline"><span class='note-inline'>(維揚)</span>徐元圭<span class='note-inline'>(魯人)</span></p><p style="margin-left:0em;text-indent:2em">余惟山川之秀，在於天，不在於人；然天開之，未有不因人以成之者也。雞足山以山形得名，界賓、鄧二州，屬大理郡。古為西域地，故多佛祖神奇事。漢以前不與中國通，自相如〈諭巴蜀〉後始通聲教，亦僅羈縻之而已。以及唐、宋，蒙叚竊據，終梗化外。迨元至明既歸版圗，於是遊踪宦轍輻輳，其地聲華流佈中夏。其名勝之概，靈奇之蹟，遂膾炙人口，殆與九華、峨嵋諸名山競勝矣。余心竊慕之，然以相距萬里，欲一探而不可得，亦徒托之夢想間耳。歲丙<span class='corr'>戌</span>會稽章公奉命守葉榆；與余善，因偕之行，冀欲成初志也。抵榆後，未得即往。越明年正月戊午，命肩輿由陸行，三日抵山半之大覺寺，宿焉。其入山之徑，所經歷者，則自拈花寺始，過洗心橋。山麓一村名沙址，有土主廟。接靈山一會坊，即登山至大龍湫。折而上大士閣、石鐘寺等處，而紺殿琳宮，固已不勝紀矣。明日由大覺過寂光、首傳二寺，歷慧燈庵、玉皇閣，遂至迦葉殿。瞻禮久之，即捨輿，徒步杖藜而登。盖至此則山愈高，路愈險，不可復通輿馬矣。到銅瓦寺少憩，由寺後躡猢猻梯，冠履相接，手足偕作。約里許，遂造絕頂。徘徊四望，而一山之全體，盡在目中。而金殿輝煌，香爐洪壯，天一閣之崇高廣遠，令人低佪而不能去。瞻眺凢二三時，寒風<span class='corr'>刺</span>骨，不可久竚。遂從山後西折而下，由束身峽過虎跳澗、捨身崖諸處，以至華首門。其導行師歷歷指點曰：某為羅漢壁，某為九重崖，某為玉龍瀑，某為盤陀石。而袈裟石、仙碁枰、曹溪水、八功德水，諸細碎處，亦一一舉示焉。又遙指瓊樓玉宇，不下百十餘處，皆巍峩輝煥，插漢干霄，無不躍然於睂睫間者。已，復邀余遊勝峯、傳衣、尊勝塔院等剎，令得備覽其勝。余曰：「不須，已得之矣！」師曰：「君足跡未至而云已得，無乃面欺乎？」余曰：「非欺也，姑少俟當悉言之。」遂返大覺。暮食竟，顧謂導行師與主僧<span class='corr'>軰</span>曰：「吾試為諸師言所以得之之故。夫茲山嵯峨綿亙，來龍千里；攢峰峭壁，斷壑飛泉，景象萬千，難以枚舉。要而言之，則迦葉殿正當胸臆，為一山之主。而其古貌聖像一尊，相傳為阿難手製；即不其然，然屢經囬祿而不燬，亦足異也。其大觀在絕頂，北望雪山千里；儼若銀屏；東觀日出，滄波光芒奪目，况金江如帶，環繞其間；西而洱海、蒼山，近若咫尺；南而千巒萬壑，交錯其前。即佛光時現時隱，包羅萬象，要莫非靈氣之所特鍾也。至華首門，一岡盤旋數里，壁立千尋。而劈面特開重簷，宛似郭門深甕，雙扉對列，楣闑炯然。嘗閱大藏諸典，咸謂釋迦弟子大迦葉肉身入定於此。夫以大慈氏神通廣運，何所不可？而又有神僧小澄與鷲鳥來朝。種種靈異，似未可以凡情度也。此外，若羅漢壁之陡峭、虎跳澗之險崎、玉龍瀑之飛灑、盤陀石之錯綜。其餘一峰一壑，高或參天，深如無地；一崖一石，肖似物形，神工鬼斧。凡此皆秀靈磅礴蘊結而成，是則所謂天也，非人力也！至於招提、蘭若，撲地連雲，隨處佈置，幾如碁列。或靠青峰，或臨碧水，或倚孤柯，或踞奇石，莫不琳瑯，丹雘備極莊嚴。而暮皷晨鐘、經聲佛號，遠邇相聞；佛祖賴此以式靈，遊人賴此以停轍，修士賴此以棲息。此所謂盡人之力，以補天之所不逮也。然變遷有時，興廢不一，固已遜天之為之者一籌矣。今余之登斯山也，其於天人之際，身歷而得者三之一，遙望而得者三之一，神會而得者亦復三之一。固不必足遍巉巖、目窮林藪，而後始為得也。則余之所謂得之者，豈其誣乎？諸師以為然否？」聞者皆唯唯稱善而退。余復徙倚閒庭，憑高望遠，萬籟無聲，一塵不着；惟見松濤萬壑，蘿月千峰，而颯爽之氣襲人襟袖，翛然有遺世獨立之思焉。其於自得之况，更有難以形容者。時欲起諸僧而告之，則固已欲辨而忘言矣，爰屬筆而為之記。</p>
</div>
<div class='div-other'><a id='mulu1072' />
<p class='h2'>登四觀峰歌</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>登中峰兮造巔　揚雜佩兮雲褰　睇金江兮蟬聯　接點蒼兮比肩　白雲兮綿綿</div>
<div class='lg-row'>何雪山之列銀屏兮不知其幾千百里　亦恍然而來於吾前</div>
<div class='lg-row'>余懷兮仚仚　渺身世兮微纎</div>
<div class='lg-row'>逝憑虛兮揖羽仙　將追踪兮廣成之與偓佺</div>
</p></div>
<div class='div-other'><a id='mulu1073' />
<p class='h2'>華首門</p><p class="byline">前人</p>
<div class="lg regular" style="margin-left:0em;"><div class='lg-row'>壯哉華首門　何年肇靈異　雄峯接重霄　深澗臨無地</div>
<div class='lg-row'>崖端一壁懸　石上雙扉閉　依稀楣闑分　彷彿金鋪記</div>
<div class='lg-row'>虛覆兩重簷　城闕差相類　險峭本天成　對之心驚悸</div>
<div class='lg-row'>迦葉何因緣　入此同游戲　又有小澄僧　神通與無二</div>
<div class='lg-row'>靈鷲歲來朝　如期輒自至　至人多神奇　未可輕訾議</div>
<div class='lg-row'>我來新雨後　烟景正明媚　松濤翠欲流　花光爛如醉</div>
<div class='lg-row'>植杖岩阿間　清爽從空墜　歸宿半山樓　冷肰不成寐</div>
</div></div>
<div class='div-other'><a id='mulu1074' />
<p class='h2'>登雞足山</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>為探名勝事攀躋　樹色雲光繞杖藜　象教只今周宇內　神通早自闢滇西</div>
<div class='lg-row'>石門華首丹霞掩　金殿香爐紫霧迷</div>
<div class='lg-row'>四觀峯頭時極目　松濤萬疊眾山低</div>
</p><p style="margin-left:0em;text-indent:2em">又</p>
<p style="margin-left:0em;text-indent:0em;" class="lg-abnormal"><div class='lg-row'>躡磴攀蘿上絕峰　驚看險峭削芙蓉　靈山雪色圖中見　洱海波光鏡裡逢</div>
<div class='lg-row'>星隕盤陀千點石　壁懸羅漢萬株松</div>
<div class='lg-row'>到來已自清心骨　斷壑寒泉更幾重</div>
</p></div>
<div class='div-other'><a id='mulu1075' />
<p class='h2'>宿大覺寺</p><p class="byline">前人</p>
<div class="lg regular" style="margin-left:0em;"><div class='lg-row'>不盡登臨興　投閒此靜林　樓高山月小　松密野雲深</div>
<div class='lg-row'>大夢何由覺　真源豈易尋　篆烟泉響處<span class='note-inline'>(寺內有湧泉，名「篆烟泉」)</span>　早已淨名心</div>
</div></div>
<div class='div-other'><a id='mulu1076' />
<p class='h2'>雞山八景</p><p class="byline">前人</p>
<div class='div-other'><a id='mulu1077' />
<p class='h3'>天柱佛光</p><p style="margin-left:0em;text-indent:0em;" class="lg-abnormal"><div class='lg-row'>雲光蕩蕩滿山鋪　湧出輪囷五色圗　時向峰頭一舒眺　恍然覿面見真吾<span class='note-inline'>(雞山佛光，人人皆見己像，故名「攝身光」云。)</span></div>
</p></div>
<div class='div-other'><a id='mulu1078' />
<p class='h3'>華首晴雷</p><p style="margin-left:0em;text-indent:0em;" class="lg-abnormal"><div class='lg-row'>萬山迴合氣氤氳　眾嶺陰晴咫尺分　霽日石門懸一片　震聲只隔半溪雲</div>
</p></div>
<div class='div-other'><a id='mulu1079' />
<p class='h3'>蒼山積雪</p><p style="margin-left:0em;text-indent:0em;" class="lg-abnormal"><div class='lg-row'>點蒼積雪皎如銀　半壁平分作比隣　總為雞山開勝概　高懸圗畫四時新<span class='note-inline'>(蒼山積雪，盛暑不消，故云。)</span></div>
</p></div>
<div class='div-other'><a id='mulu1080' />
<p class='h3'>洱海迴嵐</p><p style="margin-left:0em;text-indent:0em;" class="lg-abnormal"><div class='lg-row'>半掌澄流篏碧山　朝來雲氣出波間　時從四觀峯頭望　鏡裡依稀擁翠鬟</div>
</p></div>
<div class='div-other'><a id='mulu1081' />
<p class='h3'>塔院秋月</p><p style="margin-left:0em;text-indent:0em;" class="lg-abnormal"><div class='lg-row'>四山風靜夜迢迢　深院明蟾共寂寥　百尺浮圖淨如練　一庭秋水浸瓊瑤<span class='note-inline'>(其塔粉堊，瑩然潔白，故云。)</span></div>
</p></div>
<div class='div-other'><a id='mulu1082' />
<p class='h3'>萬壑松濤</p><p style="margin-left:0em;text-indent:0em;" class="lg-abnormal"><div class='lg-row'>鹿尾陰搖謖謖風　崖巒一望總空濛　不知身在翠微裡　疑泛虛舟碧海中</div>
</p></div>
<div class='div-other'><a id='mulu1083' />
<p class='h3'>飛瀑穿雲</p><p style="margin-left:0em;text-indent:0em;" class="lg-abnormal"><div class='lg-row'>萬仞峯頭瀉碧泉　近看如雨遠如烟　最憐崖下閒雲疊　濕透寒光飛不前</div>
</p></div>
<div class='div-other'><a id='mulu1084' />
<p class='h3'>重崖返照</p><p style="margin-left:0em;text-indent:0em;" class="lg-abnormal"><div class='lg-row'>落日山根弄晚晴　流暉東壁轉光明　崖端草木添顏色　疑是霞飛滿赤城</div>
</p></div></div>
<div class='div-other'><a id='mulu1085' />
<p class='h2'>遊感通寺</p><p class="byline">前人</p><p style="margin-left:0em;text-indent:2em">寺在榆城南十里，舊有波羅祖師遺雙足印於殿中石上。至明初無極禪師入朝，有馬嘶花放之異。太祖因贈詩三律，今御書墨蹟猶存。楊升庵先生居南，建寫韻樓於此，後人改題為狀元樓。又昔有禪師，夜翻貝葉，見龍女立其傍。叱之，趨庭下，化為樹。後開白花，中心出黃色一瓣，如如意狀，遂名龍女花。而感通寺亦因此得名云。</p>
<p style="margin-left:0em;text-indent:0em;" class="lg-abnormal"><div class='lg-row'>葉榆城外感通寺　古樹猶開龍女花　天子御書光日月　狀元樓閣鎖烟霞</div>
<div class='lg-row'>松窗風度經聲細　金鼎雲橫篆影斜</div>
<div class='lg-row'>小衲競誇前代事　趾痕印石老僧伽</div>
</p></div>
<div class='div-other'><a id='mulu1086' />
<p class='h2'>登五佛山，訪佛語上人</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>亂石荒榛百折蹊　林巒寂寂草萋萋　白雲影裡孤僧住　綠樹陰中眾鳥啼</div>
<div class='lg-row'>岩虎雨風時一嘯　山猿花果每相携</div>
<div class='lg-row'>人烟隔絕誰能到　野老探幽獨杖藜</div>
</p></div>
<div class='div-other'><a id='mulu1087' />
<p class='h2'>警悟（滿庭芳調）</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>傀儡塲中　觸蠻隊裡　忙忙歲月如流　眼前人事　水上一浮漚</div>
<div class='lg-row'>使盡神機妙用　都只為　蝸角蠅頭　卻不道　生來有命　空自費營謀</div>
<div class='lg-row'>休休　須向這　愁城苦海　早把身抽</div>
<div class='lg-row'>且陶情物外　寄跡林丘　待學盟鷗野老　還有那　夢蝶莊周</div>
<div class='lg-row'>但愽箇　瀟瀟灑灑　詩酒任優游</div>
</p></div></div>
<p class='juan'>雞足山志卷之十</p>
<div class='div-other'><a id='mulu1088' />
<p class='h1'>藝文<span class='note-inline'>(下)</span></p>
<div class='div-other'><a id='mulu1089' />
<p class='h2'>五言古詩</p>
<div class='div-other'><a id='mulu1090' />
<p class='h3'>明</p>
<div class='div-other'><a id='mulu1091' />
<p class='h4'>渡洱河登雞足山</p><p class="byline"><span class='note-inline'>(翰林)</span>李元陽<span class='note-inline'>(中谿)</span></p><p style="margin-left:0em;text-indent:0em;" class="lg-abnormal"><div class='lg-row'>乘興訪名山　發<span class='corr'>棹</span>洱河涘　蘭舫亂碧波　躍浪看鱣鯉</div>
<div class='lg-row'>兔目愧清官　已到東山趾　舎舟理輕策　馬足隨雲起</div>
<div class='lg-row'>長薄帶斜陽　夭<span class='corr'>矯</span>鬱如綺　岑岫相盤旋　崖壑互填委</div>
<div class='lg-row'>石氣何凄凄　冷艷分紅紫　既立九重岩　亦歃曹溪水</div>
<div class='lg-row'>突見華首門　下拜斯為美　古松千尺長　馬遠畵中似</div>
<div class='lg-row'>檜株如連纛　半被雷焼死　<span class='corr'>排</span>空羅漢壁　嵌洞援藤藟</div>
<div class='lg-row'>楊黼棲真處　崖傾不可履　直北豹林幽　中有隱君子</div>
<div class='lg-row'>九鼓石如鐵　隕星何代始　掘山得此碑　土㴱三尺底</div>
<div class='lg-row'>上有蠡篆文　依稀識壬癸　天王捧馬蹄　此句難為理</div>
<div class='lg-row'>吁嗟大化中　陵谷互成毀</div>
<div class='lg-row'>躋陟迦葉殿　僧堂聊徙倚　老僧為我言　一事真奇詭</div>
<div class='lg-row'>三更鐘自鳴　今朝公來止　山靈應愛客　更復留行李</div>
<div class='lg-row'>大頂上有雲　變眩千萬里　西望盡天竺　傍觀窮地紀</div>
<div class='lg-row'>宇宙無終畢　浩歌吾老矣</div>
</p></div>
<div class='div-other'><a id='mulu1092' />
<p class='h4'>出山再題</p><p class="byline">蘇湖</p>
<div class="lg regular" style="margin-left:0em;"><div class='lg-row'>探奇出雲樹　披褐帶烟霧　鐘聲滿寒松　月落高峯暮</div>
<div class='lg-row'>流泉不出山　歸雲還衣裾　雲水何洄沿　遊人獨前去</div>
</div></div>
<div class='div-other'><a id='mulu1093' />
<p class='h4'>春日遊九重崖</p><p class="byline">大䥘和尚</p>
<div class="lg regular" style="margin-left:0em;"><div class='lg-row'>春㴱景物和　山氣更明潔　徐步忘險阻　扶杖肆愉悅</div>
<div class='lg-row'>竹樹自幽㴱　循目烟嵐接　溪聲隔林杪　石路幾迴折</div>
<div class='lg-row'>小憇岫巒隈　俯視諸峯列　仰睇嶺頭雲　厺天不盈尺</div>
<div class='lg-row'>崖下精舎開　禪棲實清越　老樹不可名　石狀瘦而別</div>
<div class='lg-row'>蔬蒲香積具　相對忘主客　憑閣一遐眺　村舎如蟻垤</div>
<div class='lg-row'>憫彼蚩蚩者　塵勞遞煎迫　世網欣脫肰　遊觀能自適</div>
<div class='lg-row'>偶爾寄微軀　幸不為形役　山水得我情　㴱淺俱無射</div>
<div class='lg-row'>歸路御風行　丘壑每相逆　囬瞻向來峯　蒼茫晚烟碧</div>
</div></div>
<div class='div-other'><a id='mulu1094' />
<p class='h4'>華首門</p><p class="byline">前人</p>
<div class="lg regular" style="margin-left:0em;"><div class='lg-row'>絕壁插空起　直上幾千尺　五丁鑿山根　半崖開石闕</div>
<div class='lg-row'>雙扉宛肰閉　尊者閟靈跡　守衣遵佛㫖　一定歷千劫</div>
<div class='lg-row'>點蒼入畵圖　了了凝素雪　洱水一杯浮　褰裳似宜涉</div>
<div class='lg-row'>崖勢臨萬仞　陡削如屏列　老樹每倒懸　瘦石數欹凸</div>
<div class='lg-row'>遊覽固可娛　危險亦難躡　飛猿倚樹啼　升降且盤躃</div>
<div class='lg-row'>石級隘復斜　攀援多罄折　俯愁地軸翻　仰畏山柱裂</div>
<div class='lg-row'>轟雷起壑底　隱隱雲霧窟　峯巔旭日開　陰晴指顧別</div>
<div class='lg-row'>嘯歌覓歸途　夢魅猶惴怯　後來誰續遊　毋徒山水役</div>
<div class='lg-row'>勝情具千古　心期闇相接</div>
</div></div>
<div class='div-other'><a id='mulu1095' />
<p class='h4'>春晴獨遊</p><p class="byline">前人</p>
<div class="lg regular" style="margin-left:0em;"><div class='lg-row'>茲山奇不厭　攬勝惟我欲　前溪微雨過　朝峰如新沐</div>
<div class='lg-row'>曳杖穿㴱林　瘦石依篁竹　泉聲隔樹聞　空響荅幽谷</div>
<div class='lg-row'>黃粉落緇衣　松花曉夜熟　好鳥弄春晴　次第嚶鳴續</div>
<div class='lg-row'>盤桓藉草坐　曠肰玩幽獨　此中與世忘　探討殊不足</div>
</div></div>
<div class='div-other'><a id='mulu1096' />
<p class='h4'>瞻華首門</p><p class="byline">無盡<span class='note-inline'>(俗名陳起相)</span></p><p style="margin-left:0em;text-indent:0em;" class="lg-abnormal"><div class='lg-row'>人　世烟霞幻　兀肰門獨關　猶謂烟霞樂　探尋自不閒</div>
<div class='lg-row'>歲月杳何許　孤杖驚愁顏　吳練懸千里　蒼雲識故山</div>
<div class='lg-row'>共憐春色去　花老未知還</div>
</p></div>
<div class='div-other'><a id='mulu1097' />
<p class='h4'>雞山散步</p><p class="byline">大䥘和尚</p>
<div class="lg regular" style="margin-left:0em;"><div class='lg-row'>朝嵐娛輕暉　羇心展孤眺　遠峰了了明　迴溪㴱窈窕</div>
<div class='lg-row'>林木翳寒泉　孤影時相炤　白石潔可踞　漱濯從吾好</div>
<div class='lg-row'>殷殷雷度嶺　稍稍雲生隩　山中視聽閒　烟霞具清奧</div>
<div class='lg-row'>幽事不易尋　虛心領其妙　曳杖竟忘疲　天風荅長嘯</div>
</div></div>
<div class='div-other'><a id='mulu1098' />
<p class='h4'>蒼波閣看月</p><p class="byline">廣稱<span class='note-inline'>(眼藏)</span></p>
<div class="lg regular" style="margin-left:0em;"><div class='lg-row'>積雨滯人懐　夕陽忽開霽　虛閣來清風　樹杪<span class='corr'>斂</span>雲翳</div>
<div class='lg-row'>一輪上遠空　清光滿庭砌　皎潔絕纎埃　恍與素心契</div>
<div class='lg-row'>迴映九曲崖　洞穴亦明麗　踈星動㴱林　時聞孤鶴<span class='corr'>唳</span></div>
<div class='lg-row'>幽人徒苦吟　歲月每易逝　倚石久徘徊　夜靜溪聲細</div>
<div class='lg-row'>長嘯不成眠　似欲忘身世</div>
</div></div>
<div class='div-other'><a id='mulu1099' />
<p class='h4'>遊雞足山</p><p class="byline"><span class='note-inline'>(詹事府)</span>李如楠<span class='note-inline'>(仙盤　貴陽)</span></p>
<div class="lg regular" style="margin-left:0em;"><div class='lg-row'>登山必孤峻　聽水必清源　夙昔丘壑志　及此情依肰</div>
<div class='lg-row'>林㴱草木秀　路暗鳥雀喧　行行穿石磴　冥冥入野烟</div>
<div class='lg-row'>松風為我發　渴日不成暄　澗聲下青靄　幾載始潺湲</div>
<div class='lg-row'>蘭芷有餘芳　盈我懷袖間　下視浮雲變　仰睇天路懸</div>
<div class='lg-row'>徘徊起㴱悟　浩歌懷商山　惜哉厺已久　幽意誰與傳</div>
</div></div>
<div class='div-other'><a id='mulu1100' />
<p class='h4'>華首門</p><p class="byline">前人</p>
<div class="lg regular" style="margin-left:0em;"><div class='lg-row'>曳杖伺朝旭　山霧且濛濛　我行欲何之　遠登雲上峯</div>
<div class='lg-row'>景物隨意領　一道穿萬松　怪石何崎嶔　隱雪礙晴空</div>
<div class='lg-row'>囘看崖下雲　倐忽化為虹　高嘯林巒青　荷服飄天風</div>
<div class='lg-row'>石門入定處　漠漠紫苔封　棖臬臨千仞　五丁斧鑿工</div>
<div class='lg-row'>古佛亦已遠　此道無終窮　願言附高鳥　舉翼賔蒼穹</div>
</div></div>
<div class='div-other'><a id='mulu1101' />
<p class='h4'>尊勝墖院待月</p><p class="byline">大䥘和尚</p>
<div class="lg regular" style="margin-left:0em;"><div class='lg-row'>積雨晦㴱崖　夕陽忽開霽　理策肆遐觀　同人先後至</div>
<div class='lg-row'>輕雲面面收　孤霞沒荒裔　嘯歌仰太虛　次第明星麗</div>
<div class='lg-row'>少焉天宇晶　皓魄無纎翳　塔影掛碧霄　四映曠無際</div>
<div class='lg-row'>懐抱一何長　感慨不能寐　我情為境移　覉思聊自慰</div>
<div class='lg-row'>縱目振衣岡　蒼茫同一視　興會本無端　俯仰盡幽致</div>
<div class='lg-row'>今古有心人　應復憐斯志</div>
</div></div>
<div class='div-other'><a id='mulu1102' />
<p class='h4'>蒼波閣看月</p><p class="byline">李如楠</p>
<div class="lg regular" style="margin-left:0em;"><div class='lg-row'>雨晴山更好　遙遙散輕陰　千峰擁凉月　炤我遠遊心</div>
<div class='lg-row'>仙梵奏初寂　經行周化城　層樓迫星漢　迢遞入遠岑</div>
<div class='lg-row'>樓高夜已久　流光與人親　四座靜不喧　有客獨長吟</div>
<div class='lg-row'>再咏羽衣曲　浩露空冥冥　玉宇如可即　高寒不勝情</div>
<div class='lg-row'>所思隔雲樹　炤顏苦難真　攬輝復惆悵　曠肰迷古今</div>
</div></div>
<div class='div-other'><a id='mulu1103' />
<p class='h4'>遊雞足山</p><p class="byline">古乘<span class='note-inline'>(俗名杜鼎黃)</span></p>
<div class="lg regular" style="margin-left:0em;"><div class='lg-row'>飛鳴不得意　解脫事遠遊　每從山水間　嘯傲忘吾憂</div>
<div class='lg-row'>䟦涉數千里　夢寐雞山頭　神仙那可遇　還丹豈易修</div>
<div class='lg-row'>幽探峰巒美　濯纓向清流　緩步楊黼洞　逶迤㴱且幽</div>
<div class='lg-row'>林陰翠欲滴　好鳥鳴枝頭　登高僧作侶　杖履疲不休</div>
<div class='lg-row'>置身四觀頂　兩袖風颼颼　羣峯幾點黑　洱海一盻收</div>
<div class='lg-row'>嗟彼塵世中　混逐春與秋　真能徧五嶽　自可輕王侯</div>
<div class='lg-row'>生也本如寄　宇宙一何悠　行樂須及時　毋貽達者羞</div>
</div></div>
<div class='div-other'><a id='mulu1104' />
<p class='h4'>獨遊放光寺</p><p class="byline"><span class='note-inline'>(蘭滄兵道)</span>曹延生<span class='note-inline'>(未孩)</span></p>
<div class="lg regular" style="margin-left:0em;"><div class='lg-row'>㴱山寂無人　樹石俱清幽　獨坐磐石上　淡漠一何求</div>
<div class='lg-row'>好風飄肰來　長松韻悠悠　俯觀飛鳥沒　仰睇白日浮</div>
<div class='lg-row'>耳目靜以適　身世等虛舟　閒雲出遠峰　來徃任遨遊</div>
<div class='lg-row'>我心正如此　塵俗安足留</div>
</div></div>
<div class='div-other'><a id='mulu1105' />
<p class='h4'>遊仙掌峰</p><p class="byline">古道<span class='note-inline'>(俗名吳子朗)</span></p>
<div class="lg regular" style="margin-left:0em;"><div class='lg-row'>策杖探幽奇　石徑多迴曲　嵐色浸我裳　泉流濯我足</div>
<div class='lg-row'>烟霞野際㴱　好峰玩幽獨　崖穴透空明　老樹枝半禿</div>
<div class='lg-row'>怪石不可名　松風響謖謖　俯視臨萬仞　林壑累攢簇</div>
<div class='lg-row'>崖半新雨霽　樹色淡新沐　四顧寂無人　山川氣明肅</div>
<div class='lg-row'>日入竟忘歸　浩歌山水綠</div>
</div></div>
<div class='div-other'><a id='mulu1106' />
<p class='h4'>九重崖下望新月</p><p class="byline">前人</p>
<div class="lg regular" style="margin-left:0em;"><div class='lg-row'>新月掛斷山　斜映重崖畔　淨影炤石壁　清輝洗雲漢</div>
<div class='lg-row'>林影光難定　况被風吹亂　亂松浮烟蒼　溪水瀠淡淡</div>
<div class='lg-row'>炤我見孤影　徘徊興長嘆　入戶不成眠　孤影猶相伴</div>
</div></div>
<div class='div-other'><a id='mulu1107' />
<p class='h4'>九重崖下獨坐</p><p class="byline">古笑<span class='note-inline'>(四川安居人)</span></p>
<div class="lg regular" style="margin-left:0em;"><div class='lg-row'>獨坐石室幽　重崖插雲秀　蒼松攫嶺巔　玄鶴舞亭右</div>
<div class='lg-row'>靜對山月扉　古殿鐘旹扣　筧水達前川　離離竹影瘦</div>
<div class='lg-row'>指顧遠近峰　常有碧雲覆　窅肰肆愉悅　俯仰空宇宙</div>
</div></div>
<div class='div-other'><a id='mulu1108' />
<p class='h4'>華首門</p><p class="byline">前人</p>
<div class="lg regular" style="margin-left:0em;"><div class='lg-row'>雨過石房幽　華首晴霞墜　剝蝕蒼苔古　老松垂新翠</div>
<div class='lg-row'>曲磴泉亂飛　霏微沾人袂　聖跡不可窮　塔古碑無字</div>
<div class='lg-row'>大壑起烟嵐　千山互明晦　瞻望四觀峰　矗矗遙相對</div>
</div></div>
<div class='div-other'><a id='mulu1109' />
<p class='h4'>聞大䥘和尚修《雞山志》成</p><p class="byline">李思謙<span class='note-inline'>(六吉　鎮遠)</span></p>
<div class="lg regular" style="margin-left:0em;"><div class='lg-row'>滇雲古西域　車轍渺獲通　版圖隸中國　乃與華夏同</div>
<div class='lg-row'>海內饒奇勝　雞足競嶐嵸　金襴待補處　一笑接宗風</div>
<div class='lg-row'>胡為仰先輩　紀撰至此窮　採風詩云亾　文獻慨不逢</div>
<div class='lg-row'>遘茲陽九會　鮮不憂蒿蓬　吾師飛錫遊　苓飯掘古松</div>
<div class='lg-row'>覽眺怡夙情　走筆驅九龍　為補宋人略　洞天增崇隆</div>
</div></div>
<div class='div-other'><a id='mulu1110' />
<p class='h4'>雞足山</p><p class="byline"><span class='note-inline'>(臨沅道)</span>盧桂生<span class='note-inline'>(仙月　墊江)</span></p>
<div class="lg regular" style="margin-left:0em;"><div class='lg-row'>名山如高士　幽㴱絕凡俗　峰巒插青漢　崖壑秀空綠</div>
<div class='lg-row'>飛泉百道懸　樹竹森以肅　華首門更奇　峭壁千仞矗</div>
<div class='lg-row'>尊者定此中　石室隱山谷　刦盡誰彈指　目前空碌碌</div>
</div></div>
<div class='div-other'><a id='mulu1111' />
<p class='h4'>看九重崖雲起</p><p class="byline"><span class='note-inline'>(楚雄太守)</span>徐泰來<span class='note-inline'>(道長)</span></p>
<div class="lg regular" style="margin-left:0em;"><div class='lg-row'>片雲生石壁　霏微騰木末　俄頃亂碧空　濃淡自予奪</div>
<div class='lg-row'>近水落數點　遠山輕一抹　不覺大地昏　飄風散霰霂</div>
<div class='lg-row'>殷雷漸向東　好峯次第碧　卷舒本無端　變幻在咫尺</div>
<div class='lg-row'>陰晴難預期　悲哉萬里客</div>
</div></div></div>
<div class='div-other'><a id='mulu1112' />
<p class='h3'>本朝</p>
<div class='div-other'><a id='mulu1113' />
<p class='h4'>華首門</p><p class="byline"><span class='note-inline'>(鄧川州守)</span>卞廷槐<span class='note-inline'>(嵩瞻　三韓)</span></p>
<div class="lg regular" style="margin-left:0em;"><div class='lg-row'>石門聳千仞　雲掩莓蕪㴱　尊者不可見　但聞山鳥音</div>
<div class='lg-row'>撫笻一和之　嵐光飛滿林　安知幽寂處　了悟三生心</div>
</div></div>
<div class='div-other'><a id='mulu1114' />
<p class='h4'>遊雞足山</p><p class="byline">張瑞揚<span class='note-inline'>(鵬雲　永平)</span></p>
<div class="lg regular" style="margin-left:0em;"><div class='lg-row'>十日住㴱山　與山為賓主　白雲時往來　幽鳥亦堪語</div>
<div class='lg-row'>出入枕清泉　竹樹相比伍　怪石與㴱溪　悠肰<span class='corr'>商</span>出處</div>
<div class='lg-row'>此中頗有得　塵俗非吾與　耳目靜無營　居肰臻太古</div>
</div></div>
<div class='div-other'><a id='mulu1115' />
<p class='h4'>遊九重崖</p><p class="byline">朱昻</p>
<div class="lg regular" style="margin-left:0em;"><div class='lg-row'>策杖入㴱林　探奇陟危石　丘壑自幽窅　吾意任所適</div>
<div class='lg-row'>樹色雨中青　好山雲外碧　溪流何潺潺　幽咽聲相接</div>
<div class='lg-row'>石室鑿崖根　磴道莓苔積　高人何處尋　惟見麋鹿跡</div>
<div class='lg-row'>削壁九重開　突兀懸千尺　箕踞坐其巔　俯視塵寰隔</div>
<div class='lg-row'>盤桓歸路遲　皓月松間白</div>
</div></div>
<div class='div-other'><a id='mulu1116' />
<p class='h4'>雞山夜鐘</p><p class="byline"><span class='note-inline'>(大理二守)</span>來度<span class='note-inline'>(玄又　會稽)</span></p>
<div class="lg regular" style="margin-left:0em;"><div class='lg-row'>久雨積重陰　枕簟生微凉　展轉不成夢　鐘聲來虛堂</div>
<div class='lg-row'>悠揚度濕雲　徘徊下迴岡　棲鳥驚繞枝　啞啞聲感傷</div>
<div class='lg-row'>羈懐難自慰　攬衣起徬徨　㴱山多憂恐　肅肅靜幽窓</div>
<div class='lg-row'>中宵澄微觀　世慮永相忘</div>
</div></div></div></div>
<div class='div-other'><a id='mulu1117' />
<p class='h2'>七言古詩</p>
<div class='div-other'><a id='mulu1118' />
<p class='h3'>明</p>
<div class='div-other'><a id='mulu1119' />
<p class='h4'>同高使君歸自雞足天鏡閣泛舟</p><p class="byline">李元陽</p><p style="margin-left:0em;text-indent:0em;" class="lg-abnormal"><div class='lg-row'>天鏡閣前春可憐　波光淡淡生綠烟　島嶼榮迴春浩蕩　桃花三月下江船</div>
<div class='lg-row'>驂騑簫鼓棹謳發　點蒼十九開峰蓮</div>
<div class='lg-row'>峰蓮鏤雪坐可數　一溪行雲一溪雨　韋偃畵中山水奇　平泉墅裡丹青苦</div>
<div class='lg-row'>使君好奇還好古　曉入雞山夜玄圃</div>
<div class='lg-row'>巨筆如椽長自隨　品題妙墨山為嫵</div>
</p></div>
<div class='div-other'><a id='mulu1120' />
<p class='h4'>華首門行</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>石門倚天千仞青　花源崖窟春冥冥　芝壇瑤洞杳莫測　石扇千年永不扃</div>
<div class='lg-row'>萬丈鐵崖無尺土　溜泉直落聲丁丁</div>
<div class='lg-row'>青溟下視不見底　白晝倐忽生雷霆　碧潭翠壑有龍臥　洞房石室藏仙靈</div>
<div class='lg-row'>白鷴紫燕自來厺　奇花秀木何繁陰</div>
<div class='lg-row'>天生石槽釀碧水　盥沐靜者誦黃庭</div>
<div class='lg-row'>援藟捫蘿興未及　五梯囘首十梯停　登高縱觀日已夕　玉笋三峰破天碧</div>
<div class='lg-row'>白雲萬頃盡遮山　不見人間塵土跡</div>
</p></div>
<div class='div-other'><a id='mulu1121' />
<p class='h4'>遊雞足贈寶山</p><p class="byline">羲印圓易</p><p style="margin-left:0em;text-indent:0em;" class="lg-abnormal"><div class='lg-row'>騰身振策遊雞足　月下敲門尋老宿　談鋒對席不相避　麈尾餘音振林木</div>
<div class='lg-row'>林間松老不知歲　龍鱗皺剝綠苔脆</div>
<div class='lg-row'>翩翩白鶴忽飛來　雪翎點破一山翠　浪向山靈問迦葉　萬壑千崖俱寂滅</div>
<div class='lg-row'>欲借天王烈訣鞭　鞭開石洞出長舌</div>
<div class='lg-row'>當時遺下袈裟石　踏破雲根留聖跡</div>
<div class='lg-row'>惟有受衣承法人　知他雨下依肰濕　絡繹遊人皆目擊　底事痴呆等彌勒</div>
<div class='lg-row'>青蓮花發寶山知　石門莫問何時闢</div>
</p></div>
<div class='div-other'><a id='mulu1122' />
<p class='h4'>傳衣寺同大䥘和尚製茶</p><p class="byline">無盡</p><p style="margin-left:0em;text-indent:0em;" class="lg-abnormal"><div class='lg-row'>掇取溪嵐鶯嘴芽　火中生熟調丹砂　臼聲搗落三更月　空外雲英片片賖</div>
<div class='lg-row'>陸羽在時鍾此好　重滅梁鴻已滅竈</div>
<div class='lg-row'>誰能日噉溝中水　舌上蓮花從不到　予今行腳遇趙州　門前之水向西流</div>
<div class='lg-row'>不重此茶重此水　欲覓陽羨當何求</div>
</p></div>
<div class='div-other'><a id='mulu1123' />
<p class='h4'>片雲居聽雨</p><p class="byline">大䥘和尚</p><p style="margin-left:0em;text-indent:0em;" class="lg-abnormal"><div class='lg-row'>寒玉蕭森剪空碎　飄墮玉龍千點淚　一聲兩聲駐江雲　滴入愁心不成寐</div>
<div class='lg-row'>樹杪懸泉千道飛　濺濺敲窻落新翠</div>
<div class='lg-row'>迴風折木擾棲烏　三匝啞啞鎩修翅　殘鐘無力度重陰　悠楊銷盡枯禪味</div>
<div class='lg-row'>雷撼西峰山軸翻　銀漢倒瀉天幾墜</div>
</p></div>
<div class='div-other'><a id='mulu1124' />
<p class='h4'>夢遊雞足</p><p class="byline">李如楠<span class='note-inline'>(仙盤)</span></p><p style="margin-left:0em;text-indent:0em;" class="lg-abnormal"><div class='lg-row'>獨何樂兮山水之遨遊　人生苦兮風塵之阻修　婚嫁事畢何太晚　買山貲足應多求</div>
<div class='lg-row'>伊余外形骸　野性期自適</div>
<div class='lg-row'>有客傳言雞足奇　翠微千里夢不惑　荷為衣衾雲為車　峭壁巉崖路陰黑</div>
<div class='lg-row'>百卉爛漫無冬春　猿狖號樹侮遊賓</div>
<div class='lg-row'>青青松栢薄星漢　中有虬龍紛出沒而長吟</div>
<div class='lg-row'>千年古佛入定處　石門半掩天花雨</div>
<div class='lg-row'>金碧焜耀非一色　飄飄身倚寶珠樹　亂泉恍惚若轟雷　飛翔直上最高臺</div>
<div class='lg-row'>百靈紛紛先後集　騎鶴乗鸞閶闔開</div>
<div class='lg-row'>或來對奕白石上　似近若遙空惆悵</div>
<div class='lg-row'>斯須天風吹太空　馮虛杳杳辭青嶂　蘿月依肰透碧紗　衾枕猶自帶烟霞</div>
<div class='lg-row'>遠聞鐘漏催曉日　匏繫人間徒咨嗟</div>
</p></div>
<div class='div-other'><a id='mulu1125' />
<p class='h4'>華首門</p><p class="byline"><span class='note-inline'>(庚辰進士)</span>曾高㨗<span class='note-inline'>(雲馭　賔川)</span></p><p style="margin-left:0em;text-indent:0em;" class="lg-abnormal"><div class='lg-row'>雞足之巔華首名　雙衘飛甍自天成　鐵崖陡削數千尺　欹凹山根肖雉城</div>
<div class='lg-row'>城闕盤旋聳碧空　崎嶇石級摩蒼穹</div>
<div class='lg-row'>飛磴輕猿不可陟　五丁斧鑿非人工　昔傳尊者捧衣住　直待當來付補處</div>
<div class='lg-row'>阿僧衹劫定那伽　瑤洞芝壇龍象護</div>
<div class='lg-row'>金縷歷劫至今存　石門常閉幾千春</div>
<div class='lg-row'>我聞此語疑還怖　叱石開門語不徑　及翻大藏原非妄　此理堪為知者論</div>
<div class='lg-row'>吾性真空原不碍　大地山河罔弗<span class='corr'>屆</span></div>
<div class='lg-row'>一靈常住亘古今　此衣窮劫稱不壊</div>
<div class='lg-row'>箇中之玅遞相傳　因相顕心非塵界　天下名山示跡多　以理求之非隱怪</div>
<div class='lg-row'>君不見　峩睂瓦屋幽絕處　靈岩嶄嶄仙踪厺</div>
<div class='lg-row'>石花古色年不改　仙人一厺不相待</div>
<div class='lg-row'>天橋留作世人津　跨霧絙霞至今在　我思石門亦如此　尊者無厺亦無止</div>
<div class='lg-row'>石門開閉總無心　無孔壁中是玄㫖</div>
</p></div></div></div>
<div class='div-other'><a id='mulu1126' />
<p class='h2'>歌行</p>
<div class='div-other'><a id='mulu1127' />
<div class='div-other'><a id='mulu1128' />
<p class='h4'>送友人遊雞足石門歌</p><p class="byline">李元陽</p><p style="margin-left:0em;text-indent:0em;" class="lg-abnormal"><div class='lg-row'>吾聞　雞足之山石門系　石門千尺蒙螺髻　螺髻蟠雲卷向空　石髮崖花紛點綴</div>
<div class='lg-row'>在昔飲光大定初　叱石開門入還閉</div>
<div class='lg-row'>人世千秋隔洞門　寒雲古木空垂涕</div>
<div class='lg-row'>衣裾化石理或肰　至今觀者何連綿　石瀨津津故飛淚　靜而能慮是初禪</div>
<div class='lg-row'>吁嗟此意會者少　唯君歷歷恣幽討</div>
<div class='lg-row'>只今冩出九曲溪　仙人待爾溪間道</div>
</p></div>
<div class='div-other'><a id='mulu1129' />
<p class='h4'>雞足山歌</p><p class="byline"><span class='note-inline'>(狀元)</span>楊慎<span class='note-inline'>(升菴)</span></p><p style="margin-left:0em;text-indent:0em;" class="lg-abnormal"><div class='lg-row'>君不見　葉榆雞足山　一峰垂三趾　翰音巽羽宛相似　章亥步窮未之記</div>
<div class='lg-row'>但傳釋迦當入滅　金縷田衣付迦葉</div>
<div class='lg-row'>梵王衣鉢不輕傳　千載下待生彌勒　華首門高飛搆懸　遙睇正對點蒼山</div>
<div class='lg-row'>峰攢十九溪十八　鷲頭鷲尾相彎環</div>
<div class='lg-row'>山頂嘗宿四時雪　上界清凉無六月</div>
<div class='lg-row'>太行百梯那可同　楚臺三休暫縣絕　金波寶熖攝身光　峩睂瓦屋非荒唐</div>
<div class='lg-row'>星劫電影不思議　神經怪牒難推詳</div>
<div class='lg-row'>功德八池七花淨　暝鳥露猿學禪定</div>
<div class='lg-row'>護法開迷龍象筵　窈窕崎嶇兔鹿徑　我辭承明到南滇　登臨足跡遍山川</div>
<div class='lg-row'>碧雞金馬王褒頌　蒟醬卭竹司馬篇</div>
<div class='lg-row'>中谿仙吏縣車蚤　傍水分雲弄浩淼</div>
<div class='lg-row'>石堂磨崖丹不磷　高河長吟青未了　邀余欲徃意遲留　靈境棄捐今白頭</div>
<div class='lg-row'>靈菴張圖索余作　烟翠逼人興如躍</div>
<div class='lg-row'>臥遊心動比風幡　聊將虛寂鎮囂煩　半壁天姥悠<span class='corr'>揚</span>夢　無影竹林規磨言</div>
</p></div>
<div class='div-other'><a id='mulu1130' />
<p class='h4'>雞足山歌</p><p class="byline"><span class='note-inline'>(督學)</span>鄧原岳</p><p style="margin-left:0em;text-indent:0em;" class="lg-abnormal"><div class='lg-row'>葉榆水從山腳流　點蒼雞足皆神丘　東西對峙爭奇絕　翩翩靈跡垂千秋</div>
<div class='lg-row'>我聞雞足之山原淨土　迦葉授衣即其處</div>
<div class='lg-row'>禪宗正印信難求　釋氏遺踪或可覩</div>
<div class='lg-row'>相傳八月佛放灮　輪囷五色還非嘗　琳宮紺宇不知數　浮屠寶剎凌蒼蒼</div>
<div class='lg-row'>我來登覽多所歷　烟霧冥冥恍相失</div>
<div class='lg-row'>披逕先尋兠率菴　捫蘿直上袈裟石</div>
<div class='lg-row'>江風吹雲雨如注　猢猻梯滑不可度　大悲閣在山之巔　下視羣峰互吞吐</div>
<div class='lg-row'>須臾雨散雲亦開　指點遙山青翠來</div>
<div class='lg-row'>麗江雪山白炤眼　茫茫洱海浮銀杯　捨身崖峭多虎跡　仙碁石上草花碧</div>
<div class='lg-row'>拜佛崖縣千仞岡　曹溪泉冷成丹液</div>
<div class='lg-row'>華首門扃亦已久　昔時衣鉢今何有</div>
<div class='lg-row'>洞天寂寂雲四封　層巒半壁苔衣厚　俯瞰下方亦可憐　幻成百里兠羅綿</div>
<div class='lg-row'>我心亦作空明想　便知鉢裡開青蓮</div>
<div class='lg-row'>山雨初收還吐雲　白毫光裡氣氤氳</div>
<div class='lg-row'>偶從洞府尋真誥　便叩天門謁帝君　旛影摩空虹掩映　香烟吹霧鶴繽紛</div>
<div class='lg-row'>塵心未盡空惆悵　絳節瑤笙杳不聞</div>
</p></div>
<div class='div-other'><a id='mulu1131' />
<p class='h4'>雞足山古松歌</p><p class="byline">大䥘和尚</p><p style="margin-left:0em;text-indent:0em;" class="lg-abnormal"><div class='lg-row'>滇南山川天下雄　崖巒叠翠聳雲中　崑崙來脉千萬里　雪山奔湧三十峰</div>
<div class='lg-row'>一枝夭矯結蒼屾　幻出雞足海水東</div>
<div class='lg-row'>千崖萬壑競奇秀　烟雲變亂不可窮　天根地軸萃靈異　沐日浴月恣巃嵸</div>
<div class='lg-row'>千年精毓古洞穴　幽光靈氣獨有鍾</div>
<div class='lg-row'>抽芽發條知何歲　一朝矗起為長松</div>
<div class='lg-row'>百千老樹皆兒子　俯仰羅拜如不容　名人才士過其下者共嗟嘆　橫拿倒攫屈曲蟠結如鬼工</div>
<div class='lg-row'>上有兔絲千尺垂雲絡　下有琥珀百斛臙脂紅</div>
<div class='lg-row'>或云修柯一枝飛厺為虬龍　或云孤根幾折潛孕若木東</div>
<div class='lg-row'>佛子無盡先鑒賞　狂呼大叫嗟奇逢　為余形似難為狀　擔當之言將無同</div>
<div class='lg-row'>比丘安仁亦好事　勸我徃看欣相從</div>
<div class='lg-row'>策杖苦無躋勝具　攀崖捫壑鳥道通</div>
<div class='lg-row'>遙望虬枝千里外　迴雲停霧何箐葱　諸賢摩娑坐其下　濤響飄蕭耳為聰</div>
<div class='lg-row'>屈如老螭蟠怪石　伸如怒蛟橫長空</div>
<div class='lg-row'>一枝一葉無不森秀堪把玩　况復古柯大幹參天蔽日勢豐隆</div>
<div class='lg-row'>仙盤豪飲不肯去　坐臥十日誰能同</div>
<div class='lg-row'>山靈忌我探靈秘　風雷隱隱暗蒼穹</div>
<div class='lg-row'>長嘯一聲且歸厺　冩作古歌筆興濃　此歌即成　山靈當亦來呵<span class='corr'>護　</span>羞殺秦政區區大夫松</div>
</p></div>
<div class='div-other'><a id='mulu1132' />
<p class='h4'>華首門歌</p><p class="byline">古笑</p><p style="margin-left:0em;text-indent:0em;" class="lg-abnormal"><div class='lg-row'>華首門　高接天　此中之人千萬年　此門一閉不復啟　後之叩者何茫然　但見猿狖登降號空山</div>
<div class='lg-row'>我將彈指開玄關　復愁山根裂　地車翻</div>
<div class='lg-row'>蒼苔老樹萬古色　門高有闕不可攀　側身瞻仰為長嘆</div>
</p></div>
<div class='div-other'><a id='mulu1133' />
<p class='h4'>崖壁古碣歌</p><p class="byline">大䥘和尚</p><p style="margin-left:0em;text-indent:0em;" class="lg-abnormal"><div class='lg-row'>高崖勒字多古文　藤蘿蒙茸烟霜㴱　歲月久遠不可尋　字痕凹凸隨石生</div>
<div class='lg-row'>欹側橫斜半失真　古人題此非無心</div>
<div class='lg-row'>豈不欲留千載名　誰知山石改舊形　篆籒磨滅苔蘚侵　何期轉盻滄桑成</div>
<div class='lg-row'>側身感慨悲填膺　百年瞬息馳飛輪</div>
<div class='lg-row'>高岸為谷深谷陵　今古是非何所憑</div>
</p></div>
<div class='div-other'><a id='mulu1134' />
<p class='h4'>雞山絕頂放歌</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>嗚呼　高哉　雞足之危峰　穿雲阻日　不知幾千仞　削出天外青芙蓉　舉手不覺摩蒼穹</div>
<div class='lg-row'>日月兩丸西復東　河漢聲流瀉我躬</div>
<div class='lg-row'>嗚呼　高哉　捫參歷井不足道　我欲御風遊太空</div>
<div class='lg-row'>尋得女媧補天處　足知造化須人工</div>
<div class='lg-row'>雪山連涌千萬里　玉光晃耀開心胸　閬風員嶠窅可接　何煩跨白鶴乘飛龍</div>
<div class='lg-row'>况復鞭石填海求相通　華首門外有大道</div>
<div class='lg-row'>阿僧衹劫俄頃中　後之來者何從容</div>
<div class='lg-row'>嗚呼　高哉　匪山之[山/豊]嶐　攀危陟險苦鳥道　昭昭白日門自封</div>
</p></div></div>
<div class='div-other'><a id='mulu1135' />
<p class='h3'>本朝</p>
<div class='div-other'><a id='mulu1136' />
<p class='h4'>古雪齋聽雨</p><p class="byline"><span class='note-inline'>(州守)</span>張瑞揚<span class='note-inline'>(鵬雲)</span></p><p style="margin-left:0em;text-indent:0em;" class="lg-abnormal"><div class='lg-row'>虛牗雲入夜沉沉　殘燈孤炤古佛明　蕭蕭松竹聲漸隱　入耳不眛若有情</div>
<div class='lg-row'>覉客擁衾獨不見　千里風悲細響亂</div>
<div class='lg-row'>冥濛遙識苔蘚㴱　傾注猶恐桑田變　此夕空山漏獨永　艸長花飛憶舊嶺</div>
<div class='lg-row'>書空無語轉自嗤　幽思逢迎問孤影</div>
<div class='lg-row'>巫山神女應歸來　短夢難成空徘徊</div>
<div class='lg-row'>樹杪百泉飛不息　澹月微雲何處臺</div>
</p></div>
<div class='div-other'><a id='mulu1137' />
<p class='h4'>傳衣寺古松</p><p class="byline"><span class='note-inline'>(浪穹大尹)</span>羅時昇<span class='note-inline'>(宣茲　武陵)</span></p><p style="margin-left:0em;text-indent:0em;" class="lg-abnormal"><div class='lg-row'>老松虬曲枝半禿　烟霜㴱古鳥不宿　兔絲飛光琥珀伏　雷雨昏朝暗山麓</div>
<div class='lg-row'>陰火冥冥閃幽谷　疑有妖螭穴其腹</div>
<div class='lg-row'>斷碑支根字痕綠　蛟皮剝蝕不可讀</div>
<div class='lg-row'>玄鶴飛來尋舊枝　風雪摧折無所依　延頸徘徊鳴聲悲　一千年前曾此棲</div>
<div class='lg-row'>重來老幹俱離披　况復城郭人民非</div>
<div class='lg-row'>世不學仙欲何為　長嘯懐古丁令威</div>
</p></div>
<div class='div-other'><a id='mulu1138' />
<p class='h4'>雞足行</p><p class="byline">程春翔<span class='note-inline'>(貴陽)</span></p><p style="margin-left:0em;text-indent:0em;" class="lg-abnormal"><div class='lg-row'>浮生半世何碌碌　蝸角蠅頭夢相續　遊踪客况等虛舟　西蜀南滇如轉軗</div>
<div class='lg-row'>空將歲月老紅塵　幸於山水饒清福</div>
<div class='lg-row'>昔年攬轡訪峩睂　此日揚鞭上雞足　西南名勝吟未窮　峩睂積雪雞足松</div>
<div class='lg-row'>偃葢千崖飜翠浪　飛濤萬壑鳴天風</div>
<div class='lg-row'>蒼藤蘚石相映帶　蟠空攫霧驚虬龍</div>
<div class='lg-row'>白雪應能青客眼　綠雲常自護仙宮　我來正值陽囘節　日暖風和竟無雪</div>
<div class='lg-row'><span class='corr'>祇</span>樹園中花正開　洗心<span class='corr'>橋</span>畔看新月</div>
<div class='lg-row'>山僧相迎宿大覺　古殿香清禪誦潔</div>
<div class='lg-row'>瞻禮拈花微笑人　相對竟無法可說　侵晨結伴上峰頂　松徑盤迴升峻嶺</div>
<div class='lg-row'>攀援更上猢猻梯，迢迢石磴空中迥</div>
<div class='lg-row'>興濃不覺足力疲　奮步先登若馳騁</div>
<div class='lg-row'>一聲長嘯俯千峰　振衣萬仞罡風緊　飄然聳立逞奇觀　佛國山川眼界寛</div>
<div class='lg-row'>洱水池光浮鏡出　金沙江勢作龍蟠</div>
<div class='lg-row'>天外危巒懸雪影　定中老宿坐雲端</div>
<div class='lg-row'>慧日長輝金殿閣　清風時掃玉欄杆　更轉長廊過山後　三生石上無塵垢</div>
<div class='lg-row'>一曲清歌酒一巵　客遊此景渾難遘</div>
<div class='lg-row'>飲罷還探華首門　風寒欲雪歸馬驟　馬上聊為雞足行　免使名山笑余陋</div>
</p></div></div></div>
<div class='div-other'><a id='mulu1139' />
<p class='h2'>五言律詩</p>
<div class='div-other'><a id='mulu1140' />
<p class='h3'>明</p>
<div class='div-other'><a id='mulu1141' />
<p class='h4'>鉢盂菴聽經喜雨</p><p class="byline"><span class='note-inline'>(姚安郡守)</span>李載贄<span class='note-inline'>(卓吾　蒲田)</span></p>
<div class="lg regular" style="margin-left:0em;"><div class='lg-row'>山中有法筵　暇日且逃禪　林壑生寒雨　樓臺罩紫烟</div>
<div class='lg-row'>清齋孤磬後　半偈一燈前　千載留空鉢　盧能自不傳</div>
</div></div>
<div class='div-other'><a id='mulu1142' />
<p class='h4'>水月菴</p><p class="byline"><span class='note-inline'>(憲副)</span>謝肇淛<span class='note-inline'>(在<span class='corr'>杭</span>)</span></p>
<div class="lg regular" style="margin-left:0em;"><div class='lg-row'>月洞與雲泉　標奇更問禪　石殘鐘已改　山老鉢猶圓</div>
<div class='lg-row'>嵐靄千峰合　松濤萬壑傳　西來寧有意　隨處是諸天</div>
</div></div>
<div class='div-other'><a id='mulu1143' />
<p class='h4'>宿大聖寺</p><p class="byline">張學懋</p>
<div class="lg regular" style="margin-left:0em;"><div class='lg-row'>所嗟人世淺　托宿梵天㴱　試看新生月　何如初發心</div>
<div class='lg-row'>藤垂纓絡影　松振海潮音　明旦那能別　幽情已滿林</div>
</div></div>
<div class='div-other'><a id='mulu1144' />
<p class='h4'>悉檀寺</p><p class="byline"><span class='note-inline'>(郡守)</span>白紹光</p>
<div class="lg regular" style="margin-left:0em;"><div class='lg-row'>禮佛披龍藏　君恩到碧岑　曇花開寶相　松樹拂雲陰</div>
<div class='lg-row'>殊域歸蓮社　精藍鎻梵音　不須頻問法　頌古足叅尋</div>
</div></div>
<div class='div-other'><a id='mulu1145' />
<p class='h4'>蘭陀寺</p><p class="byline">僧如一<span class='note-inline'>(恒如)</span></p>
<div class="lg regular" style="margin-left:0em;"><div class='lg-row'>雲壑㴱無極　精藍隱不知　開花迷鶴徑　飲水共龍池</div>
<div class='lg-row'>唄語翻經處　茶烟入定時　高僧衣鉢在　客到未云遲</div>
</div></div>
<div class='div-other'><a id='mulu1146' />
<p class='h4'>前題</p><p class="byline">僧如清<span class='note-inline'>(韞之)</span></p>
<div class="lg regular" style="margin-left:0em;"><div class='lg-row'>野寺藏幽邃　開雲可厺留　林中仙梵畢　花下定香浮</div>
<div class='lg-row'>博雅知先德　清臞見苦修　霞凝衣帶艸　猶似遠公秋</div>
</div></div>
<div class='div-other'><a id='mulu1147' />
<p class='h4'>晚步鉢盂菴</p><p class="byline">大䥘和尚</p>
<div class="lg regular" style="margin-left:0em;"><div class='lg-row'>泉聲何處急　落葉滿溪梁　燈影明虛殿　松陰冷石牀</div>
<div class='lg-row'>茶烟山翠合　花雨屐痕香　囘首寒鴉亂　千峰遞夕陽</div>
</div></div>
<div class='div-other'><a id='mulu1148' />
<p class='h4'>前題</p><p class="byline"><span class='note-inline'>(兵道)</span>曹延生<span class='note-inline'>(未孩　四川)</span></p>
<div class="lg regular" style="margin-left:0em;"><div class='lg-row'>何處松濤湧　禪棲掛斷霞　談經花是雨　乞食鉢為家</div>
<div class='lg-row'>澗險支危石　橋崩礙古槎　茶鐺知幾沸　歸路暮烟斜</div>
</div></div>
<div class='div-other'><a id='mulu1149' />
<p class='h4'>前題</p><p class="byline">僧廣稱<span class='note-inline'>(眼藏)</span></p>
<div class="lg regular" style="margin-left:0em;"><div class='lg-row'>山徑夕陽低　寒梅炤石谿　鳥歸松舎外　人語竹林西</div>
<div class='lg-row'>鐺沸催新火　菴名換舊題　攜笻長嘯厺　歸路紫烟迷</div>
</div></div>
<div class='div-other'><a id='mulu1150' />
<p class='h4'>古雪齋看山茶</p><p class="byline"><span class='note-inline'>(趙州知州)</span>陳大猷<span class='note-inline'>(瀘州)</span></p>
<div class="lg regular" style="margin-left:0em;"><div class='lg-row'>名山雖浪跡　四海已無家　幸有鵬遊好　來看野寺花</div>
<div class='lg-row'>高枝低夕炤　叢萼帶<span class='corr'>晴</span>霞　怪殺寒梅瘦　當春艷已賖</div>
</div></div>
<div class='div-other'><a id='mulu1151' />
<p class='h4'>前題</p><p class="byline"><span class='note-inline'>(詹事府)</span>李如楠<span class='note-inline'>(仙盤　貴陽)</span></p>
<div class="lg regular" style="margin-left:0em;"><div class='lg-row'>抱琴來竹下　一犬吠柴門　且喜步閒寂　方將恣討論</div>
<div class='lg-row'>花明殘雪徑　鐘散夕陽村　今日紅顏好　㴱杯炤爾魅</div>
</div></div>
<div class='div-other'><a id='mulu1152' />
<p class='h4'>宿迦葉殿</p><p class="byline">李如楠</p>
<div class="lg regular" style="margin-left:0em;"><div class='lg-row'>別山方有恨　到此更知非　嶺色成今古　松聲越翠微</div>
<div class='lg-row'>看花思問道　化蝶亦忘機　下視浮雲盡　經行對曉暉</div>
</div></div>
<div class='div-other'><a id='mulu1153' />
<p class='h4'>前題</p><p class="byline">僧普荷<span class='note-inline'>(擔當)</span></p>
<div class="lg regular" style="margin-left:0em;"><div class='lg-row'>幽探今日好　放下一枝藤　小快有佳客　孤寒惟老僧</div>
<div class='lg-row'>近崖爐不煖　似鐵被難勝　况復風猶慘　吹殘半夜燈</div>
</div></div>
<div class='div-other'><a id='mulu1154' />
<p class='h4'>前題</p><p class="byline">僧廣稱<span class='note-inline'>(眼藏)</span></p>
<div class="lg regular" style="margin-left:0em;"><div class='lg-row'>寒生萬壑松　車馬共從容　笑語在天半　樓臺上幾重</div>
<div class='lg-row'>崖雲宵倚杖　石榻曉聽鐘　初日蒼茫外　還登絕頂峰</div>
</div></div>
<div class='div-other'><a id='mulu1155' />
<p class='h4'>雞足山送張明府囘賓川</p><p class="byline">僧古道</p>
<div class="lg regular" style="margin-left:0em;"><div class='lg-row'>幽興正未已　<span class='corr'>攜</span>樽又送行　風塵憐客路　山水說交情</div>
<div class='lg-row'>民事憂雖切　朋遊念不輕　相期春柳發　策杖出山迎</div>
</div></div>
<div class='div-other'><a id='mulu1156' />
<p class='h4'>人日雞山</p><p class="byline"><span class='note-inline'>(學正)</span>李思謙<span class='note-inline'>(六吉　鎮遠)</span></p>
<div class="lg regular" style="margin-left:0em;"><div class='lg-row'>始赴雞山約　剛從七日來　徑幽惟鳥道　寺古見花開</div>
<div class='lg-row'>人事無煩問　天心未可推　梅粧休效俗　吾意厭塵埃</div>
</div></div>
<div class='div-other'><a id='mulu1157' />
<p class='h4'>喜李仙盤再遊雞山<span class='note-inline'>(限扇對格)</span></p><p class="byline">僧廣稱</p>
<div class="lg regular" style="margin-left:0em;"><div class='lg-row'>臘殘山逕冷　送別古松前　春到雲房寂　重逢芳艸邊</div>
<div class='lg-row'>客愁還醉酒　僧懶不談禪　今夜何勞夢　虛齋共聽泉</div>
</div></div>
<div class='div-other'><a id='mulu1158' />
<p class='h4'>前題</p><p class="byline">古道</p>
<div class="lg regular" style="margin-left:0em;"><div class='lg-row'>今朝風色好　雲外鶴飛囘　昨夜春光度　庭前花正開</div>
<div class='lg-row'>青山重對飲　黃鳥復當杯　不負寒冬約　知君憶舊梅</div>
</div></div>
<div class='div-other'><a id='mulu1159' />
<p class='h4'>前題</p><p class="byline">玄珠<span class='note-inline'>(仙陀)</span></p>
<div class="lg regular" style="margin-left:0em;"><div class='lg-row'>臘厺愁分袂　松關話別離　春來欣聚首　竹塢慰相思</div>
<div class='lg-row'>燈下重言夢　花前再賦詩　杖藜曾到處　茗具更追隨</div>
</div></div>
<div class='div-other'><a id='mulu1160' />
<p class='h4'>華首門</p><p class="byline"><span class='note-inline'>(孝亷)</span>葉扶雲<span class='note-inline'>(天依　湘潭)</span></p>
<div class="lg regular" style="margin-left:0em;"><div class='lg-row'>梯危難曳杖　眺遠欲消魅　在昔笑方寂　于今花尚存</div>
<div class='lg-row'>鳥馴通說法　僧定竟忘言　空觀元無相　何勞閉石門</div>
</div></div>
<div class='div-other'><a id='mulu1161' />
<p class='h4'>玉龍閣瀑</p><p class="byline">大䥘和尚</p>
<div class="lg regular" style="margin-left:0em;"><div class='lg-row'>亂水出峰頭　懸空下急流　青山中忽斷　白練掛難收</div>
<div class='lg-row'><span class='corr'>沫</span>濺千崖雪　寒生萬木秋　曈曈初日上　搖曳碧光浮</div>
</div></div>
<div class='div-other'><a id='mulu1162' />
<p class='h4'>贈法潤禪師</p><p class="byline">古道</p>
<div class="lg regular" style="margin-left:0em;"><div class='lg-row'>雲歸依竹榻　花影繞松關　洗鉢溪泉古　棲禪樹石閒</div>
<div class='lg-row'>鳥飛青嶂下　磬響碧林間　夜半經行處　秋㴱月滿山</div>
</div></div>
<div class='div-other'><a id='mulu1163' />
<p class='h4'>春日過白井菴，訪南無禪師</p><p class="byline">前人</p>
<div class="lg regular" style="margin-left:0em;"><div class='lg-row'>石路幾囘折　幽㴱一徑通　松門依峭壁　茅屋對花叢</div>
<div class='lg-row'>山色斜陽外　溪聲亂木中　前峰明月上　流影入絲桐</div>
</div></div>
<div class='div-other'><a id='mulu1164' />
<p class='h4'>掛瓢</p><p class="byline">釋讀徹<span class='note-inline'>(蒼雪)</span></p>
<div class="lg regular" style="margin-left:0em;"><div class='lg-row'>抱膝向空坐　偶然同許由　一瓢還似累　何物更須留</div>
<div class='lg-row'>澗響懸孤影　風翻入夜秋　幾時從定起　猶見在枝頭</div>
</div></div>
<div class='div-other'><a id='mulu1165' />
<p class='h4'>白石菴候葉龍溪不至</p><p class="byline">馬麟<span class='note-inline'>(重慶)</span></p>
<div class="lg regular" style="margin-left:0em;"><div class='lg-row'>琱臺披碧落　龍象隱崖坳　石室抱虛白　天風吹泬寥</div>
<div class='lg-row'>溪迴青靄合　霜重瘴烟消　望望赤松子　孤雲隔野橋</div>
</div></div>
<div class='div-other'><a id='mulu1166' />
<p class='h4'>宿華首門</p><p class="byline">僧廣稱</p>
<div class="lg regular" style="margin-left:0em;"><div class='lg-row'>曹溪一滴水　古洞更幽玄　倚杖雲連海　聞鐘月滿天</div>
<div class='lg-row'>石門千丈雪　崖樹幾重煙　一笑當年事　人間已浪傳</div>
</div></div>
<div class='div-other'><a id='mulu1167' />
<p class='h4'>不知處</p><p class="byline">大䥘和尚</p>
<div class="lg regular" style="margin-left:0em;"><div class='lg-row'>山徑每囘折　幽㴱別有天　到門先報鶴　小坐便為禪</div>
<div class='lg-row'>水曲堪忘世　松高不記年　徃來經幾遍　次第洗塵緣</div>
</div></div>
<div class='div-other'><a id='mulu1168' />
<p class='h4'>古雪齋</p><p class="byline"><span class='note-inline'>(兵憲)</span>曹延生<span class='note-inline'>(未孩　四川)</span></p>
<div class="lg regular" style="margin-left:0em;"><div class='lg-row'>不是山川勝　禪心本自幽　修篁能共笑　好鳥亦相求</div>
<div class='lg-row'>林密霜猶薄　秋㴱露漸收　千秋誰可語　當為紀良遊</div>
</div></div>
<div class='div-other'><a id='mulu1169' />
<p class='h4'>牟尼菴</p><p class="byline">沈天錫<span class='note-inline'>(簡臣　杭州)</span></p>
<div class="lg regular" style="margin-left:0em;"><div class='lg-row'>茲山幽勝處　竹徑繞流泉　久坐僧為客　遲飛鳥入禪</div>
<div class='lg-row'>鶴來松影亂　雲去石根懸　莫訝頻相過　名山有夙緣</div>
</div></div>
<div class='div-other'><a id='mulu1170' />
<p class='h4'>晚步鉢盂菴</p><p class="byline">妙地<span class='note-inline'>(博也　昆明人)</span></p>
<div class="lg regular" style="margin-left:0em;"><div class='lg-row'>偶肰禪誦罷　曳杖出迴廊　亂石分松徑　斜陽到竹房</div>
<div class='lg-row'>鉢盂龍睡穩　厨筧水源長　坐久忘歸路　前林漏月光</div>
</div></div>
<div class='div-other'><a id='mulu1171' />
<p class='h4'>再宿迦葉殿</p><p class="byline"><span class='note-inline'>(貢生)</span>許謨<span class='note-inline'>(昌言　廣安人)</span></p>
<div class="lg regular" style="margin-left:0em;"><div class='lg-row'>古剎又經遊　曾登最上頭　松濤迷去住　鶴語記春秋</div>
<div class='lg-row'>一宿知先覺　再來應更留　爐灰撥未已　寒月掛簾鈎</div>
</div></div>
<div class='div-other'><a id='mulu1172' />
<p class='h4'>寂光寺看玉蘭花</p><p class="byline">沈天錫</p>
<div class="lg regular" style="margin-left:0em;"><div class='lg-row'>一片玉光明　寒花弄晚晴　淡烟過有影　清露滴無聲</div>
<div class='lg-row'>色引霜禽下　香迷粉蝶輕　素蛾何處夢　枝上月初生</div>
</div></div>
<div class='div-other'><a id='mulu1173' />
<p class='h4'>前題</p><p class="byline"><span class='note-inline'>(禮部)</span>蔣御曦<span class='note-inline'>(登扶　杭州)</span></p>
<div class="lg regular" style="margin-left:0em;"><div class='lg-row'>殘臘花誰艷　凌寒半是梅　多君塵外質　亦向雪中開</div>
<div class='lg-row'>沅芷遺香佩　藍田孕素胎　高枝無瘦蕊　小雀漫相猜</div>
</div></div>
<div class='div-other'><a id='mulu1174' />
<p class='h4'>再看傳衣寺古松</p><p class="byline">廣昭<span class='note-inline'>(德音)</span></p>
<div class="lg regular" style="margin-left:0em;"><div class='lg-row'>此是吾佳友　別來寧不思　相攜重過訪　古意更離披</div>
<div class='lg-row'>風雨每愁化　烟霞只自知　歲寒原有約　野鶴莫猜疑</div>
</div></div>
<div class='div-other'><a id='mulu1175' />
<p class='h4'>雞足山</p><p class="byline">小坡<span class='note-inline'>(俗名熊軾)</span></p>
<div class="lg regular" style="margin-left:0em;"><div class='lg-row'>幾年勞夢想　此日快登臨　蘿月窺香剎　松風引玉琴</div>
<div class='lg-row'>梅花仙逕杳　修竹洞房㴱　徙倚探奇勝　悠肰物外心</div>
</div></div>
<div class='div-other'><a id='mulu1176' />
<p class='h4'>雞山除夕</p><p class="byline">大䥘和尚</p>
<div class="lg regular" style="margin-left:0em;"><div class='lg-row'>絕域逢衰暮　覊危更可憐　千山寥落夜　萬里雪霜天</div>
<div class='lg-row'>舊曆難重看　孤燈不忍眠　莫辤堅坐人　未曉是殘年</div>
</div></div>
<div class='div-other'><a id='mulu1177' />
<p class='h4'>前題</p><p class="byline">前人</p>
<div class="lg regular" style="margin-left:0em;"><div class='lg-row'>歲歲催人老　今年夕又除　傷心荒徼外　愁淚甲兵餘</div>
<div class='lg-row'>此夜四時盡　明朝一載初　宵分倍留戀　雞唱又何如</div>
</div></div>
<div class='div-other'><a id='mulu1178' />
<p class='h4'>山中送張李兩公囘賓川</p><p class="byline">許謨</p>
<div class="lg regular" style="margin-left:0em;"><div class='lg-row'>此山奇不厭　何事便言歸　疲馬愁官道　征衣拂落暉</div>
<div class='lg-row'>錦囊佳句滿　陰洞石芝肥　莫使仙凡隔　重來願不違</div>
</div></div>
<div class='div-other'><a id='mulu1179' />
<p class='h4'>前題</p><p class="byline">古笑</p>
<div class="lg regular" style="margin-left:0em;"><div class='lg-row'>溪灣方送別　薄暮復相思　窓外松聲冷　庭前月影移</div>
<div class='lg-row'>烹茶留宿火　獨坐冩新詩　欲問重遊事　春風待子期</div>
</div></div>
<div class='div-other'><a id='mulu1180' />
<p class='h4'>山中送張李兩公，歸途有感</p><p class="byline">大䥘和尚</p>
<div class="lg regular" style="margin-left:0em;"><div class='lg-row'>送別每多感　此番情更㴱　歸途盡惆悵　遠望復沉吟</div>
<div class='lg-row'>不解因何故　忽肰愁不禁　應知今夜夢　兩地費招尋</div>
</div></div>
<div class='div-other'><a id='mulu1181' />
<p class='h4'>前題</p><p class="byline">曾化龍<span class='note-inline'>(潜菴　賔川)</span></p>
<div class="lg regular" style="margin-left:0em;"><div class='lg-row'>殘陽松徑裡　寂寞獨歸時　忽忽如有失　昏昏不自支</div>
<div class='lg-row'>溪雲隔㴱寺　石澗擁流澌　盡是關情處　啼鵑語更悲</div>
</div></div>
<div class='div-other'><a id='mulu1182' />
<p class='h4'>前題</p><p class="byline">廣稱</p>
<div class="lg regular" style="margin-left:0em;"><div class='lg-row'>餞客過幽寺　扶笻松徑歸　因憐詩興冷　漸覺語聲希</div>
<div class='lg-row'>君去已遙遠　我還入翠微　一般離別意　兩處送斜暉</div>
</div></div>
<div class='div-other'><a id='mulu1183' />
<p class='h4'>登山</p><p class="byline"><span class='note-inline'>(國子監)</span>張錫祚<span class='note-inline'>(爾介)</span></p>
<div class="lg regular" style="margin-left:0em;"><div class='lg-row'>偶肰見㴱竹　不覺少淹留　靜坐了無事　安居何所求</div>
<div class='lg-row'>春㴱花氣重　山僻鳥聲幽　振策逍遙去　前溪水亂流</div>
</div></div>
<div class='div-other'><a id='mulu1184' />
<p class='h4'>重遊雞足</p><p class="byline"><span class='note-inline'>(畢節道)</span>王珣<span class='note-inline'>(穉泉)</span></p>
<div class="lg regular" style="margin-left:0em;"><div class='lg-row'>幾日別山去　重來覺汗顏　衣冠雖免俗　風味詎能閒</div>
<div class='lg-row'>籬菊幸無恙　庭柯多未刪　抽簪悔不早　雙鬢漸成斑</div>
</div></div>
<div class='div-other'><a id='mulu1185' />
<p class='h4'>片雲居</p><p class="byline">谷遷<span class='note-inline'>(彭澤)</span></p>
<div class="lg regular" style="margin-left:0em;"><div class='lg-row'>閒居無俗累　靜坐即神仙　花候人來少　溪㴱地自偏</div>
<div class='lg-row'>柴門眠野鹿　階砌繞流泉　時倚長松下　高吟秋水篇</div>
</div></div>
<div class='div-other'><a id='mulu1186' />
<p class='h4'>白石菴</p><p class="byline">許正權<span class='note-inline'>(鍾斗　歙縣)</span></p>
<div class="lg regular" style="margin-left:0em;"><div class='lg-row'>禪關無剝啄　㴱坐玩芳辰　靜覺吾生貴　閒知道念真</div>
<div class='lg-row'>琴書隨意適　魚鳥自相親　春雨桃花遍　行人莫問津</div>
</div></div>
<div class='div-other'><a id='mulu1187' />
<p class='h4'>斷際處習靜</p><p class="byline"><span class='note-inline'>(北勝州守)</span>劉用啓<span class='note-inline'>(予祐　武岡)</span></p>
<div class="lg regular" style="margin-left:0em;"><div class='lg-row'>散步空階下　心閒體自輕　候花忘近節　坐石得無生</div>
<div class='lg-row'>竹色上衣碧　泉聲入座清　軒車休見過　猿鶴恐相驚</div>
</div></div>
<div class='div-other'><a id='mulu1188' />
<p class='h4'>山僧藤杖</p><p class="byline">大䥘和尚</p>
<div class="lg regular" style="margin-left:0em;"><div class='lg-row'>師來西土遠　一杖破秋雲　度嶺寒猿引　穿林闘虎分</div>
<div class='lg-row'>老根餘石色　瘦節累霜紋　莫道山川險　艱難必共君</div>
</div></div>
<div class='div-other'><a id='mulu1189' />
<p class='h4'>山夜靜坐</p><p class="byline"><span class='note-inline'>(臨沅道)</span>盧桂生<span class='note-inline'>(月仙　墊江)</span></p>
<div class="lg regular" style="margin-left:0em;"><div class='lg-row'>萬籟夜中息　况茲山更㴱　曠觀殊有得　靜念亦何心</div>
<div class='lg-row'>露重花依檻　風清月在林　自非玄悟者　枯寂豈能禁</div>
</div></div>
<div class='div-other'><a id='mulu1190' />
<p class='h4'>過悉檀寺</p><p class="byline"><span class='note-inline'>(庚辰進士)</span>曾高㨗<span class='note-inline'>(雲馭)</span></p>
<div class="lg regular" style="margin-left:0em;"><div class='lg-row'>尋幽來寶地　幾度叩禪關　竹密猶聞磬　嵐㴱不見山</div>
<div class='lg-row'>潭清雲影細　樹靜鳥聲閒　一笛松門路　山僧帶月還</div>
</div></div></div>
<div class='div-other'><a id='mulu1191' />
<p class='h3'>本朝</p>
<div class='div-other'><a id='mulu1192' />
<p class='h4'>宿迦葉殿</p><p class="byline">張瑞揚</p>
<div class="lg regular" style="margin-left:0em;"><div class='lg-row'>相約遊山頂　中途日已西　且囘逋客駕　暫借老僧棲</div>
<div class='lg-row'>寺古香初靜　酒寒韻未齊　清歌忘俗慮　坐聽曉雞啼</div>
</div></div>
<div class='div-other'><a id='mulu1193' />
<p class='h4'>喜李仙盤再遊雞山</p><p class="byline">朱昻</p>
<div class="lg regular" style="margin-left:0em;"><div class='lg-row'>厺年曾送別　蹊路雪還迷　今夕又相晤　春山花放齊</div>
<div class='lg-row'>孤雲隨客至　幽鳥向枝啼　不負殘冬約　新詩可再題</div>
</div></div>
<div class='div-other'><a id='mulu1194' />
<p class='h4'>山中送張李兩公，歸途有感</p><p class="byline"><span class='note-inline'>(定邊縣令)</span>牟從周<span class='note-inline'>(監二　桐梓)</span></p>
<div class="lg regular" style="margin-left:0em;"><div class='lg-row'>不堪分手後　歸去掩山扉　啼鳥如知恨　殘花相與飛</div>
<div class='lg-row'>新詩空在壁　別淚尚沾衣　怕聽來人說　前旌出翠微</div>
</div></div>
<div class='div-other'><a id='mulu1195' />
<p class='h4'>山居</p><p class="byline">萬崇義<span class='note-inline'>(宜也　太和)</span></p>
<div class="lg regular" style="margin-left:0em;"><div class='lg-row'>中歲刪塵務　幽居愛掩關　攤書觀古道　高臥對青山</div>
<div class='lg-row'>花發雨方過　雲㴱鶴未還　松溪新月上　流影到前灣</div>
</div></div>
<div class='div-other'><a id='mulu1196' />
<p class='h4'>前題</p><p class="byline"><span class='note-inline'>(大理別駕)</span>劉德溥<span class='note-inline'>(天如　涿州)</span></p>
<div class="lg regular" style="margin-left:0em;"><div class='lg-row'>㴱山唯習靜　世事久相違　耳目都清曠　身心無是非</div>
<div class='lg-row'>對花真解語　隱几亦忘機　尚論師賢者　悠肰賦採薇</div>
</div></div>
<div class='div-other'><a id='mulu1197' />
<p class='h4'>山中待友</p><p class="byline"><span class='note-inline'>(鄧川州守)</span>周麟徵<span class='note-inline'>(仲翔　貴陽)</span></p>
<div class="lg regular" style="margin-left:0em;"><div class='lg-row'>階前微雨過　栽竹長新枝　好鳥踏花厺　高人午睡時</div>
<div class='lg-row'>獨懸徐孺榻　共擬惠休詩　莫歎冰絃絕　知音有子期</div>
</div></div>
<div class='div-other'><a id='mulu1198' />
<p class='h4'>雞足山簡友人</p><p class="byline"><span class='note-inline'>(永昌別駕)</span>李仙根<span class='note-inline'>(友白　貴筑)</span></p>
<div class="lg regular" style="margin-left:0em;"><div class='lg-row'>朝來微雨過　㴱夏似新秋　老竹依肰碧　殘花分外幽</div>
<div class='lg-row'>予心今日淡　子病幾時瘳　肻續山陰興　休辭夜半舟</div>
</div></div>
<div class='div-other'><a id='mulu1199' />
<p class='h4'>山中友人過訪</p><p class="byline"><span class='note-inline'>(浪穹縣尹)</span>羅時昇<span class='note-inline'>(宣茲　武陵)</span></p>
<div class="lg regular" style="margin-left:0em;"><div class='lg-row'>晚風散殘暑　新月出㴱林　谷口嘯歌發　故人來相尋</div>
<div class='lg-row'>起居唯我適　山水為君㴱　夜靜不能寐　冷肰奏玉琴</div>
</div></div>
<div class='div-other'><a id='mulu1200' />
<p class='h4'>遊雞足至拈花寺</p><p class="byline">程春翔<span class='note-inline'>(貴陽)</span></p>
<div class="lg regular" style="margin-left:0em;"><div class='lg-row'>[糸*(免/免)]到拈花寺　山情便不同　門開青靄裏　閣聳翠微中</div>
<div class='lg-row'>㴱徑霜鋪白　懸崖日射紅　隔林望華首　墖影矗遙空</div>
</div></div>
<div class='div-other'><a id='mulu1201' />
<p class='h4'>華首門</p><p class="byline">前人</p>
<div class="lg regular" style="margin-left:0em;"><div class='lg-row'>信步探華首　雲開眼一新　秪聞衣化石　不見法傳人</div>
<div class='lg-row'>座上拈花趣　崖中入定身　千秋微笑意　古栢淨無塵</div>
</div></div>
<div class='div-other'><a id='mulu1202' />
<p class='h4'>晚步鉢盂菴</p><p class="byline">僧學蘊<span class='note-inline'>(知空)</span></p>
<div class="lg regular" style="margin-left:0em;"><div class='lg-row'>夕陽風色好　扶杖且閒遊　問寺知蘭若　逢僧非貫休</div>
<div class='lg-row'>梅花青竹塢　松影暗山樓　茶並盧仝興　徘徊月亦留</div>
</div></div>
<div class='div-other'><a id='mulu1203' />
<p class='h4'>九蓮寺</p><p class="byline">僧光勳<span class='note-inline'>(道南　廣東)</span></p>
<div class="lg regular" style="margin-left:0em;"><div class='lg-row'>九蓮開淨域　雙澗繞香臺　筆隱千巖際　燈懸萬樹堆</div>
<div class='lg-row'>徑㴱猿笑傲　松老鶴徘徊　欲覓靈山會　南詢有善財</div>
</div></div>
<div class='div-other'><a id='mulu1204' />
<p class='h4'>寄寄齋看梅</p><p class="byline">前人</p>
<div class="lg regular" style="margin-left:0em;"><div class='lg-row'>一樹孤山雪　千秋吐碧花　香隨風寄寄　影逐月斜斜</div>
<div class='lg-row'>老蚌含珠潤　新蟾帶露奢　高齋時寓目　踈淡綰流霞</div>
</div></div>
<div class='div-other'><a id='mulu1205' />
<p class='h4'>片雲居</p><p class="byline">發育<span class='note-inline'>(獅林　北京)</span></p>
<div class="lg regular" style="margin-left:0em;"><div class='lg-row'>白雲千萬縷　一片即為居　蘿密藏秋月　山㴱護梵書</div>
<div class='lg-row'>性從空外見　妄在定中除　鍊得形如鶴　心光灼太虛</div>
</div></div></div></div>
<div class='div-other'><a id='mulu1206' />
<p class='h2'>七言律詩</p>
<div class='div-other'><a id='mulu1207' />
<p class='h3'>明</p>
<div class='div-other'><a id='mulu1208' />
<p class='h4'>登頂見佛光</p><p class="byline">馮時可</p><p style="margin-left:0em;text-indent:0em;" class="lg-abnormal"><div class='lg-row'>玉立諸峰一徑開　層巔矯首俯塵埃　雲扶夜月雙林炤　風引秋聲萬壑來</div>
<div class='lg-row'>佛殿高低俱淨土　天門呼吸近仙臺</div>
<div class='lg-row'>自憐俗障牽纏甚　雞肋無能早自裁</div>
</p></div>
<div class='div-other'><a id='mulu1209' />
<p class='h4'>華嚴寺</p><p class="byline"><span class='note-inline'>(代巡)</span>姜思睿<span class='note-inline'>(耑愚　浙江)</span></p><p style="margin-left:0em;text-indent:0em;" class="lg-abnormal"><div class='lg-row'>振錫東來結勝遊　長安曾問故山秋　露妍寶藏心蓮吐　月炤珠函法雨收</div>
<div class='lg-row'>到處林泉誇白社　歸時松菊傲丹丘</div>
<div class='lg-row'>十年燈影縣虛室　欲叩西陵問海舟</div>
</p></div>
<div class='div-other'><a id='mulu1210' />
<p class='h4'>同王吳二憲使登頂</p><p class="byline"><span class='note-inline'>(督學)</span>方沆<span class='note-inline'>(訒菴)</span></p><p style="margin-left:0em;text-indent:0em;" class="lg-abnormal"><div class='lg-row'>域內名山雞足尊　凭高萬里駐輶軒　雲消大壑青天逈　日落千崖紫氣屯</div>
<div class='lg-row'>呼吸似應通帝座　崚嶒堪擬躡崑崙</div>
<div class='lg-row'>更尋入定傳衣處　百尺藤蘿護石門</div>
</p><p style="margin-left:0em;text-indent:2em">其二</p>
<p style="margin-left:0em;text-indent:0em;" class="lg-abnormal"><div class='lg-row'>雨後林光乍有無　相傳靈鷲此山趨　天晴蒼洱平于掌　地勝西南第一區</div>
<div class='lg-row'>層閣直凌<span class='corr'>青</span>漢度　中峰迴望白雲孤</div>
<div class='lg-row'>禪房聊結跏趺坐　十載風塵病欲蘓</div>
</p></div>
<div class='div-other'><a id='mulu1211' />
<p class='h4'>傳衣寺</p><p class="byline">謝肇淛</p><p style="margin-left:0em;text-indent:0em;" class="lg-abnormal"><div class='lg-row'>竹林凝翠雨花飛　路轉空山客到稀　西域歸時猶有履　南宗傳後更無衣</div>
<div class='lg-row'>門臨松澗濤初落　風颺茶烟露未晞</div>
<div class='lg-row'>芍藥送香鸚鵡語　禪心何處不忘機</div>
</p></div>
<div class='div-other'><a id='mulu1212' />
<p class='h4'>銅瓦殿贈袈裟靜僧</p><p class="byline">李元陽</p><p style="margin-left:0em;text-indent:0em;" class="lg-abnormal"><div class='lg-row'>別卻西峰望百城　迢迢雲水向南行　十年兩脇不沾席　萬里孤踪那計程</div>
<div class='lg-row'>界外麟州山似笋　定中香海國如萍</div>
<div class='lg-row'>霜庭一夜無生話　風遞踈鐘恰五更</div>
</p></div>
<div class='div-other'><a id='mulu1213' />
<p class='h4'>大覺寺</p><p class="byline">阮尚賓</p><p style="margin-left:0em;text-indent:0em;" class="lg-abnormal"><div class='lg-row'>不到名山又一年　崔嵬龍像煥諸天　紫磨色似經多劫　白玉光疑徧大千</div>
<div class='lg-row'>爾向一塵分住剎　我依初地禮金仙</div>
<div class='lg-row'>何妨鹿豕頻來往　自願翻經近法筵</div>
</p></div>
<div class='div-other'><a id='mulu1214' />
<p class='h4'>遊雞足山</p><p class="byline"><span class='note-inline'>(鎮江太守)</span>蘓湖<span class='note-inline'>(望涯)</span></p><p style="margin-left:0em;text-indent:0em;" class="lg-abnormal"><div class='lg-row'>雞崖高傍青天開　我來踏破山中苔　僧房鐘磬出萬樹　仙人樓閣凌三台</div>
<div class='lg-row'>放光迴合孤雲渺　華首嶙峋返炤來</div>
<div class='lg-row'>雲捧諸天看不盡　夜㴱燈火宿瑤臺</div>
</p></div>
<div class='div-other'><a id='mulu1215' />
<p class='h4'>羅漢壁</p><p class="byline"><span class='note-inline'>(麗江知府)</span>木增<span class='note-inline'>(生白)</span></p><p style="margin-left:0em;text-indent:0em;" class="lg-abnormal"><div class='lg-row'>步歷千盤到上頭　烟霞雲氣襲衣裘　泉通仄徑清如洗　松滿懸崖翠欲流</div>
<div class='lg-row'>何代苾蒭當此息　斯時羅漢尚名留</div>
<div class='lg-row'>吾今已覺塵緣夢　來伴山靈萬慮休</div>
</p></div>
<div class='div-other'><a id='mulu1216' />
<p class='h4'>蘭陀寺</p><p class="byline">楊明廷</p><p style="margin-left:0em;text-indent:0em;" class="lg-abnormal"><div class='lg-row'>蜀水楚山亦同遊　囘首天涯隔素秋　松上鶴來原有約　杖頭龍化竟難留</div>
<div class='lg-row'>淡雲吐月窺禪相　踈雨寒風結暮愁</div>
<div class='lg-row'>極目天西最西處　不堪惆悵倚高樓</div>
</p></div>
<div class='div-other'><a id='mulu1217' />
<p class='h4'>雞足山</p><p class="byline">大䥘和尚</p><p style="margin-left:0em;text-indent:0em;" class="lg-abnormal"><div class='lg-row'>天遺外岳鎮南疆　嶺削三支壓點蒼　華首門高禪定久　曹溪一滴水源長</div>
<div class='lg-row'>宿躔東井明分野　勢控西番接大荒</div>
<div class='lg-row'>奇勝千年探不盡　峰頭秋霽望飛光</div>
</p><p style="margin-left:0em;text-indent:2em">其二</p>
<p style="margin-left:0em;text-indent:0em;" class="lg-abnormal"><div class='lg-row'>層崖處處隱禪關　陡列三峰不可攀　千樹寒松欺白日　一條飛瀑界青山</div>
<div class='lg-row'>佛光上下天門曉　塔影參差石壁閒</div>
<div class='lg-row'>不是藏奇荒徼外　書成封禪有誰刪</div>
</p><p style="margin-left:0em;text-indent:2em">其三</p>
<p style="margin-left:0em;text-indent:0em;" class="lg-abnormal"><div class='lg-row'>漢代徒知祀碧雞　名山耻受帝王題　百千萬劫石門閉　七十二泉龍穴棲</div>
<div class='lg-row'>拜佛臺基依古塔　洗心橋水遡曹溪</div>
<div class='lg-row'>不須更憶靈山會　咫尺三峰鷲嶺西</div>
</p></div>
<div class='div-other'><a id='mulu1218' />
<p class='h4'>前題</p><p class="byline">普荷</p><p style="margin-left:0em;text-indent:0em;" class="lg-abnormal"><div class='lg-row'>未從夜半聽雞鳴　望見佳山骨已清　萬筧聲中波上下　三峰影裡雪陰晴</div>
<div class='lg-row'>石門苔點袈裟色　金殿光吞日月明</div>
<div class='lg-row'>倒卻剎竿無祖意　不須彌勒幾時生</div>
</p></div>
<div class='div-other'><a id='mulu1219' />
<p class='h4'>前題</p><p class="byline">廣稱</p><p style="margin-left:0em;text-indent:0em;" class="lg-abnormal"><div class='lg-row'>樓殿參差金碧繁　三峰名勝接衹園　長松古色侵銅瓦　野水寒光炤石門</div>
<div class='lg-row'>瀑布翻時晴雪亂　玄關㴱處紫雲屯</div>
<div class='lg-row'>天雞不辱王褒祀　獨踞南荒外岳尊</div>
</p></div>
<div class='div-other'><a id='mulu1220' />
<p class='h4'>前題</p><p class="byline">古道</p><p style="margin-left:0em;text-indent:0em;" class="lg-abnormal"><div class='lg-row'>崖巒叠翠逈崔嵬　雲<span class='corr'>斂</span>三峰曙色開　殿影參差浮日月　佛光上下繞樓臺</div>
<div class='lg-row'>九溪松暝烟初合　八寺鐘鳴鳥下來</div>
<div class='lg-row'>一自飲光禪定後　石門風雨掩莓苔</div>
</p></div>
<div class='div-other'><a id='mulu1221' />
<p class='h4'>前題</p><p class="byline">古笑</p><p style="margin-left:0em;text-indent:0em;" class="lg-abnormal"><div class='lg-row'>碧嶂千重接上方　栴檀林色曉蒼蒼　石鐘夜度雲聲冷　金殿晴分日影長</div>
<div class='lg-row'>瀑布泉飛龍夭矯　傳衣松老鶴翱翔</div>
<div class='lg-row'>欲知華首門開處　天柱峰頭看佛光</div>
</p></div>
<div class='div-other'><a id='mulu1222' />
<p class='h4'>登雞足絕頂</p><p class="byline">大䥘和尚</p><p style="margin-left:0em;text-indent:0em;" class="lg-abnormal"><div class='lg-row'>懸空異境闢天開　嵐氣蒼茫抱日來　種玉山中人漸老　傳書海上鶴應囘</div>
<div class='lg-row'>雪峰西現支拳石　洱水東浮酌一杯</div>
<div class='lg-row'>莫道巒荒幽興盡　扶笻更上幾層臺</div>
</p></div>
<div class='div-other'><a id='mulu1223' />
<p class='h4'>前題</p><p class="byline">普荷</p><p style="margin-left:0em;text-indent:0em;" class="lg-abnormal"><div class='lg-row'>絕頂丹梯過太清　叩開金闕彩霞生　右蹲伏虎溪三叠　左迸飛虬雪一莖</div>
<div class='lg-row'>觀日不須鞭石走　凭虛真可御風行</div>
<div class='lg-row'>醒來側耳青霄上　自有天雞半夜鳴</div>
</p></div>
<div class='div-other'><a id='mulu1224' />
<p class='h4'>前題</p><p class="byline">古道</p><p style="margin-left:0em;text-indent:0em;" class="lg-abnormal"><div class='lg-row'>策杖凌空俯八荒　羣峰羅列影蒼茫　石門花落分三界　金殿燈懸炤十方</div>
<div class='lg-row'>絕壑烟嵐迷鳥道　半崖松檜隱禪房</div>
<div class='lg-row'>遙看洱水橫如帶　一[泳-永+(瓜-、)]清流映夕陽</div>
</p></div>
<div class='div-other'><a id='mulu1225' />
<p class='h4'>留別傳衣寺古松</p><p class="byline">李如楠</p><p style="margin-left:0em;text-indent:0em;" class="lg-abnormal"><div class='lg-row'>登山為愛此松幽　千載烟霜遡舊遊　共爾歲寒成契濶　憐余日暮動離憂</div>
<div class='lg-row'>風囘濤響清誰聽　鶴返虬枝怨不休</div>
<div class='lg-row'>莫悼知稀空化石　孤臣今擬重相求</div>
</p></div>
<div class='div-other'><a id='mulu1226' />
<p class='h4'>傳衣寺</p><p class="byline">汪蛟</p><p style="margin-left:0em;text-indent:0em;" class="lg-abnormal"><div class='lg-row'>輕雲低向半山橫　俯瞰羣峰與足平　處處泉流供洗鉢　閒閒馬足踐香蘅</div>
<div class='lg-row'>環穿松逕疑衣濕　嘯對山茶映目明</div>
<div class='lg-row'>返轡歸途餘暮景　猶聞好鳥送春聲</div>
</p></div>
<div class='div-other'><a id='mulu1227' />
<p class='h4'>悉檀寺</p><p class="byline">大䥘和尚</p><p style="margin-left:0em;text-indent:0em;" class="lg-abnormal"><div class='lg-row'>六十年前古佛身　蒲團小定悟前因　石橋松徑當時路　擔水搬柴舊日人</div>
<div class='lg-row'>掃塔幾番尋杖鉢　翻經猶自拂埃塵</div>
<div class='lg-row'>本來面目依肰在　不向菩提印性真</div>
</p></div>
<div class='div-other'><a id='mulu1228' />
<p class='h4'>古雪齋贈安仁禪師</p><p class="byline"><span class='note-inline'>(趙州守)</span>陳大猷<span class='note-inline'>(我素　瀘州)</span></p><p style="margin-left:0em;text-indent:0em;" class="lg-abnormal"><div class='lg-row'>虎溪留得遠公禪　苦行還饒五戒先　行遍桃源無去路　到來春夢總茫然</div>
<div class='lg-row'>五燈分[泳-永+(瓜-、)]今誰見　一笑拈花別有傳</div>
<div class='lg-row'>永夜蒲團相對處　三生不話舊因緣</div>
</p></div>
<div class='div-other'><a id='mulu1229' />
<p class='h4'>迦葉殿留宿</p><p class="byline">大䥘和尚</p><p style="margin-left:0em;text-indent:0em;" class="lg-abnormal"><div class='lg-row'>悟得菩提自在禪　等閒飛錫到南滇　衣留正眼拈花後　宗付燃燈古佛前</div>
<div class='lg-row'>水過迴溪新契悟　雲迷石洞舊因緣</div>
<div class='lg-row'>宰官身現原無相　囘首西來又幾年</div>
</p></div>
<div class='div-other'><a id='mulu1230' />
<p class='h4'>隆祥寺遇南無禪師（余鄉人也），有感而賦</p><p class="byline">程公輔<span class='note-inline'>(佐卿　休寧)</span></p><p style="margin-left:0em;text-indent:0em;" class="lg-abnormal"><div class='lg-row'>萬峰合沓佛灮㴱　石路迴斜亂水浸　幾點瘴烟孤客淚　數行烽火故鄉心</div>
<div class='lg-row'>虛堂燈暗人疑夢　寒夜天高月在琴</div>
<div class='lg-row'>猶幸老僧多靜致　清泉煑茗助高吟</div>
</p></div>
<div class='div-other'><a id='mulu1231' />
<p class='h4'>扣華首門</p><p class="byline">僧釋禪<span class='note-inline'>(本無)</span></p><p style="margin-left:0em;text-indent:0em;" class="lg-abnormal"><div class='lg-row'>華首門封經幾秋　崖前空翠碧雲浮　谷陵屢變衣常在　寒暑頻遷人自留</div>
<div class='lg-row'>欲問笑時何所悟　未知定處可容修</div>
<div class='lg-row'>跏趺石上心如水　猿嘯孤峰月一鈎</div>
</p></div>
<div class='div-other'><a id='mulu1232' />
<p class='h4'>登雞山絕頂，晤眼藏上人</p><p class="byline"><span class='note-inline'>(中書舎人)</span>馬紹嚴<span class='note-inline'>(澹生　騰越)</span></p><p style="margin-left:0em;text-indent:0em;" class="lg-abnormal"><div class='lg-row'>鷲嶺重來梵塔新　明燈古佛見前因　登臨絕地窺南徼　呼吸通天倚北辰</div>
<div class='lg-row'>石磴苔侵僧舍冷　莎牀語對故人親</div>
<div class='lg-row'>逃禪欲訂他年約　世界茫茫剩一身</div>
</p></div>
<div class='div-other'><a id='mulu1233' />
<p class='h4'>壁間留題</p><p class="byline">行脚僧</p><p style="margin-left:0em;text-indent:0em;" class="lg-abnormal"><div class='lg-row'>浮杯萬里涉烟波　白衲團團破似簑　龍象個中知己少　江湖方外故人多</div>
<div class='lg-row'>幾年行脚誰能識　一曲陽春獨自歌</div>
<div class='lg-row'>到處隨緣堪掛錫　無邊風景寄松蘿</div>
</p></div>
<div class='div-other'><a id='mulu1234' />
<p class='h4'>雞足僧弘辯請藏浙中，因遊天台</p><p class="byline"><span class='note-inline'>(魏國公)</span>徐弘基<span class='note-inline'>(六岳　應天)</span></p><p style="margin-left:0em;text-indent:0em;" class="lg-abnormal"><div class='lg-row'>親依智者坐天台　為請琅函杖錫來　歸夢夜縣雲磬寺　征帆朝背雨花臺</div>
<div class='lg-row'>三車獨向林中演　八部同瞻海上囘</div>
<div class='lg-row'>天樂幾曾聞講席　青蓮應自舌端開</div>
</p></div>
<div class='div-other'><a id='mulu1235' />
<p class='h4'>傳衣古松</p><p class="byline">何如璧<span class='note-inline'>(文叔　徽州)</span></p><p style="margin-left:0em;text-indent:0em;" class="lg-abnormal"><div class='lg-row'>尋松曳杖到傳衣　曲徑岧嶤逼翠微　老幹婆娑成好勢　修柯宛轉避危機</div>
<div class='lg-row'>龍盤古穴根猶伏　雷動高枝影欲飛</div>
<div class='lg-row'>疑是天台舊圖畵　臨風搔首竟忘歸</div>
</p></div>
<div class='div-other'><a id='mulu1236' />
<p class='h4'>送僧還雞足</p><p class="byline">釋讀徹<span class='note-inline'>(蒼雪)</span></p><p style="margin-left:0em;text-indent:0em;" class="lg-abnormal"><div class='lg-row'>滇南古路路千盤　有客長歌行路難　笻杖半挑雲裡去　遠山一點雪中寒</div>
<div class='lg-row'>瘴烟黑處㴱須避　烽火紅時仔細看</div>
<div class='lg-row'>三月還家春色老　杜鵑啼殺杏花殘</div>
</p></div>
<div class='div-other'><a id='mulu1237' />
<p class='h4'>古雪齋</p><p class="byline">廣稱</p><p style="margin-left:0em;text-indent:0em;" class="lg-abnormal"><div class='lg-row'>萬山朝擁最高岑　梵宇橫開祇樹陰　水月相涵仍色相　風幡不動是禪心</div>
<div class='lg-row'>蒲團掛壁機緣寂　鐵鉢藏龍法海㴱</div>
<div class='lg-row'>佛祖一燈傳未盡　天花處處散香林</div>
</p></div>
<div class='div-other'><a id='mulu1238' />
<p class='h4'>石鐘寺</p><p class="byline">大䥘和尚</p><p style="margin-left:0em;text-indent:0em;" class="lg-abnormal"><div class='lg-row'>萬松影裡佛光迴　百尺飛泉絕壑開　塔古也知僧定久　月明幾見鶴飛來</div>
<div class='lg-row'>石鐘寺老存靈蹟　陰洞燈殘炤劫灰</div>
<div class='lg-row'>襌誦琅琅聲定後　天花飄散妙香臺</div>
</p></div>
<div class='div-other'><a id='mulu1239' />
<p class='h4'>過大覺寺</p><p class="byline">曹延生</p><p style="margin-left:0em;text-indent:0em;" class="lg-abnormal"><div class='lg-row'>佛光現處境偏幽　怪石長松漱碧流　定裡剎那超大劫　燈前影像悟虛舟</div>
<div class='lg-row'>花飛法雨迷香界　月落澄潭印素秋</div>
<div class='lg-row'>福地因緣知不易　西方蓮社許同遊</div>
</p></div>
<div class='div-other'><a id='mulu1240' />
<p class='h4'>西竺寺</p><p class="byline"><span class='note-inline'>(洱海守道)</span>黃復生<span class='note-inline'>(元聲　黃州)</span></p><p style="margin-left:0em;text-indent:0em;" class="lg-abnormal"><div class='lg-row'>花雨繽紛散異香　法雲㴱處禮空王　松聲謖謖臨虛殿　竹影蕭蕭轉曲廊</div>
<div class='lg-row'>千佛塲中機已寂　三生石上話應長</div>
<div class='lg-row'>西風歸路知多少　記得凡身落點蒼</div>
</p></div>
<div class='div-other'><a id='mulu1241' />
<p class='h4'>大士閣</p><p class="byline">古道</p><p style="margin-left:0em;text-indent:0em;" class="lg-abnormal"><div class='lg-row'>自分孤踪老百蠻　冬晴逐伴叩襌關　塵心銷盡身猶累　道念觀空夢亦閒</div>
<div class='lg-row'>古偈隨緣叅野衲　新詩到處紀名山</div>
<div class='lg-row'>圖松訪石都成癖　清事勞人未易刪</div>
</p></div>
<div class='div-other'><a id='mulu1242' />
<p class='h4'>登雞山絕頂</p><p class="byline"><span class='note-inline'>(巡道)</span>沈天錫<span class='note-inline'>(簡臣　仁和)</span></p><p style="margin-left:0em;text-indent:0em;" class="lg-abnormal"><div class='lg-row'>已據千峰最上頭　憑高恍若御風遊　西來羗笛梅花引　東望湘靈竹葉秋</div>
<div class='lg-row'>一[泳-永+(瓜-、)]寒流明遠水　數行烟火暗荒洲</div>
<div class='lg-row'>天南烟瘴今何似　長嘯凌空散旅愁</div>
</p></div>
<div class='div-other'><a id='mulu1243' />
<p class='h4'>羅漢壁</p><p class="byline"><span class='note-inline'>(貢生)</span>許謨<span class='note-inline'>(昌言　廣安)</span></p><p style="margin-left:0em;text-indent:0em;" class="lg-abnormal"><div class='lg-row'>探奇搜得古崖根　泉脉冷冷浸履痕　古洞有燈惟我印　真經無字向誰論</div>
<div class='lg-row'>只愁名在仙猶障　但得身閒道自存</div>
<div class='lg-row'>欲向中峰最高處　水窮山盡問天門</div>
</p></div>
<div class='div-other'><a id='mulu1244' />
<p class='h4'>雞山絕頂</p><p class="byline">謝肇淛</p><p style="margin-left:0em;text-indent:0em;" class="lg-abnormal"><div class='lg-row'>猿梯鳥道翠微連　靈塔孤標日月懸　禹服河山開六詔　上方雲水接諸天</div>
<div class='lg-row'>金沙雪嶺千重色　蠻甸神州萬井烟</div>
<div class='lg-row'>欲借罡風吹羽翼　化城㴱處息塵緣</div>
</p></div>
<div class='div-other'><a id='mulu1245' />
<p class='h4'>廣恩寺分烟樓</p><p class="byline"><span class='note-inline'>(按院)</span>朱泰禎<span class='note-inline'>(道子　浙江)</span></p><p style="margin-left:0em;text-indent:0em;" class="lg-abnormal"><div class='lg-row'>桃谿汎汎夕陽天　山漏中分榻尚懸　千騎霜蹄思伏櫪　前騶月醉與分烟</div>
<div class='lg-row'>諸天暫許携雙屐　三日應知遍百泉</div>
<div class='lg-row'>石鼎[糸*(免/免)]烹松上雪　敲詩殘燭未成眠</div>
</p></div>
<div class='div-other'><a id='mulu1246' />
<p class='h4'>羅漢壁橫覽有禮佛臺、仙人碁、玄關洞及迦葉寺、標月樓、藏經塔諸勝</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>少讀山經賦遠遊　雞山如昨夢中求　攝身光滿搖燈月　禮佛臺空宿斗牛</div>
<div class='lg-row'>石瓢龕依羅漢壁　仙碁柯爛辟支浮</div>
<div class='lg-row'>楞嚴一塔疑標月　老衲儒風證上流</div>
</p></div>
<div class='div-other'><a id='mulu1247' />
<p class='h4'>雞足山絕頂</p><p class="byline">李如楠</p><p style="margin-left:0em;text-indent:0em;" class="lg-abnormal"><div class='lg-row'>石磴縈迴鳥道通　迢遶孤杖翠微中　人間春色看初上　樹底波聲聽欲東</div>
<div class='lg-row'>今日乾坤浮瘴海　有時雨雪亂晴空</div>
<div class='lg-row'>千山靜擁高吟客　俯仰泠泠欲御風</div>
</p></div>
<div class='div-other'><a id='mulu1248' />
<p class='h4'>傳衣寺看杜鵑花有感</p><p class="byline">無盡<span class='note-inline'>(俗名陳起相)</span></p><p style="margin-left:0em;text-indent:0em;" class="lg-abnormal"><div class='lg-row'>杜鵑花發杜鵑啼　不問心知并蜀西　空憶怨魅迷望帝　何期旅色動滇雞</div>
<div class='lg-row'>湘江水冷痕留在　閬苑仙歸月欲低</div>
<div class='lg-row'>㴱院踈簾容客到　花光缺處補山齊</div>
</p></div>
<div class='div-other'><a id='mulu1249' />
<p class='h4'>宿三空靜室</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>襌關水徑繞微茫　一榻虛危倚壁旁　石到不須題姓字　雲來或恐誤衣裳</div>
<div class='lg-row'>香分泉脉杯中碧　日炤秋聲樹遠黃</div>
<div class='lg-row'>夜坐下看星斗亂　諸天鐘磬散燈光</div>
</p></div>
<div class='div-other'><a id='mulu1250' />
<p class='h4'>遊華首門</p><p class="byline">李思謙<span class='note-inline'>(六吉　鎮遠)</span></p><p style="margin-left:0em;text-indent:0em;" class="lg-abnormal"><div class='lg-row'>門靄晴霞鶴未囘　松關晝掩待誰開　一襌久定千年寂　五蘊才空萬劫灰</div>
<div class='lg-row'>路接猢梯攀崒嵂　溪分曹曲俯徘徊</div>
<div class='lg-row'>客心已付春山雪　欲化清光繞石臺</div>
</p></div>
<div class='div-other'><a id='mulu1251' />
<p class='h4'>雞足山絕頂</p><p class="byline">趙大生<span class='note-inline'>(西園　祥符)</span></p><p style="margin-left:0em;text-indent:0em;" class="lg-abnormal"><div class='lg-row'>聞道峰高不易登　浮名羞問大三乘　傳來西竺袈裟客　說是南華衣鉢僧</div>
<div class='lg-row'>巔插晴空天似水　波澄秋海月如燈</div>
<div class='lg-row'>雲封萬仞蓮花界　為問凡夫夢到曾</div>
</p></div>
<div class='div-other'><a id='mulu1252' />
<p class='h4'>華藏洞</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>白雲㴱處鎻仙宮　滿逕藤蘿杳靄中　春與猿吟浮翠紫　秋從鶴唳響巃嵸</div>
<div class='lg-row'>松高濤沸因風起　月上僧歸為石空</div>
<div class='lg-row'>度世一龕常自隱　少林衲子夢相同</div>
</p></div>
<div class='div-other'><a id='mulu1253' />
<p class='h4'>懷雞足山</p><p class="byline">葉扶雲<span class='note-inline'>(天依)</span></p><p style="margin-left:0em;text-indent:0em;" class="lg-abnormal"><div class='lg-row'>每憶雞山最上峰　當年曾此寄凡踪　凭欄月色臨西洱　欹枕秋聲入古松</div>
<div class='lg-row'>採藥靜尋幽澗洗　寄書閒向白雲封</div>
<div class='lg-row'>紅塵一向拘名利　不聽山間午夜鐘</div>
</p></div>
<div class='div-other'><a id='mulu1254' />
<p class='h4'>四觀峰頂</p><p class="byline">曹延生<span class='note-inline'>(未孩)</span></p><p style="margin-left:0em;text-indent:0em;" class="lg-abnormal"><div class='lg-row'>老鶴閱世山之隈　花開花落愁相催　轉頭勝事都春夢　歎惜人間幾劫灰</div>
<div class='lg-row'>隨世功名悲逝影　幻形天地小浮杯</div>
<div class='lg-row'>要知此外無窮在　莫道曾登絕頂來</div>
</p></div>
<div class='div-other'><a id='mulu1255' />
<p class='h4'>再遊雞足山</p><p class="byline">許謨雲<span class='note-inline'>(言依)</span></p><p style="margin-left:0em;text-indent:0em;" class="lg-abnormal"><div class='lg-row'>洞門㴱處白雲關　自笑遊踪去復還　採藥未能留黑髮　看花只欲醉青山</div>
<div class='lg-row'>寰中今古誰非幻　身外功名好是閒</div>
<div class='lg-row'>更覓桃源最㴱處　胡麻莫遣出人間</div>
</p></div>
<div class='div-other'><a id='mulu1256' />
<p class='h4'>珠簾水</p><p class="byline">周應遇<span class='note-inline'>(麓山)</span></p><p style="margin-left:0em;text-indent:0em;" class="lg-abnormal"><div class='lg-row'>何來飛瀑亂淋漓　散作簾泉萬縷絲　心想玉繩難得繫　眼看珠網不堪持</div>
<div class='lg-row'>渾疑坐織絞人室　轉覺神遊龍女祠</div>
<div class='lg-row'>無那四時花雨露　水晶銀漢兩相宜</div>
</p></div>
<div class='div-other'><a id='mulu1257' />
<p class='h4'>登四觀峰</p><p class="byline">黃復生</p><p style="margin-left:0em;text-indent:0em;" class="lg-abnormal"><div class='lg-row'>歷井捫參仄步行　直排閶闔呌雲扃　著身高處不知險　囘首看時方始驚</div>
<div class='lg-row'>世界三千藏粒粟　江湖萬里付浮萍</div>
<div class='lg-row'>何須更跨揚州鶴　穩御雲軿朝玉京</div>
</p></div>
<div class='div-other'><a id='mulu1258' />
<p class='h4'>雞山雜詠</p><p class="byline">張炳<span class='note-inline'>(潜石　昆明)</span></p><p style="margin-left:0em;text-indent:0em;" class="lg-abnormal"><div class='lg-row'>愛山當戶旋開窓　柳外墻陰吠小厖　疎竹數竿斜覆屋　奔流一[泳-永+(瓜-、)]遠臨江</div>
<div class='lg-row'>錐兦始信貧無地　風靜方知影是幢</div>
<div class='lg-row'>銷盡萬緣心似水　篆烟裊裊伴銀釭</div>
</p><p style="margin-left:0em;text-indent:2em">其二</p>
<p style="margin-left:0em;text-indent:0em;" class="lg-abnormal"><div class='lg-row'>欲學無心比野雲　非關傲物遠離羣　虛堂竹影清塵夢　靜夜松濤冷簟紋</div>
<div class='lg-row'>良友不嫌終夜過　好山肻與俗人分</div>
<div class='lg-row'>蒲團定處忘昏曉　何處疎鐘隔澗聞</div>
</p></div>
<div class='div-other'><a id='mulu1259' />
<p class='h4'>除夕山中同嚴復如</p><p class="byline">張炳</p><p style="margin-left:0em;text-indent:0em;" class="lg-abnormal"><div class='lg-row'>明日年華又一新　無家隨寓便安身　兩年此夕棲蘭若　千里孤燈對故人</div>
<div class='lg-row'>夜欲分時還感慨　話逢夙昔轉悲辛</div>
<div class='lg-row'>人間歳事咸忘卻　獨與晨鐘梵唄親</div>
</p></div>
<div class='div-other'><a id='mulu1260' />
<p class='h4'>友人攜酒入山</p><p class="byline"><span class='note-inline'>(都察院司務)</span>敖琰<span class='note-inline'>(述景　思南)</span></p><p style="margin-left:0em;text-indent:0em;" class="lg-abnormal"><div class='lg-row'>十里松陰蔭碧苔　石橋流水繞山隈　老僧入定披雲去　居士叅禪載酒來</div>
<div class='lg-row'>黃葉落時溪路隱　蒼烟斷處好峰開</div>
<div class='lg-row'>扶笻長嘯招玄鶴　鷹隼迴翔莫妄猜</div>
</p></div>
<div class='div-other'><a id='mulu1261' />
<p class='h4'>尊勝塔院看落梅</p><p class="byline">大䥘和尚</p><p style="margin-left:0em;text-indent:0em;" class="lg-abnormal"><div class='lg-row'>寒苔淡漠掩殘香　零落疎枝掛短墻　林下夢囘春已度　湖邉鶴去影堪傷</div>
<div class='lg-row'>素英寂寂飛斜月　玉葉霏霏怯曉霜</div>
<div class='lg-row'>可惜灞橋詩興好　蹇驢欹側怨風狂</div>
</p><p style="margin-left:0em;text-indent:2em">其二</p>
<p style="margin-left:0em;text-indent:0em;" class="lg-abnormal"><div class='lg-row'>月色朦朧事可猜　輕飄幾点入窓來　一百五日候將半　二十四番風乍催</div>
<div class='lg-row'>春絮亂飛香寂寞　水衫碎裂影徘徊</div>
<div class='lg-row'>最憐雨雪朝來冷　玉骨離離葬碧苔</div>
</p><p style="margin-left:0em;text-indent:2em">其三</p>
<p style="margin-left:0em;text-indent:0em;" class="lg-abnormal"><div class='lg-row'>春來簌簌到簾櫳　橫笛孤吹怨未終　素質銷殘冰是窟　芳魅化去玉為叢</div>
<div class='lg-row'>橋邊驢踏香泥濕　湖上鶴歸霜徑空</div>
<div class='lg-row'>剩有數枝猶帶雪　殷勤起拜落花風</div>
</p><p style="margin-left:0em;text-indent:2em">其四</p>
<p style="margin-left:0em;text-indent:0em;" class="lg-abnormal"><div class='lg-row'>窓前忽訝點睂新　誰向㴱山護早春　素襪侵苔珠有淚　生綃貼地雪生塵</div>
<div class='lg-row'>冰蠶竊食成香繭　粉蝶偷眠擬玉茵</div>
<div class='lg-row'>疑是雒妃乘霧過　亂拋環珮贈花神</div>
</p></div>
<div class='div-other'><a id='mulu1262' />
<p class='h4'>前題</p><p class="byline">李如楠</p><p style="margin-left:0em;text-indent:0em;" class="lg-abnormal"><div class='lg-row'>欲贈江南第一枝　忽驚風暖過踈籬　吹殘玉笛香魅杳　夢斷羅浮素影悲</div>
<div class='lg-row'>處士林中雖興盡　壽陽粧裡更傳奇</div>
<div class='lg-row'>多情最是騎驢客　空自幽尋到水湄</div>
</p></div>
<div class='div-other'><a id='mulu1263' />
<p class='h4'>前題</p><p class="byline">古笑</p><p style="margin-left:0em;text-indent:0em;" class="lg-abnormal"><div class='lg-row'>瓊姿偏與冷相宜　暖信催時減玉肌　恨逐東風驚夢杳　愁銷晴雪點粧遲</div>
<div class='lg-row'>蝶窺素艷翻苔徑　鶴惜瑤華步水湄</div>
<div class='lg-row'>縱是高枝零落盡　遺香猶自點疎籬</div>
</p></div>
<div class='div-other'><a id='mulu1264' />
<p class='h4'>前題</p><p class="byline">古道</p><p style="margin-left:0em;text-indent:0em;" class="lg-abnormal"><div class='lg-row'>樹底冰花千片冷　牕前零落幾枝空　蹇驢踏去愁春雪　雙鶴飛來怨曉風</div>
<div class='lg-row'>泥裹殘香霑屐齒　鳥銜碎玉過簾櫳</div>
<div class='lg-row'>莫云素質今寥寂　尚有疎枝待畵工</div>
</p></div>
<div class='div-other'><a id='mulu1265' />
<p class='h4'>片雲居海棠</p><p class="byline">大䥘和尚</p><p style="margin-left:0em;text-indent:0em;" class="lg-abnormal"><div class='lg-row'>柔紅冉冉碧烟遮　宋玉墻東媚更賒　乍吐千含鬚引露　將欹欲墮暈生霞</div>
<div class='lg-row'>醉看夜色燒銀燭　曉障春風護絳紗</div>
<div class='lg-row'>正是楊妃初睡覺　殘粧微印粉痕斜</div>
</p><p style="margin-left:0em;text-indent:2em">其二</p>
<p style="margin-left:0em;text-indent:0em;" class="lg-abnormal"><div class='lg-row'>枝枝柔軟鬪嬋娟　駘蕩春風二月天　紅暈乍舒清露墮　嬌痕半褪曉霞鮮</div>
<div class='lg-row'>無情有恨誰能見　似醉如啼我獨憐</div>
<div class='lg-row'>南國莫愁香盡減　芬芳未許混清妍</div>
</p></div>
<div class='div-other'><a id='mulu1266' />
<p class='h4'>過鉢盂菴，登絕頂，望三塔</p><p class="byline">王墀漫</p><p style="margin-left:0em;text-indent:0em;" class="lg-abnormal"><div class='lg-row'>名山遙上鬱崔嵬　虛閣通明絕頂開　三塔烟霞天外見　萬松風韻座中來</div>
<div class='lg-row'>閒憑老衲探靈秘　更透玄關上佛臺</div>
<div class='lg-row'>欲覓守衣真寂處　還從華首一徘徊</div>
</p></div>
<div class='div-other'><a id='mulu1267' />
<p class='h4'>雞山道中曉望</p><p class="byline">姜思睿</p><p style="margin-left:0em;text-indent:0em;" class="lg-abnormal"><div class='lg-row'>路入天西別有天　凌虛直上萬峰巔　迴溪複澗巖松靜　盪日摩空海鏡圓</div>
<div class='lg-row'>性定不知山味寂　官寒半入野僧緣</div>
<div class='lg-row'>白雲高處閒飛錫　萬里塵消一指禪</div>
</p></div>
<div class='div-other'><a id='mulu1268' />
<p class='h4'>九重崖散步</p><p class="byline">曾高㨗</p><p style="margin-left:0em;text-indent:0em;" class="lg-abnormal"><div class='lg-row'>拄杖穿林問路賖　白雲㴱處是吾家　靜聞谷鳥遷喬木　閒看林蜂散午衙</div>
<div class='lg-row'>翠壁泉聲穿亂石　碧潭雲影透晴沙</div>
<div class='lg-row'><span class='corr'>蚩蚩</span>塵事真難了　堪嘆浮生未有涯</div>
</p></div>
<div class='div-other'><a id='mulu1269' />
<p class='h4'>夏日獅林小憇</p><p class="byline">曾化龍<span class='note-inline'>(潜菴)</span></p><p style="margin-left:0em;text-indent:0em;" class="lg-abnormal"><div class='lg-row'>六月寒生衹樹林　尋幽誰問薜蘿㴱　木魚聲遠傳清梵　茶竈烟濃避野禽</div>
<div class='lg-row'>一逕草花添客思　半潭雲影弄秋陰</div>
<div class='lg-row'>夕陽欲下不歸去　梧竹涓涓露滿襟</div>
</p></div></div>
<div class='div-other'><a id='mulu1270' />
<p class='h3'>本朝</p>
<div class='div-other'><a id='mulu1271' />
<p class='h4'>宿悉檀寺</p><p class="byline">張瑞揚</p><p style="margin-left:0em;text-indent:0em;" class="lg-abnormal"><div class='lg-row'>昏瘴棲遲頻夢歸　彝歌匝地戍烟微　恍然天上傳消息　偶爾人間混是非</div>
<div class='lg-row'>破衲蒲團添幻景　寒泉古木駐禪機</div>
<div class='lg-row'>清音寥亮知何處　卻<span class='corr'>羨</span>雲中玄鶴飛</div>
</p></div>
<div class='div-other'><a id='mulu1272' />
<p class='h4'>過九蓮寺</p><p class="byline"><span class='note-inline'>(推官)</span>葉之馨<span class='note-inline'>(明德　重慶)</span></p><p style="margin-left:0em;text-indent:0em;" class="lg-abnormal"><div class='lg-row'>到處題詩字不磨　悔將名姓點山阿　莫云雲水生涯好　每覺風流罪過多</div>
<div class='lg-row'>法說二乘皆小果　宗叅一默許維摩</div>
<div class='lg-row'>何須更覓幽㴱處　怪石長松足放歌</div>
</p></div>
<div class='div-other'><a id='mulu1273' />
<p class='h4'>水月菴</p><p class="byline"><span class='note-inline'>(大理府丞)</span>來度<span class='note-inline'>(玄又　浙江)</span></p><p style="margin-left:0em;text-indent:0em;" class="lg-abnormal"><div class='lg-row'>一日冠簪換薜蘿　滄桑幾度閱風波　餘生浪跡甘瓢笠　拙計㴱山得嘯歌</div>
<div class='lg-row'>曲水當門涵片月　亂雲穿牗蔭青莎</div>
<div class='lg-row'>當年此念稍迷卻　東土塵勞悔再過</div>
</p></div>
<div class='div-other'><a id='mulu1274' />
<p class='h4'>領勅還山</p><p class="byline">僧學蘊<span class='note-inline'>(知空)</span></p><p style="margin-left:0em;text-indent:0em;" class="lg-abnormal"><div class='lg-row'>北闕承恩拜紫微　臣僧捧勅向西歸　開天名嶽千峰翠　祝帝華封百代輝</div>
<div class='lg-row'>梵宇煌煌沾聖澤　綸音赫赫鎮禪扉</div>
<div class='lg-row'>從今萬里雞山上　五色祥雲逐日飛</div>
</p></div>
<div class='div-other'><a id='mulu1275' />
<p class='h4'>雞足山</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>天開華首佛遺蹤　六詔雄開外岳宗　地控雪山來萬里　水鄰蒼洱對三峰</div>
<div class='lg-row'>拈花笑後寂光定　托鉢歸時紫詔封</div>
<div class='lg-row'>自是金襴堪久定　何須彌勒劫中逢</div>
</p></div>
<div class='div-other'><a id='mulu1276' />
<p class='h4'>古雪齋</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>五[泳-永+(瓜-、)]宗分共一燈　于今誰解問超乘　泉流今日清初地　樹穴何年隱定僧</div>
<div class='lg-row'>梵唄聲中龍闘息　天花影裡佛光凝</div>
<div class='lg-row'>莫云此雪原非古　二祖齊腰化未曾</div>
</p></div>
<div class='div-other'><a id='mulu1277' />
<p class='h4'>雞足山</p><p class="byline">官純胤<span class='note-inline'>(素士　[蘜-匊+斤]水)</span></p><p style="margin-left:0em;text-indent:0em;" class="lg-abnormal"><div class='lg-row'>雞足幽奇果不羣　傳衣入定古曾聞　千崖倒樹藏飛狖　百澗奔泉灑亂雲</div>
<div class='lg-row'>蒼嶺雪明天外落　金沙江轉望中分</div>
<div class='lg-row'>最憐屢劫禪宗客　華首門高不見君</div>
</p></div>
<div class='div-other'><a id='mulu1278' />
<p class='h4'>前題</p><p class="byline">米璁<span class='note-inline'>(三岳　<span class='corr'>陝</span>西)</span></p><p style="margin-left:0em;text-indent:0em;" class="lg-abnormal"><div class='lg-row'>鳥啼春晝萬山中　亂落桃花碧澗紅　細細濕簑雲頂雨　飄飄吹衲石樓風</div>
<div class='lg-row'>芝田鶴啄丹砂粒　玉洞龍眠老幹松</div>
<div class='lg-row'>歸路從人囘指處　知曾遊過幾重峰</div>
</p></div>
<div class='div-other'><a id='mulu1279' />
<p class='h4'>前題</p><p class="byline">穆維㴱<span class='note-inline'>(濟公　遼東)</span></p><p style="margin-left:0em;text-indent:0em;" class="lg-abnormal"><div class='lg-row'>拄杖仙源訪舊踪　望中崖谷翠重重　月壇雲護藤蘿暝　石鼎烟寒蔓艸封</div>
<div class='lg-row'>花雨半山飛絳雪　松風萬壑響流淙</div>
<div class='lg-row'>冷肰一洗塵心靜　歸路依稀遇赤松</div>
</p></div>
<div class='div-other'><a id='mulu1280' />
<p class='h4'>再遊雞足山</p><p class="byline">張瑞揚</p><p style="margin-left:0em;text-indent:0em;" class="lg-abnormal"><div class='lg-row'>臥遊雞足上高臺　雲樹蒼蒼蔭綠苔　木客似驚人獨厺　山靈應笑我重來</div>
<div class='lg-row'>放歌天地誰同調　寄跡烟霞自舉杯</div>
<div class='lg-row'>清興未闌鵑喚醒　落霞高樹影徘徊</div>
</p></div>
<div class='div-other'><a id='mulu1281' />
<p class='h4'>珠簾水</p><p class="byline">洪希<span class='note-inline'>(眘宇)</span></p><p style="margin-left:0em;text-indent:0em;" class="lg-abnormal"><div class='lg-row'>晶珠亂撒下瓊臺　不着人間半點埃　六月驚蜚霜色皎　四時長作雨聲來</div>
<div class='lg-row'>春晴野燕穿難入　月冷山風吹不開</div>
<div class='lg-row'>幾欲倚藤看紫翠　憑誰捲上掛雲堆</div>
</p></div>
<div class='div-other'><a id='mulu1282' />
<p class='h4'>尊勝塔院看落梅</p><p class="byline">朱昻</p><p style="margin-left:0em;text-indent:0em;" class="lg-abnormal"><div class='lg-row'>春愁嘗在嶺梅邊　萬點瑤華墜晚烟　泥惹殘香苔徑濕　風飄冷艷竹離偏</div>
<div class='lg-row'>離披窓外難成夢　寥落枝頭只自憐</div>
<div class='lg-row'>素魄已隨流水去　空餘踈影泣嬋娟</div>
</p><p style="margin-left:0em;text-indent:2em">其二</p>
<p style="margin-left:0em;text-indent:0em;" class="lg-abnormal"><div class='lg-row'>慘淡霜柯影漸凋　橫斜幾點襯溪橋　苔承素艷殘香冷　風捲寒姿碎玉飄</div>
<div class='lg-row'>漠漠隴頭消息斷　迢迢林下夢魅遙</div>
<div class='lg-row'>可憐無數瓊瑤片　都在江城笛裡消</div>
</p></div>
<div class='div-other'><a id='mulu1283' />
<p class='h4'>前題</p><p class="byline"><span class='note-inline'>(守道)</span>王在極<span class='note-inline'>(居北　四川)</span></p><p style="margin-left:0em;text-indent:0em;" class="lg-abnormal"><div class='lg-row'>東風一夜過枝頭　狼籍寒香未易收　碎玉頻飛愁驛使　冰肌乍褪怨羅浮</div>
<div class='lg-row'>扁舟歸晚迷苔徑　鐵笛聲殘墜玉樓</div>
<div class='lg-row'>莫道芳姿廖落盡　淡烟斜月景偏幽</div>
</p></div>
<div class='div-other'><a id='mulu1284' />
<p class='h4'>前題</p><p class="byline"><span class='note-inline'>(鄧川州守)</span>卞庭槐<span class='note-inline'>(遼東)</span></p><p style="margin-left:0em;text-indent:0em;" class="lg-abnormal"><div class='lg-row'>昨夜簾櫳吐曉霜　笛聲空自怨青陽　春冰細剪侵苔濕　碎玉斜飛擁砌凉</div>
<div class='lg-row'>亂點粉墻難辨影　輕沾素蝶尚餘香</div>
<div class='lg-row'>不教塵土汚清質　攜酒重看半面粧</div>
</p></div>
<div class='div-other'><a id='mulu1285' />
<p class='h4'>片雲居海棠</p><p class="byline"><span class='note-inline'>(蒙化太守)</span>王命來<span class='note-inline'>(玉輪　江津)</span></p><p style="margin-left:0em;text-indent:0em;" class="lg-abnormal"><div class='lg-row'>天然綽約倚簾鈎　國色輸君第一籌　清露乍垂如帶淚　朝暾初映似含羞</div>
<div class='lg-row'>粧臨曉鏡脂方度　睡足春綃暈未收</div>
<div class='lg-row'>盡日倚欄看不足　任教月上逞風流</div>
</p></div>
<div class='div-other'><a id='mulu1286' />
<p class='h4'>雞足道中即事</p><p class="byline">范承勳<span class='note-inline'>(瀋陽)</span></p><p style="margin-left:0em;text-indent:0em;" class="lg-abnormal"><div class='lg-row'>昔年名勝聞雞足　此日探奇信馬蹄　飛瀑聲中聽梵唄　亂峰影裏覔招提</div>
<div class='lg-row'>天開佛國雲為護　境入仙源路欲迷</div>
<div class='lg-row'>明發更期臨絕頂　振衣囘俯萬山低</div>
</p></div>
<div class='div-other'><a id='mulu1287' />
<p class='h4'>登雞足山絕頂</p><p class="byline">范承勳</p><p style="margin-left:0em;text-indent:0em;" class="lg-abnormal"><div class='lg-row'>猿梯鶴徑倚雲斜　策杖登臨景倍賖　洱水浮天開寶鏡　番江環帶走金沙</div>
<div class='lg-row'>點蒼東拱神州域　乾竺西鄰佛子家</div>
<div class='lg-row'>身到邊山心魏闕　晴烟萬里望京華</div>
</p></div>
<div class='div-other'><a id='mulu1288' />
<p class='h4'>雞足山</p><p class="byline">朱昻</p><p style="margin-left:0em;text-indent:0em;" class="lg-abnormal"><div class='lg-row'>地擁三峰萬里來　天迴一徑逈崔嵬　洗心橋向雲中渡　華首門從定裡開</div>
<div class='lg-row'>石印金襴存古色　霜侵銅瓦蝕莓苔</div>
<div class='lg-row'>夕陽欲下鐘聲動　夜半光生禮佛臺</div>
</p></div>
<div class='div-other'><a id='mulu1289' />
<p class='h4'>獅子林</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>振袂高峰望十洲　晴空洗碧霧初收　霜華着樹迎來鴈　山色排烟送晚秋</div>
<div class='lg-row'>古佛有燈難取影　枯禪無相漸離鈎</div>
<div class='lg-row'>應知昏瘴終須淨　朗月重明遡舊遊</div>
</p></div>
<div class='div-other'><a id='mulu1290' />
<p class='h4'>雨後遊玩虎居</p><p class="byline"><span class='note-inline'>(庚午舉人)</span>曾學祖<span class='note-inline'>(念修)</span></p><p style="margin-left:0em;text-indent:0em;" class="lg-abnormal"><div class='lg-row'>橫空叠翠襯雲窩　石上惟餘虎跡多　一線緣雲迴細路　千峰度雨瀉長河</div>
<div class='lg-row'>經聲晝息窺僧定　茶竈烟暝聽鳥歌</div>
<div class='lg-row'>牢把一笻隨去住　浮沉天地任蹉跎</div>
</p></div>
<div class='div-other'><a id='mulu1291' />
<p class='h4'>雞足山</p><p class="byline">僧慧暉<span class='note-inline'>(朗徹　毘陵)</span></p><p style="margin-left:0em;text-indent:0em;" class="lg-abnormal"><div class='lg-row'>幽巖邃壑足迯禪　修竹長松映法筵　嶺外一泓環洱水　空中半壁控賔川</div>
<div class='lg-row'>㴱林猿鶴渾無迹　古洞烟雲不記年</div>
<div class='lg-row'>最是曉鐘清客夢　幾人到此息塵緣</div>
</p></div></div></div>
<div class='div-other'><a id='mulu1292' />
<p class='h2'>五言排律</p>
<div class='div-other'><a id='mulu1293' />
<p class='h3'>庚子春，大䥘和尚修志雞山，命余二人徧搜勝蹟，留宿絕頂聯句</p><p class="byline">學蘊、廣稱</p><p style="margin-left:0em;text-indent:0em;" class="lg-abnormal"><div class='lg-row'>為尋名勝蹟　曳杖每遲遲<span class='note-inline'>(蘊)</span>　撥草攀危磴　摩苔讀斷碑<span class='note-inline'>(稱)</span></div>
<div class='lg-row'>岩頭花點綴　樹外石參差<span class='note-inline'>(蘊)</span>　月影清泉澗　雲埋廢閣基<span class='note-inline'>(稱)</span></div>
<div class='lg-row'>何年尊者定　一局列仙碁<span class='note-inline'>(蘊)</span>　穴古藏書久　樓偏掛錫欹<span class='note-inline'>(稱)</span></div>
<div class='lg-row'>前湖明似鏡　孤塔立如錐<span class='note-inline'>(蘊)</span></div>
<div class='lg-row'>猿宿留殘照　雞鳴望曉曦<span class='note-inline'>(稱)</span>　雪峰春靄護　金殿紫霞披<span class='note-inline'>(蘊)</span></div>
<div class='lg-row'>地軸憑誰轉　山靈若有期<span class='note-inline'>(稱)</span>　探求曾不俗　記載自多奇<span class='note-inline'>(蘊)</span></div>
<div class='lg-row'>尚友追千古　龍門是我師<span class='note-inline'>(稱)</span></div>
</p></div>
<div class='div-other'><a id='mulu1294' />
<p class='h3'>片雲居詠梅聯句</p><p class="byline">古道、朱昻</p><p style="margin-left:0em;text-indent:0em;" class="lg-abnormal"><div class='lg-row'>百花皆未發<span class='note-inline'>(昻)</span>凍蕋破寒枝　傲雪偏能艷<span class='note-inline'>(道)</span>凌霜獨擅奇</div>
<div class='lg-row'>風來香入座<span class='note-inline'>(昻)</span>月上影臨巵　炤水氷肌瘦<span class='note-inline'>(道)</span>橫窓玉質欹</div>
<div class='lg-row'>行藏難耐俗<span class='note-inline'>(昻)</span>泉石始相宜　遙憶孤山鶴<span class='note-inline'>(道)</span>微吟庾嶺詩</div>
<div class='lg-row'>野樽嘗對子<span class='note-inline'>(昻)</span>琴操許誰知</div>
<div class='lg-row'>素艷迎春後<span class='note-inline'>(道)</span>羅浮入夢時<span class='note-inline'>(昻)</span></div>
</p></div>
<div class='div-other'><a id='mulu1295' />
<p class='h3'>雞足山絕頂</p><p class="byline">許謨<span class='note-inline'>(昌言　廣安)</span></p>
<div class="lg regular" style="margin-left:0em;"><div class='lg-row'>振衣千仞上　渺渺御天風　道遇飱霞子　山迴採藥翁</div>
<div class='lg-row'>石樓晴復雨　野逕斷還通　榻古荒苔沒　菴殘亂艸封</div>
<div class='lg-row'>秋雲半嶺白　海日五更紅　恍惚聞仙樂　依稀駕彩虹</div>
<div class='lg-row'>潭㴱留菡萏　峰老獻芙蓉　從此忘歸路　優游千萬峰</div>
</div></div>
<div class='div-other'><a id='mulu1296' />
<p class='h3'>雞足山</p><p class="byline">卞庭槐</p>
<div class="lg regular" style="margin-left:0em;"><div class='lg-row'>別岳鎮南邦　幽奇對點蒼　峰懸朝日隱　溪轉暮虹長</div>
<div class='lg-row'>杖底雷生壑　崖頭洞作房　泉飛千筧亂　蔦掛萬松凉</div>
<div class='lg-row'>八寺宵鐘徹　九崖暑雪藏　㴱林猿嘯雨　高嶺鶴驚霜</div>
<div class='lg-row'>華首門難闢　袈裟石久荒　猩猩啼笏殿　狒狒走繩牀</div>
<div class='lg-row'>塔影雲霄逈　經殘花雨香　名山多夙約　婚嫁孰能妨</div>
</div></div></div>
<div class='div-other'><a id='mulu1297' />
<p class='h2'>七言排律</p>
<div class='div-other'><a id='mulu1298' />
<p class='h3'>雞足山絕頂聯句</p><p class="byline">大䥘和尚、張瑞揚、李如楠、普荷、學蘊、玄珠、廣稱、古道、朱昻、古笑</p><p style="margin-left:0em;text-indent:0em;" class="lg-abnormal"><div class='lg-row'>飛錫凌空到上方<span class='note-inline'>(䥘　)</span>羣峰踞列俯蒼茫<span class='note-inline'>(揚)</span>　蘿陰羃歷籠丹嶂<span class='note-inline'>(楠　)</span>塔影參差掛石梁<span class='note-inline'>(荷)</span></div>
<div class='lg-row'>踏雪無痕過雪嶺<span class='note-inline'>(蘊　)</span>傳心有印吐心香<span class='note-inline'>(珠)</span></div>
<div class='lg-row'>松濤高下連雲壑<span class='note-inline'>(稱　)</span>花雨繽紛繞畵廊<span class='note-inline'>(道)</span></div>
<div class='lg-row'>未到已知靈鷲似<span class='note-inline'>(昻　)</span>初來不許大羅狂<span class='note-inline'>(笑)</span></div>
<div class='lg-row'>鐸鈴以下趨南詔<span class='note-inline'>(䥘　)</span>几案之間駐點蒼<span class='note-inline'>(揚)</span></div>
<div class='lg-row'>分野輝煌躔井度<span class='note-inline'>(楠　)</span>地形蟠伏控諸羌<span class='note-inline'>(荷)</span>　崩騰瀑布分晴雨<span class='note-inline'>(蘊　)</span>登䧏天門望佛光<span class='note-inline'>(珠)</span></div>
<div class='lg-row'>紫氣擁幢疑緬甸<span class='note-inline'>(稱　)</span>江流如帶是蘭滄<span class='note-inline'>(道)</span></div>
<div class='lg-row'>林高獅子室尤靜<span class='note-inline'>(昻　)</span>洞隱玄關過不遑<span class='note-inline'>(笑)</span></div>
<div class='lg-row'>禮佛臺荒苔影綠<span class='note-inline'>(䥘　)</span>洗心橋古土脂黃<span class='note-inline'>(揚)</span></div>
<div class='lg-row'>懸泉細噴成珠沫<span class='note-inline'>(楠　)</span>怪石雄奔盡激昻<span class='note-inline'>(荷)</span></div>
<div class='lg-row'>嘯引颶風吹碧落<span class='note-inline'>(蘊　)</span>汗成霖澍倒銀潢<span class='note-inline'>(珠)</span>　朝看暾旭金盤湧<span class='note-inline'>(稱　)</span>暮攬晴嵐玉帶粧<span class='note-inline'>(道)</span></div>
<div class='lg-row'>森列三峰霾虎豹<span class='note-inline'>(昻　)</span>莊嚴八寺炫琳瑯<span class='note-inline'>(笑)</span></div>
<div class='lg-row'>百千萬劫華首閉<span class='note-inline'>(䥘　)</span>七十二潭龍蜃藏<span class='note-inline'>(揚)</span></div>
<div class='lg-row'>名句推敲還擬謝<span class='note-inline'>(楠　)</span>高懷磊落定追唐<span class='note-inline'>(荷)</span></div>
<div class='lg-row'>猢猻踏斷梯邉霧<span class='note-inline'>(蘊　)</span>羅漢縈迴壁上霜<span class='note-inline'>(珠)</span></div>
<div class='lg-row'>冰柱凍穿新客枕<span class='note-inline'>(稱　)</span>烟容繚繞舊禪房<span class='note-inline'>(道)</span></div>
<div class='lg-row'>遙觀有水皆如練<span class='note-inline'>(昻　)</span>近擬無山不入嚢<span class='note-inline'>(笑)</span>　萬里御風清佩冷<span class='note-inline'>(蘊　)</span>千峰排戟曉烟長<span class='note-inline'>(珠)</span></div>
<div class='lg-row'>翻瓢亂瀉黃河水<span class='note-inline'>(䥘　)</span>點墨斜添雲漢章<span class='note-inline'>(揚)</span></div>
<div class='lg-row'>星斗摘捫無不可<span class='note-inline'>(楠　)</span>崑崙飛跨亦何妨<span class='note-inline'>(荷)</span></div>
<div class='lg-row'>翱翔已覺臨蓬島<span class='note-inline'>(蘊　)</span>指顧何難攬要荒<span class='note-inline'>(珠)</span></div>
<div class='lg-row'>呼吸此時通帝座<span class='note-inline'>(稱　)</span>袈裟昨夜剪霞裳<span class='note-inline'>(道)</span></div>
<div class='lg-row'>勝遊雅集千秋事<span class='note-inline'>(昻　)</span>歌咏留連妬夕陽<span class='note-inline'>(笑)</span></div>
</p></div>
<div class='div-other'><a id='mulu1299' />
<p class='h3'>登雞山頂</p><p class="byline">汪蛟</p><p style="margin-left:0em;text-indent:0em;" class="lg-abnormal"><div class='lg-row'>飛躡岫雲迷杖履　斜探星斗作支牀　摩空殿角驚虹繞　裊篆爐香引晝長</div>
<div class='lg-row'>列岫朝宗如吼伏　神峰貫日斷鴻翔</div>
<div class='lg-row'>靈鍾絕域辤封禪　秀鎮諸蠻笑夜郎　蒼嶺嵯峩來輔相　雪山晶潔送清涼</div>
<div class='lg-row'>當年聖教興周漢　季代方隅阻宋唐</div>
<div class='lg-row'>南見采雲今已杳　燈傳衣寶尚蒸祥</div>
<div class='lg-row'>七雄六詔成灰土　古佛經壇自霱皇　賈島游滇忘紀述　相如歷部少鴻章</div>
<div class='lg-row'>蠻邦罕名文人駕　名勝私為釋子塲</div>
<div class='lg-row'>我輩登臨遊物表　諸僧玄理問空王</div>
<div class='lg-row'>十方色界胥歸幻　四大音塵盡斥荒　攬罷烟霞遺世立　笑他堯舜屬粃糠</div>
</p></div></div>
<div class='div-other'><a id='mulu1300' />
<p class='h2'>五言絕句</p>
<div class='div-other'><a id='mulu1301' />
<p class='h3'>明</p>
<div class='div-other'><a id='mulu1302' />
<p class='h4'>題三獻峽</p><p class="byline"><span class='note-inline'>(按院)</span>周懋相<span class='note-inline'>(鶴峋)</span></p><p style="margin-left:0em;text-indent:0em;" class="lg-abnormal"><div class='lg-row'>對石疑無地　攀蘿別有天　雞山多勝槩　得似此中玄</div>
</p></div>
<div class='div-other'><a id='mulu1303' />
<p class='h4'>袈裟寺</p><p class="byline">吳懋</p><p style="margin-left:0em;text-indent:0em;" class="lg-abnormal"><div class='lg-row'>翠虹天上路　白塔海門螺　囘首袈裟石　懸燈在薜蘿</div>
</p></div>
<div class='div-other'><a id='mulu1304' />
<p class='h4'>尋楊黼洞</p><p class="byline">普荷</p><p style="margin-left:0em;text-indent:0em;" class="lg-abnormal"><div class='lg-row'>仙跡幽難覔　憑高心自閒　古人不可見　得見古人山</div>
</p></div>
<div class='div-other'><a id='mulu1305' />
<p class='h4'>過白鹿洞</p><p class="byline">玄珠</p><p style="margin-left:0em;text-indent:0em;" class="lg-abnormal"><div class='lg-row'>理策陟巖阿　烟嵐擁薜蘿　山樵不到處　白鹿臥青莎</div>
</p></div>
<div class='div-other'><a id='mulu1306' />
<p class='h4'>九子溪</p><p class="byline">妙地</p><p style="margin-left:0em;text-indent:0em;" class="lg-abnormal"><div class='lg-row'>長風吹萬松　流影亂泉水　只恐雲未㴱　有人來洗耳</div>
</p></div>
<div class='div-other'><a id='mulu1307' />
<p class='h4'>憶獅子林舊居</p><p class="byline">玄珠</p><p style="margin-left:0em;text-indent:0em;" class="lg-abnormal"><div class='lg-row'>茆屋自岑寂　薜蘿路轉㴱　土階苔蘚蝕　泉石每關心</div>
</p></div>
<div class='div-other'><a id='mulu1308' />
<p class='h4'>山齋落花</p><p class="byline">張炳</p><p style="margin-left:0em;text-indent:0em;" class="lg-abnormal"><div class='lg-row'>繞砌堆落花　呼童掃不厺　掃厺復飛來　似向愁人語</div>
</p></div>
<div class='div-other'><a id='mulu1309' />
<p class='h4'>黃葉坳</p><p class="byline">玄珠</p><p style="margin-left:0em;text-indent:0em;" class="lg-abnormal"><div class='lg-row'>結宇依青嶂　門逕生秋草　幽居愜素懐　日落山逾好</div>
</p></div>
<div class='div-other'><a id='mulu1310' />
<p class='h4'>山中夜坐</p><p class="byline">古道</p><p style="margin-left:0em;text-indent:0em;" class="lg-abnormal"><div class='lg-row'>風冷石泉響　幽人夜坐時　仰觀眾星列　悠悠生遠思</div>
</p><p style="margin-left:0em;text-indent:2em">其二</p>
<p style="margin-left:0em;text-indent:0em;" class="lg-abnormal"><div class='lg-row'>月上危崖白　輕雲散綠谿　夜鐘猶未定　好鳥莫輕栖</div>
</p></div>
<div class='div-other'><a id='mulu1311' />
<p class='h4'>山夜</p><p class="byline">古道</p><p style="margin-left:0em;text-indent:0em;" class="lg-abnormal"><div class='lg-row'>松際草蟲鳴　幽人夢不成　起看崖上月　木落夜鐘聲</div>
</p></div>
<div class='div-other'><a id='mulu1312' />
<p class='h4'>山居吟</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>旭日炤林泉　曈曈靜茅屋　小犬吠松溪　起視千山綠</div>
</p></div>
<div class='div-other'><a id='mulu1313' />
<p class='h4'>雲起</p><p class="byline">大䥘和尚</p><p style="margin-left:0em;text-indent:0em;" class="lg-abnormal"><div class='lg-row'>㴱溪白雲起　冉冉出前山　風雨徒相亂　老僧仍閉關</div>
</p></div>
<div class='div-other'><a id='mulu1314' />
<p class='h4'>松下獨坐</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>長松幾千尺　㴱夏不知暑　坐久無人聲　好鳥時相語</div>
</p></div>
<div class='div-other'><a id='mulu1315' />
<p class='h4'>石</p><p class="byline"><span class='note-inline'>(金騰道)</span>張應井<span class='note-inline'>(兆峩　壁山)</span></p><p style="margin-left:0em;text-indent:0em;" class="lg-abnormal"><div class='lg-row'>怪石不知名　蒼肰莓苔色　千年老樹蟠　奇古自相得</div>
</p></div>
<div class='div-other'><a id='mulu1316' />
<p class='h4'>新竹</p><p class="byline">大䥘和尚</p><p style="margin-left:0em;text-indent:0em;" class="lg-abnormal"><div class='lg-row'>新篁梢出雲　翠色宛欲滴　搖曳引山風　耳目更幽寂</div>
</p></div>
<div class='div-other'><a id='mulu1317' />
<p class='h4'>竹間看雲</p><p class="byline">古處</p><p style="margin-left:0em;text-indent:0em;" class="lg-abnormal"><div class='lg-row'>偶肰入㴱竹　竟日無人聲　迴環溪水碧　忽有白雲生</div>
</p></div>
<div class='div-other'><a id='mulu1318' />
<p class='h4'>雨過</p><p class="byline">盧桂生</p><p style="margin-left:0em;text-indent:0em;" class="lg-abnormal"><div class='lg-row'>朝來微雨過　前峰淨如沐　彩霞次第生　扶笻觀不足</div>
</p></div>
<div class='div-other'><a id='mulu1319' />
<p class='h4'>山夜鐘</p><p class="byline">李如楠</p><p style="margin-left:0em;text-indent:0em;" class="lg-abnormal"><div class='lg-row'>鐘聲度重雲　悠揚繞禪榻　定中何所聞　空音自相答</div>
</p></div>
<div class='div-other'><a id='mulu1320' />
<p class='h4'>竹間待月</p><p class="byline">大䥘和尚</p><p style="margin-left:0em;text-indent:0em;" class="lg-abnormal"><div class='lg-row'>薄暝山氣佳　幽意誰能領　林㴱月到遲　徘徊竹間影</div>
</p></div>
<div class='div-other'><a id='mulu1321' />
<p class='h4'>山中秋夜</p><p class="byline">古道</p><p style="margin-left:0em;text-indent:0em;" class="lg-abnormal"><div class='lg-row'>微風動霜林　谷口疎鐘發　羇鴻鳴一聲　千山皆秋月</div>
</p></div>
<div class='div-other'><a id='mulu1322' />
<p class='h4'>塔院眺望</p><p class="byline">曾高㨗</p><p style="margin-left:0em;text-indent:0em;" class="lg-abnormal"><div class='lg-row'>一塔標晴眺　千山送夕暉　高臺坐冰雪　野翠濕人衣</div>
</p></div></div>
<div class='div-other'><a id='mulu1323' />
<p class='h3'>本朝</p>
<div class='div-other'><a id='mulu1324' />
<p class='h4'>白石崖</p><p class="byline">洪希</p><p style="margin-left:0em;text-indent:0em;" class="lg-abnormal"><div class='lg-row'>拄杖綠雲林　躡屐白雲石　林㴱雲尚霾　如何有人跡</div>
</p></div>
<div class='div-other'><a id='mulu1325' />
<p class='h4'>宿傳衣寺</p><p class="byline">心一<span class='note-inline'>(中也)</span></p><p style="margin-left:0em;text-indent:0em;" class="lg-abnormal"><div class='lg-row'>登臨興末窮　聊向枕邊通　魅夢清如許　滿山松桂風</div>
</p></div>
<div class='div-other'><a id='mulu1326' />
<p class='h4'>飛泉</p><p class="byline"><span class='note-inline'>(大理太守)</span>沈魁<span class='note-inline'>(超寰　三韓)</span></p><p style="margin-left:0em;text-indent:0em;" class="lg-abnormal"><div class='lg-row'>懸泉濺樹杪　飛流散如霧　隔竹聽溪聲　淙淙不得住</div>
</p></div>
<div class='div-other'><a id='mulu1327' />
<p class='h4'>瀑布</p><p class="byline">卞庭槐</p><p style="margin-left:0em;text-indent:0em;" class="lg-abnormal"><div class='lg-row'>空崖不可窮　高磵急飛瀑　山雲漸欲收　松頭見天綠</div>
</p></div>
<div class='div-other'><a id='mulu1328' />
<p class='h4'>遊山遇雨</p><p class="byline">張瑞揚</p><p style="margin-left:0em;text-indent:0em;" class="lg-abnormal"><div class='lg-row'>山形隨步改　策杖看不倦　雲雨陡肰興　更覺山色變</div>
</p></div></div></div>
<div class='div-other'><a id='mulu1329' />
<p class='h2'>六言絕句</p>
<div class='div-other'><a id='mulu1330' />
<p class='h3'>明</p>
<div class='div-other'><a id='mulu1331' />
<p class='h4'>所菴來掃徧融師塔，仍還滇</p><p class="byline"><span class='note-inline'>(憲副)</span>陶珽<span class='note-inline'>(不退　姚安)</span></p><p style="margin-left:0em;text-indent:0em;" class="lg-abnormal"><div class='lg-row'>不為松楸何處　惟憐衣鉢誰家　怪得雞山幢影　翻成無盡天花</div>
</p></div>
<div class='div-other'><a id='mulu1332' />
<p class='h4'>傳衣寺</p><p class="byline"><span class='note-inline'>(吏部)</span>閃繼迪<span class='note-inline'>(永昌人)</span></p><p style="margin-left:0em;text-indent:0em;" class="lg-abnormal"><div class='lg-row'>華首門前風霧　袈裟石上蒼烟　為問傳衣遠近　一聲何處嫣肰</div>
</p></div>
<div class='div-other'><a id='mulu1333' />
<p class='h4'>山居吟</p><p class="byline">廣稱</p><p style="margin-left:0em;text-indent:0em;" class="lg-abnormal"><div class='lg-row'>曲逕一番雨過　㴱林幾樹花開　黃鳥飛過山去　晴雲流入窓來</div>
</p><p style="margin-left:0em;text-indent:2em">其二</p>
<p style="margin-left:0em;text-indent:0em;" class="lg-abnormal"><div class='lg-row'>黃葉蒼苔鄰院　清風明月吾廬　石磴[糸*(免/免)]過野鹿　柴門時到山[月*翟]</div>
</p></div>
<div class='div-other'><a id='mulu1334' />
<p class='h4'>華首門獨步</p><p class="byline">古道</p><p style="margin-left:0em;text-indent:0em;" class="lg-abnormal"><div class='lg-row'>秋㴱宿雨初收　策杖高崖獨步　華首門封綠苔　上有白雲飛度</div>
</p></div>
<div class='div-other'><a id='mulu1335' />
<p class='h4'>獨坐聞鐘</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>亂水斜穿綠樹　茅齋半倚青峰　不是山中高臥　何來雲外踈鐘</div>
</p></div>
<div class='div-other'><a id='mulu1336' />
<p class='h4'>白雲窩</p><p class="byline">玄珠</p><p style="margin-left:0em;text-indent:0em;" class="lg-abnormal"><div class='lg-row'>絕巘[山*(免/免)]崖徑細　松窻竹牗雲遮　白鹿時來菴畔　紅塵不到山家</div>
</p></div>
<div class='div-other'><a id='mulu1337' />
<p class='h4'>落照</p><p class="byline">李思謙</p><p style="margin-left:0em;text-indent:0em;" class="lg-abnormal"><div class='lg-row'>落照寒鴉數點　柴門流水依肰　老翁曳杖歸去　不知是人是仙</div>
</p></div>
<div class='div-other'><a id='mulu1338' />
<p class='h4'>山居</p><p class="byline">大䥘和尚</p><p style="margin-left:0em;text-indent:0em;" class="lg-abnormal"><div class='lg-row'>澗響不聞人聲　松陰竟忘亭午　往來鹿豕為羣　耳目居肰太古</div>
</p></div>
<div class='div-other'><a id='mulu1339' />
<p class='h4'>松下煑茶</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>石鼎新茸自煎　茶響松濤相亂　白鶴飛來一雙　幽事居肰分半</div>
</p></div>
<div class='div-other'><a id='mulu1340' />
<p class='h4'>山居雜詠</p><p class="byline">章爾瑜<span class='note-inline'>(方水　貴陽)</span></p><p style="margin-left:0em;text-indent:0em;" class="lg-abnormal"><div class='lg-row'>亂水斜穿竹徑　碧雲橫帶山腰　老人箕踞木榻　白眼看他市朝</div>
</p></div>
<div class='div-other'><a id='mulu1341' />
<p class='h4'>山齋晚坐</p><p class="byline">大䥘和尚</p><p style="margin-left:0em;text-indent:0em;" class="lg-abnormal"><div class='lg-row'>晴嵐半隱松溪　落炤斜穿竹塢　林外疎鐘數聲　窻下茶烟一縷</div>
</p><p style="margin-left:0em;text-indent:2em">其二</p>
<p style="margin-left:0em;text-indent:0em;" class="lg-abnormal"><div class='lg-row'>好花半落苔徑　山鳥亂噪繁枝　窻外夜來風雨　老僧高臥不知</div>
</p></div>
<div class='div-other'><a id='mulu1342' />
<p class='h4'>山居吟</p><p class="byline">古笑</p><p style="margin-left:0em;text-indent:0em;" class="lg-abnormal"><div class='lg-row'>開逕半依曲水　結茅斜倚孤岑　山犬時眠花下　秋蟬獨噪松陰</div>
</p><p style="margin-left:0em;text-indent:2em">其二</p>
<p style="margin-left:0em;text-indent:0em;" class="lg-abnormal"><div class='lg-row'>竹木叢中古道　翠微㴱處人家　白雲一片遠岫　幽鳥數聲落花</div>
</p></div>
<div class='div-other'><a id='mulu1343' />
<p class='h4'>古雪齋丈室</p><p class="byline">曾高㨗</p><p style="margin-left:0em;text-indent:0em;" class="lg-abnormal"><div class='lg-row'>客到青城不唾　雲移碧岫無心　卒我山中歲月　任他世上陰晴</div>
</p></div></div>
<div class='div-other'><a id='mulu1344' />
<p class='h3'>本朝</p>
<div class='div-other'><a id='mulu1345' />
<p class='h4'>山居吟</p><p class="byline">朱昻</p><p style="margin-left:0em;text-indent:0em;" class="lg-abnormal"><div class='lg-row'>卜築清溪淺水　為鄰瘦石蒼松　路到門前幾折　山連雲外千重</div>
</p><p style="margin-left:0em;text-indent:2em">其二</p>
<p style="margin-left:0em;text-indent:0em;" class="lg-abnormal"><div class='lg-row'>屋後幾竿疎竹　門前數點秋山　靜對花開花落　閒看雲厺雲還</div>
</p><p style="margin-left:0em;text-indent:2em">其三</p>
<p style="margin-left:0em;text-indent:0em;" class="lg-abnormal"><div class='lg-row'>黃葉半灣秋水　青山一片斜暉　柴門盡日㴱閉　野鳥無心獨歸</div>
</p></div>
<div class='div-other'><a id='mulu1346' />
<p class='h4'>山中作</p><p class="byline"><span class='note-inline'>(大理二守)</span>孫繼佐<span class='note-inline'>(公弼　確山)</span></p><p style="margin-left:0em;text-indent:0em;" class="lg-abnormal"><div class='lg-row'>㴱崖既帶流水　怪石復倚高松　曳杖不知日暮　歸來步步雲封</div>
</p></div>
<div class='div-other'><a id='mulu1347' />
<p class='h4'>山居</p><p class="byline"><span class='note-inline'>(蒙化太守)</span>王命來<span class='note-inline'>(玉輪　江津)</span></p><p style="margin-left:0em;text-indent:0em;" class="lg-abnormal"><div class='lg-row'>㴱山松花落粉　陰洞石髓如脂　婚嫁何時當了　河清人壽難期</div>
</p></div>
<div class='div-other'><a id='mulu1348' />
<p class='h4'>山居雜詠</p><p class="byline">來度<span class='note-inline'>(玄又)</span></p><p style="margin-left:0em;text-indent:0em;" class="lg-abnormal"><div class='lg-row'>石上孤松千尺　溪邉修竹一灣　疎籬半隱茅屋　惟有白雲徃還</div>
</p></div>
<div class='div-other'><a id='mulu1349' />
<p class='h4'>山中偶作</p><p class="byline">僧學蘊</p><p style="margin-left:0em;text-indent:0em;" class="lg-abnormal"><div class='lg-row'>松下數聲鐵笛　花間一曲瑤琴　惟有溪雲山月　于今可當知音</div>
</p></div></div></div>
<div class='div-other'><a id='mulu1350' />
<p class='h2'>七言絕句</p>
<div class='div-other'><a id='mulu1351' />
<p class='h3'>明</p>
<div class='div-other'><a id='mulu1352' />
<p class='h4'>圓通寺崖壁</p><p class="byline">李元陽</p><p style="margin-left:0em;text-indent:0em;" class="lg-abnormal"><div class='lg-row'>鐵壁蜷肰擁紺宮　曲欄迴磴穿玲瓏　何年蛻下蒼龍骨　至今鱗甲生秋風</div>
</p></div>
<div class='div-other'><a id='mulu1353' />
<p class='h4'>壽雞山和雅禪師</p><p class="byline"><span class='note-inline'>(岷王)</span>禋汴</p><p style="margin-left:0em;text-indent:0em;" class="lg-abnormal"><div class='lg-row'>黃花開日瑞盈門　法自空王座一尊　受法多人皆竚仰　<span class='corr'>瓣</span>香千里憶酧恩</div>
</p><p style="margin-left:0em;text-indent:2em">其二</p>
<p style="margin-left:0em;text-indent:0em;" class="lg-abnormal"><div class='lg-row'>莫羨玄家十種仙　禪宗寶掌壽千年　聖峰松栢崖前老　長伴清居別一天</div>
</p><p style="margin-left:0em;text-indent:2em">其三</p>
<p style="margin-left:0em;text-indent:0em;" class="lg-abnormal"><div class='lg-row'>瓶瀉千言戒德高　南都叅訪不為勞　自從分得曹溪脉　何必天家寵賜袍</div>
</p><p style="margin-left:0em;text-indent:2em">其四</p>
<p style="margin-left:0em;text-indent:0em;" class="lg-abnormal"><div class='lg-row'>雞足千峰抱梵臺　中藏龍象法雲開　有緣再乞醍醐味　莫惜遙遙振錫來</div>
</p></div>
<div class='div-other'><a id='mulu1354' />
<p class='h4'>玉龍閣觀瀑</p><p class="byline">方沆</p><p style="margin-left:0em;text-indent:0em;" class="lg-abnormal"><div class='lg-row'>飛泉千尺掛斜暉　雲氣空濛鎻翠微　似是山中一夜雨　乘風化作玉龍飛</div>
</p></div>
<div class='div-other'><a id='mulu1355' />
<p class='h4'>和李中谿〈約遊雞足〉</p><p class="byline"><span class='note-inline'>(翰林)</span>楊士雲<span class='note-inline'>(弘山)</span></p><p style="margin-left:0em;text-indent:0em;" class="lg-abnormal"><div class='lg-row'>青山削出玉芙蓉　聞道雲棲學五宗　華首天門携一杖　毘盧不羨妙高峰</div>
</p></div>
<div class='div-other'><a id='mulu1356' />
<p class='h4'>觀風閣</p><p class="byline">僧廣慧<span class='note-inline'>(野愚)</span></p><p style="margin-left:0em;text-indent:0em;" class="lg-abnormal"><div class='lg-row'>遊遍蒼崖盡法身　誰云門內更藏真　相逢欲問拈花事　千載空傳獻笑人</div>
</p></div>
<div class='div-other'><a id='mulu1357' />
<p class='h4'>和雅法師從吳門還</p><p class="byline">鄧仲文</p><p style="margin-left:0em;text-indent:0em;" class="lg-abnormal"><div class='lg-row'>華首西來只此山　白雲飛去又飛還　滇吳總在三千界　明月惟師一指間</div>
</p></div>
<div class='div-other'><a id='mulu1358' />
<p class='h4'>直指朱公遊雞足，因贈</p><p class="byline">僧釋禪<span class='note-inline'>(本無)</span></p><p style="margin-left:0em;text-indent:0em;" class="lg-abnormal"><div class='lg-row'>佛光五色湧高臺　霧靄霏霏排面來　卻訝香風殊徃日　山靈應是愛仙才</div>
</p></div>
<div class='div-other'><a id='mulu1359' />
<p class='h4'>迦葉殿</p><p class="byline">釋禪</p><p style="margin-left:0em;text-indent:0em;" class="lg-abnormal"><div class='lg-row'>曾記拈花微笑時　被他黃面一時欺　而今留下千年跡　冷守袈裟有甚奇</div>
</p></div>
<div class='div-other'><a id='mulu1360' />
<p class='h4'>雞山雜詠</p><p class="byline">如清</p><p style="margin-left:0em;text-indent:0em;" class="lg-abnormal"><div class='lg-row'>華首歸來舊竹房　閒雲仍鎻白藤牀　而今不着人間跡　恃有青松足稻糧</div>
</p><p style="margin-left:0em;text-indent:2em">其二</p>
<p style="margin-left:0em;text-indent:0em;" class="lg-abnormal"><div class='lg-row'>一事無心亦太閒　枯藤隨興有躋攀　山鄰雖遠鐘聲近　只在烟嵐指顧間</div>
</p><p style="margin-left:0em;text-indent:2em">其三</p>
<p style="margin-left:0em;text-indent:0em;" class="lg-abnormal"><div class='lg-row'>青林㴱隱白茅居　石上泉通竹裡厨　無奈野猿輕薄甚　時來盜我後園蔬</div>
</p><p style="margin-left:0em;text-indent:2em">其四</p>
<p style="margin-left:0em;text-indent:0em;" class="lg-abnormal"><div class='lg-row'>白雲欲放峰先出　黃鳥時聞雨乍晴　絕巘道人成久別　蒼苔逕滑不堪行</div>
</p></div>
<div class='div-other'><a id='mulu1361' />
<p class='h4'>雞足山</p><p class="byline">楊慎</p><p style="margin-left:0em;text-indent:0em;" class="lg-abnormal"><div class='lg-row'>琱房艸閣瞰彝庭　側島懸崖控絕陘　雞足已窮章亥步　鷲頭空入梵王經</div>
</p></div>
<div class='div-other'><a id='mulu1362' />
<p class='h4'>和雅法師說法吳楚，後還雞山，將廿年矣，有懷卻寄</p><p class="byline">陶珙</p><p style="margin-left:0em;text-indent:0em;" class="lg-abnormal"><div class='lg-row'>吳楚烟波幾萬重　金鱗掉尾許誰同　歸來罷釣雞山窟　高唱漁歌捲碧筒</div>
</p></div>
<div class='div-other'><a id='mulu1363' />
<p class='h4'>寄寂光寺水月禪師</p><p class="byline">朗目<span class='note-inline'>(慧光)</span></p><p style="margin-left:0em;text-indent:0em;" class="lg-abnormal"><div class='lg-row'>華首峰頭大寂禪　烟霞養得慧身堅　有時坐到忘言處　迦葉重來展笑顏</div>
</p></div>
<div class='div-other'><a id='mulu1364' />
<p class='h4'>登雞山絕頂</p><p class="byline">何如璧</p><p style="margin-left:0em;text-indent:0em;" class="lg-abnormal"><div class='lg-row'>一泓洱海杯浮影　萬點青山棋落枰　脚底飛雲寒帶雪　此身真是在蓬瀛</div>
</p></div>
<div class='div-other'><a id='mulu1365' />
<p class='h4'>仙奕石</p><p class="byline">廣昭<span class='note-inline'>(德音)</span></p><p style="margin-left:0em;text-indent:0em;" class="lg-abnormal"><div class='lg-row'>仙家賓從集雲關　三百枯碁盡日閒　負局昔年騎鶴去　獨留片石爛柯山</div>
</p></div>
<div class='div-other'><a id='mulu1366' />
<p class='h4'>遊仙掌峰，獨宿華首門</p><p class="byline">古道</p><p style="margin-left:0em;text-indent:0em;" class="lg-abnormal"><div class='lg-row'>偶爾尋幽憇此間　石門高閉俯寒山　鐘殘月落半崖白　孤鶴一聲雲外還</div>
</p></div>
<div class='div-other'><a id='mulu1367' />
<p class='h4'>雞山夢中得句</p><p class="byline">大䥘和尚</p><p style="margin-left:0em;text-indent:0em;" class="lg-abnormal"><div class='lg-row'>洞門古松生秋陰　孤雲不去清溪㴱　雙鶴舞罷四山靜　天風冷冷奏玉琴</div>
</p></div>
<div class='div-other'><a id='mulu1368' />
<p class='h4'>山中晚烟</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>晚步春山曳杖遲　分明翠靄映空披　幾番囘看前溪色　身在烟中卻不知</div>
</p></div>
<div class='div-other'><a id='mulu1369' />
<p class='h4'>夢題〈爛柯圖〉</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>一局殘碁世界移　仙家日月有誰知　樵夫柯爛不歸去　空記人間甲子期</div>
</p></div>
<div class='div-other'><a id='mulu1370' />
<p class='h4'>溪邊晚眺</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>朝衣着破着僧衣　扶杖溪邉送落暉　鷗鳥也知機慮盡　隨波來徃不曾飛</div>
</p></div>
<div class='div-other'><a id='mulu1371' />
<p class='h4'>山居</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>竹樹參差映戶幽　酒爐茶竃也風流　行人多有迷津者　莫向前溪繫釣舟</div>
</p></div>
<div class='div-other'><a id='mulu1372' />
<p class='h4'>過玄鹿洞</p><p class="byline">古處</p><p style="margin-left:0em;text-indent:0em;" class="lg-abnormal"><div class='lg-row'>曳杖逍遙入翠微　亂峰寂寂遞斜暉　蒼崖石磴多迴折　洞在㴱谿鹿未歸</div>
</p></div>
<div class='div-other'><a id='mulu1373' />
<p class='h4'>蒲團</p><p class="byline">古笑</p><p style="margin-left:0em;text-indent:0em;" class="lg-abnormal"><div class='lg-row'>不是枯禪習坐功　當機一悟萬緣空　蒲團入定消塵劫　山鬼何勞伎倆工</div>
</p></div>
<div class='div-other'><a id='mulu1374' />
<p class='h4'>華藏洞</p><p class="byline">妙謙<span class='note-inline'>(恂如)</span></p><p style="margin-left:0em;text-indent:0em;" class="lg-abnormal"><div class='lg-row'>古洞空明別有天　石橋宛轉見流泉　藥爐丹竈依肰在　一日留居便是仙</div>
</p></div>
<div class='div-other'><a id='mulu1375' />
<p class='h4'>山牕瓶花</p><p class="byline">古處</p><p style="margin-left:0em;text-indent:0em;" class="lg-abnormal"><div class='lg-row'>名花插向膽瓶中　疎密橫斜具化工　好下湘簾避風日　肻教蜂蝶亂芳叢</div>
</p></div>
<div class='div-other'><a id='mulu1376' />
<p class='h4'>山齋紙簾</p><p class="byline">達諦<span class='note-inline'>(俗名吳鼎)</span></p><p style="margin-left:0em;text-indent:0em;" class="lg-abnormal"><div class='lg-row'>山嵐帶雨過溪塘　幾度斜飛到竹房　[糸*(免/免)]把素簾遮半面　又隨風勢到禪牀</div>
</p></div>
<div class='div-other'><a id='mulu1377' />
<p class='h4'>華首門</p><p class="byline">陳大猷</p><p style="margin-left:0em;text-indent:0em;" class="lg-abnormal"><div class='lg-row'>千尺危崖蔭碧苔　佛光影現落層臺　禪家入定尋常事　華首何須門再開</div>
</p></div>
<div class='div-other'><a id='mulu1378' />
<p class='h4'>山中送別</p><p class="byline">古道</p><p style="margin-left:0em;text-indent:0em;" class="lg-abnormal"><div class='lg-row'>春溪水濺半山雲　覉客魅消岐路分　行入子規聲近遠　不堪囘首封斜曛</div>
</p></div>
<div class='div-other'><a id='mulu1379' />
<p class='h4'>初到雞足山</p><p class="byline">古處</p><p style="margin-left:0em;text-indent:0em;" class="lg-abnormal"><div class='lg-row'>幾年夢想在名山　此日登臨杖履閒　怪石清泉觀不足　老僧何事閉禪關</div>
</p></div>
<div class='div-other'><a id='mulu1380' />
<p class='h4'>華首門</p><p class="byline">古笑</p><p style="margin-left:0em;text-indent:0em;" class="lg-abnormal"><div class='lg-row'>曳杖徘徊華首前　層峰歷歷墜寒烟　飲光大定何時出　古木蒼蒼不記年</div>
</p></div>
<div class='div-other'><a id='mulu1381' />
<p class='h4'>雞山散步</p><p class="byline">曾化龍</p><p style="margin-left:0em;text-indent:0em;" class="lg-abnormal"><div class='lg-row'>杜鵑花底日將西　獨立蒼汒意轉迷　瓊宇琳宮三十二　杖藜隨處在攀躋</div>
</p></div></div>
<div class='div-other'><a id='mulu1382' />
<p class='h3'>本朝</p>
<div class='div-other'><a id='mulu1383' />
<p class='h4'>登四觀峰</p><p class="byline"><span class='note-inline'>(姚安太守)</span>倪巽生<span class='note-inline'>(順五　巴縣)</span></p><p style="margin-left:0em;text-indent:0em;" class="lg-abnormal"><div class='lg-row'>連夜洞天頻入夢　雞峰清曉領詩筒　瘦笻已定秋風約　同上天門認舊踪</div>
</p></div>
<div class='div-other'><a id='mulu1384' />
<p class='h4'>華首門</p><p class="byline">官純胤</p><p style="margin-left:0em;text-indent:0em;" class="lg-abnormal"><div class='lg-row'>直入雞山恣勝遊　雲霞㴱鎻洞門幽　飲灮佛跡知何處　艸自春秋水自流</div>
</p></div>
<div class='div-other'><a id='mulu1385' />
<p class='h4'>前題</p><p class="byline">方正陽<span class='note-inline'>(麗生　陸凉)</span></p><p style="margin-left:0em;text-indent:0em;" class="lg-abnormal"><div class='lg-row'>守衣入定自何年　岩戶長扄尚儼然　千古誰為排闥者　秪從門外說機緣</div>
</p></div>
<div class='div-other'><a id='mulu1386' />
<p class='h4'>佛燈</p><p class="byline">洪希</p><p style="margin-left:0em;text-indent:0em;" class="lg-abnormal"><div class='lg-row'>佛光普炤業緣身　千劫同圓一念真　㴱夜蒲團[糸*(免/免)]定後　明燈影裡見前因</div>
</p></div>
<div class='div-other'><a id='mulu1387' />
<p class='h4'>山居秋暮</p><p class="byline">朱昻</p><p style="margin-left:0em;text-indent:0em;" class="lg-abnormal"><div class='lg-row'>㴱林寂寂晚風凉　野竹含烟壓短墻　幾片白雲橫遠岫　一灣秋水送斜陽</div>
</p></div>
<div class='div-other'><a id='mulu1388' />
<p class='h4'>雞山八景</p>
<div class='div-other'><a id='mulu1389' />
<p class='h5'>天柱佛光</p><p class="byline">孫繼佐</p><p style="margin-left:0em;text-indent:0em;" class="lg-abnormal"><div class='lg-row'>白雲彌漫徧虛空　五色毫灮映日紅　盡道如來親示現　攝身有影理難窮</div>
</p></div>
<div class='div-other'><a id='mulu1390' />
<p class='h5'>華首晴雷</p><p class="byline">王在極</p><p style="margin-left:0em;text-indent:0em;" class="lg-abnormal"><div class='lg-row'>千尺懸崖旭日明　遊人杖履悅春晴　俯看山麓陰雲滿　隱隱轟雷一片聲</div>
</p></div>
<div class='div-other'><a id='mulu1391' />
<p class='h5'>蒼山積雪</p><p class="byline">卞庭槐</p><p style="margin-left:0em;text-indent:0em;" class="lg-abnormal"><div class='lg-row'>點蒼百里畵圖工　積雪春秋景不同　好向雞山峰頂看　烟雲繚繞翠微中</div>
</p></div>
<div class='div-other'><a id='mulu1392' />
<p class='h5'>前題</p><p class="byline">朱昻</p><p style="margin-left:0em;text-indent:0em;" class="lg-abnormal"><div class='lg-row'>十九峰頭雪影停　白雲橫截半山青　天封原自存㴱意　正為雞山列畵屏</div>
</p></div>
<div class='div-other'><a id='mulu1393' />
<p class='h5'>前題</p><p class="byline"><span class='note-inline'>(明)</span>古處</p><p style="margin-left:0em;text-indent:0em;" class="lg-abnormal"><div class='lg-row'>白雪蒼崖叠幾重　青蓮花間玉芙蓉　雞山絕頂閒來徃　次第看他十九峰</div>
</p></div>
<div class='div-other'><a id='mulu1394' />
<p class='h5'>洱海迴嵐</p><p class="byline">張瑞揚</p><p style="margin-left:0em;text-indent:0em;" class="lg-abnormal"><div class='lg-row'>山光樹色影參差　洱水瀠洄更自奇　一片晴嵐朝雨後　空濛映帶也相宜</div>
</p></div>
<div class='div-other'><a id='mulu1395' />
<p class='h5'>前題</p><p class="byline">沈魁</p><p style="margin-left:0em;text-indent:0em;" class="lg-abnormal"><div class='lg-row'>一片波光樹底明　迴嵐幾度變陰晴　風帆島嶼參差現　縱是丹青畵不成</div>
</p></div>
<div class='div-other'><a id='mulu1396' />
<p class='h5'>塔院秋月</p><p class="byline"><span class='note-inline'>(明)</span>盧桂生</p><p style="margin-left:0em;text-indent:0em;" class="lg-abnormal"><div class='lg-row'>晴空萬里碧於水　遙望嶺頭秋月生　塔影孤懸㴱夜靜　冰壺濯魄恍難名</div>
</p></div>
<div class='div-other'><a id='mulu1397' />
<p class='h5'>前題</p><p class="byline"><span class='note-inline'>(明)</span>性靈<span class='note-inline'>(南無)</span></p><p style="margin-left:0em;text-indent:0em;" class="lg-abnormal"><div class='lg-row'>亭亭塔掛青霄逈　萬籟無聲月正中　獨步長廊惟鶴伴　恍肰身世在虛空</div>
</p></div>
<div class='div-other'><a id='mulu1398' />
<p class='h5'>萬壑松濤</p><p class="byline"><span class='note-inline'>(明)</span>妙謙<span class='note-inline'>(恂如)</span></p><p style="margin-left:0em;text-indent:0em;" class="lg-abnormal"><div class='lg-row'>奔騰澎湃在虛空　卻訝㴱山波浪通　坐久始知音響異　松頭謖謖度長風</div>
</p></div>
<div class='div-other'><a id='mulu1399' />
<p class='h5'>飛瀑穿雲</p><p class="byline"><span class='note-inline'>(明)</span>曾化龍</p><p style="margin-left:0em;text-indent:0em;" class="lg-abnormal"><div class='lg-row'>高崖千尺碧流通　引霧牽烟亂遠風　囘首晴空無雨色　玉龍斜掛白雲中</div>
</p></div>
<div class='div-other'><a id='mulu1400' />
<p class='h5'>前題</p><p class="byline">羅時昇</p><p style="margin-left:0em;text-indent:0em;" class="lg-abnormal"><div class='lg-row'>誰將匹練界青山　搖曳隨風下碧灣　一片白雲橫嶺度　㴱溪影裡水潺潺</div>
</p></div>
<div class='div-other'><a id='mulu1401' />
<p class='h5'>前題</p><p class="byline">普黙<span class='note-inline'>(耳觀)</span></p><p style="margin-left:0em;text-indent:0em;" class="lg-abnormal"><div class='lg-row'>千尺銀河一[泳-永+(瓜-、)]垂　雷輥電散下山陲　白雲杳靄橫溪口　斷續隨風勢更奇</div>
</p></div>
<div class='div-other'><a id='mulu1402' />
<p class='h5'>重崖返炤</p><p class="byline">牟從周</p><p style="margin-left:0em;text-indent:0em;" class="lg-abnormal"><div class='lg-row'>斜陽返炤彩雲生　樹石參差影更明　崖半道人囘首看　不知身隱紫霞城</div>
</p></div>
<div class='div-other'><a id='mulu1403' />
<p class='h5'>前題</p><p class="byline">心一<span class='note-inline'>(中也)</span></p><p style="margin-left:0em;text-indent:0em;" class="lg-abnormal"><div class='lg-row'>落日吞霞映遠峰　飛光迴炤翠芙蓉　道人曳杖高崖半　身在瓊樓第幾重</div>
</p></div>
<div class='div-other'><a id='mulu1404' />
<p class='h5'>前題</p><p class="byline"><span class='note-inline'>(明)</span>古道</p><p style="margin-left:0em;text-indent:0em;" class="lg-abnormal"><div class='lg-row'>千峰斷處夕陽斜　返炤層崖擁落霞　洞穴烟嵐俱改色　卻疑僧舍是仙家</div>
</p></div>
<div class='div-other'><a id='mulu1405' />
<p class='h5'>前題</p><p class="byline"><span class='note-inline'>(明)</span>古處</p><p style="margin-left:0em;text-indent:0em;" class="lg-abnormal"><div class='lg-row'>斷霞時映亂峰明　遙望重崖是赤城　一道飛泉懸樹杪　虹霓五色弄新晴</div>
</p></div></div>
<div class='div-other'>
<p class='h4'>登華首山<a id='mulu1406' /></p><p class="byline">吳恕恆<span class='note-inline'>(涇縣)</span></p><p style="margin-left:0em;text-indent:0em;" class="lg-abnormal"><div class='lg-row'>峭壁幾千仞　排空如屏列　雙扉扄何　年　兀然無破缺</div>
<div class='lg-row'>老僧導我遊　一覽興勃發　深林湧朝暾　崖洞欣幽潔</div>
<div class='lg-row'>飛瀑聲潺湲　濺石出清洌　須臾雲霧生　嵐光明復滅</div>
<div class='lg-row'>轟雷起空中　山柱愁劈裂　猿鳥紛悲號　四顧情慘慄</div>
<div class='lg-row'>獨有千尺松　歲久枝不折　高踞萬峰巔　形狀堅如鐵</div>
<div class='lg-row'>夭矯氣干霄　葱蘢姿傲雪　喟余萬里來　牧民慚政拙</div>
<div class='lg-row'>撫景擴胸懷　隻身嗟孤孑　呼吸通天門　私衷懸魏闕</div>
<div class='lg-row'>要凜氷淵心　跬步矢弗越　山靈應鑒余　浩歌聲相接</div>
</p></div>
<div class='div-other'><a id='mulu1407' />
<p class='h4'>登鷄足山絕頂</p><p class="byline">吳恕恆</p><p style="margin-left:0em;text-indent:0em;" class="lg-abnormal"><div class='lg-row'>猢梯鳥道快登臨　高踞南荒助壯吟　千樹寒松空翠合　萬重鄉思亂雲深</div>
<div class='lg-row'>石門月照窺禪相　金殿鐘鳴悟道心</div>
<div class='lg-row'>一望點蒼如畵裡　西來福地許追尋</div>
</p></div>
<div class='div-other'><a id='mulu1408' />
<p class='h4'>舍弟<span class='note-inline'>(恕恆)</span>作牧賓川，書來，極道鷄足山之勝，因成長句，寄題其上</p><p class="byline">吳敬恆</p><p style="margin-left:0em;text-indent:0em;" class="lg-abnormal"><div class='lg-row'>聽說名山夢欲仙　振衣直上到層顛　雲迷洱海疑無地　路近蓬萊別有天</div>
<div class='lg-row'>陰洞灰殘經萬刼　蒼崖松老已千年</div>
<div class='lg-row'>何時借得罡風便　呼吸真通帝座前</div>
</p><p style="margin-left:0em;text-indent:2em"></p>

<div class="lg regular" style="margin-left:0em;"><div class='lg-row'>顙過　咸池今僅及肩平　不欣異彩東方炫　獨喜金光北靣迎</div>
<div class='lg-row'>無怪臺邊人嘆美　當前眼底一齊清</div>
</div></div>
<div class='div-other'><a id='mulu1409' />
<p class='h4'>天柱佛光</p><p class="byline">糜鴻遠</p><p style="margin-left:0em;text-indent:0em;" class="lg-abnormal"><div class='lg-row'>團圞一氣起氳氤　雨後瀰漫五色勻　地湧祥光窺本相　天呈瑞彩現前身</div>
<div class='lg-row'>中虛似鏡寗非幻　外轉如輪宛是真</div>
<div class='lg-row'>莫道靈山無佛住　即茲異景已通神</div>
</p></div>
<div class='div-other'><a id='mulu1410' />
<p class='h4'>華首晴雷</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>雨沛雲烟落半空　巖間依舊陽光紅　雷聲遠震升聞外　電影遙飛俯視中</div>
<div class='lg-row'>天闕仰瞻何日啟　禪闗靜叩幾時通</div>
<div class='lg-row'>山僧樓閣真堪羨　縹緲凌虛壓彩虹</div>
</p></div>
<div class='div-other'><a id='mulu1411' />
<p class='h4'>蒼山積雪</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>陡絕孤峰插杳冥　迴環嶽峙並淵渟　牀堆牙笏千尋白　帶束腰雲一半青</div>
<div class='lg-row'>案外橫陳氷皎潔　域中低向玉瓏玲</div>
<div class='lg-row'>若非亘古無消日　肯與仙山作畫屏</div>
</p></div>
<div class='div-other'><a id='mulu1412' />
<p class='h4'>洱海迴嵐</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>襟江帶澤聳崔嵬　觀海忽成水一杯　蒼翠晴空常繚繞　丹青雨霽總徘徊</div>
<div class='lg-row'>低垂島影棋分布　遠掠波光鏡倒開</div>
<div class='lg-row'>最是雲烟常聚處　滿盤收上寺中來</div>
</p></div>
<div class='div-other'><a id='mulu1413' />
<p class='h4'>萬壑松濤</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>松生巨壑本尋常　誰遣濤聲徧眾岡　浪滾綠隂風亦水　瀾翻翠蓋陸成洋</div>
<div class='lg-row'>想存濠濮聽難厭　心繫江湖坐易忘</div>
<div class='lg-row'>謖謖豈惟增耳福　炎天先受十分凉</div>
</p></div>
<div class='div-other'><a id='mulu1414' />
<p class='h4'>塔院秋月</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>孤塔當門太寂寥　空山明月仰高標　一天佳景秋難老　滿院清光夜不消</div>
<div class='lg-row'>色相宏深方肅括　澄懷廣大自宣昭</div>
<div class='lg-row'>此間幽雅應推首　况有文峰暗拱朝</div>
</p></div>
<div class='div-other'><a id='mulu1415' />
<p class='h4'>瀑布穿雲</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>泉聲飛起向空騰　樹杪百重那足稱　匹練倒懸千丈雪　長虹高掛一痕氷</div>
<div class='lg-row'>烟從抹處幾如斷　霧以籠時恍似凝</div>
<div class='lg-row'>何必銀河九天落　淵源始達便雲蒸</div>
</p></div>
<div class='div-other'><a id='mulu1416' />
<p class='h4'>重崖返炤</p><p class="byline">前人</p><p style="margin-left:0em;text-indent:0em;" class="lg-abnormal"><div class='lg-row'>朝天萬笏挺層巒　斜展如屏一望寛　半壁增輝成晚景　諸峰改色壯奇觀</div>
<div class='lg-row'>人居紫府山疑赭　路入赤城竈儼丹</div>
<div class='lg-row'>無限夕陽原自好　回頭况是重重看</div>
</p></div>
<div class='div-other'><a id='mulu1417' />
<p class='h4'>遊雞足山諸禪院，並登絕頂</p><p class="byline">糜乾緒<span class='note-inline'>(子剛)</span></p><p style="margin-left:0em;text-indent:0em;" class="lg-abnormal"><div class='lg-row'>果然雞足是名山　古木森森曲徑環　紺宇琳宮憑俯仰　丹崖翠巘任躋攀</div>
<div class='lg-row'>倘逢天女花應㪚　不遇生公石便頑</div>
<div class='lg-row'>清磬一聲群籟寂　禪機悟得俗塵刪</div>
<div class='lg-row'>憑臨絕頂豁雙瞳　呼吸應知帝座通　雲氣橫飛千縷白　日光上湧一輪紅</div>
<div class='lg-row'>洱蒼入望成邱壑　仙佛留名比華嵩</div>
<div class='lg-row'>西迆靈山推巨擘　搜奇攬勝興無窮</div>
</p></div></div></div></div>
</div><!-- end of div[@id='body'] -->
</body></html>