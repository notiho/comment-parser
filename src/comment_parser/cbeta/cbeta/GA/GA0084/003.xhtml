<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雞足山寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu267' />
<p class='juan'>雞足山志卷之三</p>
<div class='div-other'><a id='mulu268' />
<p class='h1'>山水<span class='note-inline'>(下)</span></p>
<div class='div-other'><a id='mulu269' />
<p class='h2'>水</p>
<div class='div-other'><a id='mulu270' /><p style="margin-left:0em;text-indent:2em">鷄足山源泉、噴流不下百十餘，咸奔為大溪，界山而下。其南面諸溪水，皆繇雪隂橋合河子孔水，東折過拈花寺前蹲象山北麓，合石蟇江水。又東南流，會觀音箐及賓居大王廟龍泉諸水，同歸大羅河。北行過達旦哨，入金沙江。金沙之下流即孔明征孟獲所渡之瀘水也。此水東北流，注馬湖，入川江，歸東海。又山北面諸溪水出和光橋，合佛光寨羅川水，亦出金沙江。惟西南山外諸溪水，則流入西洱海，繇大理玉龍關西流至合江舖，會漾濞河水南折，西合瀾滄江水。又西南流，繇順寧、景東、沅江、交阯，竟出南海。瀾滄江即黑水也，《尚書》云：「黑水、西河惟雍州。華陽、黑水惟梁州。」其源出南吐蕃鹿石山，本名鹿滄江，後訛為瀾滄。今人以瀾滄衞近金沙江，遂呼金沙為瀾滄，而又譌瀾滄為浪滄矣。天下之水，皆東流入東海，惟雲南瀾滄水西南流入於南海。嘗疑滇中必有山勢隆起，界劃東西之處。今窮考鷄足一山之水，其支流滙歸，遂分金沙江、西洱海兩處。肰金沙、洱海，相去不過二百餘里，而兩水之歸，一東北流向東海，一西南流向南海；則滇中地脉，界劃東西二流之處，實在於此。可知鷄足一山，繇西域雪山而來，發脉崑崙，自西北而行東南，地勢獨隆，為東西最高處；故一山之水，東鹵分赴，關係地脉，政匪輕也。囙附若水、黑水兩江之考於後，以俟博學者論定焉。</p>
<p style="margin-left:2em">按：金沙江原名若水。考之《水經》：「若水出蜀郡旄牛徼外，東南至故關。」又考旄牛徼在麗江鹵北，吐番雍州界，崑崙之東南，即佛經所謂「四獸口中流出者」是也。《山海經》曰：「南海之內，黑水之間，有木名若木，若水出焉。」酈道元《水經注》曰：「若水，南經雲南郡之遂久縣」，即今金沙江北岸廵檢司地是也。此水出吐番，經雪山之北，過麗江，經鷄足，北合繩水、孫水、瀘水、大渡水諸水，沿注通為一津，即若水也，東流注馬湖江。諸葛征南，曾渡此水。又金沙江有二，在緬<span class='corr'>甸</span>者流而南，出麗江者流而北。人多混混，故樊綽又以麗水為黑水也。</p>
<p style="margin-left:2em">按：瀾滄江即黑水也。此水自麗江雪山之西，經雲龍州東南，流入蒙化、順寧、景東、<span class='corr'>沅</span>江、交阯，乃入南海。酈道元《水經注》：「漢武帝時，通博南山道，渡瀾津，行者苦之，歌曰：『漢德廣，開不賓；渡博南，越蘭津；渡瀾滄，為他人。』」即此水也。黑水之說，本於〈禹貢〉，從來辨論紛紛，終無確㨿。以酈道元注《水經》銳意尋討，亦不能知黑水所經之處。〈地志〉以為至僰道入江，其言與〈禹貢〉不合。孔、鄭諸儒考究不得，蔡氏作傳，引〈地志〉出犍為郡南廣縣汾關山。《水經》出張掖笄山南，至燉煌，過三危山，南流入於南海。樊綽以西南彝水南流入於南海者有四，曰麗水即黑水也。酈道元又以葉榆水鹵南流，而水以榆葉所清，其色㴱黑，遂欲以當「黑水」。肰葉榆水出浪穹縣罷谷山，止在大理境內，遂入南海。若《尚書》雍梁之界，皆曰「黑水」，則黑水當自雍之西北以經於梁之南，豈葉榆可當？惟瀾滄之水，源出吐番嵯和哥，自西而南經雪山，西至麗江、蘭州入雲龍州，南過永昌，又南過車里大甸，入於南海為是。<span class='corr'>但</span>《甘肅志》載：「甘州西十里，有黑河流入居延海；肅州西北有黑水東流，荒遠莫窮所之。」是其源出雍州鹵北，而流入梁州之西南，其正西則流遶西極之外，而不可窮。葢地勢鹵北最高，故水徑西而西南也。總之〈禹貢〉曰：「黑水、西河惟雍州，華陽、黑水惟梁州。」又曰：「禹道黑水，至於三危，入於南海。」夫隴蜀無入南海之水，惟滇之瀾滄、潞江二水，皆繇吐番西北來，與雍州相連，並入南海；但潞江西南流，竟趋緬中，與梁州不相陟。惟瀾滄繇西北而南，至交趾，入於南海。水內皆漢，水外皆彝，則禹之所導，分別梁州界者，其為瀾滄江無疑也。〈地理志〉謂：「南中山曰昆彌，水曰雒。」《山海經》曰：「洱水西流入於雒。故瀾滄江，又名雒水。」言脉絡分明也。梁雍之間，黑水非一，肰皆枝水而流，不入南海，如孔明箋所謂「朝發南鄭，暮宿黑水」之<span class='corr'>類</span>，皆非也。</p>
<p style="margin-left:2em">雲南為西域之地，前朝雖通中國，封號覊縻而已，至宋竟與中國絕。故漢宋諸儒，考辨黑水，終不得其要領。余自己亥避兵蒙化，親見洱水西流合瀾滄；及庚子春纂修山志，考鷄山水勢，半出金沙，東流歸東海；半入洱水，西流入南海。始知鷄足一山水分兩[泳-永+(瓜-、)]。則此山為滇之岡脊，地脉遙遠，其與他山偏在一方逈不同矣。因博考方輿載志諸書，及詳問土人故老，為著若水、黑水之辨，以見鷄足之地勢，其來脉高遠，關係匪輕。可知迦葉祖師之入定此山，亦自有因緣，未可艸艸視也。</p>
</div>
<div class='div-other'><a id='mulu271' />
<p class='h3'>三獻水</p><p style="margin-left:0em;text-indent:2em">三獻水在仰高峽中，一出滴雪崖下，一出兜率庵左石洞下，一出真武洞右。危崖萬仞，怪石崚峋；絕壁懸空，傍無宿土。而洪泉爭湧，聮絡奔會；汲資千鈢，溉澍百區。世傳迦葉尊者勅七十二龍擁護此山，故飛泉灌灑，無峰不潤。雖孤崖峭壁，亦注懸泉。迄今梵剎星布，佛會<span class='corr'>佳</span>辰，香客遊人時盈數萬；香積筧水、鉢瓢滌濯，率皆霑注盈足，未嘗累汲也。</p>
</div>
<div class='div-other'><a id='mulu272' />
<p class='h3'>曹溪水</p><p style="margin-left:0em;text-indent:2em">出懸崖下，在八功德水西，湧注不息。宋直指建庵，崖間題曰「曹溪精舎」。今屋宇傾<span class='corr'>圮</span>，惟故址存焉。</p>
</div>
<div class='div-other'><a id='mulu273' />
<p class='h3'>八功德水</p><p style="margin-left:0em;text-indent:2em">一名八德溪。在曹溪水、華首門之間。飛崖二臨，迸石而出。《滇志》云：迦葉尊者於石上卓錫成泉，故涓流不竭。</p>
</div>
<div class='div-other'><a id='mulu274' />
<p class='h3'>珠簾水</p><p style="margin-left:0em;text-indent:2em">珠簾水，一名萬珠簾，又名四諦泉。在獅子林中，觀音崖之東隅，翠屏石南崖。危石矗起，上突下嵌。崖上多竹樹雜卉，水從樹根石隙亂流而下。崖窟若廊若榻，而懸流虛羃其外。展氷綃於林杪，掛珠箔於雲端。濺注霏微，令人遜目怡心，不能自絕於其際。</p>
</div>
<div class='div-other'><a id='mulu275' />
<p class='h3'>河子孔水</p><p style="margin-left:0em;text-indent:2em">一名聖母泉，在雪陰橋南。上有大石橫偃，空如張吻。濶一丈六尺，高可半尋左右。復有石數塊，名雲鶴。石大小差等，撑拒支亙，勢甚危險。諸亂石下，眾水奔湧，迴注斜射，與山中諸水相滙，竒發齊瀉，東注大澗。夏秋澍雨後，溪水皆濁，而孔水獨澄<span class='corr'>淨</span>如故。雖與諸水合流，而清濁不雜。世傳此水自大理西洱海透山而來，故水獨別。再詰其故，則云：昔時有人朝山，在西洱海邊午餐，所攜食盒，落水流去。其人既至山下，小憇此水之傍，則見原盒繇此孔中流出，以為神異。知其地脉潜通，於時俗呼此為「盒子孔」。後蒙氏得國，建號「大理」，乃封其水為河子孔。葢西洱海，故名洱河也。</p>
</div>
<div class='div-other'><a id='mulu276' />
<p class='h3'>三道水</p><p style="margin-left:0em;text-indent:2em">一道水，在金華庵下三里許，其源出白鹿寺之鹵。繇一道水西去半里餘，即二道水也。其水發源威音寺之傍，繇西而北，合一道水併入於三道水。三道水之源，發自木香坪後，流出大聖寺之下。自南而北，從翔龍寺之右循崖而下，三水滙合，併注一溪。清流激湍，奔瀉數里。總繇松鶴橋下，又合和光橋水，出羅川河，入於金沙江。</p>
</div></div>
<div class='div-other'><a id='mulu277' />
<p class='h2'>溪</p>
<div class='div-other'><a id='mulu278' />
<p class='h3'>九子龍王溪</p><p style="margin-left:0em;text-indent:2em">在迦葉殿東五十步，此溪源最高，水最湧，合三獻諸水而下注於栴檀諸溪。</p>
</div>
<div class='div-other'><a id='mulu279' />
<p class='h3'>鳴琴溪</p><p style="margin-left:0em;text-indent:2em">在白雲寺、補處庵二剎之東。</p>
</div>
<div class='div-other'><a id='mulu280' />
<p class='h3'>栴檀溪</p><p style="margin-left:0em;text-indent:2em">在寂光寺左。深窅迴曲，樹石籠映；眾水奔赴，湍浪激盪。上有大橋，名曰「響雪」。</p>
</div>
<div class='div-other'><a id='mulu281' />
<p class='h3'>花石溪</p><p style="margin-left:0em;text-indent:2em">在幻住庵、蘭陀寺之中。溪不甚大，而迴曲清濬。樹石蒙繞，實為幽僻。</p>
</div>
<div class='div-other'><a id='mulu282' />
<p class='h3'>檀花溪</p><p style="margin-left:0em;text-indent:2em">在木香坪檀花箐中。此地舊有大青檀樹，可數十圍。遠近瞻異，故此峰名青檀顧虎峰。</p>
</div>
<div class='div-other'><a id='mulu283' />
<p class='h3'>黃沙溪</p><p style="margin-left:0em;text-indent:2em">在華嚴寺前。窈窕層折，竹樹茂密。衝濤嚙石，聲亂鐘板。上橫巨橋，題曰「德水」。</p>
</div>
<div class='div-other'><a id='mulu284' />
<p class='h3'>倚杖溪</p><p style="margin-left:0em;text-indent:2em">在大乘庵之左，上有逍遙橋。大䥘和尚嘗獨行至此，倚杖聽流水聲，移時忘歸，故有斯稱。</p>
</div>
<div class='div-other'><a id='mulu285' />
<p class='h3'>赤蕨溪</p><p style="margin-left:0em;text-indent:2em">在山後鹵北，金華庵、大聖寺、翔龍寺諸剎之中。</p>
</div></div>
<div class='div-other'><a id='mulu286' />
<p class='h2'>澗</p>
<div class='div-other'><a id='mulu287' />
<p class='h3'>虎跳澗</p><p style="margin-left:0em;text-indent:2em">虎跳澗即四觀峰西折下山處。兩傍峭石突起，倚崖並蹲，各具咆哮之勢。相去丈許，下臨深澗。</p>
<p style="margin-left:2em">按《滇志》，馴虎澗在鷄足山，兩崖峙立，霞圍霰集，昔迦葉馴虎之處。相傳有二虎出入，故此地有伏虎庵。</p>
</div>
<div class='div-other'><a id='mulu288' />
<p class='h3'>集流澗</p><p style="margin-left:0em;text-indent:2em">在傳衣寺傍。眾流滙集，高下欹折，乍大乍細。叠注支流，滙而為瀑。</p>
</div>
<div class='div-other'><a id='mulu289' />
<p class='h3'>秋濤澗</p><p style="margin-left:0em;text-indent:2em">在山南河子孔邊，上有雪隂橋。此澗滙山南諸水，合河子孔泉，東折南出，過拈花寺前，出石蟇江。</p>
</div>
<div class='div-other'><a id='mulu290' />
<p class='h3'>雙水澗</p><p style="margin-left:0em;text-indent:2em">在九重崖後。雨水交流，險峻層折。</p>
</div>
<div class='div-other'><a id='mulu291' />
<p class='h3'>葫蘆澗</p><p style="margin-left:0em;text-indent:2em">在大龍潭下。繇龍潭下至水露庵，崖石攅空，卉竹蒙雜；澗勢阻險，溪路幽折。</p>
</div>
<div class='div-other'><a id='mulu292' />
<p class='h3'>石鐘澗</p><p style="margin-left:0em;text-indent:2em">在接待寺之左。萬水奔赴，樹石窅冥，猿棲鳥呼，行者感動。</p>
</div></div>
<div class='div-other'><a id='mulu293' />
<p class='h2'>壑</p>
<div class='div-other'><a id='mulu294' />
<p class='h3'>龍吟壑</p><p style="margin-left:0em;text-indent:2em">在盤陀石之右。崖壁天險，剖為大壑，人跡罕經。</p>
</div>
<div class='div-other'><a id='mulu295' />
<p class='h3'>吞天壑</p><p style="margin-left:0em;text-indent:2em">俗名大箐。在中峰、右峰之間，長數十里，寛四五里。眾水奔流，長風振樹，實具吞天之勢，即大覺寺山庄也。</p>
</div>
<div class='div-other'><a id='mulu296' />
<p class='h3'>騰蛟壑</p><p style="margin-left:0em;text-indent:2em">在猴子洞左。幽折險峻，故為龍蛇之窟。</p>
</div></div>
<div class='div-other'><a id='mulu297' />
<p class='h2'>瀑</p>
<div class='div-other'><a id='mulu298' />
<p class='h3'>玉龍瀑</p><p style="margin-left:0em;text-indent:2em">在牟尼庵西。其源自仰高峽來，會華嚴諸流下奔。而峽中有巨崖，水自崖上飛流，如崩濤舞雪。遊人從解脫坡對壑而觀，真有玉龍走潭之勢。葢當登山之始，層峰冠雲，殊壑擁翠；而松崖蘿壁之間，飛流潄玉，響答鐘磬，竒秀森靈，實厭眾目。</p>
</div>
<div class='div-other'><a id='mulu299' />
<p class='h3'>栴林瀑</p><p style="margin-left:0em;text-indent:2em">在玉霖軒左崖。橫斜下注，激湧作勢。上更有東西兩瀑，尤為佳勝。自崖面臨空平鋪，旁無所撓，前無所障。牽曳烟風，搖蕩林影。遙睇旁睨，各具勝趣。</p>
</div>
<div class='div-other'><a id='mulu300' />
<p class='h3'>軟瀑</p><p style="margin-left:0em;text-indent:2em">在小華首洞西。其源自八功德水流下叠書崖。</p>
</div>
<div class='div-other'><a id='mulu301' />
<p class='h3'>東峽瀑</p><p style="margin-left:0em;text-indent:2em">在魯擺靜室下，猴子洞東。其源自曹溪水來，東從藏頭庵下。湊泊縈旋，曳霧搴烟，噴<span class='corr'>嗽</span>變幻。葢當兩崖迴合之中，又極上嵌下削之勢。所謂「落銀河於九天，控珠簾於雙闕」，未足形其勝槩也。</p>
</div>
<div class='div-other'><a id='mulu302' />
<p class='h3'>蒼龍瀑</p><p style="margin-left:0em;text-indent:2em">在體一橋上。源自悉檀寺前大龍潭，渡伏龍橋，滙諸細流而成。曳練垂珠，濺石作態。</p>
</div></div>
<div class='div-other'><a id='mulu303' />
<p class='h2'>潭</p>
<div class='div-other'><a id='mulu304' />
<p class='h3'>大龍潭</p><p style="margin-left:0em;text-indent:2em">大龍潭，一名烏龍潭，原名軟石香芹溪，在悉檀寺前。昔時水深林翳，隂森寒悚，樵採者不敢斧斤其旁。或有犯者，即風雷驟至，盖有黑龍窟其中也。自潭上建悉檀寺，林間淵碧，素流澄鮮，靈物似亦有歸依之意。肰山中夏秋霖雨，必有濃雲自此潭興。升至山巔，即風雷交作，傾瀉如注。僧眾每以此為占；其細霖微霑，即不肰矣。或云當悉檀寺未建，此潭水湧如潮，晝夜崩騰。建寺時，僧釋禪着衣杖錫，作文祝之，龍遂移赤石崖。每夏秋之交，一歸此潭來，則風雷震盪，飛沙偃木。合山僧眾皆知為龍歸也。舊傳迦葉入定，有七十二龍來護此山。事雖難稽，肰此山之龍雖多，而絕無橫潦崩突之害。則佛法無邊，天龍馴伏，固有肰也。</p>
</div>
<div class='div-other'><a id='mulu305' />
<p class='h3'>小龍潭</p><p style="margin-left:0em;text-indent:2em">小龍潭，一名柳枝泉。在悉檀寺後岡上，五華庵前。晶碧一泓，杞柳樵竹，叢茸雜映。清流遠引，澄泛無際。</p>
</div>
<div class='div-other'><a id='mulu306' />
<p class='h3'>石洞上潭</p><p style="margin-left:0em;text-indent:2em">在後山華藏洞左側一里許。潭上有大椿樹二株，大數十圍。潭北有龍王廟，祈禱者嘗見有龍作小蛇遊於潭中，青紅五色隨時易形，土人崇敬不敢輕褻。</p>
</div>
<div class='div-other'><a id='mulu307' />
<p class='h3'>石洞下潭</p><p style="margin-left:0em;text-indent:2em">從上潭南行二里，即下潭。水出亂石下，迸湧作聲，噌吰可聽。潭上雜樹交映，希見曦景。激湍奔流三十餘步，又滙為小潭，清深可掬。</p>
</div>
<div class='div-other'><a id='mulu308' />
<p class='h3'>小石洞潭</p><p style="margin-left:0em;text-indent:2em">在山後嶺下，小石洞中。</p>
</div></div>
<div class='div-other'><a id='mulu309' />
<p class='h2'>泉</p>
<div class='div-other'><a id='mulu310' />
<p class='h3'>金鷄泉</p><p style="margin-left:0em;text-indent:2em">金鷄泉即眼藥水也，在華首門東。按李逸民〈遊山記〉曰：「金鷄泉，僅一碗水。日有異鳥飲之，其來必雙，至二十雙而止。四時皆肰，鳥無增減，水亦無盈涸。有僧倚崖搆閣，汲此水以供香積，夢神語曰：『此是金鷄泉，爾不宜溷擾。』越日，閣災。」</p>
</div>
<div class='div-other'><a id='mulu311' />
<p class='h3'>太極泉</p><p style="margin-left:0em;text-indent:2em">在飛鳳嶺之右。</p>
</div>
<div class='div-other'><a id='mulu312' />
<p class='h3'>碧雲泉</p><p style="margin-left:0em;text-indent:2em">在碧雲寺左峽。其水自石間出，其味甘冽，緇素資之。</p>
</div>
<div class='div-other'><a id='mulu313' />
<p class='h3'>陰陽泉</p><p style="margin-left:0em;text-indent:2em">一在雙泉嶺南，一在嶺北。南陽北陰，嶺亦以是名也。</p>
</div>
<div class='div-other'><a id='mulu314' />
<p class='h3'>一泓泉</p><p style="margin-left:0em;text-indent:2em">在隆祥寺之左。清潔香美，逾於他水。</p>
</div>
<div class='div-other'><a id='mulu315' />
<p class='h3'>清凉泉</p><p style="margin-left:0em;text-indent:2em">在無住庵左側。</p>
</div>
<div class='div-other'><a id='mulu316' />
<p class='h3'>石漏</p><p style="margin-left:0em;text-indent:2em">石漏即白雲泉，在念佛堂後。青壁千仞，雜樹倒垂。傍突一石，支崖凌虛，上實下虛，宛若懸鐘。水自石腹中散綴而下，不見泉脉。飛珠噴霰，如刻漏之垂注。余故改題為「石漏」。聞萬曆間，有僧白雲結廬崖畔，禮誦《華嚴》，精勤不息，感石竅灌滴下注，涓涓不絕。其石高三尺，濶如之。高處中空，漸上漸隘。水從空頂中墜下，為方池一泓。四旁皆崩崖[山*(免/免)]石，欹曲倚側。乃水不溢於坎，而溢於脊；不溢於脊之外，崩而溢於脊之中管。管中之液又不溢於旁，伏而溢於中垂，其靈異如此。至九重崖東石縫，迸瀝分級而下，列為三[泳-永+(瓜-、)]各懸注丈餘。資給諸廬，甚為甘冽。</p>
</div>
<div class='div-other'><a id='mulu317' />
<p class='h3'>天乙泉</p><p style="margin-left:0em;text-indent:2em">在清凉泉右。隆祥寺所引，即此水也。</p>
</div>
<div class='div-other'><a id='mulu318' />
<p class='h3'>環侍泉</p><p style="margin-left:0em;text-indent:2em">在圓覺庵左右，兩泉並侍，水脉潛通。</p>
</div>
<div class='div-other'><a id='mulu319' />
<p class='h3'>濕雲泉</p><p style="margin-left:0em;text-indent:2em">在會雲庵之右峽下。</p>
</div>
<div class='div-other'><a id='mulu320' />
<p class='h3'>萬佛泉</p><p style="margin-left:0em;text-indent:2em">在羅漢壁太華靜室內。削崖危聳，如<span class='corr'>刺</span>空劈雲。而崖下剜潭，廣可五尺，深亦如之。半入崖根，半露崖外，澄肰不竭。始僧廣傳持誦《法華》，如此咒鉢迎八功德水，傾注坎中。水僅盈勺，資給未廣。後太華更加開鑿，遂成淵泉。</p>
</div>
<div class='div-other'><a id='mulu321' />
<p class='h3'>三沸泉</p><p style="margin-left:0em;text-indent:2em">在獅子林下。有泉三孔，湧出如沸。</p>
</div>
<div class='div-other'><a id='mulu322' />
<p class='h3'>雲湧泉</p><p style="margin-left:0em;text-indent:2em">水出法雲室之左，瑩潔騰湧，不啻白雲出洞。</p>
</div>
<div class='div-other'><a id='mulu323' />
<p class='h3'>青龍泉</p><p style="margin-left:0em;text-indent:2em">在華嚴寺左腋，去寺里許。</p>
</div>
<div class='div-other'><a id='mulu324' />
<p class='h3'>暗香泉</p><p style="margin-left:0em;text-indent:2em">在聚仙崖之下。泉上有古梅一株，踈影橫斜，堪入圖畵。</p>
</div>
<div class='div-other'><a id='mulu325' />
<p class='h3'>望臺泉</p><p style="margin-left:0em;text-indent:2em">望臺有泉，自嶺脊瀝石而下。東會獅子林水，同發齊瀉，涓湧不息。栴檀比丘引流資引，多於崖端架木；曲折橫斜，度岫穿峰，以代運汲。</p>
</div>
<div class='div-other'><a id='mulu326' />
<p class='h3'>初地泉</p><p style="margin-left:0em;text-indent:2em">在接待寺之左。</p>
</div>
<div class='div-other'><a id='mulu327' />
<p class='h3'>三極泉</p><p style="margin-left:0em;text-indent:2em">在山頂後岡，去羅城二里許。泉有三孔，湧出作「品」字形。上有屋三楹，榜曰「休歇處」。山頂比丘咸汲此水，以資佛供。</p>
</div>
<div class='div-other'><a id='mulu328' />
<p class='h3'>湧蓮泉</p><p style="margin-left:0em;text-indent:2em">在放光寺前七十餘步。其泉周圍多產木蓮花。</p>
</div>
<div class='div-other'><a id='mulu329' />
<p class='h3'>木香泉</p><p style="margin-left:0em;text-indent:2em">在青檀山東北峽中。</p>
</div>
<div class='div-other'><a id='mulu330' />
<p class='h3'>女燈泉</p><p style="margin-left:0em;text-indent:2em">在慧燈庵左，菜圃之上。水從橫石中洩出，雖遇久旱，而此泉盈注如常。</p>
</div>
<div class='div-other'><a id='mulu331' />
<p class='h3'>潛龍泉</p><p style="margin-left:0em;text-indent:2em">在片雲居左嶺下。每天將雨，則泉中雲起。</p>
</div>
<div class='div-other'><a id='mulu332' />
<p class='h3'>飲馬泉</p><p style="margin-left:0em;text-indent:2em">在撒馬塲西南，下山路左峽。</p>
</div>
<div class='div-other'><a id='mulu333' />
<p class='h3'>潔泉</p><p style="margin-left:0em;text-indent:2em">在沙址，女僧繼周庵中。</p>
</div>
<div class='div-other'><a id='mulu334' />
<p class='h3'>捉月泉</p><p style="margin-left:0em;text-indent:2em">流自猴子洞側，出於削壁絕壑之間，其源不可窮也。</p>
</div>
<div class='div-other'><a id='mulu335' />
<p class='h3'>琉璃泉</p><p style="margin-left:0em;text-indent:2em">在碧雲寺路旁。去觀徹靜室百餘步，水從三大石中沁出。</p>
</div>
<div class='div-other'><a id='mulu336' />
<p class='h3'>浣石泉</p><p style="margin-left:0em;text-indent:2em">在獅子林二殊比丘石彈軒之西。水從大石下湧出。</p>
</div>
<div class='div-other'><a id='mulu337' />
<p class='h3'>伽音泉</p><p style="margin-left:0em;text-indent:2em">在獅子林頂相靜室左澗中，危石之下。</p>
</div>
<div class='div-other'><a id='mulu338' />
<p class='h3'>湧泉</p><p style="margin-left:0em;text-indent:2em">出自獅子林支秋广傍，流灌栴檀林。諸修靜之士咸資汲焉。</p>
</div>
<div class='div-other'><a id='mulu339' />
<p class='h3'>四歌泉</p><p style="margin-left:0em;text-indent:2em">在獅子林下，林泉靜室左邊。石孔流出，及天香師所鑿。</p>
</div>
<div class='div-other'><a id='mulu340' />
<p class='h3'>金龍泉</p><p style="margin-left:0em;text-indent:2em">在蘭陀寺內佛殿後。相傳昔有金龍潛伏於此。</p>
</div>
<div class='div-other'><a id='mulu341' />
<p class='h3'>天乳泉</p><p style="margin-left:0em;text-indent:2em">在幻住庵前東澗中。泉水清瑩，浮花泛彩，故名天乳。</p>
</div>
<div class='div-other'><a id='mulu342' />
<p class='h3'>白露泉</p><p style="margin-left:0em;text-indent:2em">在蘭陀寺門首，離寺一百八十步。</p>
</div>
<div class='div-other'><a id='mulu343' />
<p class='h3'>香樟泉</p><p style="margin-left:0em;text-indent:2em">在止止庵舊址。</p>
</div>
<div class='div-other'><a id='mulu344' />
<p class='h3'>醉象泉</p><p style="margin-left:0em;text-indent:2em">流自九重崖東石窟中，去道本靜室三十步。從一衲軒流過。</p>
</div>
<div class='div-other'><a id='mulu345' />
<p class='h3'>箭括泉</p><p style="margin-left:0em;text-indent:2em">在蕉鹿崖下，即本懐禪師書《華嚴經》處。</p>
</div>
<div class='div-other'><a id='mulu346' />
<p class='h3'>金剛泉</p><p style="margin-left:0em;text-indent:2em">在九重崖，河南大定禪師住靜處。其水逆流，自東至西二百步許。下洩過法易禪師靜室，分筧支引太小繇。</p>
</div>
<div class='div-other'><a id='mulu347' />
<p class='h3'>射皷泉</p><p style="margin-left:0em;text-indent:2em">在九重崖西。從大石孔中流出，去醉象泉數十步。</p>
</div>
<div class='div-other'><a id='mulu348' />
<p class='h3'>碧紺泉</p><p style="margin-left:0em;text-indent:2em">其泉自靜居林左澗流出，去靜室六十步。水作青碧色，逈異他泉。</p>
</div>
<div class='div-other'><a id='mulu349' />
<p class='h3'>崩雪泉</p><p style="margin-left:0em;text-indent:2em">在<span class='corr'>明</span>歌坪左澗中。</p>
</div>
<div class='div-other'><a id='mulu350' />
<p class='h3'>鸚鵡泉</p><p style="margin-left:0em;text-indent:2em">水出凌霄庵左澗中，去庵三百步。</p>
</div>
<div class='div-other'><a id='mulu351' />
<p class='h3'>摩羅泉</p><p style="margin-left:0em;text-indent:2em">在補處庵左，鳴琴溪中。水從三大石中流出。</p>
</div>
<div class='div-other'><a id='mulu352' />
<p class='h3'>石鹿泉</p><p style="margin-left:0em;text-indent:2em">在補處庵前，水自二大石下流出。其石蹲立作勢，有似鹿之飲川也。</p>
</div>
<div class='div-other'><a id='mulu353' />
<p class='h3'>樹手泉</p><p style="margin-left:0em;text-indent:2em">流自法明寺左澗中，去寺半里許。</p>
</div>
<div class='div-other'><a id='mulu354' />
<p class='h3'>盤龍泉</p><p style="margin-left:0em;text-indent:2em">在法明寺門首，水從盤龍庵故址下流出。</p>
</div>
<div class='div-other'><a id='mulu355' />
<p class='h3'>獅尾泉</p><p style="margin-left:0em;text-indent:2em">水自首傳寺右深箐中流出，下注止水靜室左澗中。</p>
</div>
<div class='div-other'><a id='mulu356' />
<p class='h3'>四論泉</p><p style="margin-left:0em;text-indent:2em">自首傳寺右澗中出，去寺四十步。</p>
</div>
<div class='div-other'><a id='mulu357' />
<p class='h3'>水蓮泉</p><p style="margin-left:0em;text-indent:2em">在寂光寺後麓。左澗有小山突起，復凹如缺，水自此中出，離寺半里許。</p>
</div>
<div class='div-other'><a id='mulu358' />
<p class='h3'>弄珠泉</p><p style="margin-left:0em;text-indent:2em">從大覺寺左澗浸流。相去一里，分注過白花山、潮音閣。</p>
</div>
<div class='div-other'><a id='mulu359' />
<p class='h3'>鐵骨泉</p><p style="margin-left:0em;text-indent:2em"><span class='corr'>自</span>慶雲庵後麓流出。此水注瀉甚長，資給廣遠，緇素汲引，前後不輟。</p>
</div>
<div class='div-other'><a id='mulu360' />
<p class='h3'>五雲泉</p><p style="margin-left:0em;text-indent:2em">從慶雲庵路旁瀉出，流過龍華寺。</p>
</div>
<div class='div-other'><a id='mulu361' />
<p class='h3'>蓮鬚泉</p><p style="margin-left:0em;text-indent:2em">在龍華寺右澗中洩出。</p>
</div>
<div class='div-other'><a id='mulu362' />
<p class='h3'>筆花泉</p><p style="margin-left:0em;text-indent:2em">在西竺寺門外。其池形如半月，寺門內原有舊泉，<span class='corr'>久</span>而漸湮，此即舊泉所注也。</p>
</div>
<div class='div-other'><a id='mulu363' />
<p class='h3'>鵝眼泉</p><p style="margin-left:0em;text-indent:2em">水自<span class='corr'>淨</span>覺庵後小澗中無節樹下流出，去寺七丈許。</p>
</div>
<div class='div-other'><a id='mulu364' />
<p class='h3'>雨香泉</p><p style="margin-left:0em;text-indent:2em">在大乘庵左側大石下流出。</p>
</div>
<div class='div-other'><a id='mulu365' />
<p class='h3'>青鳥泉</p><p style="margin-left:0em;text-indent:2em">青鳥泉出法界庵溪邊，下洩無我庵，去庵一百六十尺。</p>
</div>
<div class='div-other'><a id='mulu366' />
<p class='h3'>染泉</p><p style="margin-left:0em;text-indent:2em">出自龍泉庵後麓，流至庵左。其水與土相漬，染布作色甚冝，緇流山中頼之。</p>
</div>
<div class='div-other'><a id='mulu367' />
<p class='h3'>停雲泉</p><p style="margin-left:0em;text-indent:2em">此水自白雲居石窟流出。內外兩池，方廣畧等，大約可八九丈。涓流甚湧，晝夜不舎。蘭若汲溉之外，猶復下注溪潭，歸納江海。</p>
</div>
<div class='div-other'><a id='mulu368' />
<p class='h3'>點雪泉</p><p style="margin-left:0em;text-indent:2em">自古雪齋左崖下流出，西滙黑龍潭，水洩為懸瀑。</p>
</div>
<div class='div-other'><a id='mulu369' />
<p class='h3'>莊嚴泉</p><p style="margin-left:0em;text-indent:2em">出自悉檀寺藏經閣東，去閣半里許。</p>
</div>
<div class='div-other'><a id='mulu370' />
<p class='h3'>浴塔泉</p><p style="margin-left:0em;text-indent:2em">浴塔泉出西顧山東嶺，飛流洩雲，傾濤濺雪。尊勝塔院僧體極治瓦為筒，自西顧山南麓，引渡文筆山北岡。兩山對峙，各處高阜中夾成溝。自卑而升，下注上迸，逆流不息，滙而為池。畜魚資汲，巧具神工，不啻禹鑿。庚子年，其徒妙濟復易瓦以銅，引入院內。另鑿方池，中搆小亭。池水平遶，儼肰蓬島之勝。覉逰宦子，莫不留連信宿，用相娛慰。</p>
</div>
<div class='div-other'><a id='mulu371' />
<p class='h3'>菩提泉</p><p style="margin-left:0em;text-indent:2em">從菩提塲右澗洩出。</p>
</div>
<div class='div-other'><a id='mulu372' />
<p class='h3'>般若泉</p><p style="margin-left:0em;text-indent:2em">一名靈湫水，出般若庵溪左。</p>
</div>
<div class='div-other'><a id='mulu373' />
<p class='h3'>湧雷泉</p><p style="margin-left:0em;text-indent:2em">出雷音寺前路旁，相去百步許。</p>
</div>
<div class='div-other'><a id='mulu374' />
<p class='h3'>嵐影泉</p><p style="margin-left:0em;text-indent:2em">從慈雲庵後溪瀉出，下注開化庵溪中，多產榛栗。</p>
</div>
<div class='div-other'><a id='mulu375' />
<p class='h3'>萬松泉</p><p style="margin-left:0em;text-indent:2em">在菩提塲上，出古樹根下。</p>
</div>
<div class='div-other'><a id='mulu376' />
<p class='h3'>問津泉</p><p style="margin-left:0em;text-indent:2em">出白石庵卧虎洞前，去洞九十步。其水湧出路旁，旱澇無異。</p>
</div>
<div class='div-other'><a id='mulu377' />
<p class='h3'>天女泉</p><p style="margin-left:0em;text-indent:2em">出木香坪。此處多產天女花，花似玉蘭而微小，其香勝之。山中比丘移植庵寺，春初盛開，色<span class='corr'>淨</span>香清，堪冝佛供。</p>
</div>
<div class='div-other'><a id='mulu378' />
<p class='h3'>天眼泉</p><p style="margin-left:0em;text-indent:2em">在玄雪峰鹵南隅，去伏虎庵二里許。</p>
</div>
<div class='div-other'><a id='mulu379' />
<p class='h3'>鹿野泉</p><p style="margin-left:0em;text-indent:2em">在白鹿寺西嶺之麓。此處為賔、鄧二州交界，去大路百步許。</p>
</div>
<div class='div-other'><a id='mulu380' />
<p class='h3'>碧落泉</p><p style="margin-left:0em;text-indent:2em">一名雙林泉，在翔龍寺左澗兩大樹中。亂石離離，清流迸湧，雙樹交映，故又因以著名。</p>
</div>
<div class='div-other'><a id='mulu381' />
<p class='h3'>天隠泉</p><p style="margin-left:0em;text-indent:2em">在翔龍寺後。山岡迴複，林樹蒙翳，雖久居者，未能探其源脉也。</p>
</div>
<div class='div-other'><a id='mulu382' />
<p class='h3'>藥叉泉</p><p style="margin-left:0em;text-indent:2em">在覺林寺傍，去寺半里許。</p>
</div>
<div class='div-other'><a id='mulu383' />
<p class='h3'>清碧泉</p><p style="margin-left:0em;text-indent:2em">在無聲吼之右，從大石間流出。鼻峰舎、雪岸居諸比丘咸引之，以寛負汲。</p>
</div>
<div class='div-other'><a id='mulu384' />
<p class='h3'>慈雲泉</p><p style="margin-left:0em;text-indent:2em">在八角庵菜圃之下。</p>
</div>
<div class='div-other'><a id='mulu385' />
<p class='h3'>雲友泉</p><p style="margin-left:0em;text-indent:2em">在<span class='corr'>淨</span>雲庵門外澗中。</p>
</div>
<div class='div-other'><a id='mulu386' />
<p class='h3'>浣衣泉</p><p style="margin-left:0em;text-indent:2em">水出傳衣寺右腋。</p>
</div>
<div class='div-other'><a id='mulu387' />
<p class='h3'>讓泉</p><p style="margin-left:0em;text-indent:2em">讓泉原在開化庵內，有龍居焉，人不敢犯。後建開化庵，龍移居庵門外，僧眾頼之。泉之得名繇是矣。</p>
</div>
<div class='div-other'><a id='mulu388' />
<p class='h3'>蓮子泉</p><p style="margin-left:0em;text-indent:2em">在九蓮寺之右。</p>
</div>
<div class='div-other'><a id='mulu389' />
<p class='h3'>受記泉</p><p style="margin-left:0em;text-indent:2em">在華首門右，與眼藥水相對。古傳為迦葉尊者授記僧處。</p>
</div>
<div class='div-other'><a id='mulu390' />
<p class='h3'>玉井泉</p><p style="margin-left:0em;text-indent:2em">在絕頂之北，去羅城三里。</p>
</div>
<div class='div-other'><a id='mulu391' />
<p class='h3'>噴珠泉</p><p style="margin-left:0em;text-indent:2em">在羅城正北，下山五里許。有崖數丈，斜掛飛泉，形如噴珠。</p>
</div>
<div class='div-other'><a id='mulu392' />
<p class='h3'>一滴泉</p><p style="margin-left:0em;text-indent:2em">在龍吟壑中，繇放光寺右流過。</p>
</div>
<div class='div-other'><a id='mulu393' />
<p class='h3'>一葉泉</p><p style="margin-left:0em;text-indent:2em">在放光寺葉子蓬之前。</p>
</div>
<div class='div-other'><a id='mulu394' />
<p class='h3'>穿石泉</p><p style="margin-left:0em;text-indent:2em">水出岳山洞前。</p>
</div>
<div class='div-other'><a id='mulu395' />
<p class='h3'>迴龍泉</p><p style="margin-left:0em;text-indent:2em">出迴龍岡下。</p>
</div>
<div class='div-other'><a id='mulu396' />
<p class='h3'>浴鳳泉</p><p style="margin-left:0em;text-indent:2em">在飛鳳嶺之上</p>
</div>
<div class='div-other'><a id='mulu397' />
<p class='h3'>潮音泉</p><p style="margin-left:0em;text-indent:2em">出飛鳳嶺下。其聲洶洶，如海潮之奔湧。</p>
</div></div>
<div class='div-other'><a id='mulu398' />
<p class='h2'>池</p>
<div class='div-other'><a id='mulu399' />
<p class='h3'>抱月池</p><p style="margin-left:0em;text-indent:2em">在傳衣寺北坡側，寺僧德華所開。山勢閒曠，崖影遙連，平濬雲麓，倒漾翠微。周圍環以小垣，不碍山色。傍搆一小室，挹茲光影，致堪清玩。</p>
</div>
<div class='div-other'><a id='mulu400' />
<p class='h3'>洗硯池</p><p style="margin-left:0em;text-indent:2em">在寶蓮庵內。擔當、把茅師徒居菴內，俱好畵，恒於此池洗硯。道㕛德音為題是名。</p>
</div>
<div class='div-other'><a id='mulu401' />
<p class='h3'>軟碧池</p><p style="margin-left:0em;text-indent:2em">在大覺寺門內。方池甃磚，周圍九丈，畜金魚數百尾。荇藻交橫，翠微掩映，澄碧蕩漾。橫橋而渡，憑欄嘯詠，足澄心懷。</p>
</div>
<div class='div-other'><a id='mulu402' />
<p class='h3'>半月池</p><p style="margin-left:0em;text-indent:2em">在水月庵前，形如偃月。</p>
</div>
<div class='div-other'><a id='mulu403' />
<p class='h3'>錦蓮池</p><p style="margin-left:0em;text-indent:2em">在悉檀寺門外。昔年蓮花盈沼，花皆錦邊，故名。</p>
</div>
<div class='div-other'><a id='mulu404' />
<p class='h3'>秋月池</p><p style="margin-left:0em;text-indent:2em">在白雲居門內。池面方平，周以青磚，上橫板橋。泉從其中湧出，水色清映，獨勝他池。蘋藻鮮澄，竟池涵碧。俯視遊魚，恍若乗空。</p>
</div>
<div class='div-other'><a id='mulu405' />
<p class='h3'>倒影池</p><p style="margin-left:0em;text-indent:2em">在白雲居門外。空<span class='corr'>淨</span>明瑩，<span class='corr'>綠</span>卉叢生。鷄山峯頂，影倒此池。良亦地脈相依不止，波光澄潔也。</p>
</div>
<div class='div-other'><a id='mulu406' />
<p class='h3'>炤花池</p><p style="margin-left:0em;text-indent:2em">在拈花寺門內。離離漾碧，恍若映花。</p>
</div>
<div class='div-other'><a id='mulu407' />
<p class='h3'>雲涌池</p><p style="margin-left:0em;text-indent:2em">在雲海庵前二百步許。每山中欲雨，則雲從池出，故庵與池皆因此得名。</p>
</div>
<div class='div-other'><a id='mulu408' />
<p class='h3'>燈明池</p><p style="margin-left:0em;text-indent:2em">在肰燈寺外。</p>
</div>
<div class='div-other'><a id='mulu409' />
<p class='h3'>春艸池</p><p style="margin-left:0em;text-indent:2em">在龍泉庵門外。水色鮮澄，芳卉叢映，恍入謝公詩夢矣。</p>
</div>
<div class='div-other'><a id='mulu410' />
<p class='h3'>寶華池</p><p style="margin-left:0em;text-indent:2em">在華嚴寺之左，青龍橋下。</p>
</div>
<div class='div-other'><a id='mulu411' />
<p class='h3'>烟水池</p><p style="margin-left:0em;text-indent:2em">在德水橋上。</p>
</div>
<div class='div-other'><a id='mulu412' />
<p class='h3'>數息池</p><p style="margin-left:0em;text-indent:2em">在息隂軒之前。</p>
</div>
<div class='div-other'><a id='mulu413' />
<p class='h3'>天水池</p><p style="margin-left:0em;text-indent:2em">在西竺寺門外。此池原在本寺大門內，有龍潛焉。建寺後，住僧祝之，遂移門外坎下。</p>
</div></div>
<div class='div-other'><a id='mulu414' />
<p class='h2'>塘</p>
<div class='div-other'><a id='mulu415' />
<p class='h3'>茨菰塘</p><p style="margin-left:0em;text-indent:2em">在檀溪嵟下。廣可數畆，有流泉湧出其中。</p>
</div></div>
<div class='div-other'><a id='mulu416' />
<p class='h2'>湖</p>
<div class='div-other'><a id='mulu417' />
<p class='h3'>上倉湖</p><p style="margin-left:0em;text-indent:2em">在鷄足山之南，周迴十里。中出嘉魚，有丙穴之稱焉。其傍産蓮花菜，味甚鮮美，土人珍之。</p>
</div></div></div>
</div><!-- end of div[@id='body'] -->
</body></html>