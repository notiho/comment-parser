<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雞足山寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu418' />
<p class='juan'>鷄足山志卷之四</p>
<div class='div-other'><a id='mulu419' />
<p class='h1'>寺院<span class='note-inline'>(上)</span></p>
<div class='div-xu'><a id='mulu420' /><p style="margin-left:2em">野史氏曰：滇南古屬西域天竺界內，自西漢以後始通中國。前此帝王之化不及，而彝俗愚悍，賴佛教化導，興起善思。《郡誌》載：「茲地舊有三千蘭若。鷄山元旦，僧俗燒香散花，遠近至者萬計，自漢迄今無虛歲。」可知滇南崇信佛教，殆先於中國。今村野土民，多有不畏王法，而談及因果報應則凜肰敬信者。肰則釋氏遏惡揚善之功，有助於帝王之治匪淺也。誌寺院。</p>
</div>
<div class='div-other'><a id='mulu421' />
<p class='h2'>寺</p>
<div class='div-other'><a id='mulu422' />
<p class='h3'>金頂寺</p><p style="margin-left:0em;text-indent:2em">在天柱山四觀峯。古有方塔一座，今毁。弘治間，有僧建庵其上。至嘉靖年，郡人李元陽建普光殿；萬曆己未，直指潘濬建觀風閣；天啓丁卯，直指朱泰禎建天長閣；崇禎丁丑，直指張鳳翮建善雨亭，築羅城，上立四觀樓；己卯，直指凃必泓建景星亭；辛巳，黔國沐天波移雲南省城太和宮金殿來山，廢普光殿併塔，就其址以立金殿。順治甲午，因殿宇頹廢，合山耆宿同僧自玉重修。因觀風閣舊址為佛殿，廢天長閣為伽藍殿，廢阿難殿為藏經閣，廢善雨亭為臥龍軒，廢景星亭為碑亭。後有土主殿，前有靈官殿。康熈三十年，殿閣俱災，惟銅殿獨存。三十一年總督范承勳、提督諾穆圖重建天一閣於觀風臺舊址；僧慧酪、福峙募姚安土官高奣映、子映厚重修殿廡、過道、山門。山頂風厲，冬春之間，積雪不消。而寺居其上，孤聳寒寂，非有志者不能久居也。</p>
</div>
<div class='div-other'><a id='mulu423' />
<p class='h3'>迦葉殿</p><p style="margin-left:0em;text-indent:2em">原名袈裟殿，在插屏山麓，登絕頂懸崖之半。此寺創自先朝，年代莫考。古碑碣有云：「周昭王五年丙辰，牟尼佛出世，其脫衣正在此處，故名袈裟殿。」唐天寶時，供刻像於此，又名迦葉殿。明初間，有羽人結一小庵，至成化時傾廢。嘉靖壬子，僧圓慶募鄧川土官阿子賢建寺。後又傾<span class='corr'>圮</span>，復募阿國禎重修。萬曆壬子，阿岑增修，僧洪詔募造萬佛銅塔一座。順治<span class='corr'>戊戌</span>，僧廣高與合山重修。康熈丁未灾，殿閣樓塔俱燼。庚<span class='corr'>戌</span>年，山東僧<span class='corr'>淨</span>極重修。丙寅年又灾，徒慧文重建殿廡，惟塔未建。辛未年，徒慧輝募《南藏》全部並水陸莊嚴，還貯本寺，接眾飯僧。內有土主殿，相傳為沙<span class='note-inline'>(音「灼」)</span>漠土主。葢其神自西域隨護迦葉尊者至此山云。</p>
</div>
<div class='div-other'><a id='mulu424' />
<p class='h3'>石鐘寺</p><p style="margin-left:0em;text-indent:2em">在仙鶴山下，背靠獅子林望臺，面向鉢盂山。寺創自唐時，明永樂、正統間，勅賜大少林寺僧了通、了曉重建并後閣。康熈庚<span class='corr'>戌</span>，僧洪舒、廣[虍-七+(匕/一/(谷-口+目))]重建殿閣，上供三世佛，接眾飯僧。</p>
<p style="margin-left:2em">按：寺名「石鐘」者，閣之左，古有澄潭，上懸崖石，叩之如鐘鳴，故以名寺。今潭石俱廢。相傳有圓石，形如鐘者，譌也。</p>
</div>
<div class='div-other'><a id='mulu425' />
<p class='h3'>寂光寺</p><p style="margin-left:0em;text-indent:2em">在錦霞山之下，背靠栴檀林。弘治年初，剏花椒庵。嘉靖初年，為奸徒盜葬，已而毁庵。僧悟明控官斷復。三十七年，僧本貼同蘇鵬程、楊舟建寺。萬曆年，僧儒全募童指揮重修。天啟間，儒能再修。康熈己巳，僧學彥、通智重修。</p>
</div>
<div class='div-other'><a id='mulu426' />
<p class='h3'>聖峯寺</p><p style="margin-left:0em;text-indent:2em">在鐘靈山前，即古明歌坪。背靠青檀山，面向尊勝塔院。左去數百歩，接<span class='corr'>淨</span>居林。嘉靖辛丑年，僧<span class='corr'>淨</span>月開建，其徒道裕、德住相繼增大之。後有玉皇閣，左鏡光閣，右觀音殿。康熈庚申災，甲子僧寂佐募修。</p>
<p style="margin-left:2em">按：此寺址為明歌坪者，<span class='corr'>淨</span>月初建寺時，掘地得碑，上云：迦葉入定時，八明王歌詠頌佛於此地，古稱為明歌坪云。</p>
</div>
<div class='div-other'><a id='mulu427' />
<p class='h3'>華嚴寺</p><p style="margin-left:0em;text-indent:2em">在鷄足中峯之中，背靠熊羆岡，面向九重崖。嘉靖間，僧真圓建庵。後黔國公張、郭二總管擴為寺，內有沐公祠。萬曆庚寅，頒賜藏經。乙卯年灾，僧海川募張舉、郭子榮重修，麗江土知府木增建藏經閣。戊<span class='corr'>戌</span>正月灾。康熈癸丑，僧照敏、照彥募江西客人吳文華重建。總督蔡毓榮、巡撫王繼文俱有題額。</p>
<p style="margin-left:2em">按：寺址林巒深邃，原係熊窟。僧真圓選勝至此，趺坐通宵。眾熊大吼散去，僧遂居焉。</p>
</div>
<div class='div-other'><a id='mulu428' />
<p class='h3'>傳衣寺</p><p style="margin-left:0em;text-indent:2em">即古圓信庵。在鳳凰山下，背靠萬松山岡，左尊勝塔，右白石庵。得山水大會鷄足中峯盡處也。嘉靖初年，僧性玄同李元陽剏建。隆慶年灾。萬曆丙午，僧寂觀重修。康熈己酉，僧心怡、源霔、源統重修。</p>
</div>
<div class='div-other'><a id='mulu429' />
<p class='h3'>大覺寺</p><p style="margin-left:0em;text-indent:2em">在紫雲山前，萬壽庵之上。背靠望臺，左去龍華寺數百歩，右鄰千佛閣。萬曆初年，寂光寺僧儒全同　城楊宗堯建一小庵。萬曆十七年，楚僧本安同吳僧福登，賫慈聖太后懿旨一道，頒藏經至山。儒全、宗堯延請本安居之。至三十年，僧可全增大為寺。康熈癸卯，僧周璧、洪質、普宜、普開新建大殿廊房。</p>
</div>
<div class='div-other'><a id='mulu430' />
<p class='h3'>悉檀寺</p><p style="margin-left:0em;text-indent:2em">在滿月山下，大龍潭之上，後靠石鼓峯。萬曆丁巳，麗江府土知府木增延僧釋禪建。天啟四年勅頒藏經，賜額「祝國悉檀禪寺」。崇禎己巳，建法雲閣貯之。至辛未年，其子木懿，重加丹堊，宏麗精整，遂為一山之冠。辛巳年，僧道源往朝普陀，又請嘉興府藏經一部歸，貯奉大殿中。康熈丁卯年，僧妙枝、教綿募麗江土知府木㙓重建門閣。</p>
</div>
<div class='div-other'><a id='mulu431' />
<p class='h3'>龍華寺</p><p style="margin-left:0em;text-indent:2em">在白花山前，西竺寺之上。背靠望臺，左接極樂庵，右鄰大覺寺。弘治年間，僧圓亨建。嘉靖甲子，僧悟學募李元陽修治。萬曆戊午，僧洪聚、王治中重修。後有潮音閣，嘉靖丙寅，僧周堂募彭文學建。萬曆乙卯，僧普坤、李春富重修。</p>
</div>
<div class='div-other'><a id='mulu432' />
<p class='h3'>放光寺</p><p style="margin-left:0em;text-indent:2em">在瓊樓山下。倚壁参天，面山橫案，適當鷄山之胸臆。嘉靖丙午，僧圓惺同李元陽創建。萬曆三年灾，圓惺復建。戊<span class='corr'>戌</span>年勅頒藏經，後有藏經閣，久已傾頺。崇禎間，合山耆宿重修。康熈辛亥灾，萬壽庵僧文波募順寧知府楊■■重建藏經閣。</p>
</div>
<div class='div-other'><a id='mulu433' />
<p class='h3'>西竺寺</p><p style="margin-left:0em;text-indent:2em">在龍華寺之前。弘治間，僧慧徹建了空庵，其徒德林擴大之，更名古松庵。萬曆乙未，圓瑞重修為西竺寺。後有昊天寶閣，姚安陶珽讀書于此。辛卯年灾。甲午年，僧真崇重修。</p>
</div>
<div class='div-other'><a id='mulu434' />
<p class='h3'>千佛寺</p><p style="margin-left:0em;text-indent:2em">在寂光寺之下，前對靈源庵。嘉靖甲寅，僧明玉、李元陽剏建。天啟間，性㓗重遷建之。</p>
</div>
<div class='div-other'><a id='mulu435' />
<p class='h3'>接待寺</p><p style="margin-left:0em;text-indent:2em">即古福緣寺。在中峯之麓，背靠傳衣；山岡左里許接九蓮寺。剏建自先朝，年代莫考。永樂年，商太監同僧普炤重修，後燬。嘉靖二十二年，僧致學募李元陽重修，遂移今址。萬曆年，天心和尚居此，接待往來僧眾，更名接待寺。後有觀音閣，今廢。</p>
</div>
<div class='div-other'><a id='mulu436' />
<p class='h3'>首傳寺</p><p style="margin-left:0em;text-indent:2em">在積行庵西南。萬曆丁丑，僧周樂募建。康熈丁卯，僧德海重修。</p>
</div>
<div class='div-other'><a id='mulu437' />
<p class='h3'>蘭陀寺</p><p style="margin-left:0em;text-indent:2em">在金龍潭，背靠獅子林。萬曆間，黔國公建，延法師真澄居之。康熈庚午，僧寂尚、寂戒募化重修。</p>
</div>
<div class='div-other'><a id='mulu438' />
<p class='h3'>傳燈寺</p><p style="margin-left:0em;text-indent:2em">即銅瓦殿，原名迦葉寺。在猢猻梯之下。左有袈裟石，右百步許，接華首門。即迦葉入定處，故寺即以此名。正德間，僧圓成同北勝州土官高世[樊-大+心]建，鑄銅瓦為殿。萬曆間，中丞唐時英修。後鄉官李元陽更為增擴，乃樹碑以記之。</p>
</div>
<div class='div-other'><a id='mulu439' />
<p class='h3'>西來寺</p><p style="margin-left:0em;text-indent:2em">在羅漢壁太華靜室之左。萬曆年，僧如唐禪棲於此。崇禎十年，其徒性讓改建為寺，今廢。</p>
</div>
<div class='div-other'><a id='mulu440' />
<p class='h3'>碧雲寺</p><p style="margin-left:0em;text-indent:2em">在西來寺左腋下。天啟年，僧幻空創建。康熈三十年，僧有悟、有光重修。</p>
</div>
<div class='div-other'><a id='mulu441' />
<p class='h3'>祝國寺</p><p style="margin-left:0em;text-indent:2em">在毘盧閣左。萬曆九年，僧普宗剏建。辛卯，明月重修。康熈三十年，僧真奇重葺。</p>
</div>
<div class='div-other'><a id='mulu442' />
<p class='h3'>白雲寺</p><p style="margin-left:0em;text-indent:2em">在補處庵之上。萬曆甲午，僧古事建，陶不退更名定雲庵，今荒廢。</p>
</div>
<div class='div-other'><a id='mulu443' />
<p class='h3'>法明寺</p><p style="margin-left:0em;text-indent:2em">在毘盧閣之上。萬曆己丑，朱廷偉同僧普宗剏，今廢。</p>
</div>
<div class='div-other'><a id='mulu444' />
<p class='h3'>燃燈寺</p><p style="margin-left:0em;text-indent:2em">在象鼻山前，首傳寺右二里許。萬曆年建，後灾。崇禎初年，僧自周重修，今廢。</p>
</div>
<div class='div-other'><a id='mulu445' />
<p class='h3'>隆祥寺</p><p style="margin-left:0em;text-indent:2em">古名白井庵，在聖峯寺垂巒下三里許。成化年剏建。嘉靖間，僧戒寛修建。康熈丙寅，僧福昹重建。</p>
</div>
<div class='div-other'><a id='mulu446' />
<p class='h3'>圓通寺</p><p style="margin-left:0em;text-indent:2em">在西竺寺東。隆慶元年，僧德成建。萬曆丙午，其徒真鳳擴大之。崇禎年間，性寧重修。</p>
</div>
<div class='div-other'><a id='mulu447' />
<p class='h3'>迎祥寺</p><p style="margin-left:0em;text-indent:2em">即鉢盂庵，在石鐘寺之南，鉢盂山下。嘉靖年，陳[流/土]剏建，李卓吾嘗寓此聽經。崇禎丙<span class='corr'>戌</span>，僧周定重修。康熈丙午，僧普宜、廣富重修。</p>
</div>
<div class='div-other'><a id='mulu448' />
<p class='h3'>觀音寺</p><p style="margin-left:0em;text-indent:2em">在息陰軒後。嘉靖年，僧能中建。萬曆二十九年，郭子榮重修，今廢。</p>
</div>
<div class='div-other'><a id='mulu449' />
<p class='h3'>三摩寺</p><p style="margin-left:0em;text-indent:2em">在象頭山前，即大士閣。萬曆乙巳，直指沈公正隆剏建，徵僧古言居之。康熈丙辰年，僧德海、德壽重修。</p>
</div>
<div class='div-other'><a id='mulu450' />
<p class='h3'>雷音寺</p><p style="margin-left:0em;text-indent:2em">在<span class='corr'>淨</span>雲庵左。萬曆年，僧黙庵先建止止庵於般若庵之下。李元陽、楊如檟遷於今處，改名雷音寺。崇禎間，僧海法重修，內有聽竹軒。</p>
</div>
<div class='div-other'><a id='mulu451' />
<p class='h3'>九蓮寺</p><p style="margin-left:0em;text-indent:2em">在福緣寺西里許。嘉靖間，接待寺僧居靜於此。萬曆三十八年，延僧無為㞐之，遂建寺。其徒紫真、覺用相繼增修。順治丁酉，本湛重修。康熈三十年，蜀僧自證居之。</p>
</div>
<div class='div-other'><a id='mulu452' />
<p class='h3'>報恩寺</p><p style="margin-left:0em;text-indent:2em">在尊勝塔院垂岡之下。嘉靖初年建。萬曆庚寅，姜應雷修治。順治壬辰，僧寂順重修。康熈壬申，僧通璧重修。</p>
</div>
<div class='div-other'><a id='mulu453' />
<p class='h3'>拈花寺</p><p style="margin-left:0em;text-indent:2em">在蒼波山下，辭佛臺右三里許，為入山之第一剎。面對蹲象山，自此至山頂，計四十里。萬曆年間，趙日新建，後有玉皇閣。</p>
</div>
<div class='div-other'><a id='mulu454' />
<p class='h3'>羅漢寺</p><p style="margin-left:0em;text-indent:2em">在大龍潭上，悉檀寺前。剏自先朝，年代莫考。今廢。</p>
</div>
<div class='div-other'><a id='mulu455' />
<p class='h3'>覺靈寺</p><p style="margin-left:0em;text-indent:2em">在放光寺西三里許。嘉靖初年建，今改為迦葉殿塔院。</p>
</div>
<div class='div-other'><a id='mulu456' />
<p class='h3'>大聖寺</p><p style="margin-left:0em;text-indent:2em">在金華庵下五六里許。萬曆辛卯，僧普霖建。</p>
</div>
<div class='div-other'><a id='mulu457' />
<p class='h3'>廣恩寺</p><p style="margin-left:0em;text-indent:2em">在翔龍寺左嶺下半里許。萬曆十年，僧炤能建。</p>
</div>
<div class='div-other'><a id='mulu458' />
<p class='h3'>翔龍寺</p><p style="margin-left:0em;text-indent:2em">在大聖寺西三里許。萬曆丁巳，僧通文同鄧川庠生張瓚建。康熈丙寅，本寺僧体微重建，飯僧結眾。</p>
</div>
<div class='div-other'><a id='mulu459' />
<p class='h3'>白鹿寺</p><p style="margin-left:0em;text-indent:2em">在金華庵之左，威音寺右。萬曆年建，今廢。</p>
</div>
<div class='div-other'><a id='mulu460' />
<p class='h3'>威音寺</p><p style="margin-left:0em;text-indent:2em">在檀花箐西十里許，背靠木香坪。萬曆年，僧普明建，今廢。</p>
</div>
<div class='div-other'><a id='mulu461' />
<p class='h3'>懷恩寺</p><p style="margin-left:0em;text-indent:2em">在鷄次坪西後山之麓，乃鄧川登山必由之路。嘉靖年，大理府卞經歷建，今廢。</p>
</div>
<div class='div-other'><a id='mulu462' />
<p class='h3'>慈聖寺</p><p style="margin-left:0em;text-indent:2em">一名幻居庵，在萂勒村之上。萬曆年，僧妙瑞建。此處最多佳木花果，前後俱有流泉池沼。</p>
</div>
<div class='div-other'><a id='mulu463' />
<p class='h3'>牟尼寺</p><p style="margin-left:0em;text-indent:2em">在牟尼山，去鷄足六十里。謝撫院買山為僧釋禪建，中有塔。</p>
</div>
<div class='div-other'><a id='mulu464' />
<p class='h3'>吉祥寺</p><p style="margin-left:0em;text-indent:2em">在大覺山。天啟年，僧可全建，今廢。</p>
</div></div>
<div class='div-other'><a id='mulu465' />
<p class='h2'>庵院</p>
<div class='div-other'><a id='mulu466' />
<p class='h3'>補處庵</p><p style="margin-left:0em;text-indent:2em">在白雲寺下，背靠羅漢壁。萬曆丙子，僧如正結茆於此。後周[樊-大+心]和、倪拱宸擴而為庵。康熈辛亥，僧文相、大幸募修。</p>
</div>
<div class='div-other'><a id='mulu467' />
<p class='h3'>幻住庵</p><p style="margin-left:0em;text-indent:2em">在林泉室下一里許。萬曆年，僧如堂建。順治初年灾，僧<span class='corr'>淨</span>立重修。康熈戊辰，僧普嚴募修。</p>
</div>
<div class='div-other'><a id='mulu468' />
<p class='h3'>尊勝塔院</p><p style="margin-left:0em;text-indent:2em">在文筆山，乃鷄足左峯盡處。迴顧一山，如張圖畫。崇禎戊寅，麗江府應襲木靖，同悉檀寺僧道源、道真剏建。中立尊勝塔，高六丈六尺，周匝禪室四十楹。製度宏<span class='corr'>淨</span>，頗堪託勝散懷。順治丙申，木氏復<span class='corr'>捐</span>貲冶巨鐘，重二千餘斤。晨夕鐘聲，震响一山。精修之士，藉以警動昏沈。即愚罔之夫，亦可以震醒聾瞶，實聞修之一助也。康熈己巳，僧教綿、教立募土官木櫾、孫土知府木興重建。</p>
</div>
<div class='div-other'><a id='mulu469' />
<p class='h3'>彌勒院</p><p style="margin-left:0em;text-indent:2em">在慧燈庵左，背靠迦葉殿。剏建年遠，日就傾<span class='corr'>圮</span>。丁亥年，僧正用募鄉紳吏部曾高㨗遷址重建。康熈丙辰，僧學融重修接眾。</p>
</div>
<div class='div-other'><a id='mulu470' />
<p class='h3'>片雲居</p><p style="margin-left:0em;text-indent:2em">在集賢山下，古雪齋之左。崇禎辛巳，僧道涵建。庚子春，大錯和尚寓此修《鷄足山志》。康熈癸丑，僧教卓重修。</p>
</div>
<div class='div-other'><a id='mulu471' />
<p class='h3'>白雲居</p><p style="margin-left:0em;text-indent:2em">在天池山下，右去二百步為圓<span class='corr'>淨</span>庵。崇禎癸未，賓川鄉紳曾高㨗延僧圓彩建。曾晚年祝髮隱修于此。康熈辛亥，僧妙熏同曾學祖重修。</p>
</div>
<div class='div-other'><a id='mulu472' />
<p class='h3'>古雪齋</p><p style="margin-left:0em;text-indent:2em">在集賢山下，片雲居右。崇禎甲午，僧道源、道慈建，內有蒼波閣。康熈甲寅，僧教綿募修。</p>
</div>
<div class='div-other'><a id='mulu473' />
<p class='h3'>罔措齋</p><p style="margin-left:0em;text-indent:2em">在寶蓮庵內。僧普荷隱居於此，著有《罔措齋頌古》。</p>
</div>
<div class='div-other'><a id='mulu474' />
<p class='h3'>息陰軒</p><p style="margin-left:0em;text-indent:2em">在觀音寺之南。萬曆壬子，憲副馮時可為僧釋禪建。崇禎十三年，麗江府知府木懿重修。康熈己巳，僧教運重修。</p>
</div>
<div class='div-other'><a id='mulu475' />
<p class='h3'>菩提塲</p><p style="margin-left:0em;text-indent:2em">在般若庵左。萬曆年，僧周科建，後荒廢。丁亥年，僧本達募周京重建，今廢。</p>
</div>
<div class='div-other'><a id='mulu476' />
<p class='h3'>圓<span class='corr'>淨</span>庵</p><p style="margin-left:0em;text-indent:2em">在白雲居右嶺。嘉靖年，僧周嚴建。</p>
</div>
<div class='div-other'><a id='mulu477' />
<p class='h3'>法界庵</p><p style="margin-left:0em;text-indent:2em">在圓<span class='corr'>淨</span>庵右嶺。萬曆初年，僧圓心建。康熈壬寅，僧廣息重修。</p>
</div>
<div class='div-other'><a id='mulu478' />
<p class='h3'>五華庵</p><p style="margin-left:0em;text-indent:2em">在龍泉庵左。嘉靖元年，僧如月募眾建。庚<span class='corr'>戌</span>重修。康熈三十年，僧德壽重修。</p>
</div>
<div class='div-other'><a id='mulu479' />
<p class='h3'>無我庵</p><p style="margin-left:0em;text-indent:2em">在龍泉庵上。嘉靖年，僧普周建。萬曆間灾，僧道定重建，今廢。</p>
</div>
<div class='div-other'><a id='mulu480' />
<p class='h3'>龍泉庵</p><p style="margin-left:0em;text-indent:2em">在小龍潭上。萬曆庚辰，僧古爾建。門外有染池，緇流取其土以染衣。</p>
</div>
<div class='div-other'><a id='mulu481' />
<p class='h3'>大乘庵</p><p style="margin-left:0em;text-indent:2em">在大士庵左。弘治初年，僧悟禪剏建。康熈己巳，僧洪敬重修。</p>
</div>
<div class='div-other'><a id='mulu482' />
<p class='h3'>大士庵</p><p style="margin-left:0em;text-indent:2em">在大智庵左。剏建年遠，莫可稽考。嘉靖丁未，僧可解募李元陽重修。萬曆丁亥，僧周儒再修。康熈癸卯，僧廣嚴重修。</p>
</div>
<div class='div-other'><a id='mulu483' />
<p class='h3'>大智庵</p><p style="margin-left:0em;text-indent:2em">在<span class='corr'>淨</span>覺庵左，一名慧燈院。萬曆乙卯，僧如顯建。</p>
</div>
<div class='div-other'><a id='mulu484' />
<p class='h3'><span class='corr'>淨</span>覺庵</p><p style="margin-left:0em;text-indent:2em">在圓通寺左。嘉靖二十五年，僧真蓮建。萬曆壬辰，威遠州刁土官重修。癸巳年，僧洪宣重修。</p>
</div>
<div class='div-other'><a id='mulu485' />
<p class='h3'>極樂庵</p><p style="margin-left:0em;text-indent:2em">在<span class='corr'>淨</span>覺庵右，舊為湧泉庵，在寶蓮庵斗母閣之上。嘉靖年，僧真山、真用同建。後因山水崩瀉，庵為之<span class='corr'>圮</span>。萬曆二十年，僧如海遷建今處，更名極樂（一名太平庵，一名地藏庵，一名<span class='corr'>淨</span>寧寺）。崇禎庚辰，僧洪鏡重修。康熈庚午，僧普合募土官高奣映重修。</p>
</div>
<div class='div-other'><a id='mulu486' />
<p class='h3'>寶蓮庵</p><p style="margin-left:0em;text-indent:2em">在鳳毛山下，<span class='corr'>淨</span>覺庵上，古名蓮宗寺。萬曆庚辰，僧真慧剏建。順治戊<span class='corr'>戌</span>，僧普荷重修。內有罔措齋，庵後舊有斗母閣，今<span class='corr'>圮</span>。</p>
</div>
<div class='div-other'><a id='mulu487' />
<p class='h3'>萬壽庵</p><p style="margin-left:0em;text-indent:2em">在西竺寺右。萬曆己亥，僧真松募眾建。康熈己酉，僧海淳重建。</p>
</div>
<div class='div-other'><a id='mulu488' />
<p class='h3'>卿雲庵</p><p style="margin-left:0em;text-indent:2em">在潮音閣上。萬曆二十二年，僧周徹募楊續芳剏建。崇禎間，僧洪聚重修。相傳迦葉入定旹，有彩雲飛繞於此，因以名庵。康熈甲子，僧宗源重建。</p>
</div>
<div class='div-other'><a id='mulu489' />
<p class='h3'>牟尼庵</p><p style="margin-left:0em;text-indent:2em">在鉢盂庵右，隔澗半里許。嘉靖間，有僧建茆庵於此施茶，因呼為「茶房」。後囘祿，楊周改建為牟尼庵，延僧智空居之。萬曆年灾，僧寶印重修。</p>
</div>
<div class='div-other'><a id='mulu490' />
<p class='h3'>法華庵</p><p style="margin-left:0em;text-indent:2em">在觀音寺右。嘉靖間，僧圓光建。萬曆壬子，僧如松重修。崇禎十年，僧海榮重修。康熈己巳，僧通璧募修。</p>
</div>
<div class='div-other'><a id='mulu491' />
<p class='h3'>靈源庵</p><p style="margin-left:0em;text-indent:2em">在觀音寺之上。萬曆三十年，僧如金建，今廢。</p>
</div>
<div class='div-other'><a id='mulu492' />
<p class='h3'>妙覺庵</p><p style="margin-left:0em;text-indent:2em">在燃燈寺下。萬曆初年，僧圓貞建。崇禎十二年，僧真式重修。康熈戊辰，僧真密重修。</p>
</div>
<div class='div-other'><a id='mulu493' />
<p class='h3'>天竺庵</p><p style="margin-left:0em;text-indent:2em">在慧靈庵之下。嘉靖四十年，僧悟能習靜於此。萬曆十一年，其徒大千募韓璠建庵。萬曆四十四年，僧普伸重修。康熈庚午，僧自明重修。</p>
</div>
<div class='div-other'><a id='mulu494' />
<p class='h3'>慧靈庵</p><p style="margin-left:0em;text-indent:2em">在天竺庵上，舊址在天竺庵下。正德間，僧可秀習禪於此，有天人送供之異。萬曆間，包見㨗、沈時泰重修。崇禎四年，僧普信移建今處，但荒僻寥落，無人居之。</p>
</div>
<div class='div-other'><a id='mulu495' />
<p class='h3'>雲海庵</p><p style="margin-left:0em;text-indent:2em">在祝國寺下。天順年，僧智曉同徒慧雲建，後因囘祿。嘉靖間，僧普宗遷建。天啟乙丑，僧清滿重修，康熈壬<span class='corr'>戌</span>灾。庚午年，蜀僧天璧重建，即「萬壑松濤」八景之一。</p>
</div>
<div class='div-other'><a id='mulu496' />
<p class='h3'>無住庵</p><p style="margin-left:0em;text-indent:2em">在隆祥寺右里許。萬曆間，僧真鸞開建。康熈庚午，僧寂玉募修。</p>
</div>
<div class='div-other'><a id='mulu497' />
<p class='h3'>凌霄庵</p><p style="margin-left:0em;text-indent:2em">在明歌坪右腋，凌霄山之下。萬曆二十八年，僧圓恩建，今廢。</p>
</div>
<div class='div-other'><a id='mulu498' />
<p class='h3'>慧燈庵</p><p style="margin-left:0em;text-indent:2em">在彌勒院西，背靠迦葉殿。萬曆乙巳，僧洪平結茆習靜於此。崇禎甲<span class='corr'>戌</span>，其徒普現募朱新祈擴址建庵。康熈壬申，僧宗海募修。</p>
</div>
<div class='div-other'><a id='mulu499' />
<p class='h3'>海會庵</p><p style="margin-left:0em;text-indent:2em">在勝峯寺之下。嘉靖癸卯，僧潓壽建，今廢。</p>
</div>
<div class='div-other'><a id='mulu500' />
<p class='h3'>積行庵</p><p style="margin-left:0em;text-indent:2em">在滿月軒西。萬曆三十四年，僧靈骨建。康熈壬申，僧德悟重修。</p>
</div>
<div class='div-other'><a id='mulu501' />
<p class='h3'>水月庵</p><p style="margin-left:0em;text-indent:2em">在寂光寺右，內有清凉閣、雲鶴塢。萬曆年，僧用周習禪於此，其徒廣月擴大之。</p>
</div>
<div class='div-other'><a id='mulu502' />
<p class='h3'>曇花庵</p><p style="margin-left:0em;text-indent:2em">古名八角庵，在傳衣寺之左。嘉靖間，僧圓炳建，隆慶年灾。萬曆初年，僧真悟募阮尚賓重修。康熈丁巳，僧寂洪重修。</p>
</div>
<div class='div-other'><a id='mulu503' />
<p class='h3'><span class='corr'>淨</span>雲庵</p><p style="margin-left:0em;text-indent:2em">在彌陀庵左。嘉靖乙未，李元陽同僧真炳剏建。天啟元年，僧如江募洱海楊土官重修。崇禎乙未，僧性杲再修，內有懶雲窩、無我室。康熈壬申，僧肇先重修。</p>
</div>
<div class='div-other'><a id='mulu504' />
<p class='h3'>圓通庵</p><p style="margin-left:0em;text-indent:2em">在彌陀庵右。嘉靖間，僧海印建；丙<span class='corr'>戌</span>年，僧心慧重修。康熈甲寅，僧無然重修。</p>
</div>
<div class='div-other'><a id='mulu505' />
<p class='h3'>彌陀庵</p><p style="margin-left:0em;text-indent:2em">在圓通庵左。嘉靖間，僧如松建，隆慶年灾。萬曆八年，僧了貴重修。康熈丙寅，僧源敏募修。</p>
</div>
<div class='div-other'><a id='mulu506' />
<p class='h3'>萬松庵</p><p style="margin-left:0em;text-indent:2em">在松雲山下，古名蘭宗寺。嘉靖間，僧圓清建，舊址在左腋中。天啟辛酉，僧如桂募李中谿遷建今地，廢。</p>
</div>
<div class='div-other'><a id='mulu507' />
<p class='h3'>般若庵</p><p style="margin-left:0em;text-indent:2em">在菩提塲右嶺下。隆慶間，僧海眾建，後廢。崇禎初年，僧雪峯重修。癸巳年，僧心怡再修。康熈辛亥，僧源統重修。</p>
</div>
<div class='div-other'><a id='mulu508' />
<p class='h3'>慈雲庵</p><p style="margin-left:0em;text-indent:2em">在傳衣寺垂岡左側。嘉靖年，僧三昧建。崇禎末年，僧性文重修。康熈壬申，僧寂洪募修。</p>
</div>
<div class='div-other'><a id='mulu509' />
<p class='h3'>開化庵</p><p style="margin-left:0em;text-indent:2em">在慈雲庵下。萬曆三年，僧真鸞開建。崇禎辛巳，僧性永重修。其址先有龍潭，自真鸞開基，龍遂譲地，而出泉於左腋之下。康熈辛未，僧照瑞募修。</p>
</div>
<div class='div-other'><a id='mulu510' />
<p class='h3'>雲溪庵</p><p style="margin-left:0em;text-indent:2em">在報恩寺右。萬曆年，僧道備募眾建。康熈癸卯，水目嗣法玄顏重修。</p>
</div>
<div class='div-other'><a id='mulu511' />
<p class='h3'>白石庵</p><p style="margin-left:0em;text-indent:2em">在白石崖，乃鷄足右峯盡處。左二里許，接洗心橋；右二里許，接辭佛臺。弘治間，僧明正募洱海楊土官建。其崖壁玲瓏，洞壑幽邃，極天劃神鏤之巧，今廢。</p>
</div>
<div class='div-other'><a id='mulu512' />
<p class='h3'>金華庵</p><p style="margin-left:0em;text-indent:2em">在檀花箐西五里許。嘉靖年，僧南嵩開建。</p>
</div>
<div class='div-other'><a id='mulu513' />
<p class='h3'>伏虎庵</p><p style="margin-left:0em;text-indent:2em">在曹溪庵之西崖，今荒<span class='corr'>圮</span>。</p>
</div>
<div class='div-other'><a id='mulu514' />
<p class='h3'>曹溪庵</p><p style="margin-left:0em;text-indent:2em">在古佛洞西，左腋出泉，甘美如曹溪。萬曆癸卯，僧明悟建；直指宋興祖重修，今荒廢。</p>
</div>
<div class='div-other'><a id='mulu515' />
<p class='h3'>功德庵</p><p style="margin-left:0em;text-indent:2em">在八功德水上。萬曆年，僧雲聚居靜於此，今廢。</p>
</div>
<div class='div-other'><a id='mulu516' />
<p class='h3'>藏頭庵</p><p style="margin-left:0em;text-indent:2em">在盤陀石北，小澄臺上。萬曆年建，今廢。</p>
</div>
<div class='div-other'><a id='mulu517' />
<p class='h3'>兜率庵</p><p style="margin-left:0em;text-indent:2em">在<span class='corr'>滴</span>雪崖前。嘉靖初年，蔡關主建，集僧煉魔於此，今廢。</p>
</div>
<div class='div-other'><a id='mulu518' />
<p class='h3'>觀音庵</p><p style="margin-left:0em;text-indent:2em">在象鼻山寶藏庵之上。萬曆四年，李元陽建，今廢。</p>
</div>
<div class='div-other'><a id='mulu519' />
<p class='h3'>寶藏庵</p><p style="margin-left:0em;text-indent:2em">在觀音庵下，燃燈寺之上，今廢。</p>
</div>
<div class='div-other'><a id='mulu520' />
<p class='h3'>圓覺庵</p><p style="margin-left:0em;text-indent:2em">在凌霄庵右嶺下。創建年遠，莫可考論。今庵已傾廢，惟故址存焉。</p>
</div>
<div class='div-other'><a id='mulu521' />
<p class='h3'>瀑布庵</p><p style="margin-left:0em;text-indent:2em">在瀑布崖之西。嘉靖年建，今廢。</p>
</div>
<div class='div-other'><a id='mulu522' />
<p class='h3'><span class='corr'>淨</span>土庵</p><p style="margin-left:0em;text-indent:2em">在傳衣寺下。萬曆年建，今廢。</p>
</div>
<div class='div-other'><a id='mulu523' />
<p class='h3'>慈聖庵</p><p style="margin-left:0em;text-indent:2em">在<span class='corr'>淨</span>雲庵右。萬曆間，僧圓昇移瀑布庵於此，今廢。</p>
</div>
<div class='div-other'><a id='mulu524' />
<p class='h3'>大力庵</p><p style="margin-left:0em;text-indent:2em">在彌陀庵內。嘉靖年，僧大力建，今廢。</p>
</div>
<div class='div-other'><a id='mulu525' />
<p class='h3'>水露庵</p><p style="margin-left:0em;text-indent:2em">在大士閣下，今廢。</p>
</div>
<div class='div-other'><a id='mulu526' />
<p class='h3'>奉真庵</p><p style="margin-left:0em;text-indent:2em">在翔龍寺下。萬曆間，僧普潤建，今廢。</p>
</div>
<div class='div-other'><a id='mulu527' />
<p class='h3'>盤龍庵</p><p style="margin-left:0em;text-indent:2em">在法明寺前，今廢。</p>
</div>
<div class='div-other'><a id='mulu528' />
<p class='h3'>獅子庵</p><p style="margin-left:0em;text-indent:2em">在獅子林山後獅子窩。其間林木深曠，人不能居，今廢。</p>
</div>
<div class='div-other'><a id='mulu529' />
<p class='h3'>東塢庵</p><p style="margin-left:0em;text-indent:2em">在獅子庵之北。東塢村土人建，今廢。<span class='note-inline'>(以上自金華庵起至東塢庵止，十八處皆廢。)</span></p>
</div>
<div class='div-other'><a id='mulu530' />
<p class='h3'>繼周庵</p><p style="margin-left:0em;text-indent:2em">在山麓沙址。內居女僧。天啟年建。</p>
</div>
<div class='div-other'><a id='mulu531' />
<p class='h3'>袛園庵</p><p style="margin-left:0em;text-indent:2em">在沙址村右。康熈丁巳，僧慧自新剏。</p>
</div>
<div class='div-other'><a id='mulu532' />
<p class='h3'>永勝庵</p><p style="margin-left:0em;text-indent:2em">在沙址村後。康熈丙寅，僧<span class='corr'>淨</span>光新建。</p>
</div></div>
<div class='div-other'><a id='mulu533' />
<p class='h2'>閣</p>
<div class='div-other'><a id='mulu534' />
<p class='h3'>玉皇閣</p><p style="margin-left:0em;text-indent:2em">在聖峯寺內，萬曆間建。崇禎年，北勝州枈州守重修。</p>
</div>
<div class='div-other'><a id='mulu535' />
<p class='h3'>御藏閣</p><p style="margin-left:0em;text-indent:2em">在放光寺內。萬曆年剏建，以貯藏經。明末，洱海道何閎中、鄉紳曾高㨗同八大寺重修。康熈甲寅，僧文波新之。</p>
</div>
<div class='div-other'><a id='mulu536' />
<p class='h3'>石鐘閣</p><p style="margin-left:0em;text-indent:2em">在石鐘寺內。萬曆年，僧了極<span class='corr'>募孫學易</span>建，其徒周輝、洪舒重增大之，以貯藏經。順治戊<span class='corr'>戌</span>，燬於兵火。康熈壬寅，僧洪舒復建。</p>
</div>
<div class='div-other'><a id='mulu537' />
<p class='h3'>法雲閣</p><p style="margin-left:0em;text-indent:2em">在悉檀寺內。崇禎二年，麗江土知府應襲木懿同悉檀寺僧道源、道慈剏建，以貯藏經。辛未年重修。</p>
</div>
<div class='div-other'><a id='mulu538' />
<p class='h3'>潮音閣</p><p style="margin-left:0em;text-indent:2em">在龍華寺內。嘉靖丙寅，僧周堂募彭文學建。萬曆乙卯，僧普坤募李春富重修。康熈戊辰，僧宗㓗同庠生李<span class='corr'>朝鳳</span>重修。</p>
</div>
<div class='div-other'><a id='mulu539' />
<p class='h3'>華嚴閣</p><p style="margin-left:0em;text-indent:2em">在華嚴寺內。萬曆年，麗江土知府木增剏建，以貯藏經。丁酉年灾。</p>
</div>
<div class='div-other'><a id='mulu540' />
<p class='h3'>觀風閣</p><p style="margin-left:0em;text-indent:2em">在四觀峯頂。萬曆己未，直指潘濬建，今廢。</p>
</div>
<div class='div-other'><a id='mulu541' />
<p class='h3'>天長閣</p><p style="margin-left:0em;text-indent:2em">在四觀峯頂。天啓丁卯，直指朱泰禎建，今廢。</p>
</div>
<div class='div-other'><a id='mulu542' />
<p class='h3'>藏經閣</p><p style="margin-left:0em;text-indent:2em">在四觀峯頂，羅城內佛殿後，即禪僧廣稱閱藏之所。</p>
</div>
<div class='div-other'><a id='mulu543' />
<p class='h3'>大觀閣</p><p style="margin-left:0em;text-indent:2em">在四觀峯之後二里許，玉枕峯上。萬曆年建，今廢。</p>
</div>
<div class='div-other'><a id='mulu544' />
<p class='h3'>千佛閣</p><p style="margin-left:0em;text-indent:2em">在靈源庵之上。嘉靖甲寅，李元陽同僧明玉建，奉佛千尊。今閣廢，遷建為寺。</p>
</div>
<div class='div-other'><a id='mulu545' />
<p class='h3'>毘盧閣</p><p style="margin-left:0em;text-indent:2em">在祝國寺西，背靠青檀山，右去半里許接華嚴寺。萬曆庚<span class='corr'>戌</span>，僧如文募王麒剏建。</p>
</div>
<div class='div-other'><a id='mulu546' />
<p class='h3'>太子閣</p><p style="margin-left:0em;text-indent:2em">在華首門，即迦葉入定處。先年有僧建庵於此，日就傾<span class='corr'>圮</span>。嘉靖四年，僧昌玉同阿國禎重建鐵瓦殿。萬曆己亥，僧性來募周[樊-大+心]和建二方塔。癸巳年，鄉紳曾化龍重修。康熈庚午，舉人曾學祖同僧學融重修。</p>
</div>
<div class='div-other'><a id='mulu547' />
<p class='h3'>大士閣</p><p style="margin-left:0em;text-indent:2em">在三摩寺內。萬曆乙巳，直指沈正隆建。康熈庚申，僧德海、德壽重修。</p>
</div>
<div class='div-other'><a id='mulu548' />
<p class='h3'>明鏡閣</p><p style="margin-left:0em;text-indent:2em">在聖峯寺內。古有鏡千百面懸於其上，今鏡失，閣存。</p>
</div>
<div class='div-other'><a id='mulu549' />
<p class='h3'>拈花後閣</p><p style="margin-left:0em;text-indent:2em">在拈花寺內。天啟年，趙輝寰同僧普念建。</p>
</div>
<div class='div-other'><a id='mulu550' />
<p class='h3'>真武閣</p><p style="margin-left:0em;text-indent:2em">在仰高亭上。</p>
</div>
<div class='div-other'><a id='mulu551' />
<p class='h3'>玄天閣</p><p style="margin-left:0em;text-indent:2em">在碧雲寺後，即幻空靜室也。</p>
</div>
<div class='div-other'><a id='mulu552' />
<p class='h3'>迎祥閣</p><p style="margin-left:0em;text-indent:2em">在鉢盂庵內。康熈甲子，僧普宜重建。</p>
</div>
<div class='div-other'><a id='mulu553' />
<p class='h3'>蒼波閣</p><p style="margin-left:0em;text-indent:2em">在古雪齋內。大錯和尚題扁，取唐句「連山若波濤，奔走似朝東」之意。</p>
</div>
<div class='div-other'><a id='mulu554' />
<p class='h3'>光明王閣</p><p style="margin-left:0em;text-indent:2em">在九蓮寺內。</p>
</div>
<div class='div-other'><a id='mulu555' />
<p class='h3'>極樂寶閣</p><p style="margin-left:0em;text-indent:2em">在大乘庵內。</p>
</div>
<div class='div-other'><a id='mulu556' />
<p class='h3'>清音閣</p><p style="margin-left:0em;text-indent:2em">在大士閣左澗中。天啟年，僧排清建。</p>
</div>
<div class='div-other'><a id='mulu557' />
<p class='h3'>大悲閣</p><p style="margin-left:0em;text-indent:2em">在猢猻梯上。萬曆間，僧可極建，今荒廢。</p>
</div>
<div class='div-other'><a id='mulu558' />
<p class='h3'>文殊閣</p><p style="margin-left:0em;text-indent:2em">在四觀峯二里許。嘉靖年建，今廢。</p>
</div>
<div class='div-other'><a id='mulu559' />
<p class='h3'>普賢閣</p><p style="margin-left:0em;text-indent:2em">在大悲閣之上。萬曆年建，今廢。</p>
</div>
<div class='div-other'><a id='mulu560' />
<p class='h3'>賓蒼閣</p><p style="margin-left:0em;text-indent:2em">在拜佛石之上。正德年，郡人李元陽曾讀書於此，今廢。</p>
</div>
<div class='div-other'><a id='mulu561' />
<p class='h3'>袈裟石閣</p><p style="margin-left:0em;text-indent:2em">在銅瓦殿左數十步。大石突起，青石白紋，分為條片，宛肖水田衣之狀。世傳迦葉晒袈裟於石上，故遺跡存焉。嘉靖初年，僧圓清結茆於此。後搆小閣，今廢。</p>
</div>
<div class='div-other'><a id='mulu562' />
<p class='h3'>微笑閣</p><p style="margin-left:0em;text-indent:2em">在迦葉殿旁。嘉靖年建，今廢。</p>
</div>
<div class='div-other'><a id='mulu563' />
<p class='h3'>千手閣</p><p style="margin-left:0em;text-indent:2em">在西來寺之左。萬曆年，僧如唐建，今廢。</p>
</div>
<div class='div-other'><a id='mulu564' />
<p class='h3'>昊天寶閣</p><p style="margin-left:0em;text-indent:2em">在西竺寺內。萬曆丁丑，僧德林建，今廢。</p>
</div>
<div class='div-other'><a id='mulu565' />
<p class='h3'>斗母閣</p><p style="margin-left:0em;text-indent:2em">在寶蓮庵內。萬曆年建，今廢。</p>
</div>
<div class='div-other'><a id='mulu566' />
<p class='h3'>玉龍閣</p><p style="margin-left:0em;text-indent:2em">在瀑布之上。大理周太守建，即龍吟壑，今廢。</p>
</div>
<div class='div-other'><a id='mulu567' />
<p class='h3'>觀音閣</p><p style="margin-left:0em;text-indent:2em">在接待寺內，今廢。</p>
</div>
<div class='div-other'><a id='mulu568' />
<p class='h3'>天一閣</p><p style="margin-left:0em;text-indent:2em">在四觀峯頂，觀風臺舊址上。康熈三十一年，總督范承勳、提督諾穆圖同建。</p>
</div></div>
<div class='div-other'><a id='mulu569' />
<p class='h2'>樓</p>
<div class='div-other'><a id='mulu570' />
<p class='h3'>天咫樓</p><p style="margin-left:0em;text-indent:2em">在迦葉殿前。順治丁酉修建。上貯藏經，中奉萬佛塔，最為莊嚴。其樓三層，而地形又最高，故名「天咫」。康熈三十年災。三十一年，僧慧文重建。樓僅二層，巡撫王繼文題額。</p>
</div>
<div class='div-other'><a id='mulu571' />
<p class='h3'>九年樓</p><p style="margin-left:0em;text-indent:2em">在寂光寺殿右，內供藏經。達<span class='corr'>磨</span>尊者不立文字、面壁九年。斯樓之稱，葢欲閱藏經者，觸目警心，不借文字為津筏耳。</p>
</div>
<div class='div-other'><a id='mulu572' />
<p class='h3'>二觀樓</p><p style="margin-left:0em;text-indent:2em">在大覺寺正殿前，內貯藏經。樓以「二觀」名，取《道德經》有欲無欲之義。</p>
</div>
<div class='div-other'><a id='mulu573' />
<p class='h3'>錦雲樓</p><p style="margin-left:0em;text-indent:2em">在傳衣寺佛殿右。萬曆年建，以貯藏經。樓前有大山茶一株，其高五丈，大七圍。花及萬朶，開時爛若堆錦，枝柯入總。朝暾初升，影映櫺檻，炫人瞻顧。其下又多種杜鵑，英燦繁麗，樓以此名。</p>
</div></div>
<div class='div-other'><a id='mulu574' />
<p class='h2'>殿</p>
<div class='div-other'><a id='mulu575' />
<p class='h3'>金殿</p><p style="margin-left:0em;text-indent:2em">在四觀峯頂。銅鑄為殿，外以金裝，梁柱窻壁，備極精巧。此殿原在雲南省城鸚鵡庵太和宮。崇禎辛巳，黔國公沐天波移建峯頂，因名此寺為金頂寺。</p>
</div>
<div class='div-other'><a id='mulu576' />
<p class='h3'>銅瓦殿</p><p style="margin-left:0em;text-indent:2em">又名銅佛殿，在傳燈寺。正德間，北勝州土官高世懋與僧圓成重修此殿。因山頂風冽，嚴冬積雪，屋瓦凍裂，遂冶銅為瓦以覆之。</p>
</div>
<div class='div-other'><a id='mulu577' />
<p class='h3'>鐵瓦殿</p><p style="margin-left:0em;text-indent:2em">在華首門。嘉靖四年，僧昌玉同阿國真建，今廢。</p>
</div>
<div class='div-other'><a id='mulu578' />
<p class='h3'>萬壽殿</p><p style="margin-left:0em;text-indent:2em">在悉檀寺內。萬曆年，麗江土知府木增同本寺僧釋禪建。</p>
</div>
<div class='div-other'><a id='mulu579' />
<p class='h3'>彌陀殿</p><p style="margin-left:0em;text-indent:2em">在華嚴寺內。康熈甲寅，僧照敏同庠生吳維相重建。</p>
</div></div>
<div class='div-other'><a id='mulu580' />
<p class='h2'>塔</p>
<div class='div-other'><a id='mulu581' />
<p class='h3'>萬佛塔</p><p style="margin-left:0em;text-indent:2em">在迦葉殿前閣，高二丈六尺。煉銅為之，外餙以金，上鑄萬佛，最為莊嚴。萬曆年，僧洪詔募造，今廢。</p>
</div>
<div class='div-other'><a id='mulu582' />
<p class='h3'>尊勝塔</p><p style="margin-left:0em;text-indent:2em">在文筆山。高六丈六尺，四圍迴廊四十間。製搆精宏，遠近瞻仰。崇禎戊寅，麗江土知府應襲木靖同悉檀寺僧道源剏建。後道真重加修整，鮮聖端崇，逈絕凡境。</p>
</div>
<div class='div-other'><a id='mulu583' />
<p class='h3'>飲光雙塔</p><p style="margin-left:0em;text-indent:2em">在華首門，左右對峙，各高二丈三尺。萬曆己亥，僧性來募周懋和建，太子閣正居其中。</p>
</div>
<div class='div-other'><a id='mulu584' />
<p class='h3'>吉祥塔</p><p style="margin-left:0em;text-indent:2em">在牟尼山，高四丈。僧釋禪建。</p>
</div></div>
<div class='div-other'><a id='mulu585' />
<p class='h2'>祠</p>
<div class='div-other'><a id='mulu586' />
<p class='h3'>黔國公祠</p><p style="margin-left:0em;text-indent:2em">在華嚴寺內。萬曆間，黔府張、郭兩總管，奉沐國公命，重修華嚴寺，因為沐公建長生祠於左。丁酉年燬于火，今故趾存焉。康熈辛未，僧照律重修。</p>
</div>
<div class='div-other'><a id='mulu587' />
<p class='h3'>恭節公祠</p><p style="margin-left:0em;text-indent:2em">在大覺寺內。公劍川人，己未進士，任四川巴縣知縣。天啟元年，川中藺酋叛，陷重慶府，公死之，闔門殉難。贈光祿卿，<span class='corr'>諡</span>恭節，寺僧為立祠。</p>
</div>
<div class='div-other'><a id='mulu588' />
<p class='h3'>潘朱兩代巡祠</p><p style="margin-left:0em;text-indent:2em">在四觀峯金頂寺內。萬曆間，潘直指諱濬者，於山頂建觀風閣。至天啟年，朱直指諱泰禎者，復建天長閣。兩閣最為偉麗，山頂由是香火始盛。合山比丘德之，為立祠，肖像祀焉。</p>
</div>
<div class='div-other'><a id='mulu589' />
<p class='h3'>木太守祠</p><p style="margin-left:0em;text-indent:2em">在悉檀寺大殿右。木公諱增，號生白，麗江土知府。崇禎間，以輸餉助邊，加叅政銜。萬曆丁巳，公以母老祈壽，拜疏於朝，請建「祝國悉檀寺」。上可其奏，遂捐貲數萬，延僧釋禪剏建于大龍潭上。復于本寺門內建萬壽殿，以致祝國之誠。天啓戊辰，命僧道源入京請藏經，建樓供于殿左。寺僧因為立祠。公又于本山華嚴寺建藏經閣、九重崖建一衲軒、文筆山建尊勝塔院，俱極精偉。山中修建功德，惟公為最焉。</p>
</div></div></div>
<p class='juan'>卷四終</p>
</div><!-- end of div[@id='body'] -->
</body></html>