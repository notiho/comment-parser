<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雞足山寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu30' />
<p class='juan'>雞足山志卷之二</p>
<div class='div-other'><a id='mulu31' />
<p class='h1'>山水<span class='note-inline'>(上)</span></p>
<div class='div-xu'><a id='mulu32' /><p style="margin-left:2em">野史氏曰：山祖崑崙，水源星宿，普散寰宇，起伏迴旋，變態不一。古今紀述，多以一二言形其竒勝，簡而文，精而辨。後之觀者，臥遊是賴矣。志山水。</p>
</div>
<div class='div-other'><a id='mulu33' />
<p class='h2'>山</p>
<div class='div-other'><a id='mulu34' /><p style="margin-left:0em;text-indent:2em">鷄足山一名九曲巖，實居南徼，古屬西域。此名「鷄足山」，梵語云「屈屈叱播陀」。由漢、唐而附中國，至蒙古始入版圖。考《傳法正宗》及晉僧《法顯傳》、《印土名山記》、《大唐西域記》諸書，知為迦葉尊者入定處，故其山遂與五臺、蛾睂、普陀、九華並傳。即《大明一統志》亦載：「洱海東北百里，有鷄足山。」《滇志》載：「賓川州西北七十里，有鷄足山」，與《郡志》相符。葢此山發脉崑崙，即南支龍也。由西番雪山中出一脊，環麗江府西南。峯巒秀起，插日凌空。曲折南行，為鶴慶府西岡，劍川州東山。又南行二十餘里，層巒叠嶂，劃分兩支。一支自西南橫亘連岡，經浪穹後嶺，結為大理府之點蒼山。一支綿延迴折，繇東南行經南、北兩衙玉絲等塲。當洱海東北，或起或伏，東度三澗門，聳為青檀山；北度檀花箐，特起為鷄山頂峯。背抵西北，面向東南。自峯頂環觀山形，前分三岡，後拖一嶺，若前伸三爪，後支一距，宛然鷄足形也。後一支繇巔西北下四十餘里，至大石頭而止。前三支中列兩大溪，眾泉奔送。中支自頂巔下垂，繇銅佛殿、迦葉殿、慧燈菴至勝峯寺。自勝峯之右趺脉，又繇凌霄、圓覺兩菴之右下五里，為華嚴寺。又下三里，為萬松菴。又下二里，結傳衣寺。至此，地勢平曠，庵院凡十餘處。東西兩峯，宛然環拱。繇傳衣寺，下盡於接待寺。東支亦自頂分[泳-永+(瓜-、)]，經羅漢壁、獅子林、九重岩，直行迴捲而下，為西顧山。繇山南峙為塔院，乃下而盡，為報恩寺。西支亦自頂橫分，繇青檀山迴抱起伏三十餘里，為白石崖。又五六里，迴龍顧祖，乃結為拈花寺。前山三支，中支與東支，自巔至麓各三十里許；西支則四十餘里。皆蜿蜒起伏，錯綜環抱。磵樹幽曲，梵剎隱映。洵西南名勝也。</p>
<p style="margin-left:2em">山以峯頂為中，前後四支環拱。自東至西二百四十里，南至北二百里，山麓週圍四百里。</p>
<p style="margin-left:2em">考《白古記》一書，鷄足山，上古之世原名「青巔山」，洞名「華陰洞」。厥山左峯，名曰「花石迴龍峯」；今羅漢壁、獅子林、九重崖轉下至文筆山塔院者是也。右峯名曰「青檀顧虎峯」，即青檀山太極嶺；趺至白石崖仰止臺、至拈花寺者是也。中一峯名曰「鐘靈啟聖峯」，即絕頂；中嶺自迦葉殿、勝峯寺，趺過華嚴、傳衣，盡於接待寺者是也。迦毘羅國<span class='corr'>淨</span>梵大王因其山形像鷄足，遂更名曰「鷄足山」，名其洞曰「迦葉洞」，後訛為「華首門」。阿育王時，勅長者明智、護月、李求善、張敬成等來，創迦葉、圓覺、龍華、石鐘等庵，即為名勝之始<span class='note-inline'>(張敬成，即今賓居大王也)</span>。考釋氏經典諸書，皆云：「迦葉尊者持衣入定鷄足山。」而世人賤近貴遠，妄謂西番別有鷄足，以便逞其荒唐奇怪之說，使人渺茫難稽。不知滇南在周時，版圖未入中國，原屬西域之地，為阿育王所封。且西方哈嘛僧，每年來朝鷄足者頗多；細詢之，皆云：自古相傳，此是迦葉守衣鷄足。使西方果有鷄足，又何為遠來朝禮？且崇禎庚辰，烏斯藏大寶法王亦遣其弟子來鷄足朝禮迦葉，則知此為迦葉入定之處無疑矣。按范石湖《吳<span class='corr'>船</span>錄》：「唐乾德二年，詔沙門三百人，入天竺求舎利及貝多葉書。有繼業三藏，姓王氏，耀州人，預遣中。至開寶九年，始歸寺。」其分記西域行程有曰巍峯、曰鷄足山、曰優波掬多石室、曰王舎城、曰鷲峯、曰溫泉二十餘井、曰阿難半身舎利塔、曰畢鉢羅窟、曰阿難證果塔、曰輪王塔（輪王即阿育王也），又曰塔廟甚多。以今考《通紀》，考之《吳船錄》，証以梵書、《法苑珠林》，稽之畢鉢羅窟、鶴慶石寶，及阿育王遺跡。如《酉陽雜俎》之說，與范石湖皆異代同符。則此鷄足華首門即迦葉入定之處；而西番別無鷄足，不待辨而自明矣。</p>
</div>
<div class='div-other'><a id='mulu35' />
<p class='h3'>天柱山</p><p style="margin-left:0em;text-indent:2em">即鷄足中峯，今呼為四觀峯者是也。自明歌坪攀躋而上十里許，方至其巔。孤聳峭㧞，頂垂雲霞之表。遠近仰瞻，狀同天柱。</p>
</div>
<div class='div-other'><a id='mulu36' />
<p class='h3'>花石山</p><p style="margin-left:0em;text-indent:2em">即鷄足左峯。考《白古通》，名此峯為花石迴龍峯，又名鷄足為花石山，即指此山也。葢此山繇東轉南，逶迤起伏三十餘里。東南一壁，陡削千仞，嶙峋環抱，即羅漢壁、獅子林、九重岩是也。山中名剎多建其下岩壁間。茅菴團標，不下百所，修靜之士居焉。其上有石鼓峯、點頭峯、道冠峯，滿月山、集賢山，重岩洞、鳳眼洞最為奇雋。</p>
</div>
<div class='div-other'><a id='mulu37' />
<p class='h3'>青檀山</p><p style="margin-left:0em;text-indent:2em">即鷄足右峯。自山頂西北而下十里許，至檀花箐。此山峻偉寛平，東北與絕頂相對，有象王峯、蓮花峯、古碑岩、飛鳳嶺、太極嶺。西南與蒼山相對，有木香坪、撒馬塲。</p>
</div>
<div class='div-other'><a id='mulu38' />
<p class='h3'>面壁山</p><p style="margin-left:0em;text-indent:2em">在華嚴寺熊羆岡上四五里許。尊嚴突湧，如巨人端坐。正向羅漢壁，肖達<span class='corr'>磨</span>面壁之狀。</p>
</div>
<div class='div-other'><a id='mulu39' />
<p class='h3'>象鼻山</p><p style="margin-left:0em;text-indent:2em">自明歌坪垂岡而下，至然燈寺。長三里許，宛然象鼻也。</p>
</div>
<div class='div-other'><a id='mulu40' />
<p class='h3'>瓊樓山</p><p style="margin-left:0em;text-indent:2em">在放光寺後，直連絕頂，高十里許。此山懸岩峭壁，插漢橫空。奇樹危石，怒突倒垂。層級重複，有若瓊樓。</p>
</div>
<div class='div-other'><a id='mulu41' />
<p class='h3'>天池山</p><p style="margin-left:0em;text-indent:2em">自點頭峯垂下，旁出天池。還源禪師於其下建白雲居，遂隱居焉。</p>
</div>
<div class='div-other'><a id='mulu42' />
<p class='h3'>鳳毛山</p><p style="margin-left:0em;text-indent:2em">在寶蓮庵後。自仙鶴山垂巒右叠，有鳳毛儀彩之狀。擔當老人隱居其下。</p>
</div>
<div class='div-other'><a id='mulu43' />
<p class='h3'>鉢盂山</p><p style="margin-left:0em;text-indent:2em">在石鐘寺前，下有鉢盂庵。山形豐隆圓起，正當兩澗之間。周環觀之，宛然鉢盂當胸也。</p>
</div>
<div class='div-other'><a id='mulu44' />
<p class='h3'>馬頭山</p><p style="margin-left:0em;text-indent:2em">在白草龍下。有泉出於馬頭之下，即名馬頭泉。</p>
</div>
<div class='div-other'><a id='mulu45' />
<p class='h3'>羅星山</p><p style="margin-left:0em;text-indent:2em">在文筆山之東南，沙址村山尾併南村山尾兩交處。有山正鎮水口，周圍半里。</p>
</div>
<div class='div-other'><a id='mulu46' />
<p class='h3'>紫芝山</p><p style="margin-left:0em;text-indent:2em">在雙水澗之上。其山紫色，如靈芝結朶。</p>
</div>
<div class='div-other'><a id='mulu47' />
<p class='h3'>蒼波山</p><p style="margin-left:0em;text-indent:2em">在拈花寺後。繇青檀山檀花箐自西而南，過金母山、白石崖，綿亘四、五十里。至此突起圓峯，迴對天柱，山形如几案。</p>
</div>
<div class='div-other'><a id='mulu48' />
<p class='h3'>蹲象山</p><p style="margin-left:0em;text-indent:2em">繇蒼波山之東北轉而西向，長二里許。為拈花寺對案，形如象蹲。</p>
</div>
<div class='div-other'><a id='mulu49' />
<p class='h3'>駢指山</p><p style="margin-left:0em;text-indent:2em"><span class='corr'>自</span>蒼波山之西，繇辭佛臺過峽，斜拖一支，與蹲象山相對。</p>
</div>
<div class='div-other'><a id='mulu50' />
<p class='h3'>松雲山</p><p style="margin-left:0em;text-indent:2em">在華嚴寺下，萬松庵之後。亂松連雲，長三里許。人行其中者，希覯日月。</p>
</div>
<div class='div-other'><a id='mulu51' />
<p class='h3'>臥獅山</p><p style="margin-left:0em;text-indent:2em">即南村後山，在白石庵下。勢如臥獅，俗呼為羅磨祖山。</p>
</div>
<div class='div-other'><a id='mulu52' />
<p class='h3'>文筆山</p><p style="margin-left:0em;text-indent:2em">即塔院山。以其在東，上又有塔，故名。</p>
</div>
<div class='div-other'><a id='mulu53' />
<p class='h3'>滿月山</p><p style="margin-left:0em;text-indent:2em">在悉檀寺後。此山從九重崖分脉，豐偉端好，形如滿月。</p>
</div>
<div class='div-other'><a id='mulu54' />
<p class='h3'>仙鶴山</p><p style="margin-left:0em;text-indent:2em">在石鐘寺後。山形橫展，勢如翔鶴。</p>
</div>
<div class='div-other'><a id='mulu55' />
<p class='h3'><span class='corr'>錦</span>霞山</p><p style="margin-left:0em;text-indent:2em">在寂光寺後。山形聳秀，嘗有晴霞冠翼其巔。</p>
</div>
<div class='div-other'><a id='mulu56' />
<p class='h3'>紫雲山</p><p style="margin-left:0em;text-indent:2em">即大覺寺後山。迴偃崇隆，形如覆雲。</p>
</div>
<div class='div-other'><a id='mulu57' />
<p class='h3'>鐘靈山</p><p style="margin-left:0em;text-indent:2em">在勝峯寺後。山形秀美，謂為一山靈氣之所鐘也。</p>
</div>
<div class='div-other'><a id='mulu58' />
<p class='h3'>花影山</p><p style="margin-left:0em;text-indent:2em">在萂勒地之後，又名馬鞍山。其峯頭與馬鞍相似。</p>
</div>
<div class='div-other'><a id='mulu59' />
<p class='h3'>鳳凰山</p><p style="margin-left:0em;text-indent:2em">在傳衣寺後。其山勢如鳳翱翔而下。</p>
</div>
<div class='div-other'><a id='mulu60' />
<p class='h3'>象頭山</p><p style="margin-left:0em;text-indent:2em">在大士閣之後。形如象頭，鼻耳皆具。</p>
</div>
<div class='div-other'><a id='mulu61' />
<p class='h3'>金母山</p><p style="margin-left:0em;text-indent:2em">俗名金老太山。在河子孔上，高四五里。嵯峨雄俊，正對絕頂。金母即聖母也，其下有聖母龍王廟。</p>
</div>
<div class='div-other'><a id='mulu62' />
<p class='h3'>白花山</p><p style="margin-left:0em;text-indent:2em">在龍華寺之後。山勢崇湧，因前建有觀音閣，遂呼為白花山。</p>
</div>
<div class='div-other'><a id='mulu63' />
<p class='h3'>插屏山</p><p style="margin-left:0em;text-indent:2em">在迦葉殿後。高岩橫展，宛若屏開。</p>
</div>
<div class='div-other'><a id='mulu64' />
<p class='h3'>高鼓樓山</p><p style="margin-left:0em;text-indent:2em">在花影山之左。</p>
</div>
<div class='div-other'><a id='mulu65' />
<p class='h3'>天鼓山</p><p style="margin-left:0em;text-indent:2em">在滴水崖邊。其下空洞，人履其上，足聲逄逄然。嘗有大白蟒出現，俗相傳見者主吉。</p>
</div>
<div class='div-other'><a id='mulu66' />
<p class='h3'>集賢山</p><p style="margin-left:0em;text-indent:2em">在片雲居之後。繇九重崖而下，別起一峯。穹窿秀出，樹石掩映，下有流泉遶之。</p>
</div>
<div class='div-other'><a id='mulu67' />
<p class='h3'>凌霄山</p><p style="margin-left:0em;text-indent:2em">在凌霄庵後。其山自明歌坪側垂而下，至此忽突湧，宏大寛廣，勢欲凌霄。</p>
</div>
<div class='div-other'><a id='mulu68' />
<p class='h3'>西顧山</p><p style="margin-left:0em;text-indent:2em">即九重崖盡處，與文筆山相對。山勢至此迴顧中峯，巒岫皆似西向。</p>
</div>
<div class='div-other'><a id='mulu69' />
<p class='h3'>青陽山</p><p style="margin-left:0em;text-indent:2em">在西顧、文筆兩山外。相去里許，更湧一山，豐隆有勢，實居震方，故得青陽之稱。</p>
</div>
<div class='div-other'><a id='mulu70' />
<p class='h3'>片玉山</p><p style="margin-left:0em;text-indent:2em">在九重崖下，集賢山之左，另聳一峯。順崖南行，勢不甚遠，而瘦削有致，如禽翅直豎。</p>
</div>
<div class='div-other'><a id='mulu71' />
<p class='h3'>西來山</p><p style="margin-left:0em;text-indent:2em">在白石崖之西。此山自青檀山太極嶺，層叠起伏，迴翔幾折，至此忽起一山，更為雄突。自此而下，遂為金母山、白石崖，諸峯皆極奇秀。</p>
</div>
<div class='div-other'><a id='mulu72' />
<p class='h3'>公幹山</p><p style="margin-left:0em;text-indent:2em">在鷄足山東南。自九重崖叠下鷄坪關，迤[這-言+里]南行，起而為朝陽哨坡。平原廣衍五六十里，突起數峯，形如羣仙拜舞。東面大河，又起而為廣黃山。西對煉洞，又起為馬益龍山。形勢寛舒，峯巒磊落，為鷄山之几案。</p>
</div>
<div class='div-other'><a id='mulu73' />
<p class='h3'>牟尼山</p><p style="margin-left:0em;text-indent:2em">在鷄足山左峯之外，東北去四十里。自魚盆、甲庒迤[這-言+里]而上，突出一峯，高二十里，山形如蓮花，多崖巒洞穴。西南與絕頂相望，有大石洞鸚鵡郎。東北臨金沙江，有四角山青石岩。</p>
</div>
<div class='div-other'><a id='mulu74' />
<p class='h3'>大覺山</p><p style="margin-left:0em;text-indent:2em">在鷄足山東去九十里，即賓川東山之支。面對鷄足，山勢崇隆，遠近瞻望，峯巒最為奇秀。上有吉祥寺，鷄山大覺寺僧徧周建。山之西麓又有聖泉庵，皆為鷄山之別院也。</p>
</div></div>
<div class='div-other'><a id='mulu75' />
<p class='h2'>峯</p>
<div class='div-other'><a id='mulu76' />
<p class='h3'>四觀峯</p><p style="margin-left:0em;text-indent:2em">四觀峯即天<span class='corr'>柱</span>山之高峯，乃鷄足絕頂處也。峯勢陡絕，四望上聳霄漢。秋冬時有積雪，青雲籠繞，蒼素萬狀。攀躡而登至頂，平正如舒掌。自東及西一里許，南北僅八十步，張直指建羅城于其上。樓四闉，東曰「日觀」，西曰「海觀」，北曰「雪觀」，南曰「雲觀」。日觀，觀日出也。海觀，觀洱海也。遙望洱水，光平如面，正當山麓。雪觀，觀西域雪山也。雪山正當西北，干霄插漢，瑩潔如銀，然非清霽素朝，不可望見。雲觀，觀佛灮也。夏秋之間，天氣明爽，有時白雲布滿空界，如銀海晃耀。即于白雲中，現大圓光，外暈五六重，每重五色，中虛明如鏡。同觀者，雖千百人，各見己身，不見旁人。雖舉手動足，拱揖禮拜，無不肖像，是謂「攝身灮」。又或現圓灮如虹霓；又或現白毫灮，周圍籠映恒數十里；又或黃灮布滿峯頂；又或光中現銀船往來，篙楫具僃。禮佛者，齋宿祈禱，則佛灮變現，種種不一。四觀之名，繇是而起。遊者東繇猢猻梯上，西繇束身崖下。</p>
</div>
<div class='div-other'><a id='mulu77' />
<p class='h3'>翠屏峯</p><p style="margin-left:0em;text-indent:2em">在捨身崖前，一峯附崖並起。自南而西，高數十丈，濶如之，橫展如屏。自上觀之，頂與崖平。自下瞩之，峯身為崖所掩，莫可辨識。惟自禮佛臺斜眺，則別峯森秀，陡削爭奇，與崖乍合乍離；迴灮互影，巧若施設。雖江郎三片，不為專美矣。</p>
</div>
<div class='div-other'><a id='mulu78' />
<p class='h3'>玉枕峯</p><p style="margin-left:0em;text-indent:2em">在四觀峯後。狀如玉枕橫峙，高可數十尺。</p>
</div>
<div class='div-other'><a id='mulu79' />
<p class='h3'>石鼓峯</p><p style="margin-left:0em;text-indent:2em">在九重崖西。憑依嶺脊，南崖魁傑雄突，嶔崎百狀。東九重崖，西獅子林，兩翅橫開，若為所掖。陡聳千仞，翠在栴檀林上。聳出層雲，秀削孤峙。</p>
</div>
<div class='div-other'><a id='mulu80' />
<p class='h3'>象王峯</p><p style="margin-left:0em;text-indent:2em">在飛鳳、太極二嶺之中。其峯突濶寛厰，層雲籠映，高霞繚繞，較諸峯獨為雄秀。</p>
</div>
<div class='div-other'><a id='mulu81' />
<p class='h3'>鳳頭峯</p><p style="margin-left:0em;text-indent:2em">在銅瓦殿下。突出昻起，高四十尺，形如鳳頭。</p>
</div>
<div class='div-other'><a id='mulu82' />
<p class='h3'>蓮花峯</p><p style="margin-left:0em;text-indent:2em">在象王峯之右。岫巒森秀，狀若蓮花。離離蔚蔚，遠浮霞氣之表，乃聖僧所居也。</p>
</div></div>
<div class='div-other'><a id='mulu83' />
<p class='h2'>巖壁</p>
<div class='div-other'><a id='mulu84' />
<p class='h3'>捨身巖</p><p style="margin-left:0em;text-indent:2em">在四觀峯西南隅。下嵌上突，憑㨿其上，若飛梯躡空，不復知下之仍有地也。愚人登此，捨身荒徼，冥頑化之不可，憫之者甃磚為垣以阻之。今環為城墉，足跡罕至，此風遂絕矣。</p>
</div>
<div class='div-other'><a id='mulu85' />
<p class='h3'>華首門<span class='note-inline'>(一名「迦葉門」，載《通志》)</span></p><p style="margin-left:0em;text-indent:2em">華首門在四觀峯南側，巖如平劈，高數百仞，廣且數倍。巖壁有痕，內剜厥，狀如門，雙闕宛然。上簷飛突丈餘。周迴隆起，圜扉對掩，中裂一隙。其門左右各三丈三寸，高倍之，所謂迦葉奉佛金縷衣入定處也。壁間餘瀝津津，遊人取以洗目，俗呼為眼藥水。崖向西南，終夕晅暘，而水不盈勺；朝暮嘗盈，夙稱靈異。加之此巖平削千仞，仰視矗陡，俯瞰無際，而門嵌其中，鬼斧神工，至此窮絕。東自猢猻梯，西並捨身崖以抵束身峽，橫亘二里，俱自山頂平剖直下。至此叠為細紋，緣如腰帶。鑿壁為路，行者隨紋躡縷，恍若蟻之緣壁。從此下墜，尚有數級乃抵放光寺。上眺則縷紋交叠，繚白摺青。且面曝西暘，苔草雜色。雖丹青窮巧，不能繪其錯麓矣。</p>
<p style="margin-left:2em">按《大理府志》，迦葉門俗呼為華首門。此迦葉波入定之地，在鷄足山頂。唐南詔永<span class='corr'>貞</span>間，有僧小沈，與二僧同結茅鷄足。一日自城歸，見二僧，問食。二僧曰：「汝從城來，反索食於我耶？」小沈遂走叩迦葉石門，訇然中開。二僧追呼，至則石門閉矣。二僧悔恨，焚身門外。焚處生栢二株。或謂小沈乃迦葉化跡也。<span class='note-inline'>(《滇志》同)</span></p>
<p style="margin-left:2em">又按《通志》李逸民〈遊山記〉：嘉靖間，有一僧自遠來，徑投石門，結草以居。自誓苦行，三年滿而後去。期滿之夕，夢石門忽開，中有多僧，延之使入。見殿宇金碧，門上各有金字對聯，惟正殿有金鎖不開。左堂僧眾皆黙坐，右堂如齋厨設供。謂僧曰：「汝勿去，得乎？」僧曰：「吾有願欲遊名山，尚未得住也。」言已而窹。猶記對聯，識而藏之。</p>
</div>
<div class='div-other'><a id='mulu86' />
<p class='h3'>屏風崖</p><p style="margin-left:0em;text-indent:2em">在華首門下，放光寺之後。高三十餘丈，濶亦如之。直插橫開，如斧削石磨，左右勻停，宛然玉屏也。</p>
</div>
<div class='div-other'><a id='mulu87' />
<p class='h3'>羅漢壁</p><p style="margin-left:0em;text-indent:2em">羅漢壁在四觀峯東，從仰高峽橫突而起，西抵旃檀林。陡壁橫開，崚嶒聳叠，垂綃捲幛，連亘四里。西來寺嵌其西隅，為<span class='corr'>陝</span>僧所棲。碧雲寺綴其東坳，為燕僧所止。而西來一帶，崖壁尤奇，拏雲激浪，凹突崎削，迴曲萬狀。崖下靜室，刳壁累石，高下駢嵌，若蜂房燕窠。咸剜木筧泉，互相貫注，以資瓢鉢。</p>
</div>
<div class='div-other'><a id='mulu88' />
<p class='h3'>觀音崖</p><p style="margin-left:0em;text-indent:2em">在獅子林雪印靜室之下。</p>
</div>
<div class='div-other'><a id='mulu89' />
<p class='h3'>般若崖</p><p style="margin-left:0em;text-indent:2em">在羅漢壁下。側倚東澗，另闢[山*(免/免)]岏。禪師古亭結精廬其間，名般若庵。緣石磴而登，俯瞰壑中，梵剎攢隱；仰瞻翠嶂，樹石蒙叢，幽險之觀，此亦稱最矣。</p>
</div>
<div class='div-other'><a id='mulu90' />
<p class='h3'>紫栢崖</p><p style="margin-left:0em;text-indent:2em">在羅漢壁下，白雲寺右嶺。上原有靜室，今廢。</p>
</div>
<div class='div-other'><a id='mulu91' />
<p class='h3'>霹靂崖</p><p style="margin-left:0em;text-indent:2em">在鉢龍室之後。絕境天開，聳削異勢；烟嵐旋繞，樹石錯映；朝昏遞變，橫側殊態。觀者危心遜目，不能自已。</p>
</div>
<div class='div-other'><a id='mulu92' />
<p class='h3'>勒馬崖</p><p style="margin-left:0em;text-indent:2em">在獅子林左，高可百仞。其崖頭勢如奔出，而能頓駐，有勒馬之勢。</p>
</div>
<div class='div-other'><a id='mulu93' />
<p class='h3'>九重崖</p><p style="margin-left:0em;text-indent:2em">九重崖在石鼓峯東。從羅漢壁而來，嶺岡東行至此迴掉，與西峯相顧。其崖上負岡脊，下臨層巒，聯羅漢壁。特角互峙，前對青巔，曰如翠屏嵐幙；下視眾壑，凸凹差互，剎宇隱見，松檜層深。山中勝境，獨此隱僻。東崖人跡罕及，自非一念精修之士，鮮或棲焉。岩東石竅有泉珠迸，分給諸廬。岩畔有飛石覆空，而懸若墜復，倚觀者危之。</p>
</div>
<div class='div-other'><a id='mulu94' />
<p class='h3'>蕉鹿崖</p><p style="margin-left:0em;text-indent:2em">即九重崖迴龍峯也。</p>
</div>
<div class='div-other'><a id='mulu95' />
<p class='h3'>白石崖</p><p style="margin-left:0em;text-indent:2em">白石崖在南山東陲，乃鷄足西峯將盡之處。迴巒北向，返拱正峯。石骨玲瓏，竅孔空漏，穿穴互通，出沒隱見。而石色瑩白，少雜赭翠。天劃神鏤，莫喻其巧。雲邑楊氏憑崖架閣，梯空而居。加以此境別出，不附眾山；徑曲途隱，俗駕莫遘。可謂棲幽之勝境矣。</p>
</div>
<div class='div-other'><a id='mulu96' />
<p class='h3'>滴水崖</p><p style="margin-left:0em;text-indent:2em">即玉龍瀑懸崖，在天鼓山之下。千章叢雜，崖壑層深，加以懸瀑飛流；上下者至此，鮮不駐足遡觀，移時嘆賞。</p>
</div>
<div class='div-other'><a id='mulu97' />
<p class='h3'>重陰崖</p><p style="margin-left:0em;text-indent:2em">在獅子林慧光靜室之上半里許。崖高數丈，其下容四五人。深林密翳，雖亭午杲烈，不見曦影。</p>
</div>
<div class='div-other'><a id='mulu98' />
<p class='h3'>猢猻梯</p><p style="margin-left:0em;text-indent:2em">在銅瓦殿後，乃絕頂峯巖下垂之脊。石齒稜稜，僅可容足。壁立陡上五十餘級，落手投足、支膝抵胸，始得進步。登者不得下視，下視則䰟搖足酸，不能自主。</p>
<p style="margin-left:2em">按《郡志》，名「覩光梯」。石磴嶙層，高數十仞，遊人匍匐而上。此間望佛光出現，更為明顯。</p>
</div>
<div class='div-other'><a id='mulu99' />
<p class='h3'>壽星崖</p><p style="margin-left:0em;text-indent:2em">在獅子林守白靜<span class='corr'>室</span>之上。高數十尺，孤孑挺㧞，狀若南極老人之首。</p>
</div>
<div class='div-other'><a id='mulu100' />
<p class='h3'>千花崖</p><p style="margin-left:0em;text-indent:2em">在九子溪東。壁嶔嵌叠磊，異卉叢生。迴嵐隱映，如纓絡貫花。</p>
</div>
<div class='div-other'><a id='mulu101' />
<p class='h3'>佛手崖</p><p style="margin-left:0em;text-indent:2em">在袈裟石左。插空支聳，正如佛掌橫舒。</p>
</div>
<div class='div-other'><a id='mulu102' />
<p class='h3'>背光崖</p><p style="margin-left:0em;text-indent:2em">大背光崖、小背光崖在華首門之上，四觀峯之下。懸崖萬尺，壁立如斧削。左右稍作囘曲，如佛背光。此崖奇險，冠絕一山，雖猿猱不能升也。</p>
</div>
<div class='div-other'><a id='mulu103' />
<p class='h3'>獅子口</p><p style="margin-left:0em;text-indent:2em">在大觀閣西三里許。南北兩崖，傑峙爭高。中通一路如咽喉。有踞之地吞天之狀。</p>
</div>
<div class='div-other'><a id='mulu104' />
<p class='h3'>金猊崖</p><p style="margin-left:0em;text-indent:2em">在小華首門崖下。懸壁直下，削如立掌，中突。崖頭長數十尺，形如狻猊。左顧青獅，右望白象，宛然三大士所乘跨也。</p>
</div>
<div class='div-other'><a id='mulu105' />
<p class='h3'>青獅崖</p><p style="margin-left:0em;text-indent:2em">在小桃源洞前，與金猊崖相去三十餘丈。</p>
</div>
<div class='div-other'><a id='mulu106' />
<p class='h3'>白象崖</p><p style="margin-left:0em;text-indent:2em">在收蛇洞前。金猊、青獅、白象三崖，極威雄踞㐲之勢，而金猊稍大，尤魁傑也。</p>
</div>
<div class='div-other'><a id='mulu107' />
<p class='h3'>滴雪崖</p><p style="margin-left:0em;text-indent:2em">在九子溪頭，初獻水之上。</p>
</div>
<div class='div-other'><a id='mulu108' />
<p class='h3'>長離崖</p><p style="margin-left:0em;text-indent:2em">在插屏山後。《文心雕龍》云：「彩如宛虹之奮髯，光若長離之振翼。」宛虹，龍也；長離，鳳也。是崖之得名，葢本於是。</p>
</div>
<div class='div-other'><a id='mulu109' />
<p class='h3'>文殊崖</p><p style="margin-left:0em;text-indent:2em">在文殊閣舊址之上。</p>
</div>
<div class='div-other'><a id='mulu110' />
<p class='h3'>叠書崖</p><p style="margin-left:0em;text-indent:2em">在小華首洞右。崖石層摺，累數十叠。苔繡草衣，剝蝕茸襯，宛然書史堆叠。上有輭瀑紛披，而飛嵐濺霧，甚具奇致。</p>
</div>
<div class='div-other'><a id='mulu111' />
<p class='h3'>楞伽崖</p><p style="margin-left:0em;text-indent:2em">在藏頭庵上。以其險絕不可往，故名。又曰「玄鹿崖」。</p>
</div>
<div class='div-other'><a id='mulu112' />
<p class='h3'>小猢猻梯</p><p style="margin-left:0em;text-indent:2em">在龍吟壑之西。懸級危仄，攀附而登，繇猴子洞至藏頭庵。</p>
</div>
<div class='div-other'><a id='mulu113' />
<p class='h3'>古碑崖</p><p style="margin-left:0em;text-indent:2em">在木香坪半山。其地有觀音顯化碑。</p>
</div>
<div class='div-other'><a id='mulu114' />
<p class='h3'>檀溪崖</p><p style="margin-left:0em;text-indent:2em">在華嚴寺後，俯臨深溪，上下懸絕，莫可攀倚。楞伽室即建其上。</p>
</div>
<div class='div-other'><a id='mulu115' />
<p class='h3'>聚仙崖</p><p style="margin-left:0em;text-indent:2em">在檀溪之西，相去里許。</p>
</div>
<div class='div-other'><a id='mulu116' />
<p class='h3'>栴檀林</p><p style="margin-left:0em;text-indent:2em">在羅漢壁、獅子林之下。其上則崖壁插空，巒岫阻日。稍隠而下，幽崖叢柯，迴映負險。加以深洞迷嵐，懸流絕嶂；層林雜木，凌空交合。一念精修之士，多或憑崖結室，依石支广。肰而遊軒罔過，界宇孤僻。所謂「修修釋子，渺渺禪棲」，真堪托勝怡情，永絕塵慮矣。</p>
</div></div>
<div class='div-other'><a id='mulu117' />
<p class='h2'>洞</p>
<div class='div-other'><a id='mulu118' />
<p class='h3'>玄關洞</p><p style="margin-left:0em;text-indent:2em">在禮佛臺前。三面絕壑，下懸突石駢倚其上。中迸成隙，東西交透。西穴下臨棧木，嶄壑而度。繇穴洞宛轉東出，即躡小石臺，俗呼為「太子過玄關」。洞穴竒險，於斯為最。</p>
</div>
<div class='div-other'><a id='mulu119' />
<p class='h3'>石漏洞</p><p style="margin-left:0em;text-indent:2em">在石漏泉之左。深可丈許，中出泉如石漏。</p>
</div>
<div class='div-other'><a id='mulu120' />
<p class='h3'>文殊洞</p><p style="margin-left:0em;text-indent:2em">在絕頂後，文殊閣旁。今閣<span class='corr'>圮</span>廢，故址尚存。</p>
</div>
<div class='div-other'><a id='mulu121' />
<p class='h3'>仙奕洞</p><p style="margin-left:0em;text-indent:2em">在文殊洞前，虎跳澗之上。相傳仙人奕棋於此，故名。其上有棋枰石，今誤為真武洞。</p>
</div>
<div class='div-other'><a id='mulu122' />
<p class='h3'>獅子洞</p><p style="margin-left:0em;text-indent:2em">在龍吟壑<span class='corr'>右</span>，覺林寺址之上。懸崖西突，自玄關層累下墜，中橫一線，側㠌其間。其門東向，中不甚深；惟外徑欹遶，緣崖引棧，披烟躡虛，有若猿猱之捫歷矣。</p>
</div>
<div class='div-other'><a id='mulu123' />
<p class='h3'>石广洞</p><p style="margin-left:0em;text-indent:2em">一名雲歸處。在獅子林<span class='corr'>陝</span>西僧靜室之右。高丈許，深一丈四尺。昔有僧棲禪其中，以石為牀竈，今存焉。</p>
</div>
<div class='div-other'><a id='mulu124' />
<p class='h3'>白虎洞</p><p style="margin-left:0em;text-indent:2em">在伏虎庵拜佛石下。此洞乃一片大石橫架而起，中可坐十餘人。</p>
</div>
<div class='div-other'><a id='mulu125' />
<p class='h3'>斜陽洞</p><p style="margin-left:0em;text-indent:2em">在神足峽東。洞不甚深，但高而難登。洞前有石柱一根，好竒者梯之而上，如猿猱之緣木也。其洞面向檀花箐，斜陽對炤，晚霞麗空；洞中晴晃，別一天地。</p>
</div>
<div class='div-other'><a id='mulu126' />
<p class='h3'>古佛洞</p><p style="margin-left:0em;text-indent:2em">古佛洞在八功德水之上。石竅橫并，儼若胡牀，僅堪容膝。</p>
</div>
<div class='div-other'><a id='mulu127' />
<p class='h3'>落伽洞</p><p style="margin-left:0em;text-indent:2em">落伽洞俗名猴子洞，在魯擺室削壁下。洞出清泉，四時不竭。昔有行僧大千隠居於此。法師自如與之遊，為改今名。</p>
</div>
<div class='div-other'><a id='mulu128' />
<p class='h3'>真武洞</p><p style="margin-left:0em;text-indent:2em">在九子溪東，真武廟側，洞因廟得名。水出其右，即三獻水之一也。其洞西向，頗隘。中有一潭，不竭。土人目為諸龍湫之首。</p>
</div>
<div class='div-other'><a id='mulu129' />
<p class='h3'>黑熊洞</p><p style="margin-left:0em;text-indent:2em">在落伽洞左崖下。舊傳有黑熊居此。法師所庵曾於此洞談《法華經》。</p>
</div>
<div class='div-other'><a id='mulu130' />
<p class='h3'>鳳眼洞</p><p style="margin-left:0em;text-indent:2em">在羅漢壁、西來寺後。絕壁上一崖外附，東向成門。前有橫石，凌崖上跨；中透小隙，日光注焉。洞不窈深，而潔<span class='corr'>淨</span>可居。</p>
</div>
<div class='div-other'><a id='mulu131' />
<p class='h3'>楊黼洞</p><p style="margin-left:0em;text-indent:2em">在羅漢壁西危崖下。楊黼者，大理人，栖息於此。二十年得道而去。其始末詳〈人物志〉中。</p>
</div>
<div class='div-other'><a id='mulu132' />
<p class='h3'>重崖洞</p><p style="margin-left:0em;text-indent:2em">即白鹿洞。在九重崖絕壁。迴峰返向青檀山，上豎巨木崖間，斧痕為級以升，又躡石痕捫壁而上。崖畔穹肰，如飛簷上覆。宴坐其中，肆目南眺，水目、天花諸巒羅供，有奔役之勢，自非烟褰雨霽，莫辨此遙岫矣。</p>
</div>
<div class='div-other'><a id='mulu133' />
<p class='h3'>麒麟洞</p><p style="margin-left:0em;text-indent:2em">在獅子林大力、南宗二靜室左澗中，即珠簾水飛注處。</p>
</div>
<div class='div-other'><a id='mulu134' />
<p class='h3'>金華洞</p><p style="margin-left:0em;text-indent:2em">在檀花箐西，金華庵西北，即峰頂西岡將盡處。崖懸路絕，層巒危聳，與列岫爭竒。人跡罕至，有僧南松嘗止靜其間。</p>
</div>
<div class='div-other'><a id='mulu135' />
<p class='h3'>仙鶴洞</p><p style="margin-left:0em;text-indent:2em">在白雲寺、補處庵右百餘步。三石攅起，上累一小石，有似鶴頂。洞邊多產松菌、靈芝諸異艸。</p>
</div>
<div class='div-other'><a id='mulu136' />
<p class='h3'>華藏洞</p><p style="margin-left:0em;text-indent:2em">即大石洞。在鷄坪關後石洞村，乃此山後嶺向北環轉處。山至此伏而再起，另闢洞天。洞門宏厰，高九丈，濶七丈。漸入漸高，窈窕隆深，石乳凝滴，結而為笋。高者如塔如柱，又綴而為幡幢纓絡。鬼工天巧，名狀都絕。兼有石臺、石人、石牀、器、獅、象、羊、虎、禽、魚、花、樹，羅列其中。進至一處，有石穹窿，擊之吰肰如鍾；又有稍隆起處，其聲逄肰如鼓。俗亦以石鍾、石鼓呼之。左右小洞曲穴不可枚數，洞天之竒，於斯極矣。</p>
</div>
<div class='div-other'><a id='mulu137' />
<p class='h3'>小桃源洞</p><p style="margin-left:0em;text-indent:2em">在小華首門之東。以其石寛厰，下臨絕壑，山路險峭。土人嘗避兵於此，故名。</p>
</div>
<div class='div-other'><a id='mulu138' />
<p class='h3'>小石洞</p><p style="margin-left:0em;text-indent:2em">在大石洞東五里，外窄中深。秉炬而入，門竅層叠，竒探不盡。中有深潭，人傳有龍潜焉。清窅冷寂，遊者不能久留，實茲山之幽異處也。</p>
</div>
<div class='div-other'><a id='mulu139' />
<p class='h3'>騰蛇洞</p><p style="margin-left:0em;text-indent:2em">騰蛇洞在後山東壁。相傳有異書及《法華經》藏其中，恒有毒蛇守之。人或援藤而入，多被跌傷，故罕至焉。又名藏經洞。</p>
</div>
<div class='div-other'><a id='mulu140' />
<p class='h3'>收蛇洞</p><p style="margin-left:0em;text-indent:2em">收蛇洞在小華首門西。有石竅，其深不知幾許。古昔相傳有異人以咒術收蛇其中，故此山蛇不傷人。</p>
</div>
<div class='div-other'><a id='mulu141' />
<p class='h3'>黃猿洞</p><p style="margin-left:0em;text-indent:2em">在悉檀寺前小瀑布下，大士閣之東。恒有猿猴蓄山果其中，人往覔焉，或得數斛。</p>
</div>
<div class='div-other'><a id='mulu142' />
<p class='h3'>泉經洞</p><p style="margin-left:0em;text-indent:2em">在洗心橋邊，聖母水潭西二十步。或歳水澇，此洞出水，則次年必旱，農家每以為占。</p>
</div>
<div class='div-other'><a id='mulu143' />
<p class='h3'>卧虎洞</p><p style="margin-left:0em;text-indent:2em">在白石庵後。</p>
</div>
<div class='div-other'><a id='mulu144' />
<p class='h3'>紅蛇洞</p><p style="margin-left:0em;text-indent:2em">紅蛇洞在接待寺，三家村西箐內五里許。每秋前，有小紅蛇出卧石上而不傷人。</p>
</div>
<div class='div-other'><a id='mulu145' />
<p class='h3'>岳山洞</p><p style="margin-left:0em;text-indent:2em">在放光寺之下。</p>
</div>
<div class='div-other'><a id='mulu146' />
<p class='h3'>藏頭洞</p><p style="margin-left:0em;text-indent:2em">在華首門北岫側，歷落㠁牙。昔周哲於此洞修煉。多藏經史道書，人罕見之，故名。</p>
</div>
<div class='div-other'><a id='mulu147' />
<p class='h3'>玄鹿洞</p><p style="margin-left:0em;text-indent:2em">在楞伽、虎嘯二崖之間。庚子春，知空、眼藏搜攬竒勝，登小沈臺，見藏頭庵北懸崖之上，古木叢蔭處，有玄鹿二，呦鳴而出，馴擾不驚，如相迎之狀，故名。</p>
</div>
<div class='div-other'><a id='mulu148' />
<p class='h3'>箐口洞</p><p style="margin-left:0em;text-indent:2em">在九重崖下，塔院之北。洞不甚大，而林木茂密，境界幽窅。</p>
</div>
<div class='div-other'><a id='mulu149' />
<p class='h3'>碧雲洞</p><p style="margin-left:0em;text-indent:2em">在幻空閣左崖半。可坐五六人。</p>
</div>
<div class='div-other'><a id='mulu150' />
<p class='h3'>玄玄洞</p><p style="margin-left:0em;text-indent:2em">在鶴峋碑崖畔。絕壁數十仞，空洞臨危。其深廣莫測，而無路可登。自非飛鳥翱翔，莫得窺其幽奧矣。</p>
</div>
<div class='div-other'><a id='mulu151' />
<p class='h3'>壺天洞</p><p style="margin-left:0em;text-indent:2em">在真武洞之上。竅穴玲瓏，廣一丈五尺。有竒葩異卉，翠竹碧羅，擁蔭其門，儼肰仙客棲真之洞天也。</p>
</div>
<div class='div-other'><a id='mulu152' />
<p class='h3'>小蓮房洞</p><p style="margin-left:0em;text-indent:2em">在千華崖之下。怪石隠門，人跡罕至。盖猿猱棲息之所。</p>
</div>
<div class='div-other'><a id='mulu153' />
<p class='h3'>大蓮房洞</p><p style="margin-left:0em;text-indent:2em">在小蓮房洞之上。</p>
</div>
<div class='div-other'><a id='mulu154' />
<p class='h3'>飛光洞</p><p style="margin-left:0em;text-indent:2em">在背光崖之西。洞中可坐十餘人。夏秋之際，嘗有金光飛遶其處。</p>
</div>
<div class='div-other'><a id='mulu155' />
<p class='h3'>石室洞</p><p style="margin-left:0em;text-indent:2em">在獅子口之西。弘厰幽邃，中湧流泉。</p>
</div>
<div class='div-other'><a id='mulu156' />
<p class='h3'>丹霞洞</p><p style="margin-left:0em;text-indent:2em">在獅子林後山下十里許，昔有僧習禪其中。孤邃幽險，不易居也。</p>
</div>
<div class='div-other'><a id='mulu157' />
<p class='h3'>一念洞</p><p style="margin-left:0em;text-indent:2em">在功德庵之左，寛一丈三尺。</p>
</div>
<div class='div-other'><a id='mulu158' />
<p class='h3'>蟄龍洞</p><p style="margin-left:0em;text-indent:2em">在翔龍寺之西，隔澗懸崖之上。</p>
</div>
<div class='div-other'><a id='mulu159' />
<p class='h3'>隠顯洞</p><p style="margin-left:0em;text-indent:2em">在袈裟石左。上下二洞，空怪相連。棲真之士每神娛其間。</p>
</div>
<div class='div-other'><a id='mulu160' />
<p class='h3'>小華首門</p><p style="margin-left:0em;text-indent:2em">在華首門下層，小桃源洞之右。此處又下一層，平出三崖，中曰金猊，左曰青獅，<span class='corr'>右</span>曰白象。一名「小華首門」。</p>
</div>
<div class='div-other'><a id='mulu161' />
<p class='h3'>羚羊洞</p><p style="margin-left:0em;text-indent:2em">在迴杖處之下。</p>
</div>
<div class='div-other'><a id='mulu162' />
<p class='h3'>老古洞</p><p style="margin-left:0em;text-indent:2em">在覺靈寺右嶺上。昔有僧老古，穴土為洞，棲禪於此。</p>
</div></div>
<div class='div-other'><a id='mulu163' />
<p class='h2'>臺</p>
<div class='div-other'><a id='mulu164' />
<p class='h3'>禮佛臺</p><p style="margin-left:0em;text-indent:2em">禮佛臺在束身峽西南。峰頂三面絕壑，南向木香坪，後有伏虎庵，前為玄關洞。昔時古行之士恒於其上禮佛，以致精虔。李中谿愛其竒勝，於此建賔蒼閣。以其面對點蒼山，宛肰天外屏畵也。</p>
</div>
<div class='div-other'><a id='mulu165' />
<p class='h3'>望臺</p><p style="margin-left:0em;text-indent:2em">望臺在獅子、栴檀二林之間。自橫亘大嶺，分岡南下，隆起一峰，東界獅子林。披林縈磴，若穿翠幄。登此始見峰頂西懸，故以「望臺」名。小阜聯突，如貫珠遞墜。</p>
</div>
<div class='div-other'><a id='mulu166' />
<p class='h3'>指顧臺</p><p style="margin-left:0em;text-indent:2em">在點頭峰之下。自九重崖達獅子林，路經其處；指顧合山庵寺，如觀掌果，歷歷分明。</p>
</div>
<div class='div-other'><a id='mulu167' />
<p class='h3'>阿難臺</p><p style="margin-left:0em;text-indent:2em">在華首門左，面臨蒼洱。</p>
</div>
<div class='div-other'><a id='mulu168' />
<p class='h3'>妙高臺</p><p style="margin-left:0em;text-indent:2em">在玄關之右，寛可二丈三尺。</p>
</div>
<div class='div-other'><a id='mulu169' />
<p class='h3'>小沈臺</p><p style="margin-left:0em;text-indent:2em">在藏頭庵前。群峰拱抱，叠嶂迴環；澗溪竹樹，無不生情，勢若雲霞擁月。</p>
</div>
<div class='div-other'><a id='mulu170' />
<p class='h3'>辭佛臺</p><p style="margin-left:0em;text-indent:2em">辭佛臺在白石崖東大路傍。繇南山北轉，為登山初境。上有小塔，凡入山禮佛者，歸路至此，迴望山頂，作禮辭佛，以伸眷慕焉。</p>
</div></div>
<div class='div-other'><a id='mulu171' />
<p class='h2'>坡</p>
<div class='div-other'><a id='mulu172' />
<p class='h3'>解脫坡</p><p style="margin-left:0em;text-indent:2em">在石鍾寺下，大士閣上，長可三里。西望玉龍瀑，登山必經之處。</p>
</div>
<div class='div-other'><a id='mulu173' />
<p class='h3'>蜜哆坡</p><p style="margin-left:0em;text-indent:2em">在積行庵傍，水月庵上。</p>
</div>
<div class='div-other'><a id='mulu174' />
<p class='h3'>火雷坡</p><p style="margin-left:0em;text-indent:2em">在拈花寺右，石蟇江外。此山高一里，長五里。自煉洞西山頂分支東北向，逆上倉湖之水為石蟇江，與鷄山諸溪之水合流而為煉洞河。</p>
</div></div>
<div class='div-other'><a id='mulu175' />
<p class='h2'>岡</p>
<div class='div-other'><a id='mulu176' />
<p class='h3'>迴龍岡</p><p style="margin-left:0em;text-indent:2em">在放光寺前。從中峰斜分一嶺，自東向西，正對飛鳳嶺。迤[這-言+里]起伏，長二里許。</p>
</div>
<div class='div-other'><a id='mulu177' />
<p class='h3'>熊羆岡</p><p style="margin-left:0em;text-indent:2em">在華嚴寺後。此地原為熊羆窟穴，先時，有南京老僧真圓習靜於此。熊羆漸隠，遂建梵剎。</p>
</div>
<div class='div-other'><a id='mulu178' />
<p class='h3'>橫琴岡</p><p style="margin-left:0em;text-indent:2em">在古雪齋、片雲居之前，塔院之上。垂巒平亘，狀若橫琴。</p>
</div>
<div class='div-other'><a id='mulu179' />
<p class='h3'>振衣岡</p><p style="margin-left:0em;text-indent:2em">在文筆山之南。絕壁百仞，上有平岡。俯視接待寺、河子孔諸景，了了可畵。</p>
</div></div>
<div class='div-other'><a id='mulu180' />
<p class='h2'>嶺</p>
<div class='div-other'><a id='mulu181' />
<p class='h3'>飛鳳嶺</p><p style="margin-left:0em;text-indent:2em">即鷓鴣山也，在放光寺西。山形自古碑崖翔舞而下，其長數里，宛肰飛鳳。</p>
</div>
<div class='div-other'><a id='mulu182' />
<p class='h3'>御風嶺</p><p style="margin-left:0em;text-indent:2em">繇白井庵前，下至會靈庵。起伏延衮，長五里許。清溪交流，長松掩映，逰人經此，有憑虛御風之想。</p>
</div>
<div class='div-other'><a id='mulu183' />
<p class='h3'>太極嶺</p><p style="margin-left:0em;text-indent:2em">在飛鳳嶺之右，既圓且正，形如太極。四週諸峰簇起，並秀爭竒，恍肰媚靈於茲嶺也。</p>
</div>
<div class='div-other'><a id='mulu184' />
<p class='h3'>雙泉嶺</p><p style="margin-left:0em;text-indent:2em">在覺林寺右。</p>
</div>
<div class='div-other'><a id='mulu185' />
<p class='h3'>拂袖嶺</p><p style="margin-left:0em;text-indent:2em">一名蛇伏岡。在西竺寺前。自息隂軒左，斜拖而下，繇西而東，至牟尼庵約一里許。細瘦橫披，如拂袖之狀。</p>
</div></div>
<div class='div-other'><a id='mulu186' />
<p class='h2'>石</p>
<div class='div-other'><a id='mulu187' />
<p class='h3'>棋盤石</p><p style="margin-left:0em;text-indent:2em">在絕頂之西，<span class='corr'>束</span>身峽上，文殊閣前。南北兩崖夾墜，而石懸其中，平整如盤。世傳昔有兩仙對奕於此，原有三十二子，於今亡矣。</p>
</div>
<div class='div-other'><a id='mulu188' />
<p class='h3'>昇仙石</p><p style="margin-left:0em;text-indent:2em">在捨身崖東，玉井峽之上。高五六尺，寛平，可坐二三人。俯臨絕壑，上逼層霄。登其上者，矌肰遐覽，俗慮頓空，飄飄肰有羽化昇仙之意。</p>
</div>
<div class='div-other'><a id='mulu189' />
<p class='h3'>華津石</p><p style="margin-left:0em;text-indent:2em">在四觀峰後，休歇處之前。寛二丈，高三丈。一片橫斜，上可坐數十人。石面浸出，流泉注滴石下，即滙而為三極泉。</p>
</div>
<div class='div-other'><a id='mulu190' />
<p class='h3'>眠獅石</p><p style="margin-left:0em;text-indent:2em">在栴檀林烟霞室右。其石高一丈六尺，廣九十圍。層叠兩級可攀而升高，下迴凹處可坐十餘人。石隙生大樹，高七八丈。修柯曳雲，濃葉蔽日，籠罩婆娑，故堪玄賞。</p>
</div>
<div class='div-other'><a id='mulu191' />
<p class='h3'>子母石</p><p style="margin-left:0em;text-indent:2em">在大乘庵左。其大石高一丈三尺，廣可一百一十圍，古意崚嶒。有級可升，上可坐三十人。更左三十步，有石差小，亦偉俊可觀。旁更有數石，半露半藏，僃極嶔崎之勢。</p>
</div>
<div class='div-other'><a id='mulu192' />
<p class='h3'>袈裟石</p><p style="margin-left:0em;text-indent:2em">在銅瓦殿。有坡，野卉蒙茸，別具幽勝。相傳當日尊者曬衣其上，青石白觔，其文縷縷，領褶俱全，宛肰袈裟鋪覆，因名焉。其上原有小閣，為比丘棲禪之所。</p>
</div>
<div class='div-other'><a id='mulu193' />
<p class='h3'>玉屏石</p><p style="margin-left:0em;text-indent:2em">在簑衣庵舊址。其石高一丈一尺，濶七尺。正面平削，宛肰插屏。下又有小石，方正可作坐墩。旁立古木一枝，大八九圍，高四丈許，蒼肰掩覆，勢頗相得。</p>
</div>
<div class='div-other'><a id='mulu194' />
<p class='h3'>獅頭石</p><p style="margin-left:0em;text-indent:2em">在迦葉殿西三十步。高丈許，大八、九十圍。前張吻如獅口，生樹二枝，掩映葱倩，培增竒致。謝東山〈逰山記〉曰：「殿西數十武，有盤陀石，可坐十數人。崖畔孤懸，不可行而至。」考此山，別有盤陀石，在放光寺西，此故名獅頭石。謝公落筆偶誤耳。謝即近時人，慕晉謝安之為人，故號東山。其逰覽之興，果堪追配晉人。東山之號，非浪稱也。</p>
</div>
<div class='div-other'><a id='mulu195' />
<p class='h3'>盤陀石</p><p style="margin-left:0em;text-indent:2em">盤陀石在放光寺西崖，藏頭庵下。石高一百二十尺，直立如笋，亭亭上擎。雖附崖而起，不與崖合，挺肰離立。架橋而度，頂平可二十餘尺。上搆小亭，危聳特絕。行僧大千嘗趺坐於此。後當飛泉搖曳，叠嶂縈流，幽異孤渺，別具靈秀。逰者扶杖而登，下臨絕地，峯壑羅列，故堪竒賞。</p>
</div>
<div class='div-other'><a id='mulu196' />
<p class='h3'>半落石</p><p style="margin-left:0em;text-indent:2em">在盤陀石左數十步。其石附崖而生，突兀欲堕，下臨千尺之磎。</p>
</div>
<div class='div-other'><a id='mulu197' />
<p class='h3'>跏趺石</p><p style="margin-left:0em;text-indent:2em">在觀音崖下。其上平正，故堪結趺入定。</p>
</div>
<div class='div-other'><a id='mulu198' />
<p class='h3'>片雲石</p><p style="margin-left:0em;text-indent:2em">在獅子林純持靜室。<span class='corr'>側</span>高二丈，寛丈許，可坐二十餘人。旁有流泉，美冽甘潔。</p>
</div>
<div class='div-other'><a id='mulu199' />
<p class='h3'>移石</p><p style="margin-left:0em;text-indent:2em">在悉檀寺右坡。石高一丈二尺，廣四十圍。此地舊為羅漢寺，石原在寺內，僧眾嫌之。忽有人來云：「此石可移也！可為我具食。」僧入厨治齋，既出，則石已移出寺外，其人不知所往矣。或云：「是潭中老龍，特示靈異耳！」</p>
</div>
<div class='div-other'><a id='mulu200' />
<p class='h3'>翠屏石</p><p style="margin-left:0em;text-indent:2em">在獅子林中，一峰高聳，四面如削芙蓉，而金粉雜鋪，彩文如繢，上刻「翠屏」二字。</p>
</div>
<div class='div-other'><a id='mulu201' />
<p class='h3'>雲生石</p><p style="margin-left:0em;text-indent:2em">在獅子林峰頂。其大數圍，高二丈三尺，傍有小石潭。凡山中欲雨，則此石傍必生濃雲，如車葢散布蒙密，其雨即至。</p>
</div>
<div class='div-other'><a id='mulu202' />
<p class='h3'>金剛石</p><p style="margin-left:0em;text-indent:2em">在放光寺門內。高一丈一尺，寛可三十圍，崢嶸兀突。上建小亭，名「四無亭」，可容數客。石脚有空凹處，可以<span class='corr'>趺</span>坐。</p>
</div>
<div class='div-other'><a id='mulu203' />
<p class='h3'>雲鶴石</p><p style="margin-left:0em;text-indent:2em">大石五六倚叠，河子孔之上，乃中谿李公所題。</p>
</div>
<div class='div-other'><a id='mulu204' />
<p class='h3'>放光石</p><p style="margin-left:0em;text-indent:2em">在勝峰寺前。其石大小不等，五色俱偹，各具六稜，可供清玩。</p>
</div>
<div class='div-other'><a id='mulu205' />
<p class='h3'>兠率石</p><p style="margin-left:0em;text-indent:2em">在彌勒院左。兩石連生，參倚作勢。高五丈許，頂寛平，可坐數人。紫苔交錯，有如繡綺。</p>
</div>
<div class='div-other'><a id='mulu206' />
<p class='h3'>螺文石</p><p style="margin-left:0em;text-indent:2em">在慧燈庵右，狀若螺紋。</p>
</div>
<div class='div-other'><a id='mulu207' />
<p class='h3'>牛首石</p><p style="margin-left:0em;text-indent:2em">在迦葉殿門外，土地廟前。狀如牛首，俯瞰眾壑。有老樹數枝，盤根其上。</p>
</div>
<div class='div-other'><a id='mulu208' />
<p class='h3'>曲筧石</p><p style="margin-left:0em;text-indent:2em">在獅子林六般羅密靜室之下。其石嶙峋當路，靜室比丘引泉資汲者，必經其石之腰，苦於不能直度。乃刳木為曲筧，遶石而流，故名。</p>
</div>
<div class='div-other'><a id='mulu209' />
<p class='h3'>念佛石</p><p style="margin-left:0em;text-indent:2em">在二天門上，頂可趺坐。朝山比丘、修<span class='corr'>淨</span>土者，嘗於其上黙坐念彌陀焉。</p>
</div>
<div class='div-other'><a id='mulu210' />
<p class='h3'>霹靂石</p><p style="margin-left:0em;text-indent:2em">在鉢龍室之後。其石嵯峨兀突，若不可犯。石之上更有大石，中開一隙，若離若合，險怪岈岠，恍若雷轟。傍有老樹怪藤，特助竒古。石頂正平，躡級而登，可坐數十人。前後百步內，大石二、三十枚，各具異勢。其衝肰負土而上者，若熊羆之登於山；其嶔肰相累而下者，若牛羊之飲於川。柳子厚所云，未足當也。</p>
</div>
<div class='div-other'><a id='mulu211' />
<p class='h3'>砥石</p><p style="margin-left:0em;text-indent:2em">在白雲居前，倒影池之右。石高五丈，廣三十圍。頂平如砥，上坐五六人。</p>
</div>
<div class='div-other'><a id='mulu212' />
<p class='h3'>伏虎石</p><p style="margin-left:0em;text-indent:2em">在白雲居左。高八九尺，長二丈許。遙睇近觀，周迴審視，宛肰蹲虎，首尾高下，無不勻似。</p>
</div>
<div class='div-other'><a id='mulu213' />
<p class='h3'>箕踞石</p><p style="margin-left:0em;text-indent:2em">在石鐘寺左。平岡上大石數塊，橫側異狀。上有古樹數枝，叢䕃周覆，真可供幽人之箕踞矣。</p>
</div>
<div class='div-other'><a id='mulu214' />
<p class='h3'>笋石</p><p style="margin-left:0em;text-indent:2em">在念佛石上。矗立如笋，最為孤峭。</p>
</div>
<div class='div-other'><a id='mulu215' />
<p class='h3'>凭欄石</p><p style="margin-left:0em;text-indent:2em">在念佛石上。形如欄檻，下臨絕壑。凭倚遙觀，則蒼山如案，洱水如巵。</p>
</div>
<div class='div-other'><a id='mulu216' />
<p class='h3'>仙人牀</p><p style="margin-left:0em;text-indent:2em">在華首門傍，左右兩座對列。其上寛平，宛肰牀榻，可供坐卧。</p>
</div>
<div class='div-other'><a id='mulu217' />
<p class='h3'>阿闍石</p><p style="margin-left:0em;text-indent:2em">在華首門崖右。阿闍世王曾于此朝禮尊者，故名。</p>
</div>
<div class='div-other'><a id='mulu218' />
<p class='h3'>魚頭石</p><p style="margin-left:0em;text-indent:2em">在放光寺右，屏風崖下。高七尺五寸，尖唇外突，恍若魚頭。</p>
</div>
<div class='div-other'><a id='mulu219' />
<p class='h3'>金鰲石</p><p style="margin-left:0em;text-indent:2em">在銅瓦殿右。長數十丈，昂首之勢，儼若鰲山。</p>
</div>
<div class='div-other'><a id='mulu220' />
<p class='h3'>流雲石</p><p style="margin-left:0em;text-indent:2em">在無字碑下。高五六尺，廣丈許。</p>
</div>
<div class='div-other'><a id='mulu221' />
<p class='h3'>雙柱石</p><p style="margin-left:0em;text-indent:2em">在玄鹿洞左。兩石連峙，直立如柱。</p>
</div>
<div class='div-other'><a id='mulu222' />
<p class='h3'>龍樹石</p><p style="margin-left:0em;text-indent:2em">在龍華寺門左，相去一百九十步。其石正方，高八尺，周圍四丈三尺。上生樹一枝，大十二圍，高五丈餘。一根分作二枝，其幹相抱，葉復作二種，有老藤蒙綴。旁有小樹一枝，高二丈，其根皆蟠石而下，入於土。石之東南又有古樹五枝，茂密隂森，以助幽異。</p>
</div>
<div class='div-other'><a id='mulu223' />
<p class='h3'>拜佛石</p><p style="margin-left:0em;text-indent:2em">在伏虎庵前。其石高丈許，突臨虛崖。登躋其上，骨悚神慄。嘗有行僧履而拜佛。肰須一心朝向，絕去瞻顧，方能俯仰起伏。若左右旁視，即匍匐欲墜矣。</p>
</div>
<div class='div-other'><a id='mulu224' />
<p class='h3'>鬼工石</p><p style="margin-left:0em;text-indent:2em">在玄關之上。大小數塊，委叠相倚。怪譎險側，欲墜欲崩，不可名狀。</p>
</div>
<div class='div-other'><a id='mulu225' />
<p class='h3'>無字碑</p><p style="margin-left:0em;text-indent:2em">大石二塊，宛肰碑碣，在羚羊洞之上。知空、眼藏探幽攬勝，不辭危險，無竒不搜。行至此處，小遇霧雨。知不可登，遂扶杖而囘。兩人以為勝遊之大缺䧟也。道友仙陀為題其地曰「迴杖處」。</p>
</div>
<div class='div-other'><a id='mulu226' />
<p class='h3'>爛柯石</p><p style="margin-left:0em;text-indent:2em">在伏虎庵左，棋枰石之側。</p>
</div>
<div class='div-other'><a id='mulu227' />
<p class='h3'>生公石</p><p style="margin-left:0em;text-indent:2em">在羅漢壁德上靜室之下。大小數十塊，或蹲或倚，如拜如侍，宛肰群聚點頭之狀。</p>
</div>
<div class='div-other'><a id='mulu228' />
<p class='h3'>小盤陀石</p><p style="margin-left:0em;text-indent:2em">有二，在大盤陀石之左二百四十步，旁有古樹三枝。</p>
</div>
<div class='div-other'><a id='mulu229' />
<p class='h3'>潄玉石</p><p style="margin-left:0em;text-indent:2em">在靜林居前路下，高五尺。其頂寛平坐五六人。雙澗夾流，清潄如玉。</p>
</div>
<div class='div-other'><a id='mulu230' />
<p class='h3'>謫星石</p><p style="margin-left:0em;text-indent:2em">在龍藏谷中，放光寺前後。大小數十塊，竒形怪狀。高者百尺，小者丈餘。或如正士危坐；或如武夫肅衞；或如竒鬼猛獸，森肰欲搏人；或如金翅劈空，騰蛟戯海，有飛舞奔躍之勢。山石之竒，目中未覩，遊至此觀止矣。</p>
</div>
<div class='div-other'><a id='mulu231' />
<p class='h3'>嶧陽石</p><p style="margin-left:0em;text-indent:2em">又名天磨石，在羅漢壁絕頂之上。兩石相壘，高數十尺，最為竒險。</p>
</div>
<div class='div-other'><a id='mulu232' />
<p class='h3'>三笑石</p><p style="margin-left:0em;text-indent:2em">在石梁橋西北。大石三塊，相並欹倚。雄偉突兀，頗有嶲致。</p>
</div>
<div class='div-other'><a id='mulu233' />
<p class='h3'>老人石</p><p style="margin-left:0em;text-indent:2em">在黑熊洞左。㧞地矗起，形如老翁。</p>
</div>
<div class='div-other'><a id='mulu234' />
<p class='h3'>水心石</p><p style="margin-left:0em;text-indent:2em">在岳山洞西大澗中。高十三丈，廣倍之，頂平如掌。</p>
</div>
<div class='div-other'><a id='mulu235' />
<p class='h3'>三多石</p><p style="margin-left:0em;text-indent:2em">在二殊室之下。大石三塊，相去各二十餘步。上石高七八尺，其根空而出泉，狀若雲之倒垂。中石高丈許，突兀竒偉。下石高二丈，頂方且平，可坐十餘人。</p>
</div>
<div class='div-other'><a id='mulu236' />
<p class='h3'>九品石</p><p style="margin-left:0em;text-indent:2em">在石梁橋東。石甚竒陡，有僧刻「九品往生」四字於其上，故往來者，遂呼為九品石。</p>
</div></div>
<div class='div-other'><a id='mulu237' />
<p class='h2'>峽</p>
<div class='div-other'><a id='mulu238' />
<p class='h3'>束身峽</p><p style="margin-left:0em;text-indent:2em">束身峽在絕頂西，文殊閣前。兩崖對峙，中分一徑，僅容人身穿過。徑中流石歷落，擁足礙履。行者倚側，不能自持。可二里許。</p>
</div>
<div class='div-other'><a id='mulu239' />
<p class='h3'>藏書峽</p><p style="margin-left:0em;text-indent:2em">在魯擺靜室之左。</p>
</div>
<div class='div-other'><a id='mulu240' />
<p class='h3'>仰高峽</p><p style="margin-left:0em;text-indent:2em">一名五十三叅。在迦葉殿北，羅漢壁西，即登峰頂大路。轟巒突石，虧蔽左右。中逕若剜，厓壁欲合。行者視前，以為路窮。更轉更睇，窅曲森險。俯瞰林壑，仰眺岑嶺。一步一景，倐忽互換。雖屢遊者，亦疑誤焉。崖中吐三獻水，足資行者之渴。周直指建亭於斯，今<span class='corr'>圮</span>廢矣。</p>
</div>
<div class='div-other'><a id='mulu241' />
<p class='h3'>獅口峽</p><p style="margin-left:0em;text-indent:2em">在獅子口之下，長四五里。陡直險僻，人罕繇焉。</p>
</div>
<div class='div-other'><a id='mulu242' />
<p class='h3'>梯雲峽</p><p style="margin-left:0em;text-indent:2em">在羅漢壁西來寺左。高十五丈。兩崖夾立，窄如箭括通天，無路可升。靜室比丘每於峽上採薪，從峽中擲下，又從下拾之而歸，葢天險也。</p>
</div>
<div class='div-other'><a id='mulu243' />
<p class='h3'>玉井峽</p><p style="margin-left:0em;text-indent:2em">在捨身崖、翠屏峯之間。崖壁環匝，宛然欲合，形如玉井。</p>
</div>
<div class='div-other'><a id='mulu244' />
<p class='h3'>蛇立峽</p><p style="margin-left:0em;text-indent:2em">在羅漢壁安心處之右。兩崖束身，矗起一峽。崚壁當面，陡上干霄。雖飛猿㨗猱，窮於登降矣。</p>
</div>
<div class='div-other'><a id='mulu245' />
<p class='h3'>巨靈峽</p><p style="margin-left:0em;text-indent:2em">在幻空靜室左。從羅漢壁最陡處，崖勢對裂，狀如斧劈。峽高十七、八丈，仰視崖頂，炫目危心。己亥兵亂，山中比丘用十尋直木，斧砍為級，緣之而上；然從之者鮮矣。</p>
</div>
<div class='div-other'><a id='mulu246' />
<p class='h3'>神足峽</p><p style="margin-left:0em;text-indent:2em">在獅子林大靜室左。其峽寛而且深，長五六里。陡險異嘗，非具神足者，不能登也。</p>
</div></div>
<div class='div-other'><a id='mulu247' />
<p class='h2'>谷</p>
<div class='div-other'><a id='mulu248' />
<p class='h3'>通天谷</p><p style="margin-left:0em;text-indent:2em">即束身峽絕頂西北下。繇文殊閣至伏虎庵，兩崖矗起，中通一路，二里有餘。崖石嶔崎，徑道盤折。既窮復通，幽邃無際。</p>
</div>
<div class='div-other'><a id='mulu249' />
<p class='h3'>蟠龍谷</p><p style="margin-left:0em;text-indent:2em">在華首門下，放光寺前。直連檀溪大壑。</p>
</div></div>
<div class='div-other'><a id='mulu250' />
<p class='h2'>箐</p>
<div class='div-other'><a id='mulu251' />
<p class='h3'>檀花箐</p><p style="margin-left:0em;text-indent:2em">檀花箐即桃花箐。此地原有大青檀樹一株，故峯與溪皆以青檀名。後其樹既伐，土人遂誤檀為桃。繇山頂西南七里許，深林雜樹，蒙翳幽窅，莫測其高幾許。南北穹巒，中凹成坳。東西則分溪㵼流，逝湍各別。東下成溪，滙出洗心橋；西流迸湧，直繇和光橋而逝。箐為賓、鄧分界，因去山稍遠，遊者鮮及。實則綿邈幽深，逈絕塵境。</p>
</div>
<div class='div-other'><a id='mulu252' />
<p class='h3'>蜜蜂箐</p><p style="margin-left:0em;text-indent:2em">在太極嶺之左。</p>
</div>
<div class='div-other'><a id='mulu253' />
<p class='h3'>松花箐</p><p style="margin-left:0em;text-indent:2em">在萬松庵上，連松二十餘里。花開時，人行其中，衣袖俱沾松粉。</p>
</div>
<div class='div-other'><a id='mulu254' />
<p class='h3'>萬里箐</p><p style="margin-left:0em;text-indent:2em">在太極嶺之右。此處樹木最為深密，多藏刼盜，行者苦之。</p>
</div>
<div class='div-other'><a id='mulu255' />
<p class='h3'>山神箐</p><p style="margin-left:0em;text-indent:2em">一名冷水箐，在白石庵右。</p>
</div>
<div class='div-other'><a id='mulu256' />
<p class='h3'>芭蕉箐</p><p style="margin-left:0em;text-indent:2em">在南村後。相傳此處舊有芭蕉四五里，今無一存。滄桑之變，信不誣矣。</p>
</div></div>
<div class='div-other'><a id='mulu257' />
<p class='h2'>坪</p>
<div class='div-other'><a id='mulu258' />
<p class='h3'>明歌坪</p><p style="margin-left:0em;text-indent:2em">今建為勝峯寺，寺碑載：迦葉入定，八大明王送至此，鳴歌作樂，故名。後人因而建寺。</p>
</div>
<div class='div-other'><a id='mulu259' />
<p class='h3'>羅漢坪</p><p style="margin-left:0em;text-indent:2em">在沙址西塔院。崖下靈山一會坊內，昔傳有羅漢現身於此。</p>
</div>
<div class='div-other'><a id='mulu260' />
<p class='h3'>木香坪</p><p style="margin-left:0em;text-indent:2em">在西南峯，檀花箐東南，與點蒼山對。其坪在高山頂脊，圍環寛二十里。四傍皆深林密翳，積雪不消；而此坪獨寛坦溫煦，甚宜花樹。昔時服勤之僧，多於此結廬習靜。今荒蕪，無復存矣。洱西人士，駕艇登山，多繇此取道焉。</p>
</div>
<div class='div-other'><a id='mulu261' />
<p class='h3'>萬松坪</p><p style="margin-left:0em;text-indent:2em">在四觀峯之後。繇絕頂西北下四十餘里，皆合抱古松。修柯曳雲，濃蔭蔽日；長風遠振，濤籟幽長。使陶弘景見之，不知何如神往矣。</p>
</div>
<div class='div-other'><a id='mulu262' />
<p class='h3'>憇佛坪</p><p style="margin-left:0em;text-indent:2em">在大龍潭之前。其地寛廣平厰，樹石迴映，清泉交流，俗傳古有五百羅漢，遊憇於此。</p>
</div></div>
<div class='div-other'><a id='mulu263' />
<p class='h2'>窟</p>
<div class='div-other'><a id='mulu264' />
<p class='h3'>金剛窟</p><p style="margin-left:0em;text-indent:2em">在華首門西二百步。高八尺，深丈餘。中可坐臥六七人。還源、眼藏兩師避兵于此。但崖路危仄，人罕至焉。</p>
</div></div>
<div class='div-other'><a id='mulu265' />
<p class='h2'>窩</p>
<div class='div-other'><a id='mulu266' />
<p class='h3'>獅子窩</p><p style="margin-left:0em;text-indent:2em">在獅子林後崖下，面對東北。廣三里，長七里。多產奇樹名卉。舊有獅子庵，今<span class='corr'>圮</span>廢矣。</p>
</div></div></div>
<p class='juan'>二卷終</p>
</div><!-- end of div[@id='body'] -->
</body></html>