<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>峨眉山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' /><p style="margin-left:0em;text-indent:2em">峨眉山位於四川峨眉縣西南。山脈由岷山伸展而出，崗巒叠起，氣勢如虹，蜿蜒三百多里，周圓一千餘里，直逼峨眉縣境。突起三主峯，稱大峨、中峨、小峨，一脈相連。兩山相對如峨眉；又此山狀若雲鬟凝翠、鬒黛遙妝，真如螓首峨眉，細而長，美而豔也，故名。三峨中之中峨，即二峨，古綏山，一名覆篷，上有天池。小峨即三峨，一名鏵刄山，距二峨九里，高半之。大峨周千里，高二百二十里。南北有臺，前即二峨、三峨；然二山俱以大峨得名。峨山在蜀，為最高峻，蓋眾山盤礡而成。李白有詩：「峨眉高出西極天，羅浮直與青冥齊。」宋人有詩云：「蜀山天下奇，三峨壓岷石；誰謂孤劍下，名出嵩華後。」世人尊之為中國佛教四大名山之一也。峨山本普賢菩薩應化之道場也。歷代王臣，悉從事於建設，致使琳宮紺殿，棋布雲巖；草舍茅篷，星羅幽岫。其寺之較著者，有光相寺、聖積寺、伏虎寺、華嚴寺、中峯寺、黑水寺、後牛心寺、萬年寺、靈巖寺等七十餘所；菴、堂、殿、院、閣，更不計其數，蔚為佛國。明代末年，胡菊潭著《譯峨籟》。清康熙十一年（一六七二）蔣超據之，並增益《四川總志》、《峨眉縣志》、《蜀中廣記》等之所載，為編《峨眉山志》。康熙二十六年（一六八七），曹熙衡重加修飾。民國二十三年（一九三四）釋印光重修四大名山志，《峨眉山志》即據蔣超舊志加以訂正。釐為八卷，分門十一：星野圖說、菩薩聖迹、全山形勝、寺菴勝概、感應靈異、歷代高僧、王臣外護、仙隱流寓、古今藝文、動植物産、蔣編志餘。唯多據蔣超舊志為之訂正耳，於有清一代之此山名德及新建寺庵，概不闌入。茲據民國二十三年（一九三四）排印本景印。</p>
</div>
<div class='div-other'><a id='mulu3' />
<div class='div-other'><a id='mulu4' />
<div class='div-other'><a id='mulu5' />
<p class='h3'>重修峨眉山志流通序</p><p style="margin-left:0em;text-indent:2em">普賢菩薩，道證一真，德圓兩足。住寂光而興慈運悲，輔善逝而帶果行因。具遮那之全體，示居補處；結《華嚴》之大義，指歸西方。雖盡十方法界，無非所住真境；而此大光明山，實為應化道場。溯其立名之意，蓋以佛光晝現，聖鐙夜來；亙古今而無或隱滅，盡來際以啓牖羣生。由是之故，致此峨眉寶山，亦稱大光明焉。一以形勢立名，一以聖迹取號，固無別種因緣也。而一班不知菩薩德相者，欲借經言以見重，謬引《華嚴經．菩薩住處品》云：「西南方有處，名光明山，從昔已來，諸菩薩眾，於中止住。現有菩薩，名曰賢勝，與其眷屬諸菩薩眾三千人俱，常在其中，而演說法。」夫如來在天竺之中，摩竭提國，成等正覺，說《華嚴經》，凡歷七處，而有九會。初會，即在菩提場說，二會、七會、八會，皆在普光明殿說，此殿亦在菩提場中。〈菩薩住處品〉乃第七會所說之一品。先說東、南、西、北之四方，次說東北、東南、西南、西北之四維，方位次第，井然不亂。彼見有「光明山」三字，遂謂此西南方，指震旦國之峨眉，在中國之西南。於「現有菩薩，名曰賢勝」，妄加註曰「即普賢也」。普賢亦名徧吉，未見又名賢勝也。援經而深悖於經，是欲令人生信，而反致人起疑也。不知普賢之德相，以如來智慧，窮劫莫宣。《華嚴經》八十一卷，其發揮普賢菩薩神通智慧、道德功業者，有十餘卷經。若稍加研究，則何肯謬引？譬如輪王駐處，即是王都；光明到處，了無黑暗。由是，今志特立〈菩薩聖迹〉一門，於中分為六章：一、釋名，略釋普賢名義。二、修證，節錄《悲華》、《楞嚴》二經，以明菩薩因地修證工夫。然據《如來不思議境界經》，則菩薩久已成佛，其本地非佛莫知也。三、德相，略引《華嚴經》，稱讚菩薩不可思議神通道力。四、法要，略明菩薩所說法要。而〈普賢行願品〉，以十大願王導歸極樂；普勸善財及華藏海眾，一致進行，迴向往生西方極樂世界，以期圓滿佛果，而為《華嚴》一經之歸宿。是知此一卷經，大開淨土法門，實為十方三世一切諸佛，上成佛道，下化眾生，成始成終之總持法門。三根普被，聖凡齊攝；末世行人，皆當依止。故錄其全文，以期同登蓮邦焉。五、利行，節錄《法華經》、《觀普賢菩薩行法經》，略明菩薩衛護行人之事。六、應化，明菩薩證窮法界，故於十方法界，隨類現身，應以何身得度者，即現何身而為說法。故十方法界，皆可作菩薩道場。然欲眾生投誠有地，故特於峨眉山，示應化焉。須知菩薩應化，有普有專；普則大眾咸得親見，專則唯己自心明了。例如雲端現相，眾目同觀；圓光攝身，縱齊肩並立有許多人，而人人各見己身，不見他身。於此二者，可知菩薩神應無方，非凡夫、二乘所能測度。具此不思議義，又何必謬引經文以自誣，而貽人笑柄耶？舊志所載，殊多訛謬。如千歲寶掌，於卷二諸經發明云：「漢永平癸亥之前已住此山。蒲公見鹿迹如蓮華，徑投寶掌問之；掌令往洛陽問摩騰、法蘭二師。蒲公于甲子往洛陽謁二師。」不知甲子即明帝七年，始遣蔡愔、秦景、王遵等往西域尋佛法。至十年丁卯，二師隨諸人始來洛陽。按：傳鐙錄本傳云：「東漢獻帝建安二十四年來中國。魏晉間，入蜀禮普賢，留大慈。」舊志本傳，只略「東漢獻帝」等一句。何不以此證前之訛，而竟兩存之；亦不說其孰是孰非耶？於一生不至西蜀之智者大師，亦為立傳；且日與茂真尊者、孫真人弈棊於呼應峯下之棊盤石上。又建呼應庵以居。均以「相呼相應以弈棊」為峯名、庵名。作此說者，不但不知智者，且絕不知佛法。智者一生以身為法，作後學模範；何得日與閒僧曠道常行犯佛禁戒、玩物喪志之事乎？玄奘，生於隋文帝仁壽四年甲子，其兄長捷法師令其出家，居洛陽淨土寺。十五歲，因隋室喪亂，至長安。時唐室初立，尚事翦削，無暇弘法，遂與其兄往成都求學。未幾，聲聞遠著。武德五年，於成都受具。思欲入京，以期聞所未聞。為兄所留，遂私遁，由三峽達漢陽，至相州，沿途求學弘法。後至長安，欲追法顯、智嚴之迹，結侶上表，往遊西域，求所無經。斯時世始太平，中外尚未交通，故詔不允許。眾咸退心，師獨不屈，乃於貞觀三年八月私去。歷一十七年，始回中國。及至于闐，即遣使上表太宗。太宗優詔答之，且令沿途有司各為護衛迎送。師聞帝欲問罪遼濱，恐稽遲不遇，遂兼程而進。由流沙，至沙州，是由甘肅而來者。帝勅有司備儀仗相迎。忽至京城之西漕，有司莫知所措。<span class='note-inline'>(以按程備儀，師兼程而進，故致有失。)</span>此後日事翻譯，未及卒業而寂。何得有履西域，至峨眉九老洞，值聖真說偈授經之事乎？但以世遠人亡，屢經滄桑，志乘軼失，無所依據。遂致以訛傳訛，無由考正，故致然也。當明季時，胡世安公好遊山而信佛，未息心以研究。故其博採藝文，輯《譯峨籟》，實為清蔣虎臣山志之權輿。虎臣自謂於《譯峨籟》一字不遺。然其所錄，總以敍述山峯之聳峻、巖壑之幽秀、風雲之變態、寺宇之興廢而已。至於普賢興慈運悲、四眾竭誠盡敬之所以然，尚不能稍為形容。況菩薩之本地風光、四眾之心契覺海者，又何能一為形容耶？又此山昔有道教，自大法昌明後，漸次歸真。明果滅妖，乾明作中峯之寺；羽流感德，黃冠為緇衣之僧。自後一致進行，歸依三寶。道教絕響已千餘年。舊志於普賢及古高僧有經傳可考證者，尚多錯訛；況於絕響已久之道教事實，能無訛謬乎？黃帝往空同山，問道於廣成子，載於《莊子．在宥篇》。何得又往峨眉，復問道於天皇真人乎？天皇真人即廣成子。黃帝係有天下之責任者，非閒曠僧道隨意雲遊者比。空同已去兩次，而有所悟。即廣成子移居峨眉，黃帝何得又往峨眉？況蜀道之難，今尚興歎；當黃帝時，不比今更難百千倍乎？故知此諸記載，悉屬虛設。即的確之極，亦無關緊要。以此所說之法，乃佛法中人乘、天乘兩閒之法。峨眉道教久已絕響，又何猶立此法，以致後世惑於兩歧，莫知去向乎？故將此種記載，多為刪去。揭佛日以普照三根，亦天皇真人之讚許者。印光一介庸僧，何敢妄充通家，修輯四大名山之山志？但以挂搭普陀三十餘年，民十一年定海知事陶在東公倡修《普陀山志》，請邑儒王雅三先生主其事。王君於儒可稱博洽，於佛未涉門徑。志成，而山中耆宿命光重修。光以近來刻排各書，了無有暇。至十九年，掩關蘇垣，始得出書。一弟子李圓淨，熱心公益，謂：「普陀、五臺、峨眉、九華，為中國四大名山。師既將《普陀志》修妥印行，《五臺》、《峨眉》、《九華》三山志，亦不得置之不理。」於是特祈前著《觀音菩薩本迹感應頌》及《歷史感應統紀》、《佛學救劫編》之江西彭澤皈依弟子許止淨居士，標示綱要；光但任其割貼安頓與印行。校對則歸於現遙領贑州壽量寺住持德森法師，與陳无我居士。《五臺志》去年已出書，《峨眉志》不久亦可付印，《九華志》或於明年春夏間可出。四山舊志，唯《五臺》最嘉，《普陀》次之，《峨眉》又次之，《九華》最居其下。良以三山志，皆屬不通佛學之儒士所修，故致買櫝還珠，敬卒隸而慢主人；只在山之形勢變幻處致力，不在菩薩興慈運悲、拔苦與樂處形容。志山而不志佛，顛倒行事。雖有其志，不能令見者聞者增長善根，種菩提因。此今志之所深致意者，故為略示其意。然以未曾親歷其境之人，不能詳加詢訪，故只按舊志及諸經傳而為證訂。至於近來名德及新建築，概不加入，以免逸軼名德之咎、挂一漏萬之譏。具眼知識，當能諒之。民國二十三年甲戌孟秋，古莘常慚愧僧釋印光撰</p>
</div>
<div class='div-other'><a id='mulu6' />
<p class='h3'>峨眉山志舊序一</p><p style="margin-left:0em;text-indent:2em">嘗讀《冀越通》云：「地脈向中國來者三支。南絡發崐崙，迤東南而行，至大峨山。直南折而東為五嶺，復折而東北，大盡於建康。其支絡於吳、閩、越。」是峨山為崐崙之次，明矣，故有伯仲之稱。又讀《書記洞詮》云：「三峨高出五嶽，秀甲九州，震旦國第一山也。」顧其山不入五嶽，而列於四大名山之一。其初為天皇真人，即廣成子所居，軒轅黃帝問道於此，授「三一五牙」之經。繼為普賢菩薩道場，設化城，居大眾三千人；有佛光、聖鐙之現。而琳宮梵剎，踵事增華；遐方瓣香，重繭遠進，遂化而為釋氏區宇矣。要之，峨眉固自峨眉也。善乎胡菊潭先生之言曰：「斯山真面目，不隨蓬海三淺。」知言哉！然往古來今，事迹變幻，如騎牛而仙，歌鳳而隱，刺蟒以救黃冠，跨虎而渡溪漲，人之異也。龍子可掬，桫欏燦爛，雷鳴於山腰，雪積於盛夏，物之異也。洞傳伏羲、鬼谷，徑險鵓鴿鑽天，空樹老僧定數百年，兜羅緜雲鋪幾千丈，景之異也。其他幽奇奧邃，莫可殫述；題詠記讚，累案盈緗。不有山志，烏乎稽考？自明代己卯，菊潭先生遊峨，已云：「索山志舊著，罕有存者」。唯喻廣文志祥有山志脫稾，菊潭謂其「蒐羅博而未精，考核詳而不要，去取臆而附會多，尤劣於山史一卷」。經菊潭評駁，其書遂不傳矣。乃菊潭先生三次登峨，著《譯峨籟》。後三十餘年，金陵蔣太史虎臣寓峨山，始取《峨籟》稍加增益為山志。然太史被二豎相侵，草草卒業，倫次欠楚，未付剞劂而捐館。因是尚闕焉有待，其稾藏於可聞禪師之笥。余以今上之二十有五年，奉命分巡建南，峨眉乃吾隸也。念境內名山大川，不有以表彰之不可。況修廢舉墜，尤關職業；失今不志，後將無述。爰取虎臣太史脫稾，與宿士商訂，重加修飾。分條析項，淆訛者正之，紊亂者清之，繁蕪者裁之，迹無與於茲山者去之，事可紀於近今者增之。一筆墨間而峨之山水形勝、宮觀殿剎、人物古迹、詞翰藝文，暸如指掌，燦若列眉；可以備窮搜，可以供臥遊，蓋自是而峨乃有山志矣。亦以成菊潭先生、虎臣太史二公未竟之緒；而余且得邀靈於名山，以逭曠事之譏云爾。清康熙二十六年歲次丁卯季夏之吉，中議大夫．分巡建昌道．按察司副使．今陞貴州等處提刑按察使司按察使．錦州曹熙衡素徵題</p>
</div>
<div class='div-other'><a id='mulu7' />
<p class='h3'>峨眉山志舊序二</p><p style="margin-left:0em;text-indent:2em">西蜀之有峨眉，坤輿一巨鎮也。北控三川，南界百蠻；井鬼之所照臨，神仙之所窟宅。雖祀典不在五嶽之列，而功實過之。〈禹貢〉紀載而後，常璩、任豫、張華、酈道元輩，表章精奧，不一其人，宜矣。余奉命撫蜀，職在奠安，常懼一物失所，貽山靈羞。甫下車，值有採辦柟木之役，單騎邛郲，探尋運道，因得一登初地。而軍務旁午，信宿言旋，其中谿谷之幽異，風雲之變幻，恍惚一寓目耳。然以險遠崎嶇，繕疏陳請，蒙恩罷採，民獲休息。雖皇仁覃敷，不可謂非茲山之靈默相而呵護之也。余性耽山水，而拘牽官署。每憑欄送目，覺三百里外，雪光雲影，遙遙襲人襟袖。欲尋古人紀載，以當臥遊，而兵燹之餘，燬失殆盡。一日，川南憲副曹君，持《峨眉山志》相示，則憲副啓其事。而余首閱〈圖說〉，出近代胡菊潭相國手；修志凡例，斷自蔣虎臣太史。嗟乎！茲山之在西南，詎止比肩於嵩、岱、衡、廬、武夷、雁宕之勝？登茲山者，詎無有好遊如尚平、康樂其人者乎？往哲無聞，歌詠中絕，河山之變，增人悽感。然所載古迹勝境，若光若鐙，若臺若榭；以迄於藝文、志餘，列諸几案，綽然如陵嵐霧之幽深、沆瀣之芬洌也。宗少文曰：「豎劃三寸，當千仞之高；橫墨數尺，體百里之遠。」余無俟筍輿筇杖，而坐收茲山之奇秀焉，又為之一快矣。抑峨眉有屏翰之功於蜀，而禋祀遜五嶽；說者以為名山之隱逸者也。清康熙二十七年戊辰歲仲春之吉，賜進士第．通議大夫．巡撫四川等處地方．提督軍務．都察院右僉都御史．楚黃姚締虞撰</p>
</div>
<div class='div-other'><a id='mulu8' />
<p class='h3'>峨眉山志舊序三</p><p style="margin-left:0em;text-indent:2em">昔逸少先生志遊峨而卒不果，恆太息緣之未足。衲每服膺其言，及成《峨志》，而益感慨係之。夫山之於人，與人之於山，洵有緣也哉。太史虎臣蔣先生，木天顧輔；一旦塵視軒冕，扶舁來峨。止蒲榻於山寺，出其奚囊所貯《峨山志》稾，與衲訂以見聞。風雨晦明，兩易寒暄，成帙一十八卷。而〈志餘〉一卷尤叮嚀旨趣，言言金石，字字醍醐，起茲山從前之所未有，而一一開其面目。山顧於太史有前緣耶？不然，太史初未涉於峨，而乃斂其散逸，以集其成。寸寸而纍，早已脫稾於燃藜天祿，度日花磚，珥筆不遑之秋。且卒如其意，來止忻忻也。觀其〈回首〉一偈，謂茲山之老衲再來，而前緣為益信矣。嗟乎！衲昔當蜀經灰劫餘，吳帆萬里，來禮願王。山水羈人，若逢吾故。于伏虎古迹，不惜頂踵，薙草開林，為願王廣大行。數十年間，未敢少懈。招提大概，始觀厥成。溯洄壯遊，曾幾何日？而今且倏近桑榆，質衰蒲柳矣。讀太史遺編，兢兢然唯恐以緣為太史羨者，徒亦以緣為太史謝之也。幸荷護法諸大檀越，善太史之勝因，覓以棗梨，授之剞劂，俾與山靈同貞不朽。竊幸太史有願克諧矣。然則太史豈僅與山為緣？而山又豈僅與太史為緣哉？今而後，後戒禪身、廣象教力者，欲有以各證其緣，即以斯志為龜鑑也可。清康熙二十八年己巳菊月穀旦，伏虎寺住持海源謹識</p>
</div></div>
<div class='div-other'><a id='mulu9' />
<p class='h2'>修山志說</p><p style="margin-left:0em;text-indent:2em">名山可以神會，不可以目窮；可以心契，不可以言傳。言傳者其迹耳，而山之精靈不與焉。要其迹亦不可以不傳，則言固未可廢也。肄樟棲霞飲谷，方外自遣，素奉教於梅莊何先生。一旦先生以憲副素徵曹先生之命，舉《峨眉山志》下商。樟愧譾劣，罔所識知。然聞工人之治器也，遇大器，必專心致志，畢思殫慮以治之，故器可成，而不憂其窳敗。《峨志》之役，大器也。於是細加參考，字斟句酌，釐正倫次，汰黜影附，分別條項，校訂訛舛，增益新聞。每條以小序數語引其端，俾便省覽。凡以敬慎厥事，庶幾以言傳者，不至言之過而流於溢、言不及而失於隘焉耳。古戎後學宋肄樟謹識</p>
</div>
<div class='div-other'><a id='mulu10' />
<p class='h2'>補遺：峨眉山志記</p><p style="margin-left:0em;text-indent:2em">峨山為坤輿具瞻，昔人言之詳矣。予幸承乏斯邑，得以循其麓而躋其巔，陟險窮幽，登峯造極，真極天下之大觀。然而名山形勝，以心契，不以目窮；公餘之暇，嘗取志書而卒讀之，神之所遊，不啻足之所履。惜乎書多脫簡，不能徧觀而盡識也。爰博訪都人士，得家藏舊志一部，悉心校閱。閒有後人添入詩章，錯訛殘缺者，舊本不載，未敢妄增，仍闕以待補焉。其餘字迹之模糊、書目之失次、篇章之遺亡，悉照舊本，一一更訂增入。統計原板及添刻，共三百二十六塊，刷印成編。俾後之遊峨山者，可以按籍冥搜。即不遊峨山者，亦得開卷而攬全勝也，是為記。清道光十四年甲午四月之吉，賜進士出身．知峨眉縣事．粵東胡林秀識</p>
</div>
<div class='div-other'><a id='mulu11' />
<div class='div-other'><a id='mulu12' />
<p class='h3'>峨眉山舊志凡例</p>
<ul class="">
<li><p style="margin-left:2em"><span class="corr"/>修山志，與郡邑志不同。是編凡關係山中形勝、僧家典故，雖細必書。其有高山大川、琳宮寶剎，不係峨山地界者，一概不敢妄入。</p>
</li>

<li><p style="margin-left:2em"><span class="corr"/>是編原本井研胡閣老《譯峨籟》。兵火之餘，山中片紙隻字俱無。其書所載，不忍一字遺失。所輯前人詩賦，俱經壽梓。其餘憑仗別集網羅，及各寺僧抄錄名賢題詠者，僭妄刪去十之一二。非敢立異，亦以成美云爾。</p>
</li>

<li><p style="margin-left:2em"><span class="corr"/>志以徵信，不可貪圖怪異，捃摭成編。如上林橘柚、芳洲杜若，取快一時，貽譏千古。是編凡禪宗仙伯，非確在峨眉修真養性，及投筇飛錫、過化此方者，不敢妄入。其餘土產方物，除茶筍之外，如雪蛆、空青、放光石、雷威琴之類，古有是名，今無是物，必後人傳訛襲響，重為地方累。特為剖白纖悉，識者辨之。</p>
</li>

<li><p style="margin-left:2em"><span class="corr"/>是編除原本《譯峨籟》外，止據《四川總志》及《嘉定州峨眉縣志》、《蜀中廣記》等書。取裁不廣，考訂不精，止可為名山留一影像耳。</p>
</li>

<li><p style="margin-left:2em"><span class="corr"/>峨眉山道，前後名賢游記，開載甚詳。然亦有蠟屐所過，親攜筆札登記者。亦有事後默識，記一遺十者。又有旁詢住僧，及輿徒皁侲者。言語錯亂，頭尾倒置。或將歸路認為去路，或即一處指為兩處。今皆一一咨詢，考訂詳明。以後登山，如聚米書裙，免致車中指視，頗稱快事。</p>
</li>

<li><p style="margin-left:2em"><span class="corr"/>舊志遺史，無從考訂。謹據《峨眉縣志》，所列山水無多。至山中老僧傳說，半多附會。如一青蓮峯分為二峯，曰大尖，曰蓮華。一井絡泉，稱為五處，曰聖水，曰觀音，曰通精，曰半月。又名賢遊記中，有本無是山，偶憑耳食。又登掌記者，如大歡喜亭，八十四盤上有桫欏坪。查桫欏坪在千佛頂後，與師子、羅漢等坪同列。若初登頂時，並無所謂桫欏坪者。如以桫欏得名，此花徧滿山頂，如秦廬粵鎛，何處無之？華嚴閣、圓通庵，全無影響，今皆一一改正。前人有知，想亦喜稱起予耳。</p>
</li>

<li><p style="margin-left:2em"><span class="corr"/>山中舊有庵堂寺院，名目極多。滄桑後，金璧瓦礫，楩梓梧丘，不敢盡為淹沒，僅留虛名於楮墨間。在愚見，不問孤居侶處，現前佛屋連椽接棟，儘可為容眾棲身之地。不必又拘興復之說，再圖募化，徒費精神。是在高明毅然作一豎剎。竟義也可。</p>
</li>

<li><p style="margin-left:2em"><span class="corr"/>志成，每苦上臺檄取，為往來應酬之用。僧家拮据，楮蠟供給、工匠酒食之類，轉成大累。今當預啓當事，凡欲取志，乞攜紙墨及工匠飯食入山，自行印刷。似此功德，勝比尋常供佛飯僧十倍也。</p>
</li>
</ul><p style="margin-left:0em;text-indent:2em">清康熙十一年壬子仲秋望後四日，華陽山人蔣超謹識</p>
</div>
<div class='div-other'><a id='mulu13' />
<p class='h3'>新訂凡例四則</p>
<ul class="">
<li><p style="margin-left:2em"><span class="corr"/>舊凡例第一條，謂「山中形勝、僧家典故，雖細必書」，是矣。唯普賢菩薩為此山之主，僅於〈形勝門〉，列諸經發明半紙餘。其中多係臆說訛傳，唯《楞嚴．圓通章》為實錄。殊多遺憾。故今略引《華嚴》、《法華》各大乘經，及僧傳所載確實可據者，將普賢菩薩本迹感應，表彰出之，為〈聖迹門〉。俾閱者得生信仰，而有所遵行，以獲受用實益耳。</p>
</li>

<li><p style="margin-left:2em"><span class="corr"/>山中形勝，舊志將峯、巖、臺、石等分類錄之，絕少貫串，令人茫然於前後上下各位置。求之遊記中，又嫌過多。且各人所記不同，莫衷一是。今於卷首，列新增〈圖說〉，閱者按圖探路，恍如身入其境，足增臥遊之興。而原有遊記，酌加刪削，免繁多寡味。</p>
</li>

<li><p style="margin-left:2em"><span class="corr"/>峨眉雖非必為《華嚴》之光明山，而光鐙示現之奇特，實為諸名山首屈一指。誠如觀音大士所謂「現種種不思議色，淨光明網，攝取眾生」者。豈非普賢之大願力有以致之歟？故特闢〈靈異〉一門，將遊記中之見光、見鐙，及其他感應事迹，彙入之。示所以尊仰菩薩，而導引眾生也。</p>
</li>

<li><p style="margin-left:2em"><span class="corr"/>山志求閱者身心獲益，以宏揚佛法為主要；形勝寺院，已為餘緒。至於藝文益末矣。宏揚佛法，首重高僧。而王臣護法，使僧眾安居修道，即俾黎庶消災得福，亦最當崇飾，為後人矜式。故舊志〈藝文〉內，僧家塔銘，概改入〈高僧〉內。而皇家頒賜，及建修寺廟各記，另闢〈外護〉一門收之。以示此等紀載，關於三寶，非徒以文字見長也。</p>
</li>
</ul></div></div>
<div class='div-other'><a id='mulu14' />
<p class='h2'>總目</p>
<ul class="">
<li><p style="margin-left:2em">上冊</p>

<ul class="">
<li><p style="margin-left:2em">卷一<span class="note-inline">(十九頁)</span></p>

<ul class="">
<li><p style="margin-left:2em">一、星野圖說</p>
</li>
</ul></li>

<li><p style="margin-left:2em">卷二<span class="note-inline">(二十九頁)</span></p>

<ul class="">
<li><p style="margin-left:2em">二、菩薩聖迹<span class="note-inline">(分六小目)</span>（一）釋名（二）修證（三）德相（四）法要（五）利行（六）應化</p>
</li>
</ul></li>

<li><p style="margin-left:2em">卷三<span class="note-inline">(二十八頁)</span></p>

<ul class="">
<li><p style="margin-left:2em">三、全山形勝</p>
</li>
</ul></li>

<li><p style="margin-left:2em">卷四<span class="note-inline">(十一頁)</span></p>

<ul class="">
<li><p style="margin-left:2em">四、寺庵勝概</p>
</li>

<li><p style="margin-left:2em">五、感應靈異</p>
</li>
</ul></li>
</ul></li>

<li><p style="margin-left:2em">下冊</p>

<ul class="">
<li><p style="margin-left:2em">卷五<span class="note-inline">(二十九頁)</span></p>

<ul class="">
<li><p style="margin-left:2em">六、歷代高僧</p>
</li>
</ul></li>

<li><p style="margin-left:2em">卷六<span class="note-inline">(二十一頁)</span></p>

<ul class="">
<li><p style="margin-left:2em">七、王臣外護</p>
</li>

<li><p style="margin-left:2em">八、仙隱流寓</p>
</li>
</ul></li>

<li><p style="margin-left:2em">卷七<span class="note-inline">(二十五頁)</span></p>

<ul class="">
<li><p style="margin-left:2em">九、古今藝文</p>
</li>
</ul></li>

<li><p style="margin-left:2em">卷八<span class="note-inline">(二十一頁)</span></p>

<ul class="">
<li><p style="margin-left:2em">十、動植物產</p>
</li>

<li><p style="margin-left:2em">十一、蔣編志餘</p>
</li>
</ul></li>
</ul></li>
</ul></div>
<div class='div-other'><a id='mulu15' /><div><img src='../images/GA045p0021_01.gif' alt='GA045p0021_01.gif' /></div>
</div>
<div class='div-other'><a id='mulu16' />
<p class='h2'>大方廣佛華嚴經普賢菩薩行願品（節要）</p><p style="margin-left:0em;text-indent:2em">普賢菩薩告善財言：善男子，如來功德，假使十方一切諸佛，經不可說不可說佛剎極微塵數劫，相續演說，不可窮盡。若欲成就此功德門，應修十種廣大行願。何等為十？一者禮敬諸佛，二者稱讚如來，三者廣修供養，四者懺悔業障，五者隨喜功德，六者請轉法輪，七者請佛住世，八者常隨佛學，九者恆順眾生，十者普皆迴向。若諸菩薩，於此大願，隨順趣入，則能成熟一切眾生，則能隨順阿耨多羅三藐三菩提，則能成滿普賢菩薩諸行願海。是故若人誦此願者，行於世間，無有障礙，如空中月，出於雲翳。諸佛菩薩之所稱讚，一切人天皆應禮敬，一切眾生悉應供養。又復是人臨命終時，最後剎那，一切諸根，悉皆散壞；一切親屬，悉皆捨離；一切威勢，悉皆退失；輔相大臣，宮城內外，象馬車乘，珍寶伏藏，如是一切，無復相隨。唯此願王，不相捨離，於一切時，引導其前，一剎那中，即得往生極樂世界。</p>
</div></div>
<p class='juan'>峨眉山志卷一</p>
<div class='div-other'><a id='mulu17' />
<p class='h1'>第一、星野圖說<span class='note-inline'>(初星野，次圖說。)</span></p>
<div class='div-other'><a id='mulu18' /><p style="margin-left:2em">星則在天成象，野則在地成形。郡邑諸志皆以星野定方位。況峨眉乃普賢菩薩應化之聖道場地、為全省之巨鎮、作人民之具瞻，其廣踞數百里、其高聳數千仞乎！山不能一目徧觀，覽圖則即知其概。圖不能向背悉見，視說則全體圓彰。雖廣數百里，高數千仞，持圖而閱之，即可心領山勢于方寸間，緬想佛化于億萬世。故志星野圖說。</p>
</div>
<div class='div-other'><a id='mulu19' /><p style="margin-left:0em;text-indent:2em">初星野者，常璩云：「西崦峨嶓，地稱天府，其精靈上應井絡。」《河圖括地象》云：「峨嶓上值天井，故多雨潦。占候井明大盛，多風雨；月犯井，多風雨；日暈井，多陰雨大風，是也。」張子家《峨山志》謂：「峨山在九囿中，下鎮梁益，上應鶉首，為南戒<span class='note-inline'>(同界)</span>之宗，與秦同分。」熊南沙過跋云：「志敍分野，既引夾漈之說，明常璩以為井絡者無據矣。其稽南戒而定峨嶓，以為在井絡之南，亦終未能曉然自解乎夾漈之疑。而又曰：『星應輿鬼，君子精敏，小人詭黠。』則疑于口給誇多，自變井絡之說矣。」按：井絡，宮曰巨蟹，辰曰未，方曰西南，在地坤維。值坤，故多文章；值未，故尚滋味。德在少昊，又尚辛香也。峨位西南，物產相符。則井絡之說近之，熊跋亦未盡也。《天文志》謂：「嘉定屬東井、輿鬼分野。」今州治峨山，上當井絡，故山頂有井絡泉。</p>
</div>
<div class='div-other'><a id='mulu20' /><p style="margin-left:0em;text-indent:2em">次圖說者，舊志圖甚簡略，止標大概，亦無有說。自清光緒十一年奏列祀典，遂徧探山勢，而為圖說。今欲廣傳，篇幅多則難於流通。故于圖只取其總，而去其別。悉存其說，庶閱者仍得其詳。原書序跋，悉錄如下。</p>

<div class='div-other'><a id='mulu21' />
<div class='div-other'><a id='mulu22' />
<p class='h4'>峨眉山志圖說序</p><p style="margin-left:0em;text-indent:2em">凡志，首重圖說，而山志為最。蓋郡縣志計里開方，紀其廣輪嬴縮、方隅繡錯，詳其山川險要、道路津梁。俾守土者展卷瞭如。備寇則阨要設防，捕盜則刻期立至，此其大略也。而山志則疊嶂層巒，橫峯側嶺，峭壁撐空，激湍截地，緜亙數百里，或足迹不能到，亦目力不能窮。倘以意揣，則差之毫釐。後有識者，徒滋訾笑。峨為蜀名山，而不列祀典，光緒乙酉，總督丁公疏請春秋致祭，奉旨俞允。明年，護理總督游公乃遣候補道黃君綬芙，有事於峨。至則壇場寺庵，皆奉佛像，而山神之廟闕然。搜求舊志，則缺略惟多。於是游公籌款，建廟於山麓，并製祭器，以供望祀。而黃君毅然以纂修山志為己任。譚君晴峯，工繪事，以圖委之。廖君笙堂，俾輯說。又明年，而黃君卒。圖未及半，說亦未成，何志事之難耶？於是游公憫有志之未成也，復使譚窮其圖，縋巖梯嶮，足趼叢山者累月。凡為圖六十有四，補舊志所未及者十之七八。廖仍為之說，按新圖，稽舊聞，亦數月而竣事。而游公尤虞其未善也，謂余分巡建南，峨為屬境，總修之責無可辭。嘻，其難也！蓋其慎矣。余於是披圖索瘢，詳加考證，刪訂其說，衷諸一是。不敢自以為功，特不方游公之命而已。既刻，而使余為之序。余惟山祀始於丁公，而游公為之廟。山志始於黃君，而游公落其成。圖則譚之勞，說亦廖之績，余何力之有焉？然余竊喜圖說成，而願往者可為先導，未至者可當臥遊，既往者如逢故境，豈非一大快事哉，余故樂為之序。光緒十四年戊子十月，善化黃錫燾書於建昌道署</p>
<p style="margin-left:2em">此序作於建南，因游公書來，謂譚圖廖說，勤勞莫沒，故序并及之。余旋省後，同鄉諸君，皆謂說本黃君綬芙原稿，廖特修飾之耳。序言失實，是則游公之故也。茲識於序後，以補余過，且免後來作刊謬，多著議論也。十五年二月初吉，錫燾又識</p>
</div>
<div class='div-other'><a id='mulu23' />
<p class='h4'>峨眉山圖記</p><p style="margin-left:0em;text-indent:2em">峨眉山者，西蜀之雄鎮，高百餘里，相傳為普賢菩薩道場。梵林如櫛，最著者為伏虎、善覺、報國、萬年、靈巖、天門、仙峯諸寺。其他如大坪、洪椿、長老、太子、雷洞諸坪。清音閣、華嚴頂、洗象池、沈香塔，銅、鐵、錫、金、祖諸殿，莫不稱大觀焉。其間峯巒層疊，若玉女、若寶掌、若鸑鷟、若獅駝、若筍、若蓮、若鑪、若鉢，備極崢嶸。石有亮光、太子、大峨、天門、魚兒、蓮華、聖鐘、法船、飛劍、象鼻、牛心、仙人、羅漢、太湖等名，形似物者，不可指數。橋有雙飛、仙女、七天、涼風、無懷、鐵索、木棧、石梁，凡橫流斷壑，皆藉以通。水有黑白雙溪，龍門倒峽，瀑布飛崖，諸噴泉。險有鵓鴿鑽天、猴子坡、蛇倒退、長壽坡、放光坡、壽星坡、羅漢坡，陡曲而滑。洞有九老、三仙、雄黃、鬼谷、伏羲、女媧、左慈、龍門、豬肝、爛柯、紫芝、桂花、三魈，及無名號者凡千百。草木有桫欏樹、浮圖松、菩薩藤、木芙蓉、木涼傘，及一切奇花異草，多莫能名。禽有二迦陵異鳥，飛翔上下，佛光現時，始鳴曰：「佛現了！」獸有人熊、虎、狼，質頗小者，其鳴「陀佛」，人以「比邱」字之。蟲有蛙，鳴聲如琴。有大蟒，圍可三尺，長十丈許，鱗甲晶瑩，稱之曰「龍居士」。有蜥蜴，方首五爪，藏水石間，目為龍子。氣候，則陰晴不定，變幻萬千。即如雪有千年積，雷有掃殿期。雷洞坪，有人聲，烈風、暴雨、冰雹即至者，良可怪也。其中古迹，若軒轅訪道處、涪翁習靜處、蒲氏老人村、東坡摩崖字、右軍河南碑，皆不足奇。所異者，金頂祖殿懸巖絕壁處，朝夕雲海霧氣，忽聚忽散；每至未刻，兜羅綿雲，布滿巖下，現圓光一團，邊分五色，七層閒暈，為佛光如鏡。覩者自見其形，雖並立之人，絕不能見，為攝身光。遠者為水盆光。有氣如虹，橫亙數里。兩端紫雲捧之為金橋，奇觀哉！夜有燈光燐燐，飛滿崖壑，為萬盞神燈朝普賢，此更不可思議，真福境也。余攀躋越半載，索險探幽，身歷神會。尤見瓦屋、青城、天竺、雪嶺、玉壘、岷江，若礪若帶，數萬里奔來眼底者。竊歎此山形勝，甲天下耳。遂竭耳目心思，摹其圖，而並為之記。衡山譚鍾嶽晴峯圖并識</p>
</div>
<div class='div-other'><a id='mulu24' />
<p class='h4'>一、峨眉山總圖說</p><p style="margin-left:0em;text-indent:2em">此峨山總圖也。世傳大峨，為黃帝問道於廣成子處。佛經稱普賢道場。歷建大小七十餘廟，皆奉普賢。故雖天下名山，未列祀典；攬勝遊蹤，爰稽志乘，而闕略維多。<span class='corr'>兹</span>繪總圖，較加詳慎，然亦發其大凡。至窮原竟委，備悉分圖，可按而索也。<span class='note-inline'>(自峨眉縣出南門，至正頂，計程百二十里。凡山路、水道、寺宇、峯巒、古蹟，一一縷載，燦若列眉。餘詳散圖。顧復初書，譚鍾嶽繪。)</span></p>
</div>
<div class='div-other'><a id='mulu25' />
<p class='h4'>二、峨眉縣至迴龍寺圖說</p><p style="margin-left:0em;text-indent:2em">峨眉縣治，漢南安縣，後周平羌縣地。隋開皇初為峨眉縣。《元和志》曰：「枕峨眉山東麓，故名。」開皇十三年置，屬眉郡。唐宋屬嘉州，元屬嘉定路，明屬嘉定州。至清雍正十三年，改州為府，縣屬焉。東北各一門，西門二，南門二。遊山者出大南門，門曰「勝峯」。諸峯相對，蒼翠環照。過石橋曰「儒林」，古化龍橋，亦名勝峯。儒林街人家數十。南行至迴龍寺，小而幽，比丘尼居之。前臨㵎水，碧玉縈迴，古樹數株。西坡古剎在其間，唐武德六年建，舊名壽聖西坡寺，今就圮。</p>
</div>
<div class='div-other'><a id='mulu26' />
<p class='h4'>三、迴龍寺至峨神廟圖說</p><p style="margin-left:0em;text-indent:2em">山神，舊無廟祀，至清光緒十有一年，四川總督丁文誠公寶楨，以峨為山鎮，水旱癘疫，禱求輒應，有功德於民。奏請春秋致祭，部議奉旨俞允。其明年，護理總督游廉訪智開，捐建峨神廟於縣南城外學堂山，並製祭器。歲遣官望祀，咸於斯廟。門外有泮池故址，井研胡世安〈登峨道里紀〉云：「聖宮外，合三流為泮，澄波千頃，鼈樂蓮香，亦多雅致」，即茲地矣。前瞻古塔，後倚崇山，嘉樹叢篁，映帶左右。遊人至此，遠觀近矚，蒼翠紛來，飄飄然，不啻置身兜羅緜雲表也。</p>
</div>
<div class='div-other'><a id='mulu27' />
<p class='h4'>四、峨神廟至什方院圖說</p><p style="margin-left:0em;text-indent:2em">由峨神廟上行，過古石坊，右為川主宮。正殿祀李二郎神，前有劇臺，後鄰什方院。院外歧路中，[虫*連]蜷樛結，有涼亭一。夏秋時，清風徐來，遊人多憩於此。</p>
</div>
<div class='div-other'><a id='mulu28' />
<p class='h4'>五、什方院至壁山廟圖說</p><p style="margin-left:0em;text-indent:2em">出什方院，道途平坦，經薛家店，至壁山廟。廟古樸，中祀風雲雷雨之神。一路榕木森森，蔭周數畝，堪避暑雨。</p>
</div>
<div class='div-other'><a id='mulu29' />
<p class='h4'>六、壁山廟至菩提庵圖說</p><p style="margin-left:0em;text-indent:2em">由壁山廟西南行二里許，有菩提庵。在路左門對四峨，如玉屏前立。出庵左行百餘步，茅屋數椽，古致歷落。連畦蠟樹葱蘢，居民賴以為利。</p>
</div>
<div class='div-other'><a id='mulu30' />
<p class='h4'>七、菩提庵至興聖寺圖說</p><p style="margin-left:0em;text-indent:2em">過菩提庵，沿茅屋行百餘步，茂林修竹中，左為興聖寺。寺宇兩層，佛像尊嚴。山門外，路嵌鞾石，以形似呼之。遙望金頂及眾山最高處，歷歷可數。按舊志，興聖庵近聖積寺，疑此即古興聖也。</p>
</div>
<div class='div-other'><a id='mulu31' />
<p class='h4'>八、興聖寺至聖積寺圖說</p><p style="margin-left:0em;text-indent:2em">由興聖寺順行，有石坊，清乾隆乙丑年，住持性琳建。路左即聖積寺，為古慈福院，明萬曆壬午，川南道參議高重，題篆字碑，豎寺外，相傳為軒轅問道處。正德三年，內江王公重修之。萬曆丁酉，四川巡撫萬任、布政使楊國明，重建接引殿。康熙十一年，御史董明命重建大雄寶殿。殿內銅鑄普賢騎象像，金身丈六象伏地，長亦如之，兩旁銅佛頗多。殿外左懸八卦銅鐘，高九尺，徑八尺，重二萬五千斤。右峙銅塔，高二丈許，十有四層，鑄佛四千七百尊，旁鐫《華嚴經》全部，永川萬華軒施製。前有樓，曰「真境」，一名「老寶」，訛呼「了鴇」，乃慧寶禪師建。額題「峨峯真境」四大字，宋魏了翁華甫鶴山書也。相傳范蜀公書有簡板一幅，云：「半天開佛閣，平地見人家。」今佚。</p>
</div>
<div class='div-other'><a id='mulu32' />
<p class='h4'>九、聖積寺至文昌廟圖說</p><p style="margin-left:0em;text-indent:2em">由聖積寺大道行，過普安橋（一名普庵橋，又曰普賢橋）。水出銅河，即余大師坐化處。昔人稱有普賢殿、普安院，今俱廢。右上為文昌廟，廟後有八卦井，今廢。惟源泉混混，灌注田疇，農無旱魃之患。出廟左行，經石坊，有瓦店一家，即往保寧寺之坦途也。</p>
</div>
<div class='div-other'><a id='mulu33' />
<p class='h4'>十、文昌廟至保寧寺圖說</p><p style="margin-left:0em;text-indent:2em">由瓦店平行二里許，即保寧寺，古卓錫庵。明嘉靖四十四年，僧德統建。萬曆辛卯，僧德佐重建。清康熙五十年，僧峨雲復修葺之，因易今名。歷經雍正三年連碧禪師、嘉慶十三年仁寬禪師，隨廢隨舉，代有經營，增其壯麗。瀠洄水抱，平遠山環，不亞聖積、真境。</p>
</div>
<div class='div-other'><a id='mulu34' />
<p class='h4'>十一、保寧寺至子龍廟圖說</p><p style="margin-left:0em;text-indent:2em">由保寧寺上走兩河口，過石橋，即蕭店子，茅屋數十家。再上里許，至子龍廟。廟外順河，下為萬行莊，古海會堂。右通冠峨場，後即光明壩。</p>
</div>
<div class='div-other'><a id='mulu35' />
<p class='h4'>十二、子龍廟至報國寺圖說</p><p style="margin-left:0em;text-indent:2em">由子龍廟沿河而上，漸入山徑，里許，繞古樹林，進報國寺（古會宗堂，一名問宗堂，又曰會宗坊），道人明光開建。有碑記，立伏虎寺。堂原在伏虎寺右山麓，虎頭山之陽，嗣遷至此。初仍舊額，後易今名。按：明光著有《心經》、《楞嚴經解》、《八識規矩註》、《會心錄》、《禪林功課》、《大乘百法註》、《峨眉傳》等書行世。寺左，往龍門洞捷徑也。</p>
</div>
<div class='div-other'><a id='mulu36' />
<p class='h4'>十三、報國寺至善覺寺圖說</p><p style="margin-left:0em;text-indent:2em">出報國寺，仍由大路上行，有木坊，榜「善覺寺」三字。登其峯，有二坪，前為善覺寺，即古降龍寺，明萬曆時，道德禪師建。清康熙間，賜元亨禪師「龍廂善覺寺」匾額，因以為名。并賜玉印一顆，其文曰「普賢願王法寶」。御書玉音一章，至今珍藏之。寺後宋皇坪，乃天皇授道於軒轅處。寺左山麓，宋紹興間，虎狼為患，人不敢至。士性禪師建尊勝幢以鎮之，患遂絕。</p>
</div>
<div class='div-other'><a id='mulu37' />
<p class='h4'>十四、善覺寺至伏虎寺圖說</p><p style="margin-left:0em;text-indent:2em">由善覺寺下行，不數里，即合大路。路右關帝廟，廟右響水橋，為下報國寺直道也。由路左順上，過木坊，榜曰「伏虎寺」。經興隆橋、土地廟、玉皇樓，再前虎溪橋。橋下石子，細潤如玉。屈曲上行，路左有龍神廟。渡發隆橋，經觀音堂，即伏虎寺，行僧心安開建。明末燬於兵燹。清初僧貫之，率徒可聞，結茅為虎溪精舍。順治十八年，川省大僚捐廉興建。經營十餘載，始告成功。前後左右，凡十有三層，崇隆廣大，為入峨第一大觀也。光緒十年，僧靜安重新之。右後為龍鳳輝室。康熙壬子，蔣虎臣太史超（自稱華陽山人）寓此，改名羅峯庵，藏頒賜御書「法寶」匾額。由伏虎寺左，過木橋，即無量殿。殿後太湖石，煎湯服之，可療心氣。上高洞口，過涼風橋，橋為清初四川巡撫羅公命僧可聞修。古有涼風亭，石壁峭削，中有空洞，風颼颼自口出，曰涼風洞，因以名亭。谷口舊有震旦第一山坊，今圮。</p>
</div>
<div class='div-other'><a id='mulu38' />
<p class='h4'>十五、伏虎寺至雷音寺圖說</p><p style="margin-left:0em;text-indent:2em">由涼風橋上行，半里許，至馬家溝。昔有茶庵，今廢。渡解脫橋，水聲潺潺，聽而忘倦。謂入此解脫塵凡，出此解脫險阻耳。直上，竹林陡窄滑澾，木磴層層，約高百餘丈，為解脫坡。左即古解脫庵，又名觀音堂。光緒十年，改為雷音寺。寺下有仙人會，舊傳一池，入山者必沐浴而後登，今其址亦不存矣。</p>
</div>
<div class='div-other'><a id='mulu39' />
<p class='h4'>十六、雷音寺至華嚴寺圖說</p><p style="margin-left:0em;text-indent:2em">由雷音寺直上，為華嚴寺，一名會福，為唐<span class='corr'>昌福</span>達道禪師道場。僖宗時，僧慧通易名歸雲閣。宋紹興三年，僧士性重修。節梲旋螺，制極奇古，又名雲篆殿，為白牛長老住持。明洪武時，僧廣圓奉勅重修，掘地得宋碣，鐫「華嚴」堠；左刻「至縣十五里」，右刻「至頂七十里」。寺後有雲卷石山，頂即古心坪，因昔古心禪師建有靜室得名。寺左過青竹橋，有玉女池；仰望尖秀插空者，為玉女峯。相傳池為天女浴器，深廣四尺，歲旱不涸。宋邛州刺史馮楫結茅峯下，日誦《華嚴經》不輟，天女感而饋食焉。池畔有飛龍庵，每大風雨，聞石中龍吟。一夕雷劈石開，龍飛去，故名。又有鳳嶺庵，今俱廢。路右有古柟一株，大圍十餘尺，孤挺數尋，始敷枝葉，青青如圓蓋，可覆畝許，俗呼「木柟繖」，古名「木涼繖」。</p>
</div>
<div class='div-other'><a id='mulu40' />
<p class='h4'>十七、華嚴寺至純陽殿圖說</p><p style="margin-left:0em;text-indent:2em">由木涼繖左上，過木坊，不數十武，進純陽殿。殿宇歷級而升，重樓瑰瑋，為明初御史郝衛陽所造。崇禎六年，巡按劉宗祥率峨眉令朱國柱，捐金增修，益稱完美。殿後雲霧縹緲間，有坪曰華嚴，古稱赤城山，相傳為赤城子隱居舊址。向有香煙、羅漢、白雲等寺，今一片荊榛，無迹可尋。殿左行里許，忽逼窄異常，不容輿馬。明初蜀獻王遊峨至此，下輦行五十三步；後人重其步，因以名其地。</p>
</div>
<div class='div-other'><a id='mulu41' />
<p class='h4'>十八、純陽殿至會燈寺圖說</p><p style="margin-left:0em;text-indent:2em">由五十三步，度凹，平行里許，即會燈寺。寺右荒煙蔓草中，有天台庵故址。寺前陡下，過小石梁，為太平橋。前望二山中凹，稱馬鞍山。茅屋數椽，呼袁店子。</p>
</div>
<div class='div-other'><a id='mulu42' />
<p class='h4'>十九、會燈寺至大峨寺圖說</p><p style="margin-left:0em;text-indent:2em">從袁店下坡，過正心橋，再過萬定橋（古萬福橋），又稱萬佛橋。路右巨石壁立「大峨石」三字，呂純陽書；「靈陵太妙之天」六字，明督學郭子章書。路左神水池，即玉液泉。隋智者禪師知此水發源西域。後卓錫荊門，龍女為引神水，並浮所寄中峯寺鉢杖，自玉泉流出。舊有「神水通楚」碑，紀其事。又有巨石，刻陳圖南草書「福壽」字、蘇東坡「雲外流春」字。上有神水閣，一名聖水閣，明巡撫安慶吳用先建，高僧化機隱此。由閣右進大峨寺（古福壽庵），明僧性天開建，後圮。清初僧智行重建，名大峨庵。康熙間，峨邊參將李楨增廣之，易庵為寺。光緒十一年僧圓明重修。向有九曲渠、流杯池、靈文閣、勝峯、立禪、彌陀等庵，今俱廢。惟寺後古松一株，老幹龍鱗，為千百年物。上有中和石，再上有歸子石，一名魚兒石。石有二孔，水常溢不涸。山頂為黃帽山，後為寶掌峯。寺外往左轉右，即呵呼庵故址。有鳳嘴石，俗呼雞公石，刻「歌鳳臺」三字，相傳為楚狂陸通隱居舊廬。明弘治間，督學王敕改今名。前即歌鳳橋（古百福橋），俗名響水橋。往來聽之，四山皆響，如洪濤巨浪，挾風雨而來。昔人稱為「山潮」，以之驗雨晴、占豐歉，為不爽云。</p>
</div>
<div class='div-other'><a id='mulu43' />
<p class='h4'>二十、大峨寺至中峯寺圖說</p><p style="margin-left:0em;text-indent:2em">由歌鳳橋順上，渡結緣橋，行二里許，即中峯寺，一名集雲。在晉為乾明觀，資州明果禪師除蟒患，始改為寺。隋茂真尊者重修之。相傳有孫、王、宋三真人羽化於此。宋黃涪翁曾習靜其中，即隋智者禪師寄鉢杖處也。寺倚白雲峯，一名白巖。左即呼應峯，原有呼應庵，為智者禪師道場。下有茂真尊者庵。孫思邈真人隱峨眉時，與禪師、尊者集弈於茲，常相呼應。山後有三仙洞，洞外有棋盤石，方廣丈餘，至今猶存。右有雄黃石。歷傳唐玄宗幸蜀，夢真人乞武都雄黃石，上遣使齎送至此，煙雲相隔。使者呼應，因得造焉。見一叟，幅巾被褐危坐，手指石曰：「致藥於此。上有表，錄上皇帝。」中使顧石有朱書百餘字，就錄一行，則行滅。「呼應」之名，或曰即此。眉人程堂登峨，見菩薩竹，有結花於節外枝者，茸密如球，即寫於寺壁，宛有生趣，今佚。</p>
</div>
<div class='div-other'><a id='mulu44' />
<p class='h4'>二十一、中峯寺至觀音寺圖說</p><p style="margin-left:0em;text-indent:2em">由中峯寺左，上三望坡。以路險峻，行者三望乃至。或云：「昔軒轅帝訪道天皇真人時，曾於此三舉望祭，故名。」前有石橋一道，亦名三望。舊有茶庵，今廢。層級而登，進觀音寺。寺內一石蹲峙，呼雞母，以形似也。出寺往左上絲網坡，向有怪異傷人。自修寺後，怪頓息。</p>
</div>
<div class='div-other'><a id='mulu45' />
<p class='h4'>二十二、觀音寺至龍昇岡圖說</p><p style="margin-left:0em;text-indent:2em">從絲網坡，策杖攀藤，盤旋里許，躋龍昇岡，以岡名寺。此地稍寬衍，梵宇幽敞。迴望山後，一峯獨峙，圓轉自如，名香鑪峯，以形肖也。</p>
</div>
<div class='div-other'><a id='mulu46' />
<p class='h4'>二十三、龍昇岡至廣福寺圖說</p><p style="margin-left:0em;text-indent:2em">從龍昇岡下坡，山境幽深，野屋一間，茅茨不翦。平步徐行，望煙雲舒卷中，翠竹離離，即廣福寺；一名慈雲寺，乃前牛心別院也。寺後綠陰簇抱，蔽虧天日，為牛心嶺。往石船子，下龍門洞，則從寺右小徑去矣。</p>
</div>
<div class='div-other'><a id='mulu47' />
<p class='h4'>二十四、廣福寺至清音閣圖說</p><p style="margin-left:0em;text-indent:2em">由廣福寺左，一路順下，石磴粼粼，苔蒼蘚碧，水聲湍激，殷殷如雷。俯視雙流，飛注鬥捷，若不相下。有橋翼然，稱雙飛橋。相傳左橋建自軒轅遊勝峯時。水從黑龍潭繞白水寺而來。右橋則自古至今，幾經舉廢。水從九老洞繞洪椿坪、黑水寺而來。出橋數十步，兩水會合。一石嶟峙，為牛心石。遊山者，從右橋行數十武，有瓦亭一，頗軒敞，為遊人小憩之所。再過小亭，內有明御史馬如蛟碑記。又數十步，由左進清音閣，閣陵空高聳，兩水環抱。閣右一徑通金剛坡，往大坪。閣左則仍轉兩亭，過左橋，往白龍洞。</p>
</div>
<div class='div-other'><a id='mulu48' />
<p class='h4'>二十五、清音閣至金龍寺圖說</p><p style="margin-left:0em;text-indent:2em">從左橋緣磴道北上，過接御亭故址，路右即古德林。綠雲蔽天，空翠欲滴，為明時洪濟和尚手植柟樹。即高僧會宗，法號別傳也。相傳當日種一樹，誦《法華經》一字，一禮拜。按字計株，植六萬九千七百七株。天時地利，手到春生。今存十餘株，皆本長丈餘始枝葉分起；如兩手捧佛，真不啻檀林祇樹。從路左進白龍洞，洞久淹，毗盧僧建寺於其上，仍舊名。順上斑籜紛披，猿鳥相逐，剎竿隱隱出青靄間者，為金龍寺。</p>
</div>
<div class='div-other'><a id='mulu49' />
<p class='h4'>二十六、金龍寺至萬年寺圖說</p><p style="margin-left:0em;text-indent:2em">由金龍寺右，上靈官樓（古大峨樓），云是公輸子所造。明末燬於兵火，清康熙間，川督蔡毓榮鼎新之，乃易今名。經四會亭，有銅鑄接引佛像。亭前向有普同總塔，中大小數十塔，別傳和尚塔在焉，今廢。直上又一亭，豎「第一山」碑，進聖壽萬年寺。在晉為普賢寺，唐僧慧通改白水寺，即僧廣濬彈琴處。宋為白水普賢寺，明萬曆間，勅改今名。寺殿七層，天王、金剛、七佛、大佛，四殿燬。前毗盧，中甎砌旋螺，銅鑄普賢丈六騎象像。象高長各丈許，足蹋三尺蓮華，徧體為朝山者摩損。光緒十三年，署「成緜龍茂道黃沛翹捐金修補」，並砌石欄以護之。宋太宗、真宗、仁宗，俱有御賜寶供。康熙壬午，有御賜經書。後為新殿，殿右山邊，有明月池，又號白水池。從四會亭左過山王廟，往慈聖庵。明萬曆癸巳，無窮禪師建。藏慈聖太后御賜經典、袈裟、供器，今尚有銅鐘一。由庵左上海會堂，即佛牙殿。原有御賜紫衣，及丁雲鵬畫歷代祖師像八十八軸，今俱毀。惟佛牙尚在，重十三斤，長尺二，寬八寸，厚三寸。堂左數里，有白衣庵故址。再里許，為淨水溪，有淨水廟（古淨業堂），黃冠居之。萬年寺左，古柟一株，橫圍二丈三尺五寸。左上觀音閣，後為正龍，山前平地突起如盂，呼鉢盂峯。</p>
</div>
<div class='div-other'><a id='mulu50' />
<p class='h4'>二十七、萬年寺至觀心庵圖說</p><p style="margin-left:0em;text-indent:2em">從觀音閣右上里許，道左有石，高丈餘，中有人形，頭面手足俱備，無斧鑿痕，相傳為太子石。右旋數折，路左有羅漢洞，上有山王廟。橫過白果樹數株，均十數圍，境頗清幽。稍坦處，明時空安禪師開建觀心庵。清乾隆間燬於火，洪湛禪師重新之。出庵右，徑陡絕，輿馬不通。上為頂心坡。又名觀心坡，俗名點心坡，以左右懸巖攢仰，至頂六十里，登者躡足，膝輒點心云。</p>
</div>
<div class='div-other'><a id='mulu51' />
<p class='h4'>二十八、觀心庵至息心所圖說</p><p style="margin-left:0em;text-indent:2em">循坡直上，仰望怪石嶙嶙，如排牙礪齒，劍峙森嚴，勢欲飛走者，為鬼門關。石嘴長拖，形如象鼻，稱象鼻巖。又上，石脊眠亙，左右懸巖，稱大小鵝嶺，以形似鵝頸名之。過關，空空洞洞，石梁數尺，天然鞏固，名仙女橋。橋東北隅，昔古智禪師建有萬松庵，今廢。渡橋直上，結一剎，名息心所，上覆木板，以蔽風雨。右山有地藏庵故址。從左路平行，往石碑岡。岡下數百步外，一片荊榛，為慶雲庵故址。</p>
</div>
<div class='div-other'><a id='mulu52' />
<p class='h4'>二十九、息心所至長老坪圖說</p><p style="margin-left:0em;text-indent:2em">下石碑岡，沿山行，過峽，道右巨石矗立，呼觀音巖，朝山者皆焚香禮拜。前有石梁，呼觀音橋。左右懸空為雲壑，雲煙常布，幽深莫測。所恃藤蘿古木，叢茸遮蔽，不欲示人以險者然。僧云：「下有綠映沱，水甘美。再下有石洞，風從內出，呼風洞。」過橋上坡，甚陡峻，名放光坡，相傳為普賢現瑞之所。上即長老坪，寺頗宏敞，為清康熙二年，峨澈禪師移建於茲。額仍「長老坪」者，示不忘本也。寺後萬箇千竿，為翠竹峯。峯左為蒲公結廬處，下為蒲氏村。由寺左而上，有萬壽坡。坡下，宋紹興間，懷古禪師創修正殿三楹，奉古佛、蒲公像。明正德初宗寶禪師重修，額曰「萬壽堂」，命徒會賢理之。於坪側元寶山別建淨室，尋改永明萬壽禪林。今廢，故址尚存。再上山肩為駱駝嶺，以形名也。</p>
</div>
<div class='div-other'><a id='mulu53' />
<p class='h4'>三十、長老坪至初殿圖說</p><p style="margin-left:0em;text-indent:2em">下駱駝嶺，行半里許，路稍坦。又斜上轉，至初殿。昔漢時，蒲公採藥，見鹿迹現蓮華，因開建此山，故額曰「初殿」。其山形若鸑鷟，亦名「鷟殿」。又名「簇店」，蓋原祇板屋一間，僧煑湯以俟遊客蒸炊。後改店為殿，即「雲窩」也。明時續恩禪師鑄銅佛、彌勒、諸天像，大小三十餘尊。崇禎時，鑄有鐵鐘。清乾隆間被火焚，南舟禪師重修之。出殿右上，即古石碑。按殿門外有琉璃牌坊，古石碑側有木坊，為弘川禪師建，道光時圮。</p>
</div>
<div class='div-other'><a id='mulu54' />
<p class='h4'>三十一、初殿至華嚴頂圖說</p><p style="margin-left:0em;text-indent:2em">由古石碑直上，危磴高懸，為上天梯。歷級而升，進玉皇亭。古剎雲深，殿宇孤聳，額「華嚴頂」。頂後巖隅，泉甘如醴，名九龍井。相傳建寺時患無水，老僧夢神指示，即其處鑿之，水隨杖涌，汪洋浩瀚，至今仰汲。頂前巖下，有桂華洞，匹練方橫，一枝獨占。平泉莊裏，鮮此天香。出亭右順下，路稍坦。復上，古樹一株，雪枝霄幹，老氣橫秋，呼「老僧樹」。右望山峽，一片瓦礫，為九龍院故址。</p>
</div>
<div class='div-other'><a id='mulu55' />
<p class='h4'>三十二、華嚴頂至蓮華石圖說</p><p style="margin-left:0em;text-indent:2em">由老僧樹，歷數坡，道平衍。左通遇仙寺，橫過，山骨珠圓，雲根玉立，孱顏似芙蓉墜粉；細蕊層萼，天然錯理。中結以庵院，額曰「蓮華石」。原名蓮華社，社原在山頂，左右靜室，精工絕倫，今僅存其名矣。庵右為九嶺岡。岡下舊有永延寺，明周藩建，今圮。從庵中穿過，平步里許，亂峯壁立，如臨絕地。橫行數武，復陡上，危棧齒齒，若登天然。俗呼「鵓鴿鑽天」，彷彿似之。</p>
</div>
<div class='div-other'><a id='mulu56' />
<p class='h4'>三十三、蓮華石至洗象池圖說</p><p style="margin-left:0em;text-indent:2em">由鑽天坡轉左逆右，歷石磴陡上，過月臺，見寺宇軒豁，額曰「洗象池」。原名初喜亭，自白水至此，遊蹤稍適，因名其地曰「初歡喜」。以前去尚多險徑，又曰「錯歡喜」。寺近無泉，由弓背山架木引水入寺，汲飲便之。寺左有石砌六方小池，深廣丈餘，即古洗象池。相傳普賢乘象過此，必浴其象而後升。今涸，亂葉覆之。旁一石，高闊二尺，為升象石。石上小井，不涸，亦不溢。池下石巖，刻有「巖谷靈光」四大字。巖下大小深壑，終古雲封，莫知底蘊。稍上有磐陀石，再上有左慈洞。寺後羅漢坡，有石罅數尺，呼羅漢洞。寺右巖壁層立，為獅子巖。</p>
</div>
<div class='div-other'><a id='mulu57' />
<p class='h4'>三十四、洗象池至大乘寺圖說</p><p style="margin-left:0em;text-indent:2em">由洗象池左，直上數里，橫過柏林，即滑石溝。溝上有井，泉清，前即大乘寺。殿舍原覆木皮，古稱木皮殿，今用木板矣。寺右數百步有化城寺故址。相傳昆明施紹高、太和王藎台來此，遇白猿獻果，啖之仙去。舊有碣紀其事，今失。寺左行里許，直上閻王扁。昔有胡僧，縛木架石以引行者，為胡僧梯，一名陵雲梯。又有秦人劉海英、趙光明，募設木柵闌干，攀援而上，今廢。右為梅子坡，疏影橫斜，往來遊人，望以止渴焉。</p>
</div>
<div class='div-other'><a id='mulu58' />
<p class='h4'>三十五、大乘寺至白雲寺圖說</p><p style="margin-left:0em;text-indent:2em">過陵雲梯，下坡轉左，行半里許，路稍平。白雲冉冉，彌漫山谷；素濤銀海，變幻無端。中有古剎，為白雲寺，又名雲壇殿。三層，覆以叢篁翠篠。寺右為弓背山，山勢長拖。下有分水嶺，左水出雅河，右水經虎谿橋。會洗象池、黑水寺各水，合雙飛橋水，繞迴龍山、石船子、龍門洞，至峨眉縣北門，出銅河。山產桐花鳳，五色俱備。每桐花放時即來，花落不知所之。唐李德裕有〈畫桐花鳳扇賦〉，詳〈藝文〉。</p>
</div>
<div class='div-other'><a id='mulu59' />
<p class='h4'>三十六、白雲寺至雷洞坪圖說</p><p style="margin-left:0em;text-indent:2em">由白雲寺左，陡上二里許，荒烟岑樾中，為雷洞坪寺舊基。再上，有古廟一座，為雷神殿；鐵像十餘尊，明萬曆年鑄。瀕巖豎鐵碑，禁人語，否則迅雷驚電，風雨暴作。相傳龍雷會居其下，凡七十二洞。歲旱，禱於第三洞。初投香幣，不應，則投死彘及婦人衣履之類，往往雷雨交作。又上三坪，進寺，額曰「雷洞坪」。自漢時開建，至清康熙四十一年，賜御書「靈覺」二大字、《金剛經》一部。乾隆四十一年，僧聞奇、聞剛重新之。道光二十三年，僧心量移基重建。同治甲子年，僧覺圓又遷建於此。此地空濛暗黑，長無天日。寺右懸巖絕壁間，有飛來劍，一名仙人劍。歷傳女媧於此煉石，伏羲於此悟道，鬼谷於此著《珞琭子》。三洞沈黑，人迹罕到。寺左峭阪險峻，盤迴紆折而上，名為八十四盤。</p>
</div>
<div class='div-other'><a id='mulu60' />
<p class='h4'>三十七、雷洞坪至接引殿圖說</p><p style="margin-left:0em;text-indent:2em">從盤路曲折而上，右為接引殿。清初順治庚子年，河間府僧年八十，見佛像臥荒叢中，乃誓餓七日募修。時大雪，已露餓六日。適蜀人趙翊凰登山，見而憫之。歸白督臺李公，捐金五百，命僧聞達重修之。殿右瀕巖，為金剛嘴。巖下有石，形似鐘，名聖鐘。對岸一石，屹立十餘丈，呼仙人石，望之儼然。</p>
</div>
<div class='div-other'><a id='mulu61' />
<p class='h4'>三十八、接引殿至太子坪圖說</p><p style="margin-left:0em;text-indent:2em">由接引殿盤旋而上，道左一石壁立，高二丈餘，苔蘚平鋪，現「第一山」字。字畫色赤，高寬二尺許。年年必現，現未必全。若全現，則年占大有。復屈曲仰登，凡數百丈，名三倒拐，一曰三倒角。前有巨石，橫亙當途，為觀音巖，原有觀音殿。又三濟禪師建有迴龍庵，今俱廢。傍巖斜上，進太子坪，以坪名寺。層樓高聳，內供太子，因名。一名萬行庵，古智禪師開建。聞達禪師重修之，基址屢易。從此至頂，喜無險徑。昔建有大歡喜亭，今廢。寺前巖下，石形如象，呼象王石。自大乘寺以上，徧山皆桫欏花，宋子京贊曰：</p>
<p style="margin-left:0em;text-indent:0em;" class="lg-abnormal"><div class='lg-row'>眾葩共房　葉附花外　根不可徙　見偉茲世</div>
</p><p style="margin-left:0em;text-indent:2em">昔賢遊記，指大歡喜亭、八十四盤，上有桫欏坪。蔣超辨之，實在千佛頂後，與獅子、羅漢等坪同列，詳舊志凡例。</p>
</div>
<div class='div-other'><a id='mulu62' />
<p class='h4'>三十九、太子坪至天門寺圖說</p><p style="margin-left:0em;text-indent:2em">由太子坪左斜上，道左有永慶寺，原名盤龍。由寺橫過，至祖師殿。殿左里許，有大覺寺故址。殿右上沈香塔，以塔名寺，明通天和尚奉勅開建，神宗賜額「護國草庵」。慈聖太后賜有珍珠繖，御書佛號金繡長旛，并九層沈香塔，高丈許。覆以層樓，雕鏤金彩，工極天然，通天和尚法身在焉。萬曆間，賜住持本炯勅書一道。塔左，古有空樹，老僧入定其中，枯幹復榮，今亡。按：老僧，即晉遠公禪師弟慧持也。塔右直上，天門寺，明瑞峯禪師建。寺右兩石對立，劃然中分。入其門，如登閶闔，名天門石。</p>
</div>
<div class='div-other'><a id='mulu63' />
<p class='h4'>四十、天門寺至七天橋圖說</p><p style="margin-left:0em;text-indent:2em">從天門石，凡三折始達山徑，境極幽峭。過亭，進七天橋，以橋名寺。古文殊庵，亦名金剛寺，被焚。後光緒十年，大峨寺僧圓明重建。寺左，古七天橋，俗傳為九天仙女降會處，而《道書》註：「峨山為第七洞天也」。舊有「為天一柱」坊，今圮。渡橋，上和尚塔，塔藏法身趺坐。原額誤題「普賢塔」；譚鍾嶽以為和尚法身不當冒普賢之名，改題「和尚塔」。</p>
</div>
<div class='div-other'><a id='mulu64' />
<p class='h4'>四十一、七天橋至金殿圖說</p><p style="margin-left:0em;text-indent:2em">由和尚塔左上，渡天仙橋，旁有仙女庵故址。進金殿，明僧妙峯建，僧惟密嗣修。清初總兵祁三昇捐修鐵瓦大殿以覆之。金殿之瓦柱、門櫺、窗壁，皆銅為之而滲金。高二丈五尺，廣一丈四尺四寸，深一丈三尺五寸。中設普賢菩薩像，旁列萬佛。門陰刻全蜀山川程途，明瀋王捐造。後以大殿火，隨之而燬。光緒十二年，僧心啓改砌磚殿。惟王毓宗集王羲之書、傅光宅集褚遂良書，兩銅碑巋然完善，光澤可鑑。頂後懸巖，下臨無地。巖左祖殿亦修磚殿，以護佛像。有覩光臺居其中，佛光每現於巳午。先布兜羅緜雲，平如玉地，名「銀色世界」。上有圓光，外暈數重，五色斑斕，虛明若鏡。觀者各自見形，名「攝身光」。雲散，復出大圓光，映物絢蒨，不可正視，名「清現」。又有紫雲捧虹者，名「金橋」。白色無紅暈者，名「水光」。形如箕，則曰「辟支光」。如鐃鈸，則曰「童子光」。光止一光，變態而名異。當光欲現時，二小鳥飛鳴，其語曰：「佛現！佛現！」明巡撫廖大亨有〈佛現鳥賦〉，詳〈藝文〉。至夜，佛燈始見數點，若螢火飛明。漸至數千百萬，儼若燈光，冉冉而來。落雪上有聲，以手覆之，浮光四迸，不可掩。殿前鐵闌干十餘丈，殿左鐵塔矗立。塔左有石屹然，曰金剛石，又曰金剛嘴。嘴下萬石嵯峨，名七寶臺，又名獨尊臺。臺下峭削六棱，多石室，石樞刻有「鬱儀引日精，結璘致月神；得道處……」字。頂左銅塔、銅碑、銅鐘鼎峙。藏經、觀音兩閣圮。金殿前有瑞星石。橫過即錫瓦殿。殿右過楞嚴閣故址，即光相寺。往臥雲庵，庵為僧性天建。明末圮，總制哈瞻令僧可聞重修。康熙壬午，賜僧照玉御書經典。右有磐陀石，石下為光明巖。絕頂無水，惟此庵下有井絡泉，日飲千人。因汙穢涸，寺僧誦經，泉復出。金殿左下，新鑿龍泉。再下，古白龍池，深廣二丈。水清，多蜥蜴，色白微黃，長數寸，四足，兩額，豎角，有花文，性馴而靈，相傳為龍子，遇旱禱雨輒應。有碣，刻明巡按馬如蛟七絕一首云：</p>

<div class="lg regular" style="margin-left:0em;"><div class='lg-row'>龍向深山學化龍　涓涓泉水自從容</div>
<div class='lg-row'>聞經想已能冥契　好去乘時惠九農</div>
</div><p style="margin-left:0em;text-indent:2em">池左淨土庵，明萬曆時，僧大智建，內豎遺願碑。大佛坪，方廣里許，銅瓦殿，僧別傳建。前有捫參歷井坊，以分野應參井也，今俱圮。千佛、萬佛，兩頂並峙，各建庵於其下。再下，明月、華藏兩庵，皆結茅以奉香火焉。山後昔有「七二古德名庵」坊，今圮。</p>
</div>
<div class='div-other'><a id='mulu65' />
<p class='h4'>四十二、蓮華石至遇仙寺圖說</p><p style="margin-left:0em;text-indent:2em">由蓮華石下，分路，望東北隅，下遇仙寺。據高臨下，寥曠欲鶱，其坡名長壽坡。坡左尖石屹立，低昂不一，稱石筍峯。坡足石梁橫亙，為長壽橋。橋右高巖，瀑布飛射，水出橋下，順山麓屈曲而行。有觀音橋，直跨山㵎。右望，百尺危巖，跳珠噴雪，如驚濤怒湍，聲震山谷者，呼觀音巖。古苔如亂髮䰐鬖，纏挂枮木頑石，下垂十餘丈，縷縷不絕，名普賢綫。《方物略》稱仙人絛，贊曰：「附陽而生，垂若文絛；大概苔類，土石所交。」煎湯服之治氣痛，有效，亦山靈變幻之奇也。</p>
</div>
<div class='div-other'><a id='mulu66' />
<p class='h4'>四十三、遇仙寺至仙峯寺圖說</p><p style="margin-left:0em;text-indent:2em">由觀音橋依山順行，渡仙峯橋。上有兩石對屹若劈，中通一路，名仙峯石，亦呼天門石。不數十武，即仙峯寺，梵宇頗敞。寺右過坡，即往九老洞路也。寺前瀕巖，古樹一幹，而葉分四種，即㭨瓢樹。前望大、小尖峯，逼肖芙蕖，遂名蓮華峯。屈曲而下，呼九十九倒拐，一名壽星坡。有壽星橋，橫亙山㵎。順巖而上，復平行數十步，為扁擔巖。下視，溪水盈盈，為龍居溪。昔有瘋僧百餘歲，至此遇蟒當途，默祝而去。至今山旁草木，人不敢樵採。按：九老洞在九嶺岡初殿上。黃帝訪天皇真人至此，遇一叟，問：「有侶乎？」答以「九人」，故名。洞深窈莫測，昔有然炬入者，行三十餘里，聞雞犬鼓樂之聲。蝙蝠如鴉，撲炬，乃出。中有觀音水一勺，可資掬飲。巖下即卜應泉也。</p>
</div>
<div class='div-other'><a id='mulu67' />
<p class='h4'>四十四、仙峯寺至洪椿坪圖說</p><p style="margin-left:0em;text-indent:2em">從龍居溪沿巖而下，路右即洪椿坪，以坪名寺（古千佛庵），伏牛山楚山禪師開建，一云寶掌禪師建。明德心禪師重修，法嗣銳峯接踵，歷二十餘年落成。殿宇樓閣，結構精工。清初峨雲圓滿禪師復鼎新之。康乾間，御賜經典字幅。寺後山頂有天成石池，因名天池峯。右為呪詛泉，相傳當日大眾千人，苦乏水源，老僧持呪引水，故名，亦名錫杖水。從寺左下行經木坊，渡積善橋，一名萬渡。向有上中下三道。橋右小徑，乃下雙飛橋路也。</p>
</div>
<div class='div-other'><a id='mulu68' />
<p class='h4'>四十五、洪椿坪至大坪圖說</p><p style="margin-left:0em;text-indent:2em">由積善橋，陡上危坡，俗呼蛇倒退。其地昔多虎患，因建山王廟鎮之，患乃止。道左有仙姬池，池內蛙鳴，聲韻悠揚，儼然一部鼓吹，人呼「仙姬彈琴」。穿過茂林，重歷月臺，始達禪院。舊名淨土，今榜「大坪」，以地名也。相傳後殿初建時，掘地得一圓石，中空，水一盂，金魚二尾，生機潑潑。廟右敞坪，有千年古松虯姿鶴骨，鬱鬱森森。昔開山老僧跏趺其下，每見龍虎當前，勢欲攫人，輒默祝馴服。至今虎夜巡更，蛇不傷人，亦異矣。</p>
</div>
<div class='div-other'><a id='mulu69' />
<p class='h4'>四十六、大坪至會佛寺圖說</p><p style="margin-left:0em;text-indent:2em">由大坪轉山王廟下坡，左瀕危壁，迹絕人鳥。相傳有猴王洞，坡呼猴子坡。路在山脊，陡甚，行者股栗。進會佛寺，寺為洪椿坪住持僧創建。右為象鼻巖，昔有靜室，今圮。左為石筍溝，水出黑龍潭。寺前陡下，有坪，差堪駐足，稱牛心坪。旁為杉樹岡，即下牛心寺要道也。</p>
</div>
<div class='div-other'><a id='mulu70' />
<p class='h4'>四十七、會佛寺至牛心寺圖說</p><p style="margin-left:0em;text-indent:2em">牛心寺，一名延福，唐慧通禪師以山多回祿，改為臥雲。乃孫真人思邈修煉處。所遺鐵臼銅罐，質樸色古，今隨婪吏去矣。藥鑪丹竈在峯頂石洞中。洞為藥王洞，巖石碎裂，無草木，說者以為丹氣熏蒸所致。方士多取煑服，以為能助精養神。洞外一石，可以箕踞宴坐，名玩丹石。寺壁，相傳有張僧繇畫羅漢像，筆迹超妙，眉目栩栩欲活，頗著靈異。一云吳道子畫，今毀。寺為宋繼業三藏重興，淳祐間，僧紹才重修。明洪武時，廣濟禪師住持。溫井涸，涼井水甘洌，合寺仰汲。寺內有卜應泉，久晴將雨，久雨將晴，前一日取供炊，白粲必赤，為雨暘之應，故名。寺右有青蓮峯，峯下有黑龍江，再下石罅丈許，為祖師洞。由寺左行，仍轉雙飛橋去矣。</p>
</div>
<div class='div-other'><a id='mulu71' />
<p class='h4'>四十八、牛心寺至黑水寺圖說</p><p style="margin-left:0em;text-indent:2em">由牛心寺轉萬年、淨水廟，左旋，過鐵索橋兩道。一虎跳橋，唐僖宗時，僧慧通至此，水泛不得渡；見一虎蹲伏其旁，跨之而濟，因以名橋。後蜀人張鳳羾等七人遊此，又題其橋曰「七笑」。一無懷橋，以巖龕為無懷洞，名之。路右八音池，又曰「樂池」。遊人鼓掌，一蛙大鳴，羣蛙次第相和，其數八。將終，一蛙復大鳴，羣蛙頓止。作止翕然一律，如玉振金聲。池邊一石，可以小憩。上有雞公石，因作祟，被雷擊之，改呼雷打石。一路曲折紆轉，呼十二盤。循石磴而上，進黑水寺，古名華藏，創自晉肇公。唐僧慧通率其妹慧續尼駐錫。道聞朝廷，賜有無縫衣、玉環、供器，今無存。寺宇屢經舉廢，至清乾隆四十四年，僧明仙重修之。寺後對月峯，原有祖師堂，慧通肉身在焉。寺前原有慧續尼院，即續入定處。相傳有黑虎巡廊之異。今堂院瓦解，僅存其名矣。出寺仍轉雷打石，往白袍殿。殿小而新，比丘居之。寺後絕頂產茶，味佳；而色一年白，二年綠。地氣所鍾，隨時變異。</p>
</div>
<div class='div-other'><a id='mulu72' />
<p class='h4'>四十九、黑水寺至石船子圖說</p><p style="margin-left:0em;text-indent:2em">由黑水寺，仍轉雙飛橋、廣福寺，下迴龍山。山勢崔巍，周圍五里。自牛心石俯瞰眾流，匯歸成渠，甫有歸宿。源來淼淼，瀉去潺潺，則迴龍實為砥柱矣。由茲屈曲而下，為五顯岡。小店零星，參綜錯伍。再下瀕河，逆行百餘步，見長石橫臥溪中，類艅艎，若浮水面，稱石船子，俗號普賢船。迫視之，微肖。紋理縱橫，亦異他石。豈慈航寶筏於此示相耶？道左，昔建有「藏舟於壑」山房，今廢。沿河順下，有鐵索橋一道，長二十餘丈，橫亙溪中。渡橋，即往峨眉縣之山徑也。</p>
</div>
<div class='div-other'><a id='mulu73' />
<p class='h4'>五十、石船子至龍門洞圖說</p><p style="margin-left:0em;text-indent:2em">由鐵索橋左，沿河竭蹶而下，見㵎流自兩山石門中噴出，為龍門峽。峽之中，兩岸巖壁千尋，色如碧玉，光潤照人。有兩瀑布，各出一巖頂，相對飛下。巖根有磐石承之，激而濺沫跳珠，常見籜葉隨出。相傳即呂純陽劍畫十字洞旁叢篁遺墜也。越數丈，巖半有圓龕，即龍門洞，去水可二丈。遊人乘槎至洞口，萬壑千巖，競來邀盼。入尺許，另透天光一綫，豁然開朗。左壁刻「龍門」二大字，為宋蘇東坡書；一云富春孫公雙鉤。石凸凹作鱗爪，名以龍牀、龍枕。遊人援梯而上，俯臨深潭，紺碧無底，非復人寰。宋范成大云：「聞峨眉雙溪不減廬山三峽。」及至龍門，則雙溪又在下風。蓋天下峽泉之勝，當以龍門為第一觀。</p>
</div>
<div class='div-other'><a id='mulu74' />
<p class='h4'>五十一、龍門洞至新開寺圖說</p><p style="margin-left:0em;text-indent:2em">由龍門洞右，繞蕭店、伏虎寺，至解脫橋。左上陡甚，度凹即旺相臺。橫下新開寺，明萬曆三年，僧大用建。後左為滴水巖，右為尖峯嶺。大松一株，輪囷古致，酷似獰龍。前左對岸，桂樹二株，半去皮膚，而生趣盎然。當門小坡，名以木魚，形相似也。按：寺近舊有蟠龍寺，為唐慧覺禪師建。又有羅漢寺，初建日，梵僧赴齋，齋畢不見。西北隅有佛到寺，因開山日得石佛，故名。又傳尊者曾到其間，留有佛迹焉。而孤峯絕壁，鳥道紆縈，人迹所不能到也，故又稱不到寺。今俱廢。</p>
</div>
<div class='div-other'><a id='mulu75' />
<p class='h4'>五十二、新開寺至靈巖寺圖說</p><p style="margin-left:0em;text-indent:2em">由新開寺下坡，經青龍場，野店二十餘家。過高橋，進接引殿。再渡觀音橋，平疇沃衍，桑麻映道。上古石梯，即靈巖寺。寺為寶掌禪師結廬舊址，歷朝增葺。宋紹興五年，太尉王陵、漢州知州王陟施資重修，易名護國光林。元季燬。明洪永間，僧弘義、圓道重建之，仍曰「靈巖」。景泰間，僧寶峯增修三世佛殿。殿前為明王樓，東為伽藍堂，西為祖師堂。凡禪堂、齋堂、靜室、香積、客廳，以次告成，規模廣大。天順庚辰，頒賜藏經。成化乙酉，寶峯詣闕請額，賜名會福。弘正間，僧本印重修。寺宇昔有四十八重，今存五之一。僧眾昔以千計，今寥寥矣。佛光時現，寺後有覩佛臺。按：寶掌生於周威烈王十二年丁卯，至唐高宗顯慶二年丁巳卒，住世一千七十一年，詳舊志。</p>
</div>
<div class='div-other'><a id='mulu76' />
<p class='h4'>五十三、靈巖寺至二峨、三峨圖說</p><p style="margin-left:0em;text-indent:2em">二峨，即中峨，古綏山，一名覆篷。《方輿記》云：「綏山廢縣在峨眉縣西四十里，高半大峨，形如覆釜，雄據南方。上有天池、葛由洞；下有豬肝洞、魚洞。」舊志云：「天池與李仙洞相對。葛仙洞，在白巖溪上，為周成王時，羌人葛由騎木羊處。白巖溪旁有玉蟾洞，洞壁石室如雲母，<span class='corr'>彷</span>彿見肩背衣絛，傳為白玉蟾尸解處。豬肝洞，一名紫芝，明督學王敕過洞前，知有異物，掘地得石碣，刻『紫芝洞』三字，旁註『一山五口道人書』，今猶豎道左。上一里，有爛柯洞，洞口刻『爛柯』二字。魚洞下，冷水河，河畔乾洞。」《元和志》謂：「洞穴纔容一人，行數里，漸寬平。蝙蝠大如箕，人不敢復進。」昔陰長生製黃表，寫丹經四通。其一通，以黃金之簡，書而刻之，封以白銀之函，置之綏山，即<span class='corr'>兹</span>地矣。山產桃，諺曰：「得綏山一桃，雖不得仙，亦足以豪。」三峨，即小峨，一名鏵刃，《山海經》所謂「西皇山」是也。在縣東西六十里，距二峨九里，高半之。兩山耕作，約數千人。其間草木、茶菜、荳芋，蕃膴豐熟，足當田疇十分之五。桃華白而實紅，土人呼曰「蟠桃」。味甘香，惟較二峨產者頗小耳。由大峨靈巖寺，經青龍場，渡孝心鐵索橋，上紫芝廟，遞上清虛樓。樓後望三峨，如在目前，餘詳圖中，不贅。<span class='note-inline'>(三峨，「在縣東西六十里」，「東西」二字，疑誤。但多處皆然，祇好仍之。)</span></p>
</div>
<div class='div-other'><a id='mulu77' />
<p class='h4'>五十四、三峨至四峨圖說</p><p style="margin-left:0em;text-indent:2em">四峨，一名華山，其形棱瓣如華，因以為名。在大峨之直北，距峨眉縣二十里。酈道元《水經注》云：「峨山東北有武陽、龍尾山，仙者羽化之所。」殆即此與！昔印宗禪師止錫四峨，每跏趺時，祥雲結蓋。遇旱延禱，甘霖立沛。有龍王受戒、猛獸調伏之異，詳舊志〈高僧〉。山有圓通寺，由紫芝廟轉青龍場，至其處，計程三十里而遙。按：二峨、三峨、四峨，均以大峨得名。大峨高峻，俯瞰羣山，兼有三峨之勝。緜亙岌翠，環峙於前，愈顯大峨雄偉，上接穹蒼，為名山之祖也。</p>
</div></div>
<div class='div-other'><a id='mulu78' />
<p class='h3'>峨山十景</p>
<div class='div-other'><a id='mulu79' />
<p class='h4'>金頂祥光<span class='note-inline'>(即絕頂。金殿、祖殿後為覩光臺。以下各詩，晴峯譚鍾嶽撰。)</span></p><p style="margin-left:0em;text-indent:0em;" class="lg-abnormal"><div class='lg-row'>一抹祥光畫不成　峨山形勢極崢嶸　琳宮紺宇塵緣絕　直似須彌頂上行</div>
</p></div>
<div class='div-other'><a id='mulu80' />
<p class='h4'>靈巖疊翠<span class='note-inline'>(即靈巖寺。)</span></p><p style="margin-left:0em;text-indent:0em;" class="lg-abnormal"><div class='lg-row'>危巖固是夙鍾靈　風雨飄零常翠青　疑是為吾標奇迹　心香一瓣薦芳馨</div>
</p></div>
<div class='div-other'><a id='mulu81' />
<p class='h4'>聖寺晚鐘<span class='note-inline'>(即聖積寺，樓有巨鐘。)</span></p><p style="margin-left:0em;text-indent:0em;" class="lg-abnormal"><div class='lg-row'>晚鐘忽撞一聲聲　古寺猶傳聖積名　縱令凡情蔽塞極　也應入耳覺心清</div>
</p></div>
<div class='div-other'><a id='mulu82' />
<p class='h4'>象池夜月<span class='note-inline'>(即洗象池。)</span></p><p style="margin-left:0em;text-indent:0em;" class="lg-abnormal"><div class='lg-row'>普賢騎象杳何之　勝迹空留洗象池　一月映池池貯月　月池感應妙難思</div>
</p></div>
<div class='div-other'><a id='mulu83' />
<p class='h4'>白水秋風<span class='note-inline'>(即萬年寺，有白水池。)</span></p><p style="margin-left:0em;text-indent:0em;" class="lg-abnormal"><div class='lg-row'>曾聞白水出真人　此水由茲不染塵　何遽西風吹木落　歸根誰不悟玄因</div>
</p></div>
<div class='div-other'><a id='mulu84' />
<p class='h4'>洪椿曉雨<span class='note-inline'>(即洪椿坪，此處多雨。)</span></p><p style="margin-left:0em;text-indent:0em;" class="lg-abnormal"><div class='lg-row'>萬壑千巖勢不平　攀蘿捫葛力難勝　蒼茫山雨天將曙　既到不憂犯夜行</div>
</p></div>
<div class='div-other'><a id='mulu85' />
<p class='h4'>雙橋清音<span class='note-inline'>(即雙飛橋，有清音閣，黑、白二水，牛心石。)</span></p><p style="margin-left:0em;text-indent:0em;" class="lg-abnormal"><div class='lg-row'>傑然高閣出清音　彷彿仙人下撫琴　試向雙橋一傾耳　無情兩水漱牛心</div>
</p></div>
<div class='div-other'><a id='mulu86' />
<p class='h4'>九老仙府<span class='note-inline'>(即仙峯寺，有九老古洞。)</span></p><p style="margin-left:0em;text-indent:0em;" class="lg-abnormal"><div class='lg-row'>圖成九老記香山　九老緣何到此間　料是箇中丹訣妙　致令九老遠追攀</div>
</p></div>
<div class='div-other'><a id='mulu87' />
<p class='h4'>大坪霽雪<span class='note-inline'>(淨土寺，即大坪。)</span></p><p style="margin-left:0em;text-indent:0em;" class="lg-abnormal"><div class='lg-row'>禪院清涼別有天　偶來淨土識真禪　晴光晃映雪光朗　心目空明照大千</div>
</p></div>
<div class='div-other'><a id='mulu88' />
<p class='h4'>羅峯晴雲<span class='note-inline'>(即伏虎寺，有羅峯庵，蔣虎臣舊隱處。)</span></p><p style="margin-left:0em;text-indent:0em;" class="lg-abnormal"><div class='lg-row'>境幽正好學無餘　太史虎臣曾結廬　佛聖來迎蹤已渺　長空萬里日光舒</div>
</p></div></div>
<div class='div-other'><a id='mulu89' />
<p class='h3'>附：峨山圖說</p><p class="byline"><span class='note-inline'>(明)</span>胡世安<span class='note-inline'>(大學士　井研)</span></p><p style="margin-left:0em;text-indent:2em">西南屹然摩漢，首記峨眉。襟岷嶓而帶江涪，遠窮天竺，近矚蜀都。陰壑陽巖，雲谿風洞。朝暮而冬夏，降陟而晦明。花卉別鍾，禽蟲畸類。琳宮玄觀，錯飾其間。逸客騷人，迭相盟主。洵坤輿鉅望也。意接，口得而宣之，有遺音矣；目涉，手得而繪之，有遺形矣。神契，手與口得而億中焉。翻有出人意表者，則天機離合之因也。余既集眾言以測厥蘊，先茲圖以表厥儀。三百餘里郛廓，直欲尺寸規之以引游緒，可謂操約而願奢矣。世有崇域外觀者，小中見大，略處稽詳，則普賢願王法界，可決眥納之矣。又何必策筇造極，置身兜羅緜雲表也。</p>
</div>
<div class='div-other'><a id='mulu90' />
<p class='h3'>附：圖頌</p><p class="byline"><span class='note-inline'>(明)</span>李尊美<span class='note-inline'>(雲間)</span></p><p style="margin-left:0em;text-indent:2em">二儀分位，流峙標奇，鍾彼峨兮。上應鶉首，下帶龍藪，睇岷嶓兮。權輿南戒，游蹤罕屆，仙隱薖兮。相霙封山，如蹯啓關，侯逶迤兮。緜雲冠椒，環霞映㟽，態剎那兮。莫雨匪嵐，莫唄匪庵，歷嵾嵯兮。耳而目之，久而倏之，引興酡兮。吮毫圖畫，聊以意逆，絓漏多兮。</p>
</div>
<div class='div-other'><a id='mulu91' />
<p class='h3'>峨眉圖跋</p><p class="byline">無名氏</p><p style="margin-left:0em;text-indent:2em">宇內名山，有名殊而實班者，峨眉之於崐崙是也。如以名，潯之德安，泉之永春，以及肅衛，且有三崐崙矣。若夫平南天門，汀之歸化，邵武泰寧，粵西太平，汝之郟，黔思城南之山，莫不竊號峨眉，裒然著郡志，不僅如覆篷、鏵刃，溟涬雁行，依光近附也。雖儗倫不類，有目共昭，徒按圖以索驥，拔幅於拘墟，凡有一體與具體而微者，咸得以貸靈甲秀，而目眯糠粃者，又比比是。使峨竟不克以圖自表矣，故正名莫要於核實。</p>
</div></div></div>
<p class='juan'>峨眉山志卷一終</p>
</div><!-- end of div[@id='body'] -->
</body></html>