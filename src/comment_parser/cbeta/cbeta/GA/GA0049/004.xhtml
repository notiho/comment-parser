<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>峨眉山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu146' />
<p class='juan'>峨眉山志卷四</p>
<div class='div-other'><a id='mulu147' />
<p class='h1'>第四、寺庵勝概<span class='note-inline'>(附：堂、殿、院、樓、閣、亭、橋、坊、塔。)</span></p>
<div class='div-other'><a id='mulu148' /><p style="margin-left:2em">法王到處，法眾恆隨。峨眉為中國最高之山，實普賢應化之地。以故十方緇素，咸來投誠而依棲。歷代王臣，悉各從事於建造，致使琳宮紺殿，棋布雲巖；草舍茅篷，星羅幽岫。或參禪以冥契佛心，或宏教以啓迪眾智。在昔建築甚多，晚近頹廢不少。姑依舊志，略錄大端。凡新建者，備諸圖說。故志寺庵。</p>
</div>
<div class='div-other'><a id='mulu149' />
<p class='h2'>寺</p><p style="margin-left:0em;text-indent:2em">光相寺，在大峨峯頂。相傳漢明帝時建，名普光殿。其改名光相，當在唐宋時也。明初洪武遣僧寶曇重修，始以鐵為瓦。明末傾圮，清巡撫張德地捐俸重修，有碑記。由此而下，為天王殿。殿後左右，祖師、龍神二堂。正中錫瓦普賢殿。又為銅瓦殿，僧別傳開建。殿後有坊，曰捫參歷井坊，旁有井絡泉。由此左上為藏經閣，有舊頒龍藏，今失其半。閣一名永延寺，僧妙峯開建。峯後惟密嗣修，壽九十七。清雲南援剿總兵祁三昇捐資添造鐵瓦，往來朝山者，多憩息焉。自樓左向後，層梯而上，峯頂為滲金小殿，一名永明華藏寺。殿左右有小銅塔四座<span class='note-inline'>(明萬曆間，僧妙峯募瀋王及川督等鑄)</span>。殿瓦、柱、門、櫺、窗、壁，皆銅為之而滲金。廣一丈四尺五寸，深一丈三尺五寸，高二丈五尺。前安願王像駕，四壁萬佛圍繞。門陰刻全蜀山川形勝，水陸程途，一覽瞭然。妙峯曾募造金殿三座，分送五臺、峨眉。其一座欲載送普陀，至金陵，遇普陀僧，恐招海盜，不敢受，遂送江寧寶華山供奉云。向左為覩佛臺，即放光處，在光相寺前，約丈許。臺下千佛巖在右，金剛石<span class='note-inline'>(石下即七寶臺)</span>在左。辟支、童子二臺，兩兩對照，若龍虎然，亦山頂形勢最勝處也。</p>
<p style="margin-left:0em;text-indent:2em">天門寺，在天門石下，僧瑞峯建。石凡三折，始達山路，丹青不能似也。</p>
<p style="margin-left:0em;text-indent:2em">護國草庵寺，明萬曆賜額，又名圓通庵。在天門石右，通天和尚建。有慈聖太后手書佛號金繡長旛，今失。唯所賜九層沈香塔尚存。</p>
<p style="margin-left:0em;text-indent:2em">大佛寺，縣東郊。明萬曆間，通天和尚之徒無窮，至京奏請慈聖太后開建。寺有千手千眼觀音大士銅像。土木弘麗，賜有香燈田五百畝，載在碑記。</p>
<p style="margin-left:0em;text-indent:2em">西坡寺，在城西南，唐武德六年建。舊名壽聖西坡寺，遊山者往來多宿此。</p>
<p style="margin-left:0em;text-indent:2em">聖積寺，離峨眉縣五里，即古慈福院。正德三年內江王重修。寺內有銅塔，高二丈許，永川萬華軒所施。寺前有樓，曰真境，一名老寶，乃慧寶禪師建。樓上有魏鶴山書「峨峯真境」四大字，內名賢題詠最多。舊志：「後嶺有洪範庵，過嶺有華嚴樓，大悲、興聖二庵，今俱廢。唯儒林橋隔澗西坡寺、度凹十方院無恙耳。」</p>
<p style="margin-left:0em;text-indent:2em">伏虎寺，在伏虎山下，行僧心安開建。宋紹興間虎狼為患，人迹罕見。有高僧士性建尊勝幢一座，據鎮方隅，患遂息。明末毀於兵火，繼得貫之和尚偕徒可聞禪師結茅接待，歷有數稔。於清順治十八年，督撫、司道捐俸修建。前後左右，凡列一十三層，甚為弘敞，誠峨眉之大觀也。</p>
<p style="margin-left:0em;text-indent:2em">華嚴寺，一名歸雲，在玉女峯下。唐<span class='corr'>昌福</span>達道禪師道場。宋紹興三年，僧士性重修。寺有旋螺殿，極奇古，初為白牛長老住持。明洪武時，僧廣圓領帖焚修。成化，改為會福寺。有宋紹興碑，及華嚴堠，左刻「至州十五里」<span class='note-inline'>(州，疑指今峨眉縣)</span>，右刻「至山頂七十里」。玉女峯頂上有池，宋有天女饋食邛州刺史馮楫故事，詳〈形勝〉。</p>
<p style="margin-left:0em;text-indent:2em">中峯寺，一名集雲；在白雲峯下，一名白巖，本晉乾明觀。時道士惑于三月三日昇仙之說，歲為毒蟒所食。有資州明果禪師至，暗伏獵人射殺之。道士感激，改觀為寺事焉。宋高僧茂真尊者重修。宋時孫、王、宋三真人羽化於此。又黃魯直習靜處也。明洪武時，僧慧安、法曇長老住持。內普賢大士殿，明成化三年，蜀昭王建。</p>
<p style="margin-left:0em;text-indent:2em">黑水寺，在對月峯，創自晉魏肇公。唐僖宗間，高僧慧通住錫，道聞朝廷，勅建永明華藏寺，並賜無縫衣、玉環、供器。滄桑無存。弘建普賢、延福、中峯、華嚴四剎，以山相火，易二水三雲抑之。繼席祖庭，位列《傳燈》。承璟、義欽、黑水、曇振、洞溪、廣悟，前後七代，悉宗風大振，故古今稱「峨眉祖堂」。黑水、洞溪俱以山彰名也。</p>
<p style="margin-left:0em;text-indent:2em">前牛心寺，在雙飛橋上牛心嶺。</p>
<p style="margin-left:0em;text-indent:2em">後牛心寺，宋繼業三藏開建。一名臥雲寺；一名延福院，即孫真人修真處。有吳道子畫壁〈十八羅漢像〉，一云張僧繇畫。宋淳祐間，僧紹才重修。明洪武時，廣濟禪師住持。</p>
<p style="margin-left:0em;text-indent:2em">萬年寺，即白水寺，昔蒲氏事佛舊址，寺創自晉時。唐慧通禪師精修。唐人有「聽廣濬禪師彈琴處」，即此寺。在宋為白水普賢寺，內敕建鑄大士銅像，並殿高十餘丈。太宗、真宗、仁宗，俱有御賜寶供。三經回祿，無存。明嘉靖間，旋修旋燬。萬曆間，敕改聖壽萬年寺。寺前有大峨樓，樓前有南戒名宗坊。左豎祇樹林坊。寺內殿凡七層，一毗盧、一七佛、一天王、一金剛、一大佛、一甎砌旋螺（中供銅鑄普賢丈六金身騎象像）、一接引殿。殿有明末代巡黃岡梧陽劉公捐造真武祠，今廢。寇亂，寺焚燬殆半。清巡撫張公捐俸莊嚴，載有碑記。寺有明萬曆頒賜藏經，今失，唯一敕尚存。</p>
<p style="margin-left:0em;text-indent:2em">靈巖寺，在大峨山下。南進高橋，寶掌和尚結廬舊址。寶掌，周威烈王十二年生，至唐高宗顯慶二年卒，壽一千七十一歲。其寺歷代重興。至宋紹興五年，改護國光林寺。明成化元年，又改為會福寺。後天順四年，頒賜龍藏。</p>
<p style="margin-left:0em;text-indent:2em">棋盤寺，在城南。進高橋，經太平墩路口，茂真尊者開建。墩前有一泉，常溫。</p>
<p style="margin-left:0em;text-indent:2em">蟠龍寺，近新開寺，進黃沙溪、冷竹坪，唐慧覺禪師開建。</p>
<p style="margin-left:0em;text-indent:2em">新開寺，在伏虎寺後，鞠家漕。萬曆三年，九老洞僧大用建。</p>
<p style="margin-left:0em;text-indent:2em">香巖寺，離伏虎寺後三里，西域香巖尊者居此。</p>
<p style="margin-left:0em;text-indent:2em">西禪寺，在縣西南十五里羅目街上。寺以僧名，與醫王白鵲同時。</p>
<p style="margin-left:0em;text-indent:2em">石佛寺，在縣西五里，今廢。</p>
<p style="margin-left:0em;text-indent:2em">玉屏寺，在縣西十里，袁家溝。</p>
<p style="margin-left:0em;text-indent:2em">彌陀寺，在楊鎮場下，隔河即二峨山。</p>
<p style="margin-left:0em;text-indent:2em">伽藍寺，在楊鎮場。</p>
<p style="margin-left:0em;text-indent:2em">茶土寺，在三峨山上。</p>
<p style="margin-left:0em;text-indent:2em">圓通寺，在四峨山下，上有花山。明印宗和尚住此，祈雨響應，感四眾雲集，設大戒壇。</p>
<p style="margin-left:0em;text-indent:2em">觀音寺，在經太平墩道傍，伍家坪。離城南一百里，古洞溪和尚住靜處。</p>
<p style="margin-left:0em;text-indent:2em">本壽寺，在縣北二十里，深幽至極，鞠惟律師說戒所。</p>
<p style="margin-left:0em;text-indent:2em">普賢寺，離縣二十餘里，寶曇國師開建。</p>
<p style="margin-left:0em;text-indent:2em">廣福寺，即前牛心寺別院，在寶現溪側，今廢。</p>
<p style="margin-left:0em;text-indent:2em">佛到寺，在覩佛臺下。由縣南轉西，從盤龍寺、黃沙溪、冷竹坪。開山日得石佛，故名。今廢。</p>
<p style="margin-left:0em;text-indent:2em">羅漢寺，在新開寺下。建日有梵僧赴齋，齋畢不見，今廢。</p>
<p style="margin-left:0em;text-indent:2em">果哲寺，今廢。</p>
<p style="margin-left:0em;text-indent:2em">永延寺，在九嶺岡下，明周藩建。</p>
<p style="margin-left:0em;text-indent:2em">法華寺，今廢。大隱寺，俱在二峨山下。</p>
<p style="margin-left:0em;text-indent:2em">放光寺，在後山。宋嘉州刺史王良弼奏請開建，今廢。</p>
</div>
<div class='div-other'><a id='mulu150' />
<p class='h2'>庵<span class='note-inline'>(靜室、館附)</span></p><p style="margin-left:0em;text-indent:2em">淨土庵，在桫欏坪上，明萬曆初，大智和尚建。師名真融，楚人。戒律精嚴，刻苦供眾。凡建立五臺、伏牛、峨眉、鎣華四常住。最後至普陀開海潮寺。有遺願碑存本庵，切戒子孫，不得背眾營私，恃強相爭。庵左有白龍池，水極甘洌。庵中佛像莊嚴細巧，最稱如法。</p>
<p style="margin-left:0em;text-indent:2em">臥雲庵，在藏經閣右，性天和尚建，後毀。清總制哈公及通省文武捐俸，命可聞禪師重建。絕頂無水，唯此庵下有半月池，各庵寺仰汲，詳〈形勝〉。有碑記。</p>
<p style="margin-left:0em;text-indent:2em">迴龍庵，在太子坪上，有戒壇，僧三濟開建。大覺庵，在通天塔左。</p>
<p style="margin-left:0em;text-indent:2em">法慧庵，在太子坪後。文殊庵，在七天橋右，天仙橋左，有坊曰「為天一柱」。</p>
<p style="margin-left:0em;text-indent:2em">白衣庵。富順庵。永定庵。聖水庵。鳳凰庵。普賢庵，在天門石。</p>
<p style="margin-left:0em;text-indent:2em">般若庵，在錫瓦殿下。彌陀庵，在錫瓦殿前。天啓庵，在山頂齒牙峯下。</p>
<p style="margin-left:0em;text-indent:2em">禪定庵。金像庵。勝峯庵。萬行庵，即太子坪，僧古智建。蓮華庵。洪範庵。</p>
<p style="margin-left:0em;text-indent:2em">華嚴庵。華藏庵。定慧庵。卓錫庵。毗尼庵。淨居庵。法華庵。慧日庵。太虛庵。鳳嶺庵。解脫庵，在解脫坡上，即觀音堂。</p>
<p style="margin-left:0em;text-indent:2em">呼應庵，在大峨石右，呼應峯後。相傳茂真尊者與孫真人弈棊於此。呼應庵側，有棊盤石，有溫涼二池。三仙洞庵。雄黃石庵。萬公庵。今俱廢。</p>
<p style="margin-left:0em;text-indent:2em">佛會庵。白衣庵。慈聖庵。禪定庵。鉢盂庵。</p>
<p style="margin-left:0em;text-indent:2em">千佛庵，即洪椿坪。伏牛山楚山和尚開建，德心大師重修。梵宇精潔，結構弘敞，常有千人。此地曲折幽雅，最為隱僻。</p>
<p style="margin-left:0em;text-indent:2em">大坪庵。石筍庵，在石筍溝。寶掌庵，在佛到寺右。鐵峯庵。</p>
<p style="margin-left:0em;text-indent:2em">福壽庵，在大峨石畔，僧性天果開建<span class='note-inline'>(此僧另是一位，非峯頂之性天)</span>。庵舊有九曲渠、流杯池，昔人觴詠其中。庵前有海棠，大數圍，高十餘丈，幹直上二尋，為數百年間物。石踞神水池上，體微側，詳〈形勝〉。</p>
<p style="margin-left:0em;text-indent:2em">龍泉庵。維那庵。月窟庵。勝峯庵。流春庵。圓教庵。白雲庵。<span class='note-inline'>(上七庵廢。)</span></p>
<p style="margin-left:0em;text-indent:2em">三望坡茶庵，在中峯寺傍。妙觀庵，在觀心坡上。九老洞茶庵，在華嚴頂上。</p>
<p style="margin-left:0em;text-indent:2em">洞泉庵，在豬肝洞下。儀鳳庵，在四峨花山下。</p>
<p style="margin-left:0em;text-indent:2em">洪範庵，有二，一在西坡寺前，一在山頂。大悲庵。石佛庵，在宋王觀壩下。</p>
<p style="margin-left:0em;text-indent:2em">三一庵，在瑜伽河下。鳳嶺庵。立禪庵，在曹溪洞右。寶珠庵，在石筍溝。</p>
<p style="margin-left:0em;text-indent:2em">半月庵，興聖庵，俱近聖積寺。</p>
<p style="margin-left:0em;text-indent:2em">龍鳳庵，即伏虎寺右靜室。前蔣太史易為蘿峯庵。</p>
<p style="margin-left:0em;text-indent:2em">飛龍庵，在玉女峯下，即伏虎寺左靜室。彌陀庵。聖水坪庵。定居庵，在山頂。</p>
<p style="margin-left:0em;text-indent:2em">太湖庵，僧融虛建，庵前有太湖石。</p>
<p style="margin-left:0em;text-indent:2em">金剛際靜室。蓮華社靜室，在九嶺岡上。九龍坪靜室，在蓮華石上。</p>
<p style="margin-left:0em;text-indent:2em">象鼻巖靜室。逝多園靜室。牛心鎮靜室。培風館，在捫參歷井坊後。</p>
</div>
<div class='div-other'><a id='mulu151' />
<p class='h2'>堂</p><p style="margin-left:0em;text-indent:2em">龍神堂，在伏虎寺左。觀音堂，在解脫坡。西龍堂，在梅樹埡下，今廢。</p>
<p style="margin-left:0em;text-indent:2em">喜光堂，在萬年寺，今廢。本尊堂，在二峨山下。三藏堂，在二峨山下，仰天窩。此處產香棃、櫻桃。學士堂，在通天塔左。中靜堂。</p>
<p style="margin-left:0em;text-indent:2em">觀心坡禪堂，在頂心坡後，僧空庵開建。大慈堂。沐浴<span class='corr'>堂</span>。</p>
<p style="margin-left:0em;text-indent:2em">會宗堂，即問宗堂，風道人明光開建。有碑記，在伏虎寺。</p>
<p style="margin-left:0em;text-indent:2em">海會堂，在萬年寺左。有御賜紫衣，及丁雲鵬畫歷代祖師像八十八軸，今俱毀。唯佛牙尚在，重十三斤。淨業堂，在萬年寺右，古泉清洌，足供萬人，相傳下有龍窩。</p>
</div>
<div class='div-other'><a id='mulu152' />
<p class='h2'>殿</p><p style="margin-left:0em;text-indent:2em">無量殿。</p>
<p style="margin-left:0em;text-indent:2em">純陽殿，在華嚴寺上，明御史郝衡陽建。龍神殿，在三望坡上。</p>
<p style="margin-left:0em;text-indent:2em">白雲殿，在梅子坡上，常有白雲屯聚，俗名雲壇。</p>
<p style="margin-left:0em;text-indent:2em">接引殿，在八十四盤下。清順治十七年，有河間府僧，年八十，至此，見佛像臥荒叢中，乃誓餓七日募修。時大雪，凡露餓六日，蜀趙翊皇登山，見而憫之。歸白督臺李公，捐金五百，命僧聞達重修。雷神殿，在雷洞左。</p>
<p style="margin-left:0em;text-indent:2em">木皮殿，在初歡喜亭上，五里。西域阿婆多開建，即古化城寺。昔有昆明施紹高、太<span class='corr'>和</span>王藎台來此，遇白猿獻二果，啖之，俱仙去。</p>
<p style="margin-left:0em;text-indent:2em">鷟殿，以山形如鸑鷟得名。一云「初殿」，又云「鑿井初殿」。在觀心坡上，駱駝嶺下。昔漢蒲公採藥見鹿處，後人因立此殿。殿下今尚有蒲氏村，皆公後也。</p>
</div>
<div class='div-other'><a id='mulu153' />
<p class='h2'>院</p><p style="margin-left:0em;text-indent:2em">慈福院，在聖積寺對門。普安院，在普安橋。華林院，在青竹橋。今俱廢。</p>
<p style="margin-left:0em;text-indent:2em">龍門院，在種玉溪上。惠續尼院，在黑水寺前。即月峯禪師（惠通禪師之妹）入定處。有黑虎巡廊之異。有御賜袈裟、玉環，今失。</p>
<p style="margin-left:0em;text-indent:2em">塔院，在學士堂右，圓覺庵下。金裝通天和尚肉身在內，至今生氣宛然。</p>
</div>
<div class='div-other'><a id='mulu154' />
<p class='h2'>樓</p><p style="margin-left:0em;text-indent:2em">老寶樓，即真境樓。玉皇樓，在伏虎寺溪右。家慶樓，在飛來岡大廟後，詳〈古迹〉。</p>
<p style="margin-left:0em;text-indent:2em">大峨樓，在萬年寺前，總督蔡公重建。白衣觀音樓，在雙飛橋上。</p>
</div>
<div class='div-other'><a id='mulu155' />
<p class='h2'>閣</p><p style="margin-left:0em;text-indent:2em">普賢閣，在中峯寺後。歸雲閣，在華嚴寺後。普溪閣，在大峨石後，僧瑞光建。</p>
<p style="margin-left:0em;text-indent:2em">聖水閣，在大峨石後，高僧化機隱此。明巡撫安慶吳用先築此居之。</p>
<p style="margin-left:0em;text-indent:2em">清音閣，在雙飛橋下，琉璃亭後。有一大石，名洗心臺，臺上建閣，今廢。</p>
<p style="margin-left:0em;text-indent:2em">菩薩閣，在白水寺，今廢。有榜曰「天下大峨山」。朝陽閣，在八十四盤上。</p>
<p style="margin-left:0em;text-indent:2em">觀音閣，在金剛臺上，臥雲庵後。閣前有小覩佛臺。楞嚴閣，在山頂。</p>
<p style="margin-left:0em;text-indent:2em">藏經閣，在山頂光相寺。萬聖閣，在普賢庵下。賢首閣，在七寶臺右。</p>
</div>
<div class='div-other'><a id='mulu156' />
<p class='h2'>亭</p><p style="margin-left:0em;text-indent:2em">涼風亭，在無量殿上。宗漏亭、玉液亭，俱在大峨石。琉璃亭，在牛心石。</p>
<p style="margin-left:0em;text-indent:2em">接王亭，在雙飛橋上。四會亭，在萬年寺前，有接引佛銅像。</p>
<p style="margin-left:0em;text-indent:2em">初喜亭，在九嶺岡上。大歡喜亭，在觀音巖上三里。思佛亭，在桫欏坪。</p>
</div>
<div class='div-other'><a id='mulu157' />
<p class='h2'>橋</p><p style="margin-left:0em;text-indent:2em">普庵橋<span class='note-inline'>(庵或作安)</span>，在聖積寺西一里。虎溪橋，在伏虎寺前。涼風橋，在無量殿上。</p>
<p style="margin-left:0em;text-indent:2em">解脫橋，在解脫坡下。玉女橋、青竹橋，俱在華嚴寺前。</p>
<p style="margin-left:0em;text-indent:2em">虎跳橋，在萬年寺左；一名七笑橋，為前賢張鳳羾、安盤、程啓充、徐文華、章寓之、王宣及僧瑞堂建。太平橋，在五十三步上。</p>
<p style="margin-left:0em;text-indent:2em">萬定橋，即古萬福橋，在大峨石上。百福橋，即響水橋，在歌鳳臺側。</p>
<p style="margin-left:0em;text-indent:2em">三望橋，在中峯寺上。雙飛橋，在牛心寺下。兩山相對，出牛心嶺，自中亙垂如貫珠。左一水從雷洞坪，繞白水寺來。右一水從九老洞，繞洪椿坪來。至此界作二道，雙虹跨淵。凡一橋受一水，一水出一洞<span class='note-inline'>(水分黑白，即符文水)</span>，勢如虬龍奮舞，兩不相下。過橋始馴，久之乃合。有石狀如牛心，鎮峽口，晶瑩如鏡。觀察西山張能鱗改為洗心石云。相傳左橋，始軒轅游勝峯時造。右則自漢至宋，不知經幾何數修理。古今多以此處為峨山第一勝景。<span class='note-inline'>(凡黑龍潭、寶現溪水，俱從此下，始出龍門也。)</span>仙女橋，在息心所下，窄甚。仙迹橋，在山頂。天仙橋，在山頂。七天橋，在山頂天門石上。</p>
<p style="margin-left:0em;text-indent:2em">積善橋，在觀音巖，自此可達洪椿坪。<span class='note-inline'>(一名萬度橋，有上中下三道。)</span>高橋，在靈巖寺前。</p>
</div>
<div class='div-other'><a id='mulu158' />
<p class='h2'>坊</p><p style="margin-left:0em;text-indent:2em">震旦第一山坊，在涼風橋下，即今伏虎寺。南戒名宗坊，在萬年寺前。</p>
<p style="margin-left:0em;text-indent:2em">為天一柱坊，在山頂天仙橋左。捫參歷井坊，在山頂銅瓦殿後。</p>
<p style="margin-left:0em;text-indent:2em">山後七十二古德名庵坊，在山頂大佛坪右。</p>
</div>
<div class='div-other'><a id='mulu159' />
<p class='h2'>塔</p><p style="margin-left:0em;text-indent:2em">小金塔，在聖積寺，高二丈餘，永川萬華軒施。普同塔，有二：一在伏虎寺逝多林，有澄江大師藏骨；一在四會亭。小石塔，在玉泉池側。</p>
<p style="margin-left:0em;text-indent:2em">滲金小塔四座，在山頂銅殿側，妙峯募造。沈香塔，在草庵寺。</p>
<p style="margin-left:0em;text-indent:2em">肉身塔，有二：一是黑水，一是通天。大僧塔，在紅珠山，即開建伏虎貫之和尚塔也。</p>
</div></div>
<div class='div-other'><a id='mulu160' />
<p class='h1'>第五、感應靈異</p>
<div class='div-other'><a id='mulu161' /><p style="margin-left:2em">一心顯現萬法，萬法不出一心。眾生與佛同然，本無所謂靈異。唯眾生久為業力所縛，自性功德不得受用。忽睹佛菩薩感應境界，輒詫為希有。由是返迷歸悟，背塵合覺，久久必能徹證自心。故知菩薩現光，現燈及諸妙相者，乃曲垂接引之大慈悲心也。故志靈異。</p>
</div>
<div class='div-other'><a id='mulu162' />
<p class='h2'>光燈</p><p style="margin-left:0em;text-indent:2em">諸經載佛說法時，恆放白毫光，或七寶光，是無相中之相，不可思議也。峨眉峯頂，晝則放光，夜則出燈，明由普賢示現，啓人生信。不然，何以唯菩薩道場有之，他則不聞耶？故志焉。</p>
<p style="margin-left:0em;text-indent:2em">佛光常放於光相寺前覩佛臺，下為萬仞深谷，臨巖作欄杆。光起時，寺僧鳴鐘，朝山大眾聞鐘齊集，憑欄而望。放光時，每在卓午。先有兜羅緜雲布滿巖壑，宛如玉地，名曰銀色世界。雲為水波、為傘蓋、為樓臺諸狀。上得日色照之，遂現圓光，從小漸大。外暈或七重、或五重，五色絢縵。環中虛明如鏡，觀者各見自身現於鏡中，舉手動足，影亦如之。止見己身，不見傍人，以此為異，此名攝身光。光上有金橋如虹，憑空而現，若可往來。有時雲氣散盡，出一光，如大虹霓圓，似水晶映物，名曰清現。凡光相依雲而出；其不依雲，則謂之清現，最難得者。又有白色無紅暈者，曰水光。如箕形者，曰辟支光。如鏡鉢形者，曰童子光。光皆一光，變態而異，名佛光。未發時，有鳥先飛過，作聲曰：「佛現了！佛現了！」已而佛光果出。此類雀而稍大，只有二枚鳥，別無種類。飛入佛殿，常就僧食，但不見有長育耳。凡朝山者，心主誠敬，則一二日內，即遇光現。否則有候至旬日，不現而歸者。七天橋、天門石巖畔，亦時有光現，與覩佛臺前之光無異。觀李中溪〈游雞足山記〉，與此光正相類，可見佛菩薩境界皆同。聖燈，乃現於夜。凡千百數，明熒騰空，冉冉來朝佛臺。就近拾之，一木葉耳。然四時皆然，其非楓林霜葉明矣。此真聖燈，凡夫無庸妄肆猜疑也。</p>
</div>
<div class='div-other'><a id='mulu163' />
<p class='h2'>佛光辯</p><p class="byline">何式恆</p><p style="margin-left:0em;text-indent:2em">嘗聞佛教圓通，掃去色空諸相。又聞佛教廣大，時現百千萬億化身。蓋有相無相之間，久欲致辯焉，而未果所願。余癸亥初夏，偕山陰孟蘊士登峨峯，禮普賢願王。陵晨，旭日初升，羣翳盡斂，蒙首、瓦屋及塞外曬經、雪嶺諸山，無不面目俱現。至午餘，兜羅雲布，忽成銀色世界。少頃，佛光從巖下漸起，紺綵奪目，不可迫視。仰首半空，突有五色祥光數道，隱現菩薩法相。余頂禮畢，益信化身之說不虛矣。夫世疑峨眉洞壑臨淵，日色反射，宜有異光。復疑山中多晶石，映日益陸離而大。此皆臆說，不可以存。余特述所見以著辯，俾後之遊峨者，知菩薩以無相為圓通之果，而有相未始不為廣大之因也。然則有相無相之間，殆不可思議云。</p>
</div>
<div class='div-other'><a id='mulu164' />
<p class='h2'>佛燈辯</p><p style="margin-left:0em;text-indent:2em">余客西蜀，峨眉咫尺，而未得措足者三載。每遇遊峨者，輒津津問之。若佛燈一事，或云是古木葉也，或云是千歲積雪精瑩凝結也。余疑之而未敢遽信。今於孟夏之望七，覩佛光後，益欲諦審於佛燈矣。夫諸佛菩薩，以至道度世，不難表光相示眾生，何惜昏夜一炬，令大地光明耶？爰是暝鐘初息，沙彌來報燈現，余急趨頂上，乍見一二熒熒處，猶然諸說橫據胸中。未幾，如千朵蓮華照曜巖前，有從林出者、有從雲出者、有由遠漸近冉冉而至者，殆不可數計，始歎耳食之不如目睹也久矣。昔蘇長公月夜泛舟，探石鐘之勝，因作〈石鐘山記〉，有曰：「事不經身歷即言之，未必得其真；得其真矣，而未必盡其詳。」蓋笑李渤之陋，而歎酈元之簡也。余不敏，何能紀佛燈？然親見種種如是，又何敢不以數言附於《峨志》之末，令後人益嗤後人也！</p>
</div>
<div class='div-other'><a id='mulu165' />
<p class='h2'>遊峨眉山記</p><p class="byline"><span class='note-inline'>(清)</span>蔡毓榮<span class='note-inline'>(川湖總督　三韓)</span></p><p style="margin-left:0em;text-indent:2em">古者立國，必依山川。在禮，諸侯祭其境內名山大川。山出為雲為風雨，則祭之，所以祈福禳災，祐國庇民，非獨務遊觀、覽勝概而已。蘇子瞻謂：「天下山水在蜀，蜀之山水在嘉。」蓋指峨山而言也。余以康熙辛亥奉命入蜀，忝為峨山主。又讀《通志》，宋范成大、明陳文燭、袁子讓、曹學佺遊記，所稱佛光、聖燈、兜羅緜雲者，心羨慕之，而未能無疑也。九月，余自蜀旋楚，道經嘉州，因念是山，為蜀之望。自兵火以來，蜀民鮮有孑遺；而嘉眉邛雅以南，獲稱安堵。斯山之靈，實式祐之，不可不修祀事。且以果右軍之緣，遂命駕往登。自伏虎、萬年諸蘭若，歷觀心、鷟殿、化城、雷洞諸奇險。震<span class='corr'>悼</span>怵心駭目，見諸前賢載記，及山圖詳誌且悉，不復縷述。余自萬年晨發，晡刻抵山巔。禮普賢大士畢，登覩佛臺，俯視下界，如在天上。少頃，白雲噓布，萬頃一色，望之如雪、如氈、如銀海，乃所謂兜羅緜雲者。無何，二佛現鳥如鸜鵒，依人衣袖間，鳴曰：「佛現！佛現！」忽大雲中現五色光，或黃、或赤、或紫、或綠、或碧，輪囷蓬渤，如太極暈、如大圓鏡，光彩射人，重重攝入。大眾歡呼，歎未曾有。迨至夜分，主僧復報聖燈現矣。余疾起往視，初見一燈二燈，旋繞虛空；已復散為百為千，若列宿海，若繁星翳天。寺僧合十向余，謂：「曩間宰官居士登山，候至數日，十餘日，求一見佛光不可得。今公甫至，三相俱現，非具大福德、至誠虔感，何遽為諸佛菩薩感應攝受，若此之神速也？」余遜謝不敢當。自念今歲仲冬，為家大人六袠誕期，余感荷大慈，獲覩瑞相，不勝慶幸。私心默禱，願此光明雲，上為聖天子有道萬年，受茲百福；家大人壽考康寧，永錫純嘏。蓋余至此，始信諸佛菩薩境界，不可思議。《華嚴經》所稱大光明山、普光明殿、藏海寶網、香雲徧滿，皆真實語，非親至其境者，不能知也。唯是自有此山以來，登者眾矣，或旬日始見佛光，又未能悉見所謂聖燈、兜羅緜雲者。余皆一朝見之，可不謂厚幸、一大奇緣也哉？是遊也，同行有皖江劉灊柱。餘謨諸君子抵山稍後，僅見聖燈、緜雲，未及覩光。余以王事於役，次日即下山，不及少留，方欲以是傲諸君子。灊柱笑而言曰：「佛光常住，相猶無相。若人以相見佛，佛即以相現；若人以無相見佛，佛即以無相現。凡所有相，皆是虛妄。使餘謨見猶不見，而況欲以見見乎？」余喜其言通於禪，故泚筆記之，而並錄其語于後。清康熙辛亥。</p>
</div>
<div class='div-other'><a id='mulu166' />
<p class='h2'>佛現鳥賦</p><p class="byline"><span class='note-inline'>(明)</span>廖<span class='corr'>大</span>亨<span class='note-inline'>(四川巡撫)</span></p><p style="margin-left:0em;text-indent:2em">杜宇化蜀，靈鷲開山。物無小而可忽，機有動而先傳。巖攢鴿鵓，眉掃蔚藍。光飛蝃蝀，華發優曇。七寶臺高，三生業重。灝養鴻濛，碧傾空洞。爰有神鳥，狀類伯勞。衣浣玄水，喙啄赤霄。紺緣豐領，羽點文苞。載飛載止，倏近倏遙。[矞*羽]䎀欲轉，翪翀以翹。不類瀟湘叫雨，有若洪巖戲翛。機忘剝啄，智謝繒繳。作錦衣之飛使，報虹綵於神皋。言隨意變，形幻舌饒。機不先而不後，緣如赴而如招。夫其崱屴峛崺之險，靉靆霠霃之交。霜鵬戢翼，霧豹歇嚎。荔披有魅，草宿無媌。而乃有羽可儀，其音載好。既山煇以壑媚，亦虹流而霓繞。白馬黃金，琪林瑤草。草木忽而蔥蒨，海雲遮而繪巧。聳赤城之霞標，烜文燦於海島。使面壁兒孫，歸崇佛老。目睜乎金剛閃灼，心切乎玉象縹緲。知微知彰，倏來倏杳。清絕桐花鳳，慧超秦吉了。嗟乎！楚鳳不作，孫龍亦邈。人我墮相，聲光誰葆。盡是皮毛誤大千，可以人而不如鳥？</p>
</div>
<p class='juan'>峨眉山志卷四終</p>
<div class='div-w'><a id='mulu167' />
<p class='h2'>附錄：《法苑珠林．千佛篇》述意文</p><p style="margin-left:0em;text-indent:2em">蓋聞九土區分，四生殊俗。昏波易染，慧業難基。久復愛河，長流苦海。不生意樹，未啓心燈。故三明大聖，八解至人；總法界而為智，竟虛空以作身。形無不在，量極規矩之外；智無不為，用絕思議之表。不可以人事測，豈得以處所論？將欲啓愚夫之視聽，須示真人之影迹。其猶谷風之隨嘯虎，慶雲之逐騰龍。感應相招，仰惟常理。自鹿樹表光，金河匿曜，故像法眾生，歸向有徵。雖千佛異迹，一智同途。大悲平等，隨性欲而利生；宏誓莊嚴，運慈舟而濟溺。眾生有感，機緣契會也。</p>
</div></div>
</div><!-- end of div[@id='body'] -->
</body></html>