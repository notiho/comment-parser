<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>峨眉山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu123' />
<p class='juan'>峨眉山志卷三</p>
<div class='div-other'><a id='mulu124' />
<p class='h1'>第三、全山形勝<span class='note-inline'>(附：峯、巖、臺、石、岡、洞、坡、坪、溪、河、溝、池、泉、井、山道、水道。)</span></p>
<div class='div-other'><a id='mulu125' /><p style="margin-left:2em">形具特拔之象，勢標嚴峻之儀。其鍾靈毓秀、涵賾蘊奧之致，誠足令住者、遊者睹境明心，觸機悟道。況登峯造極，蒙光見燈，曠觀宇宙之大，俯視天下之小者乎？故志形勝。</p>
</div>
<div class='div-other'><a id='mulu126' /><p style="margin-left:0em;text-indent:2em">峨山高出西南。〈禹貢〉梁州之山，岷、嶓、蔡、蒙。西山皆岷，北山皆嶓，南山皆蒙；峨眉之在〈禹貢〉，則蒙山之首也。任豫《益州記》云：「峨眉在南安縣界，兩山相對如蛾眉。」張華《博物志》以為牙門山。《郡志》因謂：「此山雲鬟凝翠，鬒黛遙妝，真如螓首蛾眉，細而長，美而豔也。」山有大峨、中峨、小峨。中峨，即二峨（古綏山），一名覆篷。《方輿記》云：「綏山廢縣在峨眉縣西四十里，高半大峨，形如覆釜，雄據南方。上有天池、葛由洞；下有豬肝洞、魚洞。」小峨，即三峨，一名鏵刃山，在縣東西六十里。距二峨九里，高半之。兩山耕作，可得數千人。其間草、木、茶、菜、荳、芋，蕃膴豐熟，足當田疇十分之五。又《眉州山川志》亦載：「峨眉在州城南二百里。」五代時，眉州即嘉州。及唐，析嘉州別置眉州。宋、明既因之，紀志者猶以峨山屬眉州，今實屬嘉定。而峨眉縣以山得名，亦舊名云。按《名山記》：「峨眉周帀千里，高二百二十里。石龕一百十二，大洞十二，小洞二十有八，南北有臺。」《名勝記》云：「前之岷江，大出而尾小。背之瓦屋，上正而平章。遠之雪山，纖浮而汩沒。」《峨山志》云：「後有曬經、瓦屋、青城、天竺、雪山，屏峙環列。」前即二峨、三峨。然二山俱以大峨得名。大峨高峻既極，足以兼二山也。從光相寺佛殿西望，見三峯插天，皆積雪如銀。每日下峯頭，則殿中然燈。相傳，此即西域崐崙山，即雪山也。每日月掩映，相為晝夜。夏日從北峯西下，冬日從南峯下，惟春秋間從中峯下，不爽云。西域去此尚遠，恐目力難及。今省城西望，亦有雪山，晴明時可見，疊茂纔三百里爾。宋白詩云：「不知立處高多少？但見星辰在下頭。」宋田錫云：「高二百里作一盤，八十四盤青雲端。」豈以至高求至高耶？東坡亦云：「峨眉山西雪千里。」今峨眉當省城東南三百餘里，而城樓登望不及，則言八十里、六十里者近是。唐太宗〈詠秋日〉詩有云：「還似成都望，直見峨眉前。」此語極盡山川形勝。太宗未至成都，但嘗遙領益州神相所矚耳。《國憲家猷》云：「峨眉山在蜀，為最高峻，蓋眾山盤礡而成。齊之泰岱，楚之武當，皆不及也。李太白所稱『峨眉高出西極天，羅浮直與青冥齊』者，非妄。」<span class='note-inline'>(三峨，云「在縣東西六十里」，恐「東西」二字，抑係「東南」或「西南」二字之誤。舊志〈圖說〉、〈形勝〉皆作「東西」，故今亦仍之。)</span></p>
<p style="margin-left:0em;text-indent:2em">峨眉，後周所置青衣，平羌舊理。此按峨眉縣，即古隋之綏山，唐之羅目，二縣入焉。縣西四十里，即綏山址，葛由賣木羊處。縣南三十里，即羅目址，本羅蒙山，訛為「羅目」也，今之木羊鎮羅目街是。李膺《益州記》云：「隋開皇九年，立峨眉縣，以山為名。縣在南安之西，峨眉之東。唐乾元間，獠叛，移就峨眉觀東，今縣理是。」</p>
<p style="margin-left:0em;text-indent:2em">酈道元《水經注》：「峨山東北有武陽、龍尾山，并仙者羽化之所。於其處得遺詠，雖神栖白雲，屬想芳流，藉念泉鄉。覽其餘誦，匪直邈想遐蹤，愛其文韻可念，故端牘抽札以詮。其詠略曰：『登武陽，觀樂藪，峨嶺千尋洋湖口。命騑螭，駕白駒，臨天水，心踟躕，千載後，不知如。』」</p>
<p style="margin-left:0em;text-indent:2em">凡游大峨者，自縣勝峯門出，至華嚴院十五里。前代于峨山創寺六所。惟光相居山絕頂，為游山之底極。華嚴居山之前峯，為游山之嚮導。而白水寺居其中。自白水歷綫徑六十里至頂，即普賢示現處。屋皆以板代瓦。今庵寺數十倍於昔矣。</p>
</div>
<div class='div-other'><a id='mulu127' />
<p class='h2'>峯<span class='note-inline'>(十三峯，附四頂、三山)</span></p><p style="margin-left:0em;text-indent:2em">香鑪峯，在龍昇岡轉身，迴龍山羅漢寺東。</p>
<p style="margin-left:0em;text-indent:2em">寶掌峯，在大峨石後。</p>
<p style="margin-left:0em;text-indent:2em">呼應峯，在白雲峯左，中峯寺後。下有茂真尊者庵。庵前有溫涼泉、三仙洞、雄黃石。</p>
<p style="margin-left:0em;text-indent:2em">玉女峯，在玉女橋上，華嚴寺左。峯上有池，相傳為天女浴器。深廣四尺，歲枯不涸。宋邛州守馮楫結茅峯下，諷誦《華嚴》，天女饋食於此。池畔有飛龍庵，庵旁一石，有龍蟄焉。一夕雷神劈石，石開龍飛去，故名。左又有鳳嶺庵，今俱廢。</p>
<p style="margin-left:0em;text-indent:2em">白雲峯，即白巖峯，在中峯寺後。</p>
<p style="margin-left:0em;text-indent:2em">十七峯，在萬年寺前，四圍環繞。一云即寶掌峯。</p>
<p style="margin-left:0em;text-indent:2em">鉢盂峯，在萬年寺前，平地突起如盂。</p>
<p style="margin-left:0em;text-indent:2em">石筍峯，在萬年寺前，雙飛橋、石筍溝、黑龍潭。又名玉筍峯。一云在長老坪左。</p>
<p style="margin-left:0em;text-indent:2em">翠竹峯，在長老坪右。</p>
<p style="margin-left:0em;text-indent:2em">十二峯尖，在九老峯上，近後牛心寺。</p>
<p style="margin-left:0em;text-indent:2em">天池峯，在山頂，下即洪椿坪。</p>
<p style="margin-left:0em;text-indent:2em">齒牙峯，在山頂天啓庵下。</p>
<p style="margin-left:0em;text-indent:2em">蓮華峯，在山頂呼應庵東。上有不到寺，木蓮華四季俱開。一云即青蓮峯與大尖峯也。</p>
<p style="margin-left:0em;text-indent:2em">蓮華頂，在初殿九嶺岡上。又華嚴寺上有古心坪，亦名華嚴頂。</p>
<p style="margin-left:0em;text-indent:2em">千佛頂，在山頂，即千佛巖。下多高人隱此。</p>
<p style="margin-left:0em;text-indent:2em">牛心頂，在雙飛橋後。<span class='note-inline'>(頂亦峯類，故附於此。)</span></p>
<p style="margin-left:0em;text-indent:2em">弓背山，即木皮殿賓山。</p>
<p style="margin-left:0em;text-indent:2em">馬鞍山，在五十三步下，太平橋前。</p>
<p style="margin-left:0em;text-indent:2em">花山，即四峨山，其形棱瓣如花。</p>
<p style="margin-left:0em;text-indent:2em"><span class='note-inline'>(以上，山以形得名，故亦附峯後。)</span></p>
</div>
<div class='div-other'><a id='mulu128' />
<p class='h2'>巖<span class='note-inline'>(四巖)</span></p><p style="margin-left:0em;text-indent:2em">象鼻巖，在後牛心寺。</p>
<p style="margin-left:0em;text-indent:2em">觀音巖，有二：一在後牛心寺，進洪椿右手；一在八十四盤，大歡喜亭下。</p>
<p style="margin-left:0em;text-indent:2em">光明巖，在天仙橋側。一云即覩佛臺。</p>
</div>
<div class='div-other'><a id='mulu129' />
<p class='h2'>臺<span class='note-inline'>(六臺)</span></p><p style="margin-left:0em;text-indent:2em">授道臺，在純陽殿後，宋皇坪上。相傳軒轅訪道於天皇真人，授九仙三一五牙經處。舊有道紀堂、幽館別室三百五十間。臺右有千人洞，名「虛靈第七洞天」，又有呂仙劍畫十字洞。</p>
<p style="margin-left:0em;text-indent:2em">升仙臺，在呂仙十字洞右。後漢<span class='corr'>漢安</span>元年，為瞿君武，字鵲子，入峨眉師事天皇真人，得仙，乘白龍往來，每繫龍於彭山黃龍鎮灘上。龐籍詩：「巢鳳閣邊勞遠夢，繫龍灘下認前題」是也。灘，即寶磬洲，即漢綏和五年犍為人得寶磬十六上獻處。</p>
<p style="margin-left:0em;text-indent:2em">歌鳳臺，在大峨石前，楚狂舊廬。明弘治間，督學王敕改今名。</p>
<p style="margin-left:0em;text-indent:2em">覩佛臺，在鐵瓦殿前。一名光相臺。</p>
<p style="margin-left:0em;text-indent:2em">小覩佛臺，在山頂觀音閣前。</p>
<p style="margin-left:0em;text-indent:2em">七寶臺，在山頂金剛石下。一名獨尊臺。巖下有石臺石樞，刻有「鬱儀引日精結璘致月神得道處」。</p>
</div>
<div class='div-other'><a id='mulu130' />
<p class='h2'>石<span class='note-inline'>(二十六石)</span></p><p style="margin-left:0em;text-indent:2em">太湖石，有二，一在無量殿左，此石煎湯服之，可療心氣疼痛；一在太湖庵下。</p>
<p style="margin-left:0em;text-indent:2em">宛轉石，在黑水坪。</p>
<p style="margin-left:0em;text-indent:2em">普賢石，在柟木坪下，從純陽殿望之，可見。</p>
<p style="margin-left:0em;text-indent:2em">大峨石，在神水側，有呂純陽書「大峨石」三字，陳圖南書「福壽」二字。</p>
<p style="margin-left:0em;text-indent:2em">鳳嘴石，即鷄公石，在歌鳳臺。</p>
<p style="margin-left:0em;text-indent:2em">牛心石，在雙飛橋下，明瑩照人眉目。</p>
<p style="margin-left:0em;text-indent:2em">雄黃石、棋盤石，俱在呼應庵後。</p>
<p style="margin-left:0em;text-indent:2em">太子石，在頂心坡中。</p>
<p style="margin-left:0em;text-indent:2em">升象石，在洗象池側。</p>
<p style="margin-left:0em;text-indent:2em">蓮華石，在初殿上。</p>
<p style="margin-left:0em;text-indent:2em">善財石，在接引殿後，觀音閣巖下。</p>
<p style="margin-left:0em;text-indent:2em">象王石，在太子坪下。</p>
<p style="margin-left:0em;text-indent:2em">天門石，在山頂老僧樹旁。兩石如削，中通一綫，深二丈許，為天然門戶。此處石壁，凡三折始達山道，至七天橋。尋常圖畫，皆不能似。</p>
<p style="margin-left:0em;text-indent:2em">瑞星石，在山頂通精泉下，錫瓦殿側。</p>
<p style="margin-left:0em;text-indent:2em">金剛石，有二，一即七寶臺下，有石室石樞，在覩佛臺巖左，峭削六棱，見者赫然；一在天柱峯，自此可至後牛心寺。</p>
<p style="margin-left:0em;text-indent:2em">磐陀石，在七寶臺下。</p>
<p style="margin-left:0em;text-indent:2em">石筍、聖鐘，俱在九老洞下。</p>
<p style="margin-left:0em;text-indent:2em">仙人面、仙人手，俱在山頂，觀音巖絕壁，人不能到。</p>
<p style="margin-left:0em;text-indent:2em">蓬萊三島石，直下有無縫塔。飛雲霞（俱在千佛頂下），以雲射朝霞得名。</p>
<p style="margin-left:0em;text-indent:2em">東坡石，即龍門洞石壁題額處。</p>
</div>
<div class='div-other'><a id='mulu131' />
<p class='h2'>岡<span class='note-inline'>(五岡)</span></p><p style="margin-left:0em;text-indent:2em">九嶺岡，在初殿上。</p>
<p style="margin-left:0em;text-indent:2em">黑水岡、白水岡，俱在本黑水、白水寺前。</p>
<p style="margin-left:0em;text-indent:2em">龍昇岡，在雙飛橋下，中峯寺上。</p>
<p style="margin-left:0em;text-indent:2em">飛來岡，在縣北大廟後，有飛來殿。殿內有唐時家慶樓、呂純陽仙筆，詳〈古蹟〉。</p>
</div>
<div class='div-other'><a id='mulu132' />
<p class='h2'>洞<span class='note-inline'>(二十二洞)</span></p><p style="margin-left:0em;text-indent:2em">風洞，有二，一在涼風橋；一在萬松山大小深坑上。</p>
<p style="margin-left:0em;text-indent:2em">十字洞，在宋皇觀右，呂純陽以劍劃之。此洞深廣叵測，水自龍門對山飛作瀑布。嘗見竹籜隨水流出。</p>
<p style="margin-left:0em;text-indent:2em">白龍洞，有三，二在古德林：此處分上下二洞，上洞淹沒，下洞今填築為庵。一在雙飛橋北磴道上，白巖，石刻「白龍洞」三字，不知所在。</p>
<p style="margin-left:0em;text-indent:2em">丹砂洞，洞旁舊有祠，祠板羅漢乃張僧繇畫，甚著靈異。</p>
<p style="margin-left:0em;text-indent:2em">孫真人洞，與丹砂洞俱在後牛心寺左。孫思邈煉丹洞也。藥鑪、丹竈現存，巖石皆碎裂，無草木，說者以為丹氣薰蒸所致。方士多取此石煑服，以為能助精養神云。張方平有詩載後。</p>
<p style="margin-left:0em;text-indent:2em">無懷洞，在黑水寺前，惠續尼院旁。</p>
<p style="margin-left:0em;text-indent:2em">三仙洞，在呼應庵後。</p>
<p style="margin-left:0em;text-indent:2em">羅漢洞，在木皮殿下，僅石罅數尺。</p>
<p style="margin-left:0em;text-indent:2em">九老洞，在九嶺岡初殿上，相傳有九仙叟居此，故名。洞深窈莫測。舊有入者，然炬行三十餘里，聞鷄犬鼓樂音。蝙蝠如鴉撲炬，乃出。中有觀音水，一勺，可資掬飲。巖下即卜應泉也。</p>
<p style="margin-left:0em;text-indent:2em">伏羲洞、女媧洞、鬼谷洞，俱在雷洞坪巖下。鬼谷於此著書，名《珞琭子》。</p>
<p style="margin-left:0em;text-indent:2em">葛仙洞，在二峨山白巖溪上。周成王時，羌人葛由騎木羊處，詳〈神仙〉。上有天池，與李仙洞相對。</p>
<p style="margin-left:0em;text-indent:2em">李仙洞，在二峨山。</p>
<p style="margin-left:0em;text-indent:2em">玉蟾洞，在二峨山口，仰天窩下，白巖溪旁。相傳白海瓊隱處。</p>
<p style="margin-left:0em;text-indent:2em">龍門洞，離縣西十里，在石家壩，即雙飛橋下。二水合流至此，兩山相對如合，水從中出，紺碧無底。兩巖卓立，色如碧玉，刻削光潤。入峽千餘尺，有兩瀑布，各出一巖頂。巖根有磐石承之，激為飛雨濺沫，人過其前，衣皆沾溼。絕壁有圓龕，去水可二丈，即龍洞也。峽中石寒水清，非復人世境，人亦不能久留也。昔人云：「聞峨眉雙飛，不減廬山、三峽；及至龍門，雙飛又在下風。天下峽泉之勝，推龍門為第一。」有東坡大書「龍門」二字。遊者乘桴而入，援梯而上，道極險峻。壁上刻古今文人詞翰極多。</p>
<p style="margin-left:0em;text-indent:2em">紫芝洞，一名豬肝洞，在羅目街對門。明督學王公敕過洞前羅目街，知有異物。掘地得石碣，上有「紫芝洞」三字，旁註「一山五口道人書」，今猶豎道左。</p>
<p style="margin-left:0em;text-indent:2em">爛柯洞，在紫芝洞上一里，洞口刻「爛柯」二字。</p>
<p style="margin-left:0em;text-indent:2em">魚洞，在縣南三十里，二峨山下。其水混混，夏涼冬溫。下即冷水河，河畔有乾洞。《元和志》謂：「有穴，初纔容一人。行數里，漸覺平坦。有蝙蝠大如箕，至此止而難進。」</p>
</div>
<div class='div-other'><a id='mulu133' />
<p class='h2'>坡<span class='note-inline'>(六坡)</span></p><p style="margin-left:0em;text-indent:2em">解脫坡，在涼風橋上。</p>
<p style="margin-left:0em;text-indent:2em">三望坡，在中峯側。</p>
<p style="margin-left:0em;text-indent:2em">金剛坡，在雙飛橋，洪椿坪大路。</p>
<p style="margin-left:0em;text-indent:2em">象牙坡，在白龍洞上。</p>
<p style="margin-left:0em;text-indent:2em">觀心坡，在萬年寺上。</p>
<p style="margin-left:0em;text-indent:2em">梅子坡，在木皮殿上。</p>
</div>
<div class='div-other'><a id='mulu134' />
<p class='h2'>坪<span class='note-inline'>(十七坪)</span></p><p style="margin-left:0em;text-indent:2em">華嚴坪，在純陽殿後。相傳赤城隱士舊居，一名赤城山。有古心和尚開建靜室，亦名古心坪。</p>
<p style="margin-left:0em;text-indent:2em">宋皇坪，孤峙於伏虎寺左，乃天皇授道於軒轅處。詳〈授道臺〉。</p>
<p style="margin-left:0em;text-indent:2em">洪椿坪，即千佛庵，在牛心寺後。詳〈寺觀〉。</p>
<p style="margin-left:0em;text-indent:2em">聖水坪，有泉，三冬不涸，在響水壩。一云在山頂學士堂後。</p>
<p style="margin-left:0em;text-indent:2em">太子坪，在三倒拐上，即萬行庵。</p>
<p style="margin-left:0em;text-indent:2em">大峨坪，即冷竹坪對門山。</p>
<p style="margin-left:0em;text-indent:2em">九龍坪，即蓮華石對面。</p>
<p style="margin-left:0em;text-indent:2em">寶掌坪，在洪椿坪右。</p>
<p style="margin-left:0em;text-indent:2em">黑水坪，在黑水寺前。</p>
<p style="margin-left:0em;text-indent:2em">大坪，在洪椿坪左。</p>
<p style="margin-left:0em;text-indent:2em">長老坪，在大小深坑上。</p>
<p style="margin-left:0em;text-indent:2em">雷洞坪，在梅子坡下。有雷龍居此，凡七十二洞。</p>
<p style="margin-left:0em;text-indent:2em">輭草坪，在山頂思佛亭前。</p>
<p style="margin-left:0em;text-indent:2em">大佛坪，在錫瓦殿門前下坡。</p>
<p style="margin-left:0em;text-indent:2em">桫欏坪，在千佛頂後。每見前賢游山記，俱以八十四盤大歡喜亭上為桫欏坪。詢之山中耆舊，云：「坪在山後，非初登頂即有此坪也。」如以地有桫欏樹擬之，此樹徧滿山頂，無處不可名「桫欏坪」也。</p>
<p style="margin-left:0em;text-indent:2em">羅漢坪，在山頂，與桫欏坪相連，梵僧於此出沒。</p>
<p style="margin-left:0em;text-indent:2em">獅子坪，近羅漢坪，景最幽雅。</p>
</div>
<div class='div-other'><a id='mulu135' />
<p class='h2'>溪<span class='note-inline'>(十一溪，附一潭)</span></p><p style="margin-left:0em;text-indent:2em">虎溪，在伏虎寺前。上通馬家溝，下通瑜伽河，溪內石子細潤。</p>
<p style="margin-left:0em;text-indent:2em">梁渡溪，在雙飛橋後，此可至後牛心。</p>
<p style="margin-left:0em;text-indent:2em">雙溪，有二，一即雙飛橋，舊名雙溪橋，二水從橋下出。溪中有五色石，白質青章，朝日射之，光彩煥發，名大士小現。一在青龍場對門，觀音庵上。</p>
<p style="margin-left:0em;text-indent:2em">虎跳溪，一名虎溪橋。晉僧慧通禪師初游黑水，因水暴漲，良久，俄有虎伏於前，師因騎而渡，故名。</p>
<p style="margin-left:0em;text-indent:2em">寶現溪，在牛心寺前。宋僧三藏師繼業，自天竺歸來，登峨眉。至此橋，見兩石鬭溪上。攬得其一，眉目宛然，以為寶，故名。</p>
<p style="margin-left:0em;text-indent:2em">洗腳溪，在山頂思佛亭輭草坪上。</p>
<p style="margin-left:0em;text-indent:2em">黑龍潭，在石筍溝上，九老洞下。</p>
<p style="margin-left:0em;text-indent:2em">白巖溪、銅官溪，俱在二峨山下。</p>
<p style="margin-left:0em;text-indent:2em">黃沙溪，在高橋上。過橋即靈巖寺。</p>
<p style="margin-left:0em;text-indent:2em">種玉溪，在龍門洞下，怪石刻露如玉。</p>
</div>
<div class='div-other'><a id='mulu136' />
<p class='h2'>河<span class='note-inline'>(三河，附二水)</span></p><p style="margin-left:0em;text-indent:2em">羅目河，出峨眉山麓。右溪自小天池以東，左溪自黃毛坪以北。至羅目廢縣界，合二溪之委為江水。石甚奇怪。</p>
<p style="margin-left:0em;text-indent:2em">峨眉山有濛水，即大渡河也。水發濛漢，東<span class='corr'>南</span>流與涐水合，徑汶江道。呂忱曰：「涐水出蜀。許慎以為涐水也，從水、我聲。南至南安，入大渡水。大渡水又東入江。」一云大渡河出嶲州界，經羅目縣東南，入龍游界。</p>
<p style="margin-left:0em;text-indent:2em">瑜伽河，在普庵橋前，三一庵上。</p>
<p style="margin-left:0em;text-indent:2em">彝惜水，在羅目縣東北五十里，源出嶲州界。中有嘉魚，長三尺。每年二月，隨水而下；八月逆水而上，入穴。〈蜀都賦〉云：「嘉魚出於丙穴」是也。</p>
<p style="margin-left:0em;text-indent:2em">符文水。二水出大峨山，北曰「白水」，南曰「黑水」。或云此水即流至雙飛橋者。又二水俱東南流，成大河，故附河後。</p>
</div>
<div class='div-other'><a id='mulu137' />
<p class='h2'>溝<span class='note-inline'>(四溝)</span></p><p style="margin-left:0em;text-indent:2em">馬家溝，在伏虎寺後。</p>
<p style="margin-left:0em;text-indent:2em">乾溪溝，在伏虎寺前。</p>
<p style="margin-left:0em;text-indent:2em">母家溝，在麻子壩上。</p>
<p style="margin-left:0em;text-indent:2em">石筍溝，在洪椿坪前。</p>
</div>
<div class='div-other'><a id='mulu138' />
<p class='h2'>池<span class='note-inline'>(十池，附溫涼二泉)</span></p><p style="margin-left:0em;text-indent:2em">神水池，在大峨石旁，即玉液泉。相傳隋智者大師住荊州玉泉，偶患病，有神女取此水供養，故名。</p>
<p style="margin-left:0em;text-indent:2em">玉女池，在華嚴寺左，詳〈玉女峯〉。</p>
<p style="margin-left:0em;text-indent:2em">明月池，在萬年寺後。</p>
<p style="margin-left:0em;text-indent:2em">洗象池，在歡喜亭。</p>
<p style="margin-left:0em;text-indent:2em">溫涼二泉，在後牛心寺，隔溪即呼應庵。</p>
<p style="margin-left:0em;text-indent:2em">八音池，在黑水寺過虎跳橋。遊人拍一掌，則一蛙鳴，餘蛙次第皆鳴，數皆合八。後一蛙復大鳴一聲，眾蛙乃止。</p>
<p style="margin-left:0em;text-indent:2em">聖水池，在十七峯下。</p>
<p style="margin-left:0em;text-indent:2em">天池，有二，一在大峨頂，臥雲庵右，名半月池，又名觀音泉，即井絡泉也。池上一窪，日飲千人。人以汙穢觸之即涸；寺僧誦經懺謝，泉始復舊，故又名聖泉。一在二峨山上，葛由洞側。</p>
<p style="margin-left:0em;text-indent:2em">白龍池，在大峨山頂，近淨土庵，水極甘美。中有龍子，僧以盤取示遊客，甚馴。旱時禱，可致雨。</p>
<p style="margin-left:0em;text-indent:2em">龍池，在縣西南四十里，峨眉山下。四山環抱，一鏡中涵，瀰漫十餘里。籟靜波澄，風生浪作。水深黑無底，其下有蛟龍居之。每晴明時，隱見大鯉四尾及水獸龍馬，遊戲其間。中多魚，居民藉此為利。漢李膺記：「峨眉山下有龍池，廣長十里。」即此。</p>
</div>
<div class='div-other'><a id='mulu139' />
<p class='h2'>泉井<span class='note-inline'>(四泉)</span></p><p style="margin-left:0em;text-indent:2em">下應泉，在牛心寺。久雨將晴，炊米赤；久晴將雨，炊米亦赤。餘如常。</p>
<p style="margin-left:0em;text-indent:2em">通精泉，在錫瓦殿左，今填沒。</p>
<p style="margin-left:0em;text-indent:2em">紫蘭泉，在二峨羅目街對山豬肝洞下。有庵，曰「洞泉」。</p>
<p style="margin-left:0em;text-indent:2em">溫泉，在棋盤寺，近高橋靈巖寺。</p>
</div>
<div class='div-other'><a id='mulu140' />
<p class='h2'>附：山道</p><p style="margin-left:0em;text-indent:2em">自峨眉縣出南門，過儒林橋街，為馬寨山、舊學基、什方院。進五里，為聖積寺，有真境樓。乃高僧慧寶所建，人呼老寶樓，今訛為「了鴇」，非也。又一里，為普庵橋，即余大師坐化處。昔人稱有普賢殿、慈福、普庵二院、八卦井，今俱廢。惟楊家岡向東南三里，為白水莊、獨村店、瑜伽河。依山逆上二里，為大光明山，乃舊呼地名。又一里，為會宗堂。又一里，為虎谿橋。左上為龍神堂。此處多虎，宋僧士性建尊勝幢壓之，虎患始息。又行僧心庵建伏虎寺，兵火灰燼。清順治庚子，貫之大師率徒可聞禪師重建，規模宏敞，雲水湊集，入峨第一叢林也。沿溪行，有無量殿（清巡撫羅公，託可聞重修），涼風橋<span class='note-inline'>(以上有風洞得名)</span>。未半里，至馬家溝、解脫橋，橋上行人坐聽泉聲甚美。上即解脫坡，有解脫庵。再進二里，青竹橋，為華嚴寺，寺即歸雲閣是也。華嚴頂上有古心坪，因開建僧得名。下有玉女橋，左即玉女峯。上為木涼傘，傘乃大柟樹，偃覆甚廣。上即柟木坪。上為純陽殿，俯谿下有石如船，水出灌堰，即呼菩薩神船也。<span class='note-inline'>(殿後華巖坪，舊名赤城山。舊有香烟、羅漢、白雲寺，今廢。殿東北，即宋皇觀舊址，名道紀堂。華嚴寺賓岑，伏虎寺青龍山也。觀在龍門洞南，近神船下。左有千人洞、授道臺、軒轅觀、虛靈第七洞天。右有呂仙劍劃十字洞、瞿真仙人升仙石。非登頂大路，不贅。)</span>進一里，為五十三步、天慶庵。始伏虎寺行僧獨峯開建，延高僧瞿如師居之。又一里，為太平橋、馬鞍山。昔有距那、龍泉、天臺等庵，俱廢。山盡處，為萬福橋。約里許，為大峨石。石傍有泉，曰「玉液」，亦名神水泉。有宋陳圖南大書「福壽」二字。又有明督學郭公子章，大書「靈陵太玅之天」六字，遒勁似顏魯公。此處有福壽庵、神水閣。其靈文閣、勝峯、立禪、彌陀等庵，俱廢。進此二里，曹溪閣，巋然靈光。有一僧守之，欲游洪椿者，飯此。過此為歌鳳臺，乃楚狂接輿舊廬。臺前為響水橋，四山皆響，但不見泉之來去，亦奇事也，昔人名此處為山潮。過鳳嘴石，稍上為中峯寺。寺倚白雲峯<span class='note-inline'>(一名白巖)</span>，乃晉乾明觀，明果大師至，始改為寺。出寺，為三望坡。行一里，為龍昇岡、龍神殿。又三折，過樟木、牛心二嶺。至前牛心寺路口，下坡為雙飛橋，橋有清音閣。橋下有石，狀如牛心，名牛心石。當二水交衝處，其光如鑑，照人眉目，此處景物最美。<span class='note-inline'>(從此灣內南入，左進為廣福寺，乃寶現溪。由寺入石筍溝、寶珠溪、天柱峯、金剛石，凡數折。後牛心寺又名臥雲，即古延福院，有白雲、青蓮二閣，乃孫真人修道處。寺左丹砂洞，遙望大峨石左，中峯寺後，即呼應峯，茂真尊者與真人弈棋處。有呼應庵、溫涼池。後有三仙洞、雄黃石。由寺前下坡，舊路自觀音巖、瓦廠，下至積善橋，亦可至洪椿坪。又有觀音洞、十二尖峯、白雲峽、淘米泉，曲行紆入，景物最佳美矣。)</span>從雙飛橋而上，有接王亭，今廢。又五里，為古德林，別傳和尚手植，每種一樹，誦《法華經》一字，禮一拜。今延袤二里，枝葉扶疎。又一里，為白龍洞、象牙坡。又一里，為四會亭、大峨樓。元朝重修，明末燬於兵火，清總督蔡公捐俸鼎新之。樓左為慈聖庵、白衣庵、海會堂。直上為萬年寺，唐僧惠通禪師建，即白水普賢寺，明萬曆改今名。<span class='note-inline'>(西去十里，為虎跳橋，山壁峭立，屈曲十二盤而上，有八音池、黑水寺，即唐勅修華藏寺，為一山祖庭。)</span>萬年寺上，為喜光堂、太子石。登頂心坡<span class='note-inline'>(即觀心坡也)</span>，後有庵，名妙觀、空庵禪堂。過此為鬼門關、石碑岡、茅亭嘴、石子雷、大小鵝嶺、息心所、仙女橋，窄甚。又過大小深坑，上長老坪。約行里許，為鷲殿，一名初殿。自萬年至此，總有十五里，此處四時俱有筍，味勝常。下有蒲氏村，開山蒲公後也。殿後有峯，羅漢殿今廢。又上為一盌水，昔有聖僧施茶於此。上九嶺岡，五里，為華嚴頂，地名蛇倒退。<span class='note-inline'>(從此而下五里，至九老洞，景物幽勝，但路峻險為難。)</span>山上茶庵，為九老洞僧所設，行人至此稍息。從此上九龍坪、木龍拐、蓮華石。石既微甚小，如棋枰大，華劈孱顏，略似芙蓉耳。又行一里，危梯峭棧，名鵓鴿鑽天。上嶺，為初喜亭<span class='note-inline'>(一名錯歡喜)</span>。亭傍有小池，名洗象池。又上為滑石溝、木皮殿，即古化城寺，西域阿婆多開建。自九嶺岡至此，凡三十里。<span class='note-inline'>(對門弓背山後，有觀音巖。)</span>殿後為梅子坡，一路傍巖設立木柵欄，行人扶之而上。乃秦人劉海英、趙光明募施者。從此上胡孫梯<span class='note-inline'>(一名陵雲梯)</span>，至高處稍平，為白雲殿，今廢。又上為雷洞坪，此處有禁聲鐵碑，犯者常致風雷暴至。<span class='note-inline'>(下有伏羲、女媧、鬼谷三洞，蓋人迹罕到。)</span>過雷神洞里許，為接引殿、為新殿。歷八十四盤，折盡為朝陽閣、觀音巖。過三倒拐，為太子坪，即萬行庵。庵基屢易，今特寬廣靚深，乃行僧聞達重建。旋至迴龍庵（即戒壇）、圓覺庵（即護國草庵禪寺），明萬曆時，通天和尚開建，內有九層沈香塔。<span class='note-inline'>(自此橫去，為通天和尚肉身塔、學士堂、普賢庵、大覺庵、中靜室。)</span>過老僧樹，躡天門石，石凡三折。天門寺倚石為門，徑極幽峭。左轉為七天橋、天仙橋。又上為錫瓦殿、銅瓦殿。其右為鐵瓦殿，即光相寺也。寺前為覩佛臺，右有小金殿、錫瓦殿。前有泉，名井絡，一寺仰汲。金殿之前為藏經閣，即永延寺。迤北為楞嚴閣<span class='note-inline'>(從高橋峯下，有小剛石、覩佛臺，下有冷竹坪、蓮華峯、不到寺)</span>。臺左有山，為培風館。右橫為臥雲庵、伏虎寺，可聞禪師重建。庵後為觀音閣，今廢<span class='note-inline'>(閣下有飛來鐘)</span>。迤北為天啓庵<span class='note-inline'>(庵下即七天橋、文殊庵，上山來路)</span>、錫瓦殿。左首直下為白龍池，水極甘美。有龍子，可掬起隨喜。池下為淨土庵，乃大智和尚開建<span class='note-inline'>(庵左過嶺直下為華藏庵，東萍大師開建，今廢。錫瓦殿左，橫去為飛雲霞，上頂為賢首閣、千佛頂，乃伏牛僧無心所開。巖下蓬萊三島。右去為羅漢、師子、桫欏等坪。自此朝北而行，可至白龍池、大覺塔院、迴龍大路也)</span>。景物湊聚，不能盡述，人亦不能到也。登頂四望，瓦屋、曬經及雪山、天竺、青城一帶，朗朗如在眉睫。惟山多雲霧，不能久晴為悵耳。</p>
<p style="margin-left:0em;text-indent:2em">從雙飛橋至洪椿坪路：清音閣、後牛心寺、溫涼二泉、石筍溝、牛心頂、觀音巖、象鼻巖。洪椿坪，即千佛庵，乃明僧德心上人開建，銳峯重修。</p>
<p style="margin-left:0em;text-indent:2em">從伏虎寺至靈巖寺路：逝多林、虎溪、普同塔、乾溪、鞠家漕、白土岡、李家店、青龍場、西禪寺、高橋<span class='note-inline'>(此處可至不到寺，由黃沙溪、冷竹坪)</span>、接引殿、靈巖寺。<span class='note-inline'>(如從峨眉縣至靈巖，由聖積寺。青龍場以下，同前。)</span></p>
<p style="margin-left:0em;text-indent:2em">從峨眉縣至龍門洞路：出南門、滑寶堂、石門坎、項家壩、羅家壩、龍洞。<span class='note-inline'>(如從伏虎寺去，由龍門壩至龍門洞，從此而上有石船子，即普賢船也。)</span></p>
<p style="margin-left:0em;text-indent:2em">從峨眉縣至二峨山路：聖積寺、埡子池、陳家河、白塔岡、羅目街、九里場、楊鎮、冷水河、查天岡、伏蘆溪、南村、茶土溪、茶土寺、天車坡、太平寺，至頂上竹公坪。<span class='note-inline'>(後出五渡溪，有金倉寺。)</span></p>
<p style="margin-left:0em;text-indent:2em">從峨眉縣至四峨山路：鐵橋河、紙錢街、飛來殿、粗石河、圓通寺、中關房、花山<span class='note-inline'>(即四峨山，明末沙門即宗大師建。大設戒壇，後傳衣鉢。鞠惟大師繼席，規繩至嚴，為一代首儀矣)</span>。</p>
<p style="margin-left:0em;text-indent:2em">從四會亭至雷洞坪路：西過石板磴、虎跳橋<span class='note-inline'>(即虎溪)</span>、十二盤<span class='note-inline'>(即黑水寺，寺峯巒為峨山之最勝。但滄桑後，祖庭傾圮，有此地而不得其人，深可悲哉。凡有大沙門，此間最為勝地，可居耳)</span>、麻子壩、牟家嘴、分水嶺、<span class='note-inline'>(由瓦屋山路一轉)</span>、蕨坪、公館、弓背山、雷洞坪<span class='note-inline'>(即峨頂新路，坦平，可通車馬)</span>。</p>
</div>
<div class='div-other'><a id='mulu141' />
<p class='h2'>附：水道</p><p style="margin-left:0em;text-indent:2em">《水經注》：「峨眉山有濛水，即大渡水也。水發濛<span class='corr'>溪</span>，東南流，與涐水合，徑汶江道。」許慎云：「涐水南至南安，入大渡水，又東合入江。」則涐水之源，不從江出。今就本山細考，亦有多派。一從峯頂井絡泉下聖水坪，會合本山各澗水，及白龍池以下諸水，俱至弓背山分水嶺。其山以上眾水，由弓背右逆行而西。山以下眾水，由弓背左順行而東。逆行一支，至蕨坪下山，高洞子、火石溪、雪水沱，至洪雅縣之花溪出口，入雅河下流。皆向山後，不在本縣境內。其順行各支，一從弓背山後小魚洞，由魚洞內發源，其水深黑，洊數坡，出為黑水河。一從雷洞坪，至萬年寺、雙飛橋左出。一從九老洞，至洪椿坪、後牛心寺、雙飛橋右出。兩水交合牛心石出澗，至迴龍山，與黑水合。一從大峨石、萬定橋，下折落溪。反過中峯寺前，至迴龍山尾，與黑水眾水合，同出龍門洞。直洞對山，一水自石巖中迸瀑，氣若白虹。相傳由洪雅連山而來，下龍門壩，至沈犀壩，繞縣左大佛寺，下流俱出本山之左。一從覩佛臺下盤龍寺發源。一從黃茆岡發源，由佛到寺、棋盤寺，旋至捲腰石合流。一從七里岡發源，由角子底、苦竹岡而下。又前有進水洞，當漲時，山溪眾流皆能納入，不知底止。及水涸後，從洞內徐溢出，沿溪下折，入地洑流。又數里許，有出水洞，洞口汩汩外噴。每歲初夏，率多異鱗，隨水而出，味極佳。此水直至靈巖寺，與捲腰石水合，同出高橋、豬肝洞、楊鎮場、謝家渡口下流。一從山麓出，漸成大溪。又右一溪，自小天池以東。左一溪，自黃茆坪以北。至羅目廢縣之上，三溪合而為羅目江下流。一從歸化牛漩堡，至太平墩，合平彝眾流，出中鎮銅山沫東下流。一從靈巖寺右，大魚洞、山魚洞內發源。其水冬溫夏涼，莫測遠近。中有魚鱗可羨，東流為冷水河。一從新開寺，轉羅漢寺，至香巖寺，入程家河，下彭家港，左通虹溪橋。一從高洞內發源，由華嚴寺、解脫橋、涼風洞、伏虎寺、聖積寺，右通虹溪橋。二水合而下流，皆出本山右，及本山前。此內水之大較也。至內外衣帶，如青衣水，發源瀘山徼外，繞青衣縣西流，徑南安境內。沫水，發源大渡河，東流徑蒙山，至羅目東南，入<span class='corr'>龍</span><span class='corr'>游</span>舊縣界，二水合流。又羅目東北五十里，彝惜水，源出嶲州界。中有嘉魚長三尺，每年二月隨水而下，八月逆水而上。又天津水，在山之西南出徼外，入沫水。又符文水，衍黑、白水而成其名。至數大水中，更多支派，不勝疏紀。蕩蕩乎馳九折之洪濤，迴五屼之[山*蹇]嵼，總宗峨眉為谷王。蓋不獨山與崐崙伯仲，而水亦與星宿并源也。</p>
</div>
<div class='div-other'><a id='mulu142' />
<p class='h2'>峨眉山行紀</p><p class="byline"><span class='note-inline'>(宋)</span>范成大</p><p style="margin-left:0em;text-indent:2em">峨眉有三山，為一列，曰大峨、中峨、小峨。中峨、小峨，昔傳有游者，今不復有路。惟大峨，其高摩霄，為佛書所記，普賢大士示現之所。自郡城出西門，濟燕渡，水洶湧甚險。此即雅州江，其源自嶲<span class='note-inline'>(音髓越嶲，郡名。越有嶲水，漢武帝元鼎間，始置郡)</span>州邛部，合大渡河，穿夷界千山以來。過渡，宿蘇稽鎮，過符文鎮。兩鎮市井煩遝<span class='note-inline'>(音沓，雜遝。又䢔遝，行相及也。䢔音合)</span>。符文出布，村婦聚觀於道，皆行而績麻，無素手者。民皆束艾蒿於門，然之發煙。意者熏祓<span class='note-inline'>(音拂)</span>穢氣，以為候迎之禮。至峨眉縣宿，癸巳，自縣出南門，登山，過慈福、普安二院，白水莊、獨村店，十二里龍神堂、伏虎寺。自是，磵谷舂淙，林樾雄深。小憩華嚴院，過青竹橋、峨眉新觀路口、梅樹埡、兩龍堂，至中峯院。院有普賢閣，回環十數峯繞之。背倚白巖峯，右傍最高而峻挺者，曰呼應峯。下有茂真尊者庵，孫思邈隱峨眉時，與茂真常相呼應於此云。出院，過樟木、牛心二嶺，及牛心院路口，至雙溪橋。亂山如屏簇，有兩山相對，各有一溪出，並流至橋下。石塹深數十丈，窈然沈碧，飛湍噴雪，奔出橋外，則入岑蔚中。可數十步，兩溪合，以投大壑淵<span class='note-inline'>(此下有闕文)</span>。萬年寺，亦名白水寺。有宋太<span class='corr'>宗</span>、真宗、仁宗御書百餘軸，七寶冠、金珠瓔珞、袈裟、金銀瓶鉢、奩鑪匙筯、果壘、銅鐘鼓鑼磬、蠟茶塔、芝草之類。又有仁宗御賜紅羅紫繡袈裟、寶環。上有御書發願文曰：「佛法長興，法輪常轉。國泰民安，風調雨順，干戈永息。人民安樂，子孫昌熾。一切眾生，同登彼岸。」又仁宗嘉祐七年，頒賜藏經。經紙俱碧硾紙，銷銀書之。卷首悉有銷金圖畫，各圖一卷之事。經縑織輪相鈴杵器物，及「天下太平」、「皇帝萬歲」等字於繁花縟葉之中。今不能見此等織文矣。次至三千鐵佛殿，云普賢居此山，有三千徒眾共住，故作佛。鑄甚朴拙。是日禱於大士，丐三日好晴以登山。乙未，果大霽，遂登上峯。自此，登峯頂光相寺七寶巖，其高六十里，大略去縣中平地不下百里。又無復蹊磴，斫木作長梯釘巖壁，緣之而上。意天下登山險峻，無此比者。余以健卒挾山轎強登，以山丁三十人曳大繩行前挽之。同行則用山中梯轎。出白水寺側門，便登點心坡，言峻甚，足膝點於胸云。過茅亭嘴、石子雷、大小深坑、駱駝嶺簇店。凡言店者，當道板屋一間，將有登山客，則寺僧先遣人煑湯於店，以俟蒸炊。又過峯門羅漢店、大小扶舁、錯歡喜、木皮殿、胡孫梯、雷洞坪。凡言坪者，差可以託足之處也。雷洞者，路左深<span class='corr'>崖</span>萬仞，磴道缺處，則下瞰沈黑若洞然。相傳下有淵水，神龍所居，凡七十二洞。歲旱，則禱於第三洞。初投香幣不應，則投死彘及婦人衣彝履之類。以<span class='corr'>掁</span>觸之，往往雷風暴發。峯頂光明巖上，所謂兜羅緜雲，亦多出於此洞。過新店、八十四盤、桫欏坪。桫欏者，其木葉如海桐，又似楊梅，花紅白色，春夏間開，惟此山有之。初登山半即見，至此滿山皆是。大抵大峨之上，凡草木禽蟲，悉非世間所有。余來以季夏，數日前雪大降，木葉猶有雪漬斕斑之迹。草木之異，有如八仙而深紫，有如牽牛而大數倍，有如蓼而淺青。聞春時異花猶多，但其時山寒，人鮮能識之。草葉之異者，亦不可勝數。山高多風，木不能長，枝悉下垂。古苔如亂髮，鬖挂木上，垂至地，長數丈。又有塔松，狀似杉，而葉圓細，亦不能高。重重偃蹇，如浮圖，至山頂猶多。又斷無鳥雀，蓋山高飛不能上。自桫欏坪，過思佛亭、輭草坪、洗腳溪，遂極峯頂光相寺。亦板屋無人居，中有普賢小殿。以卯初登山，至此未申後。初衣暑綌，漸高漸寒。到八十四盤，則最寒。比及山頂，亟挾纊兩重，又加毳衲駝茸之裘，盡衣笥中所藏。繫重巾，躡氈靴，猶凜慄不自持，則熾炭擁鑪，危坐。山頂有泉，煑米不成飯，俱碎如砂粒。萬古冰霜之汁，不能熟物，余前知之。自山下攜水一缶，至才自足也。移頃，冒寒登天仙橋，至光明巖。炷香小殿，止木皮蓋之。王瞻叔參政嘗易以瓦，為雪霜所薄，一年輒碎。後復以木皮易之，番可支二三年。人云佛現悉以午，今已申後。逡巡忽雲出巖下，傍谷即中雷洞山也。雲行勃勃如隊仗，既當巖，則少駐。雲頭現大圓光，雜色之暈數重，倚立相對。中有水墨影，若大聖跨象者。茶頃，光沒，而其傍復現一光如前，有頃亦沒。雲中復有金光兩道，橫射巖腹，人亦謂之小現。日暮雲霧皆散，四山寂然。及夜燈出，巖下徧滿，彌望以千百計。夜寒甚，不可久立。丙申，復登巖眺望，巖後岷山萬重。少北，則瓦屋山在雅州；少南，則大瓦屋近南詔，形狀宛然瓦屋一間也。小瓦屋亦有光相，謂之辟支佛現。此諸山之後，即西域雪山，崔嵬刻削，凡數十百峯。初日照之，雪色洞明如爛銀，晃耀曙光中。此雪自古至今未嘗消也。山緜亙入天竺諸番，相去不知幾千里，望之俱如在几案間。瑰奇勝絕之觀，直冠平生矣。復詣巖致禱，俄氛霧四起，混然一白，僧云：「銀色世界也。」有頃，大雨傾注，氛霧辟易，僧云：「洗巖雨也，佛將大現。」兜羅緜雲，復布巖下，紛郁而上，將至巖數丈輒止。雲平如玉地，時雨點猶餘飛。俯視巖腹，有大圓光，偃臥平雲之上。外暈三重，每重有素黃紅紫之色。光之正中，虛明凝湛，觀者各自見其形，現於虛明之處，毫釐無隱。一如對鏡，舉手動足，影皆隨形，而不見傍人。僧云：「攝身光也。」此光既沒，前山風起雲馳，風雲之間，復出大圓相光，橫亙諸山。盡諸異色，合集成采。峯巒草木，皆鮮妍絢蒨，不可正視。雲霧既散，而此光獨明，人謂之清現。凡佛光欲現，必先布雲，所謂兜羅緜世界，光相依雲而出。其不依雲，則謂之清現，最難得。食頃，光漸移，過山而西。左顧雷洞祠山，復出一光，如前而差小，須臾亦飛行過山外。至平野間，轉徙得與巖正相直，色狀俱變，遂為金橋，大略如吳江垂虹，而兩<span class='corr'>圯</span>各有紫雲捧之。凡自午未雲物淨，謂之收巖。獨金橋現，至酉後始沒。……丁酉下山。始登山時，雖躋攀艱難，有繩曳其前，猶嶮而不危。下山時，雖復以繩縋輿後梯下，輿夫難著腳，既嶮且危。下山漸覺暑氣，以次減去綿衲。午至白水寺，則綌絺如故。聞昨暮寺中大雷雨，峯頂夕陽快晴，元不知也。……食後，遊黑水，過虎溪橋，奔流急湍，大略似雙溪而小不及。始開山僧自白水尋勝至此，溪漲不可渡，有虎蹲伏其傍，因遂跨之，亂流而濟，故以名溪。黑、白二水，皆以石色得名。黑水前對月峯，棟宇清潔，宿寺中東閣。秋七月戊戌朔，離黑水，復過白水寺。前渡雙溪橋，入牛心寺，而後斷路。白雲峽水方漲，碧流白石，照人肺肝，如層冰積雪中。籃輿下行峽淺處以入寺，飛濤濺沫，襟裾皆濡。境過清，毛髮盡竦。寺對青蓮峯，有白雲、青蓮二閣最佳。牛心，本孫思邈隱居。相傳時出諸山寺中，人數見之。小說亦載，招僧誦經，施與金錢，正此山故事。有孫仙鍊丹竈在峯頂。又淘米泉在白雲峽最深處，去寺數里，水深不可涉。獨訪丹竈，傍多奇石。祠堂後，一石尤佳，可以箕踞宴坐，名「玩丹石」。寺有唐畫羅漢一板，筆迹超妙，眉目津津，欲與人語。成都古畫，浮屠像最多，以余所見，皆出此下。蜀畫胡僧，惟盧楞伽之筆第一。今見此板，乃知楞伽源流所自。餘十五板亡之矣。此寺即繼業三藏所作。業姓王氏，耀州人，隸東京天壽院。乾德二年，詔沙門三百人，入天竺求舍利，及貝多葉書。業與遣中，至開寶九年始歸……。業詣闕，進所得梵夾舍利等，詔擇名山修習。登峨眉，北望牛心，眾峯環翊，遂作庵居。已而為寺，業年八十四而終。出牛心，復過東峯之前，入新峨眉觀。自觀前山開新路，極峻陡下，冒雨以遊龍門。竭蹶數里，歘至一處，澗溪自兩山石門中湧出，是為龍門峽。以一葉舟櫂入石門，兩岸千丈巖壁，色如碧玉，刻削光潤。入峽十餘丈，有兩瀑布，各出一巖頂，相對飛下。嵌根有磐石承之，激為飛雨濺沫。峽舟過其前，衣皆沾溼。越數丈，半巖有圓龕，去水可二丈。以木梯升之，即龍洞也。峽中紺碧無底，石寒水清，非復人世。舟行數十步，石壁益峻，水益湍急。回櫂，舟人云：「前去更奇。」以雨大作，加飛瀑沾濡，暑肌起粟，骨驚神愯，凜乎其不可以久留也。昔嘗聞峨眉雙溪不減廬山三峽。前日過之，真奇觀。及至龍門，則雙溪又在下風。蓋天下峽泉之勝，當以龍門為第一。……然其路嶮絕，亂石當道。將至峽，必捨輿，躡草履，絕營傾步於嵯岈兀嵲中，方至峽口。蓋大峨峯頂，天下絕觀，蜀人固有罕遊。而龍門又勝絕於山間，遊峨眉者，亦罕能到。非好奇喜事、忘勞苦而不憚疾病者，不能至焉。復尋大路出山，初夜始至縣中。己亥發峨眉，晚至嘉州。</p>
</div>
<div class='div-other'><a id='mulu143' />
<p class='h2'>登峨山道里紀</p><p class="byline"><span class='note-inline'>(明)</span>胡世安<span class='note-inline'>(大學士　井研)</span></p><p style="margin-left:0em;text-indent:2em">峨眉縣治南，出郭，即古勝峯橋，今名儒林橋。稍前，轉儒學街，隔右澗，有西坡古剎，溪水縈折，檉柳帶綠。過聖宮前，合三山流為泮，澄波千頃，鯈樂蓮香，亦多雅致。右行對後嶺洪範庵，沿本山迂行度凹，則十方院。又里許，華嚴樓，接大悲庵。再前興聖庵，梵舍歷落，皆延憩遊客邸。又四里許，聖積寺，門對古慈福院，中衢傑然一閣，志載了鴇樓。以鴇淫鳥，況僧至此，了絕淫念。俗又叫老寶，謂老僧慧寶所刱。額顏「峨峯真境」，魏了翁書。自樓而西，有普賢殿。又前，普安橋，舊有普安院、八卦井，今廢。過橋西折而上，經楊家岡，平疇沃衍，嘉樹陰濃。自此沿澗紆行，寒玉淙琤，名瑜伽河，有三一庵。前則白水莊，獨村店。依山逆行，上有石碑處，舊名大光明山。又前，坊曰會宗，近改問宗。庵在山腰，原風道人募建，今就蕪。二里龍神堂，堂外豎石幢，名尊勝塔。再上，古柏森森，飾徑高峙。隔虎溪，即伏虎寺，踞山之口。沿溪而入，一徑紆回。因虎肆虐，行僧建塔鎮之，患遂息焉，故名。左有西域和尚靜室，其和尚年九十七，康健甚，言西域事頗悉。右室龍鳳庵，以地形稱也，此皆引睞賓岑者。再進為無量殿，至涼風橋，其右峭壁有洞，風颼颼自口出，為涼風洞，橋以此名。谷口舊有震旦第一山坊。經茶庵稍進，過解脫橋，危磴直上，約高百丈，名解脫坡。坡上有觀音堂，下有仙人會。舊傳有一池，入山者於此沐浴，今廢。左行跨山蹊，依兩壁左右之旋行，凡十數折，層級而上。過小橋，延不數尺，名玉女。再上華嚴寺，今名歸雲。節梲盤螺，轑蓋佛座，名雲篆殿。制甚古，大蝠託廬。按碑，宋紹興間建。嘗掘地得一小碣，鐫「華嚴堠」，左刻「至縣十五里」，右刻「至巔七十里」，今豎寺中。由寺左行為青竹橋，橋上左望秀出者玉女峯。頂上有石池，深廣四尺，歲旱不涸，相傳天女浴盤。僧云：「宋邛州刺史馮楫結庵於此，日諷《華嚴經》，感天女饋食之異，即此處。」前有鳳嶺庵，今廢。右有飛龍庵。轉西，由青竹橋折北行，為柟木坪。樹偃蓋，堪避暑雨，俗呼木涼傘坡。昔陡滑，今修成路，旁建一庵。自庵前左上，為呂仙祠。祠前重樓瑰瑋，奉大士於上，彌勒居中。嗣又增修新殿，及靜室香廚，以棲僧眾，於是仙佛同宗。祠後為華嚴坪，相傳即赤城隱士舊居，古名赤城山。昔有香煙、羅漢、白雲三寺，今廢。自祠東北望，為宋皇觀舊址。古有道紀堂、幽館別室，合三百五十間。左有千人洞、授道臺、虛靈第七洞天之蹟，即黃帝訪天真皇人，授「九仙三一五牙經」處。右有十字洞，相傳呂仙遊此，以劍劃石成此。洞延袤廣丈許，深不可測。人以石擊，鏗然有聲。水自龍門對山，飛作瀑布。常見竹葉籜隨出，即洞旁叢篁遺墜也。又右升仙臺，昔有瞿武（一云瞿君武），或稱皇人弟子，或稱後漢<span class='corr'>漢安</span>時人；能騎龍乘雲上下，遊彭山、犍為間。至今二處，有繫龍遺迹。按《莊子》，瞿君，字鵲子，長梧子之弟子也。又周人，未知孰是。由祠左里許，望山下溪中一石，類艅艎，順浮水中。名石船子，俗號普賢船。舊有「藏舟於壑」坊，豎道左。又里許，沿巖行，人呼五十三步，上有天慶庵。由庵稍下，過太平橋，上馬鞍山。又稍上，距那庵。路左上，有龍泉庵。順路過小石橋，右為天台庵。下坡為萬定橋，古名萬福橋。橋頭一大石，方廣當途，即大峨石界。左方一石，蹲小池間，體側。上刻陳希夷草書「福壽」字，呂純陽書「大峨」字，又「先達神水」字，俱鐫石上。石後隔尺許，又一石扆之，上刻「浴衷」字；又「神水通楚」小碑豎其上。中間止容一人，下觀水穴中，聲汩汩，自上舂下，透前大石底而出。池中沙水晶瑩，內貯圓石一塊，形若磨軸，脈理旋轉，宛然圖中太極分兩儀象。池水前溢，終歲不竭。纔數武，便滲去，從無澗路，莫知所之。池左上，新刱一坊，題「水竹居」。又上小亭，題「竹月松風」。正面方亭，題「宗漏」字。池右在昔渠九曲，資遊人汎觴，今廢；止豎小亭，題「一卷一勺」。池後有小石塔，塔後有聖水閣，又進為福壽庵。庵前一海棠，大數圍，高數丈。幹直上二尋餘，始敷枝葉。春夏交，紅英爛放，甚可愛也。此間去西南山，遙聞有聲淜湃，疑挾風雨而來，移時乃息。及履其地，全無水蹤，土人名曰山潮。久晴必雨，久雨必晴，此其驗也。至潮之遲暫大小，又以卜歲入盈縮，亦異矣。登靈文閣，望別墅深處，有勝峯、彌陀、立禪諸庵。曹溪閣，諸峯錯落如螺髻。前咫尺，竹林蓊蔚，為神水庵。再進，則歌鳳臺，楚狂遯迹所。側湧一泉，四時不涸。又前過百福橋，俗名響水，以聲潺湲故。水中石光碧，映帶游裾。又前鳳嘴石，西上為中峯寺，今名集雲，明果大師道場。昔有孫、王、宋三真人，羽化於此。在宋有乾明觀，黃魯直習靜其中。登普賢閣，羣峯周遭，茲獨中峙，故得勝名。左行為三望橋，又上茶庵。庵前即三望坡，以路險峻，行者三望乃至。或云軒轅帝曾三舉望祭於斯。上有龍神殿，亦古蹟。坡下若舂聲，杳入深谷。又三折下，過樟木、牛心二嶺，至前牛心寺。路口下坡，則雙飛橋。周望丈人兒孫，垣霍競秀。有兩巒對出，牛心嶺自中亙垂如貫珠。左一水，從雷洞坪繞白水寺而來。右一水，從九老洞繞洪椿坪而來。至此路界，作雙虹跨澗。僧云：「左橋，始軒轅游勝峯時。右則自漢至宋，不知幾重修。」當兩橋間，有清音閣。其上小阜一亭，舊名接王亭。俯帶傍溪，有同佩委。始望碧涓，馴逝於斯。峽深勢束，褊急性成。偶逼風磯，輒恣豗奮。環岸樹木，斜抱僂生。上突乳峯，高臨兩水，建有白衣觀音樓。兩水迸出互望，遂爭雄怒搏，意不相能。賴石丈人為魯連，誘之一氣，漸就平衍。僧指：「盤渦尖銳，有微瓣者，牛心石也。」石左右各有石，如雞冠、馬鬣、碧膩漣漪。亭於合溪之上，曰瑠璃水亭。後數武，刱一大樓，名洗心臺。白衣閣左少進灣內，為廣福寺，乃前牛心別院。溪名寶現，即宋三藏師繼業得鬭石處。由廣福左入數里，石筍溝，有寶珠庵。溪上一峯，名天柱，聳立閣後。上有小庵，名異華。峯右由閣緣巖而上，遇缺陷，棧以木皮，踰金石，凡數折，至後牛心寺。繼業所刱，今名臥雲，即古延福院。孫真人思邈修鍊於此，所遺鐵臼、銅罐，質朴色古，今隨婪吏去矣。寺左丹砂洞，洞旁舊有祠。寺壁相傳有張僧繇畫羅漢一板，甚著靈異，壁今毀。自寺遙望大峨石左，中峯寺後，尖秀插空者，名呼應峯。下有茂真尊者庵，相傳茂真與孫真人，集寺後弈棋，於此呼應。有棋盤石，方廣丈餘，有庵名呼應。庵前左右有溫涼二池，今廢。庵後有三仙洞，及雄黃石。相傳唐玄宗幸蜀，夢真人乞武都雄黃。後遣使齎送至此，煙雲相隔，使者呼應，因得造焉。見一叟，幅巾被褐危坐，手指磐石曰：「致藥於此，上有表，錄上皇帝。」中使顧石，有朱書百餘字。就錄一行，則其行滅去。呼應之名又或以此。由寺前下坡，舊路自觀音巖上瓦廠。新路順溪至積善橋，皆可達洪椿坪。此路多熊狒猿虎之類。由牛心寺，越雙飛橋，北遵磴道而上，為白巖。石色皜潔，刻有「白龍洞」字，不知洞所。又前一望，濃翠蔽嶺，別傳和尚手植柟也。株與《法華經》字數相等，今號「古德林」，樵蘇不敢輕犯。再進象牙坡，以山石形得名。小庵二所，俗呼上白龍洞、下白龍洞，皆白水寺下院。至山凹處，望樓閣矗空。拾級累百，乃達四會亭，有接引銅像。左則慈聖庵、接引閣，上為大峨樓。再上，左豎「祇樹林」坊。稍轉為海會堂，藏有佛牙一具、及丁雲鵬所畫八十八祖像、御賜紫衣。出堂直上，則古白水寺，即唐廣濬禪師彈琴處。寺甚敞，居僧常至數百。宋初敕建銅殿、大士銅像，亦高十餘丈。歷太宗、真宗、仁宗三朝，御賜寶供最多。三經回祿，盡付煨燼。明世廟重修，亦就毀。萬曆間，奉慈詔，新建萬年寺。普賢一殿，螺結甎甃，頗稱精固。乘象金身，峨然丈六，祝融稍戢峻燄。惟是寄木穴頂，導霖直注大士髻中。頃僧建閣四層，高幬其上。自縣至此，歷峻坂已四十餘里，說者謂「登峯頂，此猶其麓也。」寺直右肩，有淨業堂，古泉清洌，足供千萬人，傳云「龍窩」。左逆行，穿經樓舊址，東望有萬松庵。少進，不能通輿馬矣。從雙椶樹，直上頂心坡，一舉足，膝輒平心。巖畔有太子石，形甚肖，遊人手摩幾平。又數百級，凡十三轉，稍平敞，一亭名觀心。自亭右行，曲轉有妙觀庵。庵側有空庵禪堂，俱據高臨下，寥曠欲騫。自亭仰躋，箭括通天。左峙石丈餘，右小石結土阜小遜，俗名鬼門關。又前石子雷，單亙一脊，左右陡巖，名大小鵝嶺。脊將盡，其下空洞梁度，俗呼仙女橋。又上數轉，山坳微敞，結小庵，名息心所。由庵左順山斜行過峽，復上升甚陡，為石碑岡。一碑屹然，字迹漫滅，不可讀。不數武，履仄徑而下，沿巖行，過峽，路不盈尺，則有大小雲壑，俗名大小深坑。又前，順巖而上，歷數十折，皆仰登下視，石壁如削，不知幾百仞。所恃灌木叢篁，層纍蒙翳，不欲示人以險。又前長老坪，舊庵就圮，近有結茅以應乞漿者。由坪出山肩駱駝嶺，漫行數里許，為初殿。昔漢蒲公採藥見鹿處，後人立此殿。或云山形類鷟，名鷟殿。或云簇店。下有蒲氏村，居無他姓，皆蒲公後也。又前上，舊有小石埳，水清，不涸不溢，俗呼一盌水。又前九嶺岡，劍脊直上，左峯劖出羣岫，名華嚴頂。又前蛇倒退。又兩折稍下，左巖口有小徑，通九老洞。又前右坡下，有九龍坪。度巖直上一坪，道傍枯幹、頑石皆衣苔蘚，此地因名「木籠鬆」。又前蓮華石，建有庵，榜「蓮華社」。道左一石蘂劈，肖芙蕖。又前過峽，望一陡徑，直上層霄，左瀕危壁，名鵓鴿鑽天。上有石砌小池，僅丈許，僧云「菩薩洗象池」。傍一石，僅二尺，僧云升象石。自白水至此，游蹤稍適，因名其嶺曰「初歡喜」。又曰「錯歡喜」，以前去尚有險在。今建庵，名初喜亭。然遊者必增衣易巾，斯有以制寒。再上數百級，石碑亭。又百餘級，羅漢洞。僅石罅數尺，不審何以冒茲名？或以舊有一石類應真歟？又上數百級，滑石溝。過此坪，行里許，危磴直下數百尺，有化城寺。殿舍皆用木皮覆椽。易以瓦，霜雪所薄，輒碎也。寺碣紀：「昔有昆明施紹高、太和王藎台來此，遇白猿獻三果，各啖其一，仙去。」由寺左迂行，前峻坂亂石，直上三里，梅子坡。攀援而上，有猢猻梯。崱屴百轉，素雲冉冉不絕。道傍一殿，曰白雲。從此仰望山脈，作三支。自初喜亭至是，晦明風雨，時時與山椒、山足絕不雷同，氣候攸判矣。自白雲殿順行，古木連蜷，荒煙岑樾中，殷殷作砰[石*訇]聲者，雷洞坪也。風雨雷電，自下倒射。宮巖萬仞，路絕夤緣。巨石阜列，岫塗曲通。瀕巖有雷神殿，路豎鐵碑，禁人語。相傳下有七十二洞，雲濤布濩，色妒羅緜，茲洞其聚族處耳。洞傍仄徑，從九嶺岡巖左，螺折而行，至此與洪椿坪相望。其下多石龕古蹟，最奇者，莫如九老仙人洞。昔黃帝訪廣成子天皇真人遊此，遇一叟洞外，詢：「有侶乎？」答以：「九人。」今名以此。巖棧曳練，石首崴盤如象鼻。右衽洞扃，從闑左入，必然炬乃諳道。聞昔有結伴欲窮其勝者，入洞內里許，巖水滲滴成泉，僧名觀音水窩。止一盂，取不竭；不取亦不盈。再行十餘里，路少狹，怪石森列，若虎豹魍魎，勢欲攫人。忽一溪斜逝，噴薄作聲，疑鳴吠樂音，從遙遞耳。蝙蝠如鴉，競來撲炬。氣且寒冽刺肌，遂逡巡不敢度而返。巖下一泉，久雨將晴，久晴將雨，前一日取供炊，白粲必赤，餘日不然，名卜應泉。洞前回瞻絕壁，云即化城寺後山，與雷洞坪共一山脈。其峯多木蓮，四季葳蕤若續。從此遡伏羲、女媧諸洞，當不遠。鬼谷子於此著《珞琭子》，亦有洞。但閜壑陵虛，迹絕人鳥，徒遐矚而已。由雷洞坪曲折沿巖亙數里，過新殿，則八十四盤，名桫欏坪。桫欏樹，高可三五七丈，葉似枇杷，花備黃紅紫白諸色，叢蘂並蒂，大可尺許。三四月最盛，第性喜寒，不耐暄燥，移下方多不育。俗輒詭其說，謂菩薩私玩，此界多此花，故名。稍折，有接引庵。再前，路分兩歧，從左陡上為舊路。一巨石橫巖下，名觀音巖。直至大歡喜，前至迴龍庵，與新路合。從右平行里許，危巖仰登，凡數百丈，名三倒拐。復沿坡上，為太子坪。再前圓覺庵。庵左有小徑，可達山後諸庵。自庵右轉上行，為登頂通途。右有居庵、洪範庵。左有法慧庵。又上觀音庵，又左迴龍庵，與舊路合。又前圓覺庵，由左折而上，老僧樹，大數抱。傳云：「樹存空膚，有老僧入定於中，枯幹復榮。」今包裹無隙矣。再又上天門寺，兩石對立若劈，中通一戶，深二丈許，名天門石。又前隔澗蓮華庵。右轉鳳凰庵，左轉有茶庵。庵前七天橋，雖無灌注，遇雨成溪。又前文殊庵，左上天啓庵。正行天仙橋，直跨山澗，有庵踞上。橋底積雪，經夏不消。又傍彌陀庵左折，入峨頂矣。山峯雖峻，至頂頗寬平。寺前一石名瑞星。稍進，錫瓦殿，又上天王殿。殿後左右，列祖師、龍神二堂。正中錫瓦、普賢殿，又上銅瓦殿。由此左上，敕建永延寺，一樓甚閎瑋，名「華嚴」。又上，藏經樓。自樓左向後層梯而上，詣峯頂，有滲金銅殿，瀋王捐巨萬金新建者。高二丈五尺，廣一丈四尺五寸，深一丈三尺五寸。上為重簷雕甍，環以繡櫺瑣窗。中坐大士，傍繞萬佛。門枋空處，鏤飾雲棧劍閣之險，及入山道路。逶迤曲折之狀，制極工麗。傍列銅窣堵波三，高下不等。此皆背巖向西，以曬經山為正對。銅殿右則鐵瓦殿，古名光相寺。外為覩佛臺，即放光處。左有童子臺，右辟支臺。此殿依山而東，嘉陽一帶在其前。殿後楞嚴閣，復西向；又左臥雲庵，亦西向。峯頂少井泉，惟此庵下有半月池，深廣不數丈，水日上滲，足飲千人。偶穢，輒涸。持經呪祭之復溢，僧呼聖泉。又呼觀音水，或名以井絡泉。庵右有觀音閣，閣前有小覩佛臺，光現略早覩佛臺。左有石屹然，曰金剛，若鐵汁鑄成，覩光者每倚藉之。石下有萬石嵯岈，攢作一片，名七寶臺。臺下有石室，戶樞甚多。小覩佛臺下有磐陀石，整潔可坐。石左復有一阜隆下盤，頂若鎚鈕，僧呼飛來鐘。又左雷山側有二石，眉目宛然，名仙人面。又石有手痕，名仙人掌。臺右回望本山來脈，自右而起，有賢首閣、華巖頂。又上，為千佛頂，舊傳願王三千眷屬同來居此，故名。順此坡左下華藏庵。又下獅子坪。從臺上空霽時俯矚，可歷歷指者，不到寺、刺竹坪、棋盤寺。寺側亦有棋盤石，盤側二小石常煖，名溫石。又靈巖寺、盤龍寺及龍池等勝，紫芝、玉蟾等洞，虎皮等岡，榮徑等堡，銅山一帶，舉集其下。正東直對洋，九龍、凌雲、烏尤等勝而外，榮德、巴岳，層疊在睫。東南，則羅回以外，馬湖諸山。東北，則中巖、青城、玉壘諸山。正西，則兩峯高插；中一平偃而大，如供几案，曰曬經山。西南，則邛崍、霧中、大小瓦屋，巍峨並峙。西北，則火燄、寶塔，森棼羅列。惟雪山晶瑩映天，玲瓏屏漢，鏡旭獨先，移暉遠燭，敻出西域諸峯表。天竺蔥嶺諸番界，俱在縹緲間。光相之現，有所謂攝身、清現、金橋者，詳范紀。又有白色無紅暈者，曰水光。如箕形者，曰辟支光。如鐃鈸形者，曰童子光。有光稍上映，直豎斜移者，曰仙人首、仙人掌光。皆一光變態而異名。當光欲現時，有小鳥如鸜鵒，飛止巖頭鳴，僧譯其語，曰：「佛現！佛現！」遊人或掌粟，亦就食而去。環臺，則岷江、雅瀘、大渡、青衣諸水，向背繞流如綫。緜雲漫布，咸沈沒浩氣中矣。出永延寺左行，為富順庵。又下行，繞山坡至澗，為白龍池。池水深尺餘，素沙徹映，磊石作勝。內有蜥蜴，潛近邊底，僧以鉢盛，馴擾可狎。往往與風雨作緣，遂冒龍籍。自池下行，上右坳，為淨土庵。前有坪，亦名桫欏坪。自坪右折行，有大覺庵、永定庵。坳上有沐浴堂。右行越嶺，為聖水坪庵。又前，學士堂。稍前，通天和尚塔，色身尚存，啓幔視之有生氣。又前，太虛庵。又前，至迴龍庵，與來時新舊二路口相合。一坊巋然，上題山後七十二古德名。庵左為大佛坪諸庵，以及幽巖邃谷，人迹罕至；洞天靜室，多不知名。旋四會亭右廂，至白水寺前，有鉢盂峯，平地突峙。自白水逆左行，至石板凳。二里，為虎渡橋，駛流迅瀨，小竊雙溪。自橋徑曲十二盤，至八音池，一名樂池。池中有蛙，遊人鼓掌，則一蛙先鳴，羣蛙次第相和。將終，則一蛙大鳴，羣蛙頓止，宛然一部鼓吹。過池又西，則黑水寺。前對月峯，祖師堂有惠通肉身，及所遺藕絲無縫禪衣一領、古白玉環一枚。又有惠續尼院，尼即惠通禪師妹，從兄來峨，入定於此。遇夜，有黑虎為之巡廊。寺傍巖龕，有無懷洞。自黑水還白水，至大峨石，由萬定橋頭東北折，徑陡且仄。初猶開豁，頻歷石溜互折，野竹坡陀，數里方出險林。見一長石臥溪中，即前柟木坪。俯瞷，石船子也。迫視之，甚肖，紋理縱橫，亦異他石。循溪委曲而進，見澗流自兩石門中噴出，是為龍門峽，瀑布修縮不一。溪南大石岌嶪，劃然中開，兩峯皆絕壁，高數十仞。行者緣木梯下，若猿族援降，不知其股行也。又數丈，望半巖一圓龕，則龍門洞，去水三丈許。土人編竹跨溪上，手接蟹度之。遊人立洞口，萬壑千巖，競來邀盼。入尺許，另透天光一片。洞深廣，二丈有餘。氣象軒朗，穹蓋百千，鍾乳癭垂。左壁雙鉤「龍門」字，舊傳宋富春孫公筆，今云東坡。石凸凹作鱗爪，名以龍牀龍枕。遊人坐臥其中，仰眺煙[糸*式]，俯臨潭澄，不復知去塵闤近遠。賓巒垂練，偉於峽瀑。下有種玉溪，題詠亦不減無懷洞。遊蹤屆此，覺向之滮鳴奰濺，俱斂入谽谺中。出峽口，狂態復作，稍遜於前。自此達龍門壩，至龜子山，形類贔屭。直至瑜河，與來路合。二峨山，在本山南三十里，名覆篷，以形似；又名綏山。右有綏山縣治，高減大峨之半，雄據南方。上有天池，傍有葛由洞，即騎木羊往來處。下有豬肝洞。呂仙晝遊龍門，夕宿豬肝，即此。昔人遊經羅目，掘得一碑，上鐫「紫芝洞」三字，傍注「一山五口道人書」，今豎道傍，乃此洞別名。下有紫蘭泉，亦呂仙命名。又洞有紫芝。洞上一里，洞口刻「爛柯」二字。三峨，在山東南四十里，距二峨南九里，古名鏵刃山。有李仙洞，高又半減於二峨。其間洞石幽奇相伯仲云。又距峨東北有龍池，四山環抱，一鑑中涵，瀰漫約十里許，深黝叵測，下有龍居。相傳，每開霽則霞光上昱，隱見點額大金鯉四尾及水獸龍馬等物遊戲其間。或澄映處，依稀古樹參差，圖繪淵底，中多魚，流氓擅利。漢李膺記：「峨眉山下有龍池，長廣十里。」即此。志載峨山石龕百十二，大洞十二，小洞二十有八，大略杖履所及可記者耳。其所未及將無逸。以余己卯所遊目遇，已非己未。按范至能所紀，愈迥然矣。頃罹兵革，興替不審何景。使他時搦管，或不減此紀，或有加於此紀。邀貺山靈，菟裘稱得所也。菊潭氏識。</p>
</div>
<div class='div-other'><a id='mulu144' />
<p class='h2'>遊峨眉山記</p><p class="byline"><span class='note-inline'>(清)</span>江皋<span class='note-inline'>(四川督學　龍眠)</span></p><p style="margin-left:0em;text-indent:2em">峨眉為震旦第一山，天皇授道，普賢示現之所；神奇靈異，非復人間。先大夫昔宰峨眉七年，予自童子侍側時，即聞之神往。今得奉王程，親歷其地，可不一探其勝乎？嘉州校士畢，四月戊戌，往問道焉。既入縣，拜先大夫祠。遂同友人蔣子潛伯、孫子毓卿，攜兒圖，舁筍輿，出城南門。過勝峯橋，轉儒林街。雨陌春犁，綠疇風偃。隔澗有西坡古寺，今荒廢不可尋矣。前為十方院、華嚴樓。又四里許，聖積寺，傑閣一區。懸銅鐘於上，細鏤《華嚴經》字。老僧慧寶所建，曰老寶樓。題額「峨峯真境」四大字，魏了翁筆也。內銅浮屠七級，雕鏤佛像，倍極莊嚴。前渡普安橋，沿瑜伽河行。溪流曲折，漸入山徑。舊名大光明山，荒址佛座猶存。望羣峯環抱，招提高峙木末，伏虎寺也。石梁跨澗，松徑陰森，可聞禪師擁錫來迎。登佛閣少憩，飯齋廚。出寺，左折而上，至涼風橋。橋傍石壁有洞，風從洞中出。忽石磴陡絕，高百餘丈。拾級而登，名解脫坡。坡上有僧，結茅以居。自是，路益嶮峭，山巖壁立，層坡數折，始達華嚴寺。寺有旋螺殿極奇古。宋紹興碑猶豎寺中，日斜，未及登覽。寺左為青竹橋，望娟娟秀出林表者，玉女峯也。峯頂有池，深廣四尺，歲枯不涸，相傳為天女浴器。由橋北折為柟木坪，青蓋童童，掩映數畝，俗呼木涼傘。左上，為純陽殿。側有千人洞、授道臺，即黃帝訪天皇真人授道處。右十字洞，相傳呂仙遊此，以劍劃石而成。昔人建此，以峨眉仙家道場，欲存天皇一脈。然今守祠皆緇流，無黃冠也。祠前山下一石橫溪中，長丈餘，若浮槎，俗號普賢船。豈寶筏津梁於此示現耶？沿巖俯石壁，陟五十三步，歷馬鞍山，峯巒回合，水聲琤琤鳴澗中。下坡為萬福橋，石色蒼然，巑岏如削。臨橋一池，清泠澄碧。大石插池中，上鐫陳希夷先生「福壽」二字，下鐫「大峨神水」四字。石罅宛轉，互相遮映。有小穴，注泉一勺。泉脈涓涓，透石底出，清響鏗然，如戛琴瑟。坐池畔小亭，汲水飲之，寒沁心脾，塵氛盡滌矣。上大峨寺，舊有聖水閣、福壽庵，今廢。有僧葺之，未成也。遙聞大聲起巖壑，林樾蕭森，疑廣陵濤、三疊泉，震撼山谷。然水之去來蹤迹，杳不可覓。或曰山潮，以之驗雨晴，卜豐歉也。峯麓片石如臺，蹲踞林莽中，曰歌鳳臺，楚狂陸通舊廬在焉。前由鳳嘴石西上，為中峯寺。眾峯螺髻旋繞，白雲一峯中峙，故名。一名集雲。本晉乾明觀，明果禪師除毒蟒，改觀為寺，宋茂真尊者重修。昔孫、王、宋三真人，羽化於此，又黃魯直習靜處也。歷層岡，越三望坡，路險峻，行人三望乃至。下坡，山境幽深，夕陽下舂，林壑返照。煙雲舒卷中，蒼翠鱗鱗，牛心寺址也。雙流飛注，小橋跨其上，勢若雙虹。水聲搏激，如殷雷起地底。石峽一綫，灌木蒼藤，層層遮覆，驚濤噴沫。惟潺潺足下，疑挾風雨，窺之不見。僧云：「左一水，從雷洞坪繞白水寺來。右一水，從九老洞繞洪椿坪來。」至此巉巖深束，鬭捷爭雄，勢不相下。盤渦一石，怒當其衝，則牛心實為砥柱矣。石根圓尖銳，若牛心然。左右亂石環峙，盡與水勢爭奇。溪上舊多亭臺，今圮為榛莽矣。雙飛橋左，一徑可達洪椿坪。聞有繡頭和尚，住洪椿坪石洞中四十餘年，將百歲矣，髮垂覆身。每昏夜，赤足行山徑中，無所怖，人多異之。橋北緣磴道而上，徑稍平，山花夾道，香氣襲人，剎竿隱隱出青靄，僧云：「白龍洞也。」前經古德林，綠雲四垂，萬株濃翠，別傳和尚手植柟也。相傳數與《法華經》字等，真不啻檀林祇樹矣。林盡，由山口望，層坡高峙，丹楹飛棟，聳出層霄，則大峨樓也。越石門直上，入萬年寺，寺址甚敞，古稱白水寺。創自晉，唐慧通禪師重修，即廣濬禪師彈琴處。宋初敕建銅殿，歷太宗、真宗、仁宗，俱有御賜寶供。明萬曆間，改聖壽萬年寺。內殿凡七層，一甎砌旋螺，銅鑄普賢乘象金身，高丈餘，今亦漸就荒落矣。寺門外近左，有海會堂，藏佛牙一具。明萬曆敕書一道尚存。夜宿僧寮，山雨空濛，萬籟俱寂，已覺身在雲霄。登峯頂，猶未及其半也。閱二日，己亥曉，聞梵音朗朗起。出萬年寺後，山雲四起，半籠峯頂，霧雨霏霏溼衣。上頂心坡，一徑高懸，石磴蜿蜒下縋。舉步則足膝點於胸。以布繩曳輿，牽挽而上。巖畔一石森豎，名太子石，為登者所憑藉焉。經十數折，至觀心亭，稍平。憩白衣庵，詢住僧，知為先大夫所建，曾捐俸置香火田，石碣猶巋然道傍也。由此扳援曲折，山益高，徑益險。有鵝嶺脊、仙女橋、石碑岡，皆陡巖深洞，石壁巉絕，下臨無地。荒叢蒙密中，側視不知幾千仞也。仄徑沿巖，為大小雲壑，終古雲氣鎮之，深淺不可測。又前長老坪，右過駱駝嶺，數里為初殿。登一板樓，望山形如鷲鳥，一名鷲殿。昔漢蒲公採藥遇鹿處。下有蒲氏村，皆蒲公後也。前兩山攢逼石間，一綫陡仄，不可躡足，名蛇倒退。巖左有徑，通九老洞。出巖直上一坪，老樹叢遮，綠陰蔽日；木石苔衣，纏結紛披，下垂長十餘丈。巖風拂之，縷縷如綫，曰普賢綫，又曰仙人絛，亦山靈變幻之奇也。又前蓮華石，茅庵深閉，荒寂無人。道傍一石，細蕊層萼，類青蓮華。前顧亂峯層逼，箭筈通天，若臨絕境。仰指青霄，微茫鳥道，高不可扳，行者咋舌。十數人挽一輿，如猿猱昇梯，移步躡空，則防顛墜。磴皆斬木層覆，危棧齒齒。蓋冰雪高寒，石則愈滑。此登山最險，俗呼鵓鴿鑽天，彷彿似之。上嶺，意稍適。叢篁翠篠中有方池，久涸，亂葉覆之，曰洗象池。嶺畔有初歡喜亭，以歷險至此，前路漸平，志喜也。踰滑石溝，直下深峽數百丈，古殿一楹，覆以木皮，化城寺也。山中氣候，至此迥異，四時霜雪，寒氣森森逼人。瓦屋經凍輒碎，多用木皮代之。少憩，炊飯僧廚。細雨斜風，慄慄如初冬時。肌骨凜然，急挾纊擁裘。由寺左，沿危壁，歷絕磴，策杖攀藤，直上梅子坡。峻坂高巖，昔有胡僧縛木梯架石，以引行者，今名胡僧梯。過梯為白雲殿。峭壑憑虛，石根雲氣冉冉，瀰漫深谷；素濤銀海，變幻頃刻。殿後瀕巖一徑，徑左虛無所倚，亂木虬藤，連蜷蓊翳。俯視重淵深洞，岞崿崚峋，萬狀森列，則雷洞坪也。坪有雷神殿，路豎鐵碑，禁人語。巖下為神龍所居，聞人聲，則風雨暴作，疾雷驚電，倒射山足。靈異如此，輿人疾趨過之。曲折數里，盤旋紆轉，則八十四盤矣。度桫欏坪，正值花時，四山如翦綵。樹高六七尺，葉長深碧。花一萼十數朵，叢出樹頭，殷紅粉白，望之微類芙蓉。性宜寒，移植山下則枯。蓋優曇寶樹，不作人間近玩也。稍折，有接引殿。板屋供佛，身峨然丈六，亂後寺僧募造者。今殿宇傾圮，漸為風雨侵蝕。名山荒寂，誰為布金長者耶？轉觀音巖，上太子坪，陰巖積雪，與野草幽花相間。經迴龍庵，松杉環蔭，一徑寬平，無復危巖險磴矣。又前圓覺庵，內沈香塔七級，高丈餘，層樓覆之，雕鏤金彩，工巧天然。僧云：「明萬曆時，奉慈詔特製者。」瞻禮而出，左折，過老僧樹，古幹數圍，蒼皮剝落。相傳昔有老僧入定於中，樹裂復合。上天門寺，兩石雙峙，劃然中分，如排閶闔，名天門石。多遊人題詠，半蝕蒼苔矣。又轉七天橋，以峨山為第七洞天也。上天啓庵，直度天仙橋，飛梁架壑，泠泠流冰雪聲。左折，已登峯頂矣。崚嶒萬仞，忽焉平坦，心目頓開。瑞星石，高倚寺門，銅、鐵、錫瓦三殿，巍然次第相接。予炷香殿上，默禱於大士前，耑為國泰民安，家太恭人祈壽。忽澹日微明，雲霧初斂，內殿鐘鳴，報佛光現矣。急趨覩佛臺，憑欄俯視，兜羅緜雲布巖下，漸滾滾與巖平，閃爍飛動，銀浪千層，橫鋪玉地。有光若車輪，從雲頭涌出，圓暈數重，五色炫射。中如懸鏡，虛明朗耀。觀者攝身光內，止各見本身，毫釐無隱。雖數百人，比肩並躅，不能見也。移時漸沒，風捲雲馳，更相磨蕩，若扶桑初日，吞吐懸巖，光華倍皎。光外復現一銀橋，垂虹橫亙，光旋轉其下，晃晃靡定。食頃，方沈霧中，隱隱而散。臨臺，為光相寺。左向層梯，有滲金銅殿，高二丈五尺，廣一丈四尺。梁棟簷楹，鏤金錯秀。中坐大士，傍繞萬佛。窗櫺上下，雕飾雲棧劍閣，及入山道路險阻崎嶇之狀，制極工麗。四隅環列銅塔，高六七尺；有銅碑，高六尺，闊三尺。古色蒼翠，其光可鑑。左，王毓宗記，集王羲之書。右，傅光宅記，集褚遂良書。萬曆癸卯九月立，記建殿事甚悉。右下臥雲庵，有老衲募修，工未竣，僅板屋數椽耳。山風大作，霧雨空濛，登藏經閣，擁鑪坐僧榻。日已昏黑，聞山有佛燈，至夜則現。僧云：「燈現必風止雲散。今濃雲漫空，恐不能見耳。」予輾轉不能寐，披衣，步光相寺前，見山月將升，薄雲微掩。忽一燈從山外飄空而起，漸至十數點，爭相上下。頃刻數千百點，如傾萬斛珠璣，歷亂山谷。大風振林壑，吹人欲墮，不能久立，遂登閣宿焉。閱三日庚子，曉日初晴，萬山雲淨。登巖眺望，遠近諸山，星拱羅立。巖後岷山萬重，真兒孫培塿耳。少近一峯，平覆如屋，與峨頂相對，瓦屋山也。又方正若案，高出天外者，曬經山也。青城、玉壘，或拱或揖。火燄、蔥嶺，隱現縹緲，遙相映帶。諸山之後，銀色插天，日光注射，如瑤峯瓊壑，晃耀奪目，西域雪山也。延亙天竺諸番，不知幾千里，望之儼在几席。高寒之氣逼人，天地冰霜，萬古如斯矣。遙睇平川，三江如帶，白雲片片，或籠罩峯頭，或平鋪大壑，俱飄飄起足下，始知身在虛空。覩佛臺左有金剛石，穿空壁立，色如積鐵。倚石下窺，亂石㟏岈，疑千門萬戶，幽奇莫測，真神仙窟宅也。僧指隔溪有不到寺、刺竹坪、棋盤寺、紫芝、玉蟾諸洞，迥絕人境，遊蹤不可問。山頂有泉，曰井絡，炊米粒粒成沙，不能熟。予從神水，以大竹貯水攜登，二日已盡，勢難更留。飯罷出寺，左行，下繞山坡，過澗，尋白龍池。池方廣數步，水深尺餘，沙石縈帶。中有物，蠕蠕出水底，僧以鉢盛之，長數寸，四足蜿蜒，居然蜥蜴也。僧云：「冬寒池水不冰，或時有風雷起池上，豈亦龍種耶？」右折，出深坳，有淨土庵，供通天沙門肉身於塔。僧云：「沙門自萬曆甲戌居此，不下山五十年，將百歲矣而化。今遺蛻端嚴如生，是亦茂真、繼業之流也。」尋舊路，過雷洞坪，四望諸峯，漸為煙雲挾去。坐臨巖片石，下瞰幽巖邃壑，人迹罕到。最奇則九老仙人洞，有皇人遺迹焉。遠溯伏羲、女媧、鬼谷諸洞，層層倚伏，若相鱗比。惟指點虛無，無從御風而遊也。下坡，以繩縋輿，縮身如蝟。石角藤梢，鉤衣刺目。輿懸空際，前人蹲伏，後人挺立，互相牽掣。稍縱，則如片葉陵風，飄空直墮矣。較之攀躋而上，險且十倍。逡巡至木皮殿，喘息稍定。溼雲含雨，幽花帀樹，枝上始聞鳥聲。峯頂二日，鳥迹麋蹤，寂無所見。惟二青鳥，每佛光將現時，飛繞殿前，呼「佛現，佛現」。仙翼靈禽，非凡鳥所能接羽。至白水寺，日已亭午。望鉢盂峯、虎跳橋，山壁峭立，屈曲十二盤而上。有八音池、黑水寺，相隔二十里，屐齒不能及。趨雙飛橋，徘徊石畔不忍去。僧指左徑達洪椿坪。由寶現溪入石筍溝，數折，後牛心寺，即古延福院。有白雲、青蓮二閣，乃孫真人栖隱地。遙望大峨石左，中峯寺後，即呼應峯，茂真與真人弈棋處。景物幽深，倉卒難徧，惟付之夢遊耳。</p>
<p style="margin-left:0em;text-indent:2em">暮入伏虎寺，宿可聞禪師丈室，索山志閱之，讀范石湖、胡菊潭諸先生記，殊歎茲遊之草草也。笑謂兒圖曰：「俟予十年後，芒鞋竹杖，呼老衲於古雪堆中，更作臥遊，以醻夙願。此時僕僕塵鞅，山靈自不肯以全身示現也。」</p>
</div>
<p class='juan'>峨眉山志卷三終</p>
<div class='div-w'><a id='mulu145' />
<p class='h2'>附錄：慈雲懺主《往生淨土決疑行願二門》序</p><p style="margin-left:0em;text-indent:2em">維安養寶剎，大覺攸贊，三輩高升。夕孕金華，列宿猶慙於海滴；晨遊玉沼，世燈彊喻於河沙。良以十方爰來，四生利往。雖騰光而普示，終稽首而偏求。故其竺國皇州，自今觀古。彼則鉅賢至聖，咸舒藻以為盟。此則覺德鴻儒，盡摛毫而作誓。自<span class='corr'>兹</span>迴向緜續，唱和相尋。誠為道德之通衢，常樂之直濟者也。但世多創染割截，未識方隅，忽遇問津，靡慙濫吹。或攘臂排為小教，或大笑斥作權乘。以其言既反經，人惑常典。《易》不云乎：「居其室，出其言不善，則千里之外違之，況其邇者乎？」遂輒述《往生淨土決疑行願二門》，詞愧不文，理存或當。視菽麥而且辨，挹涇渭而俄分。翦伊蘭之臭林，植栴檀之香榦。信解行願，原始要終，不數千言而能備舉者，實<span class='corr'>兹</span>二門矣。</p>
</div></div>
</div><!-- end of div[@id='body'] -->
</body></html>