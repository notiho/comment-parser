<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>峨眉山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu449' />
<p class='juan'>峨眉山志卷八</p>
<div class='div-other'><a id='mulu450' />
<p class='h1'>第十、動植物產<span class='note-inline'>(分十一子目：鳥、獸、花、木、果、竹、茶、菜、藥、草。附珍異。)</span></p>
<div class='div-other'><a id='mulu451' /><p style="margin-left:2em">峨眉為西蜀最大之山，又為普賢菩薩聖道場地。所蘊者深，故所發者必勝；所積者厚，故所流者自光。其間動物植物，何可勝數？凡來山者，須得此山一草一木，若飛若走，皆具普賢智慧德相之眼，庶可觸境明心，聞聲悟道，直下知歸，不致當面錯過也。故志物產。</p>
</div>
<div class='div-other'><a id='mulu452' />
<p class='h2'>鳥</p><p style="margin-left:0em;text-indent:2em">佛現鳥：山頂光相寺有二隻，絕不見其生育。大如雀形，似土畫眉。佛將放光，則鳴云：「佛現！佛現！」見人不驚，每向人手取食。山頂餘鳥俱不能到，唯此二鳥常報佛現。蓋菩薩變化所作，發人信心之靈禽也。萬年寺以下，則羽族俱備矣。</p>
<p style="margin-left:0em;text-indent:2em">角鷄：大於雉，頭有二毛角，好鬭。或云即鶡。</p>
<p style="margin-left:0em;text-indent:2em">黃連鷄：五彩俱備，類錦鷄而色更爛然，腳黃色，產黃連處有之。</p>
<p style="margin-left:0em;text-indent:2em">王母：狀如燕，色紺翠，尾多而長，飛則尾開如兩旗。杜詩：「王母晝下雲旗翻。」</p>
<p style="margin-left:0em;text-indent:2em">雨道士：亦鳥名，鳴則天雨。</p>
<p style="margin-left:0em;text-indent:2em">連點七：山溪有之，或曰即鶺鴒。有僧問洪杲：「如何是連點七？」師云：「屈指數不及，地上無蹤迹。」</p>
<p style="margin-left:0em;text-indent:2em">護花鳥：《益州方物略》云：「青城、峨眉間，往往有之。至春則啼，其音若云：『無偷花果。』髣髴人言。」宋子京《方物略》贊曰：</p>
<p style="margin-left:0em;text-indent:0em;" class="lg-abnormal"><div class='lg-row'>茜首黑裳　黃駁其羽　厥鳴嚶嚶　若禁若護　名而不情　盜者猶懼</div>
</p><p style="margin-left:0em;text-indent:2em">桐花鳳：《邑志》：「弓背山桐梓坡所產。」按《朝野僉載》：「彭蜀間有此鳥，如指大，五色備具，其冠似鳳。食桐花，每花放即來，花落不知所之。」</p>
<p style="margin-left:0em;text-indent:2em">巖鷹：頭似貓有翼，兩耳極大，身長二尺，一名催生。晝昏夜明，喜食貓血。鳴則人家有喪，聞者惡之。亦鵂鶹梟鵩之類。</p>
<p style="margin-left:0em;text-indent:2em">增山雀：觜距俱紅，章備五色，其聲宛轉悠揚可愛。唯冬月有之。</p>
<p style="margin-left:0em;text-indent:2em">竹鷄。</p>
<p style="margin-left:0em;text-indent:2em">黃䳺鷄。</p>
</div>
<div class='div-other'><a id='mulu453' />
<p class='h2'>獸</p><p style="margin-left:0em;text-indent:2em">貔貅：自木皮殿以上，林間有之。形類犬，黃質白章。龐贅遲鈍，見人不驚，羣犬常侮之。聲訇訇，似念「陀佛，陀佛」。能援樹，食杉松顛，並實。夜臥高籬下。古老傳名「皮裘」，紀游者易以「貔貅」。此獸卻不猛，兩存以備考。</p>
<p style="margin-left:0em;text-indent:2em">虎豹：年年有迹於峯頂，不見其形。</p>
<p style="margin-left:0em;text-indent:2em">猨、麞、熊、[塵-土+巳]、巖驢、山牛、巖兔<span class='note-inline'>(似鼠無尾)</span>、毫豬。</p>
<p style="margin-left:0em;text-indent:2em">禮鼠：似鼯，毛色深黑，馴擾親人。投以果實，則前兩足捧之立啖，若拱揖。閒入廚中捕食。</p>
</div>
<div class='div-other'><a id='mulu454' />
<p class='h2'>花</p><p style="margin-left:0em;text-indent:2em">桫欏花：生峨眉山上。數葩合房，春開，葉在表，花在中。根不可移，故人不得為玩。宋子京《方物略》贊曰：</p>
<p style="margin-left:0em;text-indent:0em;" class="lg-abnormal"><div class='lg-row'>聚葩共房　葉附花外　根不可徙　見偉茲世</div>
</p><p style="margin-left:0em;text-indent:2em">木蓮華：生峨眉山谷，狀似芙蓉，香亦類之。一云，葉似辛彝，木幹，花夏開，枝條茂蔚，不為園圃所蒔。贊曰：</p>
<p style="margin-left:0em;text-indent:0em;" class="lg-abnormal"><div class='lg-row'>葩秀木顛　狀若芙蕖　不實而榮　馥馥其敷</div>
</p><p style="margin-left:0em;text-indent:2em">按《酉陽雜俎》及《老學庵》所載：「忠州溪澗，及臨邛白鶴山寺，俱有之。」白樂天云：「木蓮樹，生巴峽山谷間，巴民亦呼黃心樹。大者高五尺，涉冬不凋。身如青楊，有白文。葉如桂，厚大無脊。花如蓮，香色豔膩皆同，獨房蘂有異。四月初始開，自開迨謝，僅二十日。」邛僧云：「蘂坼時，有聲如破竹。」白樂天詩：</p>
<p style="margin-left:0em;text-indent:0em;" class="lg-abnormal"><div class='lg-row'>如折芙蓉栽旱地　似拋芍藥挂高枝　雲埋水隔無人見　唯有南賓太守知</div>
</p><p style="margin-left:0em;text-indent:2em">又〈畫圖寄元微之〉云：</p>
<p style="margin-left:0em;text-indent:0em;" class="lg-abnormal"><div class='lg-row'>花房膩似紅蓮朵　豔色鮮如紫牡丹　唯有詩人解親愛　丹青寫出與君看</div>
</p><p style="margin-left:0em;text-indent:2em">宋周濂溪先生〈巴嶽觀木蓮〉詩有云：</p>
<p style="text-indent:2em" class="lg-abnormal"><div class='lg-row'>枝懸縞帶垂金彈　瓣落蒼苔墜玉杯</div>
</p><p style="margin-left:0em;text-indent:2em">此又似是白花。明王鳳洲載《異物志》。</p>
<p style="margin-left:0em;text-indent:2em">牡丹、芍藥、草牡丹、薔薇、紫荊、蜀葵、木樨花、百合、<span class='corr'>杞</span>菊<span class='note-inline'>(即枸杞)</span>、蕙、萱、菊、蘭、西番菊、金錢菊。</p>
<p style="margin-left:0em;text-indent:2em">木芙蓉：花開如椀大，樹高二丈餘。</p>
<p style="margin-left:0em;text-indent:2em">鵝毛玉鳳花：蓬如釵股，秋開不蘤，而鬚狀似禽。</p>
<p style="margin-left:0em;text-indent:2em">錦帶花：長蔓柔纖，花葉閒側，如藻帶然。花開形似飛鳥，亦號「鬢邊嬌」。范石湖詩：</p>

<div class="lg regular" style="margin-left:0em;"><div class='lg-row'>妍紅棠棣妝　弱綠薔薇枝　北風一再來　飄飄隨舞衣</div>
<div class='lg-row'>吳下嫵芳檻　峽中滿荒陂　佳人墮空谷　皎皎白駒詩</div>
</div><p style="margin-left:0em;text-indent:2em">錦被堆花：即薔薇。唐裴說詩：</p>
<p style="margin-left:0em;text-indent:0em;" class="lg-abnormal"><div class='lg-row'>一架長條萬朵春　嫩紅深綠小巢勻　只因根下千年土　曾葬西川織錦人</div>
</p><p style="margin-left:0em;text-indent:2em">范成大詩：</p>
<p style="margin-left:0em;text-indent:0em;" class="lg-abnormal"><div class='lg-row'>誰把柔條夾砌栽　壓枝萬朵一時開　為君也著詩收拾　題作西樓錦被堆</div>
</p><p style="margin-left:0em;text-indent:2em">珍珠蘭：俗名魚子蘭。</p>
<p style="margin-left:0em;text-indent:2em">海梅：高僅三尺，冬月開花，如小桃花，結實如櫻桃。</p>
<p style="margin-left:0em;text-indent:2em">月月紅、石竹子花、竹葉花。</p>
<p style="margin-left:0em;text-indent:2em">野蓮華：一云野棉，外紫內白，狀如五臺，少林，金蓮華。</p>
<p style="margin-left:0em;text-indent:2em">杜鵑花：山頂最多，三四月開。</p>
<p style="margin-left:0em;text-indent:2em">良薑花：香如梔子，秋間徧地有之。</p>
<p style="margin-left:0em;text-indent:2em">扁竹花。</p>
<p style="margin-left:0em;text-indent:2em">海棠：自萬年寺至山下，沿山巖壑，到處有之，名野海棠。葉較人家所種者稍大，花亦澹紅色。頭皆下垂，有似深山隱士避人，不欲露其形影者。</p>
<p style="margin-left:0em;text-indent:2em">按《益部方物略》：「海棠，有數種，又時小異。<span class='corr'>惟</span>其盛者，重苑疊蘂可喜，無定種也。始濃稍淺，爛若錦障。北方枝強花瘠，殊不可玩，故以蜀產為天下奇豔云。」《嘉定志》云：「海棠，紫錦色者佳，餘皆棠棃耳。」又云：「海棠樹，以棃接之，其木堅而多節，外白中赤，實如櫻桃。」此皆木本海棠，非所尚也。余所愛者，山中自生草花。除前人詠木海棠詩不錄外，附錄唐薛能詩一首：</p>

<div class="lg regular" style="margin-left:0em;"><div class='lg-row'>酷烈復離披　元功莫我知　青苔浮落處　暮柳閒開時　帶醉遊人狎　連陰被叟移</div>
<div class='lg-row'>晨前清露溼　晏後惡風吹　香少傳何許　妍多畫半眉　鳥疏連水脈　庭綻粒松枝</div>
<div class='lg-row'>偶汎因沈硯　閒飄顧亂棋　繞山生玉壘　和郡徧坤維　負賞慙休歇　豪吟分失機</div>
<div class='lg-row'>明年愁不見　留此贈巴兒</div>
</div></div>
<div class='div-other'><a id='mulu455' />
<p class='h2'>木</p><p style="margin-left:0em;text-indent:2em">柟：有二種。一、真柟，作柱棟梁；二、閏柟，止堪供爨具耳。</p>
<p style="margin-left:0em;text-indent:2em">梧桐、桐油樹、白蠟樹、椿、冬青、樟、柏。</p>
<p style="margin-left:0em;text-indent:2em">檜：似柏有刺，葉短而動螫人。</p>
<p style="margin-left:0em;text-indent:2em">杉：有數種，油杉、鐵杉、拋杉、層子杉。</p>
<p style="margin-left:0em;text-indent:2em">白花槿樹、黃楊。</p>
<p style="margin-left:0em;text-indent:2em">椶樹：見東坡〈送長老〉詩，敍云：「椶筍，狀如魚，剖之得魚子，味如苦筍而加甘芳。蜀人以饌佛僧，甚貴之。今以餉殊長老。」詩云：</p>
<p style="margin-left:0em;text-indent:0em;" class="lg-abnormal"><div class='lg-row'>贈君木魚三百尾　中有鵝黃子魚子</div>
<div class='lg-row'>夜叉剖癭欲分甘　籜龍藏頭敢言美　願隨蔬果得自用　勿使山林空老死</div>
<div class='lg-row'>問君何事木魚烹　只為形同無識耳</div>
</p><p style="margin-left:0em;text-indent:2em">嘉樹：在羅目縣東南三十里，陽山江溉，兩樹對植，圍各三二尺，上引橫枝，亙二丈，相援連理，陰庇百夫，其名曰黃葛，號嘉樹。蘇子由詩：「予生雖江陽，未省到嘉樹。」即此。</p>
<p style="margin-left:0em;text-indent:2em">野漆樹：八九月生子，葉如榧樹，珠圓玉立，霜華掩映，朗潤可愛。</p>
<p style="margin-left:0em;text-indent:2em">丁樹：夏日開花，初放白，將萎紅。</p>
<p style="margin-left:0em;text-indent:2em">羅漢松：結實頗肖，又名塔松。狀似杉而葉圓細，生峯頂。</p>
<p style="margin-left:0em;text-indent:2em">佛頂青：其樹葉碧翠異常。生金頂者，尤具光彩。</p>
<p style="margin-left:0em;text-indent:2em">竹柏：生山上，葉繁長而似竹。修直其幹，大抵類柏而亭直。贊曰：</p>
<p style="margin-left:0em;text-indent:0em;" class="lg-abnormal"><div class='lg-row'>葉與竹類　緻理如柏　形狀得名　亭亭修直</div>
</p><p style="margin-left:0em;text-indent:2em">萬年松：其莖最小，藏書帙中經年，得水復活。</p>
</div>
<div class='div-other'><a id='mulu456' />
<p class='h2'>果</p><p style="margin-left:0em;text-indent:2em">橙、橘、香櫞、指柑、香木瓜、蜜羅柑。</p>
<p style="margin-left:0em;text-indent:2em">桃：出綏山者佳，今雙飛橋清音閣，小而味美。</p>
<p style="margin-left:0em;text-indent:2em">梅、石橊、海棃、栗、枇杷、榛<span class='note-inline'>(似栗而小)</span>、葡萄、銀杏、柿。</p>
</div>
<div class='div-other'><a id='mulu457' />
<p class='h2'>竹</p><p style="margin-left:0em;text-indent:2em">龍竹：根有二角，高節實中，可為杖，遊山者多採之。</p>
<p style="margin-left:0em;text-indent:2em">千歲竹：生山南絕壁間。盛以竹籃，培以砂石，懸之檐前，即暢茂，夏三月開花。壅以土，則枯死。</p>
<p style="margin-left:0em;text-indent:2em">月竹：每月一生，又名普賢竹。</p>
<p style="margin-left:0em;text-indent:2em">對青竹：產峨山，黃魯直有賦。</p>
<p style="margin-left:0em;text-indent:2em">紫竹：三年始變紫色。</p>
<p style="margin-left:0em;text-indent:2em">荊竹、冷竹、刺竹。</p>
<p style="margin-left:0em;text-indent:2em">桃竹：皮滑而黃，可為簟席及拄杖。今山中又有桫欏樹，作筆筒，更古樸可愛。李太白〈醻宇文少府贈桃竹書筒〉詩：</p>

<div class="lg regular" style="margin-left:0em;"><div class='lg-row'>桃竹書筒綺繡文　良工巧妙稱絕羣　靈心圓映三江月　彩質疊成五色雲</div>
<div class='lg-row'>中藏寶訣峨眉去　千里提攜長憶君</div>
</div><p style="margin-left:0em;text-indent:2em">杜子美亦有〈桃竹杖贈章留後〉詩。</p>
<p style="margin-left:0em;text-indent:2em">慈竹：即子母竹，性叢產，根不外引，其密間不容笴。筍生夏秋，閱歲枝葉乃茂。蜀中此竹最多，云是岷峨分來。元微之詩云：</p>
<p style="margin-left:0em;text-indent:0em;" class="lg-abnormal"><div class='lg-row'>慈竹不外長　密比青瑤莎　予攢有森束　玉立無蹉跎</div>
<div class='lg-row'>纖粉妍膩質　細瓊交翠柯　亭亭霄漢立　靄靄雨露多　冰碧寒夜聳　簫韶風晝羅</div>
<div class='lg-row'>煙含朧朧影　月泛纖纖波　鸞鳳一已顧　燕雀永不過　幽姿媚庭實　浩氣爽天河</div>
<div class='lg-row'>峻節高轉露　貞筠寒更和　託身仙壇上　靈物神所呵　時與天籟合　日聞陽春歌</div>
<div class='lg-row'>應憐孤生者　摧折成病疴</div>
</p><p style="margin-left:0em;text-indent:2em">有賦，見〈藝文〉。</p>
</div>
<div class='div-other'><a id='mulu458' />
<p class='h2'>茶</p><p style="margin-left:0em;text-indent:2em">《文選注》：「峨山多藥草，茶尤好，異於天下。」今黑水寺後絕頂產一種茶，味佳，而色二年白、一年綠，閒出有常。不知地氣所鍾，何以互更？</p>
<p style="margin-left:0em;text-indent:2em">明初，賜有茶園，在白水寺。植茶萬本，為雲水常住之用。萬曆末，為僧鬻去。至康熙初年，乃以金千兩贖還常住。有碑記其事。</p>
<p style="margin-left:0em;text-indent:2em">茶為蜀中常產，蒙嶺在名山，霧中在大邑，俱擅古今名品。世又謂：「峨眉味初甘終苦，不減江南春採。」又《華陽國志》：「眉州、洪雅、昌闔、丹稜茶，用蒙頂製餅法，片甲、蟬翼，味苦而甘。」白樂天云：「茶中故舊是蒙山。」文潞公詩云：「舊譜最稱蒙頂味，露芽雲液勝醍醐。」</p>
</div>
<div class='div-other'><a id='mulu459' />
<p class='h2'>菜</p><p style="margin-left:0em;text-indent:2em">普賢菜、羅漢菜<span class='note-inline'>(葉似豆苗)</span>。</p>
<p style="margin-left:0em;text-indent:2em">東風菜：生山谷間，一名斷續藤。行人渴，則取汁飲之。</p>
<p style="margin-left:0em;text-indent:2em">龍巔菜：似椿，樹頭有刺。</p>
<p style="margin-left:0em;text-indent:2em">白芥菜：滿山自生，在九老洞尤佳。</p>
<p style="margin-left:0em;text-indent:2em">綠菜：黃山谷有贊。</p>
<p style="margin-left:0em;text-indent:2em">苦菜：即龍葵，三月生，六月花從葉出，莖直花紫，八月實黑而落，其根復生，陵冬不枯。</p>
<p style="margin-left:0em;text-indent:2em">甜菜、岸邊菜、嬾菜<span class='note-inline'>(即黃連顛)</span>。</p>
<p style="margin-left:0em;text-indent:2em">蕨菜：《瑯嬛記》云：「猨啼之處，蕨乃多有。每一聲，遽生萬莖。」此物根可為粉、為餅飥，苗可為蔬。李太白詩：「不知行徑下，初拳幾枝蕨。」東坡〈送蜀僧去塵〉詩：「拄杖挂經須倍道，故鄉春蕨已闌干。」黃山谷亦有「蕨芽初長小兒拳」之句。</p>
<p style="margin-left:0em;text-indent:2em">真珠菜：生水石上，翠縷纖條，首如真珠。可蔬醯煑，可攜千里。</p>
<p style="margin-left:0em;text-indent:2em">虀菜：開白花，春時廣有。高力士詩：</p>
<p style="margin-left:0em;text-indent:0em;" class="lg-abnormal"><div class='lg-row'>兩京作斤賣　五溪無人採　花葉夏雖殊　氣味終不改</div>
</p><p style="margin-left:0em;text-indent:2em">馬蘭菜：葉似三漆而小，花開似小菊，澹紫色。春時嫩葉曝乾，可代旨蓄。</p>
<p style="margin-left:0em;text-indent:2em">巢菜：葉似槐而小，子如小豆。夏時種以糞其田。苗可作蔬入羹，即薇菜也。氣味似豌豆，蜀人巢元修愛之，故名巢菜。東坡贈詩云：</p>
<p style="margin-left:0em;text-indent:0em;" class="lg-abnormal"><div class='lg-row'>彼美君家菜　鋪田綠茸茸　豆莢圓且小　槐芽細而豐</div>
</p><p style="margin-left:0em;text-indent:2em">公在黃州日，為元修寄巢菜感賦也。</p>
<p style="margin-left:0em;text-indent:2em">以上諸菜，峨眉山頂徧地有之。歲在戊子己丑，蜀避亂山頂，僧眾絕糧，徧採山中草根樹苔食者。有團土為丸，嚥取延命者，獨不知採蕨法。余修志時，凡山頂有南方野菜可救饑者，皆為入之。若論諸菜中，蕨味濃氣厚，少食不饑，住山人尤當以此為返魂續命耳。此外，山中尚有薯蕷、南星、石苔、石花、菌蕈、木耳可食。木耳，皮厚似羊肚石，迥勝他處，山頂在處有之。其餘過萬年寺以下，薑、芋、瓜、豆、稻、麥、黍、蕎，始可種蒔。稍上，地寒，種多不生。山頂止可種菜，山峯石廣土少，不能多種也。芋有青、紫、白、真、連禪、野六種，唯野不可食。連禪，即赤鸇，最佳，一名蠻芋。古記云：大饑不饑，為有蹲鴟。漢卓氏，致富以此。</p>
</div>
<div class='div-other'><a id='mulu460' />
<p class='h2'>藥</p><p style="margin-left:0em;text-indent:2em">石瓜：生峨眉山樹端。挺葉肥滑如冬青，椹似桑，花色淺黃，實長橢，殼解而子始現。以其形似瓜，故名。煑為液，治痺。</p>
<p style="margin-left:0em;text-indent:2em">紫荷車：藥名。范石湖有詩云：</p>
<p style="margin-left:0em;text-indent:0em;" class="lg-abnormal"><div class='lg-row'>綠英吐弱綫　翠葉抱修莖</div>
<div class='lg-row'>矗如青旄節　草中立亭亭　根有卻老藥　鱗皴友松苓　長生不暇學　聊冀病身輕</div>
</p><p style="margin-left:0em;text-indent:2em">黃精：峨山產者甚佳。韋應物詩：</p>
<p style="margin-left:0em;text-indent:0em;" class="lg-abnormal"><div class='lg-row'>靈物出西川　服食採其根　九蒸換凡骨　經著上世言</div>
</p><p style="margin-left:0em;text-indent:2em">云云是也。又宿進〈游峨〉詩：</p>

<div class="lg regular" style="margin-left:0em;"><div class='lg-row'>寂寥山寺停輿處　豁落風花到手時　亂石窟中翻素雪　碧雲堆裏臥青猊</div>
<div class='lg-row'>巖龕鳥拜珠瓔佛　碑閣苔箋冰柱詩　拾得黃精須爛煑　飯儂明日上峨眉</div>
</div><p style="margin-left:0em;text-indent:2em">何首烏。</p>
<p style="margin-left:0em;text-indent:2em">南星：山中歲饑，掘得，連蒸三晝宵，可以為糧。</p>
<p style="margin-left:0em;text-indent:2em">天門冬、蒼朮、王不留行、威靈仙、山藥、龍膽草、益母草、茱萸、夏枯草<span class='note-inline'>(煎水盥面，不皺)</span>、白荳蔻、黃連、三七、五加皮、蒼耳、梔子、常山、茵陳、金毛狗、芍藥、馬蹄香、升麻、川烏、紫菀、沙參、吳茱萸、獨活、半夏、桔梗、草烏、青木香。</p>
</div>
<div class='div-other'><a id='mulu461' />
<p class='h2'>草</p><p style="margin-left:0em;text-indent:2em">普賢綫：樹上苔鬚，蔓引而成，長數尺。或言深谷有尋丈者，煎湯服，治心氣疼痛有效。《方物略》曰「仙人縚」，即此物。贊曰：</p>
<p style="margin-left:0em;text-indent:0em;" class="lg-abnormal"><div class='lg-row'>附陽而生　垂若文絛　大槩苔類　土石所交</div>
</p><p style="margin-left:0em;text-indent:2em">余觀峨眉山，是樹俱生綠苔，又有緌綞翿綴垂至數尺者。其樹亦根蟠石上，藤蘿窅絡，不辨木石。又有一樹兩葉，異命同生者。總之，山靈變釀，不可方物，如此。</p>
<p style="margin-left:0em;text-indent:2em">壁竇草：葉如螢光，或隱或現，赫日不掩。</p>
<p style="margin-left:0em;text-indent:2em">金星草：葉似萱，背有點，雙行相偶，黃澤似金星故，又曰「金釧草」。可治疽創及丹石毒。喉生乳鵝，搗水飲之。</p>
<p style="margin-left:0em;text-indent:2em">瑞草。</p>
<p style="margin-left:0em;text-indent:2em">長生草：山陰蕨地多有之。修莖茸葉，色似柏檜而澤，經冬不凋，故曰長生。</p>
<p style="margin-left:0em;text-indent:2em">碧雲草：似孔雀尾，山中石上多有之。</p>
</div>
<div class='div-other'><a id='mulu462' />
<p class='h2'>附：珍異<span class='note-inline'>(不可常有，故名珍異。)</span></p><p style="margin-left:0em;text-indent:2em">《本草經》：「嘉州峨眉山出菩薩石，形六棱，銳首，色瑩白明徹，若泰山狼牙，上饒水晶之類。日隙照之有五色，如佛頂圓光，俗謂菩薩光明所感。」即今所謂放光石也。在峨眉山後百餘里外，始產此石。彝人拾之，鬻與山僧，以備遊客之覓。峨山中無此石也。</p>
<p style="margin-left:0em;text-indent:2em">《蜀郡草堂閒話》：「雷威斲琴，多在峨眉、無為、霧中三山。」又《益部談資》：「世傳雷威斲琴，不必皆桐。遇大風<span class='corr'>雪</span>之日，酣飲，著蓑笠，獨往峨眉深松中，聽其聲，連延悠揚者，伐之，斲以為琴。有愛重，名以松雪。」</p>
<p style="margin-left:0em;text-indent:2em">《嘉祐雜志》：「峨眉雪蛆，治內熱。」陸游云：「亦產茂州雪山嶺谷中。雪時得之，能蠕動，雪消蛆亦消。」《益部談資》云：「雪蛆，產岷峨深澗。形如蝟而無刺，肥白，長六寸。腹中唯水，能伸縮。取食，須在旦夕，否則化矣。」</p>
<p style="margin-left:0em;text-indent:2em">《范子計然》曰：「空青，出於巴郡。」《本草》：「空青，生益州山谷，久服輕身。能化銅鉛作金。」又云：「蜀名山縣有銅處，空青出其陽。青者，銅之精也。」又云：「空青，生越嶲山有銅處，銅精熏則生空青，其腹中空。」梁江淹〈空青賦〉曰：「夫赤瓊以照燎為光，碧石以葳蕤為色；咸見珍於東國，並被貴於西極。况空青之麗寶，挺山海之不測。……於是寫雲圖氣，學靈狀仙，寶波麗水，華峯豔山。陽谷之樹，崦嵫之泉，西海之草，炎州之煙。……曲帳畫屏，素女綵扇，錦色雰鬱，綺質蔓延。點拂濃薄，如隱如現，山水萬象，丹青四變。咸百鑑而可珍，亦千金而不賤。」故淹作〈扇上彩畫賦〉有：「空青出峨眉之岨，雌黃出嶓冢之陰。」今無所見矣。</p>
</div></div>
<div class='div-other'><a id='mulu463' />
<p class='h1'>第十一、蔣編志餘</p>
<div class='div-other'><a id='mulu464' /><p style="margin-left:2em">〈志餘〉一篇，係蔣虎臣輯全志之外，所錄之文。事寬泛而理確鑿，勵法屬而警愚頑。如蓮池、法照數段，洵長夜之慧炬，苦海之慈航。嚴武代巡等之狂悖，饑饉刀兵等之慘悽，皆足以警醒癡迷，啓牖良善，誠為不可缺者，悉備存之。閒有考據失當，評論欠圓之處，特為刪削，俾成完璧。又將舊志不便列于各門者數段，附之于後，註明起訖，兩不相參，以期閱者不復致疑。故志志餘。</p>
</div>
<div class='div-other'><a id='mulu465' /><p style="margin-left:0em;text-indent:2em">蜀山，岷、嶓、蔡、蒙為最大，古今聞人洽士，考覈最詳，然究竟不知何山為峨眉也？古云：「北山皆嶓，南山皆蒙，峨眉當為冢首。」然考〈禹貢〉蔡註：「蒙，在蜀郡青衣縣；蔡，在雅州嚴道縣。二山上合下開，沫水出焉。」則冢另是一山，非峨眉所為。不肖曾聞之先君子云：「川西皆岷，岷北流為洮，入黃河。南流入川，為大江。」此知岷峨總是一山，只橫障西南二處為異耳。今江水果隨岷峨至嘉眉直下，中間如嶲州之大渡、沫水，夾江之青衣，犍為之漢水，無不湊集至嘉定為一，都聚合之。〈禹貢〉「岷山導江」一語，地勢愜合，不應又牽引冢山作首尾也。《總志》載：「峨眉在威州，至西五里。」《廣輿記》載：「峨眉山在眉州城南，來自岷山，延袤三百里，至此突起二峯，如蛾眉然。」又曹公楷〈遊鎣華山記〉云：「此山連峨岷嶺，為兩戒山河之首足。」知二山相連即一山也。古云：「天下名山，太華險絕，峨眉神奇。」又云：「望遠則峨眉，登高則太華。」此二山，余皆親躡其頂，嶔崎塊異，無從優劣。但華山，窮日之力尚可至頂，峨眉非兩日不能至。則論高又當推峨眉耳。唯是峨眉山，凡遇懸巖峭壁處，俱有木棧鋪墊，躡之而行。兩傍樹木周遮，密如欄楯。又山多陰雨，白霧瀰漫，人過險處，俱坐不知。只重嶺傑驛，層見疊出，雖有壯夫賈勇，亦嗟力竭。華山，四圍無路，險處俱就山壁。上懸鐵繩下引，遊人挽之而上。往往繩斷，即壓殺百數人。繩傍雖微鑿孔窞，僅容半足，緩急何濟於事？昔人稱直行如上壁，橫行如騎牆，良不虛也。余遊二山，妄斷二語云：「峨眉高而不險，華山險而不高。」同行一友又增二語云：「峨眉比華山，高而加遠；華山比峨眉，險而加峭。」亦確論也。</p>
</div>
<div class='div-other'><a id='mulu466' /><p style="margin-left:0em;text-indent:2em">古今名勝之地，仙佛住現，傳至數世，亦有互相消息，不可測臆者。如五嶽，俱天真道場，近來唯華山無僧寺，其餘四嶽，亦駸駸乎解珪剝墄矣。峨山，自黃帝問道天皇真人，時未有佛祖與分席也。今則琳宮梵剎，布滿巖壑。至問羽流，乃無一人。宋皇坪、軒轅觀，全成虛莽。唯純陽一殿，為明代巡衡陽赫公所建，載有碑記，欲為天皇存餼羊之意。然今住持仍是緇流，中塐彌勒、願王等像，純陽特一寓公耳。竊意聖賢隨時度世，或為仙，或為釋，原無定迹。今日禪道盛行，諸天仙眾，必是棄捨本法，趨向真如。如彌遮之事提多，商那之嗣迦葉，一音闡化，接物利生，皆不可知也。</p>
</div>
<div class='div-other'><a id='mulu467' /><p style="margin-left:0em;text-indent:2em">蓮池大師《竹窗隨筆》云：「遊五臺者曰文殊在，遊峨眉者曰普賢在，遊普陀者曰觀世音在；獨不曰西方極樂世界有彌陀在乎！又不曰三大士者徒仰嘉名；阿彌陀佛現在說法，親炙休光之為愈乎！跋涉三山，累年月而後到；信心念佛，一彈指而往生。失此不為，大可歎也！」考《淨土資糧》稱：「有人修西方淨土者，臨命終時，見二大士隨彌陀接引。則誠心頂禮願王，西方亦決可至。」大師言此，特為虛頭衲子假借朝山為名、奔走乞食者，作鍼砭耳。</p>
<p style="margin-left:0em;text-indent:2em">又云：「或謂五臺、峨眉、普陀三山，劫火不壞，遊者能免三災，此譌也。三災起時，大千俱壞，何有於三山？若必遊此免災，則瞽目跛足不能登歷者，縱修殊勝功德，終成墮落；而居近三山者，即愚夫皆成解脫耶？當知無貪乃不受水災，無瞋乃不受火災，無癡乃不受風災，三山之到何與？願念念開文殊智，行普賢行，廓觀音悲，則時時朝禮三山，親近大士。不達此旨，而遠遊是務，就令登七金，渡香水，何益？」按大師此語，凡在峨眉遊居者，皆當日誦一徧，以當聾鉦瞶鼓。至三災之說，遠不能料；以目前論，獻逆流毒西川，所在屠戮，人類幾絕。峨眉一山，賴菩薩慈力護持，四眾安般，如臥袵席。雖謂之三災不壞，可也。</p>
<p style="margin-left:0em;text-indent:2em">又云：「先德示眾云：『汝等出家，未曾立腳得定，忽已過三四十年。』吾聞此語，真懇痛切，心戰毛豎。乃有都將青春壯色，勤勤作有為事業，或奔南走北，言我參禮名山；或裝塐修造，曰我興崇三寶；或聚眾起會，曰我助揚法化。此雖名色好事，非同賞玩麴糵等比，至其為空過，一也。一朝猛省前非，已是龍鍾衰朽，悔無及矣！古云：『少年不努力，老大徒傷悲。』嗚呼！更有終身安然而不傷悲者。」按大師此語，言言熱血，審知朝山作福，非修行第一要務。然如今人假外勢以塞中道，疊人我以隔聖途；得法傳法，總非戒定慧之由生；施醫施藥，悉同饕餮仯人之輩；縱有達道者，亦莫如之何也已。不肖嘗聞古德云：「諸上善人，若能持六度、修萬行，了了如一箇避塵之珠，萬物不相滯礙。然欲出一頭地，先發一決了漢的心。決了者，諸惡莫作，眾善奉行。」所以云：「順信佛語，天神衛護。」倘或身寓法扉，心運魔行，必是六師之再來。寄語明眼，慎心防護。欲修無上菩提者，須從實地修行，不致墮身業海，猶為彼善於此也。古偈云：「修慧不修福，羅漢應供薄；修福不修慧，象身挂瓔珞。」凡事不可執著，謂朝山、接眾、齋僧、造佛為非功德固不可；謂此等即是修行極則，亦不可耳。中峯大師有云：「一心為本，萬行可以次之。」至哉言也！</p>
<p style="margin-left:0em;text-indent:2em">世人競稱文殊在五臺，普賢在峨眉，此是俗見，如今朝廷設官，各分疆界、各有職掌者然。其實菩薩神化，周徧法界，何嘗以某處為我道場，某處為彼道場耶？蜀父老相傳：「宋時有僧禮五臺，不覩文殊光相。忽逢一老翁云：『菩薩出遊蜀矣。今以旃陀羅身，寄笮橋南，乃其化現，非有二文殊也。』僧因歸，謁屠人石長者，忽化文殊，其刀化為如意，飛出屋去。蜀人異之，因即所居為文殊院焉。」此文殊之在蜀也。讀《廬山東林》及《衡嶽志》唐法照大師故事，曾詣五臺，親入竹林聖寺，文殊、普賢東西向坐。此又普賢之在五臺也。總之，二大士志同道合，如無著、天親，無時不相往來聚會。又皆發願欲生極樂國土，故彌陀所至，同來接引。所謂娑婆良弼，安養親臣耳。</p>
</div>
<div class='div-other'><a id='mulu468' /><p style="margin-left:0em;text-indent:2em">法照大師，大曆三年止雲峯寺，慈忍戒定，為時所宗。嘗於僧堂食鉢中，睹五色雲中有梵剎，當東北有山澗石門，復有一寺，金書其題曰「大聖竹林寺」。他日復於鉢中，見雲中數寺，池臺樓觀，萬菩薩眾雜處其中。師以所見，訪問知識，有嘉延、曇暉二僧曰：「神聖變化，不可情測。若論山川面勢，乃五臺耳。」師遂與同志遠詣五臺，見寺南有光貫日，師緣光而至，徘徊四顧，一如鉢中所見。東北行五十里，有山，山有澗，澗北石門傍二青衣，一稱善財，一稱難陀，引師入門。北行，見金門樓觀，金榜題曰「大聖竹林寺」。方圓可二十里，皆有金地寶塔、華臺玉樹。入講堂，見文殊在西，普賢在東，踞獅子座，為眾說法；菩薩萬數，共相圍繞。師於二菩薩前，作禮問曰：「末代凡夫，未審修何法門？」文殊告曰：「諸修行門，無如念佛。阿彌陀佛願力難思，汝當繫念，決取往生。」時二大士同舒金臂，以摩其頂，與之記曰：「汝以念佛力故，畢竟證無上覺。」文殊復曰：「汝可往詣諸菩薩院，巡禮承教。」師歷請教授，至七寶園，復回至大聖前，作禮辭退。向二青衣，送至門外，師復作禮，舉頭俱失所在。後與五十僧往金剛窟，即無著見大聖處。忽睹眾寶宮殿，文殊、普賢及萬菩薩、佛陀波利。師方作禮，舉首即失。夜於華嚴院，見寺東巖壑，有五枝燈，師曰：「欲分百燈。」既而如願。復曰：「願分千燈。」數亦如是，光徧山谷。又前詣金剛窟，夜半，見佛陀波利引之入寺，謂之曰：「汝華臺已生，後三年華開矣。汝見竹林諸寺，何不使羣生共見之？」師因命匠刻石為圖，於見處建竹林寺。既畢，謂眾曰：「吾事畢矣。」數日別眾坐逝。推波利之言，果三年矣<span class='note-inline'>(當大曆七年也)</span>。師於并州，行五會教化人念佛。代宗於長安宮中，嘗聞東北方有念佛聲，遣使尋之。至太原，果見師勸化之盛。遂迎入禁中，教宮人念佛，亦及五會。<span class='note-inline'>(見柳子厚〈南嶽碑〉云。)</span></p>
</div>
<div class='div-other'><a id='mulu469' /><p style="margin-left:0em;text-indent:2em">峨眉多火災，所以前人改華藏為「黑水」、普賢為「白水」、牛心為「臥雲」、中峯為「集雲」、華嚴為「歸雲」，以為二水三雲可禳此戹。明末代巡黃岡劉公梧陽，又於萬年築真武祠壓之。究竟祝融原未斂戢。嘗竊私議，山中寺宇，上下俱鋪厚板。又好作樓閣，連椽接棟，而上下止靠一梯。往來香信禮佛，好燒紙錢。山高寒重，暑月圍鑪，自然易與祖龍作緣。今不在此等處講求趨避之法，多造祠廟，及改題雲水，何益於事？</p>
</div>
<div class='div-other'><a id='mulu470' /><p style="margin-left:0em;text-indent:2em">海內名山，不論遠近，若欲遊歷，須視宿世因緣，不可勉強。如王右軍生平欲遊峨眉，誓墓之後，猶云奉使關蜀，無不從命。可見心馳汶嶺，如此其至，然終不能遂此願也。杜工部避地成都，元白俱官巴蜀，未得一登光相，留題碧落，已為欠事。至東坡，家眉州，去峨眉最近，其至峨與否，俱不可知。唯白水寺有題絕句，或少年曾一著遊屐耳。觀其〈寄黎眉州〉云：「膠西高處望西川，興在孤雲落照邊。」在湖州送人，〈河滿子〉詞云：「見說峨眉悽愴，還聞江漢澄清。秋來但覺歸夢好，西南自有長城。」</p>
<p style="margin-left:0em;text-indent:2em">公雖離蜀，而垂老留連，殊有生入玉門之感。三蘇，唯老泉歸葬故山，公兄弟俱隨地窀穸，亦可哀也。<span class='note-inline'>(或傳公讀書嘉定州蘇稽寺，在州西二十里，地名尖山。查寺，乃唐蘇公頲遷謫於此，非東坡也。峨山坡公筆墨最少，唯縣南龍門洞，有石刻「龍門」二大字。又云富春孫公雙鉤。)</span>唐太白，久居峨眉，與丹丘因持盈法師善。蘇公頲為益州長史，薦之，因入長安，官翰林<span class='note-inline'>(載魏顥〈李翰林集序〉)</span>。其後往來齊魯吳越，不能即歸。觀其〈渡金門〉詩：「仍憐故鄉水，萬里送行舟。」〈送人之羅浮〉詩：「汝去之羅浮，余還憩峨眉。」又〈淮南臥病懷蜀中趙徵君蕤〉詩：「國門遙天外，鄉路遠山隔。朝憶相如臺，夜夢子雲宅。」皆寓懷鄉之意。不能終老故山，客死采石，命也。唯范蜀公景仁，六十致仕，遨遊峨眉、青城，下巫峽，出荊門，凡期歲乃還。真是高人奇遇也。</p>
</div>
<div class='div-other'><a id='mulu471' /><p style="margin-left:0em;text-indent:2em">峨眉山覩佛臺往往有捨身者。大約離三四年，即有之。前歲有喇嘛僧，年五十餘，沐浴齋戒，一躍而下。此去懸巖萬丈，無從蹤迹其遺骼。然亦有捨身不死者。<span class='note-inline'>(楚人年少，至巖端坐不死，垂絚救活。事在辛亥夏。)</span>余在天台石梁橋，聞一老僧捨身，死時頭目不損，亦無血暈。武當山昔有孝婦，姑病，發願捨身代姑。至山，攛身巖下，如履平地。後遇伊姑攜手同歸。余與寺僧覶縷此事，忽有同行一友云：「如我不然，剛在山下，已捨身久矣。」眾以為知言，書以紀之。然雖如是，非至人之所為。欲入般若之戶扃，必投大覺之極地。恐名捨身，終成虛語。不為佛聖之援，猶恐墮落於枉死漂沈矣。唯祈達人，再思可也。</p>
</div>
<div class='div-other'><a id='mulu472' /><p style="margin-left:0em;text-indent:2em">峨眉山頂，遊人一到，即患胸腹脹滿。人云水泉為祟，余謂不然。聖泉龍池，水極甘洌。所苦者，寺僧不暇遠汲，止將大木桶或古鐵鍋，注天雨水，煑飯食人。此水累月停積，安得不病？亦且山至絕頂，嵐氣蒸人，暑六烘衾，亦有莫測。如水一法，當如華山峯頂，鑿方石坎，四處雨水，引注坎中，其味渾是醍醐沆瀣。華山羽流，壽多至百歲以外，坐此故也。再或不然，山頂流泉頗多，多為埝堰瀦蓄，以資汲飲，亦易事耳。</p>
</div>
<div class='div-other'><a id='mulu473' /><p style="margin-left:0em;text-indent:2em">峨眉佛地，遊山者自來不敢以葷酒溷香積。近來閒有縉紳攜具登頂者，幸而無恙，便謂普賢大士境界，毫無憎忌。不知明末有代巡劉光沛登山，川南道李一鼇與州守馮某，特舁一豬至頂、屠宰以供廚。傳刀未下，時庖人忽被雷風擊倒，暈死竟日。甦時問之，云：「一大神，身披鎧甲，威勢無比，大喝一聲，未知所事。」想即韋馱金剛護法諸神也。豬亦逸去。諸人駭然，虔誠悔過。至夜雷聲暴發，猶傾海嶽，一眾懇苦籲禱，方止。自此無敢攜酒肉入山者。審歷來有犯五逆者，登陟不洗心者，多至雷殛。但既有心入山，理宜小心謹慎，不可以雷霆偶霽，遂弛敬意也。</p>
</div>
<div class='div-other'><a id='mulu474' /><p style="margin-left:0em;text-indent:2em">峨山老僧樹，共知為晉遠公禪師弟慧持。近閱《嘉州志》，又云：「持遊峨山，入定於州之道<span class='note-inline'>(即徑山寺)</span>古樹中。」又萬曆某年，陳留取土，掘出一缸，中有定僧，云即是持師，出定。余鄉常州奔牛鎮，相傳宋高宗時，亦有枯樹老僧入定故事。三處未知孰是。以生平好尚論，持愛清淨，不似今人鋪茵放鉢、人前定帳，貪圖利養，則其在峨眉絕頂無疑。或云：「圓寂在成都龍淵寺。」然至人應世，神化不一，妙在凡人莫測矣。</p>
</div>
<div class='div-other'><a id='mulu475' /><p style="margin-left:0em;text-indent:2em">樵陽子者，蜀灌縣青城山樵子也。本大足縣人，姓雲氏。方誕，有踞而募於其門者，其母因以「化緣」呼之。甫二歲，父若母死，安縣民陳和養為子。十餘歲，陳父母亦死。化緣孱然，託足青城山下童翁家。童翁又貧，無所得食，則入山斫柴售灌縣人以活。灌縣人持升米，或盌許，來市樵子柴，盡一挑，樵子不計也。一日，入山，天大雨雪，迷失道。入山益深，雪盈六七尺許。所見唯高巖萬丈，古木架陰壑，飛鳥都絕。忽一老人，鬚眉皓白，手執拂子，招樵子坐。頃之，又一老人，貌頎，腹便便，衣大袖紫衣，亦來共坐。如是累月，並有所指授，其語祕不傳。已乃導樵子大樹下，指而曰：「是中，爾前身所託也。」坐樵子石上，設十二拜，禮恭甚，號之曰「樵陽子」，以故皆稱樵陽子云。二老人既去，樵子徘徊巖谷間，隱隱聞隔巖彈琴聲，或人聲。及迹之，無有也。結跏趺坐樹下，凡百數十日，敗衣揜形，頹然槁木。采藥人遇而怪之，不知佛耶？仙耶？因以語灌縣人。灌縣人轉相語，羣走物色，識為童家兒。是兒陷雪窖一年久矣，曷不死寒餓？死虎狼？相與神其事，聞灌縣令。令景某駕至山中問狀，所對班班應占記，非童子口吻也。自言：「吾前身在樹中。」令便使人斫樹，樹轟若雷震者，火發其腹，劃然開，現委蛻焉。髮重覆領，指爪繞身，其貌相則樵陽子也。令驚歎，追尋蛻坐處，掘得一石匣，匣有卷，卷有文字，亦祕不傳。有布衲，有鐵冠縧，樵陽子以自隨。有劍，劍柔繞指，今失所在。其時令下教製龕，奉樹中蛻，築庵居樵陽子。於是名一時而傾動州郡，士庶競來瞻謁。能談人未來事，又能已人疾。來者愈益多，樵陽子避而匿安縣之天池。士庶則亦走天池，趾相錯也。其鄉縉紳以迨官長，車蓋相望。而獨石泉有令某，憯墨吏也；問：「外丹何居？」樵陽子笑謂：「令廉而仁，是官人外丹也。」令疑誚己，嗾某弁以妖人，上變告臺司，下成都張丞某逮治。樵陽子朴野，至則箕踞而誶。丞大恚罵：「何物囚？敢爾！」榜之，繫囹圄三月，獄成。王觀察某特廉其非辜，白艾中丞得解。久之，譚中丞來，檄所司，即向所築庵建大通觀，迎還山。厥後，凡開府及鎮、藩、臬至者，率召見樵陽子。樵陽率一再往，不拒也。顧其意，忽忽不自得。會常郡參知吳公，以捧表過家，謀挾之江南，樵陽子灑然從焉。來則止常之永慶寺。亦數過錫，止龔方伯城南別業。稍一遊武林西湖，就而徵未來事，若丐已疾者，麋集。初不甚應，閒露一二語，往往奇中。在山專餌黃精，出山乃火食，食止蔬素。終歲廢便，若良有絕異者。晚自名曰「思道」，亦出山後事。相傳，其大父孔文，進士也，與內江趙文肅同榜，友善。父鳴春，大足人。為樵陽子言如此。留未一歲，歸蜀。贊曰：「昔東老云，有僧定峨眉樹中七百年。既出，求復定去。今青城樹中身託樵陽子，是兩也。張紫陽因折瓊花事，推明陰陽性命之變，以為必得金丹，乃稱上乘。余不解為二氏言，幸獲樵陽子，其人沖彝恬穆，不界人我。教人只於心地上領宗旨，雖以通儒者言不謬。嗟乎！余不能極樵陽子所詣矣。」<span class='note-inline'>(傳為孫伯潭先生作。)</span></p>
</div>
<div class='div-other'><a id='mulu476' /><p style="margin-left:0em;text-indent:2em">峨山，有兩茂真尊者。一是隋時人，日遊神水，夜宿呼應。一是宋人，號茂真禪師，豫知舒王有誕仁宗之慶。今中峯寺，是其重修。唯云與孫真人弈棋，往來呼應庵者，乃隋之茂真尊者也。</p>
</div>
<div class='div-other'><a id='mulu477' /><p style="margin-left:0em;text-indent:2em">明太祖亦嘗遣僧至西域取經。行至岷峨，見普賢丈六金身，乘白象，現大圓光中，語僧云：「西域遠甚，汝安能至？吾有真經一卷，得此可復汝主。」遂手授一經。僧拜謝歸，見祖，述此語。祖以為欺己，欲殺之。開經，則祖親書求經疏文，宮中獨對佛前焚化者。祖大悅，厚賜此僧。載《金陵梵剎志》。</p>
</div>
<div class='div-other'><a id='mulu478' /><p style="margin-left:0em;text-indent:2em">中峯寺，由明果大師除蟒，始改道觀為寺，今寺僧俱能言之。但《開縣志》亦稱神仙山迎仙觀，有異僧除蟒事。唯不載果師名號耳。世間奇事相同者，固不止一二也。</p>
</div>
<div class='div-other'><a id='mulu479' /><p style="margin-left:0em;text-indent:2em">峨山又有二孫思邈。一是唐則天時人；一是宋人，與張乖崖善。</p>
</div>
<div class='div-other'><a id='mulu480' /><p style="margin-left:0em;text-indent:2em">峨眉山無窮和尚，從師通天，一生苦行，汲水肩糧，忘身為眾。遷化之後，人皆知其託生嘉定，為楊氏子，名展，字玉梁。明季丁丑武進士，毛洛鎮副總兵。當甲申乙酉之時，獻逆鴟張，蹂躪蜀地；展率義勇，竭力抵敵，賊鋒屢衄。展收拾殘疆，賑濟饑溺；不論緇白，戶給米麥牛種若干。川南數郡賴以延喘。後誤撫土寇袁武，待以心腹，反為所殺，遠近惜之。是年春，入山禮大士，忽作偈云：</p>
<p style="margin-left:0em;text-indent:0em;" class="lg-abnormal"><div class='lg-row'>四十九年別普賢　今朝又到白雲巔　非我有心辭佛去　只緣身世涅槃間</div>
</p><p style="margin-left:0em;text-indent:2em">寺僧初不解其意。未幾難作，適符詩讖。果是無窮再來，當歡喜領受，償還宿債，不以孫龐、餘耳為恨也。</p>
</div>
<div class='div-other'><a id='mulu481' /><p style="margin-left:0em;text-indent:2em">峨眉有伏羲、女媧等洞，乍見疑之。久思開闢聖人，半起東北；且上古無三教之分，聖賢仙佛隨處示現，接物度生，理或有之。如佛經稱伏羲為寶應聲菩薩，女媧為寶吉祥菩薩。<span class='note-inline'>(《須彌四域經》)</span>《辨正論》又云：「太昊本應聲大士，老子為迦葉，仲尼即儒童菩薩，顏回為淨光童子。」又道家《真誥》稱孔子為太極上真公，治九嶷。一云廣桑真君。顏回為明晨侍郎，後為三大司直。一云與卜商俱修文郎。聖賢分身教化，神變無方，故自不拘<span class='corr'></span>一時一地耳。</p>
</div>
<div class='div-other'><a id='mulu482' /><p style="margin-left:0em;text-indent:2em">峨眉為軒轅問道處。所謂天皇真人，即廣成子，又云即鬼容區。近閱一書，老子在上三皇時為玄中法師，下三皇時為金闕帝君，伏羲時為鬱華子，神農時為九靈老子，祝融時為廣壽子，黃帝時為廣成子，顓頊時為赤精子，帝嚳時為綠圃子，堯時為務成子，舜時為尹壽子，夏禹時為真行子，殷湯時為錫則子，文王時為文邑先生，一云守藏史。則廣成即老子也。</p>
</div>
<div class='div-other'><a id='mulu483' /><p style="margin-left:0em;text-indent:2em">夫子不語怪，然《論語》中，得神仙二人。其一為楚狂，其託諷夫子語，載《莊子》，約百餘字，固不止「鳳兮鳳兮」數語也。</p>
<p style="margin-left:0em;text-indent:2em">附錄《莊子》：「鳳兮鳳兮，何德之衰也！來世不可待，往世不可追也。天下有道，聖人成焉；天下無道，聖人生焉。方今之世，僅免刑焉。福輕乎羽，莫之知載；禍重於地，莫之知避。已乎已乎！臨人以德。殆乎殆乎！畫地而趨。迷陽迷陽，無傷吾行；吾行卻曲，無傷吾足。山木自寇也，膏火自煎也。桂可食故伐之，漆可用故割之。人皆知有用之用，而莫知無用之用也。」</p>
<p style="margin-left:0em;text-indent:2em">其一為申棖，即施存。修長生之術，壽百餘歲。後人誤以申為施耳。孔門弟子，子夏百三十歲，子思亦近百歲。此又大德必壽，不得以神仙例視之。</p>
<p style="margin-left:0em;text-indent:2em">附考：施存，春秋時齊人，孔子弟子，自號婉盆子，人稱胡浮先生。師黃盧子，得《三皇內文》，遁變化景之道、役御虎豹之術。先居南嶽石<span class='corr'>廩</span>峯，每出，則乘白豹。時步還山，豹即迎之。或隱或顯，後嘗在中嶽少室。有云壺公者，即其人也。晉永康初，乘白豹昇天。宋徽宗重和元年，賜號沖和見素真人。</p>
</div>
<div class='div-other'><a id='mulu484' /><p style="margin-left:0em;text-indent:2em">舊志載：「鬼谷子、嚴君平、白玉蟾、張三丰，俱在峨眉。」曾見神仙《真誥》云：「鬼谷為太玄師，治青城山。」嚴君平尚在峨眉，然未著為何秩也？考《峨眉志》，亦無君平所住處。三丰在明初與夔府開元寺僧廣海善，臨別留詩云：</p>

<div class="lg regular" style="margin-left:0em;"><div class='lg-row'>深入浮屠斷世情　奢摩他行恰相應　天花隱隱呈微瑞　風葉琅琅詠大乘</div>
<div class='lg-row'>密室晝閒雲作蓋　虛亭夜靜月為燈　魂銷影散無何有　到此誰能見老僧</div>
</div><p style="margin-left:0em;text-indent:2em">留草鞋一雙、沈香三片而去。後海獻與永樂，以一玉環、千佛袈裟答之。蜀惠園為張像贊云：「南遊閩楚，東略扶桑。歷諸天之洞府，參化人而翱翔。長縧裋褐，至於無邦。吾不知其甲子，但見毛髮蒼蒼。知是久從赤松之徒，類<span class='corr'>圯</span>上之子房。」味此，則三丰遊蜀無疑，知來峨眉耳。<span class='note-inline'>(一云有扇、硯、竹杖留巴嶽寺。)</span></p>
<p style="margin-left:0em;text-indent:2em">白《集》，徧查，無峨眉隻字。傳記，止云得道之後，過江東，憩龍虎山，遊九公，自洪都入浙，被逮放還，臨江，躍入江中。有人見於融州老君洞，度桂嶺，踰羅浮。紹定己丑冬或傳真人解化於盱江，逾年，人又見於隴蜀，莫知所終。今峨眉縣南三十里，有玉蟾灣。緣巖躡磴，上有玉蟾洞，可容千人。洞壁石色如雲母，彷彿見肩背衣縧，相傳為玉蟾尸解處。</p>
</div>
<div class='div-other'><a id='mulu485' /><p style="margin-left:0em;text-indent:2em">《峨眉縣志》載葛洪為求丹砂，乞為勾漏令。入蜀，取雄黃於武都山，色如鷄冠，喜曰：「吾丹成矣。」至洪雅之花谿，居巖洞，存神養無，往返峨眉峯頂間。考胡閣老《譯峨籟》及川南道張公所修《峨眉新志》，並無葛名。或因二峨有葛仙洞，內江有大葛小葛真珉存焉，遂並及之。但不知舊志亦有葛姓氏否？附錄備考。</p>
</div>
<div class='div-other'><a id='mulu486' /><p style="margin-left:0em;text-indent:2em">宋峨眉令，奉議郎王湘，因觀〈太上感應篇〉，焚香誓行數十事。臨危，更衣而臥，男女環泣，覺身在半空。少頃，有人曰：「王湘欲行〈太上感應篇〉，真樂善者，宜速放還。」已而遂甦。<span class='note-inline'>(出《陰騭錄》)</span></p>
</div>
<div class='div-other'><a id='mulu487' /><p style="margin-left:0em;text-indent:2em">明弘治間，山東翰林王公諱勅，督學四川。至峨眉縣羅目街，知有異物，掘地果得呂仙親書「紫芝洞」三字。公之奇迹，非止此也。讀《張公鶴鳴傳》，載公少有仙骨，為諸生時，偶見一地，夜有燐火。發之，得石匣一函，書二冊。讀之通慧，能知未來休咎，御風出神。如同僧扃門入山採<span class='corr'>杞</span>，僧歸，公已在屋內。為河南、四川督學時，諸生見鎖院窗廡，各各有一公危坐監視。一日較士，忽見白雲一片起，公遣騎追至雲落處，得白石如雪。細切爛煑，以徧食諸生，其甘如飴。在輝縣山麓，忽令人掘地，得一大石，玲瓏蒼翠。今尚置之白泉山下。又於道傍古垣，開出紫石硯二枚，各有鴛鴦一隻，雌雄相向，其家至今寶之。又採<span class='corr'>杞</span>僧臨終，公問：「何欲？」僧曰：「欲富貴兼之。」公曰：「不能，但堪作一藩王耳。」因批其背曰「蜀王」。比王產第二子，背上隱隱有公批筆。公預知死期，怛化時，四城門皆見公羽衣鶴氅而去。又深曉天文曲折，王陽明先生極信服之。</p>
</div>
<div class='div-other'><a id='mulu488' /><p style="margin-left:0em;text-indent:2em">唐西川節度使嚴武，少時與京師一軍使女有私，因竊以逃。軍使奏聞，乃醉其女子，解琵琶絃殺之，沈於河。明日捕使至，搜武船無迹，乃已。及武為節度時，得疾甚。忽有一道士至前，云：「從峨山來，欲謁武。」武異之。及階，呵叱，若與人論難者。道士曰：「適在階前，冤死者見某披訴。某初謂是山精木魅，遂加呵責。」彼云：「被公枉殺，已得請矣。」武叩頭請解，道士乃令灑掃堂中，徹去餘物，焚香舁武於堂門內。令清心具衫笏，留一小童侍側。東偏閣內，亦令灑掃垂簾。道士坐於堂外，含水噴噀。又以柳枝蘸水灑地，卻坐，瞑目，叩齒。須臾閣中有一女子呼嗟而來，曰：「吾訴於帝，三十年，今始得報，期以明晚見取。」武與道士許以經功贖冤，不得。道士謝去，明日武卒。</p>
</div>
<div class='div-other'><a id='mulu489' /><p style="margin-left:0em;text-indent:2em">陽平謫仙，不言姓氏。初九隴人張守珪仙居山有茶園，每歲召採茶人力百餘人，男女傭工者雜處其中。有一少年，自言無親族，賃為摘茶，甚懃愿了慧。守珪憐之，以為義男。又一女子，年二十，亦云無親族，願為義男之妻。孝義端恪，守珪甚喜之。一旦，山水泛溢，市井路隔，鹽酪既闕，守珪甚憂之。新婦曰：「此可買耳。」取錢出門十數步，置錢於樹下，以杖叩樹，得鹽酪而歸。後或有所需，但令叩樹取之，無不得者。其術，夫亦能之。因與鄰婦十數，於堋口<span class='corr'>市</span>相遇，為買酒一盌，與婦飲之，皆大醉，而盌中酒不減。遠近傳說，人皆異之。守珪問：「其術受於何人？」少年曰：「我陽平洞中仙人耳。因有小過，謫於人間，不久當去。」珪曰：「洞府大小，與人間城闕相類否？」對曰：「二十四化，各有一大洞，或方千里、五百里、三百里，其中皆有日月飛精，謂之伏晨之根，下照洞中，與世間無異。其中皆有仙王、仙官，卿相輔佐，如世之職司。有得道之人，及積功遷神返生之士，皆居其中，以為民庶。每年三元大節，諸天各有上真下遊洞天，以觀其所為善惡、人世生死興廢、水旱風雨，預關於洞中焉。龍神祠廟，血食之司，皆為洞府所統。二十四化之外，青城、峨眉、益登、慈母、繁陽、嶓冢，皆亦有洞，不在十大洞天、三十六小洞天之數。洞中仙曹，如人間郡縣聚落，不可詳記。」旬日之間，忽失其夫婦。</p>
</div>
<div class='div-other'><a id='mulu490' /><p style="margin-left:0em;text-indent:2em">峨眉山高，自萬年以上，五穀不生。即有瓜豆蕎麥等類，多遭山獸竊食，寺僧終夜干掫為難。居常贍給，止藉桐果、茶葉，易米為糧。然茶苦不多，桐果售遠亦難，所以各寺閒有畜養孳生，規圖蠅利。昔緜州淨慧寺傍有池，居人爭來捕魚為業。寺僧慧寬勸云：「爾輩不當如此，吾能令汝等所得不失於舊。」因指池畔菌蕈，令人採販，得利略與魚同。今山頂茶、筍、蕨、蕈，無所不有，若設法烘製，轉售遠近，亦可資生。何為與俗人一例，作屠伯為也？</p>
<p style="margin-left:0em;text-indent:2em">峨眉自乙酉、丙戌以來，饑饉荐臻，莖蔬粒米，如同拱璧。寺僧有尋山中野菜瀹煑延命者。有團黃泥為丸囫圇嚥食者。遷延無術，十死八九。今蒙國家蕩平之賜，佛祖垂慈，法筵重啓。遠近香信往來，既有施䞋之及。僧家亦自出己力，刀耕火種，漸有生氣。但屢經樂歲，粒米狼藉；少年僧雛，飽食暖衣，不知撙節。余遊山頂，見各寺廚下，腐渣菜葉，委棄滿地。曾幾何時，不思昔年饑荒之苦，身同薜荔，萬死一生；今復暴殄如此。恐菩薩雖慈仁加被，決不肯再度此一種無記性人也。據云豆渣菜葉，留之無用。余將江南叢林製虀菜及藏渣之法示之，附錄於後。而火種刀耕，傷生害物，實宜免之。</p>

<ul class="">
<li><p style="margin-left:2em"><span class="corr"/>各樣菜葉，洗淨，先將水煑滾，後投菜下鍋一過，即收起，以瓦盆盛好，入米湯水養之。放置暖處，或竈邊、或鍋內，釜板蓋好，一宿成虀。如菜少，入竈內溫養之。冬月菜多，入大鑊內，滾水一過收起，養法如前。候虀冷，以大缸收之，上用石壓，可用至夏月不壞。</p>
</li>

<li><p style="margin-left:2em"><span class="corr"/>豆渣，用熱鍋炒熟，放桶內臭七日。放時用手輕輕糝下，務令虛鬆，勿致築實。待發過後，以手揉捻成餅，不拘大小。擇晴天大日色內，曬令極乾。用綫穿，懸風口。臨食時，入醬油，或油鹽少許，飯上蒸熟，屢歲不壞。一云罈收亦佳。</p>
</li>
</ul><p style="margin-left:0em;text-indent:2em">附雲棲大師〈腐渣歎〉：</p>

<div class="lg regular" style="margin-left:0em;"><div class='lg-row'>水溺其體兮　磨碎其骨　拔其精華兮　剩其滓質　勞人力而成兮　人復厭之而不食</div>
<div class='lg-row'>暴殄天物兮　是誰之責　不如炒作豆豉兮　物不損而人益</div>
</div></div>
<div class='div-other'><a id='mulu491' /><p style="margin-left:0em;text-indent:2em">《蜀郡草堂閒話》載峨眉有松樹，雷威取以製琴，號為松雪。今峨眉嘉樹，鬱若鄧林，唯松獨少。聞乾谿溝、高家林閒有數株，寺僧珍重若三珠然。余遊武當，羣木參天，亦不見有松樹。唯金頂數株離立，高不過一丈，而輪囷離奇，酷似獰龍老玃，此為異耳。</p>
</div>
<div class='div-other'><a id='mulu492' /><p style="margin-left:0em;text-indent:2em">書傳中，載地方所出方物，亦有不可盡信者。如峨眉舊志云：「山出貔貅、雪蛆、放光石。」余詢寺僧，皆云無之。據舊志云：「貔貅不猛，好誦佛號，見人不驚。」今行人往來如織，何無一遇之者？雪蛆，治痰火內熱，今蜀人豈無肺渴如司馬相如者？未見有賈人射利，採此售人。若放光石，山中絕少。寺僧每奉上臺檄取，重價至蠻洞中購以應命。聞什邡縣鎣華山，及雅州招討司洞中，實產此石。官此地者，不可不知此苦耳。相傳瓦屋山出角端，不肯傷人，但食虎豹。寺僧養之，以資衛化，恐亦峨眉貔貅之說耳。江淹〈彩扇賦〉云「峨眉出空青」，亦屬荒唐，不可信為實事。<span class='note-inline'>(雪蛆、放光石、空青等，前〈物產門〉云珍異，亦已說明不常有。)</span></p>
</div>
<div class='div-other'><a id='mulu493' /><p style="margin-left:0em;text-indent:2em">蜀中饒硯材，新繁有寫經臺石硯，鞏州有西門塞硯，邛州有蒲江石硯。《嘉州志》云：「東坡遺硯，在尖山蘇稽寺，後為督學王公勅取去。」《清賞錄》亦云：「犍為人，得楊子雲草玄硯，如今製，但無圭角耳。」黃山谷〈鏡硯銘〉云：「瀘川之桂林，有石黟黑，瀘人不能有，而富義有之。以為硯，則宜筆而受墨。唐安任君從簡有硯，面為鏡，而背三足，形駭天下，若山林不若，而不得訪諸禹也。松煤泛之，若玄雲過魄月而竚也。筆胥疏其上，則月宮中之兔也。握筆之指，若蛙爬沙，欲食物不能，而又吐也。」公自註云：「任君宗易從簡，寄烏石鏡硯及屏，乞余銘。余沒其屏，歸其硯，更求烏石為屏。烏石，視萬州之金巖，中正砦之蠻谿，兄弟中白眉也。」按峨眉，即古犍為郡中正砦，去縣止百十里。峨眉出硯材，無疑。但今時無良工為之鑑別、追琢耳。聞近來虎谿龍門洞，石俱細潤，確可為硯，人無知者。</p>
</div>
<div class='div-other'><a id='mulu494' /><p style="margin-left:0em;text-indent:2em">《山志》脫稿後，偶遇新安汪生光翰者，乃上川南道胡公恆門客。公死獻賊之難，光翰棄家冒死藏匿孤孫，避榮經山中。事平，控各憲給批，送公孤孫峨生還楚省，事載《四川總志》。其人樸訥，不識文墨，而能行世間意料外事，極可異也。翰言：「酉戌之間，親見蜀中官紳士女，死難最多，《總志》率多遺漏。」其言：「三僧誓死守戒，尤為可敬，事在順治甲午年。姚黃至榮經，擄僧數十、婦女數千至蓮華寺，褫衵服，迫令行淫，有不從者盡殺之。內唯三僧，誓不肯為<span class='note-inline'>(三僧逸其名，一云是峨山寺僧)</span>。賊令眾僧勸之，又驅諸婦女巧言引誘，不從。賊怒，將三僧寸磔；其眾僧婦女，亦盡殺無遺。又有雅州一婦，亡其姓氏，為袁武賊目楊某所擄，罵賊不屈。楊愛其姿美，百計勸誘不從。於州城十字街，三天使者廟前裸辱之。婦閉目低首，披髮至地。三日後，賊臠斬之。」又開縉紳士民死難姓氏：雙流縣令李公甲，蒲圻人，陞任建昌，至黎州。獻賊破省城，公捐資起義，陣亡，馬踹如泥。榮經縣令黃儒，福建福州人，城破被擒，罵賊不屈，剮於城中開善寺。丁應選，海棠堡指揮使，首倡大義，保守上南。血戰兩年，兵敗，死時年七十五歲。馬京、馬亭，黎州宣慰司土官，倡義守城，與賊相持兩年，兵敗死。楊之明，碉門天全招討使司土官，倡義討賊，半載陣亡。李華宇，黎州富莊義士，年八十，倡義，與賊戰雅州對岸，兵敗死。同胡公死難男女姓名：夫人樊氏、成氏、馮氏，子之驊，妾周氏，少僕京兒、弩來，義女二女，俱死。媳朱氏，守節生一子，名峨生，現存，即光翰所撫孤也。同翰撫孤義士鍾之綬，字楷士，景陵伯敬先生猶子。胡公邀同赴蜀，遊峨山不歸。至八月，賊陷成都，綬從瓦屋至榮經。亂兵營中遇翰，同撫胡氏孤兒。凡八年，始遊滇，至昆陽死，葬州城山下。有碑紀其事。<span class='note-inline'>(以上蔣編原有，以下另為附入。)</span></p>
</div>
<div class='div-other'><a id='mulu495' />
<p class='h2'>附：書畫</p><p style="margin-left:0em;text-indent:2em">聖積寺簡板，為范蜀公書「半天開佛閣，平地見人家」。其寺樓舊有「峨峯真境」四大字，乃宋魏鶴山書。縣北二里，飛來岡上家慶樓，亦有魏書。樓係唐懿宗敕建，高九丈，寬十二丈。香柟木柱，兩人手不能圍。飾以金碧，覆以瑠璃，制度工巧，比西華嶽門尤為壯麗。樓上四壁，皆唐人名畫。一壁繪海棠一株，花葉繁盛，枝幹錯綜雜出，明目者莫能理其端緒。四圍畫飛蟲、羽類最多，人常見花叢中有小青鳥往來，亦仙筆也。樓下西壁有呂純陽題詩云：</p>
<p style="margin-left:0em;text-indent:0em;" class="lg-abnormal"><div class='lg-row'>教化先生特意來　世人有眼不能開　道童只接雲遊客　不識終南呂秀才</div>
</p><p style="margin-left:0em;text-indent:2em">明弘治丁酉，督學王公敕遊此，以刀剜其數字，俱透壁。今餘字尚存，觀者旁午。魏公楷書，遠近爭來摹勒。嘉靖十二年樓燬扁存。</p>
<p style="margin-left:0em;text-indent:2em">西坡寺壁有仙人畫蘆鳧。按寺僧某，與一道者相好有年。偶風日和麗，晨餐訖，邀同遊漢嘉之烏尤山。僧以八十餘里，跋涉殊勞。道者令閉目，攜其左手。俄聞水聲，呼之張睫，已在烏尤對岸矣。取箬籜兩片泛水上，令躡渡。僧懼不敢承，道者遂躡渡，倏望其躋巔。江雖隔數十里，道者遙與僧話，聲最邇。少選，復見其泛箬至，仍攜之還西坡寺矣。時方幾午，僧始知其異，乃跪叩之。道者謂：「本欲度汝，柰緣淺何！汝欲富貴乎？欲壽乎？當副汝願。」僧曰：「得壽足矣，富貴非所願也。」道者於領內出藥與之服，遂曰：「余不可復留矣。幼嗜丹青，當作二幅贈汝。」僧出紙，撥墨少頃，成蘆鳧各態，妙有生趣。囑以毋置水器畫下，因別去。後沙彌不戒，盥面右壁畫底，即扃戶出。逮歸，見數鳧就盤飲。叱之，輒向外飛去。顧視壁畫，止蘆存，而鳧盡亡矣。便異之，不敢復置水器左壁下。後督學王公勅至此寺見之，即訝其左半邊有仙氣。叩所遇，僧告以故，王遂攜左壁鳧畫並存蘆去。此僧百歲乃終，其孫徒親述其事。井研胡閣老有詩紀之。</p>
<p style="margin-left:0em;text-indent:2em">山頂普賢殿簡板，為宋太宗書「天皇真人論道之地，楚狂接輿隱逸之鄉」，載在碑目。</p>
<p style="margin-left:0em;text-indent:2em">又一板云「崑崙伯仲地，震旦第一山」，則劉公阜題也。</p>
<p style="margin-left:0em;text-indent:2em">龍門洞，「龍門」二字，蘇子瞻筆，一云富春孫公雙鉤。</p>
<p style="margin-left:0em;text-indent:2em">羅目街，「紫芝洞」三字，呂純陽仙筆。</p>
<p style="margin-left:0em;text-indent:2em">牛心寺，唐畫羅漢，見范至能紀。</p>
<p style="margin-left:0em;text-indent:2em">《嘉州志》：「楚狂接輿像，古繪於三峨館歌鳳臺中。」</p>
<p style="margin-left:0em;text-indent:2em">《益州畫錄》：「李昇山水之妙，每含光素，必有新奇。所繪青城、峨眉山圖，好事者得之，為箱篋珍。」</p>
<p style="margin-left:0em;text-indent:2em">大聖慈寺羅漢閣上有峨眉、青城、羅浮、霧中，四山圖四堵。中和年間畫，不記姓名。</p>
<p style="margin-left:0em;text-indent:2em">黃居寀，蜀人，當淮南通好日，命與父荃同時畫青城山、峨眉山、春山、秋山各圖，用答國信。</p>
<p style="margin-left:0em;text-indent:2em">《畫繼》：「眉人程堂，字公明，常登峨眉山，見菩薩竹，有結花於節外枝者，茸密如毬，即寫於中峯乾明寺壁，宛有生趣。」</p>
<p style="margin-left:0em;text-indent:2em">《畫評》：「蜀人高文進，於相國寺後門裏，東西二壁，畫五臺、峨眉、文殊、普賢變相。宋太祖嘉其能，官以待詔。」</p>
</div>
<div class='div-other'><a id='mulu496' /><p style="margin-left:0em;text-indent:2em">宋元祐四年，峨眉禾異畝同穎。又禾登一百五十二穗。</p>
</div></div>
<p class='juan'>峨眉山志卷八終</p>
</div><!-- end of div[@id='body'] -->
</body></html>