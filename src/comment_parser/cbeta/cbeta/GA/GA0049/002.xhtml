<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>峨眉山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu92' />
<p class='juan'>峨眉山志卷二</p>
<div class='div-other'><a id='mulu93' />
<p class='h1'>第二、菩薩聖迹<span class='note-inline'>(分六：一釋名、二修證、三德相、四法要、五利行、六應化。)</span></p>
<div class='div-other'><a id='mulu94' /><p style="margin-left:2em">以普賢視峨眉，不啻滄海之一滴；而峨眉有普賢，則如芥子納須彌。所以雖僻處西陲，而名高五嶽。與補怛、清涼，同為朝野所崇奉者，以有大士應化故也。但徒瞻仰金容、拜伏於象王足下，而不知大士聖德神功巍巍無上，殊負大士度世之心。因略引經文，顯揚大士本迹，故志聖迹。</p>
</div>
<div class='div-other'><a id='mulu95' />
<p class='h2'>一、釋名</p><p style="margin-left:0em;text-indent:2em">普賢菩薩，證窮法界，久成正覺。<span class='note-inline'>(見《如來不思議境界經》。)</span>為輔弼釋迦，度脫眾生，隱本垂迹，現菩薩身。其德無量無邊不可思議，名號亦無量無邊不可思議。<span class='note-inline'>(如《華嚴經．如來名號品》所說。)</span>今且約「普賢」二字，以示其概。梵語邲輸跋陀，或作三曼多跋陀羅。嘉祥《法華疏》云：「三曼多，此云普；跋陀羅，此云賢。」《華嚴大疏》云：「體性周徧曰普，隨緣成德曰賢，此約自體。又曲齊無遺曰普，鄰極亞聖曰賢，此約諸位普賢。又德周法界曰普，至順調善曰賢，此約當位普賢。又果無不窮曰普，不捨因門曰賢，此約佛後普賢。當位普賢，悲智雙運；佛後普賢，智海已滿。而運即智之悲，寂而常用，窮未來際。又一即一切曰普，一切即一曰賢，此約融攝。」又或譯為徧吉。徧即普義。賢，從理體立名；吉，從事相立名也。此菩薩<span class='corr'>與</span>文殊，為釋迦佛左右二輔。文殊表智，普賢表行。又普賢表理，文殊表智。又文殊表根本智，普賢表差別智。理智合一，行解相應，寂照同時，即毗盧遮那法身。故《華嚴》一經所明，全歸於此一佛二菩薩之法門，故稱為華嚴三聖。《大日經疏》云：「普賢菩薩者，普是徧一切處，賢是最妙善義。謂從菩提心所起願行，及身口意三業，皆徧一切處，純一妙善，備具眾德，故以為名。」蓋此菩薩，從根本智發廣大願，以萬善莊嚴，一一周徧法界。所謂全性起修，全修在性，圓滿菩提，歸無所得，故名普賢也。</p>
</div>
<div class='div-other'><a id='mulu96' />
<p class='h2'>二、修證</p><p style="margin-left:0em;text-indent:2em">菩薩久證法身，不離寂光，垂形法界，本地修證，其何能測？即迹門示現，無量劫來所修所證種種行願功德，以至修無可修，證無可證之聖迹，亦劫海難宣。今略引二則，以見端倪。</p>
<p style="margin-left:0em;text-indent:2em">《悲華經》云：往昔過恆河沙等阿僧祇劫，有世界名刪提嵐，劫名善持，有佛號寶藏如來。時有轉輪聖王，名無諍念<span class='note-inline'>(即阿彌陀佛)</span>。王有千子，第一太子名不眴<span class='note-inline'>(即觀世音菩薩)</span>，第二王子名尼摩<span class='note-inline'>(即大勢至菩薩)</span>，第三王子名王眾<span class='note-inline'>(即文殊菩薩)</span>，第八王子名泯圖<span class='note-inline'>(即普賢菩薩)</span>。轉輪聖王及諸王子，於寶藏佛前次第發願，佛一一授記。<span class='note-inline'>(以上敍事係節略)</span>第八王子泯圖白佛言：「世尊，我今所願，要當於是不淨世界修菩薩道。復當修治莊嚴十千不淨世界，令其嚴淨，如青香光明無垢世界。亦當教化無量菩薩，令心清淨，無有垢穢，皆趣大乘。悉使充滿我之世界，然後我當成阿耨多羅三藐三菩提。世尊，願我修行菩薩道時，要當勝於餘諸菩薩。世尊，我已於七歲之中，端坐思惟諸佛菩薩清淨功德，及種種莊嚴佛土功德。是時即得悉見種種莊嚴三昧等萬一千菩薩三昧，增進修行。世尊，若未來世諸菩薩等，行菩薩道時，亦願悉得如是三昧。世尊，願我得出離三世勝幢三昧。以三昧力故，悉見十方無量無邊諸佛世界，在在處處現在諸佛，出離三世，為諸眾生說於正法。世尊，願我得不退三昧。以三昧力故，於一念中，悉見如微塵等諸佛菩薩，及諸聲聞，恭敬圍繞。願我於此一一佛所，得無依止三昧。以三昧力故，作變化身，一時徧至如一佛世界微塵數等諸如來所，供養禮拜。願我一一身，以種種無上珍寶華香，塗香末香，妙勝技樂，種種莊嚴，供養一一諸佛世尊。願我一一身，於一一佛所，如大海水滴等劫，行菩薩道。願我得一切身變化三昧。以三昧力故，於一念中，在一一佛前，知如一佛土微塵數等諸佛世界。世尊，願我得功德力三昧。以三昧力故，於一一佛前，徧到如一佛土微塵數等諸佛世尊所，以微妙讚歎，讚歎諸佛。世尊，願我得不眴三昧。以三昧力故，於一念中，悉見諸佛，徧滿十方無量無邊世界之中。世尊，願我得無諍三昧。以三昧力故，於一念中，悉見過去、未來、現在諸佛所有淨妙世界。世尊，願我得首楞嚴三昧。以三昧力故，化作地獄之身，入地獄中，與地獄眾生說微妙法，勸令發阿耨多羅三藐三菩提心。彼諸眾生，聞是法已，尋發無上菩提之心，即便命終，生於人中。隨所生處，常得值佛；隨所值佛，而得聽法；聽受法已，即得住於不退轉地。乾闥婆、阿修羅、迦樓羅、緊那羅、摩睺羅伽、人、非人等，天龍、鬼神、夜叉、羅剎、毗舍遮、富單那、迦吒富單那、屠殺魁膾、商賈淫女、畜生餓鬼，如是等眾，亦復如是，皆令發阿耨多羅三藐三菩提心。有諸眾生，隨所生處，得諸色像我分之身。如業所作，隨受苦樂，及諸工巧。願我變化作如是身，隨其所作，而教化之。世尊，若有眾生，各各異音，願我隨其種種音聲而為說法，各令歡喜。因其歡喜，勸發安止，令其不退於阿耨多羅三藐三菩提。世尊，我要當教十千佛土所有眾生，令心清淨，無有行業煩惱諸毒，乃至不令一人屬於四魔，何況多也？若我莊嚴十千佛土如是清淨，如光明無垢尊香王佛，青香光明無垢世界，所有種種微妙莊嚴。然後我身，及諸眷屬，乃當如彼師子香菩薩之所願也。世尊，若我所願成就，得己利者，當令十千諸佛世界所有眾生，斷諸苦惱，得柔輭心、得調伏心，各各自於四天下界，見佛世尊現在說法。一切眾生，自然而得種種珍寶，華香、末香及以塗香，種種衣服，種種幢旛，各各以用供養於佛。供養佛已，悉發無上菩提之心。世尊，願我今者以悉得見種種莊嚴三昧力故，皆得遙見如是諸事。」作是語已，尋如所願，悉得見之。爾時世尊讚阿彌具言：「善哉！善哉！善男子，汝今世界，周帀四面，一萬佛土清淨莊嚴。於未來世，復當教化無量眾生，令心清淨，復當供養無量無邊諸佛世尊。善男子，以是因緣故，今改汝字，號為普賢。於未來世，過一恆河沙等阿僧祇劫，入第二恆河沙等阿僧祇劫，末後分中於北方界，去此世界過六十恆河沙等佛土，有世界，名知水善淨功德，汝當於中成阿耨多羅三藐三菩提，號智剛吼自在相王如來。」<span class='note-inline'>(節錄《悲華經》〈大施品〉及〈諸菩薩本受記品〉)</span></p>
<p style="margin-left:0em;text-indent:2em">《楞嚴經》云：普賢菩薩即從座起，頂禮佛足，而白佛言：「我已曾與恆沙如來，為法王子。十方如來，教其弟子菩薩根者，修普賢行，從我立名。世尊，我用心聞，分別眾生所有知見。若於他方恆沙界外，有一眾生，心中發明普賢行者，我於爾時乘六牙象，分身百千，皆至其處。縱彼障深，未得見我，我與其人暗中摩頂，擁護安慰，令其成就。佛問圓通，我說本因。心聞發明，分別自在，斯為第一。」</p>
</div>
<div class='div-other'><a id='mulu97' />
<p class='h2'>三、德相</p><p style="margin-left:0em;text-indent:2em">菩薩德不可思議，由德所現之相亦不可思議。若欲備知，非佛莫由。凡夫二乘，能欽仰德相而修持之，終必有親證菩薩德相之一日。《華嚴經．普賢三昧品》云：爾時普賢菩薩摩訶薩，於如來前，坐蓮華藏師子之座，承佛神力，入于三昧。此三昧，名一切諸佛毗盧遮那如來藏身，普入一切佛平等性。能於法界示眾影像，廣大無礙，同於虛空；法界海漩，靡不隨入；出生一切諸三昧法，普能包納十方法界；三世諸佛智光明海皆從此生，十方所有諸安立海悉能示現；含藏一切佛力解脫諸菩薩智，能令一切國土微塵普能容受無邊法界；成就一切佛功德海，顯示如來諸大願海；一切諸佛所有法輪，流通護持，使無斷絕。如此世界中，普賢菩薩於世尊前，入此三昧；如是盡法界虛空界，十方三世微細無礙廣大光明，佛眼所見、佛力能到、佛身所現一切國土，及此國土所有微塵，一一塵中有世界海微塵數佛剎，一一剎中有世界海微塵數諸佛，一一佛前有世界海微塵數普賢菩薩，皆亦入此一切諸佛毗盧遮那如來藏身三昧。爾時一一普賢菩薩，皆有十方一切諸佛而現其前。彼諸如來同聲讚言：「善哉！善哉！善男子，汝能入此一切諸佛毗盧遮那如來藏身菩薩三昧。佛子，此是十方一切諸佛共加於汝。以毗盧遮那如來本願力故，亦以汝修一切諸佛行願力故。所謂能轉一切佛法輪故，開顯一切如來智慧海故，普照十方諸安立海悉無餘故，令一切眾生淨治雜染得清淨故，普攝一切諸大國土無所著故，深入一切諸佛境界無障礙故，普示一切佛功德故，能入一切諸法實相增智慧故，觀察一切諸法門故，了知一切眾生根故，能持一切諸佛如來教文海故。」爾時十方一切諸佛，即與普賢菩薩摩訶薩，能入一切智性力智，與入法界無邊量智，與成就一切佛境界智，與知一切世界海成壞智，與知一切眾生界廣大智，與住諸佛甚深解脫無差別諸三昧智，與入一切菩薩諸根海智，與知一切眾生語言海轉法輪辭辯智，與普入法界一切世界海身智，與得一切佛音聲智。如此世界中如來前普賢菩薩，蒙諸佛與如是智；如是一切世界海，及彼世界海一一塵中所有普賢，悉亦如是。何以故？證彼三昧，法如是故。……一切如來諸毛孔中咸放光明，於光明中而說頌言：</p>

<div class="lg regular" style="margin-left:0em;"><div class='lg-row'>普賢徧住於諸剎　坐寶蓮華眾所觀　一切神通靡不現　無量三昧皆能入</div>
<div class='lg-row'>普賢恆以種種身　法界周流悉充滿　三昧神通方便力　圓音廣說皆無礙</div>
<div class='lg-row'>一切剎中諸佛所　種種三昧現神通　一一神通悉周徧　十方國土無遺者</div>
<div class='lg-row'>如一切剎如來所　彼剎塵中悉亦然　所現三昧神通事　毗盧遮那之願力</div>
<div class='lg-row'>普賢身相如虛空　依真而住非國土　隨諸眾生心所欲　示現普身等一切</div>
<div class='lg-row'>普賢安住諸大願　獲此無量神通力　一切佛身所有剎　悉現其形而詣彼</div>
<div class='lg-row'>一切眾海無有邊　分身住彼亦無量　所現國土皆嚴淨　一剎那中見多劫</div>
<div class='lg-row'>普賢安住一切剎　所現神通勝無比　震動十方靡不周　令其觀者悉得見</div>
<div class='lg-row'>一切佛智功德力　種種大法皆成滿　以諸三昧方便門　示己往昔菩提行</div>
<div class='lg-row'>如是自在不思議　十方國土皆示現　為顯普入諸三昧　佛光雲中讚功德</div>
</div><p style="margin-left:0em;text-indent:2em">爾時一切菩薩眾，皆向普賢合掌瞻仰。承佛神力，同聲讚言：</p>

<div class="lg regular" style="margin-left:0em;"><div class='lg-row'>從諸佛法而出生　亦因如來願力起　真如平等虛空藏　汝已嚴淨此法身</div>
<div class='lg-row'>一切佛剎眾會中　普賢徧住於其所　功德智海光明者　等照十方無不見</div>
<div class='lg-row'>普賢廣大功德海　徧往十方親近佛　一切塵中所有剎　悉能詣彼而明現</div>
<div class='lg-row'>佛子我曹常見汝　諸如來所悉親近　住於三昧實境中　一切國土微塵劫</div>
<div class='lg-row'>佛子能以普徧身　悉詣十方諸國土　眾生大海咸濟度　法界微塵無不入</div>
<div class='lg-row'>入於法界一切塵　其身無盡無差別　譬如虛空悉周徧　演說如來廣大法</div>
<div class='lg-row'>一切功德光明者　如雲廣大力殊勝　眾生海中皆往詣　說佛所行無等法</div>
<div class='lg-row'>為度眾生於劫海　普賢勝行皆修習　演一切法如大雲　其音廣大靡不聞</div>
<div class='lg-row'>國土云何得成立　諸佛云何而出現　及以一切眾生海　願隨其義如實說</div>
<div class='lg-row'>此中無量大眾海　悉在尊前恭敬住　為轉清淨妙法輪　一切諸佛皆隨喜</div>
</div><p style="margin-left:0em;text-indent:2em">〈阿僧祇品〉偈云：</p>
<p style="margin-left:0em;text-indent:0em;" class="lg-abnormal"><div class='lg-row'>以此諸塵數諸剎　一塵十<span class='corr'>萬</span>不可說　爾劫稱讚一普賢　無能盡其功德量</div>
</p><p style="margin-left:0em;text-indent:2em">〈十定品〉云：爾時普眼菩薩摩訶薩承佛神力，從座而起，偏袒右肩，右膝著地，合掌白佛言：「世尊，我於如來應正等覺，欲有所問，願垂哀許。」佛言：「普眼，恣汝所問，當為汝說，令汝心喜。」普眼菩薩言：「世尊，普賢菩薩及住普賢所有行願諸菩薩眾，成就幾何三昧解脫，而於菩薩諸大三昧，或入、或出、或時安住，以於菩薩不可思議廣大三昧善入出故，能於一切三昧自在，神通變化，無有休息？」佛言：「善哉！普眼，汝為利益去、來、現在諸菩薩眾而問斯義。普眼，普賢菩薩今現在此，已能成就不可思議自在神通，出過一切諸菩薩上，難可值遇，從於無量菩薩行生菩薩大願，悉已清淨，所行之行皆無退轉。無量波羅蜜門、無礙陀羅尼門、無盡辯才門，皆悉已得清淨無礙。大悲利益一切眾生，以本願力盡未來際而無厭倦。汝應請彼，彼當為汝說其三昧自在解脫。」爾時會中諸菩薩眾，聞普賢名，即時獲得不可思議無量三昧。其心無礙，寂然不動，智慧廣大，難可測量，境界甚深，無能與等。現前悉見無數諸佛，得如來力，同如來性，去來現在靡不明照。所有福德不可窮盡，一切神通皆已具足。其諸菩薩於普賢所，心生尊重，渴仰欲見。悉於眾會周徧觀察而竟不覩，亦不見其所坐之座。此由如來威力所持，亦是普賢神通自在使其然耳。</p>
<p style="margin-left:0em;text-indent:2em">爾時普眼菩薩白佛言：「世尊，普賢菩薩今何所在？」佛言：「普眼，普賢菩薩今現在此道場眾會，親近我住，初無動移。」是時普眼及諸菩薩，復更觀察道場眾會，周徧求覓，白佛言：「世尊，我等今者猶未得見普賢菩薩其身及座。」佛言：「如是，善男子，汝等何故而不得見？善男子，普賢菩薩住處甚深，不可說故。普賢菩薩獲無邊智慧門，入師子奮迅定，得無上自在用，入清淨無礙際，生如來十種力，以法界藏為身，一切如來共所護念。於一念頃，悉能證入三世諸佛無差別智，是故汝等不能見耳。」</p>
<p style="margin-left:0em;text-indent:2em">爾時普眼菩薩聞如來說普賢菩薩清淨功德，得十千阿僧祇三昧。以三昧力，復徧觀察，渴仰欲見普賢菩薩，亦不能覩。其餘一切諸菩薩眾，俱亦不見。時普眼菩薩從三昧起，白佛言：「世尊，我已入十千阿僧祇三昧，求見普賢而竟不得。不見其身及身業、語及語業、意及意業、座及住處，悉皆不見。」佛言：「如是如是，善男子，當知皆以普賢菩薩住不思議解脫之力。普眼，於汝意云何？頗有人能說幻術文字中，種種幻相所住處不？」答言：「不也。」佛言：「普眼，幻中幻相尚不可說，何況普賢菩薩祕密身境界、祕密語境界、祕密意境界，而於其中能入能見？何以故？普賢菩薩境界甚深，不可思議。無有量，已過量。舉要言之，普賢菩薩以金剛慧普入法界，於一切世界無所行、無所住，知一切眾生身皆即非身。無去無來，得無斷盡、無差別自在神通。無依無作，無有動轉，至於法界究竟邊際。善男子，若有得見普賢菩薩，若得承事、若得聞名、若有思惟、若有憶念、若生信解、若勤觀察、若始趣向、若正求覓、若興誓願，相續不絕，皆獲利益，無空過者。」爾時普眼及一切菩薩眾，於普賢菩薩，心生渴仰，願得瞻覲，作如是言：「南無一切諸佛！南無普賢菩薩！」如是三稱，頭頂禮敬。爾時佛告普眼菩薩及諸眾會言：「諸佛子，汝等宜更禮敬普賢，殷勤求請。又應專至觀察十方，想普賢身現在其前。如是思惟，周徧法界，深心信解，厭離一切；誓與普賢同一行願，入於不二真實之法。其身普現一切世間，悉知眾生諸根差別，徧一切處集普賢道。若能發起如是大願，則當得見普賢菩薩。」是時，普眼聞佛此語，與諸菩薩俱時頂禮，求請得見普賢菩薩。</p>
<p style="margin-left:0em;text-indent:2em">爾時普賢菩薩即以解脫神通之力，如其所應，為現色身，令彼一切諸菩薩眾，皆見普賢親近如來，於此一切菩薩眾中坐蓮華座；亦見於餘一切世界一切佛所，從彼次第相續而來；亦見在彼一切佛所，演說一切諸菩薩行，開示一切智智之道，闡明一切菩薩神通，分別一切菩薩威德，示現一切三世諸佛。是時，普眼菩薩及一切菩薩眾，見此神變，其心踊躍，生大歡喜；莫不頂禮普賢菩薩，心生尊重，如見十方一切諸佛。是時，以佛大威神力及諸菩薩信解之力，普賢菩薩本願力故，自然而雨十千種雲。所謂種種華雲、種種鬘雲、種種香雲、種種末香雲、種種蓋雲、種種衣雲、種種嚴具雲、種種珍寶雲、種種燒香雲、種種繒綵雲。不可說世界六種震動；奏天音樂，其聲遠聞不可說世界；放大光明，其光普照不可說世界，令三惡趣悉得除滅；嚴淨不可說世界，令不可說菩薩入普賢行，不可說菩薩成普賢行，不可說菩薩於普賢行願悉得圓滿，成阿耨多羅三藐三菩提。</p>
<p style="margin-left:0em;text-indent:2em">爾時普眼菩薩白佛言：「世尊，普賢菩薩是住大威德者、住無等者、住無過者、住不退者、住平等者、住不壞者、住一切差別法者、住一切無差別法者、住一切眾生善巧心所住者、住一切法自在解脫三昧者。」佛言：「如是如是！普眼，如汝所說，普賢菩薩有阿僧祇清淨功德。所謂無等莊嚴功德、無量寶功德、不思議海功德、無量相功德、無邊雲功德、無邊際不可稱讚功德、無盡法功德、不可說功德、一切佛功德、稱揚讚歎不可盡功德。」</p>
</div>
<div class='div-other'><a id='mulu98' />
<p class='h2'>四、法要</p>
<div class='div-other'><a id='mulu99' /><p style="margin-left:0em;text-indent:2em">菩薩所說之法，無不契理契機，徹上徹下；俾上根眾生，不離當念，親證法身。即中下根人，亦令種成佛之善因，漸次修習，畢竟皆得成就無上覺道之妙果耳。《華嚴經》〈世界成就品〉，普賢菩薩說世界海十種事。〈華藏世界品〉，普賢菩薩說世界海中一切世界及佛名號。〈毗盧遮那品〉，普賢菩薩說往古大威光太子本行。〈十定品〉，佛敕普賢說十大三昧。〈十通品〉、〈十忍品〉、〈如來十身相海品〉，皆普賢菩薩所說。〈普賢行品〉，普賢菩薩警告大眾，極陳瞋心障道，應勤修十法，能具十種清淨。〈如來出現品〉，由妙德菩薩請問大法，佛口放光明，普照十方，入普賢口，因答妙德之問。〈離世間品〉，普慧菩薩致二百問，普賢菩薩酬二千答。以上具如經文，不能廣引。而〈普賢行願品〉實《華嚴》之歸宿，大藏之綱要；十方三世一切諸佛，上成佛道，下化眾生，成始成終之總持法門。無論上聖下凡，同須依之而修。故將全卷經文悉具錄之，以期見聞，同生淨信，則超凡入聖，了生脫死，即於現生得其實益矣。</p>
</div>
<div class='div-other'><a id='mulu100' />
<p class='h3'>大方廣佛華嚴經普賢菩薩行願品</p><p class="byline">唐罽賓國三藏般若奉詔譯</p><p style="margin-left:0em;text-indent:2em">爾時普賢菩薩摩訶薩稱歎如來勝功德已，告諸菩薩及善財言：「善男子，如來功德，假使十方一切諸佛，經不可說不可說佛剎極微塵數劫，相續演說，不可窮盡。若欲成就此功德門，應修十種廣大行願。何等為十？一者禮敬諸佛，二者稱讚如來，三者廣修供養，四者懺悔業障，五者隨喜功德，六者請轉法輪，七者請佛住世，八者常隨佛學，九者恆順眾生，十者普皆迴向。」善財白言：「大聖，云何禮敬，乃至迴向？」</p>
<p style="margin-left:0em;text-indent:2em">普賢菩薩告善財言：「善男子，言禮敬諸佛者，所有盡法界虛空界，十方三世一切佛剎極微塵數諸佛世尊，我以普賢行願力故，深心信解，如對目前，悉以清淨身語意業，常修禮敬。一一佛所，皆現不可說不可說佛剎極微塵數身。一一身，徧禮不可說不可說佛剎極微塵數佛。虛空界盡，我禮乃盡。以虛空界不可盡故，我此禮敬無有窮盡。如是乃至眾生界盡，眾生業盡，眾生煩惱盡，我禮乃盡；而眾生界乃至煩惱無有盡故，我此禮敬無有窮盡。念念相續，無有閒斷。身語意業，無有疲厭。</p>
<p style="margin-left:0em;text-indent:2em">復次善男子，言稱讚如來者，所有盡法界虛空界，十方三世一切剎土，所有極微一一塵中，皆有一切世間極微塵數佛。一一佛所，皆有菩薩海會圍繞。我當悉以甚深勝解現前知見，各以出過辯才天女微妙舌根。一一舌根出無盡音聲海，一一音聲出一切言辭海，稱揚讚歎一切如來諸功德海。窮未來際，相續不斷。盡於法界，無不周徧。如是虛空界盡，眾生界盡，眾生業盡，眾生煩惱盡，我讚乃盡；而虛空界乃至煩惱無有盡故，我此讚歎無有窮盡。念念相續，無有閒斷。身語意業，無有疲厭。</p>
<p style="margin-left:0em;text-indent:2em">復次善男子，言廣修供養者，所有盡法界虛空界，十方三世一切佛剎極微塵中，一一各有一切世界極微塵數佛。一一佛所，種種菩薩海會圍繞。我以普賢行願力故，起深信解，現前知見，悉以上妙諸供養具，而為供養。所謂華雲、鬘雲、天音樂雲、天傘蓋雲、天衣服雲，天種種香，塗香、燒香、末香，如是等雲，一一量如須彌山王。然種種燈，酥燈、油燈、諸香油燈，一一燈炷如須彌山，一一燈油如大海水。以如是等諸供養具，常為供養。善男子，諸供養中，法供養最。所謂如說修行供養、利益眾生供養、攝受眾生供養、代眾生苦供養、勤修善根供養、不捨菩薩業供養、不離菩提心供養。善男子，如前供養無量功德，比法供養一念功德，百分不及一、千分不及一、百千俱胝那由他分、迦羅分、算分、數分、喻分、優波尼沙陀分，亦不及一。何以故？以諸如來尊重法故。以如說行，出生諸佛故。若諸菩薩行法供養，則得成就供養如來。如是修行是真供養故。此廣大最勝供養，虛空界盡，眾生界盡，眾生業盡，眾生煩惱盡，我供乃盡；而虛空界乃至煩惱不可盡故，我此供養亦無有盡。念念相續，無有閒斷。身語意業，無有疲厭。</p>
<p style="margin-left:0em;text-indent:2em">復次善男子，言懺悔業障者，菩薩自念，我於過去無始劫中，由貪瞋癡，發身口意，作諸惡業，無量無邊。若此惡業有體相者，盡虛空界不能容受。我今悉以清淨三業，徧於法界極微塵剎，一切諸佛菩薩眾前，誠心懺悔，後不復造，恆住淨戒一切功德。如是虛空界盡，眾生界盡，眾生業盡，眾生煩惱盡，我懺乃盡；而虛空界乃至眾生煩惱不可盡故，我此懺悔無有窮盡。念念相續，無有閒斷。身語意業，無有疲厭。</p>
<p style="margin-left:0em;text-indent:2em">復次善男子，言隨喜功德者，所有盡法界虛空界，十方三世一切佛剎，極微塵數諸佛如來。從初發心，為一切智，勤修福聚，不惜身命，經不可說不可說佛剎極微塵數劫。一一劫中，捨不可說不可說佛剎極微塵數頭目手足。如是一切難行苦行，圓滿種種波羅蜜門，證入種種菩薩智地，成就諸佛無上菩提及般涅槃，分布舍利，所有善根，我皆隨喜。及彼十方一切世界，六趣四生，一切種類，所有功德，乃至一塵，我皆隨喜。十方三世一切聲聞及辟支佛，有學無學，所有功德，我皆隨喜。一切菩薩所修無量難行苦行，志求無上正等菩提，廣大功德，我皆隨喜。如是虛空界盡，眾生界盡，眾生業盡，眾生煩惱盡，我此隨喜無有窮盡。念念相續，無有閒斷。身語意業，無有疲厭。</p>
<p style="margin-left:0em;text-indent:2em">復次善男子，言請轉法輪者，所有盡法界虛空界，十方三世一切佛剎極微塵中，一一各有不可說不可說佛剎極微塵數廣大佛剎。一一剎中，念念有不可說不可說佛剎極微塵數一切諸佛成等正覺，一切菩薩海會圍繞。而我悉以身口意業種種方便，殷勤勸請轉妙法輪。如是虛空界盡，眾生界盡，眾生業盡，眾生煩惱盡，我常勸請一切諸佛轉正法輪，無有窮盡。念念相續，無有閒斷。身語意業，無有疲厭。</p>
<p style="margin-left:0em;text-indent:2em">復次善男子，言請佛住世者，所有盡法界虛空界，十方三世一切佛剎，極微塵數諸佛如來，將欲示現般涅槃者，及諸菩薩，聲聞緣覺，有學無學，乃至一切諸善知識，我悉勸請莫入涅槃。經於一切佛剎極微塵數劫，為欲利樂一切眾生。如是虛空界盡，眾生界盡，眾生業盡，眾生煩惱盡，我此勸請無有窮盡。念念相續，無有閒斷。身語意業，無有疲厭。</p>
<p style="margin-left:0em;text-indent:2em">復次善男子，言常隨佛學者，如此娑婆世界毗盧遮那如來，從初發心，精進不退，以不可說不可說身命而為布施。剝皮為紙，析骨為筆，刺血為墨，書寫經典，積如須彌。為重法故，不惜身命，何況王位，城邑聚落，宮殿園林，一切所有。及餘種種難行苦行，乃至樹下成大菩提，示種種神通，起種種變化，現種種佛身，處種種眾會。或處一切諸大菩薩眾會道場，或處聲聞及辟支佛眾會道場，或處轉輪聖王小王眷屬眾會道場，或處剎利及婆羅門長者居士眾會道場，乃至或處天龍八部人非人等眾會道場。處於如是種種眾會，以圓滿音，如大雷震，隨其樂欲，成熟眾生，乃至示現入於涅槃，如是一切我皆隨學。如今世尊毗盧遮那。如是盡法界虛空界，十方三世一切佛剎，所有塵中一切如來，皆亦如是，於念念中，我皆隨學。如是虛空界盡，眾生界盡，眾生業盡，眾生煩惱盡，我此隨學無有窮盡。念念相續，無有閒斷。身語意業，無有疲厭。</p>
<p style="margin-left:0em;text-indent:2em">復次善男子，言恆順眾生者，謂盡法界虛空界，十方剎海所有眾生，種種差別。所謂卵生、胎生、溼生、化生，或有依於地水火風而生住者，或有依空及諸卉木而生住者。種種生類，種種色身，種種形狀，種種相貌，種種壽量，種種族類，種種名號，種種心性，種種知見，種種欲樂，種種意行，種種威儀，種種衣服，種種飲食，處於種種村營聚落城邑宮殿。乃至一切天龍八部，人非人等，無足二足四足多足，有色無色，有想無想，非有想非無想，如是等類，我皆於彼隨順而轉。種種承事，種種供養，如敬父母，如奉師長，及阿羅漢，乃至如來，等無有異。於諸病苦，為作良醫；於失道者，示其正路；於闇夜中，為作光明；於貧窮者，令得伏藏。菩薩如是平等饒益一切眾生，何以故？菩薩若能隨順眾生，則為隨順供養諸佛。若於眾生尊重承事，則為尊重承事如來。若令眾生生歡喜者，則令一切如來歡喜。何以故？諸佛如來，以大悲心而為體故。因於眾生而起大悲，因於大悲生菩提心，因菩提心成等正覺。譬如曠野沙磧之中，有大樹王，若根得水，枝葉華果，悉皆繁茂。生死曠野，菩提樹王，亦復如是。一切眾生而為樹根，諸佛菩薩而為華果。以大悲水饒益眾生，則能成就諸佛菩薩智慧華果。何以故？若諸菩薩以大悲水饒益眾生，則能成就阿耨多羅三藐三菩提故。是故菩提，屬於眾生。若無眾生，一切菩薩終不能成無上正覺。善男子，汝於此義，應如是解。以於眾生心平等故，則能成就圓滿大悲；以大悲心隨眾生故，則能成就供養如來。菩薩如是隨順眾生，虛空界盡，眾生界盡，眾生業盡，眾生煩惱盡，我此隨順無有窮盡。念念相續，無有閒斷。身語意業，無有疲厭。</p>
<p style="margin-left:0em;text-indent:2em">復次善男子，言普皆迴向者，從初禮拜，乃至隨順，所有功德，皆悉迴向盡法界虛空界一切眾生。願令眾生常得安樂，無諸病苦。欲行惡法，皆悉不成。所修善業，皆速成就。關閉一切諸惡趣門，開示人天涅槃正路。若諸眾生，因其積集諸惡業故，所感一切極重苦果，我皆代受。令彼眾生，悉得解脫，究竟成就無上菩提。菩薩如是所修迴向，虛空界盡，眾生界盡，眾生業盡，眾生煩惱盡，我此迴向無有窮盡。念念相續，無有閒斷。身語意業，無有疲厭。</p>
<p style="margin-left:0em;text-indent:2em">善男子，是為菩薩摩訶薩十種大願，具足圓滿。若諸菩薩於此大願，隨順趣入，則能成熟一切眾生，則能隨順阿耨多羅三藐三菩提，則能成滿普賢菩薩諸行願海。是故善男子，汝於此義，應如是知。若有善男子、善女人，以滿十方無量無邊不可說不可說佛剎極微塵數一切世界上妙七寶，及諸人天最勝安樂，布施爾所一切世界所有眾生，供養爾所一切世界諸佛菩薩，經爾所佛剎極微塵數劫，相續不斷，所得功德。若復有人，聞此願王，一經於耳，所有功德，比前功德，百分不及一，千分不及一，乃至優波尼沙陀分亦不及一。或復有人，以深信心，於此大願，受持讀誦，乃至書寫一四句偈，速能除滅五無閒業。所有世間身心等病，種種苦惱，乃至佛剎極微塵數一切惡業，皆得消除。一切魔軍，夜叉羅剎，若鳩槃茶，若毗舍闍，若部多等，飲血啗肉，諸惡鬼神，皆悉遠離。或時發心親近守護。是故若人誦此願者，行於世間無有障礙，如空中月出於雲翳，諸佛菩薩之所稱讚，一切人天皆應禮敬，一切眾生悉應供養。此善男子，善得人身，圓滿普賢所有功德，不久當如普賢菩薩，速得成就微妙色身，具三十二大丈夫相。若生人天，所在之處，常居勝族，悉能破壞一切惡趣，悉能遠離一切惡友，悉能制伏一切外道，悉能解脫一切煩惱。如師子王摧伏羣獸，堪受一切眾生供養。又復是人臨命終時，最後剎那，一切諸根悉皆散壞，一切親屬悉皆捨離，一切威勢悉皆退失。輔相大臣，宮城內外，象馬車乘，珍寶伏藏，如是一切無復相隨。唯此願王，不相捨離，於一切時引導其前。一剎那中，即得往生極樂世界。到已，即見阿彌陀佛、文殊師利菩薩、普賢菩薩、觀自在菩薩、彌勒菩薩等。此諸菩薩，色相端嚴，功德具足，所共圍繞。其人自見生蓮華中，蒙佛授記。得授記已，經於無數百千萬億那由他劫，普於十方不可說不可說世界，以智慧力，隨眾生心而為利益。不久當坐菩提道場，降伏魔軍，成等正覺，轉妙法輪。能令佛剎極微塵數世界眾生，發菩提心。隨其根性，教化成熟，乃至盡於未來劫海，廣能利益一切眾生。善男子，彼諸眾生，若聞若信此大願王，受持讀誦，廣為人說。所有功德，除佛世尊，餘無知者。是故汝等聞此願王，莫生疑念，應當諦受。受<span class='corr'>已</span>能讀，讀已能誦，誦已能持，乃至書寫，廣為人說。是諸人等，於一念中，所有行願皆得成就，所獲福聚無量無邊。能於煩惱大苦海中，拔濟眾生，令其出離，皆得往生阿彌陀佛極樂世界。爾時普賢菩薩摩訶薩，欲重宣此義，普觀十方而說偈言。」</p>

<div class="lg regular" style="margin-left:0em;"><div class='lg-row'>所有十方世界中　三世一切人師子　我以清淨身語意　一切徧禮盡無餘</div>
<div class='lg-row'>普賢行願威神力　普現一切如來前　一身復現剎塵身　一一徧禮剎塵佛</div>
<div class='lg-row'>於一塵中塵數佛　各處菩薩眾會中　無盡法界塵亦然　深信諸佛皆充滿</div>
<div class='lg-row'>各以一切音聲海　普出無盡妙言辭　盡於未來一切劫　讚佛甚深功德海</div>
<div class='lg-row'>以諸最勝妙華鬘　伎樂塗香及傘蓋　如是最勝莊嚴具　我以供養諸如來</div>
<div class='lg-row'>最勝衣服最勝香　末香燒香與燈燭　一一皆如妙高聚　我悉供養諸如來</div>
<div class='lg-row'>我以廣大勝解心　深信一切三世佛　悉以普賢行願力　普徧供養諸如來</div>
<div class='lg-row'>我昔所造諸惡業　皆由無始貪瞋癡　從身語意之所生　一切我今皆懺悔</div>
<div class='lg-row'>十方一切諸眾生　二乘有學及無學　一切如來與菩薩　所有功德皆隨喜</div>
<div class='lg-row'>十方所有世間燈　最初成就菩提者　我今一切皆勸請　轉於無上妙法輪</div>
<div class='lg-row'>諸佛若欲示涅槃　我悉至誠而勸請　唯願久住剎塵劫　利樂一切諸眾生</div>
<div class='lg-row'>所有禮讚供養福　請佛住世轉法輪　隨喜懺悔諸善根　迴向眾生及佛道</div>
<div class='lg-row'>我隨一切如來學　修習普賢圓滿行　供養過去諸如來　及與現在十方佛</div>
<div class='lg-row'>未來一切天人師　一切意樂皆圓滿　我願普隨三世學　速得成就大菩提</div>
<div class='lg-row'>所有十方一切剎　廣大清淨妙莊嚴　眾會圍繞諸如來　悉在菩提樹王下</div>
<div class='lg-row'>十方所有諸眾生　願離憂患常安樂　獲得甚深正法利　滅除煩惱盡無餘</div>
<div class='lg-row'>我為菩提修行時　一切趣中成宿命　常得出家修淨戒　無垢無破無穿漏</div>
<div class='lg-row'>天龍夜叉鳩槃茶　乃至人與非人等　所有一切眾生語　悉以諸音而說法</div>
<div class='lg-row'>勤修清淨波羅蜜　恆不忘失菩提心　滅除障垢無有餘　一切妙行皆成就</div>
<div class='lg-row'>於諸惑業及魔境　世間道中得解脫　猶如蓮華不著水　亦如日月不住空</div>
<div class='lg-row'>悉除一切惡道苦　等與一切羣生樂　如是經於剎塵劫　十方利益恆無盡</div>
<div class='lg-row'>我常隨順諸眾生　盡於未來一切劫　恆修普賢廣大行　圓滿無上大菩提</div>
<div class='lg-row'>所有與我同行者　於一切處同集會　身口意業皆同等　一切行願同修學</div>
<div class='lg-row'>所有益我善知識　為我顯示普賢行　常願與我同集會　於我常生歡喜心</div>
<div class='lg-row'>願常面見諸如來　及諸佛子眾圍繞　於彼皆興廣大供　盡未來劫無疲厭</div>
<div class='lg-row'>願持諸佛微妙法　光顯一切菩提行　究竟清淨普賢道　盡未來劫常修習</div>
<div class='lg-row'>我於一切諸有中　所修福智恆無盡　定慧方便及解脫　獲諸無盡功德藏</div>
<div class='lg-row'>一塵中有塵數剎　一一剎有難思佛　一一佛處眾會中　我見恆演菩提行</div>
<div class='lg-row'>普盡十方諸剎海　一一毛端三世海　佛海及與國土海　我徧修行經劫海</div>
<div class='lg-row'>一切如來語清淨　一言具眾音聲海　隨諸眾生意樂音　一一流佛辯才海</div>
<div class='lg-row'>三世一切諸如來　於彼無盡語言海　恆轉理趣妙法輪　我深智力普能入</div>
<div class='lg-row'>我能深入於未來　盡一切劫為一念　三世所有一切劫　為一念際我皆入</div>
<div class='lg-row'>我於一念見三世　所有一切人師子　亦常入佛境界中　如幻解脫及威力</div>
<div class='lg-row'>於一毛端極微中　出現三世莊嚴剎　十方塵剎諸毛端　我皆深入而嚴淨</div>
<div class='lg-row'>所有未來照世燈　成道轉法悟羣有　究竟佛事示涅槃　我皆往詣而親近</div>
<div class='lg-row'>速疾周徧神通力　普門徧入大乘力　智行普修功德力　威神普覆大慈力</div>
<div class='lg-row'>徧淨莊嚴勝福力　無著無依智慧力　定慧方便威神力　普能積集菩提力</div>
<div class='lg-row'>清淨一切善業力　摧滅一切煩惱力　降伏一切諸魔力　圓滿普賢諸行力</div>
<div class='lg-row'>普能嚴淨諸剎海　解脫一切眾生海　善能分別諸法海　能甚深入智慧海</div>
<div class='lg-row'>普能清淨諸行海　圓滿一切諸願海　親近供養諸佛海　修行無倦經劫海</div>
<div class='lg-row'>三世一切諸如來　最勝菩提諸行願　我皆供養圓滿修　以普賢行悟菩提</div>
<div class='lg-row'>一切如來有長子　彼名號曰普賢尊　我今迴向諸善根　願諸智行悉同彼</div>
<div class='lg-row'>願身口意恆清淨　諸行剎土亦復然　如是智慧號普賢　願我與彼皆同等</div>
<div class='lg-row'>我為徧淨普賢行　文殊師利諸大願　滿彼事業盡無餘　未來際劫恆無倦</div>
<div class='lg-row'>我所修行無有量　獲得無量諸功德　安住無量諸行中　了達一切神通力</div>
<div class='lg-row'>文殊師利勇猛智　普賢慧行亦復然　我今迴向諸善根　隨彼一切常修學</div>
<div class='lg-row'>三世諸佛所稱歎　如是最勝諸大願　我今迴向諸善根　為得普賢殊勝行</div>
<div class='lg-row'>願我臨欲命終時　盡除一切諸障礙　面見彼佛阿彌陀　即得往生安樂剎</div>
<div class='lg-row'>我既往生彼國已　現前成就此大願　一切圓滿盡無餘　利樂一切眾生界</div>
<div class='lg-row'>彼佛眾會咸清淨　我時於勝蓮華生　親覩如來無量光　現前授我菩提記</div>
<div class='lg-row'>蒙彼如來授記已　化身無數百俱胝　智力廣大徧十方　普利一切眾生界</div>
<div class='lg-row'>乃至虛空世界盡　眾生及業煩惱盡　如是一切無盡時　我願究竟恆無盡</div>
<div class='lg-row'>十方所有無邊剎　莊嚴眾寶供如來　最勝安樂施天人　經一切剎微塵劫</div>
<div class='lg-row'>若人於此勝願王　一經於耳能生信　求勝菩提心渴仰　獲勝功德過於彼</div>
<div class='lg-row'>即常遠離惡知識　永離一切諸惡道　速見如來無量光　具此普賢最勝願</div>
<div class='lg-row'>此人善得勝壽命　此人善來人中生　此人不久當成就　如彼普賢菩薩行</div>
<div class='lg-row'>往昔由無智慧力　所造極惡五無閒　誦此普賢大願王　一念速疾皆消滅</div>
<div class='lg-row'>族姓種類及容色　相好智慧咸圓滿　諸魔外道不能摧　堪為三界所應供</div>
<div class='lg-row'>速詣菩提大樹王　坐已降伏諸魔眾　成等正覺轉法輪　普利一切諸含識</div>
<div class='lg-row'>若人於此普賢願　讀誦受持及演說　果報唯佛能證知　決定獲勝菩提道</div>
<div class='lg-row'>若人誦此普賢願　我說少分之善根　一念一切悉皆圓　成就眾生清淨願</div>
<div class='lg-row'>我此普賢殊勝行　無邊勝福皆迴向　普願沈溺諸眾生　速往無量光佛剎</div>
</div><p style="margin-left:0em;text-indent:2em">爾時，普賢菩薩摩訶薩於如來前，說此普賢廣大願王清淨偈已。善財童子，踊躍無量，一切菩薩，皆大歡喜。如來讚言：「善哉！善哉！」爾時，世尊與諸聖者菩薩摩訶薩，演說如是不可思議解脫境界勝法門時，文殊師利菩薩而為上首，諸大菩薩及所成熟六千比丘；彌勒菩薩而為上首，賢劫一切諸大菩薩；無垢普賢菩薩而為上首，一生補處住灌頂位諸大菩薩，及餘十方種種世界普來集會一切剎海極微塵數諸菩薩摩訶薩眾；大智舍利弗、摩訶目犍連等而為上首，諸大聲聞，并諸人天一切世主、天、龍、夜叉、乾闥婆、阿修羅、迦樓羅、緊那羅、摩睺羅伽、人非人等一切大眾，聞佛所說，皆大歡喜，信受奉行。</p>
<p style="margin-left:2em">《大方廣佛華嚴經．普賢菩薩行願品》終<span class='note-inline'>(（〈行願品〉已完，此後另起）)</span></p>
</div>
<div class='div-other'><a id='mulu101' /><p style="margin-left:0em;text-indent:2em">《大方廣如來不思議境界經》云：爾時世尊為令諸菩薩及一切眾生，了知諸佛深密禪定威神之力，入於三昧，名如來不思議境界。德藏菩薩問普賢菩薩三昧名字，及云何得，云何於十方世界自在示現種種佛事？普賢答已。爾時，德藏菩薩為欲利益諸眾生故，復問普賢菩薩言：「其有欲證此三昧者，修何福德、施、戒、智慧？」時普賢菩薩徧於十方一切淨剎現成正覺化眾生者，告德藏菩薩言：「佛子，若欲證得此三昧者，先應修福，集諸善根。謂常供養佛法僧眾，及以父母，所有一切貧窮苦惱、無救無歸、可悲愍者，攝取不捨，乃至身肉，無所悋惜。何以故？供養佛者，得大福德，速成阿耨多羅三藐三菩提，令諸眾生皆獲安樂。供養法者，增長智慧，證法自在，能正了知諸法實性。供養僧者，增長無量福智資糧，致成佛道。供養父母、和尚、尊師，及世間中曾致饒益、賴其恩者，應念倍增報恩供養。何以故？以知恩者，雖在生死，不壞善根。不知恩者，善根斷滅，作諸惡業。故諸如來，稱讚知恩，毀背恩者。又常愍濟諸苦眾生，菩薩由此廣大善根，永不退失。若人有能勤修福德，常念報恩，悲愍眾生，則為菩提已在其手。應知佛說能隨供養此三種田，一一成就無量善根。德藏當知，菩薩次應植廣大種，由是故生此三昧芽，成菩提果。云何植種？謂持種種微妙華鬘、塗香末香，及眾伎樂，恭敬供養現在諸佛，或佛形像。作是思惟，如上所說徧於虛空毛端量處，及微塵內無量剎中，一一所見諸佛威力及菩薩眾。我悉於彼諸佛會中，一心正念，普皆供養。如所供養一佛法性，即是一切諸佛法性。若我供養一如來者，即為供養一切如來。隨彼一一諸佛神力，能以幾劫入於一念，亦爾所劫供養如來。若有眾生信解此法，種植大種，即能得是如來不思議境界廣大三昧。故善男子，應以此法日日供養。由是下至於諸佛所，但一敬禮，亦能令此種子增長，三昧芽生。又應常以布施、持戒、大願、智慧而溉灌之。又復菩薩為灌三昧，修行施時，不簡福田、怨親、善惡、持戒破戒、富貴貧窮。又復思惟，施於富者雖無所用，然我自應修習施行。菩薩又應清淨持戒，見毀禁者起大悲愍，不應於彼生嫌恚心。又應深發大菩提願，我當決定念念普於徧滿虛空毛端量處，乃至一切佛剎塵中無量世界，成等正覺，轉妙法輪，度諸眾生。如今世尊毗盧遮那，等無有異。不起功用，攝無量劫入於一念，即於如是一一剎中，各現佛剎微塵等諸佛威儀。一一威儀各度恆河沙等眾生，皆令離苦。乃至虛空眾生界盡，常無休息。佛子，修智慧者，若善男子、善女人，為求無上菩提，發心欲證此三昧者，是人要須先修智慧，以此三昧由慧得故。修智慧者，應當遠離妄語綺語，及諸散亂無益之事。詣精舍中，覩佛形像，金色莊嚴，或純金成，身相具足，無量化佛在圓光中次第而坐。即於像前，頭面禮足，作是思惟，我聞十方無量諸佛，今現在世。所謂一切義成佛、阿彌陀佛、寶幢佛、阿閦佛、毗盧遮那佛、寶月佛、寶光佛等。於彼諸佛，隨心所樂，尊重之處，生大淨信。想佛形像，作彼如來真實之身，恭敬尊重，如現前見，上下諦觀，一心不亂。往空閒處，端坐思惟，如佛現前，一手量許，心常繫念，不令忘失。若暫忘失，復應往觀。如是觀時，生極尊重恭敬之心，如佛真身現在其前，了了明見，不復於彼作形像解。見已，即應於彼佛所，以妙華鬘、末香塗香，恭敬右繞，種種供養，彼應如是一心繫念，常如世尊現其前住。然佛世尊，一切見者，一切聞者，一切知者，悉知我心。如是審復，想見成已，還詣空處，繫念在前，不令忘失。一心勤修，滿三七日，若福德者，即見如來現在其前。其有先世造惡業障，不得見者，若能一心精勤不退，更無異想，還得速見。何以故？若有為求無上菩提，於一事中，專心修習，無不成辦。譬如有人，於大海中飲一掬水，即為已飲閻浮提中一切河水。菩薩若能修習此菩提海，則為已修一切三昧諸忍、諸地、諸陀羅尼。是故常應勤修匪懈，離於放逸，繫念一心，要令自得現前見佛。如是修習，初見佛時，作是思惟，為真佛耶？為形像耶？知所見像，隨想生故。乃至虛空毛端量處一切真佛，皆亦如是。猶如虛空，平等無異。自心作佛，離心無佛。乃至三世一切諸佛，亦復如是，皆無所有，唯依自心。菩薩若能了知諸佛及一切法皆唯心量，得隨順忍，或入初地，捨身速生妙喜世界，或生極樂淨佛土中，常見如來，親承供養。」按：此段經文，與《觀無量壽佛經》相發。修淨業者，其毋忽也。</p>
</div></div>
<div class='div-other'><a id='mulu102' />
<p class='h2'>五、利行</p><p style="margin-left:0em;text-indent:2em">修道之人，于將得未得之時，每有宿世怨家，現強輭境界，以圖破壞，故菩薩於《法華》及《觀普賢行法經》中，示其保護之相。果能志心歸命，決定不被魔嬈，自得圓證真如。</p>
<p style="margin-left:0em;text-indent:2em">《妙法蓮華經．普賢菩薩勸發品》云：爾時普賢菩薩以自在神通力，威德名聞，與大菩薩無量無邊不可稱數，從東方來。所經諸國，普皆震動，雨寶蓮華，作無量百千萬億種種伎樂。又與無數諸天、龍、夜叉、乾達婆、阿修羅、迦樓羅、緊那羅、摩睺羅伽、人非人等，大眾圍繞，各現威德神通之力，到娑婆世界耆闍崛山中，頭面禮釋迦牟尼佛，右繞七帀，白佛言：「世尊，我於寶威德上王佛國，遙聞此娑婆世界說《法華經》，與無量無邊百千萬億諸菩薩眾共來聽受，惟願世尊當為說之。若善男子、善女人，於如來滅後，云何能得是《法華經》？」佛告普賢菩薩：「若善男子、善女人，成就四法，於如來滅後，當得是《法華經》：一者、為諸佛護念，二者、植眾德本，三者、入正定聚，四者、發救一切眾生之心。善男子、善女人，如是成就四法，於如來滅後，必得是經。」爾時普賢菩薩白佛言：「世尊！於後五百歲、濁惡世中，其有受持是經典者，我當守護，除其衰患，令得安隱，使無伺求得其便者；若魔、若魔子、若魔女、若魔民、若為魔所著者、若夜叉、若羅剎、若鳩槃茶、若毗舍闍、若吉蔗、若富單那、若韋陀羅等，諸惱人者，皆不得便。是人若行、若立、讀誦此經，我爾時乘六牙白象王，與大菩薩眾俱詣其所，而自現身，供養守護，安慰其心，亦為供養《法華經》故。是人若坐思惟此經，爾時我復乘白象王現其人前，其人若於《法華經》有所忘失一句一偈，我當教之，與共讀誦，還令通利。爾時受持讀誦《法華經》者，得見我身，甚大歡喜，轉復精進，以見我故，即得三昧及陀羅尼，名為旋陀羅尼、百千萬億旋陀羅尼、法音方便陀羅尼，得如是等陀羅尼。世尊！若後世後五百歲、濁惡世中，比丘、比丘尼、優婆塞、優婆夷，求索者、受持者、讀誦者、書寫者，欲修習是《法華經》，於三七日中，應一心精進。滿三七日已，我當乘六牙白象，與無量菩薩而自圍繞，以一切眾生所喜見身，現其人前，而為說法，示教利喜，亦復與其陀羅尼呪，得是陀羅尼故，無有非人能破壞者，亦不為女人之所惑亂，我身亦自常護是人。惟願世尊聽我說此陀羅尼呪。」即於佛前而說呪曰：</p>
<p class="dharani">「阿檀地<span class='note-inline'>(一)</span>檀陀婆地<span class='note-inline'>(二)</span>檀陀婆帝<span class='note-inline'>(三)</span>檀陀鳩舍隸<span class='note-inline'>(四)</span>檀陀修陀隸<span class='note-inline'>(五)</span>修陀隸<span class='note-inline'>(六)</span>修陀羅婆底<span class='note-inline'>(七)</span>佛馱波羶禰<span class='note-inline'>(八)</span>薩婆陀羅尼阿婆多尼<span class='note-inline'>(九)</span>薩婆婆沙阿婆多尼<span class='note-inline'>(十)</span>修阿婆多尼<span class='note-inline'>(十一)</span>僧伽婆履叉尼<span class='note-inline'>(十二)</span>僧伽涅伽陀尼<span class='note-inline'>(十三)</span>阿僧祇<span class='note-inline'>(十四)</span>僧伽婆伽地<span class='note-inline'>(十五)</span>帝隸阿惰僧伽兜略<span class='note-inline'>(盧遮切)</span>阿羅帝波羅帝<span class='note-inline'>(十六)</span>薩婆僧伽地三摩地伽蘭地<span class='note-inline'>(十七)</span>薩婆達磨修波利剎帝<span class='note-inline'>(十八)</span>薩婆薩埵樓馱憍舍略阿㝹伽地<span class='note-inline'>(十九)</span>辛阿毗吉利地帝<span class='note-inline'>(二十)</span>」</p>
<p style="margin-left:0em;text-indent:2em">「世尊！若有菩薩得聞是陀羅尼者，當知普賢神通之力。若《法華經》行閻浮提，有受持者，應作此念，皆是普賢威神之力。若有受持讀誦，正憶念，解其義趣，如說修行，當知是人行普賢行，於無量無邊諸佛所，深種善根，為諸如來手摩其頭。若但書寫，是人命終，當生忉利天上，是時八萬四千天女作眾伎樂而來迎之。其人即著七寶冠，於采女中娛樂快樂。何況受持讀誦，正憶念，解其義趣，如說修行？若有人受持讀誦，解其義趣，是人命終，為千佛授手，令不恐怖，不墮惡趣，即往兜率天上彌勒菩薩所。彌勒菩薩，有三十二相大菩薩眾所共圍繞，有百千萬億天女眷屬，而於中生，有如是等功德利益。是故智者，應當一心自書，若使人書、受持、讀誦、正憶念、如說修行。世尊！我今以神通力故，守護是經，於如來滅後閻浮提內，廣令流布，使不斷絕。」</p>
<p style="margin-left:0em;text-indent:2em">《觀普賢菩薩行法經》云：爾時普賢菩薩復放眉間大人相光，入行者心。既入心已，行者自憶過去無數百千佛所，受持讀誦大乘經典。自見故身，了了分明，如宿命通，等無有異。豁然大悟，得旋陀羅尼，百千萬億諸陀羅尼門。從三昧起，面見一切分身諸佛，眾寶樹下，坐師子座。復見瑠璃地妙蓮華叢，從下方空中涌出。一一華間，有微塵數菩薩結跏趺坐。亦見普賢分身菩薩，在彼眾中讚說大乘。時諸菩薩異口同音，教於行者清淨六根。或說汝當念佛，或說汝當念法，或說汝當念僧，或說汝當念戒，或說汝當念施，或說汝當念天，如此六法，是菩提心，生菩薩法。汝今應當於諸佛前，發露先罪，至誠懺悔。於無量世眼根因緣，貪著諸色。以著色故，貪愛諸塵；以愛塵故，受女人身。世世生處，惑著諸色。色壞汝眼，為恩愛奴。故色使汝經歷三界。為此弊使，盲無所見。今誦大乘方等經典。此經中說，十方諸佛。色身不滅。汝今得見，審實爾不？眼根不善，傷害汝多。隨順我語，歸向諸佛、釋迦牟尼佛，說汝眼根所有罪咎：「諸佛菩薩，慧眼法水，願與洗除，令得清淨。」作是語已，徧禮十方佛。向釋迦牟尼佛、大乘經典，復作是言：「我今所懺眼根重罪，障蔽穢濁，盲無所見。願佛大慈，哀愍覆護。普賢菩薩乘大法船，普度一切十方無量諸菩薩伴。唯願慈哀，聽我悔過，眼根不善，惡業障法。」如是三說，五體投地。正念大乘，心不忘捨。是名懺悔眼根罪法。稱諸佛名，燒香散華；發大乘意，懸繒旛蓋。說眼過患，懺悔罪者，此人現世見釋迦牟尼佛，及見分身無量諸佛。阿僧祇劫，不墮惡道。大乘力故，大乘願故，恆與一切陀羅尼菩薩，共為眷屬。作是念者，是為正念。若他念者，名為邪念。是名眼根初境界相。淨眼根已，復更誦讀大乘經典，晝夜六時，胡跪懺悔而作是言：「我今云何但見釋迦牟尼佛、分身諸佛，不見多寶佛塔全身舍利？多寶佛塔，恆在不滅，我濁惡眼，是故不見。」作是語已，復更懺悔。過七日已，多寶佛塔從地涌出，釋迦牟尼佛即以右手開其塔戶。見多寶佛入普現色身三昧。一一毛孔，流出恆河沙微塵數光明。一一光明，有百千萬億化佛。此相現時，行者歡喜，偈讚繞塔，滿七帀已。多寶如來出大音聲讚言：「法子，汝今真實能行大乘，隨順普賢眼根懺悔。以是因緣，我至汝所，為汝證明。」說是語已，讚言：「善哉！善哉！釋迦牟尼佛能說大法，雨大法雨，成就濁惡諸眾生等。」是時行者見多寶佛塔已，復至普賢菩薩所，合掌敬禮，白言：「大師，教我懺悔。」普賢復言：「汝於多劫耳根因緣，隨逐外聲。聞妙音時，心生惑著。聞惡聲時，起百八種煩惱賊害。如此惡耳，報得惡事，恆聞惡聲。生諸攀緣顛倒聽故，當墮惡道邊地邪見不聞法處。汝於今日誦持大乘功德海藏，以是因緣，見十方佛、多寶佛塔。現為汝證，汝應自當說己過惡，懺悔諸罪。」是時行者聞是語已，復更合掌，五體投地而作是言：「正徧知世尊，現為我證。方等經典，為慈悲主。唯願愍我，聽我所說。我從多劫乃至今身，耳根因緣，聞聲惑著，如膠著草。聞惡聲時，起煩惱毒，處處惑著，無暫停時。坐此竅聲，勞我神識，墜墮三塗。今始覺知，向諸世尊，發露懺悔。」既懺悔已，見多寶佛放大光明。其光金色，徧照東方及十方界。無量諸佛，身真金色，東方空中，作是唱言：「此佛世尊，號曰善德。」亦有無數分身諸佛坐寶樹下，師子座上結跏趺坐。是諸世尊，一切皆入普現色身三昧。皆作是言：「善哉！善哉！善男子，汝今讀誦大乘經典，汝所誦者是佛境界。」說是語已，普賢菩薩復更為說懺悔之法：「汝於前世無量劫中，以貪香欲分別諸識。處處貪著，墮落生死。汝今應當觀大乘因。大乘因者，諸法實相。」聞是語已，五體投地，復更懺悔。既懺悔已，當作是語：「南無釋迦牟尼佛！南無多寶佛塔！南無十方釋迦牟尼分身諸佛！」作是語已，徧禮十方佛、南無東方善德佛及分身諸佛。如眼所見，一一心禮，香華供養。供養畢已，胡跪合掌，以種種偈，讚歎諸佛。既讚歎已，說十惡業，懺悔諸罪。既懺悔已，而作是言：「我於先世無量劫時，貪香味觸，造作眾惡。以是因緣，無量世來，恆受地獄、餓鬼、畜生、邊地、邪見諸不善身。如此惡業，今日發露，歸向諸佛正法之王，說罪懺悔。」既懺悔已，身心不懈，復更讀誦大乘經典。大乘力故，空中有聲告言：「法子，汝今應當向十方佛讚說大乘，於諸佛前自說己過。諸佛如來是汝慈父，汝自當說舌根所作不善惡業。此舌根者，動惡業相，妄言綺語、惡口、兩舌、誹謗、妄語，讚歎邪見，說無益語。如是眾多諸雜惡業，鬭構壞亂，法說非法。如是眾罪，今悉懺悔。」諸世雄前，作是語已，五體投地，徧禮十方佛。合掌長跪，當作是語：「此舌過患無量無邊，諸惡業刺從舌根出，斷正法輪從此舌起。如此惡舌斷功德種，於非義中多端強說，讚歎邪見如火益薪。猶如猛火傷害眾生，如飲毒者無瘡疣死。如此罪報惡邪不善，當墮惡道百劫千劫，以妄語故墮大地獄。我今歸向南無諸佛，發露黑惡。」作是念時，空中有聲：「南方有佛名栴檀德，彼佛亦有無量分身，一切諸佛皆說大乘，除滅罪惡。如此眾罪，今向十方無量諸佛大悲世尊，發露黑惡，誠心懺悔。」說是語已，五體投地，復禮諸佛。是時諸佛復放光明，照行者身，令其身心自然歡喜，發大慈悲普念一切。爾時諸佛廣為行者說大慈悲及喜捨法，亦教愛語，修六和敬。爾時行者聞此教勅心大歡喜，復更誦習終不懈息。空中復有微妙音聲，作如是言：「汝今應當身心懺悔。身者，殺盜淫。心者，念諸不善、造十惡業及五無閒。猶如猨猴，亦如黐膠，處處貪著，徧至一切六情根中。此六根業，枝條華葉，悉滿三界、二十五有、一切生處，亦能增長無明、老死、十二苦事，八邪八難無不經歷。汝今應當懺悔如是惡不善業。」爾時行者聞此語已，問空中聲：「我今何處行懺悔法？」時空中聲即說是語：「釋迦牟尼，名毗盧遮那，徧一切處。其佛住處，名常寂光。常波羅蜜所攝成處，我波羅蜜所安立處，樂波羅蜜滅受想處，淨波羅蜜不住身心相處。不見有無諸法相處，如寂解脫，乃至般若波羅蜜，是色常住法故。如是應當觀十方佛。」時十方佛各伸右手摩行者頭，作如是言：「善哉！善哉！善男子，汝今讀誦大乘經故，十方諸佛說懺悔法。菩薩所行，不斷結使，不住使海。觀心無心，從顛倒想起。如此想心，從妄想起，如空中風無依止處。如是法相，不生不沒。何者是罪？何者是福？我心自空，罪福無主。一切諸法，皆亦如是，無住無壞。如是懺悔，觀心無心，法不住法，諸法解脫，滅諦寂靜。如是想者，名大懺悔，名莊嚴懺悔，名無罪相懺悔，名破壞心識懺悔。行此懺悔者，身心清淨，不住法中，猶如流水。念念之中，得見普賢菩薩及十方佛。」時諸世尊以大悲光明，為於行者說無相法。行者聞說第一義空。行者聞已，心不驚怖，應時即入菩薩正位。佛告阿難：「如是行者，名為懺悔。此懺悔者，十方諸佛、諸大菩薩所行悔法。」佛告阿難：「佛滅度後，佛諸弟子，若有懺悔惡不善業，但當讀誦大乘經典。此方等經，是諸佛眼，諸佛因是得具五眼。佛三種身，從方等生。是大法印般涅槃海。如此海中，能生三種佛清淨身。此三種身，人天福田應供中最。其有讀誦大方等典，當知此人具佛功德。諸惡永滅，從佛慧生。」爾時世尊而說偈言：</p>

<div class="lg regular" style="margin-left:0em;"><div class='lg-row'>若有眼根惡　業障眼不淨　但當誦大乘　思念第一義　是名懺悔眼　盡諸不善業</div>
<div class='lg-row'>耳根聞亂聲　壞亂和合義　由是起狂亂　猶如癡猨猴　但當誦大乘　觀法空無相</div>
<div class='lg-row'>永盡一切惡　天耳聞十方　鼻根著諸香　隨染起諸觸　如此狂惑鼻　隨染生諸塵</div>
<div class='lg-row'>若誦大乘經　觀法如實際　永離諸惡業　後世不復生　舌根起五種　惡口不善業</div>
<div class='lg-row'>若欲自調順　應勤修慈心　思法真寂義　無諸分別相　心想如猨猴　無有暫停時</div>
<div class='lg-row'>若欲折伏者　當勤誦大乘　念佛大覺身　力無畏所成　身為機關主　如塵隨風轉</div>
<div class='lg-row'>六賊遊戲中　自在無罣礙　若欲滅此惡　永離諸塵勞　常處涅槃城　安樂心憺怕</div>
<div class='lg-row'>當誦大乘經　念諸菩薩母　無量勝方便　從思實相得　如此等六法　名為六情根</div>
<div class='lg-row'>一切業障海　皆從妄想生　若欲懺悔者　端坐念實相　眾罪如霜露　慧日能消除</div>
<div class='lg-row'>是故應至心　懺悔六情根</div>
</div><p style="margin-left:0em;text-indent:2em">說是偈已，佛告阿難：「汝今持是懺悔六根觀普賢菩薩法，普為十方諸天世人廣分別說。佛滅度後，佛諸弟子，若有受持讀誦解說方等經典。應於靜處，若在冢間、若林樹下、若阿練若處，讀誦方等，思大乘義。念力強故，得見我身及多寶佛塔、十方分身無量諸佛。普賢菩薩、文殊師利菩薩、藥王菩薩、藥上菩薩，恭敬法故，持諸妙華，住立空中，讚歎恭敬行持法者。但誦大乘方等經故，諸佛菩薩晝夜供養是持法者。」佛告阿難：「我與賢劫諸菩薩等，及十方諸佛，因思大乘真實義故，除卻百萬億劫阿僧祇數生死之罪。因此勝妙懺悔法故，今於十方各得為佛。若欲疾成阿耨多羅三藐三菩提者，若欲現身見十方佛及普賢菩薩，當淨澡浴，著淨潔衣，燒眾名香，在空閒處，應當讀誦大乘經典，思大乘義。」佛告阿難：「若有眾生，欲觀普賢菩薩者，當作是觀。作是觀者，是名正觀。若他觀者，名為邪觀。」佛滅度後，佛諸弟子，隨順佛語行懺悔者，當知是人行普賢行。行普賢行者，不見惡相及惡業報。其有眾生，晝夜六時，禮十方佛，誦大乘經，思第一義甚深空法。一彈指頃，除卻百萬億阿僧祇劫生死之罪。行此行者，真是佛子，從諸佛生。十方諸佛及諸菩薩，為其和尚，是名具足菩薩戒者。不須羯磨，自然成就，應受一切人天供養。爾時行者若欲具足菩薩戒者，應當合掌，在空閒處，徧禮十方佛，懺悔諸罪，自說己過。然後靜處白十方佛而作是言：「諸佛世尊，常住在世。我業障故，雖信方等，見佛不了。今歸依佛，唯願釋迦牟尼正徧知世尊，為我和尚。文殊師利，具大慧者，願以智慧授我清淨諸菩薩法。彌勒菩薩，勝大慈日，憐愍我故，亦應聽我受菩薩法。十方諸佛，現為我證。諸大菩薩，各稱其名，是勝大士，覆護眾生，助護我等。今日受持方等經典，乃至失命，設墮地獄，受無量苦，終不毀謗諸佛正法。以是因緣功德力故，今釋迦牟尼佛為我和尚，文殊師利為我阿闍黎。當來彌勒願授我法，十方諸佛願證知我，大德諸菩薩願為我伴。我今依大乘經甚深妙義，歸依佛，歸依法，歸依僧。」如是三說，歸依三寶已，次當自誓，受六重法。受六重法已，次當勤修無礙梵行。發曠濟心，受八重法。立此誓已，於空閒處，燒眾名香，散華供養一切諸佛及諸菩薩、大乘方等，而作是言：「我於今日發菩提心，以此功德普度一切。」作是語已，復更頂禮一切諸佛及諸菩薩，思方等義，一日乃至三七日。若出家、在家，不須和尚，不用諸師，不白羯磨。受持讀誦大乘經典力故，普賢菩薩勸發行故，是十方諸佛正法眼目。因由是法，自然成就五分法身，戒定慧解脫，解脫知見。諸佛如來，從此法生，於大乘經，得受記莂。是故智者，若聲聞人，毀破三歸五戒、及八戒、比丘戒、比丘尼戒、沙彌戒、沙彌尼戒、式叉摩那戒，及諸威儀。愚癡不善、惡邪心故，多犯諸戒及威儀法。若欲除滅令無過患，還為比丘具沙門法者，當勤修讀方等經典，思第一義甚深空法，令此空慧與心相應。當知此人於一念頃，一切罪垢永盡無餘。是名具足沙門法式，具諸威儀，應受人天一切供養。若優婆塞，犯諸威儀，作不善事。不善事者，所謂論說佛法過惡，論說四眾所犯惡事，偷盜淫泆，無有慚愧。若欲懺悔滅諸罪者，當勤讀誦方等經典，思第一義。若王者、大臣、婆羅門、居士、長者、宰官，是諸人等，貪求無厭，作五逆罪，謗方等經，具十惡業。是大惡報，應墮惡道，過於暴雨，必定當墮阿鼻地獄。若欲除滅此業障者，應生慚愧，懺悔諸罪。云何名為剎利居士懺悔罪法？懺悔法者，但當正心，不謗三寶，不障出家，不為梵行人作惡留難。應當繫念，修六念法，亦當供給、供養持大乘者。不必禮拜，應當憶念甚深經法第一義空。思是法者，是名剎利居士修第一懺悔。第二懺悔者，孝養父母，恭敬師長，是名修第二懺悔。第三懺悔者，正法治國，不邪枉人民，是名修第三懺悔。第四懺悔者，於六齋日，勅諸境內，力所及處，令行不殺，修如此法，是名修第四懺悔。第五懺悔者，但當深信因果，信一實道，知佛不滅，是名修第五懺悔。佛告阿難：「於未來世，若有修習如此懺悔法，當知此人著慚愧服，諸佛護助，不久當成阿耨多羅三藐三菩提。」</p>
</div>
<div class='div-other'><a id='mulu103' />
<p class='h2'>六、應化</p>
<div class='div-other'><a id='mulu104' /><p style="margin-left:0em;text-indent:2em">菩薩俯應羣機，如一月當空，普印眾水。舉凡江海溝渠，一勺一滴，皆現圓月。月何容心哉？以其高而明故也。菩薩無心，以眾生之心為心故，得隨其誠之大小，而為應化攝受焉。《華嚴清涼疏》云：「普賢身不可思議，略有三類。一、隨類身：隨人天等見不同故。二、漸勝身：乘六牙象相莊嚴故。三、窮盡法界身：帝網重重無有盡故。」蓋第三即普賢法身。如《華嚴．阿僧祇品》偈言：「於一微細毛端處，有不可說諸普賢；一切毛端悉亦爾，如是乃至徧法界。」又〈行願品〉偈言：「一身復現剎塵身，一一徧禮剎塵佛。」是也。第二即普賢報身。如《觀普賢行法經》言：「普賢菩薩生東方淨妙國土，身量無邊，色相無邊。」又《華嚴經．壽量品》言：「最後勝蓮華世界賢勝佛剎，普賢菩薩及諸同行大菩薩等充滿其中。」又〈行願品〉言：「往生極樂世界，即見阿彌陀佛、文殊師利菩薩、普賢菩薩等，色相端嚴，功德具足」是也。第一即普賢化身。如《法華》、《楞嚴》二經言：「乘六牙象，以眾生喜見身，現其人前。」又〈行願品〉言：「我為菩提修行時，一切趣中成宿命，天龍夜叉鳩槃茶，乃至人與非人等，所有一切眾生語，悉以諸音而說法」是也。末法眾生，垢深障重，得一瞻大士化身，已屬大善根福德因緣，何敢望見法、報二身？故大士隱勝顯劣，而峨山即為應化之場。舊志稱：峨山應化，始於漢明帝時，里人蒲公採藥，見麋迹似蓮華，詢諸千歲寶掌菩薩。掌令往洛陽問摩騰、法蘭二尊者，蘭曰：「《華嚴經．菩薩住處品》有文：『西南方有處，名光明山，從昔已來，諸菩薩眾於中止住。現有菩薩，名曰賢勝，與其眷屬三千人俱，常在其中而演說法。』所謂賢勝，即普賢也。」蒲歸，乃建普光殿，供願王菩薩像。菩薩示現始於此。</p>
<p style="margin-left:0em;text-indent:2em">按：〈菩薩住處品〉乃佛在摩竭提國阿蘭若菩提道場所說，其西南方自不在震旦。又菩薩名為賢勝，而非普賢。引經為證，豈可改易經文？故此說頗啓後人之疑，而不少辨論。但普賢菩薩既以法界藏身，無往不在，又恆順眾生之願，無感不應。峨眉從漢以來二千年，大小寺宇莫不崇奉普賢菩薩。四方信士禮敬普賢者，亦莫不指歸峨眉。則此山為大士應化之地，更復何疑？正不必有經文作證也。況大士隨緣赴感，如月印千江，一勺一渧無不見月；似春來大地，一草一木莫不逢春。縱有經文指菩薩住處在峨眉，豈其應化即局於峨眉？試觀歷史所記，大士應化事迹不限方所，故有：</p>
</div>
<div class='div-other'><a id='mulu105' />
<p class='h3'>降中興以慰宋后</p><p style="margin-left:0em;text-indent:2em">劉宋路昭太后，大明四年，造普賢菩薩乘白象像，供於中興寺，因設講于寺。其年十月八日，齋畢解座，會僧二百人。于時寺宇始構，帝甚留心，輦蹕臨幸，旬必數四。僧徒勤整，禁衛嚴肅。爾日，僧名有定，就席久之；忽有一僧預于座次，風貌秀舉，合堂驚矚。齋主與語，往還百餘言，忽不復見。列筵同覩，識為菩薩降臨。</p>
</div>
<div class='div-other'><a id='mulu106' />
<p class='h3'>來天安以應道溫</p><p style="margin-left:0em;text-indent:2em">劉宋大明中，有寺統法師名道溫，居秣陵縣。見皇太后叡鑑沖明，聖符幽洽，滌思淨場，研襟至境。固以聲藻震中，事靈梵表。乃創思鎔斲，抽寫神華，模造普賢聖像。寶傾宙珍，妙盡天飾。所設講齋訖，其月八日，襯會有限，名簿素定，引次就席，數無盈減。轉經將半，景及昆吾，忽覩異僧預于座內。容止端嚴，氣貌秀發。舉眾矚目，莫有識者。齋主問曰：「上人何名？」答曰：「慧明。」問：「住何寺？」答云：「來自天安。」言對之間，倏然不見。合堂驚愧，徧筵肅心，以為明祥所賁，幽應斯闡云。</p>
</div>
<div class='div-other'><a id='mulu107' />
<p class='h3'>乘馬入道冏之堂</p><p style="margin-left:0em;text-indent:2em">劉宋沙門釋道冏，扶風好畤人，姓馬。學業淳粹，弱齡有聲。元嘉二年九月，在洛陽為人作普賢齋，道俗四十許人。已經七日，正就中食，忽有一人，袴褶乘馬，入至堂前，下馬禮佛。冏謂常人，不加禮異。此人登馬揮鞭，忽失所在。便見赤光赫然竟天，良久而滅。後三年十二月在白衣家，復作普賢齋。將竟之日，有二沙門，容服如凡，直來禮佛。眾謂庸僧，不甚尊仰，聊問：「何居？」答曰：「住在前村。」時有白衣張道，覺其有異，至心禮拜。沙門出門，行數十步，忽有飛塵直上衝天。追目此僧，不復知所。冏以七年與同學來遊京師，時司空何尚之始構南澗精舍，冏寓居焉。夜中，忽見四人乘一新車，從四人，傳教，來在屋內，呼與共載。道冏驚其夜至，疑而未言。因閉眼，不覺昇車。俄而至郡後沈橋，見一貴人，著帢被箋布單衣，坐牀，燾繖形似華蓋。鹵簿從衛可數百人，悉服黃衣。見冏，驚曰：「行般舟道人，精心遠詣，祇欲知其處耳，何故將來？」即遣人引送。冏還至精舍門外，失所送人，門閉如故。呼喚久之，寺內諸僧咸驚相報告，開門納之。視所住房戶，猶故關之。</p>
</div>
<div class='div-other'><a id='mulu108' />
<p class='h3'>駕象降普明之室</p><p style="margin-left:0em;text-indent:2em">劉宋上定林寺釋普明，姓張，臨渭人。少出家，稟性清純，蔬食布衣，以懺誦為業，誦《法華》、《維摩》二經。凡諷誦時，有別衣別座，未嘗穢雜。每至〈勸發品〉，輒見普賢乘象，立在其前。誦《維摩經》，則聞空中唱樂。又善神呪，所救皆瘉。鄉人王道真妻病，請明來呪。明入門，婦便悶絕。俄見一物如貍，長數尺許，從狗竇出，因此而瘉。明嘗行水傍，祠巫覡云：「神見之，皆奔走。」以宋孝建中卒，春秋八十有五。<span class='note-inline'>(上四則，見《法苑珠林．卷十七．普賢部》。)</span></p>
</div>
<div class='div-other'><a id='mulu109' />
<p class='h3'>化女子而求宿，顯曇翼之真修</p><p style="margin-left:0em;text-indent:2em">晉曇翼，餘杭人。初入廬山依遠公，後往關中見羅什。東還會稽，入秦望山，誦《法華經》十二年。感普賢大士化女子，身披采服，攜筠籠，一白豕，大蒜兩根，至翼處求宿。曰：「妾遠往探親，值天大雪，迷失道路。現日將暮，不知所往。豺狼縱橫，歸無生理，聽託一宿。」師卻之力，女復哀求不已，遂令居草牀上。夜半，號呼腹痛，告求按摩。翼辭以持戒，不應手觸。女號呼愈甚，翼乃以布裹錫杖，遙為按之，痛減而已。次晨，女謝而出，涌身虛空，現普賢相；采服化祥雲，豕變白象，蒜化雙蓮。垂手摩翼頂，為其授記而滅。郡太守孟顗聞於朝，勅建法華寺，即今天衣寺也。<span class='note-inline'>(本舊志〈志餘〉)</span></p>
</div>
<div class='div-other'><a id='mulu110' />
<p class='h3'>為拾得以驅牛，示亡僧之破戒</p><p style="margin-left:0em;text-indent:2em">唐天台國清寺，作務僧拾得，普賢化身，異迹甚多。一日牧牛，值寺僧布薩。拾得驅牛至，大笑曰：「悠悠者聚頭。」時持律首座呵曰：「風人，何以喧礙說戒！」拾得曰：「我不牧牛也，此羣牛多是此寺知僧事人也。」乃呼各亡僧法號，牛各應聲而過。舉眾驚愕，咸思改往修來，感菩薩垂迹度脫。<span class='note-inline'>(《高僧傳三集》)</span></p>
</div>
<div class='div-other'><a id='mulu111' />
<p class='h3'>入蓮華之勝會，二聖書名</p><p style="margin-left:0em;text-indent:2em">宋長蘆宗賾，宗教雙通，悟證深遠。遵廬山之規，建蓮華勝會。一夕，夢一烏巾白衣，風貌清美，可三十許。揖謂賾曰：「欲入蓮華會，求書一名。」賾乃取會錄，問曰：「何姓名？」答曰：「普慧。」書已，白衣又云：「家兄亦求書一名。」曰：「令兄何名？」答曰：「普賢。」言訖遂隱。既覺，詢諸耆宿曰：「《華嚴經．離世間品》有普賢、普慧二菩薩，助揚佛法。吾今建會，共期西方，感二大士幽贊，乃以二大士為會首。」於是遠近嚮化焉。<span class='note-inline'>(《淨土聖賢錄》)</span></p>
</div>
<div class='div-other'><a id='mulu112' />
<p class='h3'>授淨梵之羯磨，圓音嘉獎</p><p style="margin-left:0em;text-indent:2em">宋佛護，字淨梵，主姑蘇大慈，講三大部，兼禮《法華懺》。至第三會，感普賢授羯磨法，稱淨梵比丘者三，洪音如撞巨鐘。三昧將圓，有二僧來作禮曰：「春至天台石梁禮聖迹。」忽見空中飛華，異香非常。有一僧曰：「姑蘇梵法主散華至此。」語畢即不見，某因來禮座。<span class='note-inline'>(《高僧傳新四集》)</span></p>
</div>
<div class='div-other'><a id='mulu113' />
<p class='h3'>道潛禮懺，停象駕於三門</p><p style="margin-left:0em;text-indent:2em">五代吳越，錢塘永明寺釋道潛，禮阿育王佛舍利塔，見舍利在懸鐘之外繞行。悲喜交集，因禮《普賢懺》三七日。忽見普賢乘象在塔寺三門停止，象鼻直枕懺室。吳越國王請入府，授菩薩戒，造永明寺以居之。<span class='note-inline'>(《高僧傳三集》)</span></p>
</div>
<div class='div-other'><a id='mulu114' />
<p class='h3'>辨才戴經，授《華嚴》之玄義</p><p style="margin-left:0em;text-indent:2em">唐僧辨才，不知何許人。幼事裕法師，以《華嚴》為業。久而不悟，乃別護淨，造香函盛經，頂戴行道。凡經三載，普賢指授玄義，忽爾成誦，煥若臨鏡。<span class='note-inline'>(《華嚴持驗記》)</span></p>
</div>
<div class='div-other'><a id='mulu115' />
<p class='h3'>則章親證三昧，徑往蓮邦</p><p style="margin-left:0em;text-indent:2em">宋則章與若愚友善，同修淨業，廣為勸導。後章既沒，愚夢神人告曰：「汝同學則章得普賢行願三昧，已生淨土，彼方待汝。」覺而沐浴更衣，命眾念佛誦經，端坐默聽。忽云：「淨土現前，吾其往矣。」書偈而逝。<span class='note-inline'>(《高僧傳新四集》)</span></p>
</div>
<div class='div-other'><a id='mulu116' />
<p class='h3'>海雲應現五臺，普利含識</p><p style="margin-left:0em;text-indent:2em">唐海雲居清涼山南臺峭絕幽僻處。其刻苦辦道，儉而難遵，後沒於其處。昔傳載：「雲是普賢菩薩應化」。蓋菩薩無處不現身，與文殊互為主伴，以度眾生也。<span class='note-inline'>(《高僧傳三集》)</span></p>
</div>
<div class='div-other'><a id='mulu117' />
<p class='h3'>說樂邦之勝異，偕文殊同登蓮臺</p><p style="margin-left:0em;text-indent:2em">唐法照禮五臺，見異光。值二童子，引入化竹林寺，金地寶樹，以為莊嚴。登講堂，見文殊在西，普賢在東，各據獅子座；萬眾圍繞，而為說法。照作禮問曰：「末代凡夫，去聖時遙，知識隘劣，障垢尤深，佛性無由顯現。佛法浩瀚，未審修何法門最為其要？」文殊告曰：「汝今念佛，今正是時。諸修行門無過念佛、供養三寶。福慧雙修，此之二門最為善要。我於過去劫中，因觀佛故，因念佛故，因供養故，得一切種智。是故一切諸法、般若波羅蜜、甚深禪定、乃至諸佛，皆從念佛而生，故知念佛，諸法之王。」照問：「當云何念？」文殊言：「此世界西有阿彌陀佛，彼佛願力不可思議。汝當繼念，令無閒斷。命終決定往生，永不退轉。」語已，二大聖同舒金臂，摩照頂曰：「汝以念佛故，不久證無上正等菩提。若善男女等，願疾成佛者，無過念佛，則能速證無上菩提。」照歡喜作禮，辭而退。<span class='note-inline'>(《淨土聖賢錄》)</span></p>
</div>
<div class='div-other'><a id='mulu118' />
<p class='h3'>息地獄之苦輪，與地藏共居樹杪</p><p style="margin-left:0em;text-indent:2em">吳門王建，死至冥，查係誤勾，命回生。見地獄黑燄蔽空，號叫如霆吼。三老僧趺坐大樹杪，每獄囚痛聲騰沸時，以淨水灑之，聲即停息。詢之，則觀音、普賢、地藏三大士也。<span class='note-inline'>(《現果隨錄》)</span></p>
</div>
<div class='div-other'><a id='mulu119' />
<p class='h3'>證大行於普勝，塵數同名</p><p style="margin-left:0em;text-indent:2em">《華嚴經》說〈普賢行品〉：十方剎塵菩薩，同名普賢，各從普勝世界來此作證。</p>
</div>
<div class='div-other'><a id='mulu120' />
<p class='h3'>住海島之牢山，威神亦著</p><p style="margin-left:0em;text-indent:2em">《華嚴經．菩薩住處品》云：「震旦國有一住處，名那羅延窟。從昔以來，諸菩薩眾於中止住。」《大疏》云：「那羅延，此云堅牢，昔云青州。界東有牢山，現有古佛迹，此應是。」今之此山，靈迹顯著，不減清涼。時稱普賢所居，往往有覩。</p>
</div>
<div class='div-other'><a id='mulu121' />
<p class='h3'>至于豎子現普賢之相，孕婦產徧吉之身，其慈悲濟度，尤為不可思議</p><p style="margin-left:0em;text-indent:2em">唐開元初，陝西同州界有數百家，為東西普賢邑社，造普賢菩薩像，每日設齋。東社邑家青衣，以齋日生子於其齋次，名之曰「普賢」。年至十八，任為愚豎廝役之事。後因設齋日，此豎忽推普賢像，而坐其處。邑老觀者咸怒，詬罵，復加鞭撻。普賢笑曰：「吾以汝志心，故生此中。今見真普賢，而不能加敬，何也？」於是變其身為普賢菩薩相，身黃金色，乘六牙象，飛騰空中，放大光明。天花綵雲，五色相映，少頃遂滅。邑老方悟示現，大生驚慚。又西社為普賢邑齋者，僧徒方集，忽有孕婦臨產，竄入菩薩堂內。人怒呵之，不能禁止，遂產一男於蓮座前。汙穢狼藉，人莫敢提挈，深加詬辱。忽失婦人所在，男孩變為普賢菩薩，相好端嚴，光明照燭。所見汙穢皆成香花。乘象騰空，漸漸隱滅。諸父老自恨愚暗，不識菩薩，刺目懺悔者十餘人。<span class='note-inline'>(《太平廣記》)</span></p>
<p style="margin-left:0em;text-indent:2em">由是觀之，菩薩變現，豈凡人所能識？於此足覘大士度生，本無方所。攀《華嚴》以證峨眉之住者，未免拘墟。而別峨眉於普賢之外者，更同夢囈也。</p>
</div></div>
<p class='juan'>峨眉山志卷二終</p>
<div class='div-w'><a id='mulu122' />
<p class='h2'>附錄：《華嚴經》依普賢願王得生極樂撮要<span class='note-inline'>(并釋)</span></p><p style="margin-left:0em;text-indent:2em">〈行願品〉普賢菩薩於逝多林末會，發十大願王。其一一願皆云：「虛空界盡，眾生界盡，我此大願無有窮盡。是人臨命終時，最後剎那，一切諸根悉皆散壞，一切威勢悉皆退失；輔相大臣、宮城內外、象馬車乘、珍寶伏藏，無復相隨。唯此願王，不相捨離，於一切時，引導其前。一剎那中，即得往生極樂世界。到已，即見阿彌陀佛。其人自見生蓮華中，蒙佛授記。得授記已，經無數劫，普於十方不可說不可說世界，以智慧力，隨眾生心而為利益。乃至能於煩惱大苦海中，拔濟眾生，令其出離，皆得往生極樂世界。」又下偈云：「願我臨欲命終時，盡除一切諸障礙，面見彼佛阿彌陀，即得往生安樂剎。我既往生彼國已，現前成就此大願，一切圓滿盡無餘，利樂一切眾生界。」</p>
<p style="margin-left:0em;text-indent:2em">道純法師釋曰：</p>
<p style="margin-left:2em">問：〈普賢行願〉是《華嚴》流通，何故於世界海中偏指極樂？既信解圓宗，十方佛剎，皆可往生；結歸西方，必有深旨？</p>
<p style="margin-left:2em">答：普賢為善財海眾說願王已，結歸西方者，蓋為信解圓宗人，入文殊智，修普賢行，福慧事理，皆稱法界。此大心人，雖妙悟本明，頓同諸聖。然猶力用未充，未及如來出現普利眾生。所以暫依淨土，親近彌陀海眾，直至成佛。故經曰：「親覩如來無量光，現前授我菩提記。蒙彼如來授記已，化身無數百俱胝。智力廣大徧十方，普利一切眾生界。」即斯意也。</p>
</div></div>
</div><!-- end of div[@id='body'] -->
</body></html>