<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>峨眉山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu298' />
<p class='juan'>峨眉山志卷七</p>
<div class='div-other'><a id='mulu299' />
<p class='h1'>第九、古今藝文<span class='note-inline'>(附：賦、詩。)</span></p>
<div class='div-other'><a id='mulu300' /><p style="margin-left:2em">文具載道傳心、承先啓後之據，則文之所在，即聖賢佛菩薩道之所在。否則，縱令詞義華美，亦屬無益于身心世道之閒言語矣。舊志〈藝文門〉備載遊山諸作。今取其要者，歸于外護等各門。而擇其有關事實者數篇為此門，賦與詩悉附焉。然祇存十之三四，以表聖境。故志藝文。</p>
</div>
<div class='div-other'><a id='mulu301' />
<div class='div-other'><a id='mulu302' />
<p class='h3'>《譯峨籟》自序</p><p class="byline"><span class='note-inline'>(明)</span>胡世安<span class='note-inline'>(大學士　井研)</span></p><p style="margin-left:0em;text-indent:2em">歲閱己未、甲子、己卯，峨遊者三，所雜著彙成帙，題曰《譯峨籟》，蓋一家言也。每思自有此山，有前余游者，有後余游者；其有目擊，不過陰晴之變態，祠宇之廢興。而斯山真面目，不隨蓬海三淺。高明廣大，伯仲崑崙，所從來矣。人具手眼，領略各殊。即余三游，且不能比而強同。固知山靈富蘊，資取日新。茲秋季入夢者，更超宿賞。陳子實庵津津臥游，至欲竭力筆墨，不令山有逋美。且囑余述所已經，此何異逸少馳想？余不憚覼縷顯概，先之以范紀，竊附於逸少今昔之感。又博採茲山藝文，及余舊近稾未入前錄者，復彙是帙。集眾解以貌峨，以庶幾一得，以無負陳子津津臥游之志。憶昔癸酉春，陳明卿先輩過余，叩峨眉之勝。為述移時，促膝竟聽，不覺撫掌大叫曰：「奇哉！真宇內大觀。君贈我以峨眉，我當酬君以雁宕。」亦述移時。臨別仍訂各驅副墨子卿，以助臥游，竟未果。今遂能副實庵之命，筆墨因緣，祕闡有候，亦斯山之有以神詔與！題曰《譯峨籟續集》，續之靡窮，不敢薄待後來更無一得者。</p>
</div>
<div class='div-other'><a id='mulu303' />
<p class='h3'>志竹變</p><p class="byline">胡世安</p><p style="margin-left:0em;text-indent:2em">峨山竹品甚繁，龍竹、月竹、千歲竹，詳方物矣。有所謂紫竹者，生三年而色全。墨竹，色如點漆，俱可充器具。桃枝竹，皮滑而黃，可簟，亦可書筒。太白桃竹，書筒綺繡文是也。椶竹，幹實有文理可杖。濮竹，節長。孟竹，以孟月苗萌。鳳尾竹、畫眉竹，以形似，簳小葉茸細娟媚。筋竹，堅韌，鋒之，以桐油淬煉，可代矛用。筍欲籜時，可揉作弩弦。箭竹，一名石竹，中實若老藤，小者可矢，大者仍可扶老。凡此產，各有所至。若斑竹、慈竹、苦竹、冷竹、束竹、澹竹、白夾竹類，處處有之。以故峨筍富於他山，僧人乾之餅之，以供餉遺。崇禎元年之春，峨山上下周遭，竹大小各種，一時俱䈙，求一菉菁者不可得。至次年，枯笴盤根，漸就腐朽，人競薪採幾盡。入望寒沙蕪莽而已，不復冀籜龍包絲、直節返魂，斯亦物理之有據者。三年春，斤斧未赦之區，忽射地叢出，自蜩腹蛇蚹至尋丈，其興也勃焉。雖園畝移藝，不若是之迅以齊；抑有冥司之不介而孚與？其幽巖邃谷，所存枯竿，盡浮筠矣。再越歲，蓊林還昔觀，僧復無怏怏餉遺之資。噫！黃楊戹閏，豈亦此君陽九所罹，不可逃之數耶？徵所聞，志竹變。</p>
</div>
<div class='div-other'><a id='mulu304' />
<p class='h3'>題喻廣文《峨眉山志》</p><p class="byline">胡世安</p><p style="margin-left:0em;text-indent:2em">己卯之峨，索山志舊著，罕有存者。有友人以喻廣文《山志》脫稾見示。蒐羅博而未精，考核詳而不要，去取臆而附會多。前九卷得失參半；猶可節取，莫劣於〈山史〉一卷。其言曰：「自有天地，已有此山，於普賢何與？願以峨眉還峨眉，普賢還普賢。」倏而陽排陰佞，又詭其說，謂佛教原空一切，普賢亦不願人以此歸之。辨駁多端，不越斯旨。夫峨眉既不以普賢顯，亦何必黜普賢以顯峨耶？今有第宅，氏甲則甲，氏乙則乙。昔曰天真皇人，吾與之為天真皇人；今曰普賢，吾亦與之為普賢。而峨眉自在，初未嘗易名曰「普賢山」也，又何必坐普賢以獨據？信其說，遇匡廬、茅山、焦山類，將作何攻擊耶？至物產，有昔無而今有，或顯於前而蔑沒於後者，何可勝紀？如卞玉、楚珩、魯璠璵，以及劉寄奴、丁公藤、虞美人草諸屬生植，雖不識所始，而名至今存，未聞廣文有所糾正。今於菩薩石、普賢茶、普賢竹、普賢綫之稱謂，欲一手以障道路口，何恕古而苛今乎？善乎侍御馬訥齋如蛟有云：「記遊可也，記峨眉不可也。」而況乎僅駁普賢以志峨？然峨眉當文獻凋殘後，有以鏡往昭來，討論什一，則廣文之用心勤，而功亦未可盡泯矣。書以貽見廣文、胡江石同年，他時晤喻廣文面訂之。喻，同郡內江人，名志祥。己卯孟秋既望日</p>
</div>
<div class='div-other'><a id='mulu305' />
<p class='h3'>遊峨眉山記</p><p class="byline"><span class='note-inline'>(清)</span>丁文燦<span class='note-inline'>(乙丑進士)</span></p><p style="margin-left:0em;text-indent:2em">四大名山，峨居其一。其山高聳奇特，曲折迴環。攀援而上，約有百里餘。沿途琳宮瓊觀，絡繹不絕。水從崖谷中，千支百派而出，澎湃汹濤，如長虹、如瀑布，奇矯異常。及至危巔，峯巒疊翠，扼要崢嶸，令人目不暇賞。東望則嘉陽、陵雲二川溶溶，形如長帶，盤繞於山麓。南則羅目、馬湖諸山，鬱鬱葱葱，回環擁護。西則雪山挺峙，半插雲天，嶙峋峻拔，有迥乎其不可上之勢。北則錦城、翠屏，若隱若現，令人慨然想見諸葛武侯之忠義、杜子少陵之氣節焉，豈非宇宙間一大觀哉！且一日之內，俄而陰雲密佈，時而氣爽天清；佛光偕紅日齊煇，聖鐙與明星並曜。風從地起，聲吼如雷，濛雨連朝，寒巖幽谷，即炎天酷暑，亦凜慄不能久留。予聆前賢所傳，疑信參半，今身歷其境，以所見，印所聞，洵不我欺也，然吾因而感之。夫峨山發脈崑崙，其靈秀之氣，鬱結磅礡，誕生賢哲為王國楨者，政不乏人。而騷人逸士遊覽於茲，覩此精英霞彩，與夫百鳥之奇聲雜出，煙雲之變化無窮，其有裨於詠歌文章之妙者，又不少矣。他如仙侶高僧，棲真洞府通玄徹奧，白日飛昇；悟道參宗，因成正覺；稽古前代，何時無之？豈真有仙則名？抑亦地靈人傑耳？故其神化所洽，廣敷遐邇。上自王公大人，下及愚夫愚婦，皆不憚登山涉水，敬禮願王。即不肖之徒，一詣靈臺，舉平昔魑魅魍魎之狡習，不知消歸於何有？是峨山靈秀之氣，因乎人之類而默啓之。而人亦各得其轉圓之妙用，以為身心之助。山靈歟？人心歟？其理一而已矣。人之登斯山者，豈徒快遊觀而已哉？乾隆戊子中秋</p>
</div>
<div class='div-other'><a id='mulu306' />
<p class='h3'>朝峨眉山記</p><p class="byline"><span class='note-inline'>(清)</span>釋徹中</p><p style="margin-left:2em">諸作皆言遊，唯此言朝。遊則忽主而重賓，朝則略境而尊德。一字之間，心志全彰，功過自判。欲培福慧者，不可不注意焉。此篇末後，記伏虎寺現鐙三夜，為最希有之事。因備錄之，以為朝山者鑑。</p>
<p style="margin-left:0em;text-indent:2em">大峨之勝甲天下，余每泛舟平羌江上，遙矚雲端，咨嗟不克赴者廿載。乙丑春，自成都昭覺寺發足，專禮普賢。至嘉陽，舍舟即陸，望峨而趨。顧騷人墨客往來言遊，四方緇素懷瓣香重繭遠進則言朝。余為老衲，言朝不言遊。三月二日壬戌，自嘉行，出瞻峨門，十五里渡雅江。又十里許，宿蘇稽東坡亭。故為蘇頲讀書處，即眉山始祖。後人建東坡亭於上，今廢，有茅剎。癸亥，行四十里，宿峨眉縣東郭大佛寺。甲子，過邑城，經十方院，望西坡寺，至了鴇樓。有銅鐘銅塔甚精工。實名聖積寺，昔禪僧寶公所建，人呼為老寶樓，因譌「了鴇」。再進為會宗堂，復二里關聖堂，進抵伏虎寺。山基於此，樓閣四達，殊壯麗。憩乙丑、丙寅二日。故事登山者，多倩籃輿，約伴侶。輿夫捷足，上下迅速。遇佳境，目不再盼，或欲尋幽，則以險辭。侶不同心，行止齟齬，多弗盡興。余力不能倩輿，亦不欲倩。適乏侶，僅偕一侍僧、二傭人，戴輕笠，衣短褐，策杖躡履而上。緩急去留咸自由，得以盡山之性情形體，一木一石，不輕失之。三月七日丁卯，自伏虎登陟，初欲雨，少頃霽。過解脫橋，上解脫坡。或謂自山出者，從此解脫險阻。明曹能始先生曰：「余烏知乎入解脫、出解脫耶？余則過於斯，解脫塵勞，纔得登山耳。」稍上為華嚴寺，進為純陽殿，過五十三步。昔蜀獻王於此下車行，因即所行步數名之。俯瞰澗中，有石如船，名普賢船。進為大峨石，郭青螺先生大書「靈陵太妙之天」六字，每字一碑。左為神水，出石穴中，匯方池，澄潔可愛。陳希夷先生大書「福壽」二字，呂洞賓真人大書「大峨」二字，俱在石。進數十武，為歌鳳臺，楚狂接輿故廬。前數武，道傍有石形類鷄公。進為中峯寺，古明果道場，滅妖蟒於此。又傳黃帝於此問道廣成子。進為方廣院，俗呼龍神窟。下數百武，為雙飛橋。兩虹並峙，每橋各受一水，急湍奔流，溜入石渠數十丈，聲震山谷，至前會合。有石狀如牛心，砥柱中流，因名牛心石。近有豎碑，更名洗心石者，地極幽異。此處分二道：一上萬年寺造頂，一循谿入洪椿坪。余徘徊於<span class='corr'>兹</span>，欲先往洪椿坪。遇一僧謂曰：「宜及晴明達頂，覩佛光。」余然之，遂上古德林。林木皆柟，別傳和尚手植，以培風水。如《法華經》字數，每唱一字，一禮拜，始植一本，誓勿翦伐。老僧苦行如此。明直指馬公如蛟賦詩於石曰：</p>
<p style="margin-left:0em;text-indent:0em;" class="lg-abnormal"><div class='lg-row'>鬱葱佳樹拂慈雲　幻出槎枒避斧斤　老衲得知山是佛　令人同誦法華文</div>
</p><p style="margin-left:0em;text-indent:2em">過林為白龍洞，剎亦新潔。稍上即萬年寺，寺之輔翼曰慈聖庵、海會堂、白衣殿。其後殿曰雪螺，結甎為之，形如螺，一名甎殿。再後為新殿，即古之白水寺。此地稍寬衍，諸剎若簇錦然，余宿海會堂。戊辰晨起，睹佛牙，炷香禮諸剎。上觀心坡，山路紆徐，至萬年寺止。山路陡峻，自觀心坡始。一名頂心坡，謂登壁之狀，足膝齊心也。直上數千武，纔得隙地，名息心所。舊有庵，今廢。緣山脊而上，如行馬鬣中。寬者丈餘，狹僅數尺。左右皆峻坂，賴竹樹蓊鬱，蔽行者目，得無畏。行十里許，為初殿，一說乃鷟殿譌稱。又二十里許，為蓮華石。有石如蓮，剎即在左，以鐵為瓦。自此始，復下數十武，乃山脈斷續處。始再上，號鵓鴿鑽天、蛇倒退，其險可知。此際踵無停步，息無停喘，傭者掖余如升天然。上為洗象池，相傳普賢浴象於此。又數十武，為上象石。再數里許，為木皮殿，蓋以木為瓦云。實名化城寺，謂普賢於此設化城，同大眾三千人居之。余窮日之力，抵是，暝色亦至，遂宿。寒甚，擁鑪而坐，夜分乃寐。己巳，上梅子坡，積雪深數尺。進為雷洞坪，懸巖萬仞，不可俯視。相傳雷伏洞下，聞人語輒震。舊有鐵碑禁語，今廢。巖下傳有伏羲、九老諸洞，人迹罕至。再進為接引殿，遂上八十四盤，俗呼「三倒拐」。盤盡為太子坪、迴龍寺。至此陡峻既訖，紆徐達頂。過沈香塔，即勅賜護國草庵寺，通天大師舊棲也。閱老僧樹，樹空，昔僧入定其中。進天門石，巨石劈開如門，深廣丈許。至七天橋，謂峨山為七重天，故名。至此值濃霧，咫尺不見人物。寺僧留住，擁鑪火。距頂僅數百武，寓此有二便，清流引廚，所飲水優於絕頂。風不甚猛，遂因其留而留之。庚午，大霧竟日，至夜雪降。辛未晨起，玉山照人，溼甚，不能出戶。有數僧持《楞嚴》相質，為之解說。是日晚霽。壬申晴明，上頂進香。過天仙橋，首詣光相寺禮普賢。寺前為覩佛臺，倚欄俯眺無際。右為金殿，殿以銅成，高二丈五尺，廣一丈四尺，深一丈三尺。重簷雕甍，繡櫺鎖窗。中坐大士，傍繞萬佛。滲以真金，極人工之巧。四隅列銅塔四座，有銅碑紀事。文字悉佳，其碑可鑑鬚眉。稍下數武，為藏經樓。前為銅瓦殿，再前為錫瓦殿。楞嚴閣、臥雲庵並列於光相寺之後，藏經樓之右。峨頂如箕形，東為懸巖絕壁，西為斜坂。光相寺臨巖而東面，餘剎皆西面。是日煙雲盡淨，西望瓦屋、曬經、象嶺、雪山諸峯，如在几席，實則相距或千里、或數千里。東望平疇渺茫，山如垤，川如白練。或有雲覆處，如人有物蓋足然。自太子坪以上，草木竹石與下界大異。有桫欏花，徧山谷，紅白相雜。地多細石，極潔，無蛇虺、蚊蚋、蟻蟲之屬。稍有穢物，雷電輒掃除之，洵稱佛境。自華嚴寺至頂，蓋一百二十里云。午餘，有兜羅緜雲布滿巖前，號「銀色世界」。雲中隱隱現一圓相，寺僧曰：「此名水光，尚非正光。」仍歸宿七天橋。癸酉晨飯後，復由天門石、沈香塔，至學士堂，謁通天塔。蓋通天大師肉身存此，趺坐塔內，身皆貼金。林中多靜室，為住靜之僧所居。左行二里許，為淨土庵。傍有白龍池，源泉清淺。沙彌攜銅盤盛水，舉手於石下取置盤中，云：「白龍子。」細視，似蜥蜴。是日各剎進香畢，仍上光相寺。人云：「佛光曾三現。」悵然而返。甲戌天陰，上光相寺默禱普賢，祈三日內賜晴示光。是日濃霧，寒風謖謖，遂於普賢座右禪定半晌。少頃，持筆楮向金殿側露坐，錄銅碑文，忘寒忘霧。乙亥，望日大晴，詣光相禮普賢，倚欄立。或邀茗飲，余卻之，必候覩光。近午，初現於巖石，閃爍不定。漸移虛空，現兜羅緜雲上。其圓似鏡，紅紫綠白數層。僧鳴鐘，觀者雲集如堵。惟見己影在光中，舉手動身，無不相映。並立者彼此不見其影，謂之攝身光。光上有白虹，謂之金橋。僧屬賀，謂「有候至旬餘不遇光而去者」，蓋非有緣弗現云。時沒時現，自巳至未，各作禮而退。余旋七天橋，沙彌報光現於此。往視，較覩佛臺之光大數倍。中有小紅鏡，外列五色，七層金橋高布，至酉始沒。志稱：「張無盡至清涼山，佛光隨之而現。」余何人斯，獲此奇遇耶？丙子下山，宿海會堂。丁丑，憩雙飛橋。戊寅，上後牛心寺，昔孫思邈修真於此。下壑，循谿行十里許，度三橋，二以板，一以石，俱屋覆之。谿盡，上數百武，為洪椿坪。樓閣四達，周帀攢簇如城者二。結構工密，境區奧僻。蓋以幽勝，於峨有別是一天之意。此剎為德心禪師開建，法嗣接踵，歷廿載落成。大眾昔以千計，今寥寥。但律儀不廢，視他處惟謹。己卯、庚辰，俱憩此。辛巳，仍出雙飛橋，循舊道，遇微雨。午餘，還伏虎寺，蓋三月廿一日也。是夜，僧報聖鐙現，余即觀之。空中隱躍得數十鐙，有數鐙最明，上下相承，又有漸飛至寺前者。伏虎聖鐙罕現，余不及於峯頂覩鐙，今補觀於此，尤屬異數。連現三夜，余憩五日而後行。</p>
</div></div>
<div class='div-other'><a id='mulu307' />
<p class='h2'>藝文：賦<span class='note-inline'>(附)</span></p>
<div class='div-other'><a id='mulu308' />
<p class='h3'>慈竹賦</p><p class="byline"><span class='note-inline'>(唐)</span>喬琳</p><p style="margin-left:0em;text-indent:0em;" class="lg-abnormal"><div class='lg-row'>維竹稱慈　幾乎有知　九族敦敍　孝友威儀　是竹必滋　五服相殘　骨肉攜離　是竹必衰</div>
<div class='lg-row'>苟自家而刑國　亦觸類而增思　莽尊固護　檀欒櫛比　如束之稠　如插之密　勁節中聳　攢根內實</div>
<div class='lg-row'>聲唯戛風　影不透日　類宗族之親比　同朋友之造膝　至若暮歲窮律　霜凝雪霏</div>
<div class='lg-row'>陶鈞無發生之理　松柏有後凋之期　是竹也　叢篁劈開　牙筍怒長　紫籜連披　青筠紛上</div>
<div class='lg-row'>有偕老之情　感饋親之養　如受制於籬界　不旁侵於土壤　雨露之澤　謝爾眾芳</div>
<div class='lg-row'>細葉未吐　貞心已長　恥高標而迥出　斯褭曲而悠揚　匪趨時於律候　寧隨韻於笙篁</div>
<div class='lg-row'>保無用而以道自將　愧不才而與物俱昌　苟成陰於隙地　作盛景之清涼　重曰　夫緜緜瓜瓞兮　知有子母</div>
<div class='lg-row'>邕邕鴻雁兮　如次弟兄　於家則疏附禦侮　於國則磐石維城</div>
<div class='lg-row'>田氏不分庭之荊　陳家則應天之星　莫不鬱映棠棣　急難鶺鴒　斯竹也　共根連茹　一本千莖</div>
<div class='lg-row'>年深轉密　歲晚彌榮　一可以厚骨肉　一可以敦友生　於靈臺而莫非盡性　彰慈孝而感通神靈</div>
</p></div></div>
<div class='div-other'><a id='mulu309' />
<p class='h2'>藝文：詩<span class='note-inline'>(再附)</span></p>
<div class='div-other'><a id='mulu310' />
<p class='h3'>登峨眉山</p><p class="byline"><span class='note-inline'>(唐)</span>李白<span class='note-inline'>(太白)</span></p><p style="margin-left:0em;text-indent:0em;" class="lg-abnormal"><div class='lg-row'>蜀國多仙山　峨眉邈難匹　周流試登覽　絕怪安可悉　青冥倚天開　彩錯疑畫出　泠然紫霞賞　果得錦囊術</div>
<div class='lg-row'>雲間吟瓊簫　石上弄寶瑟　平生有微尚　歡笑自此畢　煙容如在顏　塵累忽相失</div>
<div class='lg-row'>倘逢騎羊子　攜手陵白日</div>
</p></div>
<div class='div-other'><a id='mulu311' />
<p class='h3'>聽蜀僧彈琴</p><p class="byline">李白</p><p style="margin-left:0em;text-indent:0em;" class="lg-abnormal"><div class='lg-row'>蜀僧抱綠綺　西下峨眉峯　為我一揮手　如聽萬壑松　客心洗流水　餘音入霜鐘　不覺碧山暮　秋雲暗幾重</div>
</p></div>
<div class='div-other'><a id='mulu312' />
<p class='h3'>峨眉山月歌送蜀僧宴入中京</p><p class="byline">李白</p><p style="margin-left:0em;text-indent:0em;" class="lg-abnormal"><div class='lg-row'>我在巴東三峽時　西看明月憶峨眉　月出峨眉照滄海　與人萬里長相隨　黃鶴樓前月華白　此中忽見峨眉客</div>
<div class='lg-row'>峨眉山月還送君　風吹西到長安陌　長安大道橫九天　峨眉山月照秦川</div>
<div class='lg-row'>黃金獅子承高座　白玉麈尾談重玄　我似浮雲滯吳越　君逢聖主遊丹闕</div>
<div class='lg-row'>一振高名滿帝都　歸來還弄峨眉月</div>
</p></div>
<div class='div-other'><a id='mulu313' />
<p class='h3'>贈別鄭練赴襄陽</p><p class="byline"><span class='note-inline'>(唐)</span>杜甫</p><p style="margin-left:0em;text-indent:0em;" class="lg-abnormal"><div class='lg-row'>戎馬交馳際　柴門老病身　把君詩過目　念此別驚神　地闊峨眉晚　山高峴首春　為於耆舊內　試覓姓龐人</div>
</p></div>
<div class='div-other'><a id='mulu314' />
<p class='h3'>寄司馬山人十二韻</p><p class="byline">杜甫</p><p style="margin-left:0em;text-indent:0em;" class="lg-abnormal"><div class='lg-row'>關內昔分袂　天邊今轉蓬　驅馳不可說　談笑偶然同　道術曾留意　先生早擊蒙　家家<span class='corr'>迎</span><span class='corr'>薊</span>子　處處識壺公</div>
<div class='lg-row'>長嘯峨眉北　潛行玉壘東　有時騎猛虎　虛室似仙童　髮少何勞白　顏衰肯更紅</div>
<div class='lg-row'>望雲悲轗軻　畢景羨沖融　喪亂形神役　淒涼信不通　懸旌要路口　倚劍短亭中</div>
<div class='lg-row'>永作殊方客　殘生一老翁　相哀骨可換　亦遣馭清風</div>
</p></div>
<div class='div-other'><a id='mulu315' />
<p class='h3'>漫成</p><p class="byline">杜甫</p><p style="margin-left:0em;text-indent:0em;" class="lg-abnormal"><div class='lg-row'>江皋已仲春　花下復清晨　仰面貪看鳥　回頭錯應人　讀書難字過　對酒滿壺頻　近識峨眉老　知余懶是真</div>
</p><p style="margin-left:2em">按：子美避地西川，咫尺峨眉，未經屐齒一過，識者以為千古缺陷。今特錄公詩及此山者三首，亦見此老胸中，傾倒極至。但為戎馬閒隔，未遂右軍汶嶺之願耳。</p>
</div>
<div class='div-other'><a id='mulu316' />
<p class='h3'>望峨眉</p><p class="byline"><span class='note-inline'>(唐)</span>岑參</p>
<div class="lg regular" style="margin-left:0em;"><div class='lg-row'>寺南幾十峯　峯翠晴可掬　朝從老僧飯　昨日巖口宿　錫杖倚枯松　繩牀映深竹　東豀草堂路　來往行自熟</div>
<div class='lg-row'>生事在雲山　誰能復羈束</div>
</div></div>
<div class='div-other'><a id='mulu317' />
<p class='h3'>峨眉東腳臨江聽猨，懷二室舊廬</p><p class="byline">岑參</p><p style="margin-left:0em;text-indent:0em;" class="lg-abnormal"><div class='lg-row'>峨眉煙翠新　昨夜風雨洗　分明峯頭樹　倒插秋江底　久別二室間　圖他五斗米　哀猨不可聽　北客欲流涕</div>
</p></div>
<div class='div-other'><a id='mulu318' />
<p class='h3'>江行夜宿龍吼灘，臨眺思峨眉隱者，兼寄幕中諸公</p><p class="byline">岑參</p><p style="margin-left:0em;text-indent:0em;" class="lg-abnormal"><div class='lg-row'>官舍臨江口　灘聲人慣聞　水煙晴吐月　山火夜燒雲　且欲尋方士　無心戀使君　異鄉何可住　況復久離羣</div>
</p></div>
<div class='div-other'><a id='mulu319' />
<p class='h3'>峨眉山</p><p class="byline"><span class='note-inline'>(唐)</span>鄭谷</p><p style="margin-left:0em;text-indent:0em;" class="lg-abnormal"><div class='lg-row'>萬仞白雲端　經春雪未殘　夏消江峽滿　晴照蜀樓寒　造境知僧熟　歸林認鶴難　會須朝闕去　祇有畫圖看</div>
</p></div>
<div class='div-other'><a id='mulu320' />
<p class='h3'>送臥雲庵僧</p><p class="byline"><span class='note-inline'>(唐)</span>賈島</p><p style="margin-left:0em;text-indent:0em;" class="lg-abnormal"><div class='lg-row'>下視白雲時　山房蓋樹皮　垂枝松落子　側頂鶴聽棋　清淨從沙劫　中終日未攲　金光明本行　同侍出峨眉</div>
</p></div>
<div class='div-other'><a id='mulu321' />
<p class='h3'>送峨僧歸</p><p class="byline"><span class='note-inline'>(唐)</span>曹松</p><p style="margin-left:0em;text-indent:0em;" class="lg-abnormal"><div class='lg-row'>師言結夏入巴峯　雲水回頭幾萬重　五月峨眉須近火　木皮嶺上祇如冬</div>
</p></div>
<div class='div-other'><a id='mulu322' />
<p class='h3'>峨眉聖鐙</p><p class="byline"><span class='note-inline'>(唐)</span>薛能</p><p style="margin-left:0em;text-indent:0em;" class="lg-abnormal"><div class='lg-row'>莽莽空中稍稍鐙　坐看迷濁變清澄　須知火盡煙無益　一夜闌邊說向僧</div>
</p></div>
<div class='div-other'><a id='mulu323' />
<p class='h3'>贈伏虎僧</p><p class="byline"><span class='note-inline'>(唐)</span>唐球</p><p style="margin-left:0em;text-indent:0em;" class="lg-abnormal"><div class='lg-row'>不知名利苦　念佛老岷峨　衲補雲千片　香焚篆一窠　戀山人事少　憐客道心多　日日齋鐘罷　高懸濾水羅</div>
</p></div>
<div class='div-other'><a id='mulu324' />
<p class='h3'>峨眉山</p><p class="byline"><span class='note-inline'>(宋)</span>蘇軾</p><p style="margin-left:0em;text-indent:0em;" class="lg-abnormal"><div class='lg-row'>峨眉山西雪千里　北望成都如井底　春風日日吹不消　五月行人凍如螘</div>
</p></div>
<div class='div-other'><a id='mulu325' />
<p class='h3'>白水寺</p><p class="byline">蘇軾</p><p style="margin-left:0em;text-indent:0em;" class="lg-abnormal"><div class='lg-row'>但得身閒便是仙　眼前黑白漫紛然　請君試向巖中坐　一日真如五百年</div>
</p></div>
<div class='div-other'><a id='mulu326' />
<p class='h3'>寄眉峯</p><p class="byline">蘇軾</p>
<div class="lg regular" style="margin-left:0em;"><div class='lg-row'>膠西高處望西川　興在孤雲落照邊　瓦屋寒堆春後雪　峨眉翠掃雨餘天　治經方笑春秋學　好士今無六一賢</div>
<div class='lg-row'>且待淵明賦歸去　共將詩酒趁流年</div>
</div></div>
<div class='div-other'><a id='mulu327' />
<p class='h3'>送賈訥倅眉</p><p class="byline">蘇軾</p>
<div class="lg regular" style="margin-left:0em;"><div class='lg-row'>當年入蜀歎空回　未見峨眉肯再來　童子遙知頌襦袴　使君先已洗樽罍　鹿頭北望應逢雁　人日東郊尚有梅</div>
<div class='lg-row'>我老不堪歌樂職　後生試覓子淵才</div>
</div></div>
<div class='div-other'><a id='mulu328' />
<p class='h3'>峯頂臥雲庵</p><p class="byline"><span class='note-inline'>(宋)</span>范成大</p>
<div class="lg regular" style="margin-left:0em;"><div class='lg-row'>峯頂四時如大冬　芳花芳草春自融　苔痕新晞六月雪　石勢舊偃千年松　雲物為人布世界　日輪同我行虛空</div>
<div class='lg-row'>浮生元自有超脫　地上可憐怒攓蓬</div>
</div></div>
<div class='div-other'><a id='mulu329' />
<p class='h3'>峨眉山</p><p class="byline"><span class='note-inline'>(宋)</span>馮時行</p><p style="margin-left:0em;text-indent:0em;" class="lg-abnormal"><div class='lg-row'>巖巒皆創見　草木半無名　翠削山山玉　光搖樹樹瓊　嶺雲隨客袂　谷響答僧聲　清絕渾無寐　空山月正明</div>
</p></div>
<div class='div-other'><a id='mulu330' />
<p class='h3'>雙飛橋</p><p class="byline">馮時行</p><p style="margin-left:0em;text-indent:0em;" class="lg-abnormal"><div class='lg-row'>巨木架虹梁　橫跨驚湍上　有如排世難　出力貴用壯　行人知寶地　非此欲何向　因懷濟川功　作詩鑱絕嶂</div>
</p></div>
<div class='div-other'><a id='mulu331' />
<p class='h3'>遊峨雜詠<span class='note-inline'>(二首)</span></p><p class="byline"><span class='note-inline'>(宋)</span>白約</p><p style="margin-left:0em;text-indent:0em;" class="lg-abnormal"><div class='lg-row'>樹倒因成路　林開忽見村　鳥音傳木杪　梵語出雲根　雪色連春夏　風聲接曉昏　徘徊幽興極　回首謝煩喧</div>
</p><p style="margin-left:0em;text-indent:0em;" class="lg-abnormal"><div class='lg-row'>文公太華遊　惆悵無與共　翁從二三子　泉石恣披弄　草木被芳鮮　山巖若飛動　朝市足紛華　不入幽人夢</div>
</p></div>
<div class='div-other'><a id='mulu332' />
<p class='h3'>寄寶曇禪師<span class='note-inline'>(二首)</span></p><p class="byline"><span class='note-inline'>(明)</span>太祖</p><p style="margin-left:0em;text-indent:0em;" class="lg-abnormal"><div class='lg-row'>斷巖知是再來身　今日還修未了因　借問山中何所有　清風明月最相親</div>
</p><p style="margin-left:0em;text-indent:0em;" class="lg-abnormal"><div class='lg-row'>山中靜閱歲華深　舉世何人識此心　不獨峨眉幻銀色　從教大地變黃金</div>
</p></div>
<div class='div-other'><a id='mulu333' />
<p class='h3'>贈廣濟禪師</p><p class="byline"><span class='note-inline'>(明)</span>蜀獻王</p><p style="margin-left:0em;text-indent:0em;" class="lg-abnormal"><div class='lg-row'>高僧飛錫去人間　弘誓何年不出山　有地盡成銀色界　無心常似白雲閒</div>
</p></div>
<div class='div-other'><a id='mulu334' />
<p class='h3'>送峨眉歸雲聰長老還山</p><p class="byline">蜀獻王</p><p style="margin-left:0em;text-indent:0em;" class="lg-abnormal"><div class='lg-row'>山僧談笑見天真　杯渡滄溟萬里身　老愛林泉心自足　風流寧讓虎谿人</div>
</p></div>
<div class='div-other'><a id='mulu335' />
<p class='h3'>峨眉高<span class='note-inline'>(一首)</span><span class='note-inline'>(奉蜀王令旨，題峨山圖。)</span></p><p class="byline"><span class='note-inline'>(明)</span>釋夢鋧</p><p style="margin-left:0em;text-indent:0em;" class="lg-abnormal"><div class='lg-row'>峨眉高　高插天　百二十里煙雲連　盤空鳥道千萬折　奇峯朵朵開青蓮　黃金獅座聳岌岌　白銀象駕來翩翩</div>
<div class='lg-row'>晨鐘暮鼓何喧闐　風林水鳥皆談玄　千巖陰霧見玉佛　六時天樂朝金仙</div>
<div class='lg-row'>月輪挂樹光團團　平羌影落秋波寒　目前勝景不可狀　畫圖彷彿移巖巒</div>
<div class='lg-row'>吾王此地受封國　大法付囑從靈山　願憶雲山當日語　五十四州均花雨　花雨慈雲滿錦城　佛剎王宮同按堵</div>
<div class='lg-row'>峨眉高　高萬古</div>
</p></div>
<div class='div-other'><a id='mulu336' />
<p class='h3'>華嚴寺</p><p class="byline"><span class='note-inline'>(明)</span>方孝孺</p>
<div class="lg regular" style="margin-left:0em;"><div class='lg-row'>棲身丹壑總忘歸　水閣頻登趣不稀　雨腳斜侵耕叟笠　苔花青帀定僧衣　山餘積雪寒猶壯　巖墮流星曉更飛</div>
<div class='lg-row'>卜築吾將依此地　玉堂清夢任教違</div>
</div></div>
<div class='div-other'><a id='mulu337' />
<p class='h3'>白水寺<span class='note-inline'>(二首)</span></p><p class="byline">方孝孺</p><p style="margin-left:0em;text-indent:0em;" class="lg-abnormal"><div class='lg-row'>寺幽名白水　金碧絢中天　池面臨三四　峯頭對百千　斷碑文字缺　重譯貝多全　老衲忘塵事　棲雲日晏眠</div>
</p><p style="margin-left:0em;text-indent:0em;" class="lg-abnormal"><div class='lg-row'>一琴隨處住　半榻為僧分　林放到池月　風驅入戶雲　鹿眠行去見　鶴唳坐來聞　底事吟詩苦　翻令思糾紛</div>
</p></div>
<div class='div-other'><a id='mulu338' />
<p class='h3'>光相寺</p><p class="byline">方孝孺</p><p style="margin-left:0em;text-indent:0em;" class="lg-abnormal"><div class='lg-row'>楚客隨丹梯　泝流三峽踰五谿　浙僧訪佛祖　一錫陵空向西土　江尤儒生尋謫仙　相逢共上峨眉巔</div>
<div class='lg-row'>峨眉山高氣磅礡　萬朵蓮開青插天　天高地遠望無極　海東日出扶桑赤</div>
<div class='lg-row'>氣衝衲衣舉　光搖角巾明　眼底汪洋巨鼇動　耳邊髣髴天雞鳴　龍宮對月窟　曾聞謫仙遊</div>
<div class='lg-row'>霞光凝不散　履迹今尚留　千巖崩摧勢欲墮　羽流緇侶參差坐　七寶巖留供佛鐙　萬松竈起燒丹火</div>
<div class='lg-row'>風霆蕩漾　雲樹模糊　虎豹接迹　猨猱鬬呼　星漢當頭手可摘　靈芝甘露無時無</div>
<div class='lg-row'>雲漏日兮光一綫　金蓮白象兮紛紛而來見　萬籟動兮天樂和　仙之人兮夜經過</div>
<div class='lg-row'>忽神驚而目眩　豈事幻而說破　覩謫仙而無有　杳鳳管與鸞珂　塵心未斷懷鄉土　青鞋復蹋來時路</div>
<div class='lg-row'>行行回首語青山　石室無鎖門無關　重來有日當躋攀　肯效趦趄囁嚅儌名勢　坐令塵土彫朱顏</div>
</p></div>
<div class='div-other'><a id='mulu339' />
<p class='h3'>峯頂臥雲庵<span class='note-inline'>(二首)</span></p><p class="byline"><span class='note-inline'>(明)</span>楊慎<span class='note-inline'>(翰林修撰)</span></p>
<div class="lg regular" style="margin-left:0em;"><div class='lg-row'>青靄紅塵此地分　飛巖削壁迥人羣　穆王馬迹何曾至　望帝鵑聲絕不聞　春夏未消千古雪　陰晴常見一谿雲</div>
<div class='lg-row'>支筇石上寧辭倦　采藥名山喜共君</div>
</div><p style="margin-left:0em;text-indent:0em;" class="lg-abnormal"><div class='lg-row'>峯頂散朝陽　憑高眺渺茫　山嵐銀色界　寶氣白毫光　天闕塵氛淨　煙霄草木香　須知來此地　處處見空王</div>
</p></div>
<div class='div-other'><a id='mulu340' />
<p class='h3'>桫欏坪</p><p class="byline"><span class='note-inline'>(明)</span>余成勛<span class='note-inline'>(翰林學士)</span></p>
<div class="lg regular" style="margin-left:0em;"><div class='lg-row'>採藥峨眉大士家　鳥呼佛現共驚呀　靈光孕石千年雪　寶樹敲雲五色花　濤涌嵐光開法界　日浮象影蹋恆沙</div>
<div class='lg-row'>由來勝地多奇蹟　樂奏天池兩部蛙</div>
</div></div>
<div class='div-other'><a id='mulu341' />
<p class='h3'>入山</p><p class="byline"><span class='note-inline'>(明)</span>趙淵</p><p style="margin-left:0em;text-indent:0em;" class="lg-abnormal"><div class='lg-row'>夢裏尋山路不迷　瑤華珠樹與雲齊　黃金世界參龍藏　白玉光煇照虎谿</div>
</p></div>
<div class='div-other'><a id='mulu342' />
<p class='h3'>宿大峨峯頂<span class='note-inline'>(二首)</span></p><p class="byline"><span class='note-inline'>(明)</span>趙貞吉<span class='note-inline'>(大學士)</span></p><p style="margin-left:0em;text-indent:0em;" class="lg-abnormal"><div class='lg-row'>平生懷隱約　寤寐想南圖　此日登臨壯　春風興不孤　諸天銀色界　萬里玉光鋪　疑有仙人到　相隨種白榆</div>
</p><p style="margin-left:0em;text-indent:0em;" class="lg-abnormal"><div class='lg-row'>太息大峨峯　巍巍獨擅雄　誰騎六牙象　來坐七天中　雪壓巫廬瘴　山吹于闐風　陵晨觀日出　極目海雲東</div>
</p></div>
<div class='div-other'><a id='mulu343' />
<p class='h3'>伏虎寺</p><p class="byline"><span class='note-inline'>(明)</span>王詠<span class='note-inline'>(太子中允)</span></p>
<div class="lg regular" style="margin-left:0em;"><div class='lg-row'>為愛招提數過迴　喜逢僧侶臥層堆　瑞分雙壁仍前合　社結東林今又開　清引佛香時入院　法傳心印獨登臺</div>
<div class='lg-row'>維摩丈室窺如許　無著天親次第來</div>
</div></div>
<div class='div-other'><a id='mulu344' />
<p class='h3'>贈靈巖寺僧</p><p class="byline"><span class='note-inline'>(明)</span>尹覺</p>
<div class="lg regular" style="margin-left:0em;"><div class='lg-row'>白業南州有秀師　遠分新劄住峨眉　歸途桑下無三宿　到日松間禮六時　雲板放參山鹿過　魚開靜鉢老龍知</div>
<div class='lg-row'>思君結社仍留偈　更遣臨岐別賦詩</div>
</div></div>
<div class='div-other'><a id='mulu345' />
<p class='h3'>伏虎寺</p><p class="byline"><span class='note-inline'>(明)</span>安盤<span class='note-inline'>(給事中)</span></p>
<div class="lg regular" style="margin-left:0em;"><div class='lg-row'>小橋支木度回谿　萬竹青青有鳥啼　未到上方三界闊　已看幽壑萬雲低　短簫吹客疑鳴鳳　破衲栖禪類木雞</div>
<div class='lg-row'>欲去又遲今夜月　滿山空翠醒人迷</div>
</div></div>
<div class='div-other'><a id='mulu346' />
<p class='h3'>宿峯頂</p><p class="byline">安盤</p><p style="margin-left:0em;text-indent:0em;" class="lg-abnormal"><div class='lg-row'>元氣開青碧　雲軿落紫煙　笑登天九萬　別有界三千　片月依簷度　羣龍對客眠　坐深清淨理　明日望寒川</div>
</p></div>
<div class='div-other'><a id='mulu347' />
<p class='h3'>解脫坡</p><p class="byline"><span class='note-inline'>(明)</span>彭汝寔<span class='note-inline'>(給事中)</span></p>
<div class="lg regular" style="margin-left:0em;"><div class='lg-row'>登山常是愛新晴　竹杖芒鞋獨野行　望外青蒼皆佛寺　花開喧和有谿聲　偶驚谷響聞猨嘯　欲共僧閒定鶴盟</div>
<div class='lg-row'>步入遠門尋覺路　曇花引入趙州城</div>
</div></div>
<div class='div-other'><a id='mulu348' />
<p class='h3'>雨宿西坡寺</p><p class="byline"><span class='note-inline'>(明)</span>程啓充<span class='note-inline'>(御史)</span></p><p style="margin-left:0em;text-indent:0em;" class="lg-abnormal"><div class='lg-row'>竹裏瀟瀟雨　清涼入夢新　向來投老計　今作問禪人　野徑休愁滑　山靈未洗塵　陵晨登絕頂　雲海寄閒身</div>
</p></div>
<div class='div-other'><a id='mulu349' />
<p class='h3'>遊靈巖寺</p><p class="byline"><span class='note-inline'>(明)</span>張寄庵</p><p style="margin-left:0em;text-indent:0em;" class="lg-abnormal"><div class='lg-row'>空堂燒柏子　共坐話無生　雷雨千巖化　風泉萬樹鳴　夢清人境絕　禪寂法心明　諸有皆成幻　浮雲笑此行</div>
</p></div>
<div class='div-other'><a id='mulu350' />
<p class='h3'>峨山</p><p class="byline"><span class='note-inline'>(明)</span>舒觀生<span class='note-inline'>(廣濟)</span></p>
<div class="lg regular" style="margin-left:0em;"><div class='lg-row'>西極坤維勢壯哉　峨眉天半列崔嵬　虎從仄徑溪邊渡　人自層巒石罅來　樹內有僧常在定　山頭無鳳亦登臺</div>
<div class='lg-row'>凭欄光相緜雲裏　神水靈巖辨劫灰</div>
</div></div>
<div class='div-other'><a id='mulu351' />
<p class='h3'>寄懷可聞和尚<span class='note-inline'>(二首)</span></p><p class="byline"><span class='note-inline'>(明)</span>江皋<span class='note-inline'>(陝西平慶道)</span></p><p style="margin-left:0em;text-indent:0em;" class="lg-abnormal"><div class='lg-row'>天半峨眉路　孤筇憶舊遊　雲深春更冷　花散雨空留　僧老前朝話　人銷濁世愁　幾年幽壑夢　飛不到峯頭</div>
</p><p style="margin-left:0em;text-indent:0em;" class="lg-abnormal"><div class='lg-row'>蜀棧連秦塞　邊鴻陣久虛　誰尋蓮社約　忽枉雪峯書　老較禪心切　貧嫌官況疎　欲拋妻子累　來傍遠公居</div>
</p></div>
<div class='div-other'><a id='mulu352' />
<p class='h3'>大峨峯頂</p><p class="byline"><span class='note-inline'>(明)</span>張鵬<span class='note-inline'>(山西巡撫)</span></p><p style="margin-left:0em;text-indent:0em;" class="lg-abnormal"><div class='lg-row'>一到絕頂上　泠然可御風　山川幻銀海　天地見洪濛　四海超然外　三生偶爾中　巖前有靈洞　呼出白髯翁</div>
</p></div>
<div class='div-other'><a id='mulu353' />
<p class='h3'>桫欏花</p><p class="byline"><span class='note-inline'>(明)</span>廖大亨<span class='note-inline'>(四川巡撫)</span></p>
<div class="lg regular" style="margin-left:0em;"><div class='lg-row'>昨夜空王轉法華　上方龍女散天葩　火齊晃綵陵朝旭　玉樹搖風薄晚霞　只合伊蒲充供佛　不隨薝蔔過山家</div>
<div class='lg-row'>塵人那得拈微笑　銀海茫茫五色遮</div>
</div></div>
<div class='div-other'><a id='mulu354' />
<p class='h3'>峯頂</p><p class="byline"><span class='note-inline'>(明)</span>袁昌祚<span class='note-inline'>(四川參議)</span></p>
<div class="lg regular" style="margin-left:0em;"><div class='lg-row'>傑閣平臨北斗邊　芙蓉片片褭寒煙　珠光近向鐙輪轉　谷響遙從塔鐸傳　靜夜松濤千嶂合　崇朝雨色四天連</div>
<div class='lg-row'>茫茫下界空回首　結社何年託白蓮</div>
</div></div>
<div class='div-other'><a id='mulu355' />
<p class='h3'>雙飛橋</p><p class="byline"><span class='note-inline'>(明)</span>富好禮<span class='note-inline'>(兵備副使)</span></p><p style="margin-left:0em;text-indent:0em;" class="lg-abnormal"><div class='lg-row'>天柱峯頭水　驚飛樹杪來　山中奔日月　地底激風雷　嵐氣千巖暝　秋聲萬壑豗　泠然心獨賞　何處有塵埃</div>
</p></div>
<div class='div-other'><a id='mulu356' />
<p class='h3'>峨眉山</p><p class="byline"><span class='note-inline'>(明)</span>黃輝<span class='note-inline'>(翰林)</span></p><p style="margin-left:0em;text-indent:0em;" class="lg-abnormal"><div class='lg-row'>劍外名山聚　峨眉不可名　祇疑盤古雪　化作佛光明　我且歌鳳去　誰當騎象行　兜羅空世界　說法了無聲</div>
</p></div>
<div class='div-other'><a id='mulu357' />
<p class='h3'>白水寺</p><p class="byline"><span class='note-inline'>(明)</span>舒其志<span class='note-inline'>(四川副使)</span></p><p style="margin-left:0em;text-indent:0em;" class="lg-abnormal"><div class='lg-row'>寶剎千年寺　深山四月花　客來憑短竹　僧供出胡麻　白水澄空界　青蓮問法華　夜深寒月上　鐘磬落恆沙</div>
</p></div>
<div class='div-other'><a id='mulu358' />
<p class='h3'>送清源師詩<span class='note-inline'>(為師請栴檀香佛像歸山，所鏤甚精妙。)</span></p><p class="byline"><span class='note-inline'>(明)</span>袁宏道</p><p style="margin-left:0em;text-indent:0em;" class="lg-abnormal"><div class='lg-row'>師從峨眉來　往返經幾宿　茲山聞最高　幾許到天竺　師行徧天下　無乃是神足　竦身入梵宮　鏤此栴檀佛</div>
</p></div>
<div class='div-other'><a id='mulu359' />
<p class='h3'>峨眉山歌<span class='note-inline'>(為松谷上人作)</span></p><p class="byline"><span class='note-inline'>(明)</span>曹學佺<span class='note-inline'>(四川參政)</span></p><p style="margin-left:0em;text-indent:0em;" class="lg-abnormal"><div class='lg-row'>峨眉山上月　千里若為看　峨眉山上雪　萬古逼人寒　山青如黛雪如粉　明月鏡中何隱隱</div>
<div class='lg-row'>雙峯縹緲誰畫眉　挂在長空不可盡　西域雪山絕嶙峋　此中應見西方人　普賢菩薩行具足　三千徒眾皆應真</div>
<div class='lg-row'>始信峨眉自惆悵　不作巫山神女身　八十四盤桫欏樹　花開如繪復如素</div>
<div class='lg-row'>一間板屋千重嶺　正值行人問山路　登山路轉難　投寺日已晚</div>
<div class='lg-row'>古苔如髮長　新松學蓋偃　冰窟炊不成　雷洞眠難穩　真僧入定久　行腳乞食遠　鉢裏龍形小　巖前鳥聲囀</div>
<div class='lg-row'>雨氣沈如墨　雲光疾似電　應有千化身　故作百寶現　橋梁宛虹架　樓臺疑蜃變</div>
<div class='lg-row'>大士皆騎象　星光盡散燕　奕奕九微鐙　芬芬五色綫　人人為攝受　各各覩顏面</div>
<div class='lg-row'>欲知色是空　色即空中滅　世事如幻影　詎必歎奇絕　依舊峨眉山　明月照清徹</div>
<div class='lg-row'>君來白門秋　山月幾圓缺　浩浩江水流　尚帶峨眉雪</div>
</p></div>
<div class='div-other'><a id='mulu360' />
<p class='h3'>聖鐙</p><p class="byline"><span class='note-inline'>(明)</span>尹伸<span class='note-inline'>(河南布政)</span></p><p style="margin-left:0em;text-indent:0em;" class="lg-abnormal"><div class='lg-row'>曠望不辭夜　鐙從上界傳　流光時渡壑　燄影欲連天　祇訝繁星墜　還從法力圓　迷雲開暗谷　處處見金仙</div>
</p></div>
<div class='div-other'><a id='mulu361' />
<p class='h3'>洪椿坪</p><p class="byline">尹伸</p><p style="margin-left:0em;text-indent:0em;" class="lg-abnormal"><div class='lg-row'>溪行每迂迴　不識山深淺　但見懸淙盡　忽復登絕巘　松竹互攢映　樓閣何燀燀　聞有西天僧　鑿山度幽緬</div>
<div class='lg-row'>雲根破混沌　耳目曠舒展　從來集法侶　猛心研教典　設林舌吐花　靜者意如繭</div>
<div class='lg-row'>津梁未云倦　心迹堪雙遣　迷悟吾何知　頗覺輕蟬冕</div>
</p></div>
<div class='div-other'><a id='mulu362' />
<p class='h3'>神水</p><p class="byline"><span class='note-inline'>(明)</span>邵捷春<span class='note-inline'>(四川巡撫)</span></p><p style="margin-left:0em;text-indent:0em;" class="lg-abnormal"><div class='lg-row'>一盂乳滴大峨胸　聞道泉源與楚通　未必千山同此竅　世間萬法盡歸宗</div>
</p></div>
<div class='div-other'><a id='mulu363' />
<p class='h3'>神水</p><p class="byline"><span class='note-inline'>(明)</span>李一鰲<span class='note-inline'>(川南道)</span></p><p style="margin-left:0em;text-indent:0em;" class="lg-abnormal"><div class='lg-row'>泉聲響應松風細　谷月穿嵐對客明　坐到忘言僧又去　熱腸一副似冰清</div>
</p></div>
<div class='div-other'><a id='mulu364' />
<p class='h3'>訪通天國師</p><p class="byline"><span class='note-inline'>(明)</span>周光鎬</p>
<div class="lg regular" style="margin-left:0em;"><div class='lg-row'>一住峯頭四十年　茹芝飲水是真緣　客來晨磬諸天淨　坐對明鐙白日懸　繞戶慈雲浮貝葉　千山空翠響流泉</div>
<div class='lg-row'>遠公話到無生處　滅盡空華吐白蓮</div>
</div></div>
<div class='div-other'><a id='mulu365' />
<p class='h3'>題八十八祖像</p><p class="byline">龔懋賢<span class='note-inline'>(光祿卿)</span></p><p style="margin-left:0em;text-indent:0em;" class="lg-abnormal"><div class='lg-row'>西方尊者東土師　我聞其語未臨儀　大峨之半阿練若　八十八祖南羽寫　禪悅精神眉聚端　救世婆心口角寬</div>
<div class='lg-row'>妙真如性本常覺　圓陀陀底各珊珊　祖宗開創多神智　所願兒孫能解事</div>
<div class='lg-row'>丁子絕繪非等閒　生平盡在三名山　但遣白雲固封鑰　莫教一像走塵寰</div>
</p></div>
<div class='div-other'><a id='mulu366' />
<p class='h3'>解脫橋</p><p class="byline"><span class='note-inline'>(明)</span>胡世安<span class='note-inline'>(大學士)</span></p><p style="margin-left:0em;text-indent:0em;" class="lg-abnormal"><div class='lg-row'>靈卉飾丹梯　雪淙流活活　到此利名心　一回一解脫</div>
</p></div>
<div class='div-other'><a id='mulu367' />
<p class='h3'>梅子坡<span class='note-inline'>(有序)</span></p><p class="byline">胡世安</p><p style="margin-left:0em;text-indent:2em">始白雲禪師，道行偶渴，索水不得。望前坡有梅樹，擬此纍纍梅，實可以回津。至其地，無一梅樹，而渴已止矣。今建有茶庵，後人援以名坡，漫作一偈：</p>
<p style="margin-left:0em;text-indent:0em;" class="lg-abnormal"><div class='lg-row'>既渴始求梅　非梅亦梅指　寧知舌本中　原自有梅子</div>
</p></div>
<div class='div-other'><a id='mulu368' />
<p class='h3'>峯頂</p><p class="byline">胡世安</p>
<div class="lg regular" style="margin-left:0em;"><div class='lg-row'>梵天色界幻瑤京　修月仙工琢不成　鳥鼠餐霞腸已換　昆蟲臥雪體俱明　鯨鐘音寂千巖答　寶塔光凝白日行</div>
<div class='lg-row'>到此聖凡無二諦　何須海外問蓬瀛</div>
</div></div>
<div class='div-other'><a id='mulu369' />
<p class='h3'>光相臺和舊遊</p><p class="byline"><span class='note-inline'>(明)</span>王鐸<span class='note-inline'>(禮部尚書)</span></p><p style="margin-left:0em;text-indent:0em;" class="lg-abnormal"><div class='lg-row'>瓦屋山無盡　諸番限此疆　七天通氣冷　三殿引雲長　枳朮資僧業　煙雲厚客裝　攜君觀邃古　廣樂遠鏗鏘</div>
</p></div>
<div class='div-other'><a id='mulu370' />
<p class='h3'>覩光臺</p><p class="byline"><span class='note-inline'>(明)</span>梁應龍</p><p style="margin-left:0em;text-indent:0em;" class="lg-abnormal"><div class='lg-row'>昔賢嗟未到　而我得奇觀　不陟高寒處　安知天地寬　佛光隨鳥現　優鉢散花繁　大士因相契　無心可與安</div>
</p></div>
<div class='div-other'><a id='mulu371' />
<p class='h3'>登峨說</p><p class="byline"><span class='note-inline'>(明)</span>董明命<span class='note-inline'>(川南道)</span></p><p style="margin-left:0em;text-indent:0em;" class="lg-abnormal"><div class='lg-row'>人情山水易為眩　今信峨眉名獨擅　滿空雲海起蛟龍　萬仞峯頭看冠弁　攀躋逡巡愧巨虛　籃輿憑御作舟牽</div>
<div class='lg-row'>絕頂一日幾陰晴　彩霞嘗結瞿曇面　城郭依稀大如掌　翠微隱約小於鈿</div>
<div class='lg-row'>山腰另貯一重天　晴走風雷人不見　極目齊州九點煙　坤維至此稱永奠</div>
<div class='lg-row'>聞師住山六十年　閱盡興亡為余撰　曾記當年全盛時　琳宮貝闕山林徧　寇盜相尋劫亂仍　此山亦受烽煙煽</div>
<div class='lg-row'>余聞此語倍心酸　世間名境直如電　君不見　白衣蒼狗何渺茫</div>
<div class='lg-row'>又不見　桑田滄海亦更變　至道無毀亦無名　良哉不型與不鍊</div>
</p></div>
<div class='div-other'><a id='mulu372' />
<p class='h3'>宿峯頂眺望<span class='note-inline'>(二首)</span></p><p class="byline"><span class='note-inline'>(明)</span>羅森<span class='note-inline'>(左司馬中丞)</span></p><p style="margin-left:0em;text-indent:0em;" class="lg-abnormal"><div class='lg-row'>陵煙達上方　花散雨微茫　澗助廣長韻　譚滋禪悅香　留仙一夕枕　選佛七天場　海嶠擎霞起　光明徧大荒</div>
</p><p style="margin-left:0em;text-indent:0em;" class="lg-abnormal"><div class='lg-row'>萬象高寒外　喧豗子夜風　鯨音開半偈　虎嘯霽長空　梵宇金輪滿　法雲篆繡工　怳然身與世　變現此山中</div>
</p></div>
<div class='div-other'><a id='mulu373' />
<p class='h3'>過萬年寺懷紫芝禪師</p><p class="byline">羅森</p><p style="margin-left:0em;text-indent:0em;" class="lg-abnormal"><div class='lg-row'>武林憶附袁公驥　豔說峨眉老衲異　性中龍藏徹諸天　指下鷄丸成福地　我今信宿此精藍　杖頭白雲向何處</div>
<div class='lg-row'>水田百㲲淨軍持　五緉一笠隨去住　尋勝或赴舊遊緣　采真倍得瞿曇意</div>
<div class='lg-row'>法嗣俱堪續一鐙　白石泉流不斷清　翦燭深話驚雷莢　秋圃還登玉版羹</div>
<div class='lg-row'>紫芝眉宇應重覩　為拭十年牛馬塵</div>
</p></div>
<div class='div-other'><a id='mulu374' />
<p class='h3'>虎谿贈可聞禪師</p><p class="byline">羅森</p>
<div class="lg regular" style="margin-left:0em;"><div class='lg-row'>嵐光四照最宜人　寶閣岧嶢次第新　客向上方先問渡　僧超初地已無塵　偶拈花竹禪中韻　夙定風旛悟後身</div>
<div class='lg-row'>愧我華顛名未淨　靈山可許一逋臣</div>
</div></div>
<div class='div-other'><a id='mulu375' />
<p class='h3'>送張玉甲之官眉雅</p><p class="byline"><span class='note-inline'>(明)</span>吳偉業<span class='note-inline'>(祭酒)</span></p>
<div class="lg regular" style="margin-left:0em;"><div class='lg-row'>岷峨悽愴百蠻秋　路折邛崍九坂愁　城裏白雲從地出　馬前黑水向人流　松番將在看高臥　雪嶺僧歸話遠遊</div>
<div class='lg-row'>欲問辟支諸佛土　貝多羅樹即關頭</div>
</div></div>
<div class='div-other'><a id='mulu376' />
<p class='h3'>登峨眉</p><p class="byline"><span class='note-inline'>(明)</span>劉道開<span class='note-inline'>(翰林)</span></p><p style="margin-left:0em;text-indent:0em;" class="lg-abnormal"><div class='lg-row'>山水平生癖　煙霞到處緣　峨眉垂老至　勝覽讓誰先　披衲辭公府　騎騾踐野田　入谿青嶂合　上嶺翠微穿</div>
<div class='lg-row'>歌鳳人何在　降龍蹟久湮　一山稱最勝　雙玉挂飛泉　觸石喧豗響　爭流排擠遄</div>
<div class='lg-row'>驚心觀濺沫　駭目送潺湲　擘路洪椿去　幽林古德傳　繁柯蔭仄徑　密葉罨生煙</div>
<div class='lg-row'>奔走疲終日　歡呼息萬年　於時方紀夏　坐此滌煩煎　墨勅先朝賜　朱函佛骨鮮</div>
<div class='lg-row'>清供脫粟飯　老漢作家禪　舊事譚離亂　新恩賴貸蠲　坡高無馬走　殿聳似螺旋</div>
<div class='lg-row'>詰旦支筇出　危坡壓屋懸　十梯方仰脅　百息始窮巔　回視聯牀處　依然柱杖前　喜歡初有地　蒼秀迥無邊</div>
<div class='lg-row'>木磴經霜滑　行童任挽牽　雲堂香寂寂　金界草芊芊　雷洞人緘口　梅坡鳥憚鶱</div>
<div class='lg-row'>沿巖鑿路險　削木蓋房堅　絕壁現還隱　修篁斷復連　緩拖雲腳重　倒挂日輪偏</div>
<div class='lg-row'>太子坪初到　先生倦欲眠　圍鑪燒榾柮　鼾榻擁青氊　曉起衝濃霧　徐行致肅虔</div>
<div class='lg-row'>桫欏繁似錦　杉樹密還妍　最愛天門石　疑經鬼斧鐫　曬經如斗拔　瓦屋似屏聯</div>
<div class='lg-row'>遂禮龍淵樹　環觀金薤篇　不辭三日苦　乃造七重天　大士元無住　凡夫自倒顛　朝山來路遠　禮佛念頭專</div>
<div class='lg-row'>以眼觀白象　將心測普賢　喟然長歎息　策杖再搜研　鐵瓦鄰銅殿　金繩護寶蓮</div>
<div class='lg-row'>登臺輕世界　俯檻小山川　五嶽皆培塿　三巴在几筵　方期暘杲杲　詎意雪翩翩</div>
<div class='lg-row'>光相緣猶待　神鐙願未圓　奇觀留後日　拙句染新箋</div>
</p></div>
<div class='div-other'><a id='mulu377' />
<p class='h3'>大峨神水</p><p class="byline"><span class='note-inline'>(明)</span>董明命<span class='note-inline'>(上川南道)</span></p><p style="margin-left:0em;text-indent:0em;" class="lg-abnormal"><div class='lg-row'>石以山為名　水從石竅生　暗通阿耨潤　遠入玉泉清　有客曾歌鳳　無人解濯纓　誰教塵念冷　遙步向空明</div>
</p></div>
<div class='div-other'><a id='mulu378' />
<p class='h3'>萬年寺</p><p class="byline"><span class='note-inline'>(明)</span>張純熙<span class='note-inline'>(四川提學)</span></p>
<div class="lg regular" style="margin-left:0em;"><div class='lg-row'>齋罷經行有數遭　仰瞻紺宇萬年牢　法王座處瑠璃淨　香象騎來瓔珞高　汰盡河沙餘白水　當空華月照秋毫</div>
<div class='lg-row'>塵緣未得撥金篦　悵悵迷津歎二毛</div>
</div></div>
<div class='div-other'><a id='mulu379' />
<p class='h3'>老僧樹</p><p class="byline">冀應熊<span class='note-inline'>(成都太守)</span></p>
<div class="lg regular" style="margin-left:0em;"><div class='lg-row'>樹以僧為心　僧將樹作體　樹且借僧生　僧豈依樹死　僧樹不相離　生死若相倚　久經春復秋　飽歷風和雨</div>
<div class='lg-row'>千年面目存　萬古靈光起　不滅亦不生　老僧自知止</div>
</div></div>
<div class='div-other'><a id='mulu380' />
<p class='h3'>病中贈離指和尚</p><p class="byline"><span class='note-inline'>(明)</span>楊思聖<span class='note-inline'>(四川布政)</span></p><p style="margin-left:0em;text-indent:0em;" class="lg-abnormal"><div class='lg-row'>病廢苦奄然　來求避世方　峨眉何處是　為我散清涼　險路巴山遠　塵心旅夢長　皈依如不棄　瓶鉢任徜徉</div>
</p></div>
<div class='div-other'><a id='mulu381' />
<p class='h3'>步題伏虎寺文峯迴文韻</p><p class="byline"><span class='note-inline'>(清)</span>程仲愚</p>
<div class="lg regular" style="margin-left:0em;"><div class='lg-row'>西巖疊翠聳高峯　谷邃回流墜葉紅　題就白雲飛靉靆　畫成鋪雪積虛空　棲烏夜起猨聲遠　落照晴留樹影重</div>
<div class='lg-row'>犀劈玉胎蟾挹潤　溪澄蘸筆彩嵸巃</div>
</div></div>
<div class='div-other'><a id='mulu382' />
<p class='h3'>感貫之和尚<span class='note-inline'>(與虎臣太史同席於蘿峯，作而致感。)</span></p><p class="byline">程仲愚</p>
<div class="lg regular" style="margin-left:0em;"><div class='lg-row'>元亮何緣兩薦馨　雲巖覺到資多情　夜猨哀月猶三嘯　曉磬鳴泉起九京　鉢裏楊枝開次第　庭前柏樹語分明</div>
<div class='lg-row'>靜然歇滅還支遁　買得名山風日清</div>
</div></div>
<div class='div-other'><a id='mulu383' />
<p class='h3'>登峨眉</p><p class="byline">張注慶<span class='note-inline'>(巡按)</span></p><p style="margin-left:0em;text-indent:0em;" class="lg-abnormal"><div class='lg-row'>萬疊憑虛上　塵坌悉可捐　穿雲睇白水　側足倚青天　幽咽泉聲遠　陸離樹色鮮　光明徹下界　盡日坐危巔</div>
<div class='lg-row'>直入萬山去　身心好棄捐　亂峯疑拔地　層閣只窺天　松駁僧眉老　夏寒石髮鮮</div>
<div class='lg-row'>願王無私照　巖月自娟娟</div>
</p></div>
<div class='div-other'><a id='mulu384' />
<p class='h3'>丁卯春覲旋泛錦江，瞻眺峨眉</p><p class="byline">張官紀<span class='note-inline'>(敍州別駕)</span></p>
<div class="lg regular" style="margin-left:0em;"><div class='lg-row'>棹籜飛來自錦官　峨眉隱隱出雲端　身經雪浪流光疾　心嚮琳宮世網寬　禹帝導江丹嶂豁　願王說法彩霞盤</div>
<div class='lg-row'>塵勞可許歸蓮座　化境神光飽一看</div>
</div></div>
<div class='div-other'><a id='mulu385' />
<p class='h3'>夢登峨山，作望峨吟</p><p class="byline">張官紀</p>
<div class="lg regular" style="margin-left:0em;"><div class='lg-row'>欲乘五嶽最高岑　偶到三峨意轉深　名勝有緣天巧合　風塵無礙佛同心　桫欏燦爛空還色　梵剎煇煌雪作琛</div>
<div class='lg-row'>若論聖凡真妙諦　山靈應笑我知音</div>
</div></div>
<div class='div-other'><a id='mulu386' />
<p class='h3'>天門石</p><p class="byline">何永駿<span class='note-inline'>(牧伍)</span></p><p style="margin-left:0em;text-indent:0em;" class="lg-abnormal"><div class='lg-row'>靈根分劈自崑崙　並峙巖頭獅象蹲　不是願王開覺路　何由此處說天門</div>
</p></div>
<div class='div-other'><a id='mulu387' />
<p class='h3'>解脫坡</p><p class="byline">何永駿</p><p style="margin-left:0em;text-indent:0em;" class="lg-abnormal"><div class='lg-row'>偶過山間尋勝蹟　忽從坡上發深思　縱饒解脫虛空外　終是塵緣未了時</div>
</p></div>
<div class='div-other'><a id='mulu388' />
<p class='h3'>蓮花社</p><p class="byline">何永駿</p><p style="margin-left:0em;text-indent:0em;" class="lg-abnormal"><div class='lg-row'>蓮嶽曾經詠削成　如何僧社亦擅名　祇因菡萏峯頭見　泰華雖高不與爭</div>
</p></div>
<div class='div-other'><a id='mulu389' />
<p class='h3'>石船子</p><p class="byline">何永駿</p><p style="margin-left:0em;text-indent:0em;" class="lg-abnormal"><div class='lg-row'>隱踞雲谿障紫瀾　高呼船子渡谿難　可知普濟當年行　留得慈航待我看</div>
</p></div>
<div class='div-other'><a id='mulu390' />
<p class='h3'>佛光</p><p class="byline"><span class='note-inline'>(清)</span>何式恆</p><p style="margin-left:0em;text-indent:0em;" class="lg-abnormal"><div class='lg-row'>鳥語初來報　雲緜幾度鋪　佛從當面現　光向半空盱　色相何嫌有　聲聞豈礙無　臨皋徒復臥　殘墨未能濡</div>
</p></div>
<div class='div-other'><a id='mulu391' />
<p class='h3'>佛燈</p><p class="byline">何式恆</p><p style="margin-left:0em;text-indent:0em;" class="lg-abnormal"><div class='lg-row'>梵王棲息地　向夜寶燈懸　一點初疑葉　紛熒竟似蓮　辟支成古供　勝蹟賴今傳　冉冉靈巖下　光明徹大千</div>
</p></div>
<div class='div-other'><a id='mulu392' />
<p class='h3'>贈與峨上人金陵請藏回山</p><p class="byline">房星著<span class='note-inline'>(峨眉令)</span></p>
<div class="lg regular" style="margin-left:0em;"><div class='lg-row'>萬里歸來道已東　千函貝葉一帆風　須知遊戲仍三昧　方信靈修具六通　飛錫疑從天上落　曇花應向篋中窮</div>
<div class='lg-row'>西川自此聞真諦　不憚時時謁誌公</div>
</div></div>
<div class='div-other'><a id='mulu393' />
<p class='h3'>出勝峯門，道中望聖積、伏虎諸剎</p><p class="byline">樊星煒</p>
<div class="lg regular" style="margin-left:0em;"><div class='lg-row'>策蹇窮高廣衍中　雲煙罨藹隱花宮　好將一派符文水　洗卻十年塵土胸　伏虎流淙聲㶁㶁　騎羊往蹟事匆匆</div>
<div class='lg-row'>計程幾頓登山頂　光相臺前禮大雄</div>
</div></div>
<div class='div-other'><a id='mulu394' />
<p class='h3'>老僧樹偈</p><p class="byline">楊其光<span class='note-inline'>(宛平縣令)</span></p>
<div class="lg regular" style="margin-left:0em;"><div class='lg-row'>四大身軀皆幻　毛髮爪甲自長　老僧化去樹生　僧樹是一是兩　本來一物不存　豈向無情滋養</div>
<div class='lg-row'>蟬蛻已付槁木　肉皮不相痛癢　漫道樹為僧榮　色空空色非相　啐　一腳趯倒虛空　打破沙鍋自䁛</div>
</div></div>
<div class='div-other'><a id='mulu395' />
<p class='h3'>桫欏花</p><p class="byline">彭元吉<span class='note-inline'>(縣尉)</span></p><p style="margin-left:0em;text-indent:0em;" class="lg-abnormal"><div class='lg-row'>桫欏原是佛前花　開徧峨山爛若霞　不信佛身常住世　見花如見佛無差</div>
</p></div>
<div class='div-other'><a id='mulu396' />
<p class='h3'>登峨山</p><p class="byline">楊維孝</p><p style="margin-left:0em;text-indent:0em;" class="lg-abnormal"><div class='lg-row'>梵宮開勝地　紺殿結殊因　校飾兼三品　莊嚴化億身　洗池神象浴　飲鉢毒龍馴　不是靈山子　誰乘大願輪</div>
</p></div>
<div class='div-other'><a id='mulu397' />
<p class='h3'>銅塔</p><p class="byline">王曰曾<span class='note-inline'>(江左進士)</span></p><p style="margin-left:2em"><span class='note-inline'>(明萬曆陳皇后購青銅鑄成，計十五層。每層內分五層，每一層金佛數百尊，共計萬尊。每層俱刻金字經卷，諸經畢備。峨眉山門一座，山頂七座。)</span></p>
<p style="margin-left:0em;text-indent:0em;" class="lg-abnormal"><div class='lg-row'>一塔陵霄會萬靈　經傳大藏又分身　劫來不礙無邊法　各現慈悲度世人</div>
</p></div>
<div class='div-other'><a id='mulu398' />
<p class='h3'>巨鐘</p><p class="byline">王曰曾</p><p style="margin-left:0em;text-indent:0em;" class="lg-abnormal"><div class='lg-row'>萬金鎔鑄自何年　長作龍吟散曉煙　留鎮三門開覺路　聲聲震醒世沈眠</div>
</p></div>
<div class='div-other'><a id='mulu399' />
<p class='h3'>過伏虎寺贈可聞和尚</p><p class="byline">王曰曾</p><p style="margin-left:0em;text-indent:0em;" class="lg-abnormal"><div class='lg-row'>靈山隨地起　覺路自天開　客興披雲到　梵花促雨來　有僧翻貝葉　攜我上蓮臺　正擬登峯去　偏留話劫灰</div>
</p></div>
<div class='div-other'><a id='mulu400' />
<p class='h3'>解脫坡</p><p class="byline">王曰曾</p><p style="margin-left:0em;text-indent:0em;" class="lg-abnormal"><div class='lg-row'>誰教伏虎接飛虹　天半峨眉路不窮　解脫欲歸何處去　看來還在此山中</div>
</p></div>
<div class='div-other'><a id='mulu401' />
<p class='h3'>祇樹林<span class='note-inline'>(舊名古德林)</span></p><p class="byline">王曰曾</p><p style="margin-left:0em;text-indent:0em;" class="lg-abnormal"><div class='lg-row'>萬壑雲空祇樹林　霜天長見綠陰深　偶來一憩聞清籟　領略禪門自在心</div>
</p></div>
<div class='div-other'><a id='mulu402' />
<p class='h3'>銅殿</p><p class="byline">王曰曾</p><p style="margin-left:0em;text-indent:0em;" class="lg-abnormal"><div class='lg-row'>皇家崇勝事　法象得煇煌　玉局三霄誥　金宮百和香　塔鎔大貝乘　鐘吼老龍王　碑篆風霜古　規模起晉唐</div>
</p></div>
<div class='div-other'><a id='mulu403' />
<p class='h3'>還憩伏虎寺</p><p class="byline">王曰曾</p>
<div class="lg regular" style="margin-left:0em;"><div class='lg-row'>浮沈宦海無歸著　天半峨眉覺路寬　忽過山腰探伏虎　從登峯頂欲栖鸞　經聲直向層霄徹　雪色長留羣玉看</div>
<div class='lg-row'>我亦前身緱嶺客　憑誰指點得心安</div>
</div></div>
<div class='div-other'><a id='mulu404' />
<p class='h3'>千手佛</p><p class="byline"><span class='note-inline'>(明)</span>吳昌求</p><p style="margin-left:0em;text-indent:0em;" class="lg-abnormal"><div class='lg-row'>願王法力果如何　指點迷津念普陀　人向蓮臺齊合掌　羨他益善是多多</div>
</p></div>
<div class='div-other'><a id='mulu405' />
<p class='h3'>銅塔</p><p class="byline">吳昌求</p><p style="margin-left:0em;text-indent:0em;" class="lg-abnormal"><div class='lg-row'>洪鑪巧鑄現精靈　寸寸金剛不壞身　十五浮圖經萬卷　功成還賴世間人</div>
</p></div>
<div class='div-other'><a id='mulu406' />
<p class='h3'>萬年寺</p><p class="byline">竇絅<span class='note-inline'>(中州)</span></p>
<div class="lg regular" style="margin-left:0em;"><div class='lg-row'>風迴蘿磴散幽芬　幾處勾留已夕曛　出嶺暮鐘邀客屐　洗關花雨靜塵棼　四圍煙繞山腰寺　一面窗收谷口雲</div>
<div class='lg-row'>白夜試尋明月畔　此中清景許誰分</div>
</div></div>
<div class='div-other'><a id='mulu407' />
<p class='h3'>桫欏花</p><p class="byline">竇絅</p><p style="margin-left:0em;text-indent:0em;" class="lg-abnormal"><div class='lg-row'>老幹何年種　空靈自作花　助妝應有雪　棲樹已無鴉　豔冷穿雲出　英繁帶月斜　七重天上見　猶覺是飛霞</div>
</p></div>
<div class='div-other'><a id='mulu408' />
<p class='h3'>聖鐙</p><p class="byline">竇絅</p>
<div class="lg regular" style="margin-left:0em;"><div class='lg-row'>煙鎖高臺望不分　流光冉冉破氤氳　螢飛亂點千巖火　星墜輕搖萬壑雲　祇合梵宮窺色相　未應人世照塵棼</div>
<div class='lg-row'>我來峯頂窮奇幻　故把靈膏夜夜焚</div>
</div></div>
<div class='div-other'><a id='mulu409' />
<p class='h3'>大佛殿</p><p class="byline">丁文燦<span class='note-inline'>(乙丑進士)</span></p><p style="margin-left:0em;text-indent:0em;" class="lg-abnormal"><div class='lg-row'>巍巍大佛鎮峨城　丈六金身慧眼明　放大毫光看世界　色空空色兩無名</div>
</p></div>
<div class='div-other'><a id='mulu410' />
<p class='h3'>伏虎寺即事</p><p class="byline">丁文燦</p>
<div class="lg regular" style="margin-left:0em;"><div class='lg-row'>無端牽惹果何因　百感紛紜亂性真　大道原從靜裏得　毒龍怕向鬧中親　一塵不染方為寶　萬象歸源即是珍</div>
<div class='lg-row'>銀色兜羅成世界　靈心返照屬誰人</div>
</div></div>
<div class='div-other'><a id='mulu411' />
<p class='h3'>彌勒殿樓頭，訪志靈和尚，見壁詩，依韻和之</p><p class="byline">丁文燦</p><p style="margin-left:0em;text-indent:0em;" class="lg-abnormal"><div class='lg-row'>層層疊疊萬重山　識透禪機不許關　一點慧心常自照　源頭活水非人間</div>
</p></div>
<div class='div-other'><a id='mulu412' />
<p class='h3'>贈伏虎寺瓶水禪師</p><p class="byline">丁文燦</p>
<div class="lg regular" style="margin-left:0em;"><div class='lg-row'>劈開迷障作沙門　一信無隳是有根　六慾頓除拋幻海　七情淨盡悟宗源　泥塗軒冕慧心遠　補衲袈裟道念純</div>
<div class='lg-row'>徵夢已知仍佛器<span class='note-inline'>(師，先太夫人夢大士賜花瓶而生　)</span>機關莫向俗人論</div>
</div></div>
<div class='div-other'><a id='mulu413' />
<p class='h3'>觀心坡</p><p class="byline">丁文燦</p><p style="margin-left:0em;text-indent:0em;" class="lg-abnormal"><div class='lg-row'>心是菩提覺是路　澄觀返照性流通　眼前高下非空境　常守靈珠不語中</div>
</p></div>
<div class='div-other'><a id='mulu414' />
<p class='h3'>息心所</p><p class="byline">丁文燦</p>
<div class="lg regular" style="margin-left:0em;"><div class='lg-row'>觀心坡上息心所　朵朵雲飛意甚閒　天籟無聲沈百慮　俗情多慾苦千般　放懷著眼看將去　特地返躬復轉還</div>
<div class='lg-row'>我語世人休妄戀　坡前回首自牢關</div>
</div></div>
<div class='div-other'><a id='mulu415' />
<p class='h3'>佛光</p><p class="byline">丁文燦</p><p style="margin-left:0em;text-indent:0em;" class="lg-abnormal"><div class='lg-row'>雲成五色現奇光　形似尼珠不可方　更有一<span class='corr'>樁</span>奇異事　人人影在箇中藏</div>
</p></div>
<div class='div-other'><a id='mulu416' />
<p class='h3'>觀聖鐙</p><p class="byline">丁文燦</p>
<div class="lg regular" style="margin-left:0em;"><div class='lg-row'>山南山北盡雲煙　忽見聖鐙飛萬千　仰望峯巒同月耀　俯觀巖壑勝金燀　合來朵朵朝蓮座　分去飄飄向普賢</div>
<div class='lg-row'>此是靈山真妙諦　阿誰領悟在機先</div>
</div></div>
<div class='div-other'><a id='mulu417' />
<p class='h3'>峨山頂<span class='note-inline'>(二首)</span></p><p class="byline">史在篽</p><p style="margin-left:0em;text-indent:0em;" class="lg-abnormal"><div class='lg-row'>峯頂高千仞　嘉邛指顧中　側身鄰日月　倚杖破鴻濛　玉壘寒光逼　羌江樹色空　謫仙人去後　遊興有誰同</div>
</p><p style="margin-left:0em;text-indent:0em;" class="lg-abnormal"><div class='lg-row'>金氣孤峯結　坤維獨鎮雄　崖松無歲月　人語逼蒼穹　老雪凝千古　殷雷起半空　超然塵世外　直欲御天風</div>
</p></div></div>
<div class='div-other'><a id='mulu418' />
<p class='h2'>藝文：僧詩</p>
<div class='div-other'><a id='mulu419' />
<p class='h3'>贈密印安民首座入峨眉中峯</p><p class="byline"><span class='note-inline'>(宋)</span>釋克勤<span class='note-inline'>(圓悟)</span></p>
<div class="lg regular" style="margin-left:0em;"><div class='lg-row'>休誇四分罷楞嚴　按下雲頭徹底參　莫學亮公親馬祖　還如德嶠訪龍潭　七年往返遊昭覺　三載翱翔上碧巖</div>
<div class='lg-row'>今日煩充第一座　百花叢裏現優曇</div>
</div></div>
<div class='div-other'><a id='mulu420' />
<p class='h3'>聖鐙</p><p class="byline">釋心誠<span class='note-inline'>(伏虎寺僧)</span></p><p style="margin-left:0em;text-indent:0em;" class="lg-abnormal"><div class='lg-row'>飛自峭崖東　飄來點點紅　回翔分遠近　掩映入空濛　燄冷千年火　光搖半壁風　夜深人靜後　挂滿梵王宮</div>
</p></div>
<div class='div-other'><a id='mulu421' />
<p class='h3'>寄虎溪可聞</p><p class="byline"><span class='note-inline'>(清)</span>釋海明<span class='note-inline'>(破山)</span></p><p style="margin-left:0em;text-indent:0em;" class="lg-abnormal"><div class='lg-row'>瓦礫石頭皆放光　無偏無正絕商量　有時變作巖前虎　威距峨眉白象王</div>
</p></div>
<div class='div-other'><a id='mulu422' />
<p class='h3'>覩光臺</p><p class="byline"><span class='note-inline'>(清)</span>釋行密<span class='note-inline'>(澹竹)</span></p><p style="margin-left:0em;text-indent:0em;" class="lg-abnormal"><div class='lg-row'>覿面明明猶不識　馳求象外亦非真　白雲幾度空撈摸　杜宇頻啼春草深</div>
</p></div>
<div class='div-other'><a id='mulu423' />
<p class='h3'>送華陽山人遊峨眉</p><p class="byline"><span class='note-inline'>(清)</span>釋通醉<span class='note-inline'>(丈雪)</span></p><p style="margin-left:0em;text-indent:0em;" class="lg-abnormal"><div class='lg-row'>萬里瞿塘杖挹春　峨眉天半一閒身　俯觀沙界如棗葉　猶是遊人眼上塵</div>
</p></div>
<div class='div-other'><a id='mulu424' />
<p class='h3'>觀心坡</p><p class="byline">釋通醉</p><p style="margin-left:0em;text-indent:0em;" class="lg-abnormal"><div class='lg-row'>行人雙眼幸圓明　下視閻浮等一塵　到此一步是一步　灼然何必更觀心</div>
</p></div>
<div class='div-other'><a id='mulu425' />
<p class='h3'>臥雲庵</p><p class="byline">釋通醉</p><p style="margin-left:0em;text-indent:0em;" class="lg-abnormal"><div class='lg-row'>七重天末號峨眉　樹裏老僧下榻遲　八十四盤行欲盡　青山涌出象王兒</div>
</p></div>
<div class='div-other'><a id='mulu426' />
<p class='h3'>過太子坪聞達和尚舊隱</p><p class="byline">釋通醉</p><p style="margin-left:0em;text-indent:0em;" class="lg-abnormal"><div class='lg-row'>杖藜午日蹈龍池　無限青山展笑眉　瓦上曬經乾也未　令人常憶達聞師</div>
</p></div>
<div class='div-other'><a id='mulu427' />
<p class='h3'>山居</p><p class="byline">釋行喜<span class='note-inline'>(雲峨)</span></p>
<div class="lg regular" style="margin-left:0em;"><div class='lg-row'>雲埋絕頂幾經霜　懶與願王較短長　秋至但觀黃葉落　春來唯覺白花香　罷遊猨止洞中臥　爭食禽宣嶺外狂</div>
<div class='lg-row'>篤愛山居閒我老　從他塵世利名忙</div>
</div></div>
<div class='div-other'><a id='mulu428' />
<p class='h3'>雙飛橋</p><p class="byline"><span class='note-inline'>(清)</span>釋長白<span class='note-inline'>(宗正)</span></p><p style="margin-left:0em;text-indent:0em;" class="lg-abnormal"><div class='lg-row'>寒響下高巔　孤橋斷復連　龍分雙澗壑　雲散一谿煙　眺聽聲光外　徘徊翠影邊　塵心從此盡　儗證四空禪</div>
</p></div>
<div class='div-other'><a id='mulu429' />
<p class='h3'>山居</p><p class="byline"><span class='note-inline'>(清)</span>釋永宣<span class='note-inline'>(化機)</span></p><p style="margin-left:0em;text-indent:0em;" class="lg-abnormal"><div class='lg-row'>九日柴門雨亂飛　禪心無住客來稀　西風不管黃花夢　林鳥山雲各自歸</div>
</p></div>
<div class='div-other'><a id='mulu430' />
<p class='h3'>洪椿坪</p><p class="byline">釋永宣</p>
<div class="lg regular" style="margin-left:0em;"><div class='lg-row'>穿蘿覓徑入椿坪　樓殿層層鶴篆清　因共雨花看貝葉　漫隨山色聽谿聲　慈鐙冉冉金沙暎　寶月團團梵響沈</div>
<div class='lg-row'>開士幽居成古剎　祇今龍象話三生</div>
</div></div>
<div class='div-other'><a id='mulu431' />
<p class='h3'>牛心寺避雨</p><p class="byline">釋永宣</p><p style="margin-left:0em;text-indent:0em;" class="lg-abnormal"><div class='lg-row'>幽徑荒苔寂　千嶂古木橫　雲來迷洞口　雨過溼流鶯　殿僻涼生遠　谿深霧到輕　松陰聊對座　返照起新晴</div>
</p></div>
<div class='div-other'><a id='mulu432' />
<p class='h3'>古德林</p><p class="byline"><span class='note-inline'>(清)</span>釋性藏<span class='note-inline'>(紫芝)</span></p><p style="margin-left:0em;text-indent:0em;" class="lg-abnormal"><div class='lg-row'>近日生涯興漸闌　了無箇事足追歡　但將一柄竹笤帚　古德林中掃破煙</div>
</p></div>
<div class='div-other'><a id='mulu433' />
<p class='h3'>偶題</p><p class="byline"><span class='note-inline'>(清)</span>釋廣善<span class='note-inline'>(別潭)</span></p><p style="margin-left:0em;text-indent:0em;" class="lg-abnormal"><div class='lg-row'>懶散疎狂一拙僧　年來老去百無能　雖然有箇閒身在　喫飯穿衣似未曾</div>
</p></div>
<div class='div-other'><a id='mulu434' />
<p class='h3'>贈天峯禪師隱靈巖</p><p class="byline"><span class='note-inline'>(清)</span>釋海與<span class='note-inline'>(克成)</span></p><p style="margin-left:0em;text-indent:0em;" class="lg-abnormal"><div class='lg-row'>荊秀蔚藍巔　幽人避地偏　茶烹松吼淥　香藹鶴騰煙　危坐消陰劫　清眠樂梵天　從教深立雪　無物與君傳</div>
</p></div>
<div class='div-other'><a id='mulu435' />
<p class='h3'>宋王坪回文</p><p class="byline"><span class='note-inline'>(清)</span>釋性通<span class='note-inline'>(機微)</span></p>
<div class="lg regular" style="margin-left:0em;"><div class='lg-row'>西窗綠暎錦屏空　早挂殘霞帶日紅　題筆綵傳新賦客　耀臺靈繪巧圖工　棲鸞鳳處溫山繞　出聖賢時協氣通</div>
<div class='lg-row'>畦半落星明月夜　谿清倒影現玲瓏</div>
</div></div>
<div class='div-other'><a id='mulu436' />
<p class='h3'>峨眉早春</p><p class="byline"><span class='note-inline'>(清)</span>釋海源<span class='note-inline'>(可聞)</span></p>
<div class="lg regular" style="margin-left:0em;"><div class='lg-row'>茅廬清淨地幽深　景對晴巒數點新　疎壁嘗留穿月徑　垂楊偏送隔牆春　止居不過三間屋　坦率惟捐一點塵</div>
<div class='lg-row'>慙愧谿山無箇事　虛窗高臥一閒人</div>
</div></div>
<div class='div-other'><a id='mulu437' />
<p class='h3'>別鄉友</p><p class="byline">釋海源</p><p style="margin-left:0em;text-indent:0em;" class="lg-abnormal"><div class='lg-row'>多年未覩南來鴈　影落峨眉下翠微　三笑虎谿留不住　乘風又望海天飛</div>
</p></div>
<div class='div-other'><a id='mulu438' />
<p class='h3'>登峨</p><p class="byline"><span class='note-inline'>(清)</span>釋元溫<span class='note-inline'>(瓊目)</span></p><p style="margin-left:0em;text-indent:0em;" class="lg-abnormal"><div class='lg-row'>不到崇高處　安知壁岫懸　路頹山霧接　橋斷野雲連　秀目青松柏　清心冷澗泉　半輪秋夜月　千古照巴川</div>
</p></div>
<div class='div-other'><a id='mulu439' />
<p class='h3'>山居</p><p class="byline"><span class='note-inline'>(清)</span>釋照裕<span class='note-inline'>(與峨)</span></p><p style="margin-left:0em;text-indent:0em;" class="lg-abnormal"><div class='lg-row'>山中長快活　久已遠塵囂　桃李開晴露　松筠擁翠條　雲光羣卉滿　鳥語萬峯饒　多少榮枯事　如何到寂寥</div>
</p></div>
<div class='div-other'><a id='mulu440' />
<p class='h3'>峨嶺秋</p><p class="byline">釋照裕</p>
<div class="lg regular" style="margin-left:0em;"><div class='lg-row'>西風瑟瑟暮雲寒　歸鴈高飛鬭羽翰　松吐清聲遲洞壑　池含素影蕩欄杆　虛窗挹取林巒瘦　午夜哦成星斗殘</div>
<div class='lg-row'>黃菊籬邊秋意澹　空花不肯借人看</div>
</div></div>
<div class='div-other'><a id='mulu441' />
<p class='h3'>送友之峨眉絕頂</p><p class="byline"><span class='note-inline'>(清)</span>釋福旵<span class='note-inline'>(禪明)</span></p><p style="margin-left:0em;text-indent:0em;" class="lg-abnormal"><div class='lg-row'>欲上峨眉頂　化城可憩心　千年冰度冷　五月火難禁　樹老煙霞古　僧閒花木深　象王今說法　子去好知音</div>
</p></div>
<div class='div-other'><a id='mulu442' />
<p class='h3'>峨嶺雲</p><p class="byline">釋福旵</p><p style="margin-left:0em;text-indent:0em;" class="lg-abnormal"><div class='lg-row'>去則似無心　歸來全不昧　補完萬壑煙　澹點千山䨴　橫洞鎖龍眠　依僧息犬吠　恍如道者心　卓出名場內</div>
</p></div>
<div class='div-other'><a id='mulu443' />
<p class='h3'>山居次韻</p><p class="byline"><span class='note-inline'>(清)</span>釋元英<span class='note-inline'>(肖白)</span></p><p style="margin-left:0em;text-indent:0em;" class="lg-abnormal"><div class='lg-row'>抱拙林泉下　安貧任意閒　無絃琴易操　有韻句難刪　雨過雲初曉　夢回戶未關　故人何處見　梁月轉青山</div>
</p></div>
<div class='div-other'><a id='mulu444' />
<p class='h3'>登峨</p><p class="byline"><span class='note-inline'>(清)</span>釋普佶<span class='note-inline'>(靈樞)</span></p><p style="margin-left:0em;text-indent:0em;" class="lg-abnormal"><div class='lg-row'>陟彼清幽處　浮生萬事捐　琳宮非色相　紺殿逼諸天　絕壁苔痕古　懸泉漱石鮮　遙瞻西嶺雪　清淨杳無邊</div>
</p></div>
<div class='div-other'><a id='mulu445' />
<p class='h3'>懷峨</p><p class="byline"><span class='note-inline'>(清)</span>釋覺知<span class='note-inline'>(屢生)</span></p><p style="margin-left:0em;text-indent:0em;" class="lg-abnormal"><div class='lg-row'>謁罷峨眉嶺　常懷第一峯　臺高常見月　山靜獨聞鐘　古雪搖瓊蝶　飛泉挂玉龍　何時重躡屐　散步倚雲松</div>
</p></div>
<div class='div-other'><a id='mulu446' />
<p class='h3'>伏虎寺</p><p class="byline"><span class='note-inline'>(清)</span>釋德堅<span class='note-inline'>(岷樵)</span></p>
<div class="lg regular" style="margin-left:0em;"><div class='lg-row'>登峨先向虎溪遊　策杖雲深步更幽　一徑鐘聲瞻玉殿　萬杉煙色繞瓊樓　石礄水隔紅塵杳　臺榭花飛綠樹稠</div>
<div class='lg-row'>入室幸聆空妙諦　繽紛華雨孰能酬</div>
</div></div>
<div class='div-other'><a id='mulu447' />
<p class='h3'>井絡泉</p><p class="byline">釋德堅</p><p style="margin-left:0em;text-indent:0em;" class="lg-abnormal"><div class='lg-row'>濛濛雨潤空山夕　浩浩泉聲走白石　流向人間大有功　從教萬物霑膏澤</div>
</p></div>
<div class='div-other'><a id='mulu448' />
<p class='h3'>隱峨自眺</p><p class="byline">釋德堅</p><p style="margin-left:0em;text-indent:0em;" class="lg-abnormal"><div class='lg-row'>最愛眉峯秀　偏煩車馬過　層巒連瓦屋　眾水合羌波　鶴迹餘古雪　猨聲出綠蘿　曠觀村廓裏　煙霧晚來多</div>
</p></div></div></div>
<p class='juan'>峨眉山志卷七終</p>
</div><!-- end of div[@id='body'] -->
</body></html>