<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>峨眉山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu168' />
<p class='juan'>峨眉山志卷五</p>
<div class='div-other'><a id='mulu169' />
<p class='h1'>第六、歷代高僧<span class='note-inline'>(附塔銘，附居士。)</span></p>
<div class='div-other'><a id='mulu170' /><p style="margin-left:2em">佛法僧三寶，為世福田。佛已滅度，法不自宏。其傳法道而度眾生、續慧命而啓後覺者，唯僧是賴耳。峨眉為普賢菩薩道場，得具大誓願、大精進、大禪定、大智慧之高僧宏揚之，則普賢無盡之行，如來最妙之道，人人皆得修而證之矣。故志高僧。</p>
</div>
<div class='div-other'><a id='mulu171' />
<div class='div-other'><a id='mulu172' />
<p class='h3'>晉千歲寶掌和尚</p><p style="margin-left:0em;text-indent:2em">中印度人，周威烈王十二年丁卯降神。受質，則左掌握拳，七歲祝髮乃展，因名寶掌。魏晉間，東遊此土，入蜀禮普賢，留大慈。常不食，日誦《般若》等經千餘卷。有詠之者曰：</p>
<p style="margin-left:0em;text-indent:0em;" class="lg-abnormal"><div class='lg-row'>勞勞玉齒寒　似迸巖泉急　有時中夜坐　階前神鬼泣</div>
</p><p style="margin-left:0em;text-indent:2em">一日謂眾曰：「吾有願住世千歲，今六百二十有六矣！」故人以千歲稱之。旋遊五臺，復南歷衡岳、黃梅、匡廬。尋入建業，會達磨入梁，就而叩請，悟無生忍。武帝高其道臘，延供內庭。未幾如吳，述偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>梁城遇導師　參禪了心地　飄零二浙遊　更盡佳山水</div>
</p><p style="margin-left:0em;text-indent:2em">遂徧探兩浙名山後，居浦江之寶嚴，與朗禪師友善。每通問，遣白犬馳往，朗則使青猿。故有題朗壁者云：「白犬銜書至，青猿洗鉢回。」至唐高宗顯慶二年正旦，手塑一像，經九日成。謂門人慧雲曰：「此肖誰？」雲曰：「與和尚無異。」即澡浴易衣趺坐，謂雲曰：「吾住世已一千七十一年，今將謝世。聽吾偈曰：本來無生死，今亦示生死；吾得去住心，他生復來此。」又囑曰：「吾滅後六十年，有僧來取吾骨，勿拒。」言訖而逝。入滅五十四年，有刺浮長老，自雲門至塔所，禮曰：「冀塔洞開。」少選，塔戶果啓，其骨連環若黃金。浮即持往秦望山，建窣堵波奉藏。以周威烈王丁卯至唐高宗顯慶二年丁巳，實一千七十一年。其在此土，蓋歷四百餘歲云。</p>
</div>
<div class='div-other'><a id='mulu173' />
<p class='h3'>晉阿羅婆多尊者</p><p style="margin-left:0em;text-indent:2em">西域聖僧也。來禮峨眉，觀山水環合，頗同西域化城寺地形，遂依此而建道場。山高無瓦埴，又雨雪寒嚴，多遭凍裂，故以木皮蓋殿，因呼為木皮殿。</p>
</div>
<div class='div-other'><a id='mulu174' />
<p class='h3'>晉釋慧持</p><p style="margin-left:0em;text-indent:2em">遠公之弟，與遠共事道安法師。及安在襄陽，遠公東下，持亦俱行。初憩荊州上明寺，後適廬山，皆隨遠共止。持欲觀瞻峨眉，振錫岷岫，乃以晉隆安三年辭遠，入蜀。遠苦留不住，歎曰：「人生愛聚，汝獨樂離，如何？」持亦悲曰：「若滯情愛聚者，本不應出家。今既剖欲求道，正以西方為期耳。」於是兄弟抆淚憫默而別。到蜀，止龍淵精舍，四方慕德，所至成侶。刺史毛璩，耆宿惠巖、僧恭，皆望風推服。有升持堂者，號登龍門。後因譙縱之亂，殺璩及巖、恭等，持避難之郫縣中寺。縱有從子道福，凶悖尤甚，將兵往郫討戮。入寺，人馬浴血，眾僧驚走。持在房前盥洗，神色無忤。道福直至持邊，持彈指漉水，澹然自若。福愧悔流汗，出寺門謂左右曰：「大人故與眾異。」後境內清恬，還止龍淵，講說齋懺，老而愈篤。以晉義熙八年卒，春秋八十有六。臨終遺命，務最律儀。謂弟子曰：「經言戒如平地，眾善由生。汝等行住坐臥，宜其謹哉！」</p>
<p style="margin-left:2em">附考：宋時嘉州道左大樹，因風吹折，穴中有一定僧，頭髮蓋身，爪甲圍腰一帀。有司以聞，迎至都下，令西僧總持，擊金磬再拜，乃出定。叩之，曰：「吾遠法師弟也。」再叩，曰：「吾將往陳留。」遂復入定。明萬曆末，四川按察曹公學佺云：「往在金陵。」同年金礪為言：「近日陳留古廟，因取土修理，掘其下，有三缸，蓋底皆俯。其中仰者，有定僧坐焉，爪甲繞身。羣眾喧譁不已。聊一開眸，問曰：『是何時？』眾答曰：『萬曆某年也。』曰：『吾尚早。』仍閉目。眾努力搖之不動，眾懼，遂覆之如初。」按《高僧傳》載：「持卒於龍淵。」今山頂有老僧樹，云是持入定處，未知孰是，詳〈志餘〉。按明嘉靖間，灌縣青城山樵陽子，亦有前身坐蛻樹中事。孫柏潭先生有傳，載《四川總志》。</p>
</div>
<div class='div-other'><a id='mulu175' />
<p class='h3'>晉釋明果</p><p style="margin-left:0em;text-indent:2em">資州人，幼薙髮龍遊山。謁秦竺法護於大興善寺。一日聞護開示：「如來座者，一切法空是。」頓悟厥旨。回蜀，就寶掌峯卓錫。中峯始號乾明觀，彼中道士，每於三月三日，效<span class='corr'>瞿</span>武升仙之法，歲以為常。師聞，知是妖孼，請讓先升。階伏獵人，箭綴絲綸，果中之，一白蟒也。尋理其處，乃見冠簪白骨滿窟。羽人悔悟，即觀改為中峯寺，迎師承事焉。</p>
</div></div>
<div class='div-other'><a id='mulu176' />
<div class='div-other'><a id='mulu177' />
<p class='h3'>宇文周釋寶彖</p><p style="margin-left:0em;text-indent:2em">姓趙氏，本安漢人，後居緜州<span class='corr'>昌</span>隆之蘇溪。年七歲，至巴西郡，太守楊眺問云：「聞兒人讀書，因何名為老子？」彖曰：「始生頭白故也。」眺密異之。冠歲出家，即受具戒。後還涪州，開化道俗。又抄集醫方，療諸疾苦。或報以金帛，一無所受。彖雖道張井絡、風播岷峨，見大乘一經，未弘蜀境，為之疏記，欲使後學有歸。忽感風疾，不言久之。命將絕，私心發誓：「願諸佛護念。」作是念已，忽然能語。後卒於潼川光興寺，即緜州振響寺也。時保定元年。</p>
</div></div>
<div class='div-other'><a id='mulu178' />
<div class='div-other'><a id='mulu179' />
<p class='h3'>隋茂真尊者</p><p style="margin-left:0em;text-indent:2em">日遊呼應，夜宿棋盤，二處古迹現存。</p>
</div></div>
<div class='div-other'><a id='mulu180' />
<div class='div-other'><a id='mulu181' />
<p class='h3'>唐昌福達道和尚</p><p style="margin-left:0em;text-indent:2em">眉州人。初參晦機，回峨眉，住華嚴寺。僧問：「學人來問則對，不問時意旨如何？」曰：「謝師兄指示。」曰：「本來則不問，如何是今日事？」曰：「師兄此問大好。」曰：「學人不會時如何？」曰：「謾得即得。」曰：「國有寶刀，誰人得見？」曰：「師兄遠來不易。」曰：「此刀作何形狀？」曰：「師兄要也道，不要也道。」曰：「請師道。」曰：「師兄難逢難遇。」曰：「普賢云何駕石船？」曰：「師是這箇，亙古亙今。」西禪和尚問：「佛是摩耶降，未審和尚是誰家子？」師曰：「水上。」問：「如何是密室中人？」師曰：「非男女相。」問：「國內按劍者誰？」師曰：「昌福。」曰：「忽遇尊貴時如何？」師曰：「不貴。」</p>
</div>
<div class='div-other'><a id='mulu182' />
<p class='h3'>唐趙州</p><p style="margin-left:0em;text-indent:2em">禮峨眉於放光臺，不登寶塔頂。僧問：「和尚云何不到至極處？」州云：「三界之高，禪定可入。西方之曠，一念而至。惟有普賢，法界無邊。」</p>
</div>
<div class='div-other'><a id='mulu183' />
<p class='h3'>唐黃檗老人</p><p style="margin-left:0em;text-indent:2em">禮峨眉，至覩佛臺，霧氣澄霽，曰：「云何不見？」僧問：「不見甚麼？」檗云：「不見普賢。」</p>
</div>
<div class='div-other'><a id='mulu184' />
<p class='h3'>唐南泉老人</p><p style="margin-left:0em;text-indent:2em">禮峨眉，觀白雲光紫，曰：「還有這點霞氣在。」僧問：「和尚是那一點？」泉云：「東則東，北則北。」僧便禮拜。</p>
</div>
<div class='div-other'><a id='mulu185' />
<p class='h3'>唐靈龕和尚</p><p style="margin-left:0em;text-indent:2em">成都人，參陝西青峯禪師，回峨眉，住靈巖寺。僧問：「如何是諸佛出身處？」曰：「處處非千佛，春來草自青。」又問：「碌碌地時如何？」曰：「試進一步看。」僧曰：「不知前進處？」師曰：「步步蹋著。」</p>
</div>
<div class='div-other'><a id='mulu186' />
<p class='h3'>唐白水和尚</p><p style="margin-left:0em;text-indent:2em">初參夾山善會禪師，回峨眉，居白水。僧問：「如何是西來大意？」曰：「四溟無窟宅，一滴潤乾坤。」又問：「曹溪一路，合譚何事？」曰：「澗松千載鶴來聚，月中香桂鳳凰歸。」</p>
</div>
<div class='div-other'><a id='mulu187' />
<p class='h3'>唐洞溪和尚</p><p style="margin-left:0em;text-indent:2em">初參樂普，曰：「月樹無根枝覆蔭。」普曰：「森羅秀處事不相依，淥水千波孤峯各異。」師有省。一日普問曰：「螺螄為甚麼被蛇吞去也？」師曰：「幾度扣關拈不出。」持錫便行。普曰：「善哉！又憶普賢回峨眉。」</p>
</div>
<div class='div-other'><a id='mulu188' />
<p class='h3'>唐澄照大師</p><p style="margin-left:0em;text-indent:2em">初參投子，回蜀，住白水寺。每日六時，朝禮普賢大士。僧問：「諸佛有難，向火燄裏藏身；衲僧有難，向甚麼處？」師曰：「水晶石上起波文，大地衲僧都在裏許。」又問：「云何是初生月？」曰：「大半人不見。」</p>
</div>
<div class='div-other'><a id='mulu189' />
<p class='h3'>唐西禪和尚</p><p style="margin-left:0em;text-indent:2em">本州人。昔參曹山，曰：「佛是摩耶降，未審和尚那家子？」山曰：「石頭漂在水裏。」曰：「三十六路，阿那一路最妙？」山曰：「不出第一手。」曰：「忽被出頭時如何？」山曰：「脊著地也不難。」</p>
</div>
<div class='div-other'><a id='mulu190' />
<p class='h3'>唐慧覺禪師</p><p style="margin-left:0em;text-indent:2em">謁台州勝光和尚，值光在繩牀上坐，師直到身邊叉手立。光問：「甚麼處來？」師云：「猶待客話在。」便下去。光乃拈拂子，下僧堂前見師，提起拂子問云：「闍黎喚這箇做甚麼？」師云：「敢死喘氣。」光低頭便歸方丈。師初參羅山，纔禮拜起，山云：「甚處來？」師云：「遠離西蜀，近發開元。」卻近前云：「即今事作麼生？」山揖云：「喫茶去。」師擬議間，山云：「秋氣稍煖，出去。」師到法堂上，自歎云：「我在西川峨眉山腳下，拾得一枝蓬蒿箭，擬撥亂天下，今日到福建道陳老師寨裏，弓折箭盡去也。休！休！」山明日升堂，師又出，問：「豁開戶牖，當軒者誰？」山便喝，師無對。山云：「羽毛未備，且去。」後還蟠龍寺住。</p>
</div>
<div class='div-other'><a id='mulu191' />
<p class='h3'>唐正性和尚</p><p style="margin-left:0em;text-indent:2em">住華嚴寺。前朝古殿一所，重修之，以旋篆結頂，至今呼為雲篆殿。</p>
</div>
<div class='div-other'><a id='mulu192' />
<p class='h3'>羅漢和尚</p><p style="margin-left:0em;text-indent:2em">初參香林澄遠禪師。回峨眉延福院，右邊住一小洞，常現禪定。僧問：「如何是西來大意？」師曰：「井中紅燄，日裏浮漚。」曰：「如何理會？」師曰：「遙指扶桑日那邊。」曰：「如何是羅漢境界？」師曰：「地連香積水，門對勝峯山。」曰：「既是羅漢，為甚麼卻被人轉動？」師曰：「換卻眼睛，轉卻髑髏。」</p>
</div>
<div class='div-other'><a id='mulu193' />
<p class='h3'>布水巖和尚</p><p style="margin-left:0em;text-indent:2em">昔參曹山曰：「寶劍未磨時如何？」曰：「觸用不得。」「磨後何如？」曰：「用觸不得。」又問：「如何是西來大意？」曰：「一步蹋著火光飛。」於此有省。回峨眉白巖寺居。</p>
</div>
<div class='div-other'><a id='mulu194' />
<p class='h3'>黃龍繼達禪師</p><p style="margin-left:0em;text-indent:2em">昔參晦機，回峨眉住光相寺。僧問：「如何是師作用處？」曰：「橫鋪四世界，豎蓋一乾坤。」問：「道滿來時如何？」曰：「要羹與羹，要飯與飯。」問：「黃龍出世，金翅鳥滿空飛時如何？」曰：「我問你金翅疾得飽否？」僧無對。</p>
</div>
<div class='div-other'><a id='mulu195' />
<p class='h3'>黑水和尚</p><p style="margin-left:0em;text-indent:2em">本縣人。因禮峨眉，參黃龍，曰：「雪覆蘆花時如何？」曰：「猛烈。」師云：「不猛烈。」黃便打。師有省，自爾契緣，遊黑水峯下而居。有人來禮，問：「和尚尊號？」曰：「汝看山峯，喚作甚麼？」</p>
</div>
<div class='div-other'><a id='mulu196' />
<p class='h3'>大乘和尚</p><p style="margin-left:0em;text-indent:2em">青神人。初參雲門，回峨眉，住龍池四面峯。僧問：「如何是勝峯？」曰：「直聳煙嵐際。」曰：「向上事何如？」曰：「立地三尺五。」曰：「如何是佛法大意？」曰：「興義門前鼕鼕鼓。」曰：「學人不會。」曰：「朝打三千，暮打八百。」</p>
</div>
<div class='div-other'><a id='mulu197' />
<p class='h3'>唐東汀和尚</p><p style="margin-left:0em;text-indent:2em">本縣人。初參曹山，後居峨眉棋盤寺。僧問：「如何是卻去底人？」曰：「石女紡麻纑。」問：「如何是卻來底人？」曰：「扇車關棙良計斷。」僧禮拜。</p>
</div>
<div class='div-other'><a id='mulu198' />
<p class='h3'>唐慧通禪師</p><p style="margin-left:0em;text-indent:2em">江陵人。洛浦元安法嗣。唐僖宗時遊峨眉，望山峯奇異，有古肇公道場，欲往履之。溪水泛漲，偶感一虎至，即騎虎跳過溪流，故名虎渡橋。厥後通聞朝廷，重興六寺。以山象火，遂改三雲二水，壓抑火星。迄今全身供黑水祖堂，出《傳燈錄》。師有妹尼慧續，亦從兄闡化，有「烏鴉報曉」、「二虎巡廊」之異。</p>
<p style="margin-left:0em;text-indent:2em">白水瑋禪師，新羅金藏法嗣，曹山本寂孫，與洞山道延弟兄。</p>
<p style="margin-left:0em;text-indent:2em">白水仁禪師，洞山良价法嗣。</p>
<p style="margin-left:0em;text-indent:2em">「黑水和尚」有二：一黃龍晦機法嗣，巖頭全奯曾孫。一溈山靈祐法嗣，與仰山兄弟，唐昭宗時人，《禪燈世譜》偶逸其名。</p>
<p style="margin-left:0em;text-indent:2em">黑水承璟禪師，德山緣密法嗣，雲門文偃孫。</p>
<p style="margin-left:0em;text-indent:2em">黑水義欽禪師，承璟法嗣。</p>
</div></div>
<div class='div-other'><a id='mulu199' />
<div class='div-other'><a id='mulu200' />
<p class='h3'>宋白水如新禪師</p><p style="margin-left:0em;text-indent:2em">玄沙師備法嗣，雪峯義孫，宋初住白水寺。</p>
</div>
<div class='div-other'><a id='mulu201' />
<p class='h3'>宋慧真廣悟禪師</p><p style="margin-left:0em;text-indent:2em">益州人，受業於峨眉洞溪山黑水寺。參方慕道，遇雲門法席，密承指喻，乃開山創院，漸成叢林。開堂日，雲門和尚躬臨證明。僧問：「如何是佛法大意？」師曰：「日出方知天下朗，無油那點佛前燈？」問：「如何是雙峯境？」師曰：「夜聽水流庵後竹，晝看雲起面前山。」問：「如何是法王劍？」師曰：「鉛刀徒逞，不若龍泉。」曰：「用者如何？」師曰：「藏鋒猶不許，露刃更何堪？」問：「賓頭盧應供四天下，還得徧也無？」師曰：「如月入水。」問：「如何是用而不雜？」師曰：「明月堂前垂玉露，水晶殿裏撒珍珠。」有行者問：「某甲遇賊來時，若殺即違佛教，不殺又違王勅，未審師意如何？」師曰：「官不容鍼。私通車馬。」至太平興國二年三月，戒門人曰：「吾不久去世，汝可就本山頂預修墳塔。」至五月二十三日功畢，師曰：「後日子時行矣。」及期，會雲門爽和尚、溫門舜峯長老，七人夜話。侍者報三更，師索香焚之，合掌而逝。</p>
</div>
<div class='div-other'><a id='mulu202' />
<p class='h3'>宋行明禪師</p><p style="margin-left:0em;text-indent:2em">長洲魯氏子。從師歷五臺、峨眉，禮文殊、普賢二菩薩，菩薩皆隨心應現。後棲祝融峯七寶臺，誓投軀學薩埵太子，越多劫而成聖果。委身虎豹，爭競食之，須臾肉盡。同學泰布衲收其殘骼焚之，得舍利焉。</p>
</div>
<div class='div-other'><a id='mulu203' />
<p class='h3'>宋繼業三藏</p><p style="margin-left:0em;text-indent:2em">耀州王氏子。薙髮於東京天壽院。乾德二年，奉詔入天竺，求舍利及貝多葉。至開寶九年始歸，聽擇名山修習。登峨眉，至雙飛橋，見兩石鬭溪上，攬得其一，眉目宛然，以為寶瑞，因名寶現溪。見牛心，眾峯環翊，作庵以居，已而為寺。年八十四示寂，有遺錫在牛心寺。</p>
</div>
<div class='div-other'><a id='mulu204' />
<p class='h3'>宋茂真</p><p style="margin-left:0em;text-indent:2em">居白水寺。太平興國五年二月，奉詔入朝，太宗賜詩美之，館于景德寺。舒王元珍以夢兆語真，真曰：「當有儲嗣。」果育仁宗。既歸，重興五山六寺。後遣張仁贊齎黃金三千兩，于成都鑄普賢大士像，高二丈六尺，至今供養。</p>
<p style="margin-left:2em">按：此茂真非隋茂真尊者，乃另是一人。</p>
</div>
<div class='div-other'><a id='mulu205' />
<p class='h3'>宋白水宗月禪師</p><p style="margin-left:0em;text-indent:2em">谷隱靜顯法嗣，黃龍慧南之孫，與晦堂祖心兄弟。</p>
</div>
<div class='div-other'><a id='mulu206' />
<p class='h3'>宋密印安民禪師</p><p style="margin-left:0em;text-indent:2em">嘉定州朱氏子。初講《楞嚴》于成都，為義學所歸。時圓悟居昭覺，師與勝禪師為友，因造焉。聞悟小參舉：「國師三喚侍者因緣，趙州拈云：『如人暗中書字，字雖不成，文彩已彰。』如何是文彩已彰處？」師心疑之，告香入室。悟問：「座主講何經？」師曰：「《楞嚴》。」悟曰：「《楞嚴》有七處徵心，八還辯見，畢竟心在甚處？」師多呈義解，悟皆不肯。師復請益。悟令「一切處作文彩已彰」會。偶僧請益《十玄談》，方舉：「問君心印作何顏？」悟厲聲曰：「文彩已彰！」師聞而有省，遂求印證。悟示以本色鍵鎚，師則罔措。一日白悟曰：「和尚休舉話，待某說看。」悟諾。師曰：「尋常拈鎚豎拂，豈不是經中道『一切世界諸所有相，皆即菩提妙明真心』？」悟笑曰：「汝原來在此中作活計。」師又曰：「下喝敲牀時，豈不是返聞聞自性，性成無上道？」悟曰：「汝豈不見經中道『妙性圓明，離諸名相』？」師於言下釋然。後悟為眾小參，舉「古帆未挂因緣」，師聞未領，求決。悟曰：「汝問我。」師舉前話，悟曰：「庭前柏樹子。」師即洞明，謂悟曰：「古人道，如一滴投於巨壑，殊不知大海投於一滴。」悟歎曰：「柰這漢何！」未幾，令分座<span class='note-inline'>(悟有偈贈師，載詩集)</span>。尋開法保寧，遷華藏。旋里，領峨眉中峯，上堂：「眾賣華兮獨賣松，青青顏色不如紅。算來終不與時合，歸去來兮翠藹中。可笑古人恁麼道，大似逃峯赴壑，避溺投火。爭如隨分到尺八五分钁頭邊，討一箇半箇。雖然如是，保寧半箇也不要，何故？富嫌千口少，貧恨一身多。」冬至上堂，舉玉泉皓和尚云：「雪雪片片不別，下到臘月。再從來年正月至十月，依前不歇。凍殺餓殺，免教胡說亂說。」師曰：「不是罵人，亦非讚歎，高出臨濟德山，不似雲居羅漢，且道玉泉意作麼生？」良久云：「但得雪消去，自然春到來。」師後示寂於本山，闍維，舍利頗賸。細民穴地尺許皆得之，光明瑩潔，心舌不壞。</p>
</div>
<div class='div-other'><a id='mulu207' />
<p class='h3'>宋慧遠禪師</p><p style="margin-left:0em;text-indent:2em">生於眉山金流鎮，彭氏。年十三，投藥師院僧宗辨出家。祝髮受具，即往成都習經論。還峨眉靈巖寺，時徽禪師住焉。徽，黃龍南四世孫，知見甚高。師初入門，值徽飯罷，於庭廡間閒行。師纔見，即放包，問曰：「文殊為七佛之師，未審甚麼人為文殊之師？」徽云：「金沙灘畔馬郎婦。」時有起鐵拂者為首座，師亦往親近。起常誘掖之，兩歲未有所得。一日靜坐次，有僧獨行，自語云：「假四大以蓋覆，緣六塵而生心。忽遇六塵頓息，喚甚麼作心？」師聞之，忽有省，遽起告座，座可之。上方丈告徽，徽亦可之。明日即告行，同志挽留，師不聽，曰：「吾師以為可，而我終未釋然也。」時圓悟自雲居歸蜀，住昭覺，師造焉。每問話請益，辭旨峭硬，悟深契之。一日悟普說，舉龐居士問馬祖：「不與萬法為侶者是甚麼人？」祖云：「待汝一口吸盡西江水，即向汝道。」師聞舉，豁然大悟，仆於眾中。眾以為中風，共掖起之，師乃曰：「吾夢覺矣。」至夜，悟小參，師出問曰：「淨裸裸，空無一物；赤骨立，貧無一錢；戶破家殘，乞師賑濟。」答云：「七珍八寶一時拏。」師曰：「賊不入謹家之門。」答云：「機不離位，墮在毒海。」師隨聲便喝，悟以拄杖擊禪牀云：「喫得棒也未？」師又喝，悟連喝兩喝，師禮拜。悟大喜，以偈贈師，有「舊鐵舌轉關棙」之語。眾目之為鐵舌。師自此機鋒峻發，無所牴牾。師自發明心要，即得遊戲大自在三昧。嘗因開鑪陞座曰：「天無門，地無壁，葫蘆棚上種冬瓜，兩手扶犁水過膝。跳金圈，吞栗棘，氈柏板對無孔笛，屈屈，獨腳山魈解雙趯。去年冬裏無炭燒，今年定是無火炙。饑時饑到眼睛黃，窮時窮到赤骨立，屈屈。且道屈箇甚麼？頗柰監寺副寺維那典座直歲等，卻與泥水匠商量放出兩頭鴟吻，齩殺佛殿脊。」奉詔住高亭山崇先寺。未幾，再命靈隱開堂。孝宗皇帝屢詔入內，賜號佛海禪師。上堂說偈曰：「淳熙二年閏季秋九月旦，鬧處莫出頭，冷地著眼看，明暗不相干，彼此分一半。一種作貴人，教誰賣柴炭。向你道，不可毀，不可讚，體若虛空沒巖岸，相呼相喚歸去來，上元定是正月半。」於時都下喧傳，師當以正月十五日遷化，遂達上聽。至期無疾，陞座祝聖如常儀。上亦密遣中使伺師起居，皆見師往來如常時，送歸奏。齋罷，侍者與俗官同上方丈，但見門扃閉甚密。師素畜一黑猿，頗馴，能知人意，因衣以布裰，命之曰「猿行者」。至是，求師不見，因窺於窗隙中，但見猿手持一卷書，立於牀前。遂亟從後路至榻前，撥開帳子，而師已化矣。取猿手中書觀之，乃辭世頌曰：</p>
<p style="margin-left:0em;text-indent:0em;" class="lg-abnormal"><div class='lg-row'>拗折稱錘　掀翻露布　突出機先　鴉飛不度</div>
</p><p style="margin-left:0em;text-indent:2em">留七日，顏色不變。壽七十四。</p>
</div>
<div class='div-other'><a id='mulu208' />
<p class='h3'>宋釋道宏</p><p style="margin-left:0em;text-indent:2em">峨眉人，姓楊氏。受業於雲頂山，相貌枯悴，善畫山水僧佛。晚年似有所遇，遂復冠巾，改號龍巖隱者。族甚宏富，只寄迹旅店中一空榻；雖被襆之屬，亦無所有。為人畫土神，其家必富。畫貓，則無鼠。往往言人心事，輒符合。又凡如廁，必出郭五里外。鄉人每隨而窺之，見其就溷，無復便行，但立而獨語再四，乃出。比皆異事。後竟坐化店中，年八十餘。</p>
</div>
<div class='div-other'><a id='mulu209' />
<p class='h3'>宋純白禪師</p><p style="margin-left:0em;text-indent:2em">梓州飛烏人，姓支氏。父謙，聞法於松山道者，以死生為戲。白衣梵行，緇俗無出其右者。自嘗云：「吾根鈍，不得入圓頓，願有子續佛慧命足矣。」師少聞父誨，諦聽沈思，有如夙習。一日躍過溪，忽有省，不覺失笑，遂往依峨眉山華嚴寺落髮受具。父子相與徧歷成都講肆，通「性相宗」經論。去之南遊，首謁澧州太平俊禪師，俊目為真法子，付以十三條說法大衣，師遜卻之。後詣黃檗山，禮真覺勝禪師。親近歲餘，未始一顧，師奉事益勤。勝一日忽擡眸視之，師咄曰：「這老漢把不定作麼？」勝大笑，乃為印證心地。元豐末，宗室南康郡王自黃檗邀勝詣輦下，師侍行。未幾，會大學生上書訟博士者，語連勝。有旨放歸蜀，門人星散，獨師負巾鉢以從。會成都府帥奏改昭覺為十方禪院，問真覺誰可住持，覺以師應。師既領院，遵南方規範，一變律居。上堂示眾有曰：「不起性海，是理事縛；不透聲輪，是語言縛。」於是蜀之淨侶，靡然向風。朝散郎馮敢、奉議郎段<span class='corr'>玘</span>、天臺山隱者宋放、唐安文士祖思昱，皆摳衣執弟子禮。元祐末，白水寺僧正闕，丞相蔡京時帥成都，命師住。師不樂，遂並昭覺辭之，請歸舊剎，建立綱宗。久之，將示寂，頌曰：「風高月冷，水遠天長。出門無影，四面八方。」怡然而寂。</p>
</div>
<div class='div-other'><a id='mulu210' />
<p class='h3'>宋禪惠大師</p><p style="margin-left:0em;text-indent:2em">名山人，屢舉不第。元符間，郡守呂由誠以僧牒戲之，師即削髮，明日往天寧為僧。或問：「瓦屋道坊，何以木皮蓋？」師曰：「錦府豈從機上織？劍門寧自匣中藏？」其機敏不一。有《禪惠語錄》行世。</p>
</div>
<div class='div-other'><a id='mulu211' />
<p class='h3'>宋別峯禪師</p><p style="margin-left:0em;text-indent:2em">龍遊李氏子，世居峨眉。從密印禪師得法後，又事圓悟，入室，深相許可。徧參溈山、福巖、疎山，皆目擊契存。至徑山，大慧獨掃一室待之。師出峽，住保寧、金山、雪竇，開堂陞座曰：「世尊初成正覺於鹿野苑中，轉四諦法輪，憍陳如比丘最初悟道。後來真淨禪師初出洞山，拈云：『今日新豐洞裏，祇轉箇拄杖子。』遂拈拄杖著左邊云：『還有最初悟道者麼？若無，丈夫自有衝天志，莫向如來行處行。』遂喝一喝，下座。若是印上座則不然，今日向鳳凰山裏，初無工夫轉四諦法輪，亦無氣力轉拄杖子，祇教諸人行須緩步、語要低聲，何故？欲得不招無閒業，莫謗如來正法輪。」</p>
<p style="margin-left:0em;text-indent:2em">上堂：「三世諸佛以一句演百千萬億句，收百千萬億句祇在一句。祖師門下，半句也無，祇恁麼，合喫多少痛棒！諸仁者，且道諸佛是？祖師是？若道佛是、祖不是，祖是、佛不是，取舍未忘。若道佛祖一時是、佛祖一時不是，顢頇不少。且截斷葛藤一句，作麼生道？大蟲戴紙帽，好笑又驚人。」復舉：「僧問巖頭：『浩浩塵中，如何辨主？』頭云：『銅砂鑼裏滿盛油。』」師曰：「大小巖頭打失鼻孔。或有人問保寧：『浩浩塵中，如何辨主？』祇對他道：『天寒不及卸帽。』」</p>
<p style="margin-left:0em;text-indent:2em">上堂：「六月初一，燒空赤日，十字街頭，雪深一尺。掃除不暇，迴避不及，凍得東村廖鬍子，半夜著靴水上立。」又云：「將心除妄妄難除，即妄明心道轉迂。桶底趯穿無忌諱，等閒一步一芙蕖。」</p>
<p style="margin-left:0em;text-indent:2em">淳熙七年，勅住徑山、靈隱。臨終預定時日，如期而逝。有塔銘，見後。</p>
</div>
<div class='div-other'><a id='mulu212' />
<p class='h3'>宋黑水曇振禪師</p><p style="margin-left:0em;text-indent:2em">大慧杲法嗣。</p>
</div>
<div class='div-other'><a id='mulu213' />
<p class='h3'>宋峨眉道者</p><p style="margin-left:0em;text-indent:2em">蜀人，不詳氏族名字。戒律甚嚴，不下山二十年。一日，有布衣青裘、昂然一偉人來，與語良久，期以明年是日，復相見於此，願少見待。明年是日方午，道者沐浴，端坐而逝。至暮，偉人果來，問：「道者何在？」曰：「亡矣。」偉人歎息良久，書數語於堂側壁間絕高處，云：「落日斜，西風冷。幽人今夜來不來？教人立盡梧桐影。」字畫飛動，如翔鸞舞鳳，非世間筆也。或云呂洞賓作。出《竹坡詩話》。</p>
</div></div>
<div class='div-other'><a id='mulu214' />
<div class='div-other'><a id='mulu215' />
<p class='h3'>明廣濟禪師</p><p style="margin-left:0em;text-indent:2em">龍興寺僧。洪武微時，與之厚。迄帝即位，師避居牛心，屢詔不出，後竟終於此。有塔在寺，蜀獻王贈詩。</p>
</div>
<div class='div-other'><a id='mulu216' />
<p class='h3'>明寶曇國師</p><p style="margin-left:0em;text-indent:2em">吳人，乃斷巖禪師後身。洪武初，勅往峨峯，重建鐵瓦殿，並鑄普賢金像。留蜀十年，道化大行。後召還，卒天界寺，洪武寄詩二首。</p>
</div>
<div class='div-other'><a id='mulu217' />
<p class='h3'>明匾囤禪師</p><p style="margin-left:0em;text-indent:2em">號無空，禹州陳氏子。年踰二十，忽辭父母求出家，父母曰：「此兒引舌過鼻，非常人也。任其去。」乃投少林寺，禮梵僧喇嘛為師，挂搭三年。一日，從師請求法名。師曰：「道本無形，何名之有？」固請，師授以《心經》。讀至「五蘊皆空」，豁然大悟。曰：「身尚是幻，何處求名？」一日，手編大囤於師前，師指曰：「匾囤是汝名也。」答曰：「既為匾囤，為甚麼空？」師曰：「教外別傳，方契此語。」一日，辭師至中條，後到峨眉絕頂，結茅以居。一日，見阿彌陀佛手執《大彌陀經》一部，曰：「藏內有經，藏外全無。付授與汝，廣令傳化。」禪師遂飛錫周流宇內，徧蹈九州。後到京都，居吉祥庵，前後印造《大彌陀經》若干藏。未幾，復還少林。嘉靖四十二年，再之峨眉山，欲以終老。行至夔州江中，曰：「道曠無涯，逢人不盡。」登岸端坐而逝。祥雲結頂，身如金色。</p>
</div>
<div class='div-other'><a id='mulu218' />
<p class='h3'>明無瑕禪師</p><p style="margin-left:0em;text-indent:2em">蜀資縣人，鎣華惠堂禪師法嗣。居聖燈峯，虎豹遠避。有病者，取頂帽數繻，丸之令服，立效。萬曆初，預定時日，說偈坐化，有塔銘。</p>
</div>
<div class='div-other'><a id='mulu219' />
<p class='h3'>明徧融真圓禪師</p><p style="margin-left:0em;text-indent:2em">西蜀營山人，姓錢氏。家世業儒，書史過目不忘。至壯齡，三十有二。一旦，天機頓發，百念灰冷，遂託峨眉之遊，宗親遮留弗止。至是，會異僧於九老洞，示授曹洞宗旨，忻然翦髮。僧囑以徧遊法席，勿坐守一隅。師即下山，直抵京師。遇通、秀二師講《華嚴》，聽至「若人欲識佛境界，當淨其心如虛空」，倏然頓悟，身超虛空，不覺屋廬為礙。私喜曰：「法界玄宗，毗盧性海，無外吾之方寸矣。且道離文字，孰衍孰聽。所謂畫餅不能充飢，斯言信矣。」翌日，曳杖匡山，高棲馬祖洞。同氣相求者，裹糧趨風，不可勝數。嘗戒眾云：「聖道虛玄，要在躬履密踐。至於水冷天秋之際，或有少分相應。否則，畢命寒巖，於汝何益？」眾領會竟進。山中乏食，採薪貿粟九江。冒暑經寒，凡歷七載，未嘗憚勞，師由是道振江南矣。復往京師，寓柏林禪院，閱藏經年。一時雷動風合，公卿畢集，識者疑為彌勒再世。隆慶中，被誣入獄。訊次，刑具斷裂，飛擲屋上，訊者驚沮。未幾，太岳張公上章明師無罪，獄幸解。乃延請住德勝門北大千佛寺。宮中陳、李二國母，命皇親李公送襯帛萬疋。師儼坐室中，若未聞見，李公歎息而去。宗伯五臺陸公見訪，啓師曰：「如何是文殊智？」曰：「不隨心外境。」又問：「如何是普賢行？」曰：「調理一切心。」又問：「如何是毗盧法界？」曰：「事事無礙。」陸聞誨，如坐春風之中。壽八十三。</p>
</div>
<div class='div-other'><a id='mulu220' />
<p class='h3'>明鎮滄沙彌</p><p style="margin-left:0em;text-indent:2em">未薙髮時，從峨眉慧宗禪師荷擔甚疲，師問曰：「耐煩乎？」應曰：「諾。」行一二里，復問如前，略不少惰。乃於雙飛橋為之祝髮。師憐其愚，令炷香跪大士前，頂水盂，誦〈祝聰明呪〉一百徧，凡歷年所，至白水寺猶如此。一日寺災，滄遂入水觀三昧，祝曰：「殿宇既空，願保庫司無恙。」遂歸庫房，默坐頂水，火至自滅。</p>
</div>
<div class='div-other'><a id='mulu221' />
<p class='h3'>明別傳和尚</p><p style="margin-left:0em;text-indent:2em">名會宗，楚人。光澤惠禪師法嗣，壞空成之孫，無際曾孫。明神宗賜號「洪濟禪師」。生平戒行精嚴，願力勇猛。始開峯頂銅瓦殿，及海會堂兩處叢林。凡齋僧、造佛、鑄鐘、募化戒壇僧眾衣鉢，俱以十萬八千為期。嘗於古德林，手栽柟樹二里，共六萬九千七百七十七株。每種一樹，輒禮《法華經》一字。至今蓊鬱成林，號為神樹。兵火時，曾有人欲竊取為兵械者，林中忽有大蛇逐之。又有拾枯枝供爨者，大石壓折一足。曾於聖積寺接眾，又為募鑄一鐘甚巨。師初禮五臺道京師，參徧融和尚，囑令持一大瓢募緣。師詣後宰門，禪定七日，感朝廷施金滿中，約斗許，送千佛寺齋僧。奉詔入內庭，賜紫，仍在後宰門供養三年。圓寂後，遣大璫送靈骨還峨。三處眷屬分請，造塔在白水之鉢盂山，有塔銘詳後。有弟子台泉，由中貴披剃，奏請重建萬年寺，載碑記。</p>
</div>
<div class='div-other'><a id='mulu222' />
<p class='h3'>明通天大師</p><p style="margin-left:0em;text-indent:2em">秦同州人。自幼棄家學道，嚴持戒律，所至募緣飯僧，滴水同享。後得法於鐵山和尚。萬曆間，憩息峨眉，宣文太后為建護國草庵寺<span class='note-inline'>(即今圓覺庵)</span>居之。壽七十六，辭世建塔，肉身現存山頂，有塔銘。</p>
</div>
<div class='div-other'><a id='mulu223' />
<p class='h3'>明無窮禪師</p><p style="margin-left:0em;text-indent:2em">蜀銅梁人，通天法嗣。從師苦行，忘身供養。後至京都，感萬曆慈聖太后，賜金建大佛寺。又於萬年寺側，建慈聖庵一所，內賜經藏、袈裟、幡幢及香燈田地甚多。有塔銘，詳後。</p>
</div>
<div class='div-other'><a id='mulu224' />
<p class='h3'>明大智和尚</p><p style="margin-left:0em;text-indent:2em">諱真融，楚人。戒律精嚴，刻苦供眾，凡建立五臺、伏牛、峨眉、鎣華，四常住。最後至普陀，創海潮寺。今峨眉山頂淨土庵，存有遺願碑，切戒子孫不得背眾營私、恃強爭競。塔在普陀。<span class='note-inline'>(海潮，即今之法雨寺。)</span></p>
</div>
<div class='div-other'><a id='mulu225' />
<p class='h3'>明妙峯</p><p style="margin-left:0em;text-indent:2em">名福登，山西平陽人。姓續氏，春秋續鞠居之裔。生秉奇姿，脣掀齒露，鼻昂喉結。七歲失恃怙，為里人牧羊。十二歲投近寺僧出家。僧待之虐，逃至蒲坂，行乞于<span class='corr'>市</span>，夜宿郡東文昌閣。閣係山陰王建，請萬固寺朗公居之。一日，山陰王見之，謂朗公曰：「此子五官皆露，而神凝骨堅，他日必成大器，當收為徒，善視之。」未幾，地大震，民居盡塌，登壓其下無所傷，王益奇之。乃修中條山棲巖蘭若，令登閉關，專修禪觀，日夜鵠立者三年。入關未久，即有悟處，作偈呈王。王曰：「此子見處已如此，若不挫之，後必發狂。」遂取敝履割底，書一偈云：</p>
<p style="margin-left:0em;text-indent:0em;" class="lg-abnormal"><div class='lg-row'>者片臭鞋底　封將寄與汝　並不為別事　專打作詩嘴</div>
</p><p style="margin-left:0em;text-indent:2em">封而寄之。登接得，禮佛，以綫繫項，自此絕無一言矣。三年關滿，往見王，則本分事明，具大人相。王甚喜，令其往聽《楞嚴》，受具戒。繼又令其徧參知識。北方乾燥，及到南方朝普陀，因受潮溼，徧身生疥。發願造滲金文殊、普賢、觀音三大士像，並銅殿，送五臺、峨眉、普陀，以永供養。回至寧波，染時證，幾死。旅宿，求滴水不可得，遂以手掬浴盆水，飲之而甘。次日見其甚穢，大嘔吐。忽悟曰：「飲之甚甘，視之甚穢。淨穢由心，非關外物。」即通身發汗而瘉，而疥瘡仍舊。至南京大報恩寺，無極法師講《華嚴懸談》，憨山為副講。登討一淨頭單，以期養病而聽經。每日于大眾過堂及放養息時，打掃廁室，甚為清潔。憨山億此淨頭，必是高僧，遂私訪之。與登訂盟為同參。不久廁室不潔，憨山知登去，遂亦去尋之。登去後，回蒲州，乃於中條最深處，結茅靜修，辟穀三年，大有所悟。山陰王於南山建梵宇，請登居之。又令往北京請藏經，於京師市中，得遇憨山。及經事完畢，同至蒲州。次年同往五臺，卜居於北臺下龍門之妙德庵。越三年，各寫《華嚴經》。憨山用泥金<span class='corr'>刺</span>血和金寫，其金紙皆慈聖皇太后所賜。登則<span class='corr'>刺</span>舌血和硃寫。各以此報罔極恩。及經畢，登擬建無遮大會百二十日。事已妥，慈聖太后遣官來山祈皇儲，遂以此功德通歸祈儲。過十月，皇儲生，即泰昌也。此會已畢，登與憨山以大名之下不可久居，同皆下山隱遁。憨山往牢山，登往蘆芽山，結庵以居。太后命人訪而得之，即為賜建蘆芽華嚴寺，成一大道場。自此建叢林、修橋梁、鋪山路者，二十餘年。凡大工程他人不能成者，一請登料理，不久即成。成則去之，不復過問。一生所興大道場十餘處並其他工程。由登之福德智慧與其忠誠，故上自皇帝宰輔，以訖士庶，無不景仰信從而樂施之。三大名山之銅殿，亦登所親製。初登奉勅送大藏經于雞足山，歸而禮峨眉，發願鑄三大士滲金像，而以銅殿供之。及至京稟復後，遂杖錫謁潞安瀋王，王出萬金，即具資送登往荊州監製。殿成，運至峨眉。大中丞王霽宇撫蜀，為之輔助，遂建聖壽永延寺，欽賜藏經。工成，登令惟密師住持。登復往荊鑄普陀銅殿，此係王霽宇出資者。及成，運至金陵，普陀僧拒不敢受。蓋恐以金殿之名，致海寇之搶劫耳。因送之寶華山。時山寺衰敗，登即奏懇勅修，得以中興。又鑄五臺者，供顯通寺，亦蒙勅修其寺。將終前，晉王請修山西省城大塔寺殿宇。工完，又修會城橋，長十里。工未完，登以疾還山，乃料理所建道場，通為十方常住，各得其人。向來輔助料理之眷屬，悉令歸萬固，不留一人於餘處。至臘月十九日，端坐而逝。壽七十三，臘四十餘。時萬曆四十年。將逝之前數日，皇帝勅封「真正佛子」之勅黃到。及聞其逝，又賜金建塔，並令凡登所有未完之工，悉令完之。猗歟懿哉！如登者，可謂人天師表，法門砥柱矣。當其閉關得鞋底時，若非有大根行，當即氣死，豈肯以此繫之于項乎？況已通宗教後，為養病故，討淨頭當。今人稍有見處，令彼打掃佛殿尚不肯，況廁室乎？又況偷空打掃，必致極其淨潔乎？所興十餘處大道場，自己眷屬一人不住。其謙卑自牧，無有我相。唯知為法為人，了無自私之念。非乘願再來，振興法道者，能如是乎？登一生道行功業，詳具《夢遊集》本傳，今略舉其大概而已。</p>
</div>
<div class='div-other'><a id='mulu226' />
<p class='h3'>明歸空和尚</p><p style="margin-left:0em;text-indent:2em">諱明陽。自伏牛入京，能一七不食。日飲水數升，持之至五年，眾號之曰水齋。自幼出家慈氏寺，後三十年行腳，不襪不席，曾跪行至五臺，足膝血流，不知痛。為參古松，然一指以供文殊。再禮普陀，參大智，然一指以供觀音。後禮峨眉，叩通天，然一指以供普賢。至北京時，譽者日眾。孝定皇太后聞而創寺居焉。明神宗賜額曰「長椿」，並賜紫衣金頂凡三。吉水鄒都憲南皋問：「十指今七，那三指何在？」曰：「十指依然。」又問：「老師徧參，所得何事？」曰：「是慈氏寺明陽。」崇禎甲戌九月朔，端坐說偈而逝，鄒公贈詩二首，云：</p>
<p style="margin-left:0em;text-indent:0em;" class="lg-abnormal"><div class='lg-row'>實無一事金門客　時過長椿佛子堂　強似淵明心不雜　清尊特許對鑪香</div>
</p><p style="margin-left:0em;text-indent:0em;" class="lg-abnormal"><div class='lg-row'>尚餘七指杖能拏　亂走胡行今到家　為問那三何處在　依然合十更無差</div>
</p></div>
<div class='div-other'><a id='mulu227' />
<p class='h3'>明萬世尊者</p><p style="margin-left:0em;text-indent:2em">自稱峨眉山人。巴陵進士楊一鵬初任成都府推官，登峨眉，世尊踞佛座，睨楊而笑曰：「汝不記下地時，行路遠，啼哭數日夜，吾撫其頂而止耶？」楊追憶兒時語，大驚，禮拜，耳語達旦。臨別囑曰：「三十年後，見汝於淮上。」楊後開府淮安，一日薄暮，有野僧擊鼓，稱峨眉山萬世尊寄書。發函，得絕句詩七首。大索寄書僧，已不知所往矣。已而流賊焚鳳陽明祖陵，楊坐失救，論死西市，其詩始傳於世，而後二首祕不傳。楊公子昌朝云：「公臨刑無他語，但連呼好師傅數聲。」世尊，名大傅，今常在峨眉，往來人間無常處，人亦時時見之。寄楊詩云：</p>
<p style="margin-left:0em;text-indent:0em;" class="lg-abnormal"><div class='lg-row'>謫向人間僅一週　而今限滿恐難留　清虛有約無相負　好覓當年范蠡舟</div>
</p><p style="margin-left:0em;text-indent:0em;" class="lg-abnormal"><div class='lg-row'>業風吹破進賢冠　生死關頭著腳難　六百年來今一遇　莫將大事等閒看</div>
</p><p style="margin-left:0em;text-indent:0em;" class="lg-abnormal"><div class='lg-row'>浪遊生死豈男兒　教外真傳別有師　富貴神仙君兩得　尚牽韁鎖戀狂癡</div>
</p><p style="margin-left:0em;text-indent:0em;" class="lg-abnormal"><div class='lg-row'>難將蟒玉拒無常　勳業終歸土一方　欲問後來神妙處　碧天齊擁紫金光</div>
</p><p style="margin-left:0em;text-indent:0em;" class="lg-abnormal"><div class='lg-row'>頒來法旨不容違　仙律森嚴敢洩機　楚水吳山相共聚　與君共跨片霞飛</div>
</p></div>
<div class='div-other'><a id='mulu228' />
<p class='h3'>澄江和尚</p><p style="margin-left:0em;text-indent:2em">川西內江人。童年入道，行平等慈，徧參諸方名宿。專精戒律，深探藏海。別行一路，向上提持，一時遠邇皈仰。師在內水，開兩處叢林，所募書冊，梵本兩藏現存。說戒富邑，感有大山鋪五王神從座領戒之異。壽八十，塔於峨眉伏虎寺逝多林。</p>
</div>
<div class='div-other'><a id='mulu229' />
<p class='h3'>印宗和尚</p><p style="margin-left:0em;text-indent:2em">緜州人。齠齔披緇，制心一處。參方事畢，止錫四峨。每跏趺時，祥雲結蓋，猛獸柔心，無不調伏。歲逢亢旱，縣令遠延。蒲團剛至，甘霖充滿。一夕中，有四龍王，容貌殊特，衣冠甚偉，禮拜叉手，環立四向，至誠白云：「我本龍王，現居巖後。欽師道德，故來頂授。」師為咐囑，信受而去。次日摳衣後巖，見一石龕，四像儼然。天下衲子雲驟，越千三百。每於垂訓，道俗聆之，無不流涕。春秋七十有零。一日，敷坐告眾云：「諸上善人，吾世緣已盡。汝等各各殷勤戒定，莫習餘業，莫戀名利。須信春深一刻值千金，臨渴掘泉枉徒勞。」復厲聲云：「萬緣已盡，詎可再三？」召大眾念佛千聲，瞑目而逝。</p>
</div></div>
<div class='div-other'><a id='mulu230' />
<div class='div-other'><a id='mulu231' />
<p class='h3'>清貫之和尚</p><p style="margin-left:0em;text-indent:2em">諱性一，犍為人。自少於觀音寺三濟和尚座下出家。生平竭力殫心，利人濟物，靡有倦怠。後偕其徒可聞開建伏虎寺，結構精工宏壯，歷廿餘載乃成，遂冠峨山諸剎。臨終索紙筆，書偈云：</p>

<div class="lg regular" style="margin-left:0em;"><div class='lg-row'>年經七十六　自愧無長處　弘誓深如海　道心高似佛</div>
<div class='lg-row'>生生任我行　世世人天路　萬物常圍繞　那些隨分足</div>
</div><p style="margin-left:0em;text-indent:2em">擲筆端坐而逝。塔於寺右紅珠山，有塔銘。</p>
</div>
<div class='div-other'><a id='mulu232' />
<p class='h3'>清紫芝和尚</p><p style="margin-left:0em;text-indent:2em">諱性藏，渝城人。年十五祝髮，住白水寺三十餘載，開堂說法者九，有《語錄》行世。康熙癸丑，杖錫東行。乙卯歲，圓寂於揚州上方寺，書偈扇頭曰：</p>

<div class="lg regular" style="margin-left:0em;"><div class='lg-row'>年光五十七　世緣今已畢</div>
<div class='lg-row'>東海石頭枯　大峨如鐵壁</div>
</div><p style="margin-left:0em;text-indent:2em">書畢沐浴，趺坐而逝。法嗣瓊目，負靈骨歸峨建塔。</p>
</div>
<div class='div-other'><a id='mulu233' />
<p class='h3'>清繡頭和尚</p><p style="margin-left:0em;text-indent:2em">不知何處人，亦不言其名；惟髮繡成螺髻，無蟣蝨爬搔，人咸以繡頭和尚稱之。結茅於洪椿坪山左箐林中，止一鋤钁，種芋菜為食。夜則念佛、經行數十里，直造峨山之頂，黎明便還。不入寺院。或邀飲食，不赴。如是十數年，習以為常。繼而靜坐不再出遊。目不識丁，口能說偈。每食，先傾飯兩堆於屋前，擊竹梆數下，羣蛇羣鼠各出就食，食竟乃去。住山二十餘年，人皆異之。凡朝山者，往往造廬禮拜焉。</p>
</div>
<div class='div-other'><a id='mulu234' />
<p class='h3'>清舒光照禪師</p><p style="margin-left:0em;text-indent:2em">蘄水人。避世入峨眉絕頂，影不出戶者二十餘載。忽欲下山，鳴鼓上堂云：「九旬限滿，巧中藏拙。晝夜殷勤，拙中藏巧。養馴一箇水牯牛，頭角崢嶸毛不少。今朝肆足印莓苔，笑殺平田黃大嫂。辭世，形本無形，說亦無說，盡大地人難摸索。七十九年駐娑婆，彈指光陰如夢覺。舉步踢倒峨眉山，者邊那畔總一箇。」喝一喝，擲筆而逝。</p>
</div></div>
<div class='div-other'><a id='mulu235' />
<p class='h2'>附：塔銘</p><p style="margin-left:2em">塔銘，乃《高僧傳》之校詳者。文體雖異，事實是同，故附之。</p>

<div class='div-other'><a id='mulu236' />
<p class='h3'>別峯禪師塔銘</p><p class="byline"><span class='note-inline'>(宋)</span>陸游</p><p style="margin-left:0em;text-indent:2em">南山自長安秦中西南馳，為嶓為岷。東行紆徐起伏，歷蠻夷中，跨軼且千里。然後秀偉特起為三峯，摩星辰，蓄雲雨，龍蟠鳳翥，是名峨眉山。通義、犍為二郡，實在其下。人鍾其氣，為秀民傑士，出而仕者固多以功業文章擅古今。至於厭薄紛華，捐棄衣冠，木食澗飲，自放於塵垢聲利之外；而不幸為人知，不能遂其隱操，亦卒至於光顯榮耀者，如別峯禪師是也。師名寶應，字恆寂，生為龍游李氏子，世居峨眉之麓。少而奇警，日誦千言。然不喜在家，乃從德山院清遠道人得度。成童時，已博通六經及百家之說。至是，復從《華嚴》、《起信》諸名師，窮源探賾，不高出同學不止。論說雲興泉涌，眾請主講席，謝不可。圓悟克勤禪師有嗣法上首安民，號密印禪師，說法於中峯道場；乃挈一笠往從之。一日，密印舉：「僧問巖頭：『起滅不停時如何？』巖頭叱曰：『是誰起滅？』」師豁然大悟。自是，室中鋒不可觸，密印恨相得之晚。會圓悟自南歸成都昭覺，乃遣師往省，因隨眾入室。圓悟舉：「從上諸聖，以何法接人？」師舉起拳。圓悟曰：「此是老僧用者，孰為從上諸聖用者？」師即揮拳，圓悟亦舉拳相交，大笑而罷。圓悟歎異曰：「是子他日必類我。」師留昭覺三年，密印猶在中峯。以堂中第一座致師，師辭。密印大怒曰：「我以法得人，人不我傳，尚何以說法為？」欲棄眾去。眾惶恐，亟趨昭覺羅拜致懇，圓悟亦助之請，始行。道望日隆，學者爭歸之，雖悟、印二師，不能揜也。久之，南遊，見溈山佛性泰、福巖月庵果、疎山草堂清，皆目擊而契。或以第一座留之，師潛遯以免。最後至徑山，見大慧杲，大慧問曰：「上座從何處來？」師曰：「西川來。」大慧曰：「未出劍門關，與汝三十棒了也」。師曰：「不合起動和尚。」時徑山眾千七百，雖耆宿名衲，以得棲笠地為幸，顧為師獨掃一室，堂中皆驚。大慧南遷，師亦西歸焉。始住臨邛鳳凰山，舉香嗣密印。歷住廣漢崇慶、武信東禪、成都龍華、眉山中巖，復還成都住正法。道既盛行，士大夫亦喜從之遊，築都不會庵，松竹幽邃。閒日，名賢畢集，聞師一言，皆自謂意消。稍或閒闊，輒相語曰：「吾輩鄙吝萌矣。」其道德服人如此。俄復下硤，抵金陵，徙京口金山。金山自兵亂後，雖屢葺莫能成，至是始復大興。潭帥張公孝祥，延以大溈山。師與張公雅故，念未有以卻，而京口之人，自郡守以降，力爭之，卒返潭使。魏惠憲王牧四明，虛雪竇來請，師度不可辭，乃入東。凡住四年，樂其山林，有終老之意。而名益重，被敕住徑山，淳熙七年五月也。七月至行在所，壽皇召入禁中。以老病足蹇，賜肩輿於東華門內。賜食於觀堂，引對於選德殿，特賜坐，勞問良渥。師因舉古宿云：「透得見聞覺知，受用見聞覺知，不墮見聞覺知。」上悅曰：「此誰語？」師曰：「祖師皆如此提唱，亦非別人語。」上為微笑。時秋暑方熾，師再欲起，上再留，使畢其說，乃退。後十餘日，又命開堂於靈隱山中。十年二月，上製《圓覺經注》，遣使馳賜，且命作序。師老，益厭住持事。門人相與築庵於山北。今上在東宮，書「別峯」二大字榜之。紹熙元年冬十一月，忽往見住山智策告別。策問：「行日？」師曰：「水到渠成。」歸取幅紙，大書曰：「十二月七日夜雞鳴時。」如期而化，奉蛻質返。寺之法堂留七日，顏色精明，鬚髮皆長，頂溫如沃湯。是月十四日，葬於別峯之西岡。壽八十有二，臘六十有四。得法弟子，梵牟、宗性、道奇、智周、慧海、宗燦等。得度弟子，智穆、慧宗等百四十有七人。有慧綽者，山陰陸氏子，當以蔭得官，辭之，從師祝髮。上為敕有司定諡曰「慈辯」，且名其塔曰「智光」。說法數十年，所至門人集為《語錄》。三年三月，法孫宗愿，走山陰鏡湖，囑游銘師之塔。游與師交最久，嘗相約還蜀，結茅青衣喚魚潭上。今雖老病，義不可辭。銘曰：「圓悟再傳，是為別峯。坐十道場，心法之宗。淵識雄辯，震驚一世，矯乎人中龍也。海口電目，髦期稱道，卓乎澗壑松也。叩而能應，應已能默，渾乎金鐘大鏞也。師之出世，如日在空。升於暘谷不為生，隱於崦嵫，其可以為終乎？」</p>
</div>
<div class='div-other'><a id='mulu237' />
<p class='h3'>通天大師塔銘</p><p class="byline"><span class='note-inline'>(明)</span>王在公<span class='note-inline'>(東吳)</span></p><p style="margin-left:0em;text-indent:2em">大師諱明徹，號通天，乃陝西同州潘氏子。父名申，母鄭氏。母夢日從懷中出，遂有娠，以語申。申曰：「日乃照明之意，若生子，定不凡也。」氏曰：「若生子，送之出家。」後果生師。師少時穎悟，不雜言，好禮佛。家貧，師見僧必欲布施。施得一錢，以為喜。年十四，一日語母曰：「慈母愛我，何不自愛？」母曰：「何為自愛？」師曰：「曾許子出家，今正是時，子恐母成妄語耳。」母頷之，父亦無難色，遂送至五臺九龍岡，禮翠峯和尚為師。薙髮秉律，笑語不苟，識者已知其為法器也。師以十事律身：一、誓願悟道，二、誓固淨戒，三、誓不攀緣，四、誓目不視美好，五、誓滴水同餉，六、誓脅不著席，七、誓不慢後學，八、誓不畜餘物，九、誓修淨土，十、誓老不改行。師之十事，終身無遺。師一日告翠峯和尚曰：「阿練若處，飯僧可乎？」峯曰：「可。」師曰：「願充此役。」即於金閣嶺接待雲水，不憚勞瘁。入京都，跪門化糧供眾。一日見僧從鎮州來，有饑色。師問曰：「鎮州時儉乎？」僧曰：「然。」師遂以金閣嶺接待，囑知事者。辭大眾，束裝復至地名王蒯，聚糧飯僧。久之忽思，苦行以集福，非慧因也。一日，隻杖單瓢，徧歷諸方，參詢知識，殆十餘年。聞神仙山有鐵山和尚，特往參之。山曰：「子何之？」曰：「行腳。」山曰：「何不息腳？」師曰：「常行常息。」山肯之，遂授以衣法，囑曰：「此正法眼藏，自臨濟至我，歷二十五代，授受相資，如燈續燄。子今得之，宜韜光匿迹，保養聖胎。直得天龍推挽，方可出也。」翌日，師拜辭，入終南山，誅茅以居，不蔽風雨，食青松三載。乃往南嶽，賣柴供眾。禮五祖，上雲南雞足山。大理府有士夫眷屬參師，師不介意，不下單。士夫怒，遂白於郡，目為妖僧，將置之法。適中丞唐公正睡，夢一老僧項帶鐵索，謂公曰：「可釋我？」公覺而偵之，師正被窘，即言於郡釋之。留住建叢林，師以因緣不在彼，即行。後往小西天，行至曬經關。山中積雪不開，寒極，落一足指。復往汾地，髮長不翦，面垢不洗，和光混俗。或為乞丐於窰中，或作頭陀於樹下，或臥幽壑深林，或坐嶮巖古洞，數十年間，了卻大事。是時，懸巖撒手，嘯月吟風，無欲無依，得法自在。隆慶戊辰，從滇南出蜀，禮普賢大士，默祝曰：「若與此山有緣，晝示攝光，夜現聖燈。」是日，二事皆果。師遂歷閱巖巒，至千佛頂前，卜隙地栖焉。弔影孤單，宴坐終日，老熊作伴，煙霧為鄰。萬曆癸酉，就天門石下，構一海會禪林以安眾。師持水齋十年，色力愈壯。一日，夜遊光相寺，見聖燈飛熒者，種種變幻。復遊雷洞坪之巖下，路難措足，懸膝而下。過三宿，帶一法孫，幼有懼意。師曰：「此道非險，汝不修行，三途之路，實為懼也。」師臨返，以癭瓢三衣，懸之巖下為記。半月後，石崩如雷，衣瓢復至師所。事甚異，師匿而不傳。然是後道日增新，等心利物，海內英賢，參叩不絕。有內貴王公慈舟、蒼明隱公等，同謁師，執弟子禮，披緇祝髮，皆蒙法印。二公回燕都，聞於宮禁。萬曆丁亥，賜紫衣袈裟及《龍藏》一部。復遣太監本張公，持送帑金，莊嚴經閣，以鐵為瓦。敕賜額曰「護國草庵寺」，為今之圓覺庵，即初時安眾地也。梵剎凡八，草庵寺之外，有大佛寺、慈聖庵、迴龍庵、蓮華庵、十方院、太子坪、法慧庵，師之餘蔭也。皆無窮師葺之，常聚禪侶千百餘，法道大盛。五竺梵僧，聞風踵至。辛卯歲，成都亢旱，當道以肩輿迎師。師甫及界，雷雲大作，霖雨如瀉。師曰：「置我雨中，待雨充足而返耳。」眾愍之，舁師回。師至山中，築壇說戒。自成戒衣五百副，隨成隨授，不憚勞苦。侍者曰：「師過勞矣！」師曰：「世尊尚不舍穿鍼之福，我何人斯，而敢言勞耶？」一生無妄語，蓋其生而性成，不假誓願而然，七十六年如一日。法臘六十二。於萬曆辛丑年十一月初二日，示微疾。呼法眾悉集，謂曰：「我有十事律己，終身無改。當此末法，汝等依行二三，即吾徒也。」說偈云：</p>

<div class="lg regular" style="margin-left:0em;"><div class='lg-row'>七十六年幻化身　東西南北苦勞生</div>
<div class='lg-row'>今朝惹得虛空笑　大地原來不是塵</div>
</div><p style="margin-left:0em;text-indent:2em">擲筆而逝。弟子以龕貯之。聞於內，特遣中貴雲骨公，齎金五百兩，修建骨塔。三年後，啓龕視之，師容如常。外加以漆，不掩龕，塔於圓覺庵左，匾曰「證涅槃門」，時常放光云。銘曰：</p>

<div class="lg regular" style="margin-left:0em;"><div class='lg-row'>深山大澤　實產龍蛇　當其未奮　如井底蛙　師之生也　天植其性　師之來也　大法日盛</div>
<div class='lg-row'>慧刃當權　愚癡絕命　匿迹韜光　弗求弗競　時節既至　盛德已彰　聲動慈宮　恩寵異常</div>
<div class='lg-row'>帑金不惜　莊嚴特勝　接物利生　人天恭敬　世緣既謝　素志已償　幻泡一擲　如棄敝囊</div>
<div class='lg-row'>嗟嗟末世　尚有典型　師其寂矣　孰不懷欽　我聞法身　無來無去　遺蛻禪龕　千秋永賁</div>
</div></div>
<div class='div-other'><a id='mulu238' />
<p class='h3'>別傳禪師塔銘</p><p class="byline"><span class='note-inline'>(明)</span>陳以勤<span class='note-inline'>(大學士)</span></p><p style="margin-left:0em;text-indent:2em">余幼聞別傳禪師，聲迹訇然。為蜀人士所歸仰。今年秋，遊大峨，自白水登絕頂，覩樓殿像設，崇雄絢爛，多師所經營。歸而問「道左宿草之塋」，師舍利藏焉！為停輿瞻歎久之。已而僧維峨、維靜，持軸請曰：「此禪師功行之略，幸憐而賜之一言，以詔法胤。」余既早慕師，師滅度且三載，石塔之文，闕如有待。而余遊適與會，似與師有少緣，因不辭而銘之。</p>
<p style="margin-left:0em;text-indent:2em">禪師諱慧宗，字別傳，姓汪氏，湖廣德安府雲夢縣人。祖贊，父崇義，世嗜善不倦。師生而至性凝簡，不墮世相，見者識為龍象器。七歲，投白鶴寺僧通徹剃度。正德戊寅，入蜀綦江縣海印石門永壽寺，從師宗實具戒。嘉靖甲午，遊峨眉，覩普賢瑞像，圓明殊勝，因敬生悟。更從僧宗寶學究竟法，印契西來密旨。蓋師所參叩，而宗寶為之印正云。峨頂舊止鐵瓦殿一，歲久浸圮，登遊回向之徒，無所棲止。師惻然曰：「此震旦第一奇勝覺場，忍令隕墜乎？」丁酉八月初，於大士像前發信願，毅荷擔法門為任。乙巳歲，於雙飛橋飯僧，結十方淨緣。自是減衣鳩食，銖積寸纍，以圖興葺。會刑部徐君讞至，檄師募化遠邇，乃克集事。遂飾新舊宇，創建新殿。瓦以銅者一，前為板殿七，後為板屋五，環以廊廡，鑄普賢銅像一，銅佛六十五，咸奉峨頂。又於白水建伽藍殿一，鑄銅佛大像三，費數千金。先後鑄銅鐘三，一置白水永壽，一置老寶樓。樓鐘最巨，重以斤計，二萬五千。丙寅，鑱闢雙飛橋路，闊一丈，長二里許。隆慶丁卯，植松柏杉柟十萬八千株，蔭覆巖岫。蓋師安住峨眉者，且四十年，諸所崇飾洞天、名藍之勝，願力慧利，不可思議矣。己巳，始出山，遊京師，法譽彌振。內給賜金萬歲牌一座，洎旛幢法物，《華嚴經》二十四部。萬曆甲戌，渡海禮觀音大士。雲氣中，涌出金蓮，白衣冉冉示現。同航者五十人，獨師及成都僧翠峯見之。師鐫三石像巖端，以報慈貺。曾於松江建大法會。戊寅，遊五臺，駐錫老焉。後雖至京師，仍入五臺。己卯十二月五日，無疾示化。朝廷遣內璫張暹、劉礱，監視茶毗。弟子鎮滄負骨還峨。以辛巳夏，瘞今塋，在四會亭下。世壽八十一，僧夏七十五云。師平居獨持戒律，不喜作頌讚歌曲。嘗曰：「吾宗本無言說，三藏法寶尚係糟粕，更饒舌何益？」告寂三日前，忽云：「吾將西歸。」澡後更衣，結跏澄息，誦佛號不輟。至期陞座，召諸弟子曰：「吾素不留文字，今不能無言。」因唱偈曰：</p>

<div class="lg regular" style="margin-left:0em;"><div class='lg-row'>生本無所生　死亦何所有</div>
<div class='lg-row'>這具臭皮囊　今朝成腐朽</div>
</div><p style="margin-left:0em;text-indent:2em">師目瞑，諸弟子鳴鐘而泣。鐘止目開，續唱曰：</p>
<p style="text-indent:2em" class="lg-abnormal"><div class='lg-row'>一聲吼破太虛空　爍爍禪光橫大有</div>
</p><p style="margin-left:0em;text-indent:2em">恬然而逝。嗚乎！當此剎那頃，前後際斷，妙機瞥發，不覓津航，直登覺岸。其視三界空華，如煙消冰釋，了無罣礙，豈膠著教相者可同年語耶？或疑叢林古德，蒲團枯坐，墮體刳心，棒喝縱橫，吻乾舌敝，尚隔真乘，渺無階漸。師於此等，若不措意，建刱莊嚴，如救頭然，何其大事了脫，自在乃爾？余意師體內融，證入親切，懸解密詣，誰得而窺之？又或夙根種智，早得玄珠，特乘願輪而來，了菩提未盡緣耳。且夫大乘法門，理事不二，即境融心，則大地山河，通達無礙。以心涉渡，觀空息想，亦屬塵勞。則願心內弘，莊嚴外度。以無為之正覺，顯妙有之機用，豈可猥云有漏之因少之？今世衲子，持鉢東西，豎拂闓道，人增疑慢。師所至，王公大人，下及四眾，洗心傾嚮，投施山積。無量淨業，隻手支撐，塵沙之役，咄嗟立辦。斯其福慧機神，感通人天，誠有不可以意想測者。師之種樹峨山也，內江趙文肅公贈之氆氌衣。其航南海，觀音大士示現雲間，陸宗伯為作偈言。二公近世名卿，精諳內典者，契許若此，可以觀師矣。鎮滄，師上首，能歸骨數千里外。峨、靜，又滄高弟，拳拳於譔德耀後，咸可謂錚錚者已。銘曰：</p>

<div class="lg regular" style="margin-left:0em;"><div class='lg-row'>巍巍勝峯山　東旦名第一　慧日現光明　普照大千界　師來瞻禮初　頓生敬信心</div>
<div class='lg-row'>誓告大士前　願廣人天福　鑄作黃金相　百寶騰祥光　鎔範一鼓銅　洪鐘懸萬石</div>
<div class='lg-row'>崇新大道場　丹雘一何須　儼如兜率天　劖巖成砥道　萬樹栴檀蔭　疑師乘願輪　來畢淨土緣</div>
<div class='lg-row'>弘此大方便　妙力無邊際　所以彈指頃　莊嚴具足備　我聞真圓體　\一切空萬幻</div>
<div class='lg-row'>空有亦皆捐　況乃世間相　問師何以然　法無有二故　假相以明空　心境了無礙</div>
<div class='lg-row'>有為則有漏　無著即上果　師傳佛心印　不涉有情見　行遊與坐臥　無非真實諦</div>
<div class='lg-row'>居不閱竺典　頌讚未嘗作　不出廣長舌　棒喝呈伎倆　或疑所修為　行高而解少</div>
<div class='lg-row'>問師何以然　言語道斷故　達磨自西來　直指心體妙　一法無亦無　何用三藏教</div>
<div class='lg-row'>師秉正法幢　峨峯顯慈迹　緣訖五臺山　先期自知化　雙趺坐說偈　文字豈不諳</div>
<div class='lg-row'>不落蹄筌故　忍發師子吼　去住本無心　瞥爾法自露　靈骨歸名區　舍利晶光浮</div>
<div class='lg-row'>我讚師功德　鐫之無縫塔　峨月有缺圓　峨雪萬古在　師名皎如雪　法同圓月輪</div>
<div class='lg-row'>性則超太虛　不起亦不滅</div>
</div><p style="margin-left:0em;text-indent:2em">萬曆十年壬午十一月望日</p>
</div>
<div class='div-other'><a id='mulu239' />
<p class='h3'>無瑕禪師塔銘</p><p class="byline"><span class='note-inline'>(明)</span>邊維垣</p><p style="margin-left:0em;text-indent:2em">無瑕禪師，名廣玉，資縣人，生而沈靜古朴。年三十餘，遇異人，遂別家，至大足縣寶頂寺，祝髮受戒。戒師問曰：「僧在甚處來？」玉曰：「師在甚處問？」師曰：「慧燈高照起看。」玉曰：「威音飛進鐵圍城，洞遊蹋破無生地。」師笑曰：「原是大手。」玉去，遊峨眉山。九老洞中見白老師，師曰：「誰也？毛頭將禪杖過來，我打。」玉曰：「雖在亦非在，真人超天外。這杖打空中，枉自辱四大。」師曰：「如是，如是。」玉又至鎣華山，依慧堂禪師，大悟宗旨。一日，與大眾登絕頂，望見天彭九峯之勝。自負熟麪三斤，徑詣九峯，棲息聖燈巖洞中，趺坐四旬，採南星苗食之。夜常有一老熊，驚跳巖前。玉方攝念，熊不敢近。頃之，一虎至，咆哮躑躅，玉定寂如故，虎移時遁去。由是名振四遠，沙門從方外來者，咸頂禮師事。檀越為之刱寺，名曰「雷音」。數百里內，向風虔拜。不問老幼賢愚，有病者，手為捬摩；或取頂帽敝繻，丸之令服，無不立效焉。萬曆癸未十二月朔，自言：「十二日當化去。」其徒泣留之，弗果。至甲申二月望日，又曰：「三月初一，是吾涅槃期矣。」遠近聞者，登山爭覩，且與其徒苦留之。乃以初七日之晨，沐浴剃髮，趺坐道偈云：</p>

<div class="lg regular" style="margin-left:0em;"><div class='lg-row'>反身登臺化樂天　隻手單拳不用船</div>
<div class='lg-row'>百萬人天獅子吼　空中還有不二禪</div>
</div><p style="margin-left:0em;text-indent:2em">及昧爽，即雷電風雨大作，山谷震動若崩，端坐而化。至今容體儼然若生，髮亦漸長如未剃時，四方來觀者，無不驚異云。</p>
<p style="margin-left:0em;text-indent:2em">青霞外史邊維垣曰：「余聞之先師云：『朝聞道，夕死可矣。』夫死生亦大矣，而以繫於旦夕之間。故冥然而生匪生也，全歸而死匪死也。士號稱仲尼之徒者，類能力排佛老，而昧三戒之旨、叛五常之懿，寄蝸牛於蘧廬，滅蟭螟於蚊睫者，何限？以今觀於玉公，其視生死旦暮，若過客之在逆旅，行止去留，一任其便。蓋飄飄然太虛之風雲也，是誠得道也與哉？」</p>
</div>
<div class='div-other'><a id='mulu240' />
<p class='h3'>無窮大師塔銘</p><p class="byline"><span class='note-inline'>(明)</span>王在公<span class='note-inline'>(東吳)</span></p><p style="margin-left:0em;text-indent:2em">古語云：「吾有大患，為吾有身。」是六十二見之根蒂，八萬四千塵勞之窟宅，世間無有一人不受其沈錮者！智者觀之，如同幻泡。無礙菩薩曰：「見身實相者，不起見身；及見滅身，身與滅身無二無分別。於其中不驚不懼者，是為入不二法門。」嗟，嗟！白衣無論，既號為釋子，乃不知實相，不識因果；往往著此不淨之軀，破戒造業，無所不至，況求其能行道乎？末世中，忘身為法者，得一人焉，無窮師是也。師為重慶銅梁縣田氏子，諱真法，無窮其號也。於萬曆癸酉，忽悟人世無常，頓棄妻子，徑至大峨山，禮通天和尚，祝髮受具。繼禮五臺，然三指。回山日，倍增精進。絕人我，忘形骸。或汲水以代勞，或肩糧以供眾。後為侍者，持巾瓶數年。一日，長跪於和尚前，請開示。和尚曰：「若問修行事，也奇特，也平常。制心一處，無事不辦。」師點頭禮謝，即向齋廚作務。運柴執爨，不憚勞苦。眾食畢乃食，僅糠粃而已。一日，損一盌，遂不辭而下山。至嘉州沿門募化，得盌三千而還。早晚佛前發弘誓，身心俱竦，觀者斂容。乃然身燈四十八炷，用表四十八願。《法華經》中藥王焚身燒臂，智者大師誦至是真精進。是名真法供養如來，即獲旋陀羅尼。見靈山一會，儼然未散。復往九老洞，住年餘。除持鉢外，趺坐不發一語，心若死灰，形如槁木，恬然不以為意。又詣荊南栖一禪寺，每日持《華嚴》三品，以為常課。師不善書，發心出血，請僧書《華嚴經》一部，以報四恩。書畢，曰：「未也。」又出血復書一部，見者無不囁指。有廣元王，捐金造滲金大士三尊，奉師供養。師復於楚、蜀二地，募造「大悲千手觀音像」一尊，法身高三丈餘。載至峨眉，值李令公，以像嵬峨，乃卜東關隙地，置像作鎮焉。萬曆辛卯，同孫性寬至北都，奏請慈宮，出帑金若干兩，敕建大佛寺，及大悲正殿。前三門，進五層，巨棟雕梁，為宇內壯觀。後建藏經閣，以貯大藏及水陸聖像一堂，規模嚴飾。又於萬年寺側，創建慈聖庵一所，樓高五級，接待雲水，以作光相寺之化城也。前後欽賜五大典一十二部，百吉幡二幢；聖母親持《華嚴經》一部、《法華經》一部，皆宮錦裝成，非人間所有。有梵僧持金書貝葉經一函，非中華物也。後聖母復齎金若干兩，置莊田百畝，以充兩常住飯僧費，皆重師故，復賜師紫衣。師於癸卯年，進北都謝恩，住京師之延壽寺，示寂焉。世壽六十七歲，法臘五十一。時朝廷差內使姜公、蘇公，發送靈骨回山，瘞於鉢盂山之麓。今法子森然，二剎規繩秋毫無改，皆師忘身為法、制心一處之明效也。銘曰：</p>

<div class="lg regular" style="margin-left:0em;"><div class='lg-row'>大道玄同　孰知其然　一相無相　乃法之源　處世百年　猶若閃電　止因顛倒　妄著身見</div>
<div class='lg-row'>師念最重　無過度生　何以表願　然此肉燈　肌膚焦灼　觀者為恫　師顏不動　如燒虛空</div>
<div class='lg-row'>四恩未報　日夜籌量　惟憑法力　庶可酬償　兩書華嚴　<span class='corr'>刺</span>血為墨　六相十玄　總在一畫</div>
<div class='lg-row'>圓融行布　剖破疑團　重重法界　現一毫端　有為無為　原無分別　入此法門　紅鑪鍛雪</div>
<div class='lg-row'>造像建剎　寵賁煌煌　承前啓後　法道以昌　報緣既盡　怡然示寂　遺範若斯　山川增色</div>
</div><p style="margin-left:2em">明萬曆四十七年己未冬日</p>
</div>
<div class='div-other'><a id='mulu241' />
<p class='h3'>貫之和尚塔銘</p><p class="byline"><span class='note-inline'>(清)</span>宋肄樟</p><p style="margin-left:0em;text-indent:2em">從上古德，載《傳燈》者多人，列散聖者亦不乏。蓋其辦一片實心實行，自然上契諸佛鼻孔，固不在源流拂子討活計也。峨山為大行菩薩道場，非實行不能住；即勉住，亦不能著行迹、彰聲施。惟以行承行，契菩薩心，其人始傳。通天大德而後，再見貫之和尚焉。師之法嗣曰可聞，得法於昭覺丈老人。受付囑，以師行由，囑予為塔銘。余雖未獲覩師道貌，而耳食其名已久。重以可聞禪師命，烏敢辭？謹按：師生於上川南犍為邑，父姓王，諱清，母某氏。師甫離襁褓，穎慧過人。年十二，遭父喪。雖日讀儒書，而厭塵勞為苦海。每聽僧說法，怡然自得，出所有以供養之。三次白母：「願出家修大乘法，報雙親恩。」母聽之，遂送嘉州金碧庵，禮三濟和尚剃染，名以性一，字以貫之。自後窮研內典，遇十方雲水之衲，殷勤恭敬，虛心請益。聞一妙諦，如獲至寶，其勇猛精進如此。年三十，值三濟師圓寂。師於辛巳歲，就夙明法師受沙彌戒。甲申蜀亂，隱於銅河獅子山，結茅以居，接待禪客，堅修淨業。師逆知大兵之後必有凶年，躬率屬眾，墾耕積食。逮丙戌、丁亥，果荐饑饉。斗米值金三十，市竟乏糶，轉溝壑者無限。師盡出所貯，飯諸方大眾，全活甚夥，毫無德色，其先見而能博濟如此。戊子歲，詣嘉城，請澄江和尚授具戒。庚寅歲，因峨山諸剎兵燹之餘，香火荒涼。虎狼窟穴，行人絕迹。食窘僧饑，師以為憂。竭囊糴米，運供峨山之僧，僧咸德之。因而四峨山印宗、瞿如二禪師，謀於通山耆宿，以伏虎名勝久廢，請師開建。師謙讓未遑，敦懇，乃諾。辛卯之春，命眾誅茅。甫至橋邊，白額遂傷一人。師乃親率僧俗，以往闢草萊、覓舊址。殿基傍有臥虎驚出，搖尾而去，不敢為害。其道德足感異類如此。自是結茅山麓，為虎溪精舍。殫心盡力，接待諸方，歷十餘載。凡登峨宰官，莫不高其願力，勸修伏虎叢林。始興工結構，歷廿餘載乃就。創建前後左右殿堂樓閣，共百十餘間。巍然煥然，為峨眉第一大觀。俾朝山遊旅，賓至如歸矣。蓋師之踐履純熟，用心堅固，以利人為志，以濟物為懷，不惜身命，成此因緣。故不須說法，而無處非法；不必安禪，而無時不禪也。康熙辛酉三月廿八日，示微恙。四月初三日子刻，命諸職事及大眾課誦畢，請入方丈序列。索紙筆書偈云：</p>
<p style="margin-left:0em;text-indent:0em;" class="lg-abnormal"><div class='lg-row'>年經七十六　自愧無長處　弘誓深如海　道心高似佛　生生任我行　世世人天路　萬物常圍繞　那些隨分足</div>
</p><p style="margin-left:0em;text-indent:2em">令眾齊念大悲名號百餘聲，擲筆端坐而逝。法屬舁至影堂，供養旬日，顏色如生，異香滿室。茶毗之日，白氣冲霄。塔靈骨於寺右五里許，名紅珠山，與大峨同不朽云。銘曰：</p>

<div class="lg regular" style="margin-left:0em;"><div class='lg-row'>乘悲願來　原為斯人　七十六載　勞形苦身　濟人利物　廣結淨因　不打口鼓　念念發真</div>
<div class='lg-row'>心奉塵剎　以報佛恩　果然伏虎　搖尾吟呻　說偈坐逝　無減無增　紅珠山下　白毫日新</div>
</div></div>
<div class='div-other'><a id='mulu242' />
<p class='h3'>可聞禪師塔銘</p><p class="byline"><span class='note-inline'>(清)</span>王廷詔<span class='note-inline'>(翰林編修)</span></p><p style="margin-left:0em;text-indent:2em">登峯者必造其極，則不致仰嵐以行；探幽者必窮其奇，而未始不窮其奧。大道有所從入，高遠有所自始，其理一也。峨眉為普賢道場，銀色世界，清標震旦，鶉首井絡，為南戒宗。天下之仰慕名山者，莫不摩頂踵、息妄緣，閒關峻嶺之一登，覽其勝而不可即至。何幸於疊嶂層巒之下，拾級升階，緲杳空冥之中，得蒙指示。伏虎禪林，實始於晉。歷代住錫其中者，非具大智慧因，不能導引羣迷、解塵網而開覺路也。虎溪靜衲，代有名者；今之紹衍宗乘，指南衲子者，惟可聞大師其人焉。師，金陵太平當塗趙氏子。父欽，母王氏，世篤清修，屢兆祥符。將誕之夕，母夢白蓮華放，以語欽，欽曰：「蓮華淨潔，不被汙淤泥。若生子，定不凡。」果生師，賀者聽啼，而知為英物。髫齡，天姿穎異，善根夙具。一日，白椿萱出家，頷之。辛巳歲，送青山禮慶齋，祝髮披緇。癸未秋，因護送普賢大士香像，峨山供奉，齋眾禮畢。甲申春，慶師甫事言旋；值世運滄桑，兵火流離，惟有遙望青山而歎道阻耳。寓嘉陽金壁庵，未幾，而慶師圓寂。塔師禮備，見是庵近<span class='corr'>市</span>，朱紫混淆，難久居住。因知貫之和尚，住洪椿。閱三載，涵養純粹，願輪深廣。通山耆舊，以大清定鼎，全川蕩平；伏虎為登峯首剎，久委榛莽，請大師開建，接待遐邇緇素。但柰規模弘敞，幅員遼闊，籌量至再，欲得擔荷煩劇，相與有成，而難其人。師竊有志，願殫心力，因禮為師，更名海源，號可聞，毅然預勞，董監院事。尋當年基址，漸次開闢。朝昏竭蹶，鳩工庀材，繼以規矩準繩。辛卯歲，結茅屋，蔽風雨。庚子夏，修建紺殿瓊樓，璀璨煇煌。塑大佛三尊、諸菩薩金像，皆莊嚴妙好。禪堂齋所，僧寮雲水，廚庫倉浴，橋亭三門，局次有序，積年告成。又於路旁，豎立茶房，待行人饑餐渴飲。五十年來，而工始竣。悉賴本省文武護法宰官，捐金布施。檀那善人，共襄盛舉。誠峨山叢林之大觀，師苦心擔荷之勳德也。徒寂玩，勤修密行，見購棟梁之艱難，發願寺之前後左右，廣栽杉柟柏樹；準《法華經》，一字一株，待將來興作之需。倏爾，樹林陰翳，禽鳥和鳴，勁節萬竿，鳳集飲露矣。第獨是山志未修，缺然於懷。壬子秋，幸逢華陽虎臣蔣太史，解組來峨，隱寺之蘿峯庵。與師同梓里，有乳水之合。因得其旁搜博採，纂輯成編，付之剞劂，播傳海內，師夙志遂矣。辛酉歲，貫和尚西逝。師從遺命，繼至省，參昭覺丈雪和尚。昭問：「何處來？」師云：「峨眉。」昭云：「來時龍門洞水滿也未？」師云：「湛湛地。」昭云：「是汝湛湛地？龍門湛湛地？」師以坐具摵一摵云：「老老大大，作這箇語話。」昭留累月，徵詰多番，乃書偈付囑曰：</p>
<p style="margin-left:0em;text-indent:0em;" class="lg-abnormal"><div class='lg-row'>萬歲池深係岸固　從來不許人輕掬　俄分一滴與願王　徧界為霖洒甘露</div>
</p><p style="margin-left:0em;text-indent:2em">弘臨濟正脈，慧日法流，隨機設教。禪衲踵至，客過留贈。師沈厚謹慎，達官長者、縉紳文學，特加禮重，遠近不殊焉。嗣於甲子歲，走門人與峨赴江浙募藏經。承命向往，言行真實，人無閒言。故立談之頃，莫不歡喜成就。數月之間，印刷梵本大藏五千餘卷，並方冊全藏，二部載歸。語云：「佛化有緣人，信不虛也。」續賴大參憲傅、大參戎佟，捐豎崇樓，以貯經櫝。壬申，接俗籍來書，情詞敦切。念及自孩至長，雙親撫育無窮，不能忘情於懷。南旋故園，祭奠考妣先塋。焚香百拜，薦冥福幽，用報罔極之恩。從而禮補怛、歷名勝，大暢宗旨，仍返虎溪。走門弟子明宗赴吳越八載，苦行募裝彌勒大佛、阿彌陀佛、大悲菩薩、護法關聖，繪水陸諸聖像全堂，皆備極莊嚴。由舟迎歸，水不揚波，安穩到寺。非大願力，焉能如意若斯耶？寺有紙錢街、高家堰、乾壩、鴨子池，四處齋僧田畝，得供饔飧。列列護法，給示蠲差在案，永護常住於不朽矣。蓉城北關有古剎，名曰金繩，創自五代。獻逆焚劫，僅存瓦礫。大中丞于公，肇建招提，為選佛之場。修書遣使，請師卓錫開法，辭未應命。再使敦請，情不容已，飛錫進院。氣象一新，風幡重展。德教愚蒙，齒頰皆香。禪衲追隨，杖履仰承。益智增慧者，摩肩接踵。兩更寒暑，靜念頓生。倦省會繁華擾擾，何異塵勞？翻然退院，歸老虎溪。寸絲粒粟，悉歸常住。付囑法孫靈樞，承接住持。耳提面命，當自磋磨，方可報上憲護持佛教德意，尤足見善於繼志述事。遂扶杖辭歸，意願窮巖遁迹，長謝故人。露頂趺坐，曠志怡懷，然尚未得從心所欲。庚辰中元，修盂蘭會。初七日，命懸水陸聖像，午後示微恙。次日初八，曰：「生寄死歸，時節已至。」集眾雁堂，與峨、正安等侍側。叮囑身後常住諸事畢，盥洗搭衣，書偈，端坐示寂。偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>七十年來　波波挈挈　推倒普賢　喚惺彌勒　正恁麼時　天空海闊</div>
</p><p style="margin-left:0em;text-indent:2em">舁供影堂，色笑猶生。緇素奔赴者，日有千眾，羅列座前。焚檀頂禮，慟哭填咽。建窣堵於雙峯之陽。師生於崇禎辛未，世壽七十，法臘六十。今已三週，法嗣與峨、照裕，以塔銘未修，師德無聞，請銘於余。余與大師夙契有年，知其一生為人，光明洞達，弘慈濟世。誼不敢辭，因援筆而為之銘。銘曰：</p>

<div class="lg regular" style="margin-left:0em;"><div class='lg-row'>金陵閒氣　篤生奇英　來禮願王　不遠道程　貫翁高足　頡頏經綸　開建伏虎　擔荷營營</div>
<div class='lg-row'>五十年來　巋然告成　紺殿陵空　日月倒影　一見昭覺　水滿龍門　以是夙緣　雲集千人</div>
<div class='lg-row'>苦心開法　妙舌婆心　直指人性　臨濟上乘　道德彰聞　傾動中丞　金繩酬對　為世典型</div>
<div class='lg-row'>退休逸老　去來分明　唱還鄉曲　彌勒惺惺　解脫真脫　破人疑情　蘆花江上　月皎風清</div>
<div class='lg-row'>雙峯之陽　窣堵堅精　舍利斯藏　萬祀垂馨</div>
</div></div></div>
<div class='div-other'><a id='mulu243' />
<p class='h2'>附：伏虎寺開學業禪堂緣起</p><p class="byline"><span class='note-inline'>(明)</span>釋海明<span class='note-inline'>(破山)</span></p><p style="margin-left:2em">此文於教育後進，振興叢林，大有關係。故附於高僧之後，俾住持叢林，教育後進者，知所本焉。</p>
<p style="margin-left:0em;text-indent:2em">蓋聞佛法無主，要假人弘。得人則興，失人即廢，所以達人不可無。是人也，非生而知之者。吾教建叢林，立規矩，意在養育賢才，陶鑄後學，繼往開來，如日月光明乎天下。柰何海內叢林，悉忘此意。予不得不犯天下所忌，敢以古今興廢，試一論之。上古叢林聚眾，朝夕激揚，使悟本心。冀各為一方眼目，輾轉傳化，續佛慧燈。以故古時穎脫者，不知其數。此佛法得人所以興也。邇來叢林雖在，古法盡亡；招賢弘教，杳絕無聞。自愚愚人，輾轉蒙昧。致使初學有志者，無處棲泊，蹉跎白首，不知佛義。此佛法失人所以廢也。不思叢林者，何所取義？如來無量劫中，修行難得無上菩提。演布三藏，欲後人講誦參討，自見本心。古人知此，所以建禪堂以安學者，使用力於此。代出高人，如林內具諸棟梁材，故曰叢林。豈如今日驅賢養愚，忘本務末，以了叢林之事。此非木之叢，實草之叢也。況諸施中，法施為最。如來為法降生，為佛子者，不知本末先後，謂之倒置。致佛日不明者，誰之咎歟？故知達人必出叢林，興廢關乎主者。唯主人權柄在手，指呼是從。蒞是位不行是道，佛祖寧不皺眉耶？明自參學以來，經歷多載，見今思古，每自傷歎，何今古相反若是耶？古亦人也，今亦人也，古人何增？今人何減？特因昧本忘恩，不思不行而已矣。若海內叢林，一一皆能體佛心而行佛事，則天下咸成佛國，何今古之閒然？況今教禪律流，各執一邊，互相矛盾，鮮窺大全。詎知無上妙道，出於口為教，契於心為禪，軌乎身為律，三法本一人所行。今乃分疆自畫，去佛法遠矣。明不揣薄劣，憂佛道之不行，慮人心之忘古。值峨眉伏虎貫之禪師，建一學業叢林，集有志緇流，究性相之深詮，窮離文之妙旨；破目前之堅礙，消歷劫之固執。融五教十玄於毛孔中，會六相五宗於揚眉處。通變自在，迥異常情。達磨不向東來，釋迦未曾出世。以斯先覺復教後覺，內外典籍，貴以貫融。罷參者休心無事，初進者勵志向前。不計歲月，以徹為期。圓性達人，必從此出。心包法界，體合真空。即一切，非一切；雖度生而無生可度。佛即我，我即佛；雖成佛而無佛可成。佛法之興，安有涯量？故欲佛法興，莫先於得人；得人莫先於整叢林以教後學。捨此而欲佛法興者，吾莫知也。由是觀之，無賢主則不出達人，無達人則不興佛法。反覆推尋，主人為最。此位任大，毋自抑小。宜去高去慢，虛心待物。視此身為天下學人之父母，視天下學人皆我一家之子弟。內則為之聚糧辦衣供油，以資歲月朝夕之需；外則為之請出世名宿，以作模範。熏之陶之，日益日損，方不失為主人之實。明耳之快然，研墨運楮，以助其喜。昔世尊以佛法付囑國王大臣，誠有見於末法之弊，非主持世道者，不能弘揚吾教。願今舉世宰官達士，世道既平，亦宜傍興佛法。蓋三寶乃世間福田，下得一種，收得一斛。諺云：「山中無老衲，朝中無宰相。」安知滿朝文武，非昔修行苦行僧耶？惟冀不忘前因，各出手眼，共報佛恩。使天下叢林俱興佛法，賢者進而愚者化。佛教則煥然一新，王道亦不教而善。此二教兼化並行而不相悖之大義也。願與同志共勖之。</p>
</div>
<div class='div-other'><a id='mulu244' />
<p class='h2'>附錄：馮楫、范文光、蔣超三居士傳略</p><p style="margin-left:0em;text-indent:2em">宋馮楫，遂寧人，號不動居士。由太學登第，初訪道禪林。晚年專崇淨業，作西方禮《大彌陀懺儀》。歸鄉郡，作淨土會，感香鑪中白光亙天，舍利隱現。靖康兵戹，名山藏經多燬。楫積俸資，造大藏經四十八藏，小藏四大藏。後以給事中出帥瀘南，率道俗作繫念會。及刺史邛州，預知死日，於廳事設高座，著僧衣，登座，謝官吏，橫拄杖於膝上，說偈而逝。按華嚴寺，馮守誦《華嚴經》，感玉女饋餐，即此也。</p>
<p style="margin-left:0em;text-indent:2em">明范文光，字仲闇，內江人。以孝廉，官郎中，詩文名世。初棲心禪學。晚年棄官歸。值明末蜀寇亂，避於峨眉山中，約蓮社，修淨土業。</p>
<p style="margin-left:0em;text-indent:2em">清蔣超，字虎臣，金壇人。始生時，其祖母夢峨眉老僧託生。及長，亦自言夢身是僧，常於山谿濯足。早年成進士，入翰林後，督學北直。事竣假歸，即溯峽遊峨眉，食長蔬，寓伏虎寺經年。輯《峨眉志》，甫脫稿，以疾至成都就醫藥。一日索紙筆，寫詩八句，趺坐念佛而逝。詩曰：</p>

<div class="lg regular" style="margin-left:0em;"><div class='lg-row'>翛然猿鶴自相親　老衲無端墮孼塵　妄向鑊湯來避熱　那從大海去翻身</div>
<div class='lg-row'>功名傀儡場中物　妻子骷髏隊裏人　只有君親無報答　生生常自祝能仁</div>
</div><p style="margin-left:2em">此三居士，歸依三寶，清淨自居。身雖在家，心不染塵，徹悟禪宗，篤修淨業。現宰官身，行菩薩道。是火裏之青蓮，為佛門之外護。故附於〈高僧〉之後，以其志同道合也。</p>
</div></div>
<p class='juan'>峨眉山志卷五終</p>
</div><!-- end of div[@id='body'] -->
</body></html>