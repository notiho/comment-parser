<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>徑山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu268' />
<div class='div-other'>
<p class='h1'>卷之六目錄</p><div style="margin-left:4em"><img src='../images/GA032p0525_01.gif' alt='GA032p0525_01.gif' /></div>

<ul class="">
<li><p style="margin-left:2em">塔銘</p>

<ul class="">
<li><p style="margin-left:2em">大慧普覺禪師塔銘　張浚</p>
</li>

<li><p style="margin-left:2em">元叟端禪師塔銘　黃溍</p>
</li>

<li><p style="margin-left:2em">古鼎禪師塔　危素</p>
</li>

<li><p style="margin-left:2em">癡絕禪師行狀　趙若琚</p>
</li>

<li><p style="margin-left:2em">竺遠源公塔銘　宋濂</p>
</li>

<li><p style="margin-left:2em">明辯正宗廣慧禪師　宋濂</p>
</li>

<li><p style="margin-left:2em">月江淨禪師圓照塔銘　胡濙</p>
</li>

<li><p style="margin-left:2em">雙徑林禪師塔銘　方九敘</p>
</li>

<li><p style="margin-left:2em">月亭得法師塔銘　陸光祖</p>
</li>

<li><p style="margin-left:2em">幻于上人塔銘　瞿汝稷</p>
</li>

<li><p style="margin-left:2em">紫柏大師塔銘　釋德清</p>
</li>
</ul></li>

<li><p style="margin-left:2em">補遺</p>

<ul class="">
<li><p style="margin-left:2em">晦機熈禪師塔銘　虞集</p>
</li>
</ul></li>
</ul><p style="margin-left:0em;text-indent:2em">卷之六目錄終</p>
</div>
<p class='juan'>徑山志卷之六</p><p class="byline">汶上李燁然刪定</p><p class="byline">海陽徐文龍、鹿城陳[樊-大+心]德訂</p><p class="byline">虞山宋奎光輯</p>
<div class='div-other'><a id='mulu269' />
<p class='h1'>塔銘</p>
<div class='div-other'><a id='mulu270' />
<p class='h2'>大慧普覺禪師塔銘<span class='note-inline'>(十三代)</span></p><p class="byline">張浚</p><p style="margin-left:0em;text-indent:2em">隆興元年八月十日，大慧禪師宗杲示寂于徑山明月堂，皇帝聞之嗟惜，詔以明月堂為妙喜菴，賜<span class='corr'>諡</span>「普覺」，塔曰「寳光」，用寵賁之。其徒以師全身葬於菴之後，使了賢來請銘。先是，上為普安郡王時聞師名，嘗遣內都監至徑山謁師。師作偈以獻<span class='corr'>上</span>，上甚嘉之。及在建邸，復遣內知客，請師山中為眾說法，親書「妙喜庵」大字，及製真讃寄師。又二年，而上即位，始賜號「大慧禪師」。明年，復取向所賜宸翰，以御寳識之，恩寵加厚，而師亾矣。仰惟主上神聖英武，資不世出，而惠顧一方外之士如此。葢師於釋氏，所謂卓然傑出於當世者，忠誠感格得之天理，是以上動宸心，眷知特異。吁其盛哉！自昔聖賢以傳心為學，誠明合體，變化興焉。西方之教，指心空為解脫究竟，葢得一而不見諸用。而悟入要處，或幾於盡性者所為。後世三宗竝行，臨濟正傳，號為得人。超出聲塵，不立一法，根源直截，以證為極，焜燿震動，卷舒無礙，如師子兒，游戲自在，獲大無畏，此固不可以智知識識也。臨濟六傳至楊岐，楊岐再世，而圜悟師克勤得法于五祖演，被遇兩朝，其道葢盛行矣。師實嗣圜悟，益光明焉。師諱宗杲，宣州寧國人，姓奚氏。年十七，為浮圖，不欲居鄉里。從經論師，即出行四方，始從曹洞諸老宿游，既得其說，歎曰：「是果佛祖意耶？」去之，謁準湛堂。準識師睂睫間久，謂之曰：「子談說皆通暢，特未可以敵生死。吾今疾革，佗日見川勤，當能辦子事。」勤即圜悟師也。湛堂死，師謁丞相張公無盡，求準塔銘。無盡門庭高於天下，士亦少許可見。師一言而契，即下榻，朝夕與語，名其庵曰「妙喜」，字之曰「曇晦」。且謂：「子必見圜悟師，吾助子往。」遂津致行李。來京師，見勤於天寧。一日勤陞堂，師豁然神悟，以語勤。勤曰：「未也！子雖有得矣！而大法故未明。」又一日，勤舉演和尚「有句無句」語，師言下得大安樂法，勤拊掌曰：「始知吾不汝欺耶？」自是縱橫踔厲，無所疑於心，大肆其說，如蘓張之雄辯、孫吳之用兵，如建瓴水轉圓石于千級之阪，諸老<span class='corr'>斂</span>袵，莫當其鋒。于時，賢士大夫，往往爭與之游。雅為右丞相呂公舜徒所重，奏賜紫衣，號「佛日大師」。會女真之變，其酋欲取禪僧十輩，師在選中，已而得免，葢若有相之者。渡江而南，圜悟方主雲居席，命師居第一座，為眾授道，譽望蔚然。已而去入雲居山，居古雲門，學者雲集，復避亂走湖南，轉江右入閩，築庵長樂洋嶼，時從之者纔五十有三人，未五十日，得法者十三輩，前此葢未始有也。後皆角立，始應給事江公少明之請，住小谿雲門菴，而浚在蜀時，勤親以師囑，謂真得法髓。浚造朝，遂以臨安徑山延之，道法之盛，冠于一時，百舍重趼，往赴惟恐後拜其門，惟恐不得見至無所容，敞千僧大閣以居之，凡二千餘眾。所交皆俊艾，當時名卿，如侍郎張公子韶，為莫逆友，而師亦竟以此遇禍。葢當軸者恐其議己，惡之也。毁衣焚牒，屏居衡州，凡十年。徙梅州，梅州瘴厲寂莫之地，其徒裹糧從之，雖死不悔。噫！是非有以真服其心而然耶！又五年，太上皇帝特恩放還。明年復僧服，四方虛席以邀，率不就。最後以朝命住育王，聚眾多，食或不繼，築凃田凡數千頃，詔賜其莊名般若。又二年，移徑山，師之再住此山，道俗歆慕，如見其所親。雖老，接引後進不少倦。居明月堂凡一年，以終將示寂，親書遺奏，及寄聲別右相湯公，又貽書於浚。了賢請偈，復取筆大書，不少亂。師雖為方外士，而義篤君親，每及時事；愛君憂時，見之詞氣，其論甚正確。晚自徑山來秣陵，見浚，垂涕言：「先人不幸無後，某之責。家貧何所仰？願乞一給使，名藉公重，庶有肯就者。」浚為惻然興嘆，遂奏其族弟道源奉師親後。既退居明月堂，冒暑走其鄉，上塚葺治，所存葢如此。使為吾儒，豈不為名士？而其學佛，亦卓然自立於當世，非豪傑丈夫哉！卒被光寵，表之無窮，誠有以自致也。所賜御書，建閣藏於妙喜菴，與兹山不磨矣。師壽七十有五，坐夏五十八年。僧俗從師得法悟徹者，不啻數十人，皆有聞于時。鼎需、思嶽、彌光、悟本、守淨、道謙、遵璞、祖元、冲密，先師而卒。我秦國太夫人，亦嘗於師問道焉。嗚呼！我識師之早，此心默契，未言先同。從容酬接，達旦不倦，人間至樂，孰與等擬？葢惜其淪沒山林，惠利之不溥加于人也。然而以道觀之，安可以隱顯去來，索師於形骸之內哉！我實知師，宐為之銘。銘曰：</p>

<div class="lg regular" style="margin-left:0em;"><div class='lg-row'>死生為一　非想非說　證徹了悟　一息千刼</div>
<div class='lg-row'>嗟師何為　拳拳忠孝　欲廸羣迷　俾趨正教</div>
<div class='lg-row'>嘻笑怒罵　佛事熾然　情生智隔　疑謗興焉</div>
<div class='lg-row'>天目巍巍　終古莫移　師兮道德　此山與齊</div>
</div></div>
<div class='div-other'><a id='mulu271' />
<p class='h2'>元叟端禪師塔銘<span class='note-inline'>(四十八代)</span></p><p class="byline">黃溍</p><p style="margin-left:0em;text-indent:2em">菩提達磨以摩訶迦葉所得無上正法來止中土，直接上根，其後枝分為二，心印獨付於曹谿；派別為五，而宗風大振於臨濟。至大慧，而東南禪門之盛，遂冠絕於一時，故其子孫最為蕃衍。徑山元叟禪師，大慧四世孫也。師諱行端，元叟葢其字，族臨海何氏，世為儒家。母王氏，能通五經。師生而秀拔，幼不茹葷，超然有厭薄塵紛之意。六歲，母教以《論語》、《孟子》，輒能成誦，雅不欲汩沒於世儒章句之學。十二從族叔父茂上人，得度於餘杭之化城院。十八受具戒，一切文字，不由師授，自然能通。而其器識淵遠，夙負大志，以斯道自任，宴坐思惟，至忘寢食。初叅藏叟和尚於徑山，叟問：「汝是甚處人？」師云：「台州。」叟便喝。師展坐具，叟又喝。師收坐具，叟云：「放汝三十棒叅堂去。」師於言下豁然頓悟。一日侍次，叟云：「我泉南無僧。」師云：「和尚聻？」叟便棒，師接住云：「莫道無僧好！」叟頷之，即延入侍司。是時眾滿萬指，莫有契其機者。叟既告寂，師至淨慈，依石林鞏公，即處以記室，相與激揚此事。與虛谷陵、東嶼海、晦機熈、東州永、竹閣真，為莫逆交。尋以靈隱山水清勝，往掛錫焉。師嘗自稱「寒拾」，里人橫川珙公在育王，以偈招之曰：「寥寥天地間，獨有寒山子。」師竟不渡江，而謁覺庵真公於承天。復叅雪巖欽公於仰山，雪巖問：「何處來？」師云：「兩浙。」巖云：「因甚語音不同？」師云：「合取臭口。」巖云：「獺徑橋高，集雲峯峻，未識書記在。」師拍手云：「鴨吞螺螄眼睛突出。」巖咲，顧謂侍者：「點好茶來。」即送師歸蒙堂。居三歲而巖逝，乃還淛右。虎巖伏公時住徑山，請師居第一座焉，既而退處楞伽室。擬寒山子詩百餘篇，皆真乗流注，四方納子多傳誦之。大德庚子，出世湖之資福，伏公加盛禮，覬師唱其道，師微笑而不答，瓣香酬恩，歸之藏叟焉。學徒奔湊，名聞京國。後三年癸卯，特旨賜「惠文正辯禪師」。中書平章政事張閭公任行宣政使，首舉師主中天竺。開堂之日，公率僚属，親臨座下。寺當久廢之餘，師為樹門榜而正隣刹之侵疆，治殿宇而還樷林之舊觀，皆出公外護之力。皇慶壬子，遷靈隱，有旨設水陸大會于金山，命師陞座說法，竣事入覲於便殿，從容奏對，深契上衷，加賜「佛日普照」之號。陛辭南歸，即拂衣去，養高于良陼之西庵。至治壬戌，徑山虛席，三宗四眾，咸謂非師莫能荷負其任，相率白于宣政行院，請師補其處。泰定甲子，用使院闔詞奏請，為降璽書，作大護持，師至是凡三被金襴袈裟之賜。二十年間，足不越閫，而慕其道者，鱗萃蟻聚，至無所容。歲饑，皆裹糧而來，以得見為幸。徑山自大慧中興後，代有名德，得師而其道愈光。師嘗勘一新到僧，云：「何方聖者？甚處靈祇？」僧云：「臨朕碪。」師云：「杜撰禪和，如麻似粟，叅堂去。」又碪一僧云：「棊盤石斫，破你腦門；缽盂池，浸爛你脚板。」僧擬答，師便喝。又碪一僧云：「擘開華嶽連天秀，放出黃河徹底清，即且置，平實地上，道將一句來。」僧擬開口，師便打。其機鋒峭峻，多此類。師以呵叱怒罵，為門弟子慈切之誨；以不近人情，行天下大公之道。為藏叟之的傳，一人而已。師之利他，皆陰為之，沒齒不言，而其道德聞望，為朝野所推服，薦膺命賜，人以為榮，而師未始自衒，意漠如也。暇日以餘力施於篇翰，尤精絕古雅，石田林先生隱居吳山，不與世接獨，遺師以詩曰「能吟天寶句，不廢嶺南禪」，其取重於前輩如此。師生於宋寶祐乙卯，佛涅槃後一日，以至正辛巳八月四日，終於徑山之丈室。世壽八十八，僧臘七十六。其先五日，示微疾，問侍僧云：「呼之曾已休，吸之尚未舍。寄同諸苦源，來者不來者。如何是來者不來者？」侍僧無語，師良久云：「後五日看。」越四日夜分，沐浴更衣，別眾趺坐，書偈云：</p>
<p style="margin-left:0em;text-indent:0em;" class="lg-abnormal"><div class='lg-row'>本無生滅　焉有去來　冰河發燄　鐵樹花開</div>
</p><p style="margin-left:0em;text-indent:2em">投筆垂一足而化。龕留七日，顏貌如生，以是月十一日，奉全身窆于寂照塔院，而分瓜髪，建塔于化城幻有精舍，四會說法語有錄行于世。所度弟子若干人，嗣其法，而同時闡化於吳楚、閩粵、蜀漢間者，若干人。其上首靈隱法林、本覺梵琦、中天竺祖銘等，狀師行業，俾溍書之兹碑，溍忝從章甫逢掖之後，未能於宗門中，齅薝蔔之香，嘗醍醐之味，罔知所以措其頌美之辭，庸<span class='corr'>備</span>著狀所述，為序而銘諸，庶幾不失其實，來學得以究極夫旨趣云爾。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>大雄唱滅　宗途肇分　不有單傳　孰開我人　巍巍大慧　垂陰四葉</div>
<div class='lg-row'>門庭之盛　規重矩疊　法雷普震　裂地轟天　據獅子座　四十二年</div>
<div class='lg-row'>被遇三朝　便蕃異數　王臣順風　有嚴外護</div>
<div class='lg-row'>大法棟梁　一夕而摧　本無生滅　焉有去來　寂而常照　碧潭秋月</div>
<div class='lg-row'>散為千光　非同非別　徑山蒼蒼　上與雲齊　真身常住　大慧焉依</div>
<div class='lg-row'>讃述虛空　非愚則惑　直書具文　刻此山石</div>
</p></div>
<div class='div-other'><a id='mulu272' />
<p class='h2'>古鼎銘禪師塔銘<span class='note-inline'>(五十一代)</span></p><p class="byline">危素</p><p style="margin-left:0em;text-indent:2em">元順帝至正四年，素以王事留覲，暇日汎錢湖至青山寺，葢古鼎銘禪師隱處也。師方出主補怛洛迦山，瞻挹道風，莫能遂一見，素既還朝，師兩陞巨刹，大振玄學，道重東南，凡十有四年。為至正十八年，而師示寂，其門人仁淑萬金以書若狀來請銘其塔。按：師諱祖銘，字古鼎，姓應氏，世居四明之奉化，從祖徽宗叅知政事，父貞，母葉氏。師生於元世祖至元十七年十二月二十九日，幼頴悟不近葷食，稍長學道通《左氏書》，而尤嗜釋典。年十八厭處塵俗，以父母命，從金峩寺橫山錫公學出世法，錫公鍾愛之。二十有五，得度受具戒，出游諸方，首以竺西垣公於天童山為內記，尋走閩浙，多所叅訪，莫有契者。時元叟端禪師在靈隱寺，師往謁焉。一日入室，扣以黃龍見慈明機緣，元叟<span class='note-inline'>(即當山四十八代)</span>詰之曰：「只如趙州云：『臺山婆子被我勘破。』與慈明笑曰：『是罵耶？』你且道二老漢為復肝膽相似，為復鼻孔不同。」師云：「一對無孔鐵錐。」叟云：「黃龍當下悟去，又且如何？」師云：「也是病眼見空花。」叟云：「不是不是。」師擬進語，叟便喝，自是坦然無疑滯。未幾，命居記室，晨夕警發，益臻其閫奥，一時德譽藹著，所與交遊，皆雅望之士，去留樷林輕，而師愈謙抑自持，有以輿從為相迎者，悉謝絕云：「惟杖履而已。」<span class='note-inline'>(元順帝)</span>元綂元<span class='corr'></span>年，師五十有四，始自徑山出住昌國之隆教寺，學者不憚步險，爭願趨往席下。後八年，廼遷寶陀寺，即補怛洛迦山也。浙東都元帥完者都公威震海上，而于師至禮甚恭。日本商航數奉國命，盛齎金幣來聘，師每避去。至正五年，浙江<span class='corr'>丞</span>相朵兒<span class='corr'>只</span>國王，領行宣政院事，特移師住杭之中天竺。七年，廼遷師還主徑山。師在中竺時，有童子仇姓者，從師荷包笠，夜宿蘓之承天寺，見空中有一寳鼎，左右翼衛皆天神，若有所告，曰：「天帝以此鼎還賜徑山也。」詰旦，以事質其僧，曰：「此必古鼎禪師還遷徑山也。」日與之俱來，為求給役，俄而徑山命下，聞者異之。京司以師法席之盛，錫號「慧性文敏宏學普濟禪師」。十一年，頴豪亂作，師治妙明庵于放生池上，曰：「吾將老于此焉。」十七年，杭再受兵，師退而庵居。又數月，苗獠焚掠徑山。<span class='corr'>丞</span>相達識鐵木邇公延師至都之雲居庵，暇則詣師，諮叩宗門玄旨，請禮彌篤。一日請看經次，師惟默坐，公問：「長老何不看經？」師云：「尋行數墨為看經耶？」公無語，師翻經云：「老僧看經，看經去也。」公以手覆經云：「請與說破。」師云：「伊尹、周公阿誰做？」公遂領悟。<span class='corr'>用</span>貞良公特主中竺，謂：「<span class='corr'>師</span>嘗闡化是山，請歸了幻庵。」已而有微疾，澡浴更衣，集眾危坐。致書<span class='corr'>丞</span>相，嘱以外護佛法之意。俄而指語其徒曰：「觀世音金臺至矣，吾平生兼修之功有驗也。」乃大書偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>生死純真　太虛純滿　七十九年　搖籃繩斷</div>
</p><p style="margin-left:0em;text-indent:2em">書已擲筆而逝，<span class='corr'>正</span>月二十二日也。先一日，<span class='corr'>丞</span>相夢師告別，即遣吏候問，而師已化去，為之嗟悼不已，致賻有加。龕留七日，顏貌如生，行院槩郡府官僚，盛設俎奠于道。茶毘時，舌根數珠皆不壞，得五色光舍利無算，其徒收取舍利與不壞者，建塔於徑山及隆教、寳陀、青山焉。世壽七十九，僧臈五十五。有《四會語錄》暨外集若干卷傳於世。師意度直率，不為緣餙；居處物用，清苦淡泊；晨興盥頮以致澣濯，未嘗役僮僕。自幼至耆年，未嘗少休，怛兼修淨業禮觀世音像，日必千拜。而於大法洞徹玄微，開示直截，踔厲縱橫，應變無窮。雖門庭峻拔，若不可少殺，隨其夙器，慈悲誘掖，成就為多。至於文學廼師之世業，里中袁文清公桶、金華胡公長孺、黃公溍、蜀郡虞文靖公集、長沙歐陽公玄，咸稱慕之。見諸文字者，舉可徵已，所度弟子若干。素嚮承詔纂修宋史實、論著，叅知政事。師為公世胄，雖離塵絕俗，而所建立章章若是，序而銘之，有不容辭。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>達磨西來　直指心性　後列五宗　臨濟為盛</div>
<div class='lg-row'>妙喜在宋　其道彌尊　燈分淑世　有燁後昆　猗慧性師　篤生海裔</div>
<div class='lg-row'>家學有源　簮纓之系　廼慕空乗　受業金峩</div>
<div class='lg-row'>壯遊海嶽　掉臂而過　投錫于吳　泠泉是遊　遂逢碩師　開厥蘊奥</div>
<div class='lg-row'>在昔黃龍　有大機緣　羣疑一<span class='corr'>祛</span>　竟紹真傳　為法出世　道行島嶼</div>
<div class='lg-row'>竺峯再遷其化益普　爰陞雙徑　有奕有耀</div>
<div class='lg-row'>元臣鉅夫　稽首受教　十年化洽　息影巖扄　靡顯靡晦　龍象純純</div>
<div class='lg-row'>倐爾而逝　生死俱寂　空洞混[宴-女+六]　誰究其極　瞻彼窣堵　來學攸思</div>
<div class='lg-row'>記德貞銘　宗伯告辭</div>
</p></div>
<div class='div-other'><a id='mulu273' />
<p class='h2'>癡絕禪師行狀<span class='note-inline'>(三十五代)</span></p><p class="byline">趙若琚</p><p style="margin-left:0em;text-indent:2em">師名道冲，自號癡絕，武信長江荀氏子。母郭氏，嘗夢經山木爪樹下，其實纍纍，取而食之，占者謂當產奇士。已而師生，豐上短下，資禀過人，長應進士舉，不利，受釋氏學於梓州妙音院，禮修政落髪，游成都，習經論於大聖慈寺。未幾，以名相厭人，雅有志於出世間法。紹熈壬子，出峽，回旋荊楚間，時松源岳倡密庵之道于饒之薦福，徑造其廬。適歲饑，聞曹源生首眾雲居，松源以<span class='corr'>饒州</span>妙果舉出世。師聽其入門語，有省，叅堂俾侍香。甲寅夏，復從弁，從龜峯，留三年。以偈辭入浙，有「尚餘窮相一雙手，要向諸方癢處爬」之句，江湖至今傳誦。松源主靈隱，門庭高峻，不妄許可，師棲笠八閱月，未得歸堂，每囁嚅欲自言，屢呵斥不容近。一日，有告之松源者，松源曰：「我八字打開挂搭他，自是他當面蹉過。」師聞此語，口耳俱䘮，始知侍曹源於妙果、龜峯時，嘻笑怒罵，無非善巧方便，自此不疑天下老和尚舌頭。既而曹源順寂，遍歷諸老之門，踰二十年。淨慈肯堂[〦/兄]、華藏遁庵演一見以為法器，知密庵之傳必復興於異時。其後潜庵光、一翁如、癡鈍頴、掩室開、浙翁琰，皆分半座，俾倡所學。嘉定<span class='corr'>己</span>卯，由徑山應嘉興光孝請，一薌為曹源，修末供。寶慶乙酉，被堂帖，移蔣山。蔣山田多，依山瀕水，旱潦不常，歲租不足以供眾。師攻苦食淡，相安於寂寞，十四年始終如一日。時叅樞抑齋陳公開閫金陵，素敬師操行孤高，舉似於閩師東畎曹公。會鼓山虛席，即命師主之。未行，遷雪峯，嘉熈戊戌入院。甫半載，有旨住太白名山。適育王住持未得人，因師之至，又強之兼領。師往來兩山間，四方學者從之如歸，聲聞京師。淳祐甲辰，詔移靈隱，說法飛來峯下。追念密庵、松源舊遊，方思所以振起祖風，而魔事出於意料所不及，難以口舌爭，遽動終老故山之志，伐鼓亟去。雖京兆尹節齋趙公致書力挽，堂帖有虎丘之命昇師，虛齋趙公以蔣山起之，俱莫能回其意。戊申春，育王散席，諸大老落落如晨星，惟師為藂林尊宿，眾舉於朝，日夜俟師之出，亦固辭乃已。明年己酉，訪丞相弘毅游公、侍郎滄洲程公於苕溪私<span class='corr'>第</span>。歸塗，京兆節齋趙公命駕遣書要於路，留連郡治。彌兩旬，欲挽之為法華開山，懇祈再三不得請。而勑牒住徑山之命繼至，師謂先諾固不可違，君命豈應引避？乃以九月至法華，踰月登雙徑，實踵無準範之後，人神嚮合，聲懽如雷。俄染疾在心膈間，飲啖日減，自冬涉春，形體雖羸，而陞堂提倡，精明如平時。三月六日，忽手書龕記，敘得法之由，遣遺書十數，且口占法語，寄無準塔所。曰：「無準忌在十八，吾以十五即行，不得瓣香修供矣。」侍僧駭其言，亟以遺偈請師，咲曰：「<span class='corr'>末</span>後一句，無可商量，只要個人直下承當。」即命筆，書辤眾。上堂曰：「世尊師入涅槃，告眾云：『汝等善觀吾紫磨金色之身，瞻仰取足，無令後悔。今日即有，明日即無。』拈世尊云：『平生用盡伎倆，臨死之際，求生不得生，求死不得死。山僧則不然，要行便行，要去便去，八臂那吒攔不住。』」自是屏醫却藥，果至十四日，夜分起坐，移頃而逝。後三日，茶毘，舍利五色粲然。弟子遵遺教，奉靈骨，以庚戌五月十九日，歸葬金陵之玉山庵。學徒追悼不舍，中分其半，建塔徑山菖蒲田玉芝庵，實是月二十四日也。壽八十二，臘六十七。師純誠無偽，表裏如一，待人恕而立己嚴，應世圓而領眾肅。住山三十年，所至以激揚宗風為己任，以道法未得其傳為己憂。平居簡淡沉默若不能言，及坐籌室勘驗納子，機鋒一觸猶雷奔電掣，海立江翻，皆汒然莫知凑泊。誓不輕以詞色假人，重誤來學。晚年無他好，多留意字法，於小楷最得三昧，往往端嚴凝重類其人。僧俗歸敬，求法語偈賛無虛日，雖祁寒盛暑，揮染不倦。士大夫多樂從之游，而尤為名公鉅卿所推重，以至聲名喧傳海外，有具書禮，犯鯨波，而來問法者。其道德有以服人，一至於此方。在天童、育王時，被旨開堂靈隱，束擔將戒行，而隣峯疾之者，聲言欲嗾羣不逞，梗於中道。左右聞之舉以告，師曰：「吾平日以誠實接人，將何以加我？略不為之動，彼亦終於無所施而止。」雙徑、冷泉、太白、雪峯，海內甲刹也。近年以來，萌欲速之念者，挾奥援矜，智巧歷階而上，力可以通神。師則不然，短褐布衣終其身，不為勢利所動，故其進不由介紹，其退心常泰然，真法門之棟梁，後學之標準也。鍾阜去東陽六十里，玉山實介其間，由潤而昇，禪錫經從，曾無駐足方袍之地。師誅茆結廬，鑿石開徑，倒囊鉢所有，不足以給土木之費。京湖制帥無庵孟公、秋壑賈公，聞而為之助。京尹節齋趙公繼捐金粟，以相其成。於是即庵之傍定瘞骨之所，峯巒回環，龍虎對峙，既盡挹金陵諸山之秀。而玉山、玉芝其名又適相符，夫豈偶然哉？故其亾也，葬如志。既葬後一月，嗣法弟子法鑑致師遺書，以行實屬若琚為之狀，顧方屏迹田里多病侵陵，有所未暇。越再歲，其徒了源持木石侍郎尤公所作語錄敘引，切切申前請益力。慨念丙申之春，識師於獨龍岡下，一見傾葢如故，今回首十七年矣。誼不容辤，因摭門人所編行實，間參以所聞，敘次始末，面授了源，使持以乞銘于當世大手筆，為樷林不朽之傳。謹狀。</p>
</div>
<div class='div-other'><a id='mulu274' />
<p class='h2'>竺遠源公塔銘<span class='note-inline'>(五十二代)</span></p><p class="byline">宋濂</p><p style="margin-left:0em;text-indent:2em">徑山禪師入寂已久，古縉州男子實為之銘，其序曰：禪師諱正源，字竺遠，歐陽其氏也。文忠公為遠祖，而南康其所居也。年二十七受具戒，越四十五載，當元至正二十一年六月二十六日，壽七十又二而逝，其始與卒也。大辨和尚虛谷陵公，以道德名東南，其傳法師也。觀音興聖、道塲靈隱、徑山，其所主伽藍也。始見陵公，公以『龍潭滅[糸*氐]炬』語問之，禪師應之曰：『焦石可破層冰。』公曰：『破後奚為？』復應之曰：『探索乃知。』公詰曰：『所知者何事？』方思對其語，公遽舉仗擊之，悚然默喻，由是智開識融，外內無礙，雄談慧辯，動靜皆空。叩之者無窮，歸之者有容。近者化而信，遠者慕而宗。又能飾之以文，持之以勤。位尊而不以為榮，德盛而守之以謙。所得乎道，而出乎世者也。居道塲，增其室廬之未備者；主徑山，焚亂兵遺骼之暴露者。在靈隱，樓閣皆為煨燼，惟其所居獨存，類有神以相之者，其建功動物之可見者也。生之夕，梵僧見夢于其母，及將歿也，預告日期，書偈而化。弟子分瘞爪髪于道塲，舍利樷樷然，生其靈異之顯著者也。元之帝師聞其賢，錫以「佛慧慈照普應禪師」之號。五主巨刹，皆方鎮大臣遣使者所邀，致其法孚于人者深也。廣化圓伊、本覺文煜、興聖宗得、承天道瓊、<span class='corr'>淨</span>光智聚、大慈等若干人，其得法弟子也。某等若干人，其所度學子也。徑山，其白塔所在也。全身而瘞者，禪師之意也。<span class='corr'>二十一年</span>某月日，其瘞之時也。集而傳之者，其所說法也。法不可以迹求道，不可以形著，雖無塔可也。有塔矣，雖無文可也。宐無文矣，繁其辭者，過也，故略而約之。略而約之者，古之道也。以古道處禪師者，余志也。謂余為簡者，非知道者也。請銘者，圓伊也。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>道之原　本無言兮　以言求道　道豈宣兮</div>
<div class='lg-row'>有倬達摩　號為禪兮　指心見性　簡且專兮　弊而失宗　口耳是傳兮</div>
<div class='lg-row'>襲訛蹈誕　欺昏頑兮　虛石嶄嶄　法雷震天兮</div>
<div class='lg-row'>餘音所及　讋以顛兮　師奮大勇　直走其前兮　象據獅吼　泝幽玄兮</div>
<div class='lg-row'>五蒞名山　從者千兮　抉堙疏滯　道百川兮</div>
<div class='lg-row'>洗濯白日　光爛然兮　有目皆覩　照八埏兮　文辭如雲　來翩翻兮</div>
<div class='lg-row'>即而索之　以絙縶烟兮　道且不有　矧簡編兮</div>
<div class='lg-row'>又况幻形　同蛻蟬兮　閟塔鑱文　不愈衍兮　有文之文　多紏纏兮</div>
<div class='lg-row'>文而無文　道乃全兮　師道如羿　此遺弦兮　因粗解妙　在後賢兮</div>
</p></div>
<div class='div-other'><a id='mulu275' />
<p class='h2'>明辯正宗廣慧禪師徑山和尚及公塔銘<span class='note-inline'>(五十三代，洪武十二年化。)</span></p><p class="byline">宋濂</p><p style="margin-left:0em;text-indent:2em">姑蘓之區，山川清妍，其所毓人物，性多敏慧。學禪那者，以攻辭翰器物為尚，雖據位稱大師，亦莫不皆然。自宋季以迄于今，提唱達磨正傳，追配先哲者，唯明辯正宗廣慧禪師一人而已。師諱智及，字以中，蘓之吳縣顧氏子，父茂卿，母周氏。師之始生，靈夢發祥，及入海雲院為童子，智光日顯，釋書與儒典竝進，其師嘉之。同見閩國王清獻公，都中公大賞異，留居外館，撫之如己子，使其祝髪，受具足戒。師聞賢首家講法界觀，往聽之，未及終章，莞爾而笑曰：「一真法界，圓同太虛，但涉言辭，即成賸法。縱獲天雨寶花，于我奚益哉？」遂去建業，見廣智訢公于大龍翔集慶寺。廣智以文章道德傾動一世，如張文穆公起巖、張潞公翥、危左承素，皆與之游，以聲詩倡酬為樂。師微露文彩，珠潔璧光，廣智及羣公見之大驚，交相延譽恐後。師之同袍聚上人訶曰：「子才俊爽若此，不思負荷正法，甘作詩騷奴僕乎？《無盡燈偈》所謂『黃葉飄飄者』，不知作何見解？」師舌噤不能答，即歸海雲，胸中如礙巨石，目不交睫者踰月，忽見秋葉吹墜于庭，豁然有省，機用彰明，觸目無障。師雖自慶幸，然不取正有道，恐涉偏執，于是杖策游虎林，升雙徑山，謁寂照端公，自列其所證甚悉。初寂照嘗以法器期師，聞其言喜甚，因勘辨之。師隨機而答，如葉落秋空，而兎走荒原也。精神參會，不間一髪。未幾，命執侍左右，以便咨叩。俄遷主藏室，師取三乗十二分教，益溫繹之，宗通說貫，衮衮如懸江河，聲光煒燁，頓超諸老上。至正壬午，江南行宣政院舉師出世昌國之隆教，海濵之民暨清淨四眾，手持香花百里驩迎，如見諸佛。為升座說法，不翅大將，樹建旗皷，申令發號，聞者靡不畏服。乙酉，轉隣刹普慈，其激揚誘掖，如隆教時。戊戌，江浙行省左丞相達識帖穆爾兼領院事，延師主杭之淨慈。兵燹之餘，艱窘危厲，人所不能堪。師運量有方，軌範峻整，綽有承平遺風，較之普慈，君子恒謂過之。丞相猶謂未盡尊師之道，辛丑之秋，復請住持徑山，補寂照故處，師亦不辤而往，風動四方，考德者愈眾。亾賴男子瞿範日饕盤飱，主庖者厭之，瞿䘖而去，赴部使者訴。院之僚屬受賕，誣師為通衷私。使者攝師問狀，師了無懼色。癸卯，省憲二府白其冤，強師復還徑山。緇素駿奔，如戴父母，至有樂極而悲泣者。皇明龍興，洪武癸丑，詔有道浮屠十人，集京師大天界寺，而師實居其首，以病不及召對。乙卯，賜還窮隆山，山即海雲所在也。戊午八月，忽示微疾。至九月四日，索筆書偈而逝。九日，行茶毘法。火燄化成五色，有氣襲人，如沉水香。齒牙數珠不壞，遺骨紺澤，類青琉璃色，室利羅交綴于上。是日，其徒大均、士龍等，藏于所居山之陰。寶盈分爪髪，歸徑山，卜于無等才公塔右瘞焉。世壽六十八年，為僧五十一夏。度弟子若干人，嗣其法者若干人。師長身山立，昻然如孤松在壑，威令嚴肅，其下無敢方命，故所至百廢具興。然處事達變，接引後進，又如春風時雨之及物，使人不自知。元帝師以為賢，為錫今號云。師在天界時，濂頗獲聞其緒論。于其歿也，上首弟子普慶、住持道衍藉是之故，自狀其行來請銘。夫圓明玅性，實具三千，四聖六凡，悉從中現。諸佛不得已而說經，雷動蟄驚，風行草偃者，為明此性也；諸祖不得已而忘經，絕其枝末，直探其本根者，亦明此性也。性在是，則道在是矣。奈何道䘮性乖，非惟學徒為然。至于師表當世者，一從事于末學曲藝之間，以資清玩，其去佛祖之道，蓋亦遠矣。有如師者，可不表之，以為東南龜鏡哉？師出世時，窮隆山石夜走，及涖普慈，神降于人，述師清嚴之狀。天之生師，殆不偶然。《四會語》有錄其機緣，已備載之，兹不敢勦人也。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>華梵諸祖　所了惟心　函乾蓋坤　開陽闔陰　萬彙芸芸　靡不苞括</div>
<div class='lg-row'>肯捐全軀　而局一髪　奕葉相仍　軌轍弗殊　融通小大　無礙無拘</div>
<div class='lg-row'>猗歟禪師　神觀孤聳　文彩漸彰　雲流山涌</div>
<div class='lg-row'>一旦易慮　而壁自治　攝念入定　如斬棼絲　秋葉之零　飄墮庭戺</div>
<div class='lg-row'>仰視清天　一碧萬里　我性之覺　證諸碩師　機鋒交觸　劒戟差差</div>
<div class='lg-row'>出世海濵　人天拱手　發祥含徴　白石夜走</div>
<div class='lg-row'>全提正印　法皷頻撾　以眼聞者　斷除空華　由其見凝　轉識為智</div>
<div class='lg-row'>珠璣落[糸*氐]　亦第一義　方嶽大臣　遣使候迎</div>
<div class='lg-row'>陟于南屏　惟德之馨　名山列五　首曰雙徑　匪私于師　東南龜鏡</div>
<div class='lg-row'>輕儇小夫　憯不自懲　皦皦白璧　何憂蒼蠅　風騰波掀　萬辤嗟惜</div>
<div class='lg-row'>是非既昭　重涖舊席　昔師之去　泉流哭聲</div>
<div class='lg-row'>師今之旋　卉木含榮　世緣已終　微笑而滅　設利如珠　綴于紺骨</div>
<div class='lg-row'>末學競奔　曲藝宏施　胡不反觀　本實在斯　遺光所被　千載猶淺</div>
<div class='lg-row'>瞻之仰之　誰敢不勉</div>
</p></div>
<div class='div-other'><a id='mulu276' />
<p class='h2'>月江淨師圓照塔銘<span class='note-inline'>(六十五代)</span></p><p class="byline">胡濙<span class='note-inline'>(尚書)</span></p><p style="margin-left:0em;text-indent:2em">師諱宗淨，字月江，別號月清。既退徑山之席，更號圓照。族本浙之金華蘭溪人，倪姓，父景華。母包氏嘗梦神僧入臥室，遂覺有娠。皇明洪武九年丙辰九月二十五日降誕，生有異質，自幼聰慧，授以經文即能成誦，若宿習然。既長，出家同邑正覺院，禮沙門文譯為師。年十七祝髪，即洪武二十六年癸酉受具戒，遂往虎跑習靜業。誦《楞嚴經》，至如標月影指處，豁然省悟。聞知雙林正菴誾公乃宗門巨擘，躬詣咨扣印可。誾一見奇之，便問：「黃檗打臨濟，你作麽生？」師即答云：「按牛頭喫草。」誾喜其機見敏㨗，如針芥相投，留領維那之職。後游徑山，至京師天界寺，住持道成延掌藏鑰。永樂元年癸未，士友唐道正、姚如覺復請師看藏經。師結跏<span class='corr'>趺</span>于其室，終日誦念，三年不逾閾，致有白寉啣芝之應。廼印經一藏，迎歸正覺，亦感天降甘露，地產靈芝。由是道譽日彰，眾咸舉住三衢正果禪寺。五載之間，興廢舉墜，人咸欽仰。後退歸受業，重建殿宇，雕粧佛像，什物噐用，無不畢備。我太宗文皇帝遴選天下高僧，校勘三藏教典。師應詔，馳驛赴京居海印寺，數蒙恩賜甚渥。事畢回南京，復傾己帑印造大藏尊經，貯以琅函，送至當山永鎮寶所，以報國恩。時靈隱住山曇纘重其學行，延居第一座。迨仁廟改元，歲在乙巳，徑山虛席，僧錄少師榮國公衍舉師主之。至則百廢具興，殿堂廊廟，一新佛像。粧飭畢備，自書「天下徑山」之扁。駙馬都尉沐昕特為大書寺額，揭於照殿。率苾蒭辯正宗緒，扶立教基，往來雲水，悉有依庇。宣德乙卯，退居東堂。正綂庚申，回蘭溪，祭掃祖壠。七年壬戌三月三日，還徑山，忽示微疾。至十三日午時，集眾索筆，書偈云：</p>
<p style="margin-left:0em;text-indent:0em;" class="lg-abnormal"><div class='lg-row'>祖師門下客　開口論無生　老我百不會　日午打三更</div>
</p><p style="margin-left:0em;text-indent:2em">書訖跏趺而逝。後七日茶毘，舌根不壞。諸弟子<span class='corr'>斂</span>骨，葬于凌霄之隴，建塔於圓照。世壽六十七，僧臘五十一。嗣法門人若干人，手度弟子徑山住持大英等若干人。平昔說法，皆自胸中流出，無非借言以顯明也。所著《徑山集》、《月清餘錄》、《中峰淨土詩》、《石門語錄》，刊行於世。師體貌魁偉，噐宇宏博，得傳臨濟正[泳-永+(瓜-、)]，廼大慧七世孫也。當時公卿大夫，若少師姚廣孝等，咸贈詩文，相共稱許。其徒大英恐師行業久而泯湮，以狀請余為銘章，俾勒之貞珉，以傳永久。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>大雄立教　肇自西域　漢明帝時　始入中國　四眾皈依　風行草偃</div>
<div class='lg-row'>涵溶萬法　妙悟者鮮　卓哉大慧　獨得其傳　法雷普震　罔不翕從</div>
<div class='lg-row'>師克繼紹　木鐸載揚　校正藏典　衣被恩光</div>
<div class='lg-row'>久住名藍　興墜舉廢　戒行兼全　屢感祥瑞　說法有緣　述作尤多</div>
<div class='lg-row'>密裨皇化　利益莎羅　壽六十七　忽示微疾</div>
<div class='lg-row'>書偈跏趺　擲筆圓寂　七日茶毘　舌根不壞　久積精成　不緣四大</div>
<div class='lg-row'>凌霄之原　巍巍窣堵　勒時貞珉　垂休千古</div>
</p></div>
<div class='div-other'><a id='mulu277' />
<p class='h2'>雙徑林禪師塔銘</p><p class="byline">方九叙<span class='note-inline'>(錢塘人，兵部郎中)</span></p><p style="margin-left:0em;text-indent:2em">師生沈氏，諱慧林，字萬松，別號雙徑，杭之仁和人也。生禀異質，不類羣兒，稍長躭玩佛書，授以世典，棄而弗觀也。父母察其志，以為終不可奪，遂捨為法輪寺僧。寺在省城中，諸僧所習瑜伽薦亾之教，罔知出世大法，師獨愀然嘆曰：「此豈生死大事可能了耶？」素聞天目平舒老人道行超卓，即別其師實庵堅公，投禮老人，獲聞心要。一日晏坐林間，偶聞猿鳥之音，豁然有悟，仍別老人，入京師，徘徊諸講肆中，研究玄奥。夜宿通堂，傍聞一僧誦丹霞上堂公案，尤大了了。是時伏牛空幻叟寓止廣德禪林，師乃詣叟，自陳所解，遂得法于空幻之門。已而入川峽，登峨峰，復歸於杭。歲在庚戌，師特造余曰：「吾年浸老，衰朽之相豈可久游人寰？兹欲別子，遯跡諸暨山中，以畢此頹齡耳。」乃以《永明心賦》一帙，留別而去。是後復遷徑山，竟絕迹於城府矣。師素通三藏，尤精於《圓覺》、《金剛》、《法華》、《楞嚴》諸經，為人講說，諄諄靡厭，其人領解乃止。予嘗讀《楞嚴》，詣質疑，頗得其詳。師之居徑山也，道日益崇，修日益精，而四方從學者，日益以眾。經云「兩足者」，其師之謂歟！丁巳春月，師忽謂眾曰：「吾報將盡，當不久人世矣。」自是絕穀月餘，時時唯啜澗水，至冬微疾而化。目未瞑，猶涉筆書偈云：</p>
<p style="margin-left:0em;text-indent:0em;" class="lg-abnormal"><div class='lg-row'>七十六年　萍踪何倚　本無去來　應緣而已</div>
</p><p style="margin-left:0em;text-indent:2em">于時禽鳥哀鳴，瑞雪飛舞，眾以為異云。師生成化壬寅四月十四日，卒于嘉靖丁巳十二月十五日，世壽七十有六，僧臘五十有八。蓋自臨濟傳法以至於師，實二十六世也。縉紳與師交友者若萬，總戎表王郎中畿予尤被厚於師，其為悲感何如哉？兹歲庚申，弟子性中等將建塔葬師，以為稔知師道者莫予若也，廼以悅庵喜公狀乞銘，乃為銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>佛法有三　曰戒定慧　疇克兼全　是為高第　師禀異資　卓然早歲</div>
<div class='lg-row'>性樂一乗　志卑六藝　初入法輪　厭于塵世　載禮平舒　洞乎實際</div>
<div class='lg-row'>遐游京師　徧參講肆　傳心空幻　繼綂臨濟</div>
<div class='lg-row'>峨峰既歸　徑山是憇　戒珠圓明　慧天澄霽　說法談經　啓蒙祛蔽</div>
<div class='lg-row'>實惟利他　匪但自利　吾道無涯　此生罔逮　絕穀踰旬　跏趺而逝</div>
<div class='lg-row'>嘱付羣徒　朗吟以偈　存鮮遺金　藏惟寸竁</div>
<div class='lg-row'>新塔巋然　山靈拱衛　稽首以銘　垂諸萬世</div>
</p></div>
<div class='div-other'><a id='mulu278' />
<p class='h2'>月亭得法師塔銘</p><p class="byline">陸光祖</p><p style="margin-left:0em;text-indent:2em">萬曆丁亥十一月，余赴南司宼，命月亭法師追送於錫山，舟次言別，意甚怏怏。明年戊子正月，余以請老，未上留句曲，而師訃音至矣，為嗟嘆流涕者彌日。其年七月二十四日，弟子真芹等葬師於王村塔院之後，因走留都徵余銘。余雖不獲辤，未暇應也。今歲壬辰，予告歸田，師沒且葬已五年矣。真芹輩復申前請，遂誌師生平行槩，而銘之云：</p>
<p style="margin-left:0em;text-indent:2em">「師諱明得，號月亭。以紹萬松禪師法，又號千松。俗姓周氏，世為烏程縣人。幼岐嶷不凡，嘗隨父赴西資佛會，指畵像問曰：『是非僧耶？』父曰：『然。』遂求出家于雙林慶善庵。年十六而祝髪，初習瑜珈教化。長慕大乗，始叅百川海禪師，求出世旨，道機不契。遍叅名宿，備歷艱辛，所遇多外道，事具師所刻〈十地品〉發願文中，於是益發憤厲志，詣武林上竺，哀籲大士祈值明師，乃遇萬松禪師於中竺寺。萬松問師來意，師以禮〈普門〉對。萬松[監-皿+立]一指曰：『汝去見了觀音來？』師方下頓有所省，再拜求了生死之訣，萬松授以攝心念佛法。師遂受具足戒，留侍左右，朝夕叅學，凡十載。一日閱《楞嚴經》，至『清淨本然，云何忽生山河大地』，豁然悟入，作偈呈萬松，云：</p>

<div class="lg regular" style="margin-left:0em;"><div class='lg-row'>楞嚴經內本無經　覿面何須問姓名</div>
<div class='lg-row'>六月炎天炎似火　冬天臘月冷如冰</div>
</div><p style="margin-left:0em;text-indent:2em">萬松為印可焉。一日獨行山中遇虎，師卓錫正立，虎俛首避去，時咸異之。萬松既化，復參佛慧祗園和尚。又六載，堅持戒律，博通羣典，道譽日彰。嘉靖甲子，講《法華》於報光寺，會聽者常千人。師忽念：『大事未的，何暇為人作口耳伎倆？』乃孑身登徑山凌霄峰，結茅庵獨坐三載。草衣木食，苦行精求，本來遂徹，因作偈曰：</p>

<div class="lg regular" style="margin-left:0em;"><div class='lg-row'>千年翠竹萬年松　葉葉枝枝是祖風</div>
<div class='lg-row'>前岳高峰栖隱處　無言杲日普皆同</div>
</div><p style="margin-left:0em;text-indent:2em">偶閱《華嚴》有所未了，忽感神僧于窗外指示。又夢金獅入口，經旨洞然。四方禪侶接踵來叅，師隨機響應問者，無不迎刅而解。遷傳衣菴，講《楞嚴》，一時名士大夫皆折節為方外交。嗣游天台山，彼中緇素邪正混淆，師為講《華嚴》等經，化外道以千計。講甫畢，堂內寶花偏生，今扁為『湧蓮堂』云。比歸，南司宼韞菴吳公時為杭守，延師演法於靈隱。僉憲東溟管君，延師演法于天池。儀部觀頥沈君，延師住持圓證寺。先是，余延師講《華嚴》於秀水之東禪寺，師樂其雅僻，乃相與葺法雲堂以居，迄今遂為師示寂之所矣。師為人修幹玉立，性度高簡伉直，以道自重。遇公卿未嘗降禮，作卑謟態，羣小或憎詬之，百折不回。驟與之言世故，不越庸人耳。及乎陞座，握拂逞辯，才宣佛奧，機鋒圓㨗如倒峽懸河，千古凝秘一時冰釋。蓋師之知見，盡從妙明自得發揮，非若義學講解拘拘文字間，有識之士咸讃嘆希有。師保護正法，毅然不為身謀。其寓天池，日有豪貴挾妓游僧寮，師會眾逐之，無所顧憚。世方崇事真武，師以彼不過玄武之神主，治一隅耳，何至奔走天下若狂也！我薄伽梵為天人師，何不易彼事此耶？往往改像設而更廟貌，性喜汲引後學，而視外道如讐。同衣有過，譏彈不少借，以故招忌者之口，非有諸縉紳為之金湯，幾不免矣。師生於嘉靖十年辛卯元日，歸寂于萬曆十六年正月十七日，世壽五十有八，僧臘四十有二。所度弟子百計，其高足嗣法者，曰『真覺』、曰『真界』、曰『真頥』、曰『真澄』，暨真芹也。惟師以苦行得見地，以強毅任未法，固佛門龍象也。余獲交師三十年，所受教益非一，期晚年相與修東林墳事，而師先化去，誰為余作蓮邦指南車耶？銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>維賢善首　繼大總持　閘阿毘曇　為人天師　陵持末教　義學是資</div>
<div class='lg-row'>師起菰蘆　勵志叅諮　巖栖三載　乃豁夙迷　爰覯神僧　且吸金獅</div>
<div class='lg-row'>慧命已續　辯才縱恣　大轉法輪　導世金鎞</div>
<div class='lg-row'>涌蓮表瑞　降虎策藜　化伏外道　狂瀾一隄　抗禮公卿　象法用維</div>
<div class='lg-row'>剛毅強忍　威武不移　我懷其人　空門所希　歸神兠率　埋骨于兹</div>
<div class='lg-row'>與劫終始　視此銘詞</div>
</p><p style="margin-left:2em">嗟乎！此大冢宰五臺陸先生所譔〈千松法師塔銘〉，乃弟子真芹輩，葬師於王村禪院時筆也。先生沒後，飛英狡僧、如心輩百計媒孽院地，真芹輩勢不能存。恐百年後并師骨或遭荼毒，遂謀之同門真界輩，將改厝于徑山，而決策于余。余念師為萬松入室弟子，萬松住持徑山，其地自國一祖師衣鉢相傳，以道鳴於歷代者踰八十餘人，師之宐歸于徑山無疑也。或者師神不安於王村，姑假飛英之祟，以還就本宗歟！吾聞入栴檀林者，雖以刀鋸戕賊猶染香氣，則飛英之逐真芹而致遷師骨，或者反有感於師，未可知也。師既改厝，恐將來讀碑銘者疑師葬地之異，因為紀其委，悉如右。</p>
<p style="margin-left:10em">萬曆戊戌，歸安沈桐識」</p>
</div>
<div class='div-other'><a id='mulu279' />
<p class='h2'>幻予上人塔銘</p><p class="byline">瞿汝稷<span class='note-inline'>(字元立，常熟人)</span></p><p style="margin-left:0em;text-indent:2em">萬曆丁丑秋九月，幻余上人顧余于海虞，均持不借，皆烟霞也。盻睞謦欬，足以徵沉濁而清熱惱。予稽首讃嘆：「希有上人！真末法中日月幢，雪山之上味藥草。堪照幽迷，癡暗眾生令入妙光明藏；堪醫五毒，疾苦眾生離憂海而登歡喜地。一心皈依，瞪視不捨。」未幾，上人復偕慧空上人、幻居上人結制安居。予日叅請，煩羊頓息，害馬都捐。禪悅法喜之勝，有生以來此會稱最。嗣是三上人，飛錫恒集虞之阿蘭若塲。逮己卯春，上人棄諸法侶，獨北游五臺，予恒悒然懷之。丙戌春，予至燕，脫牽之日，即覿字髪于雁堂。予寓比七閱夏，自金剛窟過余者凡四至，恒踰長期，近亦當中期。壬辰，予歷南都。癸巳甲午，過予如燕中。乙未，予涉黃僅，各一致書，常念希世非獨無高符且非雅好。不久，且拂衣從上人于大幻三昧，羽翼了畢鉢餘習，俾三有眾生，若有情若無情，無不立地證無上正等正覺，于已證皆證。乃八月辛酉，忽得達觀和尚書，知上人于七月己巳示寂矣，和尚命為塔銘。上人天資粹白，精進無伍，凡杜多苦行，皆力踐無媿古宿。其在清涼，有僧病且危，醫謂非人肉不治。僧泣曰：「是有死耳！將何幾？」上人笑，刲肉如掌，命羹以飼病，立起居常。有善絕不自伐，與予游數載未口及。一日，予遇其僧于龍華，為予具言之。予始索視刲處，不可。堅請不已，始示瘢。色正赤，如丹砂。臂故瘦，其半肉盡去，獨瘢衣骨耳。此與善逝、鷹王往因何異？而上人視猶遺土也。頌之欿然，若不足也。于諸細行人所不屑檢者，無不曲折護持。言非利生，不關輔頰；事非弘教，不衡心慮。每夜擁衣而寢不過寸香，跏趺申旦神氣烱然，終身翼翼處弟子位。惟奮所未至，不多其已能與密藏上人，同唱導刻方冊大藏。丁未歲春，計所刻得十之二，不知今所益復有幾也。此上人未了公案耶？是不然。稽首諸佛前，為銘以證。是不然，銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>羣有淪䘮　翻如野馬　孰為拯之　爰資覺者　於維上人　覺苑之秀</div>
<div class='lg-row'>末後說法　大師子吼　十方無邊　所有刹界　克刹克塵　無邊佛在</div>
<div class='lg-row'>如是諸佛　聞說讃揚　五濁佛子　啔甘露塲</div>
<div class='lg-row'>如是諸佛　放光無量　交羅上人　顯頂後相　如是諸佛　發頻伽音</div>
<div class='lg-row'>悉闡教海　窮微極深　無能正示　上人此說　此說徧滿　熾無間歇</div>
<div class='lg-row'>一音所被　無機不攝　有情無情　感受記莂</div>
<div class='lg-row'>於刹那際　獲無生忍　直圓十身　何論九品　兹窣堵波　弘法無盡</div>
<div class='lg-row'>疇未云了　殃我覺㣧</div>
</p></div>
<div class='div-other'><a id='mulu280' />
<p class='h2'>紫栢大師塔銘</p><p class="byline">釋德清</p><p style="margin-left:0em;text-indent:2em">夫大地死生，顛瞑長夜，以情關固閉，識鎻難開。有能一擊而碎之，掉臂而獨往者，自非雄猛丈夫，具超世之量者，未易及也。歷觀《傳燈》諸老，咸其人哉。久蔑斯道，頃於達觀禪師又見之。師諱真可，字達觀，晚號紫栢。門人重法故，稱師為「尊者」。其先句曲人，父沈連，季子，世居吳江太<span class='corr'>湖</span>之攤缺。母夢異人授以附葉大鮮桃，寤之尚覺餘香，遂有娠。師生，五歲而不言，僧過其門，摩頂而謂其父曰：「此兒出家，當為天人師。」言訖忽去，師便能語。先時，見巨人跡下於庭，自是不復見。師幼奉母訓不坐閫，則盡命立不近閫。師髫年性雄猛，慷慨激烈，貌偉不羣，弱不好弄，生不喜見婦人。長志日益大，父母不能拘，嘗有詩曰：「屠狗雄心未易消。」年十七，方仗劒遠游塞上，行至閶門，天大雨不前，偶值虎丘僧明覺，顧師狀而異之，因以傘蔽，邀歸其寺，具晚飡，驩甚相得。聞僧夜誦八十八佛名，師心大快悅。侵晨，入覺室，曰：「吾人有大寶，何以汚在此中耶？」即解攜囊之物，授與覺，令設齋剃髪，禮覺為師。是夜即兀坐達旦，每歎曰：「視之無肉，喫之有味。」師嘗閉戶讀書，足不越閫者年半。凡見僧有飲酒茹暈者，師曰：「出家兒如此者，可殺也！」時僧甚憚之。年二十，從講師受具戒。至嘉興東塔寺，見僧書《華嚴經》，乃跪看良久，歎曰：「吾輩能此足矣。」遂至武塘景德寺，掩關三年。復回吳門，辤覺曰：「吾當行脚諸方矣。」即杖策而去。一日，聞僧誦張拙〈見道偈〉，至「斷除妄想重增病，趨向真如亦是邪」，師曰：「錯也！當云『方無病』、『不是邪』。」僧云：「你錯，他不錯。」師大疑之。每至處，書二語于壁間，疑至頭面俱腫。一日齋次忽悟，頭面立消，自是凌躒諸方。嘗曰：「使我在臨濟、德山座下，一掌便醒，安用如何如何？」師過匡山，窮相宗奧義。一日行二十里，足痛，以石砥脚底，至日行二百里乃止。游五臺，見一老宿坐於峭壁空巖，師即作禮而問：「一念未生時如何？」宿竪一指，又問：「既生後如何？」宿展兩手，師悟其旨。尋跡之，失其處矣。師至京師，叅徧融大老，融問：「從何來？」曰：「江南。」又問：「來此作麽？」曰：「習講。」又問：「習講作麽？」曰：「貫通經旨，代佛揚化。」融曰：「你須清靜說法。」師曰：「只今不染一塵。」融命褫師直裰，施傍僧。顧謂師曰：「脫了一層還一層。」師笑頷之，遂留挂搭。<span class='corr'>去</span>九年，復歸虎丘省覺，乃之淞江掩關百日。之吳縣，適聊城傅君光宅為縣令，其子利根，命禮師，子不懌。子一日搦二花問師云：「是一是二？」師曰：「是一。」子開手曰：「此花是二，師何言一？」師曰：「我言其本，汝言其末。」子遂作禮。之天池，遇管公東溟。聞其語，深噐之。師因拈薔薇一蒂二花問公，公曰：「此同本生也。」師分為二，復問公，公無語。因罰齋一供，遂相與莫逆。時上御極之三年，大千潤公開堂於少林，師同巢林、戒如往叅扣。及至，上堂講公案，以口耳為心印，以帕子為真傳。師恥之，嘆曰：「西來意故如是邪？」遂不入眾，即南還。有密藏道開者，率其同行而歸之。師知是法噐，留為侍者。至嘉禾，見陸太宰五臺翁，先是藏公與其善。師方至，心大相契。郡治之西北隅有楞嚴講寺，乃長水說經之處，因兵火廢，有力者侵為園亭。師有詩吊之曰：「明月一輪簾外冷，夜深曾照坐禪人。」志欲恢復，乃属太宰為護法，藏公力主其間。太宰公弟雲臺施建禪堂五楹，既成，請師命一聯。師曰：「若不究心，坐禪徒增業苦；如能護念，罵佛猶益真修。」謂當以血書之，師遂引錐刺臂，而流血盈碗。自是接納往來。豪者力拒，即未完局。後二十餘年，適郡守槐亭蔡公倡，始求諸明公，公子竟修復矣，蓋師之願力所持也。師嘗見人終日碌碌，縱有一二向上者，而沒師承緣，無佛法點化故也。因念大藏卷帙重多，而庸僧常言不是，念者又自來，南北遺風俱好博覽，唯於梵筴執性不翻，致遐方僻陬，有終不聞名字者。若刻方冊易為流通，普使見聞作金剛種子，即有謗者，罪當自代。遂與陸公五臺、馮公具區、曾公見臺、瞿公太虛等議，同驩然，願賛佐。即命密藏開公董其事，以萬曆己丑創刻於五臺。居四年，以冰雪苦寒故，復遷于雙徑。嗟夫！開公隱去，仍囑弟子體玄奇公協幻予本公。本尋化，自此後輩弟子相繼於刻塲。至萬曆己酉，南北諸檀復請澹居鎧公終其役。師初以刻藏因緣議既成，聞妙峰師建鉄塔于蘆芽，乃送經安置于塔中。且與計藏事末，偕復之都門，乃訪予於東海，時萬曆丙戌秋七月也。時予以五臺因緣，有聞於　內，因避名於東海。適遇慈聖皇太后，為保聖躬、延國祚，印施大藏十五部。皇上頒降海內名山，勅僧諷訟，首及東海，予以謝恩入長安。時師與開公走海上，至膠西，值秋水泛漲，眾度必不能渡。師解衣先涉，疾呼眾，水已及肩。師躍然而前，顧謂弟子曰：「死生關頭，須直過為得耳。」眾心服師。時予在長安，適師弟子于君玉立來訪，言師已東行，計其程，旦夕乃入山期也。予聞之，日夜兼程趕至即墨，時師已出山在脚院，詰朝將長發。是夜一見，大歡笑。明發，請還山，留旬日。心相印契，師即以予為知言，許生平矣。師返都門，復潭柘古刹，乃決策西游峨嵋。由三晉，歷關中、棧道至蜀，禮普賢大士。順流下瞿塘，過荊襄，登太和，至匡廬。尋歸宗故址，唯古松一株，為寺僧售米五斗。匠石將伐之，適丏者憐而乞米贖之，以存寺蹟。師聞而興感。其樹根底為樵者剝斵過半，勢將折，師砌石填土，呪願復生，以卜寺重興兆。後樹日長，寺竟復，其願力固如此。時江州孝廉邢[樊-大+心]學禮師延居長松舘，執侍最勤。師為說法語，集名《長松茹退》。先是，鄒給諫爾瞻、丁大叅勺原素重師，意留駐錫匡山，未果。遂行，過安慶，時有江陰居士趙我聞謁見不可。適阮君自華歸心于師，因為居士先求得度，未許。阮君請游皖公山馬祖庵，師喜其境超絕，即属宐建梵刹。居士懇乞出家，遂薙髪于山中，詺名曰「法鎧」，是為澹居。其庵今蒙勑賜佛光寺。師復北游至石經山，乃晉琬公慮三災壞劫，正法浸滅，乃石刻藏經，安於巖穴，師見而感之。時琬公塔院，被力者侵，<span class='corr'>師</span>至復之，啓石室，佛座下得函貯佛舍利若干，出時光燭巖壑。適慈聖聖母聞師至，命近侍陳儒致齋供，特賜紫伽黎。師讓之，謝曰：「自慚貧骨難披紫，施與高人福更增。」因請舍利入內，供三日。出帑金，重藏於石窟。師重二事，思得予作記。適予聞師西游回，即馳至京，候於上方兠率院。師拉予游觀石經，遂記之。予回寓慈壽，師感遇亦出山見訪，同居于西郊園中。對談四十晝夜，目不交睫，信為生平至快事。師與予計，修我朝《傳燈錄》。予與師約，往濬曹溪，以開法脉。師先至匡山以待，時癸巳秋七月也。越三年乙未，予初以供奉聖母賜大藏經，建海印寺成。適以別緣觸聖怒，詔逮清下獄，鞫無他辭，送法司擬罪。蒙恩免死，遣戍雷陽，毁其寺。師時在匡山聞報，為予許誦《法華經》百部，冀佑不死。即往探曹溪回，將赴都下救予。聞予將南放，遂侍于江滸。是年十一月，方會師于下關旅泊庵。師執予手，嘆曰：「公以死荷負大法。古人為法，有程嬰、公孫杵臼之心。我何人哉？公不生還，吾不有生日。」予慰之再三。瀕行，師囑曰：「吾他日即先公死，後事屬公。」遂長別。予度嶺之五年，庚子，上以三殿工，下礦稅，令中使者駐湖口。以南康太守吳寶秀不奉令，劾奏被逮，其夫人哀憤，以繯死。時師在匡山聞之，曰：「時事至此，倘閹人殺良二千石及其妻，其如世道何？」遂策杖赴都門。吳入獄，師至多方調護，授吳公毗浮佛半偈，囑誦滿十萬，當出獄。吳持至八萬，蒙上意解，得末減。吳公歸，每念師輙為涕下。師以予未歸初服，每歎曰：「法門無人矣。若坐視法幢之摧，則紹隆三寶者，當于何處用心耶？老憨不歸，則我出世一大負；礦稅不止，則我救世一大負；《傳燈》未<span class='corr'>續</span>，則我慧命一大負。若釋此三負，當不復走王舍城矣。」癸卯秋，予在曹溪，飛書属門人之計偕者，招師入山中。報書直云：「捨此一具貧骨。」居無何，忽妖書發，震動中外，時忌者乗白簡劾師，師竟以是罹難。先是，聖上以輪王乗願力，敬重大法，手書《金剛般若》，偶汗下漬[糸*氐]，疑更當易，亟遣近侍曹公質於師。師以偈進曰：「御汗一滴，萬世津梁，無窮法藏，從此放光。」上覽之大悅，由是注意。適見章奏，意甚憐之，在法不能免，因逮及。旨下，云著審而已。及金吾訊鞫，但以三負事對，絕無他辭，送司宼。先是，侍御曹公學程以建言逮，久在獄，與師問道，有《圜中語錄》。時執政欲死師，師聞之曰：「世法如此，久住何為？」乃率浴罷，囑侍者性田曰：「吾去矣，幸謝江南諸護法。」道人哭，師叱之曰：「爾侍予二十年，仍作這般去就耶！」乃說偈，<span class='note-inline'>(具見《圜中錄》)</span>略曰：</p>
<p style="margin-left:0em;text-indent:0em;" class="lg-abnormal"><div class='lg-row'>事來方見英雄骨　達老吳生豈宿緣　我自西歸君自北　多生晤語更泠然</div>
</p><p style="margin-left:0em;text-indent:2em">言訖，端坐安然而逝。曹公聞之，急趣至，撫之曰：「師去得好！」師復開目微笑而別，時癸卯十二月十七日也。師生于癸卯六月十二日，世壽六十有一，僧臘四十有奇。噫！師生平行履，疑信相半，即此末後快便一著，上下聞之無不嘆服。師化後六日，顏色如生，及浮葬于慈慧寺外。次年春夏，霖雨及秋，陸長公西源欲致師肉身南還，因啓之，安然不動。適予弟子大義，即奉師龕之。經潞、京口、金沙，曲阿諸弟子乃奉歸雙徑，供寂照庵，時甲辰秋九月也。越十一年乙卯冬，弟子先葬師于山後。適朱司成文寧公禮師塔，知有水，亟嘱弟子法鎧後移塔至開山。乃與俗弟子繆希雍，擇其五峰之內文殊臺，于丙辰十一月十九日茶毘，廿三日歸靈骨塔于此。於戲！師生平行履，豈易及哉！始自出家，即脇不至席，四十餘年。性剛猛精進，律身至嚴，近者不寒而<span class='corr'>慄</span>。常露坐，不避風雪。秉金剛心，獨以荷負大法為懷。每見古刹荒廢，必志恢復。始從楞嚴，終至歸宗、雲居等，重興梵刹一十五所。除刻大藏，凡古名尊宿語錄，若寂音尊者所著諸經論文集，皆世所不聞者，盡搜出刻行于世。晚得蘓長公《易解》，大喜之。室中每示弟子，必令自叅，以發其悟，直至疑根盡拔而後已。然義重君親忠孝之大節，入佛殿見萬歲牌必致敬；閱曆書，必加額而後覽。師于陽羡，偶讀《長沙志》，見忠臣李<span class='corr'>芾</span>，以城垂陷不欲死于賊，授部將一劒，令斬其全家，部將慟哭奉命，既推刃，因復自殺。師至此，淚直迸洒，弟子有傍侍者不哭，師呵曰：「當推墮汝于崕下！」其忠義感激類如此。師氣雄體豐，而面嚴冷，其心最慈。接人不以常情為法，求人如倉鷹攫兎，一見即欲生擒，故凡入室不契者，心愈慈而恨愈深，一棒之下即欲頓斷命根。故親近者希，凄然暖然，師實有焉。師性躭山水，生平雲行鳥飛，一衲無餘，無住足地。居常悲禪宗凋敝，欲求國初以來諸尊宿機緣，續為《傳燈》，未遂本願，賫志而往。於戲！師每慨五家綱宗不振，常提此示人。予嘗嘆曰：「剛宗之不振，其如慧命何？」原其曹洞，則專主少林；溈仰圓相久隱；雲門自韓大<span class='corr'>伯</span>後，則難見其人；法眼大盛于永明，後則流入高麗。獨臨濟一派，流布寰區。至宋大慧，中興其道。及自國初楚石、無念諸大老，後傳至弘正末，有濟關主。其門人，先師雲谷和尚，而典則尚存。頃五十年來，獅絃絕響，近則蒲團未穩，正眼未明，則妄自尊稱臨濟幾十幾代。於戲！邪魔亂法，可不悲乎？予以師之見地，足可追配古人之風，姑錄大略，以俟後之明眼宗匠，續《傳燈》者采焉。以師未來世，故無上堂、普說、示眾諸語，但就叅請機緣開示，門人輯之，有內外集若干卷行於世。入室緇白弟子甚多，而宰官居士尤眾，不能具列。乃為之銘，銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>佛來出世　祖未西來　擊塗毒皷　誰其人哉　鷲嶺拈花　少室面璧</div>
<div class='lg-row'>只道快便　翻成狼藉　黃梅夜半　老盧竊逃　誰道嶺南　有此獦獠</div>
<div class='lg-row'>南嶽青原擦膿涕漢　多少癡人　被他誆賺</div>
<div class='lg-row'>五家手快　如撫舜琴　南熏倐至　辨者知音　兒孫惡辣　觸者先亾</div>
<div class='lg-row'>但放一線　其家永昌　門戶孤单　命存一絲　有救之者　定是嫡兒</div>
<div class='lg-row'>如漢張良　為韓報仇　縱然國破　宗祧可求</div>
<div class='lg-row'>是生吾師　如石迸笋　出則凌霄　孰知其本　為法力戰　通身汗血</div>
<div class='lg-row'>大似李陵　空拳不怯　身雖陷虜　其心不亾</div>
<div class='lg-row'>千秋之下　畢竟歸王　師金剛心　盡化為骨　逼塞虛空　豈在山麓</div>
<div class='lg-row'>師不知我　誰當知師　一死一生　春在花枝</div>
</p></div>
<p class='juan'>徑山志卷之六終</p>
<div class='div-w'><a id='mulu281' />
<p class='h2'>補遺</p><p class="head3">塔銘</p>
<p class="head3">晦機熈禪師塔銘<span class='note-inline'>(第四十六代)</span></p>
<p class="byline">虞集</p><p style="margin-left:0em;text-indent:2em">古之所謂豪傑之士者，必曠世而一遇，其不恒見于天下者何也？蓋嘗聞之，豈無其人哉！自夫世務之沉[宴-女+六]，俗學之纏糾，有不足以縶而留之者，于是脫然自抜于浮湛起滅之表，以求其本初之極至者焉！則漠然莫所為乎斯世者矣。其卒為浮屠氏之歸者，皆其人也。予嘗誦其言而悲之，然嘗上下千百年間而求之，殆果然不誣也。大江之南有佛智晦機禪師者，諱元熈，姓唐氏，世為豫章儒家。其族父曰：「明公者，學佛西山明覺院，而能聚族人子弟教之。」師與兄子元齡，俱從學進士業。元齡既登進士第，而師遂從明公落髪。游方時，年十九耳。其母憐之，私具白金為裝具。明公曰：「是足䘮子之志。」師即盡以歸母，不持一錢以行。至吳，一時名師皆欲出己座下，不顧也。聞物初觀禪師住玉几，往依之，十年無知者。偶與書記清默語，大驚異之，以告初。初召詰之信然，留侍左右，朝夕諮問，盡發其秘。字之曰「晦機」，為偈以囑焉。後至錢塘，寧退耕。衍石㠶在南北山，虛記室以待，不應。久之，勉從頴東叟之請。當時貴人多致師出世者，皆不答。一衲二十年，泊如也。至元中，楊璉真伽總統釋教江淮，有旨取育王塔中舍利，進入。乃親詣師，求記述始末。因詔俱朝京師，師曰：「我有老母，兵後存亾不可知。」歸江西尋之。則元齡固以臨江通判從文丞相起兵死，獨母存耳。奉之，以孝聞。種竹築庵於鄉，曰：「竹所與簡竹屋，申如翁居往。」復酬唱發揚宗旨。四方來學者數百人，至無所容。又居灊山，凡六年而棄之。洪之人請師住天寧，師以讓簡。簡歿，洪人來請師，又以讓秀祖。巖江西總統乃請師住黃龍，亦不住。元貞二年，始應百丈之請，居十三年，而百丈赫然為天下禪宗第一。至大元年，應淨慈之請。至之日，行中書省行宣政院之長各率其屬，拜伏迎請。中國學者及高麗、雲南、日本之僧，前願致師而不得者，皆爭見門下以千百數。居十年，乃作千佛閣，市民僦居。旁近相撓雜者，撤而遷之。端門廣術夾植松柏，皆前人以為難者，指顧成之有餘也。于是中書省平章政事張閭與行省丞相下令告羣寺曰：「其各以僧集冷泉亭下，惟老病守舍者勿至。」眾大驚，不知所為。是日，集者幾萬人，以次立聽。曰：「徑山者，當卜某若某。」眾曰：「諾！」丞相親探得師名，以示眾。眾曰：「諾！」無異言。即親送師入山，不容辤。至親為券假食，以供眾。居三月，師扶仗歸南山下。復起之，不往也。江西學者咸思慕師，願得住大仰而依歸之，師頗聞竟乗扁舟逃去。或告曰：「師老矣。百丈故鄉也，盍此歸乎？」師信之，返至杭。大仰人哀懇，得師歸乃已。居三年，將示寂，手書謝所與往來。作偈示眾，擲筆化去，某年月日也。壽八十二。度弟子數百，叅學者數千人。大仰之下有金雞石者，名應馬大師<span class='corr'>懸</span>讖故奉瘞焉。而弟子之在杭者，又建塔于淨慈之西隱，師所嘗居也。至治二年夏，集過浙江，遇師之大弟子某，於報國寺同禮師。山中從諸門人知師遺事，如因請為之銘。云：「集嘗觀師於文字，蓋積思博學，非俗儒小生所能至。其大辨明慧，洞徹心要，誠一代之宗匠。四住名山，皆迫而後應，進退裕如。庵居從之者過于大刹，及其門者多特達卓異，此非所謂豪傑者乎？彼持不足之資，區區自矜，求試致敗，取訾而不耻者，視師為何如哉？銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>於皇聖元　崇佛尚祖　傍求碩師　密讃神宇</div>
<div class='lg-row'>跨浙歷江　梵宇於於　師三十年　四專其居</div>
<div class='lg-row'>或尚力致　我有弗有　或競於蹔　我紓而久　鼓鐘振揚　人天畢來</div>
<div class='lg-row'>龍象言言　孰是可欺　師住世時　言滿天下</div>
<div class='lg-row'>溫慈暢宣　心泯物化　來叅來歸　千百與俱　各極精明　不留固愚</div>
<div class='lg-row'>今去而亾　俯仰無極　何以謝之　南山之石　金雞愔愔　慧日赫然</div>
<div class='lg-row'>有覺爾[宴-女+六]　孰敢弗欽」</div>
</p></div></div>
<div class='div-w'><p style="margin-left:12em">大殿僧福觀助刻</p>
</div>
</div><!-- end of div[@id='body'] -->
</body></html>