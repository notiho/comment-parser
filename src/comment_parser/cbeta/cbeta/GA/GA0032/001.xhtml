<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>徑山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' /><p style="margin-left:0em;text-indent:2em">徑山位於浙江天目山之徑路，故謂之徑山。唐天寶初（七四二），國一禪師隱居於此，並行開山，經宋、元迄明代月林鏡禪師共八十七代高僧之經營，殿宇廣建，紺宇琳宮羅布，其主寺為興聖萬壽禪寺，唐代宗（七六三～七七九）時僧法欽結庵於此，法欽賜號國一禪師，乃徑山開山祖師也。代宗即其菴建寺，僖宗乾符六年（八七九）改為「乾符鎮國院」，宋大中祥符元年（一〇〇八）改賜「承天禪院」，政和七年（一一一七）改「徑山能仁禪寺」，孝宗御書額賜「徑山興聖萬壽禪寺」，由宋迄元，為禪林之冠，元末兵燬，明洪武間重建。其下院有雙溪化城接待寺、大安禪寺、小徑山萬壽禪寺、西徑山寺、安樂寺、安眾寺、法華寺、萬壽正續寺、廣化禪寺、順慶禪寺、實際禪寺、妙濟禪寺、雲福禪院、普慶禪寺等二十餘座，佛教史蹟林立，與東、西天目蔚為佛國。徑山舊未有志，萬曆初年有僧宗淨者，刻《徑山集》，僅載諸祖事十之二三，詩文亦寥寥。天啟初，李燁然請宋奎光輯徑山文獻。奎光自大藏檢閱諸祖之語錄行事，輯唐代宗、宋理宗逮明高祖、成祖與神宗諸制勅，及歷代高僧名士之序紀、吟詠之詩詞，為編《徑山志》，分門十七：列祖、制敕、序文、塔銘、碑記、游記、書啟、偈咏、名什、外護、殿宇、靜室、名勝、下院、古跡、寺產、紀事，釐為十四卷。此志異於一般名山志書，首志列祖，以徑山因祖席獨著故也。列祖資料取自《佛祖統載》、《傳燈錄》、《禪宗正脈》、《五燈會元》、《高僧傳》，益以松源所藏抄本。達觀禪師創刻方册藏，後板移置徑山，故刻藏序文輯錄甚多。全志條理井然，搜羅完備，蓋集明天啟以前徑山佛教史蹟之大成也。茲據國立中央圖書館藏明天啟四年（一六二四）原刋本景印。</p>
</div>
<div class='div-other'><a id='mulu3' />
<div class='div-xu'><a id='mulu4' />
<div class='div-other'><a id='mulu5' />
<p class='h3'>徑山志序</p><div style="margin-left:4em"><img src='../images/GA031p0003_01.gif' alt='GA031p0003_01.gif' /></div>
<p style="margin-left:0em;text-indent:2em">古今守西湖者不知凡幾，惟白少傅、蘓端明最著。以故，人以頌守輙曰「白蘇」。嗟乎！白蘇豈易言哉！長公以戒禪師後身示現學士，而香山亦叅鳥窠有省，其先後守西湖，一切規為制度，悉自無畏光明光中流出。嗟乎！白蘇豈易言哉！余東<span class='corr'>鄙</span>人也，謬承兩公之後，仰惟風義，雅不欲見笑于湖山，顧時異勢殊，法微魔旺，每于簿書之暇興情臨眺，輙低回感嘆兩峰六橋如故也，而當年之盛不可復覩。因思鳥窠為欽師第一弟子，而長公推悟禪師為徑山住持，至今尊為十方第一代，而又與寶月、澄慧諸名宿交最久，意者東南法席其在徑山乎！顧徑山舊無全志，以去省會稍遠，而禪那幽杳之地鮮有過而問焉者。今年首夏，適餘杭博士宋君來謁，詢以徑山去餘杭幾何，曰：「一由旬耳。」因命往搜故實，凡三閱月而稿呈。首列祖，次制敕，次序文，次塔銘，又次碑記、游記及名勝等若干則，凡為帙若干卷。予為披繁理緒，考證而詮次之，又一閱月始竟。自唐、宋，歷元至我明，千餘年間祖庭之盛衰，名勝之隆替，與人物代興，制作彪炳，稱大備矣。</p>
<p style="margin-left:0em;text-indent:2em">夫春桺秋波、蘭橈錦障，西湖非不豔也，而巨人之跡既往，三生之魂不來，名山法脈幾不復振。自雲棲以一聲佛號續佛慧命，而永明辨才諸風賴以不墜。兹志而成也，非敢謂于薄伽之旨有所倡導，庶幾八十七祖一片紹法苦心猶可想見，方內外士憑而弔之，或者其有興乎！雖然，予竊重有感焉。</p>
<p style="margin-left:0em;text-indent:2em">西湖自長公以後，國朝正德間，楊公溫甫始一濬之，已稱極難。故當時謂：「湖有葑，蘇去之；湖有梗，楊鋤之。」蓋鋤更難于去也。及今而梗乃愈多，余則謂清之尤急于濬。夫清與鋤之難易又何如哉？是縱不得覩天僖中放生之盛，或者萬姓血脉不至壅閼，亦五百應真之所樂觀也。余何敢自附于白蘇？苐以兩公所拂拭者，西湖之形勝；所揚扢者，徑山之宗旨。余亦欲兩存之，而徑山則獨完固。倘亦幽遠者固示人以無爭乎！夫傍湖之人厥有佛性，使兩公而在，必已盡攝于無畏光明，而余猶日役役焉逐梗者而清濬之為事，則余其亦有魔之心也夫！</p>
<p style="margin-left:10em">天啟甲子秋九月，汶陽李燁然文若書于西湖之廣生天</p>
<div style="margin-left:6em"><img src='../images/GA031p0012_01.gif' alt='GA031p0012_01.gif' /></div>
</div>
<div class='div-other'><a id='mulu6' />
<p class='h3'>徑山志序</p><p style="margin-left:0em;text-indent:2em">徑山舊龍宮也，自神龍施地與欽師，絕類茶林，二龍為<span class='corr'>商</span>那建剎，與龍柎率五伯龍眾受具摩羅尊者，以故嗣法八十餘祖，炳燿海內，十方錙素仰之不啻如摩竭印度。余少好㳺，每過名山，弔古德應化之地，未嘗不徘徊瞻仰。一行作吏，此事遂廢。徑山去西湖不幾由旬而弗淂数。向五峰參巾子一喝，正如曺子震所謂邑邑令人氣盡。然猶幸陪鶴汀李公之後，於古杭境內山川，時時一縱吟眺，譬如殷浩登樓，庾公興復不淺，致足多耳。公頋念徑山震旦祖席志載缺然莫攷，抑亦守土之責，乃命禹航學博宋元實氏搜其故事，攷校而刪定之。凡為志若干卷示余，朱受而讀之，白椎也，[監-皿+立]拂也，掀床也，痛棒也，累朝之明信與當代之涣汗也。大藏之所以流通，寶所之所以化現，與諸大臣、長者之鴻萹麗藻昭漢而囬雲也。掛瓢飛錫，名宿如雲，㝎淵空而動雷震也；畸人不借，幽士孤笻，倚龍樹而叩天宮也；墨汁生香，茟花說法，參龍象而高法幢也；雞靈而兎馴，杉參天而竹蔽日也；五峰環峙，傑閣崢嶸，三千寒而㕠徑杳也。</p>
<p style="margin-left:0em;text-indent:2em">噫嘻！真大備矣！嘗考徑山自國一開山，子孫相繼凢七代，而蘓長公草為十方住持，今六百餘年，而李公始一表章之，徑山與公緣豈偶哉！有蘇長公而十方始得與徑山之席，<span class='corr'>有公而天下始盡知有徑山之</span><span class='corr'>法雨。公於徑山，其自國一而下，</span><span class='corr'>必個個明眼覷着。先後因緣，俱</span><span class='corr'>非偶也。昔李公度謂：「釋迦生中</span><span class='corr'>國，設教如周孔，周孔生西方，設</span><span class='corr'>教如釋迦。」夫何異同之有？慨今</span><span class='corr'>天下多事，邪術紛起，白蓮、無為</span><span class='corr'>幾同波旬瓔珞，然其弊搃由於</span><span class='corr'>正教之不眀。今此志標指正法，</span><span class='corr'>不啻揭日月於中天，令人出迷</span><span class='corr'>途而登覺路，不特名山信史已</span><span class='corr'>也。余與同官維立陳年兄不勝</span>贊嘆，謂従此已飽啜醍醐，不羨龍泉一勺矣，何必親見竹箆乃觧背觸哉！囙為之序。</p>
<p style="margin-left:10em">天啟甲子重陽日，新安徐文龍田仲父書於如水齋中</p>
<div style="margin-left:7em"><img src='../images/GA031p0021_01.gif' alt='GA031p0021_01.gif' /></div>
</div>
<div class='div-other'><a id='mulu7' />
<p class='h3'>徑山志序</p><p style="margin-left:0em;text-indent:2em">夫朝市山林皆可學道，而古宿求道率依名山，何也？深巖茂林之間無人而有道，凡人載其塵心，以行乎山谷，則泠然如滌焉。及夫峰逥壑轉，芒閒筞止，巍然而睹梵剎，肅然而瞻寶相，則又不覺胷中情緣脫落都盡，若惟此可永依者。至若名師大德夙有道塲，火盡燈傳，法嗣綿邈。佇立凝望，雖杳不可接，而松聲竹韻，鳥語泉鳴，皆恍然提唱之殶，令人與道相視莫逆。譬如師延之琴，得之濮水，固知桐沉絲絕之䖏，猶有不沒其清音者。藝事法事，可以類求而得也。</p>
<p style="margin-left:0em;text-indent:2em">徑山自國一師以来，登祖籍者八十七人，可謂盛矣。桾松夹徑，脩篁繞麓，入其間者，杳然而深，左望雲海，前眺都城，越山如黛，赤日如珪，既幽既邃，亦超亦曠，可謂山之能載道者矣。茲胡繼法席於宗林，叩禪心于雙徑者，若是寥寥耶！夫事有久而無記，物有感而思興。志者，所以記事而感物者也。扶筞擔具走徑山之道，宿諸師之院，能有所得乎？曷亦求諸記志之林，得其書而讀之，庶有以窺五峯之靈，見八十七祖之心者耶！汶陽李文若先生以白蘇之後身，作徑山諸祖之護命，又得宋元實氏慧手輯志而刪㝎之，其於山靈道心両俱無盡矣！</p>
<p style="margin-left:0em;text-indent:2em">予媿俗質，幸陪清幕。志成，受而讀之，翛翛然，泠泠然，不覺有如滌如脫焉，與諸祖相視莫[這-言+羊]，處力未逮而神先徃矣。夫亦安能於語言蕳冊之中，別其孰為朝市孰為山林，添求道者一障耶？雖然栁子有言：「吾病夫世之唯印組是務以相軋也，孰與夫不愛官，不爭能，樂山水而嗜閒安者？」則夫是志也，宋元實經其始，而李先生成之，予序之，即世有栁子奚病哉？</p>
<p style="margin-left:10em">杭李陳懋德題於西湖之思過齋</p>
<div style="margin-left:6em"><img src='../images/GA031p0032_01.gif' alt='GA031p0032_01.gif' /></div>
</div>
<div class='div-other'><a id='mulu8' />
<p class='h3'>徑山志序</p><p style="margin-left:0em;text-indent:2em">四大部洲名山不可勝絕，而以佛祖著稱者，惟是燕之清凉、蜀之峨嵋，吾浙之補陀、靈鷲、南屏，而雙徑略禹杭、臨安，通東、西天目之徑，是東南最勝道塲也。自唐國一師開山至月林鏡師為八十七代，稱天下徑山與少林祖庭而二。諸山志余不盡見，所見《清凉》質而詄，《補陀》雅而博，《南屏》秀而麗，《靈鷲》近于俚矣！獨徑山向無舊志。萬暦初年，有僧宗<span class='corr'>淨</span>者，刻《徑山集》載諸祖事，十之二三僅存其名與示寂日月。詩文亦寥寥，戴令邑志更自簡少。達觀禪師昔謀刻大藏，易以書冊，廣為流通。澹居鎧公承之，與吳本如諸公，恢復化城寺貯此刻板，事甫就而入滅，任此志者遂虗無人矣！</p>
<p style="margin-left:0em;text-indent:2em">海虞宋元實氏以博雅名流，偶寄官禹杭，擁皋比與諸生譚道論文之暇，慨然是山佛法僧具備而獨無志，為東南缺典。爰自大藏檢閱諸祖之語録、行事，得十之六。自唐代宗、宋理宗，逮我高祖、成祖與神宗，諸制勑而一切廢興諸緣，與天下高衲道流鉅公名人序、紀、吟詠之章輯而為志，列為十有四目。帙成，出以屬予序。余覽之作而嘆曰：「燦乎俻哉！井井乎有倫哉！是徑山中興之書也。」</p>
<p style="margin-left:0em;text-indent:2em">夫惟人弘道，惟傑耀靈，故列祖首焉；不尊不信，域中惟王，故制勑重焉；唱緣闡法，文序乃宣，形委神傳，銘塔斯勒，垂像教之範，厯巗壑之美，故碑記逰記次之；通玄契洩，秘密暢性靈，故書啟、偈詠、名什次之；蘧廬一宿，金湯四固，故流寓、外護次之；琳梵代搆，支流派演，故殿宇下院次之；或面壁而證智，或杖策以探奇，故靜室名勝次之；以跡象眙神理于是乎紀古跡，以供養資無生于是乎紀寺產，十方參同，萬靈標異，故以紀事終焉。燦乎備哉！井井乎有倫哉！是徑山中興之書也。</p>
<p style="margin-left:0em;text-indent:2em">余嘗言：「王者握符御宇，撫有江山。不有國史，則何以纂圖垂統，恢萬世之業？士大夫于其後人，貽之以堂搆，啟之以詩書。不有家乘，則何以振箕裘而昌門祚？」今天下佛子法嗣望此山者，將紹明祖席，奉揚宗風。不有梵志，則何以知法幢之所繇竪，法寶之所繇傳？又非徒以林壑烟霞，導向平之屐履，快少文之卧逰已也。然則此山此志，彰法詔來，所與清凉、峨嵋參峙法畍，而華藏寶函並揭日月者，元實之功焉可泯哉？如以山河為幻泡，列祖為影像，經典為糟粕，庋閣此志若滅若沒，非古之神明，則今之狂惑者爾，吾亦惡乎妄序之！</p>
<p style="margin-left:10em">天啟甲子秋九月，武林黃汝亨譔并書</p>
<div style="margin-left:2em"><img src='../images/GA031p0047_01.gif' alt='GA031p0047_01.gif' /></div>
</div></div>
<div class='div-other'><a id='mulu9' />
<p class='h2'>叅閱姓氏</p>
<ul class="">
<li><p style="margin-left:2em">李流芳，字長蘅，嘉定人。</p>
</li>

<li><p style="margin-left:2em">王宇春，字季和，常熟人。</p>
</li>

<li><p style="margin-left:2em">李縠，字孟芳，常熟人。</p>
</li>

<li><p style="margin-left:2em">沈煥然，字無文，餘杭人。</p>
</li>

<li><p style="margin-left:2em">聞啟祥，字子將，錢唐人。</p>
</li>

<li><p style="margin-left:2em">嚴調御，字印持，餘杭人。</p>
</li>

<li><p style="margin-left:2em">王道焜，字昭平，錢唐人。</p>
</li>

<li><p style="margin-left:2em">時載杲，字旭如，常熟人。</p>
</li>

<li><p style="margin-left:2em">釋廣來，字無從，華亭人。</p>
</li>

<li><p style="margin-left:2em">釋超宗，字曇衍，江陵人。</p>
</li>
</ul><p style="margin-left:0em;text-indent:2em">姓氏終</p>
</div>
<div class='div-other'><a id='mulu10' />
<p class='h2'>凡例</p>
<ul class="">
<li><p style="margin-left:2em"><span class="corr"/>凡誌名山者，類先形勝，以泉石得名故。徑山雖勝甲海內，實以祖席獨著，故首志列祖。</p>
</li>

<li><p style="margin-left:2em"><span class="corr"/>諸祖惟大慧杲禪師語錄最多，卷帙浩繁，不能悉載。今考之年譜及《正法眼藏》，開示警切者，採錄數則。若欲博覽其全，則有專行語錄在。</p>
</li>

<li><p style="margin-left:2em"><span class="corr"/>萬曆初年，本山僧宗淨重刻《徑山集》，所載諸祖事，實十無二三。今考之《佛祖綂載》及《傳燈錄．禪宗正脉》、《五燈會元》、《高僧傳》諸藏典，復益以松源所藏抄本。八十七祖，稱大備焉。</p>
</li>

<li><p style="margin-left:2em"><span class="corr"/>馮開之、陸五臺諸先生與達觀禪師創刻方冊藏板，始于清凉，後移置寂照，再議置化城，則雙徑一區遂為震旦流通法寶要地，以故刻藏諸序文一一錄載，以識諸名宿最上願力，今已悉萃于此。</p>
</li>

<li><p style="margin-left:2em"><span class="corr"/>近代名僧如憨山、無幻、湛然等，到山說法有上堂、小叅等語，俱不及載，以有別刻專行故。</p>
</li>

<li><p style="margin-left:2em"><span class="corr"/>本山自唐、宋、元，歷代欽賜庄田最多，今已悉歸民間。特存其額，以俟有力者恢復云。</p>
</li>

<li><p style="margin-left:2em"><span class="corr"/>本山下院，凡見《舊志》者，雖興廢不一，竝載入以便稽考。</p>
</li>

<li><p style="margin-left:2em"><span class="corr"/>列祖而下即載　制勑及序記諸篇，以弘暢祖風、繪寫名勝、山靈增重。故舊套、圖畵、形勝，悉裁革。</p>
</li>

<li><p style="margin-left:2em"><span class="corr"/>名緇飛錫恒滿山谷，無論異代，無從徵考，即近世亦莫由徧稽，祗據一二耆宿所知者，備載法侶庶存高風于什一云。</p>
</li>

<li><p style="margin-left:2em"><span class="corr"/>詩文多方採輯，收錄不齊，總期于增重名山，故世代前後，爵里遠近，悉不及序，覽者諒之。</p>
</li>

<li><p style="margin-left:2em"><span class="corr"/>凡志例載土產，此山惟松杉，以莊嚴祖席，茶笋可供養僧眾，別無他物可錄，故不列。</p>
</li>

<li><p style="margin-left:2em"><span class="corr"/>諸名公撰述序、䟽、詩、偈等，不及徧訪，第據耳目經見者鋟入，餘俟續載。</p>
</li>

<li><p style="margin-left:2em"><span class="corr"/>諸祖語錄悉出自大藏，各欵篇章悉回向祖庭，俱再四印證，方敢登板，儼然佛祖心印，逈異郡縣志籍。信心君子幸無泛視，以滋罪過。</p>
</li>

<li><p style="margin-left:2em"><span class="corr"/>刻板若干塊，送入本山常住，附大藏流通，其刷印板頭規例，俱照楞嚴寺定額，不得增減。</p>
</li>
</ul></div>
<div class='div-other'><a id='mulu11' />
<p class='h2'>徑山志總目</p>
<ul class="">
<li><p style="margin-left:2em">卷之一　列祖開山起至第七代　十方住持一代起至十四代</p>
</li>

<li><p style="margin-left:2em">卷之二　列祖十五代起至四十代</p>
</li>

<li><p style="margin-left:2em">卷之三　列祖四十一代起至八十代　列祖補遺　附法侶</p>
</li>

<li><p style="margin-left:2em">卷之四　制敕　序文</p>
</li>

<li><p style="margin-left:2em">卷之五　序文</p>
</li>

<li><p style="margin-left:2em">卷之六　塔銘　塔銘補遺</p>
</li>

<li><p style="margin-left:2em">卷之七　碑記　游記</p>
</li>

<li><p style="margin-left:2em">卷之八　書啟</p>
</li>

<li><p style="margin-left:2em">卷之九　偈咏</p>
</li>

<li><p style="margin-left:2em">卷之十　名什</p>
</li>

<li><p style="margin-left:2em">卷十一　外護</p>
</li>

<li><p style="margin-left:2em">卷十二　殿宇　靜室</p>
</li>

<li><p style="margin-left:2em">卷十三　名勝　下院</p>
</li>

<li><p style="margin-left:2em">卷十四　古跡　寺產　紀事</p>
</li>
</ul><p style="margin-left:0em;text-indent:2em">總目終</p>
</div></div>
<div class='div-other'>
<p class='h1'>卷之一目錄</p>
<ul class="">
<li><p style="margin-left:2em">列祖</p>

<ul class="">
<li><p style="margin-left:2em">開山大覺國一貞元祖師</p>
</li>

<li><p style="margin-left:2em">無上禪師</p>
</li>

<li><p style="margin-left:2em">法濟禪師</p>
</li>

<li><p style="margin-left:2em">慧滿扶禪師</p>
</li>

<li><p style="margin-left:2em">法警庠禪師</p>
</li>

<li><p style="margin-left:2em">修禪師</p>
</li>

<li><p style="margin-left:2em">廣燈湛禪師</p>
</li>
</ul></li>

<li><p style="margin-left:2em">十方住持</p>

<ul class="">
<li><p style="margin-left:2em">祖印悟禪師</p>
</li>

<li><p style="margin-left:2em">淨慧隣禪師</p>
</li>

<li><p style="margin-left:2em">妙湛慧禪師</p>
</li>

<li><p style="margin-left:2em">演教賞禪師</p>
</li>

<li><p style="margin-left:2em">寶月方禪師</p>
</li>

<li><p style="margin-left:2em">澄慧淵禪師</p>
</li>

<li><p style="margin-left:2em">維琳無畏禪師</p>
</li>

<li><p style="margin-left:2em">淨慧儀禪師</p>
</li>

<li><p style="margin-left:2em">覺潤雲禪師</p>
</li>

<li><p style="margin-left:2em">玄應仁禪師</p>
</li>

<li><p style="margin-left:2em">普明舜禪師</p>
</li>

<li><p style="margin-left:2em">大悟裕禪師</p>
</li>

<li><p style="margin-left:2em">佛日大慧禪師</p>
</li>

<li><p style="margin-left:2em">妙空明禪師</p>
</li>
</ul></li>
</ul><p style="margin-left:0em;text-indent:2em">卷之一目錄終</p>
</div>
<p class='juan'>徑山志卷之一</p><p class="byline">汶上李燁然刪定</p><p class="byline">海陽徐文龍、鹿城陳[樊-大+心]德訂</p><p class="byline">虞山宋奎光輯</p>
<div class='div-other'><a id='mulu12' />
<p class='h1'>列祖</p>
<div class='div-other'><a id='mulu13' />
<div class='div-other'><a id='mulu14' />
<p class='h3'>第一代　開山大覺國一貞元祖師</p><p style="margin-left:0em;text-indent:2em">祖諱法欽，吳郡崑山人。姓朱氏，世服儒業。師初孕，母管氏夢蓮生於戶樞，折取一花繫於一帶，寤乃惡葷餌。既誕，形貌奇偉，神色瑩徹，好以佛事為兒戲。及冠，身長七尺，體備諸相，立性溫柔，雅好高尚，服勤經史，便從鄉舉。年二十二，州以克賦，道由丹徒，因遇寉林素禪師，見而異之，問曰：「子何之？」師曰：「將求仕於上京。」素曰：「雖有五等之爵，豈如三界之尊耶！」師曰：「可學乎？」素曰：「觀子神觀幾於生知，若肯出家必悟如來知見。」師聞，悟識本心。素乃躬為剃髮，謂門人法鑑曰：「此當大弘吾法，蔚為人師。」師日夜奮勵，鍊行安禪。領徑直之一言，越周旋之三學，廼請素示其法要，素曰：「無人得我法。」師曰：「以何傳？」素曰：「我法實無可傳者。」師頓釋疑滯，久之辤素，請示所止。素曰：「乗流而行，遇徑即止。」遂受具於餘杭龍泉寺法崙律師。後之臨安，行次東北山之下，見樵者問曰：「此何山？」樵曰：「此天目山之徑路，謂之徑山，亦名徑塢。」師憶素語，廼披榛而入，四顧非人居，適逢苫蓋以覆罝罘，師就之宴坐。大雪經旬，絕食安禪。既霽，獵者見之，投誠歸向，師誨使更業。獵者毁弓矢、罟網，以其地結菴，請就居之，日餉於師。他日，謂獵者曰：「吾將隱於此山。」獵者曰：「此山神異，中有龍居，師勿往。」師曰：「何患焉？汝宐導吾。」即自重岡之西，至危峰之北，有一石屏，師坐其下，凡數日，有白衣老人前而致拜，師曰：「汝何人也？」曰：「龍也。」師曰：「何為至此？」曰：「自師到此山，吾屬五百皆不自安。師必久住，我將挈其屬而歸天目，願捨所居為師卓錫之所。」引師南進登絕頂入五峰之間，中有大湫，指謂師曰：「吾家若去，此湫當涸矣。願留一穴以通天目，我欲時至而衞師焉，慎勿湮之。」言訖乃隱。<span class='note-inline'>(今之龍井是也。)</span>於是雲霧晦[宴-女+六]，風雨連霄詰旦，湫水盡涸，漲沙如平地。北峰之陽有庵，儼然新成，師知龍所創，遂居之。至今基陛，諸草不生。自是遠近鄉風，悉來給奉，四方禪納景從，菴居滿於巖谷。山左，前臨海令吳貞捨別墅，以蓋精舍。未逾數載，名震天下。馬祖令人馳書，書中作一圓相。師開緘，於圓相中作一點，卻封回。又令智藏來問：「十二時中何以為境？」師曰：「待汝回去時有信。」藏曰：「如今便回。」師曰：「傳語：『卻須問取曹溪。』」有僧問：「如何是道？」師曰：「山上有鯉魚，井底有蓬塵。」又僧問：「如何是祖師西來意？」師曰：「汝問不當。」曰：「如何得當？」師曰：「待吾滅後即向汝說。」唐代宗永泰初，師一日坐于峰北石屏之下，見一白衣人稱是天目巾子山人，致禮言曰：「彼山神告我，長安佛法有難，遣我護之，非僧相不足以增重法門，願度我為沙彌。」師曰：「汝有何能？」曰：「能誦〈觀音〉、〈俱胝〉等咒，功力無比。」師欲騐之，指坐後屏石，「汝能咒之令破否？」曰：「可。」遂叱之，石裂為三。<span class='note-inline'>(今喝石巖是也。)</span>師異之，度為沙彌，與名曰「崇慧」。入京，寓止章敬寺。大曆三年戊申，九月二十三日，太清宮道士史華奏，乞與釋氏當代名流，角佛法道法勝負。于時代宗留神空門，道眾憤疾，故有是請。於東明觀架刀為梯，史華登躡而上，如履磴道，緇侶相顧，無敢躡者。崇慧聞之，謁開府魚朝恩，朝恩為奏其事。異日，勑于章敬寺庭樹間，梯架鋒刃，銛白如霜，增東明觀之梯百尺。觀者如堵，崇慧跣足而登，至絕梯而止，忻然躡而下，如行平地，以至蹈烈火，探沸油，餐鐵葉為餺飥，嚼釘線為脆飴。史華與道眾視之駭汗，掩袂而走。四眾讃仰，聲若雷霆。帝遣中貴鞏廷玉，傳宣慰勞，嘉嘆至于再三。賜紫衣，授鴻臚卿，號曰「護國三藏」，勑安國寺居之。尋被召，對問：「師承何人？」慧曰：「徑山高道僧法欽，臣之師也。」慧辤，以未具戒不敢受紫衣之賜。帝特命開壇，方羯磨，慧隱身壇上，莫知所往。帝駭異，賜號「性空大師」。時疑觀音應現，救護佛法，因慧之奏，以禮徑山為師，師名益著。大曆中，代宗遣內侍黃鳳持詔，致師詣闕，其詞曰：「朕聞江左有蘊道禪人，德性冰霜，淨行林野。朕虛心瞻企，渴仰懸懸，有感必通，國亦大慶。願和尚遠降中天，盡朕皈向，不違願力，應物現形。仍勑所經州縣嚴肅舘餉。」<span class='note-inline'>(勒石現存。)</span>既至闕庭，帝躬迎登殿，設座以咨法要，同弟子之禮。師一日在內庭，見帝起立，帝曰：「師何以起？」師曰：「檀越何得向四威儀中見貧道？」帝悅，謂忠國師曰：「欲賜欽師一名。」忠忻然奉詔，廼賜號「國一」焉。頃之辤歸，帝曰：「此眾生有當度者，彼眾生豈有殊乎？」師曰：「實無有法以度眾生。」居內僅一年，每賜繒綵，設御饌，皆抗而不受。唯布衣蔬食，噐用陶匏如平時。相國楊綰見而嘆曰：「此實方外之高士也，難得而名焉。」崔趙公嘗問弟子：「出得家否？」師曰：「出家是大丈夫事，豈將相之所能為？」趙嘆賞其言，一時名公如李泌、徐浩、<span class='corr'>第</span>五琦、陳少游等凡三十二人，皆稱門人，問道以求決擇。已而力辤，南還舊山，餞禮榮耀，勑本州於徑山重建精舍，度僧七人，以奉巾瓶，命州長吏逐月躬至問候。德宗貞元五年，遣使齎璽書慰勞，并慶賜豐厚。久之，刺史請居州之龍興寺，師亦暫往。越之連帥，憫其民新被宼，願師往臨以福芘之。師從其請，或半年或一年，如是者再復歸龍興與徑山，不擇所止。師將示滅于龍興，先期三日，告眾曰：「當葬吾于南庭隙地，勿封勿樹，恐妨僧徒之菜地。」俗壽九十二，僧臈七十，實貞元八年十二月二十八日也。師悲願弘深，見面聞名，如子得母。濳符密契者不知其數，目之為功德山。故東至海岱，西及隴蜀，南窮交廣，北盡朔方，學者靡不慕義而來，志求咨決。至於天龍敬向，異類皈依，地產靈芝，空雨甘露，聖燈夜現，綵雲朝暉，<span class='note-inline'>(寺之玉芝巖、含暉亭，因名于此。)</span>猛獸棲其傍，眾禽集其室，白鷴、烏鴉就掌而食。有二白兎，馴伏靴履之上，欲師足煖。有一雞常隨聽法，不食生命，師之西也，長鳴三日而絕。有一麕，常依禪室，不他遊，師之滅，亦三日而死。貞元九年，德宗賜<span class='corr'>諡</span>號曰「貞元大覺禪師」，塔曰「天中」。憲宗元和十年，賜豐碑，比部郎中崔元翰撰，左散騎常侍龜登書其碑在寺之西南隅。師得法于鶴林素，素嗣威，威嗣持，持嗣<span class='corr'>方</span>，<span class='corr'>方</span>嗣巖，巖嗣牛頭融，融師四祖信大師。天復中，錢氏刻土，許思兵亂，發塔見二缸合藏肉身如生，髮長覆面，士卒悚拜而去。吳越王厚禮，重葬于舊塔焉。</p>
</div>
<div class='div-other'><a id='mulu15' />
<p class='h3'>第二代　無上禪師</p><p style="margin-left:0em;text-indent:2em">禪師名鑒宗，湖州長興錢氏子也。祖徽，禮部侍郎。父晟，晦德不仕。師少而頴異，風骨不凡，挺然有抜俗志，依本州開元寺大德高閒出家。年二十七受具戒，閒使習經業，通《淨名》、《思益》二經。棄之遊方，謁鹽官悟空禪師，盡得其要領。悟空賞識，以為堪任大法。咸通三年，至天目東登徑山，見舊寺自國一去後，僧徒分散殆盡，荒凉如傳舍，師意欲追還舊觀，遂駐錫焉。未幾，百廢具舉，道望日遠，學者相尋而至，翕然成大法席，冠於江淛。門弟子傑出者，洪察、洪諲、洪諧、洪寂。知名咸啟行謙、行滿、行真，皆從上宗門爪牙。先是，諲以經論自負，師告之曰：「佛祖正法，直截亾詮，汝筭海沙，於理何益？但能莫存知見，泯絕外緣，離一切心，即汝真性。」諲聞而適悅，即呈偈云：</p>

<div class="lg regular" style="margin-left:0em;"><div class='lg-row'>這箇非他物　元來不昧機</div>
<div class='lg-row'>達而全體現　應處不思議</div>
</div><p style="margin-left:0em;text-indent:2em">師曰：「汝問取察師兄。」察曰：「師弟高見，非吾境界。」諲即辤，徧往諸方。至大溈，方悟玄旨。師平時指徒，語言切直，類皆如此。咸通七年丙戌閏三月五日，集眾說法，端坐而化。閱世七十有四，坐四十八夏，門人奉全身葬于寺之西大寂巖。五代梁太祖乾<span class='corr'>化</span>五年，吳越武肅王請于朝，賜<span class='corr'>諡</span>「無上禪師」。唐之名士雲牙先生沈敬修撰〈靈龕銘并序〉，又為之讚曰：</p>

<div class="lg regular" style="margin-left:0em;"><div class='lg-row'>睂目清開　風神秀發　圖入丹青　不差毫髮　潭底無波　天心印月</div>
<div class='lg-row'>是兮非兮　師寧有說</div>
</div></div>
<div class='div-other'><a id='mulu16' />
<p class='h3'>第三代　法濟禪師</p><p style="margin-left:0em;text-indent:2em">禪師諱洪諲，其先吳興烏程人也，姓吳氏。生而神異，長而聰頴，十九依無上禪師削髮，二十二往嵩嶽受具。初習律乗，未十日而誦畢，棄之。游心經論，機辯風生，耆宿下之，歸覲無上。無上問曰：「汝於時中，將何以報答四恩？」師芒然莫知所對，廢食三日，無上方便慰安之。師於言下有省，述偈以進無上，頷之。<span class='note-inline'>(具無上章。)</span>未幾乃辤。行脚始謁雲巖，不契。遂造大溈，頓釋蒙滯。再走石霜，得末後句。尋遇唐會昌沙汰，眾皆悲惋。師曰：「大丈夫鍾此厄會，豈非命耶！何乃效兒女子態乎？」大眾初復沙門相，師還故里西峰院。咸通七年上徑山，無上委以住持事，師辤甚力。無上曰：「吳中佛法，藉於子耳！何辤之有？」開法之初，眾不滿百，未終歲間，堂餘萬指。僧問：「掩息如灰時如何？」師曰：「猶是時人工幹。」僧曰：「幹後如何？」師曰：「耕人田不種。」僧曰：「畢竟如何？」師曰：「禾熟不臨塲。」僧問：「龍門不假風雷勢，便透者如何？」師曰：「猶是一品、二品。」僧曰：「此既是階級，向上事如何？」師曰：「吾不知有汝龍門。」僧問：「如霜如雪時如何？」師曰：「猶是汚染。」曰：「不汚染時如何？」師曰：「不同色。」僧問：「如何是長？」師曰：「千聖不能量。」曰：「如何是短？」師曰：「蟭螟眼裏着不滿。」其僧不肯，便去舉似石霜。石霜云：「只為太近實頭。」僧問：「如何是長？」石霜云：「不屈曲。」曰：「如何是短？」石霜云：「雙陸盤中不喝采。」佛日長老訪師，師問：「承聞長老獨化一方，何以薦游峰頂？」佛日曰：「朗月當空挂，冰霜不自寒。」師曰：「莫便是長老家風？」佛日答曰：「峭峙萬重闕，於中含寶月。」師曰：「此猶是文言，作麼生是長老家風？」佛日曰：「今日賴遇佛日。」佛日卻問云：「隱密至真，時人知有道不得；<span class='corr'>太</span>省無辜，時人知有道得。于此二途，猶是時人昇降處，未審長老親道自道如何道？」師曰：「我家道處無可道。」佛日曰：「如來路上無私曲，便請玄音和一塲。」師曰：「任汝二輪更互照，碧潭雲外不相關。」佛日曰：「為報白頭無限眾，此回年少莫歸鄉。」師曰：「老少同輪無向背，我家去路勿參差。」佛日曰：「一言定天下，四句為誰留？」師曰：「汝言有三四，我道其中一也無。」師因有偈曰：</p>

<div class="lg regular" style="margin-left:0em;"><div class='lg-row'>東西不相顧　南北為誰留</div>
<div class='lg-row'>汝言有三四　我即一也無</div>
</div><p style="margin-left:0em;text-indent:2em">許州金明上座聞師說法，頗契石霜，乃曰：「徑山老子，何敢說石霜禪！我往問之，彼若果合，我則為渠作園頭；如其不然，我則掀倒禪牀。」先問石霜：「一毫穿眾穴時如何？」石霜云：「直須萬年後。」云：「萬年後如何？」石霜云：「登科任汝登科，拔萃任汝拔萃。」後問師云：「一毫穿眾穴時如何？」師云：「直須老去。」云：「老去後如何？」師云：「光靴任汝光靴，結裹任汝結裹。」明乃作禮，為之治圃三年。師始至是山，適遭黃巢之亂，巢之偏帥，領卒千餘人見師，師宴坐不起，帥以劒揮禪牀者再，師神色不動，帥異之，獻寶再拜而去。<span class='note-inline'>(今禪牀二劒迹猶存。)</span>吳越武肅王微時，師一日謂其徒曰：「翌日有異人至，當厚禮以待之。」詰朝王至，師乃門迎，延于丈室，特異於他堂，眾皆訝之。乃密謂武肅曰：「他日獨霸吳越，當須護持佛法，無忘此言。」武肅恭謝而去，及立軍功收杭州，執弟子禮以事於師，待遇勤厚莫可為比。<span class='note-inline'>(僖宗)</span>中和二年，表乞賜師紫衣、方袍。<span class='note-inline'>(昭宗)</span>景福二年，武肅封吳越王，復表乞賜號「法濟大師」，皆制可。乾寧二年乙卯，九月二十九日，院前檉樹忽萎，㕑內飯如金色，知事白師，師令鳴鍾，大眾雲集，乃陞座示眾曰：「牟尼掩足，迦葉藏峰。彼彼不落見聞，一句莫教人說。汝須急切，各自知時。法界雖長，人世景促；佛法非遠，大道不迷。孝順住持，如吾在日。久立珍重！」乃修書遺武肅王。復命門人冲羽、久住、智全等遺戒曰：「自吾去後，汝等傳噐住持，凡度徒弟，皆禮吾真為師。兄弟相攝，無忘此語。」三十日寅時入滅，俗壽八十三，僧臘六十一。以元和八年癸巳歲生，大和五年辛亥歲出家，年一十九。大和九年乙卯歲受具戒，年二十三。咸通八年丁亥歲住持當山，至乾寧二年乙卯歲，凡二十九年。武肅王自為述讚四十句，又<span class='corr'>諡</span>師為「建初興國大師」，及親號塔曰「廣濟之塔」。開平五年辛未歲，僧師烈製碑文。貞明二年丙子歲立石。武肅王將薨，謂文穆王曰：「吾昔自徑山法濟示吾霸業，自此發迹，建國立功，故吾嘗厚顧此山焉。他日汝等，無廢吾志。」其後文穆、忠<span class='corr'>獻</span>、忠懿王皆不忘武肅之遺旨，恩顧山門非他可竝焉。</p>
</div>
<div class='div-other'><a id='mulu17' />
<p class='h3'>第四代　慧滿扶禪師</p><p style="margin-left:0em;text-indent:2em">秀州人，四月初七日示寂。</p>
</div>
<div class='div-other'><a id='mulu18' />
<p class='h3'>第五代　法警庠禪師</p><p style="margin-left:0em;text-indent:2em">杭州人，九月三十日示寂。</p>
</div>
<div class='div-other'><a id='mulu19' />
<p class='h3'>第六代　修禪師</p><p style="margin-left:0em;text-indent:2em">杭州人，九月十八日示寂。</p>
</div>
<div class='div-other'><a id='mulu20' />
<p class='h3'>第七代　廣燈湛禪師</p><p style="margin-left:0em;text-indent:2em">秀州人，四月二十一日示寂。</p>
</div></div>
<div class='div-other'><a id='mulu21' />
<p class='h2'>十方住持</p>
<div class='div-other'><a id='mulu22' />
<p class='h3'>第一代　祖印悟禪師</p><p style="margin-left:0em;text-indent:2em">杭州人。元祐五年，內翰蘓公知杭州，革為十方，命師為一代住持，三月十日示寂。</p>
</div>
<div class='div-other'><a id='mulu23' />
<p class='h3'>第二代　淨慧隣禪師</p><p style="margin-left:0em;text-indent:2em">杭州人，正月念五日示寂。</p>
</div>
<div class='div-other'><a id='mulu24' />
<p class='h3'>第三代　妙湛慧禪師</p><p style="margin-left:0em;text-indent:2em">杭州人，二月三十日示寂。</p>
</div>
<div class='div-other'><a id='mulu25' />
<p class='h3'>第四代　演教賞禪師</p><p style="margin-left:0em;text-indent:2em">杭州人，七月初五日示寂。</p>
</div>
<div class='div-other'><a id='mulu26' />
<p class='h3'>第五代　寶月方禪師</p><p style="margin-left:0em;text-indent:2em">杭州人，五月十六日示寂。</p>
</div>
<div class='div-other'><a id='mulu27' />
<p class='h3'>第六代　澄慧淵禪師</p><p style="margin-left:0em;text-indent:2em">杭州人，東坡嘗寄以詩，有「師住此山三十年，妙語應須得山骨」之句，十二月十六示寂。</p>
</div>
<div class='div-other'><a id='mulu28' />
<p class='h3'>第七代　維琳無畏禪師</p><p style="margin-left:0em;text-indent:2em">俗姓沈，武康人，約之後也。好學能詩，熈寧五年，蘓軾通判杭州，招住徑山。大明僧問：「師唱誰家曲，宗風嗣阿誰？」師曰：「不在然燈前，亦非釋迦後。」云：「莫便是育王兒孫也無？」師曰：「神岳峰高，尾閭水<span class='corr'>急</span>。」問：「如何是大明家風？」師曰：「神鶯頂上軒睂坐，黃鵠岫中昻首行。」云：「未審意旨如何？」師曰：「會即便會，覓甚麼意旨！」僧珍重便去。師曰：「聽取一偈：</p>
<p style="margin-left:0em;text-indent:0em;" class="lg-abnormal"><div class='lg-row'>榾㭾火殘飛白灰　老僧身上白如雪　地爐宴坐人不知　蒼狖山西呌明月</div>
</p><p style="margin-left:0em;text-indent:2em">久立珍重，後居邑之銅山，作菴名『無畏』」。建中靖國初，軾自儋耳，還至崑陵，以疾告老。琳往問疾，有詩贈答。始琳之在銅山也，院有松合抱，郡將治屋索材，將往伐之。琳知之，預命削皮題詩，其二云：</p>
<p style="margin-left:0em;text-indent:0em;" class="lg-abnormal"><div class='lg-row'>大夫去作棟梁材　無復清隂護緑苔　只恐夜深明月下　悞他千里鶴飛來</div>
</p><p style="margin-left:0em;text-indent:2em">縣尉至，讀其詩乃止。政和七年，琳老，朝廷崇右道教，詔「凡僧尼皆頂冠」，琳獨不受命，縣遣尉諭之。四月初三日，師即集其徒，趺坐而逝。遺言以二缶覆其軀，瘞山後。</p>
</div>
<div class='div-other'><a id='mulu29' />
<p class='h3'>第八代　淨慧儀禪師</p><p style="margin-left:0em;text-indent:2em">秀州人，二月初五日示寂。</p>
</div>
<div class='div-other'><a id='mulu30' />
<p class='h3'>第九代　覺潤雲禪師</p><p style="margin-left:0em;text-indent:2em">信州人，十一月三日示寂。</p>
</div>
<div class='div-other'><a id='mulu31' />
<p class='h3'>第十代　玄應仁禪師</p><p style="margin-left:0em;text-indent:2em">台州人，九月初十日示寂。</p>
</div>
<div class='div-other'><a id='mulu32' />
<p class='h3'>第十一代　普明舜禪師</p><p style="margin-left:0em;text-indent:2em">建寧人，八月初三日示寂。</p>
</div>
<div class='div-other'><a id='mulu33' />
<p class='h3'>第十二代　大悟裕禪師</p><p style="margin-left:0em;text-indent:2em">台州人，正月初一日示寂。</p>
</div>
<div class='div-other'><a id='mulu34' />
<p class='h3'>第十三代　佛日大慧禪師</p><p style="margin-left:0em;text-indent:2em">宣州城奚氏子，諱宗杲，字曇晦。夙有英氣，年十二，入鄉校。一日，因與同窗戲，以硯投之，悞中先生帽，償金而歸，曰：「大丈夫讀世間書，曷若究出世法師！」即詣東山慧雲院，事慧齊。年十七，薙髮具毘尼，偶閱古《雲門錄》，恍若舊習，往依廣教珵禪師。棄游四方，從曹洞諸老宿。既得其說，去登寶峰謁湛堂凖禪師，一見異之，俾侍巾裓，指以入道㨗徑。師橫機無所讓，堂訶曰：「汝曾未悟，病在意識領解，則為所知障。」堂疾革，囑師曰：「吾去後，當見川勤，必能盡子機用。」<span class='note-inline'>(勤，即圓悟。)</span>堂卒，師為堂求塔銘于無盡居士。無盡門庭高，少許可，與師一言相契，下榻延之，名師菴曰「妙喜」。洎後再謁，且囑令見圓悟師。至天寧，一日聞悟陞堂，舉僧問雲門：「如何是諸佛出身處？」門曰：「東山水上行。」「若是天寧即不然。」忽有人問：「如何是諸佛出身處？」「只向他道，熏風自南來，殿閣生微涼。」師於言下忽然前後際斷。悟曰：「也不易你得到這田地。可惜死了不能得活，不疑言句是為大病。不見道，懸崖撒手，自肯承當，絕後再蘓，欺君不得，須信有這箇道理。」遂令居擇木堂，為不釐務侍者，日同士大夫入室。<span class='note-inline'>(擇木，乃朝士止息處。)</span>悟每舉「有句無句，如藤倚樹。」問之，師纔開口，悟便曰：「不是，不是。」經半載，遂問悟曰：「聞和尚當時在五祖，曾問這話。不知五祖道甚麼？」悟笑而不答，師曰：「和尚當時須對眾問，如今說亦何妨？」悟不得已，謂曰：「我問：『有句無句，如藤倚樹，意旨如何？』祖曰：『描也描不成，畫也畫不就。』又問：『樹倒藤枯？』祖曰：『相隨來也。』」師當下釋然，曰：「我會也。」悟遂舉數因緣詰之，師酬對無滯。悟曰：「始知吾不汝欺。」遂著《臨濟正宗》付之，令分座室中，握竹箆以騐學者，叢林浩然歸重，名振京師。右丞相<span class='corr'>呂</span>公舜徒，奏賜紫衣、「佛日」之號。趨吳，度夏虎丘，閱《華嚴》至「菩薩登第七地，證無生法忍」，洞曉問湛堂殃崛摩羅持鉢產婦家因緣。時圓悟詔住雲居，師往省，命師居第一座。冬至秉拂，昭覺禪師出眾問曰：「睂間掛劒時如何？」師曰：「血濺梵天。」圓悟于座下，以手約云：「住！住！問得極好，答得更奇。」元乃歸眾，叢林由是改觀。悟歸蜀，師于雲居山後古雲門舊址，創菴以居，學者雲集。久之，入閩，結茅于長樂洋嶼，從之得法者十三人。又徙小溪雲門庵。紹興丁巳，應張丞相魏公浚命主徑山。開堂僧問：「人天普集，選佛塲開，祖令當行，如何舉唱？」師曰：「鈍鳥逆風飛。」曰：「徧界且無尋覓處，分明一點座中圓。」師曰：「人間無水不朝東。」復有僧競出，師約住云：「假使大地盡末為塵，一一塵有一口，一一口具無礙廣長舌相，一一舌相出無量差別音聲，一一音聲發無量差別言詞，一一言詞有無量差別妙義。如上塵數納僧，各各具如是口，如是舌，如是音聲，如是言詞，如是妙義，同時致百千問難，問問各別，不消長老咳嗽一聲，一時答了。乗時於其中間，作無量無邊廣大佛事，一一佛事周徧法界。所謂『一毛現神變，一切佛同說，經於無量劫，不得其邊際』，便恁麼去，鬧熱門庭即得。正眼觀來，正是『業識汒汒，無本可據。』祖師門下，一點也用不著，况復勾章棘句，展弄詞鋒，非唯埋沒從上宗乗，亦乃笑破衲僧鼻孔。所以道『毫釐繫念，三塗業因；瞥爾生情，萬劫覊鎻。聖名凡號，盡是虛聲；殊相劣形，皆為幻色。汝欲求之，得無累乎？及其厭之，又成大患。』看他先聖恁麽告報，如國家兵噐，豈得已而用之？本分事上亦無這箇消息，山僧今日如斯舉唱，大似無夢說夢，好肉剜瘡，檢點將來，合喫拄杖，只今莫有下得毒手者麽？若有，堪報不報之恩，共助無為之化。如無，倒行此令去也。」驀拈拄杖云：「橫按鏌鎁全正令，太平寰宇斬癡頑。」卓拄杖，喝一喝，便下座。少卿馮公檝問曰：「和尚常言不作這蟲豸，為甚麽今日敗闕？」師曰：「盡大地是箇杲上座，你作麽生見？」馮公擬議，師便掌，時羣寮失色。馮大笑曰：「長老與檝佛法相見。」曩時師與同叅超然居士趙表之，每以不宦游出世為戒。時表之辟宗正，師赴徑山，適晤官驛，師述偈見意云：</p>

<div class="lg regular" style="margin-left:0em;"><div class='lg-row'>超然妙喜兩同叅　驀地相逢各負慚</div>
<div class='lg-row'>我去住山君躍馬　前三三與後三三</div>
</div><p style="margin-left:0em;text-indent:2em">明年眾將一千，皆諸方角立之士。師行首山令，起臨濟宗，憧憧往來，其門如市，學徒咨扣，日入玄奥，規䋲不立，而法社肅如也。給事馮公坐夏山中，館不動軒，日只一食，長坐不臥，遣道謙往零陵問訊紫巖居士。謙中途打發大事，及歸，師于半山亭，望見便云：「這漢和骨都換了也。」謙聞，大驚云：「這些驗人處，設使釋迦、達摩亦不讓。」次年，坐夏者一千七百有奇，自真贊云：「一千七百痴衲子，圍繞這個無明叟。」以神龍未有封號，敷奏于朝，蒙賜侯曰「廣潤」，廟曰「靈澤」。庚申，剏建千僧閣，參政李邴漢老作記。<span class='note-inline'>(別録)</span>是年，侍郎張公九成、狀元汪公應辰，登山問道，談格物之旨。又問臨濟因緣，得大自在，嘗曰：「九成每聞徑山老人所舉因緣，豁然四達，如千門萬戶，不消一踏而開，非出常情，莫知我二人落處。然九成了末後大事，實在徑山，此瓣香不敢孤負他也。」明年，張公以父卒，登山修崇，請師陞座，因說圓悟謂張昭遠鐵剗禪，山僧以無垢禪如神臂弓，乃偈曰：</p>

<div class="lg regular" style="margin-left:0em;"><div class='lg-row'>神臂弓一發　透過千重甲</div>
<div class='lg-row'>子細拈來看　當甚臭皮襪</div>
</div><p style="margin-left:0em;text-indent:2em">未幾，遭論列，以張坐議朝廷，除三大帥事，因及徑山主僧應而和之，追牒責衡州。先是元豐戊午，師始出家慧雲院，塑釋迦像。有異人丁生，語寺僧曰：「若像之毁，是人嬰禍。」于時，慧雲後昆忘丁生之讖，毁像新之，正此日七月。至貶所時，昭遠知臨川，師以偈戲之曰：</p>

<div class="lg regular" style="margin-left:0em;"><div class='lg-row'>小郡知州說大禪　因官置到氣衝天</div>
<div class='lg-row'>常攜剗子勘禪客　誰知不直半文錢</div>
</div><p style="margin-left:0em;text-indent:2em">昭遠戲酬偈曰：</p>

<div class="lg regular" style="margin-left:0em;"><div class='lg-row'>小菴菴主放憨痴　愛向人前說是非</div>
<div class='lg-row'>只因一句臭皮韈　幾乎斷送老頭皮</div>
</div><p style="margin-left:0em;text-indent:2em">師初到衡陽諸處，道友送錢米，遣兩侍者往嶽山、溈山散處齋僧，衡人初不知是說，因普說。方與言：「宣律師問韋䭾天神：『世間功德何者最大？』曰：『齋僧功德最大。』」人即聽信，稍知歸向焉。師居廖季繹通直之西園，四方衲子雲委川會，攍糧景從，庵無以容。十七年，侍者冲密、慧然，錄師與衲子問答語，請名師目之曰《正法眼藏》。示眾云：「古人道：『大智無分別，大用無理事，如月印千江，似波隨眾水。』且那箇是無分別底大智？那箇是無理事底大用？莫是問一答十，辯㵼懸河，是大智麽？莫是麤言及細語，皆歸第一義，掀倒䋲牀，喝散大眾，欄腮贈掌，拂袖便行，擬議思量，劈口便[祝/土]之類是大用麽？若作遮般見解，莫道我是衲僧，便做他衲僧門下，提破草鞋，挈骨董袋底奴子，也未得在。善知識實悟實証，而大法不明。為人時，未免以自悟自證處指似人，瞎却人眼。况無悟證學語之流，瞎人眼不在言也。此事大難，沒量大人到這裏無插足處，你小根無知魔子輩，如何敢造次開大口？你試靜處坐地，微細揣摩你方寸裏，還實到不疑之地也未？若實未到，我却賞你放得過把得定，不受人走作。遮般的，喚作地獄滓。十方施主一粒米、一莖菜，將來供給你，只要你道業成就，同趣佛乗，求異世他生福報。道業不明，如何消得？你諸人决欲紹繼此箇門風，直須心境一如，方有少分相應。你莫見我說恁麽事，便閉目藏睛，做死模樣，硬差排心與境一如，遮個儘你伎倆，如何差排？你要得真個心境一如麽？直須啐地折、嚗地斷，拈却髑髏裏作妄想底，將第八識斷一刀，自然不着差排。你不見巖頭和尚有言：『纔有所重，便成窠臼。』你諸人一生在叢林，參尋此事，無所得者，不在言也。其間多有頭白齒黃，坐在窠臼裏，一生出頭不得，都不知非。向古人言句上得些滋味者，以奇言妙句為窠臼；于經教中聲名句義上得滋味者，以經教為窠臼；於古人公案上得滋味者，以古人問答、代語、別語、抑揚語、褒貶語為窠臼；于心性上得滋味者，以三界唯心萬法唯識為窠臼；于寂然無言無說處得滋味者，以閉目藏睛、威音那畔，坐在黑山下、鬼窟裏，不動為窠臼；于目用動轉施為處得滋味者，以揚睂瞬目、舉覺提撕為窠臼；謂法不在言語上、不在情識上、不在舉動施為處，錯認業識為佛性，於此得滋味者，以擊石火閃電光為窠臼。如上所說，皆于得滋味處有所重，若無大丈夫氣槩，退步知非，即以所重處，便作奇特想、玄妙想、安穩想、究竟想、解脫想。作如是等想者，佛出世亦不奈何，教中謂之癡闇惑。何以故？為你癡，故執邪為正；為你闇，故墮在所重處，不能動轉。若于心無所起、于法無所著，則無所重。無所重，則自然赤骨力地，無欲無依，於法自在。你即今便要恁麽相應亦不難，但於心平等無所染著。如何是染著？作眾生想、佛想、世間想、出世間想、求出離想、求佛智想，皆名染著。你但向欲起未起時，猛著精彩一躍跳出來，此心朗然獨脫，纔覺恁麽，便轉向上面去，自然頭頭上明，物物上顯。得到恁麽田地，亦不得采顧著。若采顧著，則有所重，纔有所重，此心即滲漏矣。只名滲漏心，不名平等心。謂平等者，善與惡等，背與向等，理與事等，凡與聖等，量與無量等，體與用等，遮個道理，唯證者方知。諸人若未證，直須證取，證得了，方得名為真出家兒。若心不正，向心外取證，此名出家外道，不堪為種草。此心廣大，無分劑，無邊表，塵沙諸佛成等正覺，山河大地萬象森羅皆不出此心，此心能與一切安名立字。一切與伊安名立字不得，故諸佛諸祖，不得已隨你顛倒，著個名字，喚作『真如佛性』、『菩提涅槃』。强立種種差別異號，為你眾生界中，見解偏枯。有種種差別，故立此差別名號，令汝于差別處，識取此無差別底心，非是此心有差別也。所以僧問馬祖：『如何是佛祖？』曰：『即心是佛。』你若實證實悟，不信此心决定是佛，只此即心是佛，便是差別因緣。佛言，欲以譬喻而顯示，終無有喻能喻此。說箇廣大，已是限量他了也。况以限量心，欲入此廣大境界，縱然入得，如持蠡酌海，一蠡縱滿，能得幾何？然只遮蠡中之水，未入蠡時，即是無限量底水，為你境界，只如此大，生滿足想，故此無限量境界，亦隨你噐量滿足，非是大海水只有許多。故佛有言，譬如大海不讓小流，乃至蚊䖟及阿修羅飲其水者，皆得充滿。此水喻心，蚊䖟、阿修羅喻大小差別，此心體上，本無若<span class='corr'>干</span>差別，汝但不起諸見，識取此心，種種差別，亦自識得矣。先聖尚不許執此心為實，心外更有什麽實底物，為你作障難？我今拖泥帶水，亦是不得已，為提獎嬌兒，撫憐愛子，老婆心切，故牽枝引蔓，你莫記我說底便以為是。今日恁麽說，明日又却不恁麽說。你纔恁麽，我却不恁麽。你不恁麽時，我却恁麽。你向那頭尋我住處，只我亦自不知住處，他人又如何尋得？遮箇是活底門戶，死却見行，方可入作。而今學人，將少分精進禮佛、持誦、戒身口意以為資糧，希求證取，有什麽交涉？大似癡人埋頭向西走，欲取東邊物，轉走轉背、轉急轉遲。此是無為、無漏、無功用大法門，若起纖毫取證心，則背馳矣。如何欲憑些小有為功行，便擬希求？所以古人見得太近，故云『我坐地看你究取』，又云『我立地看你究取』，即不曾教你起模畫樣，積功累德，希望成道。縱你希望得成，隨成即壞，徒自疲勞。你莫見恁麽道了，便撥無因果作地獄業，以平常無事，喚作無佛法知見。飢來喫飯，困來即眠，以此為無修證，以此為無功用。且莫錯會好，荷擔此事，也須是箇渾剛打就、生鐵成底漢始得，豈容你小根小噐造次承當。不見臨濟三問黃檗佛法的大意，三度被打，後得大愚點破，遂忽然大悟，不覺失聲云：『噁！元來黃檗佛法無多子。』愚云：『你適來覓有過無過，而今却言黃檗佛法無多子，你見箇甚麽，便恁麽道。』臨濟于大愚脇下[祝/土]兩[祝/土]，愚遂托開，云：『汝師黃檗，非干吾事，你諸人參禪，還得恁麽也未？』雲菴和尚頌云：</p>
<p style="margin-left:0em;text-indent:0em;" class="lg-abnormal"><div class='lg-row'>資糧更不著些些　岐路年深恐轉賖　直下痛施三頓棒　夜來依舊宿蘆花</div>
</p><p style="margin-left:0em;text-indent:2em">又頌臨濟悟旨云：</p>

<div class="lg regular" style="margin-left:0em;"><div class='lg-row'>便言黃<span class='corr'>蘗</span>無多法　大丈夫兒豈自垂</div>
<div class='lg-row'>脇下兩拳明有信　不從黃<span class='corr'>蘗</span>付將來</div>
</div><p style="margin-left:0em;text-indent:2em">又端和尚頌云：</p>

<div class="lg regular" style="margin-left:0em;"><div class='lg-row'>一拳拳倒黃寉樓　一踢踢翻鸚鵡洲</div>
<div class='lg-row'>有意氣時添意氣　不風流處也風流</div>
</div><p style="margin-left:0em;text-indent:2em">據遮兩箇老漢頌，便可承嗣臨濟，作他兒孫，真不忝竊。古來幸有恁麽體格，如何略不着些眼腦，看是個甚麽道理？此事如青天白日，有甚麽遮障？諸方有奇特差別海蠡兒禪，曲曲折折。此語又是討他，那語又是識破，遮語又是不上他鉤線，不入他圈䙡。遮語又是偏正回互，遮語又是尊堂有諱，不敢當頭。又有一種以《楞嚴》、《宗鏡》，臨濟偈語所說，眼見耳聞無非是心，更非別法。引：</p>

<div class="lg regular" style="margin-left:0em;"><div class='lg-row'>通玄峰頂　不是人間</div>
<div class='lg-row'>心外無法　滿目青山</div>
</div><p style="margin-left:0em;text-indent:2em">之類為證，謂之根脚下事，謂之基趾，謂之綿密地。你不妨會得好，若恁麽會，豈不是認物為心？既是你心，又要認他作麽？又有一種，將臨濟三玄、雲門三句，逐句解說，以《傳燈》、《廣燈》祖師言句，各分門類。以「一塵纔起，大地全收」、「一毛頭師子，百億毛頭師子現」、「盡大地是箇解脫門，盡大地是沙門一隻眼」、「若人識得心，大地無寸土」、「山河大地，明暗色空」、「咸是妙明真心中」之類，配為體中玄，函蓋乾坤句。以「三脚驢子弄蹄行」、「鋸解秤椎」、「火裏蝍蟟吞大蟲」、「文殊起佛見法見，貶向二鐵圍山」、「東山水上行」、「北斗裏藏身」，凡語言注解不得處，便道「蚊子上鐵牛，無你下嘴處」，如此之類，謂之句中玄，截斷眾流句。如「蹋着秤椎硬似鐵」、「蹋破草鞋赤脚走」、「饑來喫飯困來打眠」、「山是山水是水」、「行但行坐但坐」、「大盡三十日，小盡二十九」，將如此之類，謂之玄中玄，隨波逐浪句。豈不見汾陽和尚頌云：</p>

<div class="lg regular" style="margin-left:0em;"><div class='lg-row'>三玄三要事難分　得意忘言道易親</div>
<div class='lg-row'>一句明明該萬象　重陽九日菊花新</div>
</div><p style="margin-left:0em;text-indent:2em">此老子，明明為你指出臨濟骨髓，却來逐句下解注。謂「三玄三要事難分」是總頌，「得意忘言道易親」是體中玄，「一句明明該萬象」是句中玄，「重陽九日菊花新」是玄中玄。此是前輩中，負大名望，有真實悟處。而大法不明，無師承，杜撰如此瞎眾生眼。其餘禆販之流，不在言也。想汾陽老人，未肻點頭在，分明向你道：『三玄三要事難分，得意忘言道易親。一句明明該萬象，重陽九日菊花新。』恁麽道了，更將鉢盂安柄。莫道你負大名，具大辯才，有大智慧，便是達磨大師出來，作遮般去就，政好捉來活埋，免致教壞人家男女。一盲引眾盲，問着三要，却注解不得。便將同德山托鉢、巖頭末二句、南泉斬猫猊、百丈野狐、歸宗斬蛇、大隋燒畬、趙州勘婆子勘菴主、睦州擔板、陳撡尚書勘僧、玄沙敢保老兄未徹在、洞山道即太煞只道得八成、達磨隻履西歸，如此之類，皆謂之末後句。便引洛浦云：『末後一句，始到牢關，把斷要津，不通凡聖。』</p>
<p style="margin-left:0em;text-indent:2em">任從天下樂欣欣，我獨不肻，謂之『我為法王，于法自在。』任你學者逞盡神通，逞盡伎倆，我只一向把住不許。你謂之牢關，直待舉立僧住院，密室口耳傳授。如斯之類，自毁正因，返行魔說。又有一種道，南泉斬猫兒、百丈野狐、歸宗斬蛇、大隋燒畬、趙州勘婆子勘菴主之類，謂之建立門庭。本無恁麽事，貴要羅籠學者。又有一種，以偏正回互為宗旨，如洞山與雲居過水次，洞山問：『水深多少？』云：『不濕。』山云：『麤人。』雲居却問：『水深多少？』云：『不乾。』謂水諱濕，而當頭道濕，不能回互，謂之麤人。雲居却云不濕，是觸諱而不能回互。洞山道不乾，乃有語中無語。何謂有語？不乾是。何謂無語？不乾是。不乾乃是濕，是活語，能回互不觸諱故也。又以黑白圈兒，作五位形相，以全黑圈兒，為威音那畔。父母未生，空劫以前，混沌未分事，謂之正位。以二分黑一分白圈兒，為正中偏。却來白處說黑底，又不得犯着黑字，犯着黑字，即觸諱矣。更引洞山頌云：『正中偏，三更初夜月明前。』謂能回互。只言三更，三更是黑，初夜是黑。月明前是黑，不言黑，而言『三更初夜月明前』，是能回互，不觸諱。以兩分白一分黑圈兒，為偏中正。却來黑處說白底，而不得犯白底消息。云：『偏中正，失曉老婆逢古鏡。』不言明與白，而言失曉與古鏡，是能回互。明與白字而不觸諱，葢失曉是暗中之明，古鏡亦是暗中之明。老婆頭白，不說白而言老婆，白在其中矣，能回互白字故也。又說正中來頌云：『正中來，無中有路隔塵埃。』或云出塵埃。謂凡有言句，皆無中唱出。便自挾妙了也，無不從正位中來。或明或暗，或至或到，皆妙挾通宗。凡一位皆具此五事，如掌之五指，無少無剩。兼中至，謂兼黑兼白，兼偏兼正而至。何謂至？如人歸家未到，而至別業，乃在途為人邊事，亦能回互，妙在體前。兼中到，謂兼前四位，皆挾妙而歸正位，謂之『折合歸來炭裡坐』，亦是說黑處，而回互黑字，不道黑而言炭。或者又謂，曹山有言：『正位者即空界也，一向無物；偏位者即色界也，內有種種諸雜萬象。』兼中至者，捨事入理。正中來者，背理就事。兼帶者，即[宴-女+六]應眾緣，不隨諸有，非染非淨，無正無偏。故云：『虛玄要道，無著真宗。』從上先德，推此一位最妙最玄，須是審詳辯明當體。又說，五位皆三字成句，偏正上下回互，而不犯中。中即正位也，說理說事。教有明文，教外單傳直指之道。果如是否？若果如是，討甚好曹山邪！又引浮山作大陽真讃曰：『黑狗爛銀蹄。』自注云：『此語正位中有偏位。黑狗是正位，爛銀蹄是偏位。』『白象崑崙騎。』自注云：『此語偏位中有正位。』『于斯二無礙。』自注云：『此語不墮有無二邊。』所以洞山云：『不落有無誰敢和？』『木馬火中嘶。』自注云：『妙挾。』然雖妙挾，而虛玄唱道者也。似遮般說話，須教你燒頂煉臂，發誓願不得妄傳。然後分付，亦謂之末後句。」師舉了遂彈指云：「好掩彩底禪！若是皮下有點血底，還肯喫遮茶飯麽？我且問你，臘月三十日，四大相將解散，平昔記持學得底，還回互得麽？回互時還着意也無？當恁麽時，心識已昏，如何回互？既回互不得，定撞入驢胎馬腹中，隨業受報。當此之時，欲觸諱作麤人，亦不可得。况能敵他生死耶！」又有商量洞山示眾云：「向時作麽生？奉時作麽生？功時作麽生？共功時作麽生？功功時作麽生？」時有僧問：「如何是向？」山云：「喫飯時作麽生？」「如何是奉？」云：「背時作麽生？」「如何是功？」云：「放下鉏頭時作麽生？」「如何是共功？」云：「不得色。」「如何是功功？」云：「不共向時作麽生？」謂「趣向此事。」答曰：「喫飯時作麽生？」謂：「此事不可喫飯時，無功勳而有間斷也。」「奉時作麽生？」奉乃承奉也。如人奉尊長，先致敬而後承奉。向乃功勳之所立，纔向即有承奉之義。答曰：「背時作麽生？」謂：「此事無間斷。」奉時既爾，而背時亦然。言背即奉之義，蓋奉背皆功勳也。「功時作麽生？」功即用也。答曰：「放下鉏頭時作麽生？」把鉏頭是用，放下鉏頭是無用。洞山之意謂，用與無用皆功勳也，亦是無間斷之義。「共功時作麽生？」謂：「法與境敵。」答曰：「不得色。」乃法與境，不得成一色。正用時是顯箇無用底，無用即用也。若作一色，即是十成死語。洞山宗旨，語忌十成。故曰不得色，乃活語也。「功功時作麽生？」謂法與境皆空，謂之無功用大解脫。故曰不共，乃無法可共。不共之義，全歸功勳邊。如法界事事無礙是也。你靣前無我，我面前無你。所以夾山道：「此間無老僧，目前無闍黎。」是也。如此之說，皆趣向承奉，于日用四威儀內，成就世間出世間，無不周旋。謂之功勳五位。你道他古人意果如是乎？若只如此，有甚奇特，只是口傳心授底葛藤，既不如是，且古人意畢竟作麽生？妙喜為你下箇注脚，也要諸方檢點。不見汾陽道：「面目見在，一任揀取。」故淨名云：「但除其病，而不除法。」又《首楞嚴》云：「汝以緣心聽法，此法亦緣。」古人一言半句，雖是垂慈，皆在未屙已前著到，如三玄三要、四種料揀、十智同真，亦是遮箇道理。妙喜恁麽說，不是貶剝諸方，且要箇中人辨明緇素而已。又有一種，也不在言語上，也不在古人公案上，也不在心性上，也不在玄妙上，也不在有無得失邊，如火相似，觸着便燒，非離真而立處，立處即真。信手拈來，超今越古，一句來一句去，末後多一句，便是得便宐。似遮般底，只是弄箇業識癡團，便謂無因果無報應，亦無人亦無佛，飲酒食肉不礙菩提，行盗行<span class='corr'>[婬-壬+(工/山)]</span>無妨般若。如此之流，正是師子身中蟲，自食師子身中肉。永嘉所謂「豁達空，撥因果，莽莽蕩蕩招殃禍」是也。有一種商量古人公案，謂之針線工夫，又謂之郎君子弟禪。如商量女子出定語云：「文殊是七佛之師，為甚麽出女子定不得？」云：「文殊與女子無緣。」「罔明是初地菩薩，為甚麽出得女子定？」云：「與女子有緣。」下語云：「[宋-木+免]有頭，債有主。」又有商量道：「文殊不合有心，所以出不得；罔明無意，所以出得。」下語云：「有心用處還應錯，無意求時却宛然。」又有商量道：「文殊為甚麽出女子定不得？」「杓柄在女子手裏。」「罔明為甚麽出得？」「如蟲禦木。」又云：「因風吹火。」又云：「爭奈女子何？」邪解甚者，至于作入定勢，又作出定勢。推一推，彈指一下，哭蒼天數聲，伏惟尚饗，拂袖之類。冷地看來，慙惶殺人。又芭蕉云：「你有拄杖子，我與你拄杖子；你無拄杖子，我奪却你拄杖子。」商量云：「你若是遮般人，我與你說這般話，謂之與你拄杖子。你不是遮般人，我當面換却你眼睛，謂之奪却你拄杖子。」下語云：「量才補職。」又云：「看樓打樓。」又有商量道：「有無與奪是擒縱。」學者似恁見解，如麻似粟。如上所說，皆口傳心授，露布葛藤，印板上打來，模子裏脫出，非唯自謗，亦乃謗他古人，此是諸方學得底海蠡禪，諸上座還信得及麽？不見道：「垂慈則有法，無法不垂慈。識取鉤頭意，莫認定盤星。」我遮裏是海蚌禪，開口便見心肝五藏，羞珍異寶都在面前，閉却口時何處覓伊縫罅？不是强為，法本如是。諸上座光陰可惜，各各趂色力强健，猛着精神了取，莫愛他奇特，奇特處賺悞人，雜毒在心識裏。他時後日莫道得力，只死時也死得不瞥脫，更說甚麽敵他生死。世間無明煩惱却有限量，一念識破，則當體寂滅。惡知惡見法塵煩惱無限量，能障道眼，使得你心識晝夜不停，謗佛法僧，造地獄業。雖是善因，反招惡果。果有智慧大丈夫漢，方識得破，不被他作惱。不見雲門大師有言：「盡乾坤一時將來着你眼睫上，你諸人聞恁麽道，不敢望你出來，性懆把老僧打一摑，且緩緩子細看，是有是無，是箇甚麽道理，直饒你向遮裏明得。若向衲僧門下，好椎脚折。若是箇人，聞說道甚麽處，有老僧出世，便好驀面唾汚我耳目。你若不是箇手脚，纔聞人舉，便承當得早，落第二機也。又不見羅山和尚有言：「玄門無法，不立紀綱，若欲討尋，聲前看取。」諸佛子，真心無定，真智無邊。我若縱遮兩片皮，從今日說到盡未來際，鉤鎖連環相續不斷，亦不借他人氣力。此是人人分上，各自具足底事，添些子不得，減些子不得。佛祖得之，喚作大解脫法門；眾生失之，喚作塵勞煩惱。然得亦不曾得，失亦不曾失，得失在人不在法。故祖師云：『至道無難，唯嫌揀擇。但莫憎愛，洞然明白。毫釐有差，天地懸隔。欲得見前，莫存順逆。』你禪和家箇箇念得，還曾略着意理會麽？祖師安箇名字，謂之《信心銘》，只要諸人信此廣大寂滅妙心，決定不從人得。故中間有言：『一心不生，萬法無咎。無咎無法，不生不心。能隨境滅，境逐能沉。境由能境，能由境能。』又云：『大道體寛，無易無難。』又云：『執之失度，必入邪路。放之自然，體無去住。』你但言此一心之法，不可取不可捨，便好向遮裏放，身命若放不得，是你根性遲鈍，臘月三十日，不要錯怪老漢。」時熱久立，喝一喝下座。庚午，准命移梅州，至曹溪禮六祖塔，十月至貶所。郡守謝朝議語僚屬曰：「朝廷編置，所謂長老者，但一僧耳。兵馬東偏隙地，從其居止。」既而，僧行日至，幾數百指。施鍬钁而平基址，運竹木而縛屋廬，聽其指呼，無敢怠者。守雖聞其服勤如此，亦未知果何人也。於是延見一二，觀其能為。南閩修<span class='corr'>仰</span>書記，適承命，乃與從容彌月，語論英發，榷古商今，逢原左右。守復徴：「等伍更有蘊異能者否？」<span class='corr'>仰</span>遂告以：「負大經論者有之，博極書史者有之，詩詞高妙者有之，翰墨飄逸者有之，其所以未能明徹，則佛祖大事因緣而已。是以不憚艱險，隨侍而來，得依仁政，幸莫大焉！」守且駭異，知其徒皆為法忘軀之士。自是于師日益加敬，遣子謝純粹求入道㨗徑。示之以《法語》八篇。臨安陳安常、張處俊，各具一百問答，遣价求印證。師題後，略云：「自問自答，自倒自起。蚊錐鐵牛，賣弄口嘴。賞伊膽大，來呈妙喜。盡令而行，埋入地底。放過一著，各自看取。若不放過，打出骨髓。」師遷梅六年，遐陬遠俗，靡不從其攝化，家繪其像，敬事虔肅。乙亥十二月，蒙恩自便，〈答經略方公務德書〉云：「往歲南遷，參隨僧行，零落瘴鄉六十三人，義難以忘。今之所存，于兹無幾。間或熏爐茗盌，必異于眾，蓋不忘南荒，朝游夕處之義也。」師在梅受人供養，臨行菴中，所有動使之物盡散與人，平昔所收施利，悉用辦齋，遍請合郡僧道。士庶并現任官云：「師離梅，太守鄧公酢賔禮，委官兵津發居民，扶老攜幼，遮道祖餞，眷戀有不勝情者。」取道汀州時，張子韶自橫浦蒙旨守永嘉，師維舟俟之，既見留連欵語，遍賞名山，聯舟東下，各賦詩分袂于臨江。之新淦三月，被旨復僧，謝恩陞座，有：</p>

<div class="lg regular" style="margin-left:0em;"><div class='lg-row'>青氊本是吾家物　今日重還舊日僧</div>
<div class='lg-row'>珍重聖恩何以報　萬年松上一枝藤</div>
</div><p style="margin-left:0em;text-indent:2em">丞相和國張公德遠居長沙，其母秦國夫人問道于師，臥疾將亟，曰：「妙喜老師今不復見也，老婆有私恩未報。」和公凡三走价之宐春，趣師之行，及至，秦國捐館矣。和國公語師曰：「先妣願供養和尚一年，為報德之私。」遂館光孝寺之東堂。明年，却饒州薦福之命，遂作桑梓之行。中書舍人唐公文若，字立夫，于道自謂有所趣向，每聞師有未語已前之騐，立夫時召赴行，在維舟謁師。相見次，師曰：「莫是子西之後否？」立夫曰：「乃大人也。」師曰：「尊丈與某昔在無盡府第相從甚久，不如公有個無。」師自得底道理，但未喫得徑山手內竹箆在，立夫乃俛首感服，炷香致謝。遂連檣之鄂渚，抵九江，太守朱公請說法于能仁寺，而以廬山圓通敦請住持三辤不獲，因舉道顏長老補其處。然後解維至宣城，館于敬亭山，適明州阿育王山專使至，准朝命住持。師住育王，裹糧問道者，萬二千指，百廢並舉，冠于今昔。雲巖典牛游禪師，以頌寄師，云：</p>

<div class="lg regular" style="margin-left:0em;"><div class='lg-row'>五濁海底輾屎猪　躍出那邊三脚驢</div>
<div class='lg-row'>鐸聲既已喧四衢　雲間騰踏天馬駒</div>
<div class='lg-row'>諦聽典牛一句子　世上有你何用余</div>
</div><p style="margin-left:0em;text-indent:2em">寺以眾多食貧，陳請海岸閒地千頃開築為田，率八萬四千人結般若會，人出緡錢，餘竭衣盂以成。丞相湯公思退敷奏，詔賜其莊，名「般若」。二十八年，師七十，被旨遷住徑山，坐夏千餘眾。師之再住此山，道俗欽慕，如見其所親。雖老，引接後進，不少倦。一日，忽厨房傾仆，蓋神龍欲師興建之始，師即檛鼓，示眾云：「去歲育王方修了，今日徑山又倒却。雲堂大眾一時驚，只有老僧渾不覺。問大眾：「因甚不覺？豈不見道『不啞不聾，不做大家公』？」由是廣其址，以新之，建孚佑王殿及嚴像，設置東坡祠像于殿之右廡。<span class='corr'>己</span>卯，求退于朝，纔進表，即渡江之四明，府尹張公偁致書，差衙校挽師。再歸徑山，有「重理舊詞連韵唱」之語。孝宗皇帝，在普安潜藩，遣內都監黃彥節，命師就山中舉揚般若。師說偈曰：</p>

<div class="lg regular" style="margin-left:0em;"><div class='lg-row'>大根大噐大力量　荷擔大事不尋常</div>
<div class='lg-row'>一毛頭上通消息　徧界明明不覆藏</div>
</div><p style="margin-left:0em;text-indent:2em">獻上，上嘉嘆之。孝宗皇帝，居建邸，內都監黃彥節侍，次誦於妙喜處所，授祖師偈：</p>
<p style="margin-left:0em;text-indent:0em;" class="lg-abnormal"><div class='lg-row'>心隨萬境轉　轉處實能幽　隨流認得性　無喜亦無憂</div>
</p><p style="margin-left:0em;text-indent:2em">上聞之，理與神遇，欣愜盈懷，委內都監訪師。請陞堂，遂說偈以獻，曰：</p>
<p style="margin-left:0em;text-indent:0em;" class="lg-abnormal"><div class='lg-row'>豁開頂門眼　照徹大千界　既作法中王　于法得自在</div>
</p><p style="margin-left:0em;text-indent:2em">上甚嘉訥焉。尋復請為眾說法，親書「妙喜庵」三字，及製真賛，題曰「文囿賛真」。呈妙喜師，師演成四偈，其引曰：「宗杲伏承，文囿至人，頒示妙喜讃。大哉言乎！而思惟所不能及也。宗杲雖不敏，演成四章，謹繕寫上呈。」偈載《語錄》。辛巳夏，謝事徑山。遂所請知省，李公伯和施錢重建明月堂，為師佚老之居。師以衣盂重建選佛堂。壬午，師居明月堂，雖老益健，以法求人接物為己任，學者益親賢，縉紳為道而至者無虛日。孝宗皇帝即位之九月，詔師問佛法大意，適師臥疾，特賜「大慧禪師」號。隆興元年，師七十五歲，三月聞王師凱旋，作偈曰：</p>

<div class="lg regular" style="margin-left:0em;"><div class='lg-row'>氛埃一掃蕩然空　百二山河在掌中</div>
<div class='lg-row'>世出世間俱了了　當陽不昧主人公</div>
</div><p style="margin-left:0em;text-indent:2em">出衣盂命闔山清。眾閱《華嚴經》七百餘部，用祝兩宮聖壽，保國康民。六月之寧國，上冢葺治還山，上復取向所賜宸翰，以御寶識之，曰：「賜大慧」。七月十二日，示微恙。大眾力請說法于千僧閣，以為末後垂訓。師委曲付嘱，其語懇勵至切，于時眾皆悲歎。十四日夜，有大星隕于寢室之後，流光有聲，師微笑曰：「吾將行矣。」八月初二日，凌晨法皷震裂。初九日薄暮，學徒識師無意于世，環擁寢室，師以手搖曳曰：「翌日始行矣。」至五更，親書遺奏，及作〈丞相張公德遠書〉。以端石硯寄別丞相湯公，進以外護吾宗為嘱，仍書委曲以示。參徒了賢請偈，師高聲曰：「無偈便死不得也？」眾懇，乃大書曰：</p>

<div class="lg regular" style="margin-left:0em;"><div class='lg-row'>生也只恁麽　死也只恁麽</div>
<div class='lg-row'>有偈與無偈　是甚麽熱大</div>
</div><p style="margin-left:0em;text-indent:2em">投筆就寢，吉祥而逝。度門弟子八十四人，嗣法自教忠而次，數過百十，星分棊布，列剎相望，皆其的子親孫。潜通密證，匿曜韜光，唯恐有聞于世者殆不可勝數。士大夫，恪誠扣道，親有契證，如叅政李公邴等十八人；摳衣與列，佩服法言，如內翰汪公藻等二十一人。其餘空而往實而歸者，眾矣。是月二十日，眾以全身葬于明月堂之後。皇帝聞之，嗟惜製師真賛，曰：</p>
<p style="margin-left:0em;text-indent:0em;" class="lg-abnormal"><div class='lg-row'>生滅不滅　常住不住　圓覺空明　隨物現處</div>
</p><p style="margin-left:0em;text-indent:2em">詔以明月堂為妙喜庵，賜<span class='corr'>諡</span>「普覺」，塔名「寶光」。所賜御書，建閣以藏。其八處九會全錄，編為八十卷，褒其綱要，為五冊，詔入大藏流行焉。</p>
</div>
<div class='div-other'><a id='mulu35' />
<p class='h3'>第十四代　妙空明禪師</p><p style="margin-left:0em;text-indent:2em">濠州人，正月十五日示寂。</p>
<div style="margin-left:17em"><img src='../images/GA031p0140_01.gif' alt='GA031p0140_01.gif' /></div>
</div></div></div>
<p class='juan'>徑山志卷之一終</p>
</div><!-- end of div[@id='body'] -->
</body></html>