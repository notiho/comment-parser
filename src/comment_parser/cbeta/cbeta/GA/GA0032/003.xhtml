<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>徑山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu65' />
<div class='div-other'>
<p class='h1'>卷之三目錄</p>
<ul class="">
<li><p style="margin-left:2em">列祖</p>

<ul class="">
<li><p style="margin-left:2em">藏叟禪師</p>
</li>

<li><p style="margin-left:2em">虛舟普度禪師</p>
</li>

<li><p style="margin-left:2em">雲峰妙高禪師</p>
</li>

<li><p style="margin-left:2em">虎巖伏禪師</p>
</li>

<li><p style="margin-left:2em">本源善達禪師</p>
</li>

<li><p style="margin-left:2em">佛智晦機禪師</p>
</li>

<li><p style="margin-left:2em">大圓佛鑑虛谷陵禪師</p>
</li>

<li><p style="margin-left:2em">佛日元叟端禪師</p>
</li>

<li><p style="margin-left:2em">廣慈曇芳忠禪師</p>
</li>

<li><p style="margin-left:2em">佛慈法喜南楚悅禪師</p>
</li>

<li><p style="margin-left:2em">古鼎祖銘禪師</p>
</li>

<li><p style="margin-left:2em">佛慧慈照正源禪師</p>
</li>

<li><p style="margin-left:2em">愚庵智及禪師</p>
</li>

<li><p style="margin-left:2em">悅堂顏禪師</p>
</li>

<li><p style="margin-left:2em">宗泐禪師</p>
</li>

<li><p style="margin-left:2em">象源淑禪師</p>
</li>

<li><p style="margin-left:2em">復原福報禪師</p>
</li>

<li><p style="margin-left:2em">大宗興禪師</p>
</li>

<li><p style="margin-left:2em">止庵祥禪師</p>
</li>

<li><p style="margin-left:2em">呆庵莊禪師</p>
</li>

<li><p style="margin-left:2em">岱宗泰禪師</p>
</li>

<li><p style="margin-left:2em">伯蘊琇禪師</p>
</li>

<li><p style="margin-left:2em">敬庵莊禪師</p>
</li>

<li><p style="margin-left:2em">雷庵澤禪師</p>
</li>

<li><p style="margin-left:2em">月江淨禪師</p>
</li>

<li><p style="margin-left:2em">雪崖珂禪師</p>
</li>

<li><p style="margin-left:2em">西疇頃禪師</p>
</li>

<li><p style="margin-left:2em">宇中宸禪師</p>
</li>

<li><p style="margin-left:2em">傑峰英禪師</p>
</li>

<li><p style="margin-left:2em">一清天禪師</p>
</li>

<li><p style="margin-left:2em">無極灝禪師</p>
</li>

<li><p style="margin-left:2em">宗勝㣧禪師</p>
</li>

<li><p style="margin-left:2em"><span class="corr">正</span>覺成禪師</p>
</li>

<li><p style="margin-left:2em">用璚琚禪師</p>
</li>

<li><p style="margin-left:2em">竺<span class="corr">芳</span>蕋禪師</p>
</li>

<li><p style="margin-left:2em">庭禮訓禪師</p>
</li>

<li><p style="margin-left:2em">天才英禪師</p>
</li>

<li><p style="margin-left:2em">悅山愷禪師</p>
</li>

<li><p style="margin-left:2em">石窻珉禪師</p>
</li>

<li><p style="margin-left:2em">月林鏡禪師</p>
</li>
</ul></li>

<li><p style="margin-left:2em">補遺</p>

<ul class="">
<li><p style="margin-left:2em">列祖</p>

<ul class="">
<li><p style="margin-left:2em">慧滿扶禪師</p>
</li>

<li><p style="margin-left:2em">法警庠禪師</p>
</li>

<li><p style="margin-left:2em">寶鑑修禪師</p>
</li>
</ul></li>

<li><p style="margin-left:2em">十方住持</p>

<ul class="">
<li><p style="margin-left:2em">祖印悟禪師</p>
</li>

<li><p style="margin-left:2em">澄慧淵禪師</p>
</li>

<li><p style="margin-left:2em">玄應仁禪師</p>
</li>

<li><p style="margin-left:2em">月堂道昌佛行禪師</p>
</li>

<li><p style="margin-left:2em">佛慧可安衷禪師</p>
</li>

<li><p style="margin-left:2em">無等才禪師</p>
</li>

<li><p style="margin-left:2em">寓庵清禪師</p>
</li>

<li><p style="margin-left:2em">佛行少林崧禪師</p>
</li>

<li><p style="margin-left:2em">佛心荊叟珏禪師</p>
</li>

<li><p style="margin-left:2em">大圓佛鑑虛谷陵禪師</p>
</li>

<li><p style="margin-left:2em">廣慈曇芳忠禪師</p>
</li>

<li><p style="margin-left:2em">佛慈法喜南楚悅禪師</p>
</li>

<li><p style="margin-left:2em">象源淑禪師</p>
</li>

<li><p style="margin-left:2em">大宗興禪師</p>
</li>

<li><p style="margin-left:2em">止庵祥禪師</p>
</li>

<li><p style="margin-left:2em">呆庵莊禪師</p>
</li>

<li><p style="margin-left:2em">岱宗泰禪師</p>
</li>

<li><p style="margin-left:2em">雷庵澤禪師</p>
</li>

<li><p style="margin-left:2em">雪崖珂禪師</p>
</li>

<li><p style="margin-left:2em">宇中宸禪師</p>
</li>

<li><p style="margin-left:2em">傑峰英禪師</p>
</li>

<li><p style="margin-left:2em">無極灝禪師</p>
</li>

<li><p style="margin-left:2em">宗勝㣧禪師</p>
</li>

<li><p style="margin-left:2em">正覺成禪師</p>
</li>

<li><p style="margin-left:2em">用璚琚禪師</p>
</li>

<li><p style="margin-left:2em">竺芳蕋禪師</p>
</li>

<li><p style="margin-left:2em">庭禮訓禪師</p>
</li>

<li><p style="margin-left:2em">天才英禪師</p>
</li>

<li><p style="margin-left:2em">悅山愷禪師</p>
</li>

<li><p style="margin-left:2em">石窻珉禪師</p>
</li>
</ul></li>

<li><p style="margin-left:2em">法侶<span class="note-inline">(附)</span></p>

<ul class="">
<li><p style="margin-left:2em">智藏禪師</p>
</li>

<li><p style="margin-left:2em">如會禪師</p>
</li>

<li><p style="margin-left:2em">鳥窠禪師</p>
</li>

<li><p style="margin-left:2em">丹霞天然禪師</p>
</li>

<li><p style="margin-left:2em">敬叟</p>
</li>

<li><p style="margin-left:2em">斷橋妙倫</p>
</li>

<li><p style="margin-left:2em">崇嶽松源、恕中無慍</p>
</li>

<li><p style="margin-left:2em">大辨</p>
</li>

<li><p style="margin-left:2em">風穴延沼禪師</p>
</li>

<li><p style="margin-left:2em">法師行靖、行紹</p>
</li>

<li><p style="margin-left:2em">桐江紹大</p>
</li>

<li><p style="margin-left:2em">石室祖瑛</p>
</li>

<li><p style="margin-left:2em">一關正逵</p>
</li>

<li><p style="margin-left:2em">孚上座</p>
</li>

<li><p style="margin-left:2em">九仙清嗣</p>
</li>

<li><p style="margin-left:2em">高峰妙禪師</p>
</li>

<li><p style="margin-left:2em">布衲如玉禪師</p>
</li>

<li><p style="margin-left:2em">寶徹禪師</p>
</li>

<li><p style="margin-left:2em">資壽尼</p>
</li>

<li><p style="margin-left:2em">安分庵主</p>
</li>

<li><p style="margin-left:2em">淨<span class="corr">度</span></p>
</li>

<li><p style="margin-left:2em">惟政</p>
</li>

<li><p style="margin-left:2em">慧靜</p>
</li>

<li><p style="margin-left:2em">僧瑜</p>
</li>

<li><p style="margin-left:2em">僧翼</p>
</li>

<li><p style="margin-left:2em">慧辨琦禪師</p>
</li>

<li><p style="margin-left:2em">來復</p>
</li>

<li><p style="margin-left:2em">薦福本禪師</p>
</li>

<li><p style="margin-left:2em">無趣如空禪師</p>
</li>

<li><p style="margin-left:2em">無幻性冲禪師</p>
</li>

<li><p style="margin-left:2em">達觀可禪師</p>
</li>

<li><p style="margin-left:2em">雲栖宏禪師</p>
</li>

<li><p style="margin-left:2em">古道禪師</p>
</li>

<li><p style="margin-left:2em">梅谷禪師</p>
</li>

<li><p style="margin-left:2em">密藏禪師</p>
</li>

<li><p style="margin-left:2em">幻于禪師</p>
</li>

<li><p style="margin-left:2em">幻居禪師</p>
</li>

<li><p style="margin-left:2em">化儀禪師</p>
</li>

<li><p style="margin-left:2em">儀丰禪師</p>
</li>

<li><p style="margin-left:2em">憨山禪師</p>
</li>

<li><p style="margin-left:2em">洞聞禪師</p>
</li>

<li><p style="margin-left:2em">萬松禪師</p>
</li>

<li><p style="margin-left:2em">月亭禪師</p>
</li>

<li><p style="margin-left:2em">寒灰禪師</p>
</li>

<li><p style="margin-left:2em">瓶匋聞谷禪師</p>
</li>

<li><p style="margin-left:2em">湛然禪師</p>
</li>

<li><p style="margin-left:2em">鶴林禪師</p>
</li>

<li><p style="margin-left:2em">漢月禪師</p>
</li>
</ul></li>
</ul></li>
</ul><p style="margin-left:0em;text-indent:2em">卷之三目錄終</p>
</div>
<p class='juan'>徑山志卷之三</p><p class="byline">汶上李燁然刪定</p><p class="byline">海陽徐文龍、鹿城陳[樊-大+心]德訂</p><p class="byline">虞山宋奎光輯</p>
<div class='div-other'><a id='mulu66' />
<p class='h1'>列祖</p>
<div class='div-other'><a id='mulu67' />
<div class='div-other'><a id='mulu68' />
<p class='h3'>第四十一代　藏叟禪師</p><p style="margin-left:0em;text-indent:2em">名善珍，泉州南安縣呂氏子。年十三，依郡之崇福寺南和尚落髮。十六遊方，至杭受具足戒。謁妙峰善公于靈隱，入室悟旨。後出住里之光孝，升承天，繼遷安吉之思溪圓覺，福之雪峰。復以朝命，移四明之育王、臨安之徑山。師示眾云：「古者道『知之一字，眾妙之門』，又有道『知之一字，眾禍之門』，只者二門入得更須出得，三世諸佛出不得，歷代祖師出不得，天下老和尚出不得。何故變鐵成金易，變金成鐵難？」</p>
<p style="margin-left:0em;text-indent:2em">上堂：「盡大地是紫磨金身，諸人終日開眼覻見釋迦老子心肝，舉步築著釋迦老子鼻孔。說有說無是誑，說生說滅是謗，說即心非心是妄。不誑不謗不妄，春風吹落桃李花，淡烟踈雨籠青嶂。」</p>
<p style="margin-left:0em;text-indent:2em">上堂：「春雪寒，春宵短；古佛心，破燈盞；正法眼，乾[糸*氐]撚。抖擻精神只管看，看到北斗西移，南斗東轉，上元依舊正月半。」</p>
<p style="margin-left:0em;text-indent:2em">上堂：「靈雲見桃花悟去，玄沙道敢保老兄未徹；香嚴聞擊竹悟去，仰山道祖師禪未會。禪和十箇五雙道，我此一門全無肯路，亦未知靈雲、香嚴在！要知二大老麽？醉我落花天，借他絃管裏。又據室云，這裏便是問訊燒香了，來老僧身邊立地底所在麽？呆子！你自鈍置猶可，莫來鈍置老僧。」</p>
<p style="margin-left:0em;text-indent:2em">嘗自題其像云：「叅禪無悟，識字有數。眼三角似燕山愁胡，面百摺如趙婆呷醋。一著高出諸方，敢道飯是米做。」送忍書記偈云：</p>

<div class="lg regular" style="margin-left:0em;"><div class='lg-row'>鬢絲不可織寒衣　煮字那能療得飢</div>
<div class='lg-row'>別欲語君安樂法　正忙却未有閒時</div>
</div><p style="margin-left:0em;text-indent:2em">師生于宋紹興甲寅十月十二日，示寂于嘉定丁丑五月二十一日。世壽八十三，僧夏六十。塔全身于南院。</p>
</div>
<div class='div-other'><a id='mulu69' />
<p class='h3'>第四十二代　虛舟普度禪師</p><p style="margin-left:0em;text-indent:2em">維揚江都人，姓史氏。稍長雖習世書，絕無處俗意。母識其志，俾依郡之天寧出家。會與畢將軍，再遇共語，大奇之曰：「此兄短小精悍音吐如鍾，他日法中向上爪牙也。」攜歸武林，禮東堂院祖信為受業師。侍信左右五年，奮志叅方。初見鐵牛印于靈隱，已而江東西、河南北悉偏歷焉。時無得唱道饒州薦福，師决志叩請，其遷福嚴、華藏亦與之俱。偶入室次，得問：「不與萬法為侶者是甚麽人？」師曰：「金香爐下鐵崑崙。」得曰：「將謂這矮子有長處，見解只如此。」師曲躬作禮曰：「謝和尚證明。」若天童晦巖光、大慈石巖璉、虎丘石室廸，一見噐異，留與法務。</p>
<p style="margin-left:0em;text-indent:2em">淳祐初，制府趙信菴以金陵半山請出世，遷潤之金山、潭之鹿苑、撫之疎山、蘓之承天。景定間，太傅賈魏公奏補中天竺，復請旨陞靈隱。至元丁丑，被命徑山。</p>
<p style="margin-left:0em;text-indent:2em">上堂：「邪人說正法，正法悉皆邪；正人說邪法，邪法悉皆正。」卓柱杖一下：「邪耶？正耶？」又卓柱杖一下：「說耶？不說耶？向這裏揀辦得出，黃金為屋未為貴，玉食錦衣何足榮！」</p>
<p style="margin-left:0em;text-indent:2em">上堂：「萬法是心光，諸緣惟性曉。本無迷悟人，只要今日了。既無迷悟人，了箇什麽？」卓柱杖一下：「千言萬語無人會，又逐流鶯過短墻。」</p>
<p style="margin-left:0em;text-indent:2em">上堂，舉雲門和尚示眾云：「汝等諸人在此過夏，山僧深不欲向你道，惜取睂毛好。」師云：「雲門靈龜曳尾，拂跡跡生，靈隱即不然。汝等諸人在此過夏，山僧直截向你說，口是禍門。」</p>
<p style="margin-left:0em;text-indent:2em">上堂，舉臨濟和尚道：「有一人論劫在途中不離家舍，有一人離家舍不在途中，那箇合受人天供養？」師云：「兎馬有角，牛羊無角。寸毫尺釐，天地寥廓。潘閬倒騎驢，攧殺黃畨綽。」</p>
<p style="margin-left:0em;text-indent:2em">師住徑山值火餘，志圖興復。將有緒，俄示微恙，索筆大書曰：「八十二年駕無底船，踏翻歸去明月一天。」全身塔寺東十里罣罳塢之陽，四月二十四日示寂。</p>
</div>
<div class='div-other'><a id='mulu70' />
<p class='h3'>第四十三代　雲峰妙高禪師</p><p style="margin-left:0em;text-indent:2em">福之長溪人也。家世業儒，母阮夢池上嬰兒，合爪坐蓮華心，手捧得之。覺而生師，因名夢池。幼而神彩秀發，嗜書力學，尤耽釋典，願學出世法。依吳中雲夢澤公，繼受具戒。師銳意在道，首叅癡絕，次見無凖，凖尤噐重。尋之育王見偃溪，入室掌藏鑰。一日，溪舉譬：「如牛過窻[檑-田+品]，頭、角、四蹄都過了，因甚尾巴過不得？」師劃然有省，即答曰：「鯨吞海水盡，露出珊瑚枝。」溪云：「也只道得一半。」後出世南興大蘆，遷江陰勸忠、霅川何山。後蔣山虛席，奉朝命居之。歷十有三載，眾踰五千指。德祐改元，寺被兵。軍士有迫師求金者，以刃擬師，師延頸曰：「欲殺即殺，吾頭非汝礪刃石。」辭色了無怖畏，軍士感動擲刃而去。丞相伯顏見師加敬，施牛百、齋糧五<span class='corr'>佰</span>，寺賴以濟。至元庚辰，遷徑山寺，罹回祿，草創纔什一。師究心興建，不十年悉還舊觀。</p>
<p style="margin-left:0em;text-indent:2em">示眾：「前念是凡，後念是聖，一刀兩叚，更莫遲回。是以涅槃會上，廣額屠兒放下屠刀，便言我是千佛一數。雖然若無舉鼎拔山力，千里烏騅不易騎。」示眾：「言前辨旨，句下明宗。東計山熾然說法，湛瀆水轉為流通。這裏搆得未免遞相鈍置。若是尚存觀聽，擾擾匆匆，晨雞暮鐘。」</p>
<p style="margin-left:0em;text-indent:2em">上堂：「聲色為無生之鴆毒，受想乃至人之坑穽。者般說話阿誰不知？然粗飡易飽，細嚼難飢。」</p>
<p style="margin-left:0em;text-indent:2em">上堂：「世界未形，乾坤泰定；生佛未具，覿體全真。無端鏡容大士，鷹巢躍出，擘破而皮，早是遭人描邈。那更缺齒老鬍不依本分，遙望東震旦有大乗根噐，迢迢十萬里來意在攙行奪市。直得鳳堂皷響阿閣鐘鳴，轉喉觸諱插脚無門，合國難追重遭訐露。新蔣山迫不得已，跨他船舷入他界分。新官不理舊事，畢竟如何？拍禪牀云，戍樓靜貯千峰月，塞草閑鋪萬里秋。」</p>
<p style="margin-left:0em;text-indent:2em">上堂：「五峰峭峙，到者須是其人；一鏡當空，無物不蒙其照。祖師基業依然猶在，衲僧活計何曾變遷？著手不得處，正要提撕；措足無門時，方堪履踐。直得山雲淡泞，澗水潺湲，一曲無私，萬邦樂業。正恁麽時，功歸何所？車書自古同文軌，四海如今共一家。」</p>
<p style="margin-left:0em;text-indent:2em">至元戊子春，有譛毁禪宗者，師嘆曰：「此宗門大事，吾當忍死爭之。」遂趋京，勅集諸徒廷辯，上問：「禪以何為宗？」師進前奏云：「禪也者，淨智妙圓，體本空寂，非見聞覺知之所可知，非思量分別之所能解。」上又云：「禪之宗裔可歷說歟？」師云：「禪之宗裔，始于釋迦世尊在靈山會上，拈起一枝金色波羅花，普示大眾。惟迦葉微笑，世尊云：『吾有正法眼藏，涅槃妙心分付迦葉。』由此歷代佛祖授受，而至菩提達磨。達磨望此東震旦國有大乗根噐航海而來，不立文字，直指人心，見性成佛，是為禪宗也。」上嘉嘆之。師因從容奏云：「禪與教本一體也，譬如百千異流同歸于海而無異味。又如陛下坐鎮山河天下一統，四夷百蠻隨方而至，必從順承門外而入，到得黃金殿上親覩金顏，方可謂之到家。若是教家，只依著文字語言，不達玄旨，猶是順承門外人；若是禪家，雖坐破六七箇蒲團，未得證悟，亦是順承門外人。謂之到家，俱未也。是則習教者，必須達玄旨；習禪者，必須悟自心。如臣等今日親登黃金殿上，面覩金顏一畨，方可稱到家人也。」上喜賜食。陛辤南歸。</p>
<p style="margin-left:0em;text-indent:2em">示眾云：「我本深藏巖竇隱遯過時，不謂日照天臨難逃至化。」又云：「納被蒙頭萬事休，此時山僧都不會。」徑山復灾，師謂眾曰：「吾負此山債耳。」遂竭力再營建，匯殿坡為池，他屋以次而成。癸巳六月十七日，書偈而逝。壽七十五，臈五十九。葬寺之西麓。</p>
</div>
<div class='div-other'><a id='mulu71' />
<p class='h3'>第四十四代　虎巖伏禪師</p><p style="margin-left:0em;text-indent:2em">淮安人。至元二十一年甲申，正月己卯，帝御大明殿受朝賀，因問南禪才者，右相和禮霍孫首舉師。師作偈以進，其略曰：</p>

<div class="lg regular" style="margin-left:0em;"><div class='lg-row'>過去諸如來　安住秘密藏　現在十方佛　成道轉法輪</div>
<div class='lg-row'>未來諸世尊　一切眾生是　由妄想執著　結煩惱蓋纏</div>
<div class='lg-row'>迷成六道身　虛受三塗苦　唯念過現佛　不敬未來尊</div>
<div class='lg-row'>與佛結冤讐　或烹宰殺害　不了眾生相　全是法性身</div>
<div class='lg-row'>昔有常不輕　禮拜於一切　言我不輕汝　汝等當作佛</div>
<div class='lg-row'>若能念自他　同是未來佛　現世增福壽　生生生佛國</div>
</div><p style="margin-left:0em;text-indent:2em">帝覽悅而問曰：「戒勿殺，有道者試為朕言之。」師奏對曰：「有宋仁宗皇帝，一日語羣臣曰：『朕夜來飢甚，思欲燒羊。』羣臣奏曰：『陛下何不宣付有司辦之？』仁宗曰：『朕偶飢思爾，慮為常例，寧忍一時之飢，不忍啟無窮之殺。』殿下皆稱萬歲。」上嘉納，即受帝師戒。七月初二日示寂。</p>
</div>
<div class='div-other'><a id='mulu72' />
<p class='h3'>第四十五代　本源善達禪師</p><p style="margin-left:0em;text-indent:2em">僊居柴氏。早年與及庵信行脚，誓不歷職。往江西見雪巖于仰山，隨眾入室，無所省發。後歸僊居，里人請主多福，棄去游湖南，主福嚴。尋還浙西，見徑山雲峰，入室有省，峰印可之。適慧雲虛席，命師補處。後住保寧、淨慈、徑山，皆有成績可紀。師凡住處不設臥榻，夜則焚香然燭，安坐至旦，率以為常。又體所禀與人異，遇嚴寒則衣絺綌，大熱則衣繒絮。以餘資建大圓院於東路半山，接待雲侶。一日自知時至，會眾敘平生行脚，事畢須臾端坐而寂，是為十二月十八日。</p>
</div>
<div class='div-other'><a id='mulu73' />
<p class='h3'>第四十六代　佛智晦機禪師</p><p style="margin-left:0em;text-indent:2em">諱元熈，族豫章唐氏，世業儒。西山明覺院明公廼師之族。叔父聚其宗族子弟，教之世典，師與兄元齡俱從進士業。元齡既登第，師年十九，遂從明公祝髮。將遊方，其母憐之，私具白金為裝，師謂財足䘮志，即善辤母，不持一錢以行。聞物初觀禪師闡化玉几，往依之。物初與語，驚異留侍左右。後謁東叟頴公，於南屏命掌記。至元間，總統揚璉真加奉旨取育王舍利塔進供養，乃親詣師，求記述舍利始末。因招與俱，師辤曰：「我有老母，兵後存亾不可知。」遂歸江西。則元齡先以臨江通判，從文丞相起兵死，獨母在堂，師奉之以孝聞。</p>
<p style="margin-left:0em;text-indent:2em">元貞二年出世，應百丈之請居十二載，法席振典。至大初應淨慈請，入寺日，行中書省行宣政院官屬俯伏迎，請發揚宗旨，四方英衲一時輻凑。</p>
<p style="margin-left:0em;text-indent:2em">上堂：「雲門道箇普字，盡大地人不奈何。殊不知雲門四稜蹋地，當時若與震威一喝，待此老惡發，徐徐行箇問訊道。莫怪觸忤好，非徒扶起此老，管取話行天下。」</p>
<p style="margin-left:0em;text-indent:2em">上堂，舉太原孚上座，聞角聲悟道話，頌曰：</p>
<p style="margin-left:0em;text-indent:0em;" class="lg-abnormal"><div class='lg-row'>琴生入滄海　太史游名山　從此楊州城外路　令嚴不許早開關</div>
</p><p style="margin-left:0em;text-indent:2em">上堂：「三界無法，何處求心？白雲為蓋，流泉作琴。古今無間，誰是知音？」擊拂子云：「一曲兩曲無人會，雨過夜塘秋水深。」</p>
<p style="margin-left:0em;text-indent:2em">上堂：「獨坐大雄峰，寒灰撥不紅。一星熒火出，孤寉過遼東。」</p>
<p style="margin-left:0em;text-indent:2em">結制上堂，以手作結布袋勢云：「南山今日結布袋口了也，汝等諸人各各於中，身心安居平等性智。忽有箇衝開碧落，撞倒須彌底，莫道結子不堅密。」良久云：「縵天網子百千重。」</p>
<p style="margin-left:0em;text-indent:2em">居七載，遷徑山。閱三月，師杖策歸南屏山下。復起之，不往也。江西學者聞師退閑，咸傾誠法味以致。百丈、大仰之徒，爭來請師，師辤不獲已，遂返仰山。居三年，將示寂，手書與所往來，作偈示眾，擲筆化去，延祐六年閏八月十有七日也。壽八十二，臈六十三。大仰之下有金雞石者，建塔葬焉。又分爪髮塔于淨慈之西隱，以存詹敬之所。嗣法者有笑隱訢、石室瑛、仲芳倫云。</p>
</div>
<div class='div-other'><a id='mulu74' />
<p class='h3'>第四十七代　大圓佛鑑虛谷陵禪師</p><p style="margin-left:0em;text-indent:2em">時右<span class='corr'>丞</span>相和禮霍孫言於帝師曰：「江南禪丈虛谷陵者，國寶也。」一日帝師奏帝，賜「大圓佛鑑」之號，詔住兹山，四月十二日示寂。</p>
</div>
<div class='div-other'><a id='mulu75' />
<p class='h3'>第四十八代　佛日元叟端禪師</p><p style="margin-left:0em;text-indent:2em">諱行端，族臨海何氏，世業儒，母陳氏。師生而秀拔，幼不茹葷。年十二從族叔父茂上人，得度於餘杭之化城院，十八受具戒。一切文字不由師授，自然能通。初叅藏叟和尚於徑山，叟問：「汝是甚處人？」師云：「台州。」叟便喝。師展坐具，又喝。師收坐具，叟云：「放汝三十捧，叅堂去。」師于言下豁然頓悟，即延入侍司。叟告寂，師至淨慈依石林鞏公，即處以書記室。尋以靈隱山水清勝，往挂錫焉。師嘗自稱寒拾，里人橫川珙公在育王，以偈招曰：「寥寥天地間，獨有寒山子。」師竟不渡江，而謁覺菴真公於承天。復叅雪巖欽公於仰山，巖問：「何處來？」師云：「兩浙。」巖云：「因甚語音不同？」師云：「合取臭口。」巖云：「獺徑橋高，集雲峰峻，未識書記在。」師拍手云：「鴨吞螺螄眼睛突出。」巖笑，顧謂侍者：「點好茶來。」師云：「也不消得。」居三歲而巖逝，乃還浙右。</p>
<p style="margin-left:0em;text-indent:2em">大德庚子，出世湖州之資福，學徒奔凑，名聞京國，勅旨賜「慧文正辨禪師」。中書平章事張閭公任行宣政使，首舉師主中天竺。開堂之日，公率僚屬親臨座下。皇慶壬子遷靈隱，有旨設水陸大會于金山，命師升座，設法拈香。畢乃云：「盡不可說、不可說微塵數世界，是箇金剛正體，淨躶躶絕承當；盡不可說、不可說微塵數世界，是個寶覺真心，赤洒洒無空闕。如天普蓋，似地普擎，如日普照，如風普吹，無一時不徧，無一處不周，無一理不圓，無一事不具。塵塵剎剎，八面玲瓏；物物頭頭，十方通暢。拈一莖草作丈六金身，將丈六金身作一莖草。腹中現百億閻浮提，室內湧三萬二十獅子座。七縱八橫，千變萬化，左之右之無可不可。三世諸佛以此正體，以此真心，坐寶蓮花成等正覺，津濟四生，梯航九有；六代祖師以此正體，以此真心，開甘露門廣度羣品，啟廸盲聾，炳耀痴昧；奕世人王帝主，以此正體，以此真心，為生民立極，為世開太平基，拯黎元於塗炭，措天下於盤石；大元世界主、當今皇帝，以此正體，以此真心，克紹丕圖，纘登大寶，百億須彌盧、百億香水海，日月所照，風雨所至，悉禀威靈，咸歸化育。乃至此日特頒聖旨，敦遣使臣，就金山古澤心寺，照依梁武皇帝科儀，修設天地[宴-女+六]陽水陸大會七晝夜，爇種種香，然種種燈，營種種上妙飲食，設種種上妙服御，金銀、珊瑚、真珠、瑪瑙種種上妙珍寶，而為供養。命僧一千五百員，披轉三藏五乗十二分教秘典真詮。權也實也，頓也漸也，半也滿也，徧也圓也，交光相羅如寶絲網。上以翊衞皇圖，下以資培民。本臣山僧行端，與教禪律三宗耆年碩德，以此正體，以此真心，欽奉綸言，高陞寶座，闡揚諸佛無上奥旨，發揮諸佛無上秘傳。若幽若顯，若聖若凡，若飛若潜，若動若植，普伏良囚均霑，妙利四方。消災沴之虞，萬姓樂耕桑之業，同躋仁壽共享昇平。當此之時，理周事徧，果滿功圓，直下無私一句，畢竟如何擎展。」擊拂子云：「化行舜日山川外，人在堯天雨露中。」復說偈云：</p>
<p style="margin-left:0em;text-indent:0em;" class="lg-abnormal"><div class='lg-row'>執尺量虛空　終難究其數</div>
<div class='lg-row'>持蠡測海水　豈解知其源　吾君本心體　廣大亦如是</div>
<div class='lg-row'>欲求其邊際　畢竟不可得　吾君之壽量　與此心體同</div>
<div class='lg-row'>欲求其窮極　是亦不可得　吾君之福源　與此壽量同</div>
<div class='lg-row'>欲求其窮盡　是亦不可得　太后皇太子　嬪妃諸眷屬</div>
<div class='lg-row'>心體及福源　等無有差別　一塵一佛剎　一剎一釋迦</div>
<div class='lg-row'>各現廣長舌　共說如上事　百千萬億中　亦不能及一　天人羣生類　地獄鬼畜等</div>
<div class='lg-row'>十方諸有情　三界眾含識　當知此心體　本來相如是</div>
</p>竣事入覲，奏對稱旨，加賜「佛日普照」之號。陛辤南歸，養高于良渚之西庵。至治壬戌，徑山虛席，宣政行院請師補其處，闔詞奏請璽書護持，師至是凡二被金襴袈裟之賜。二十年間，足不越閫，而慕其道者，鱗萃蟻聚，至無所容。<p style="margin-left:0em;text-indent:2em">上堂曰：「掩室摩竭陀國，掘地覓天；杜口毘耶離城，接竹點月。如金翅擘海，直取龍吞；似香象渡河，截流而過。苕菷柄三十，且待別時。方外疏，言言見諦，句句朝宗。西天昔日淨名老，東上今朝龐蘊公。」陞座，拈香畢，僧出問云：「堂前皷響，大眾雲臻，學人上來請師說法。」師云：「破糞箕，生掃箒。」僧云：「臨濟和尚示眾云：『夫說法者，一句中須具三玄，一玄中須具三要。』還端的也無？」師云：「有甚不端的？」僧云：「如何是一句中須具三玄？」師云：「人天本竪。」僧云：「如何是一玄中須具三要？」師云：「畜生本橫。」僧云：「如何是第一玄？」師云：「東村王老屋頭穿。」僧云：「如何是第二玄？」師云：「大海波心駕鐵船。」僧云：「如何是第三玄？」師云：「阿誰家裏竈無烟？」僧云：「如何是第一要？」師云：「眼裏瞳人吹水呌。」僧云：「如何是第二要？」師云：「寒山拍手，拾得笑。」僧云：「如何是第三要？」師云：「皎月當空無不照。」僧云：「三要三玄蒙指示，西來的意事如何？」師云：「答汝亦不難。」僧云：「大善知識豈悋方便？」師云：「老僧入院事繁。」僧禮拜歸眾。師乃云：「千峰頂上，出身一路，十字街頭不知；十字街頭，覿面一機，千峰頂上不會。千峰頂上若會，即是十字街頭；十字街頭若知，即是千峰頂上。盡無量阿僧祗劫，天人阿修羅，若聖若凡，全體是個國一道塲；盡浮幢王剎，山河大地，若草若木，全體是個妙喜世界。釋迦、彌勒拱手歸降，文殊、普賢全身奉重。天魔窺覻無門，外道瞻仰有分。如壯士展臂，不假他力；獅子游行，不求伴侶。逈絕異緣，高超諸有。以之壽聖君，則天地同久，日月竝明；以之福賢佐，則安若泰山，固如盤石；以之康濟兆民，則風以時，雨以時；以之<span class='corr'>鍛</span>鍊衲僧，則虛而靈，寂而妙。正法眼藏，自此流通；邪見稠林，由兹寢息。正恁麽時，畢竟功歸何處？」擊拂子云：「蒲團靜坐無餘事，永日寥寥賀太平。」</p>
<p style="margin-left:0em;text-indent:2em">復舉法燈和尚云：「本欲深藏巖竇，隱遁過時，奈緣法眼老人有未了公案，出來為他了却。」時有僧出云：「如何是未了底公案？」法燈打云：「祖禰不了，殃及兒孫。」僧云：「過在什麽處？」燈云：「過在我殃及你。」師云：「能殺能活，能縱能奪，法燈不失本分鉗鎚，惜乎傷鋒犯手，致使貽笑傍觀。山僧本志亦欲深藏巖竇，隱遁過時，奈緣藏叟老人有未了公案，出來為他了却。就中忽有個渾鋼打就，生鐵鑄成底，擔當得去，領略得行。一棒也不打他，一句也不罵他。向明窗下，如法安徘。何故？總似今日，老胡有望。」</p>
<p style="margin-left:0em;text-indent:2em">僧問：「如何是正法眼藏？」師云：「十字街頭石敢當。」僧云：「莫只這便是麽？」師云：「月似彎弓，少雨多風。」</p>
<p style="margin-left:0em;text-indent:2em">上堂，舉僧問趙州：「狗子還有佛性也無？」州云：「無。」又僧問：「狗子還有佛性也無？」州云：「有。」師云：「若以無為究竟，後來因甚麽道有？若以有為諦，當前面因甚麽道無？者裏捉敗趙州，許你天上天下。」圓寂。詳塔銘。</p>
</div>
<div class='div-other'><a id='mulu76' />
<p class='h3'>第四十九代　廣慈曇芳忠禪師</p><p style="margin-left:0em;text-indent:2em">南康人，十月二十八日示寂。</p>
</div>
<div class='div-other'><a id='mulu77' />
<p class='h3'>第五十代　佛慈法喜南楚悅禪師</p><p style="margin-left:0em;text-indent:2em">隆興人，十月二日示寂。</p>
</div>
<div class='div-other'><a id='mulu78' />
<p class='h3'>第五十一代　古鼎祖銘禪師</p><p style="margin-left:0em;text-indent:2em">姓應氏，世居四明奉化，依金峨橫山錫公得度。竺西坦公主天童，辟為內書記，後徧叅諸尊宿。元叟在靈隱，往從焉。叩黃龍見慈明因緣，叟詰之曰：「只如趙州云：『臺山婆子被我勘破。』慈明笑曰：『是罵耶？你且道二老漢用處，是同是別？』」師曰：「一對無孔鐵鎚。」叟曰：「黃龍直下悟去，又且如何？」師曰：「也是病眼見空花。」叟曰：「不是，不是。」師擬進語，叟便喝。師當下廓然，即命居記室。自是聲譽頓發，而師愈謙抑自持。</p>
<p style="margin-left:0em;text-indent:2em">及年五十四，始出主隆教，遷寶陀、中天竺，及徑山。帝聞師法席之盛，錫號「慧性宏覺普濟大師」。僧問：「祖意教意，是同是別？」師云：「破糞箕，生苕箒。」僧禮拜云：「謝師指示。」師云：「昨夜三更失却牛，天明起來失却火。」問：「如何是佛？」師云：「秤鎚蘸醋。」僧云：「如何是佛向上事？」師云：「仰面不見天。」僧云：「記得僧問雲門：『如何是佛？』門云：『乾屎撅。』又作麽生？」師云：「雲門不是好心。」僧云：「乾屎撅與秤鎚蘸醋相去多少？」師云：「鑊湯無冷處。」僧擬進語，師便喝。</p>
<p style="margin-left:0em;text-indent:2em">上堂：「將十方世界，安向諸人眼睫上，絲毫不動；將四大海水，傾向諸人脚跟底，涓滴不流。會醫還少病，知分不多愁。」上堂，舉大愚芝和尚示眾云：「大家相聚喫莖虀，若喚作一莖虀，入地獄如箭射。」師云：「宗師為人，如蠱毒之家，置毒于飲食之中與人，未嘗不欲斷其命根。雖然是冤對者，能有幾人？」</p>
<p style="margin-left:0em;text-indent:2em">頴<span class='corr'>豪</span>作亂，師治妙明庵於放生池上，以將歸老焉。元日祝釐，行省現白光三道。丞相康里公奉師所讃觀音像于紫薇閣，是夕，瑞光煜然。苗䝤焚掠徑山，丞相延至郡城雲居，時詣師叩宗門玄旨。一日看經次，問：「長老何不看經？」師云：「尋行數墨為看經耶？」丞相無語，師翻經云：「老僧看經去也。」丞相以手掩經云：「請為說破。」師云：「伊尹、周公是阿誰做？」中天竺用真良公謂：「師嘗闡化是山，請歸了幻菴。」尋示疾，致書囑丞相外護。書偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>生死純真　太虛純滿　七十九年　搖籃䋲斷</div>
</p><p style="margin-left:0em;text-indent:2em">擲筆而逝，是為正月二十二日。</p>
</div>
<div class='div-other'><a id='mulu79' />
<p class='h3'>第五十二代　佛慧慈照正源禪師</p><p style="margin-left:0em;text-indent:2em">字竺遠，母夢梵僧入室而生。南康歐陽氏文忠公是其遠祖，年二十七受具戒，始見虛谷陵禪師，谷以「龍潭滅[糸*氐]炬」語問之，師曰：「焦石可破層冰。」谷曰：「破後如何？」師曰：「探索乃知。」谷詰曰：「所知者何事？」師擬議，谷舉杖擊之。悚然默喻，由是智開識融，外內無礙，主觀音興聖、道塲靈隱。靈隱阨于回祿，悉為灰燼，師所居獨存，似有神相之者。主徑山時，見亂兵遺骼暴露，師乃焚而㙠之。帝聞其賢，錫以「佛慧慈照普應禪師」之號。凡五主巨剎，皆方鎮大臣遺使邀致。嘗勸人念佛曰：「石鞏張弓，三平駕箭。遠公徑㨗勸修行，一句彌陀無別念。」至元十二年六月十六日預告<span class='corr'>日期</span>，書偈而化，遺命塔全身于徑山。弟子剪爪髮分瘞于道塲，舍利叢叢然生，共靈異顯著如此。</p>
</div>
<div class='div-other'><a id='mulu80' />
<p class='h3'>第五十三代　愚庵智及禪師</p><p style="margin-left:0em;text-indent:2em">字以中，別號西麓，蘓之吳縣顧氏。父茂卿，母周氏。入海雲院為童子，釋書儒典竝進，閩國王清獻公都中見之，特加賞異。聽賢首家講法界觀，未終章，遂莞爾笑曰：「一真法界，圓同太虛，但涉言辤，即成剩法。」乃去謁廣智于龍翔，微露文采，廣智大驚。有嶼上人者呵曰：「子才俊爽若此，不思負大法，甘作詩騷奴僕乎？《無盡燈》偈所謂『黃葉飄飄』者，何謂也？」師舌禁不能答，即歸海雲，胸中如礙巨石。踰月，忽見秋葉飛墜于庭，豁然有省，雖喜不自勝，不取證明。眼恐涉偏執乃走見徑山，山勘辨之，師應答不滯，山遂命執侍，久之遷主藏室。</p>
<p style="margin-left:0em;text-indent:2em">至正壬午，行院舉師出世昌國隆教轉普慈。未幾，行省左丞相達<span class='corr'>識</span>公延主淨慈，復陞徑山。僧問：「語是謗，默是誑，語默向上更有事在，如何是向上事？」師云：「胡孫上樹尾連顛。」僧問：「如何是賔中賔？」師云：「君向瀟湘，我向秦。」問：「如何是賔中主？」師云：「常在途中不離家舍。」問：「如何是主中賔？」師云：「常在家舍，不離途中。」問：「如何是主中主？」師云：「橫按鏌耶全正令，太平寰宇斬癡頑。」一日，達失帖穆爾丞相到方丈，問：「淨名丈室容三萬二千獅子座，<span class='corr'>淨</span>慈丈室容多少？」師云：「一塵不立。」相云：「得與麽覿體相違。」師揭起簾云：「請丞相鑑。」相呵呵大笑云：「作家宗師不勞再勘。」師便拱茶。</p>
<p style="margin-left:0em;text-indent:2em">上堂，舉東山演祖示眾云：「祖師說不著，諸佛看不見，四面老婆心，為君通一線。」師云：「若教頻下淚，滄海也須乾。」上堂：「諸方今日開爐，未免與諸人說些火爐頭話。」乃以拂子作吹火勢云：「喚作火燒殺你，不喚作火凍殺你。」上堂：「一二三四五六七，地水火風空覺識，拈來數目甚分明，明眼衲僧數不出，<span class='corr'>數得出</span>也大奇。烏龜鑚敗壁，雞向五更啼。」</p>
<p style="margin-left:0em;text-indent:2em">洪武癸丑，　詔有道碩師十餘人集天界寺，師居其首，以病不及召對，賜還穹窿山，即海雲也。戊午八月忽示疾，至九月四日，索筆書偈而逝。其徒以遺骨藏海雲陰，分爪髮歸徑山，於無等才禪師塔左瘞焉。壽六十八，臈五十一。</p>
</div>
<div class='div-other'><a id='mulu81' />
<p class='h3'>第五十四代　悅堂顏禪師</p><p style="margin-left:0em;text-indent:2em">明州人，受度於婺之寶林寺，徧叅諸宿，徹悟心源，為東嶼之正嫡焉。初住崑山之東禪，轉吳門萬壽，升虎林之南屏。遂陟雙徑，樹大法幢，名聞京國。遣使者再降璽書護教，賜金襴法衣。藩王大臣無不函香問道，緇素雲臻，如流奔壑。師逗機開發，多所霑被，其接引後進，和氣襲人；其警策生死，若震雷發蟄。黃文獻公與師為方外友，得敷宣般若之力。師住持四大剎，有《四會語錄》，金華宋公濂為之序。八月二十三日示寂。</p>
</div>
<div class='div-other'><a id='mulu82' />
<p class='h3'>第五十五代　宗泐禪師</p><p style="margin-left:0em;text-indent:2em">台之臨海人，字季潭，別號全室。八歲從天竺笑隱訢公學佛，十四薙度，二十受具。洪武四年，住徑山。太祖高皇帝詔江南有道浮屠，師應召稱　旨，命住天界。上丕建廣薦法會，於蔣山太平興國寺，宿齋室，却葷肉不御者一月。服皮弁服，搢玉珪，上殿面大雄氏，行拜獻禮者三　詔，集幽爽引入殿，致三佛之禮，　命師陞座說法。上臨幸，賜膳無虛日。每和其詩，稱為泐翁。</p>
<p style="margin-left:0em;text-indent:2em">十年冬，　詔師箋釋《心經》、《金剛》、《楞伽》三經，製讃佛樂章。丁巳，奉使西域十五年還朝，授右街善世。復命育髮，授以儒職，師姑奉命。至髮長，上召而官之，師再辤求免，願終釋門，　上乃嘉歎從之，賜師〈免官說〉。</p>
<p style="margin-left:0em;text-indent:2em">學士宋公濂嘗讃師像曰：「笑隱之子，晦機之孫。具大福德，足以荷擔佛法；證大智慧，足以攝伏魔軍。悟四喝三玄於彈指，合千經萬論於一門。向上關，如塗毒皷，撾之必死；殺活機，類金剛劒，觸之則奔。屢鎮名山，教孚遐邇。　詔陞京剎，名溢朝紳。夙受記於靈山之會，今簡知于萬乗之尊。雲漢昭回，天章錫和於全帙；寵恩優渥，玉音召對于紫宸。屹中流之底柱，轉大地之法輪，信為十方禪林之所領袖，而與古德同道同倫者耶。」</p>
<p style="margin-left:0em;text-indent:2em">二十四年，以老賜歸，渡江于江浦石佛寺。九月初十日，晨起喚侍者曰：「這箇聻。」侍者汒然。師曰：「苦。」遂寂，有《全室集》行於世。</p>
</div>
<div class='div-other'><a id='mulu83' />
<p class='h3'>第五十六代　象源淑禪師</p><p style="margin-left:0em;text-indent:2em">台州人。一日趋入門曰：「殺來了，殺來了，作麽生避？」遂坐脫，是為六月初四日。</p>
</div>
<div class='div-other'><a id='mulu84' />
<p class='h3'>第五十七代　復原福報禪師</p><p style="margin-left:0em;text-indent:2em">台之寧海人，俗姓方，母張氏。禀父母命，往杭之梁渚崇福出家。時石湖美公，主淨慈，師往叅湖，噐之，為祝髮。徑山<span class='corr'>元</span>叟門庭嚴峻，師以己事未明，往咨決之。叟問：「近離甚處？」師云：「淨慈。」叟云：「來作甚麽？」師云：「久慕和尚道風，特來禮拜。」叟云：「趙州見南泉作麽生？」師云：「頭頂天脚踏地。」叟云：「見後如何？」師云：「飢來喫飯，困來眠。」叟云：「何處學得這虛頭來？」師云：「今日親見和尚。」叟頷之，次日命居侍司，明年升掌藏教。久之出世慈溪蘆山，遷越之東山、四明智門。</p>
<p style="margin-left:0em;text-indent:2em">皇朝洪武初，驛召道行沙門，師與徑山以中及上竺日章偁，赴京舘天界寺，屢入　內庭，應對稱　旨。留三年，　賜還智門菴，于寺東扁曰「海印」為終焉之計。徑山虛席，起師補處。上堂：「舉一不得舉二，放過一著，落在第二。古人恁麽說話，正是抱贓呌屈。東山即不然，舉二不得舉一，放過一著，落在第七。到這裏，須知有向上一路始得。」「如何是向上一路？」良久云：「莫種寒巖異草青，坐却白雲摠不妙。」</p>
<p style="margin-left:0em;text-indent:2em">上堂：「一葉落天下秋，一塵起大地收。誰謂北欝單越，不是南贍部州？剛自騎牛更覓牛。」</p>
<p style="margin-left:0em;text-indent:2em">上堂：「語是謗，默是誑，還有二俱不涉者麽？」拍禪牀云：「洎合停囚長智。」</p>
<p style="margin-left:0em;text-indent:2em">上堂：「一默一語，一作一止，何似水銀落地？僧問趙州云：『乞師指示。』州云：『喫粥也未？』僧云：『喫粥了也。』州云：『洗鉢盂去。』」</p>
<p style="margin-left:0em;text-indent:2em">上堂：「終日著衣，未嘗掛著一縷線；終日喫飯，未嘗咬著一粒米。似地擎山，不知山之孤峻；如石含玉，不知玉之無瑕。不著佛求，不著法求，不著僧求。」拈拄杖：「有時乗好月，特地過滄州。」</p>
<p style="margin-left:0em;text-indent:2em">前住山象原，經始佛殿，未就而終。師力完之，其費則出姑蘓葛德潤氏。兩住徑山，甫八年，忽一日得疾甚革，侍者請偈，師叱曰：「吾世壽尚有三年。」已而果然。及化之日，忽拍手曰：「阿呵呵！大眾是甚麽看取？」竟寂，世壽八十四，僧夏六十四。門人奉全身窆寂照之右岡，六月初四日忌辰。</p>
</div>
<div class='div-other'><a id='mulu85' />
<p class='h3'>第五十八代　大宗興禪師</p><p style="margin-left:0em;text-indent:2em">台州人，一日忽嘆曰：「夫三十婦六齡，畢竟偶不成。」遂坐去。是為三月十一日。</p>
</div>
<div class='div-other'><a id='mulu86' />
<p class='h3'>第五十九代　止庵祥禪師</p><p style="margin-left:0em;text-indent:2em">杭州人，守仁嘗題其畫「潯陽雪意」云：</p>

<div class="lg regular" style="margin-left:0em;"><div class='lg-row'>殘雪潯陽九疊屏　芙蓉華蓋望中青</div>
<div class='lg-row'>誰將司馬琵琶淚　灑作寒江雪滿汀</div>
</div><p style="margin-left:0em;text-indent:2em">則精于畫可知，惜今不能復見。忽倚坐曰：「一隊噇糟漢，我爭如你何不道？」竟寂，是為十月十三日。</p>
</div>
<div class='div-other'><a id='mulu87' />
<p class='h3'>第六十代　呆庵莊禪師</p><p style="margin-left:0em;text-indent:2em">台州人也，住持徑山，學者雲合，說法酬問，迅若疾雷。有《呆庵語錄》行於世，誦師言則見轟轟然，誠宗門偉人也。忽於十月二十三日，云：「難！難！二八嬌娘上高山，老僧扶不得。」言竟遂寂。</p>
</div>
<div class='div-other'><a id='mulu88' />
<p class='h3'>第六十一代　岱宗泰禪師</p><p style="margin-left:0em;text-indent:2em">紹興人王氏子，依祥禪學，篤行恭謹，諸剎僉舉。住育王後，住徑山。一日盥罷，即坐寂。</p>
</div>
<div class='div-other'><a id='mulu89' />
<p class='h3'>第六十二代　伯蘊琇禪師</p><p style="margin-left:0em;text-indent:2em">蘓州人。通內外學，䟦《潯津集》別載。師新膺徑山之命，少師姚公贈詩以勸駕焉，臨化倚杖而逝。</p>
</div>
<div class='div-other'><a id='mulu90' />
<p class='h3'>第六十三代　敬菴莊禪師</p><p style="margin-left:0em;text-indent:2em">台州人，自幼智慧不凡，厭葷穢，輕世薄塵，好浮屠法。出家于廣慈庵，久之遍叅方外，了徹宗源，及主徑山，化道隆盛。永樂十二年冬，奉詔修纂大典，寓天界三載，姚公廣孝等交章舉住持，辤還徑山開堂，有《四會語錄》行于世。其嘉言善行不盡，傳呆庵嘗云：「敬庵禪師嘗主越中二剎，既來龍河，全室翁以二座處之，退休一室，以風節自持，良可尚也。」師嘗曰：「凌霄龍脉接鵬搏，水領為蜂腰，吾塔宐下不宐上。」一日，含笑坐化。門人奉遺言，塔于水領小池之上。</p>
</div>
<div class='div-other'><a id='mulu91' />
<p class='h3'>第六十四代　雷菴澤禪師</p><p style="margin-left:0em;text-indent:2em">蘓州人，八月初五日示寂。</p>
</div>
<div class='div-other'><a id='mulu92' />
<p class='h3'>第六十五代　月江禪師</p><p style="margin-left:0em;text-indent:2em">諱宗淨，別號月清金華。倪姓，父景華，母包氏夢神僧入臥室，覺而有娠，既誕有異質。自幼聰慧，授以佛經即能成誦，十七歲從同邑正覺院文譯為祝髮師，受具戒。誦《楞嚴經》，至「如人以手指月，是人因指當應見月」，豁然開悟。聞雙林正庵誾禪師，往謁，誾一見奇之，問：「黃檗打臨濟，你作麽生？」師云：「按牛頭喫草。」誾即留領維那職。後出世住徑山，開堂說法，宗風遠播。壽六十七，于正統壬戌三月十三日示微疾。午時集眾，索筆書偈云：</p>
<p style="margin-left:0em;text-indent:0em;" class="lg-abnormal"><div class='lg-row'>祖師門下客　開口論無生　老我百不會　日午打三更</div>
</p><p style="margin-left:0em;text-indent:2em">書訖，跏趺而逝。七日後，茶毘，舌根不壞，<span class='corr'>斂</span>骨貯瓶，建塔于圓照庵。</p>
</div>
<div class='div-other'><a id='mulu93' />
<p class='h3'>第六十六代　雪崖<span class='corr'>珂</span>禪師</p><p style="margin-left:0em;text-indent:2em">金陵人，晝沐而逝。</p>
</div>
<div class='div-other'><a id='mulu94' />
<p class='h3'>第六十七代　西疇頃禪師</p><p style="margin-left:0em;text-indent:2em">會稽人，嘗作詩曰：「願汲龍淵一勺水，為雲為雨沃枯田。」其擔荷大事可槩見矣。嘉靖間，大尹尹公入寺祝延，因檢徑山舊集歲深板壞，屬師補缺，略捐資重刻焉。一日整衣趺坐而去。</p>
</div>
<div class='div-other'><a id='mulu95' />
<p class='h3'>第六十八代　宇中宸禪師</p><p style="margin-left:0em;text-indent:2em">金華人，徑行頃坐去。</p>
</div>
<div class='div-other'><a id='mulu96' />
<p class='h3'>第六十九代　傑峰英禪師</p><p style="margin-left:0em;text-indent:2em">金華人，初為徑山首座，歸鄞，楚石琦禪師作偈送師，有「凌霄峰頭第一座，摩訶衍法曾明破。百非四句俱已離，白雪陽春有誰和？」等句。後為住持，宗綱嚴肅，一日持《金剛經》竟，泊然而逝。</p>
</div>
<div class='div-other'><a id='mulu97' />
<p class='h3'>第七十代　一清天禪師</p><p style="margin-left:0em;text-indent:2em">江右廬陵人也，別號潔祖，為歐陽族。自幼頴悟異羣，不茹葷酒，深厭塵俗，遂出家于寶，禮正宗忠公授業焉。宣德改元丙午，得度于右街雲海法師，潜侍香于大天界達會中，即左街講經，制授弘慈普應禪師是也。隨典藏事未幾，陞首座，開古蹟黑塔于都阜城門之西，隣朝天宮之右傍，箇磚片瓦皆自手焉。正統癸亥，聞于上，勑額曰「弘慶禪寺」，即黑塔也。師拔萃超羣，卓卓然如野寉之在雞羣。初主水月，次遷南通法至，開山弘慶，自此道風浩蕩，朝野知名。正統丙寅，右街善世大功德兩庵宗師等，薦師于春官，若大宗伯胡公及諸鉅卿名公，莫不推賞，遂有雙徑之行。覺山馮寧印施《華嚴》大經，并函繡幡幢，入殿供養。一時金臺諸[木*玄]越，沈福誠、杜弘真等，欣然發心，鬻鐵鑄佛三軀、鐘磬、云板、香罏、花瓶若干對。越明年，丁卯入院。浙江都指揮使司張公輩敬師道行，咸嘉獎助住持所履之事，大有逕庭。詳翰林張公序中。</p>
</div>
<div class='div-other'><a id='mulu98' />
<p class='h3'>第七十一代　無極灝禪師</p><p style="margin-left:0em;text-indent:2em">嘉禾人，誦《心經》坐化。</p>
</div>
<div class='div-other'><a id='mulu99' />
<p class='h3'>第七十二代　宗勝㣧禪師</p><p style="margin-left:0em;text-indent:2em">常時禮佛，一日臥去。</p>
</div>
<div class='div-other'><a id='mulu100' />
<p class='h3'>第七十三代　正覺成禪師</p><p style="margin-left:0em;text-indent:2em">持戒精專，無病而寂。</p>
</div>
<div class='div-other'><a id='mulu101' />
<p class='h3'>第七十四代　用璚琚禪師</p><p style="margin-left:0em;text-indent:2em">禪定不懈，端坐而化。</p>
</div>
<div class='div-other'><a id='mulu102' />
<p class='h3'>第七十五代　竺芳蕋禪師</p><p style="margin-left:0em;text-indent:2em">秀州人，元叟端之的孫，常說法勉人。忽爾坐逝。</p>
</div>
<div class='div-other'><a id='mulu103' />
<p class='h3'>第七十六代　庭禮訓禪師</p><p style="margin-left:0em;text-indent:2em">十年不出戶，飄然坐去。</p>
</div>
<div class='div-other'><a id='mulu104' />
<p class='h3'>第七十七代　天才英禪師</p><p style="margin-left:0em;text-indent:2em">每勸人念佛，念佛而終。</p>
</div>
<div class='div-other'><a id='mulu105' />
<p class='h3'>第七十八代　悅山愷禪師</p><p style="margin-left:0em;text-indent:2em">常笑無嗔，亦笑而寂。</p>
</div>
<div class='div-other'><a id='mulu106' />
<p class='h3'>第七十九代　石窗珉禪師</p><p style="margin-left:0em;text-indent:2em">躭文證果，趺坐而化。</p>
</div>
<div class='div-other'><a id='mulu107' />
<p class='h3'>第八十代　月林鏡禪師</p><p style="margin-left:0em;text-indent:2em">杭州人。師少頴異，穉齡出家，弱冠剃染，專修淨業。間叩僧碩，俾叅本來人，久乃省作偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>本來人本來人　無腦無頭作麽尋</div>
<div class='lg-row'>驀然揪著箇鼻孔　試勘元來是白丁</div>
</p><p style="margin-left:0em;text-indent:2em">碩見，睨視曰：「可是。」師與一摑，由是名振一時。正德<span class='corr'>己</span>卯歸寂，年八十六，塔凌霄東崕。</p>
</div></div><p style="margin-left:0em;text-indent:2em">徑山志卷之三終</p>

<div class='div-other'><a id='mulu108' />
<p class='h2'>補遺</p>
<div class='div-other'><a id='mulu109' />
<p class='h3'>列祖</p>
<div class='div-other'><a id='mulu110' />
<p class='h4'>第四代　慧滿扶禪師</p><p style="margin-left:0em;text-indent:2em">上堂舉云：「西方聖人為一大事故出現于世，後以正法眼付囑迦葉，傳至二十七世，而達磨入于中國，設大法藥，開甘露門，直接上根不立文字，吾於汝等當勤而勿失耳。」</p>
</div>
<div class='div-other'><a id='mulu111' />
<p class='h4'>第五代　法警庠禪師</p><p style="margin-left:0em;text-indent:2em">開堂時，集眾曰：「佛法不是小事，老僧前日被大師一喝，直得三日耳聾，不覺吐舌。」廼舉拂頌曰：「蚤因無事侍師前，師指䋲床角上懸。舉放却歸本位立，分明一喝至今傳。悟了游方却再還，全機大用久當權。若無喝下忘知解，良馬何曾離得鞭。」下座。</p>
</div>
<div class='div-other'><a id='mulu112' />
<p class='h4'>第六代　寶鑑修禪師</p><p style="margin-left:0em;text-indent:2em">嘗謂眾曰：「夫鼻祖西來，不立文字，直指而已。時門人所謂『不執文字，不離文字，而為道用』，已向第二機矣。汝得吾皮之記，道不在言也，審矣。子以為何如？」眾曰：「非也，道雖不在於言，而終日言于道。」師曰：「庸何傷？否則一語猶以為贅也。」</p>
</div></div>
<div class='div-other'><a id='mulu113' />
<p class='h3'>十方住持</p>
<div class='div-other'><a id='mulu114' />
<p class='h4'>第一代　祖印悟禪師</p><p style="margin-left:0em;text-indent:2em">本州人，姓許氏，世宗儒業。師既冠，好與名流游，遂有厭塵志，于是出家。年二十二，師于湛盡得道。及內翰蘓公軾知杭州，與師論及韓退之非佛，云：「退之於聖人之道，知好其名而未樂其實，其論至於理而不精，往往自叛其說。」師曰：「人有樂孟子之拒楊墨，而以斥佛老為己功。莊子所謂夏蟲不可語冰，斯人之謂乎？」由是蘓公深契之，舉師為兹山第一代住持。</p>
</div>
<div class='div-other'><a id='mulu115' />
<p class='h4'>第六代　澄慧淵禪師</p><p style="margin-left:0em;text-indent:2em">嘗會蘓公子瞻于轉物庵。時公請師為轉物庵銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>若能轉物　即同如來　咄哉<span class='corr'>瞿曇　</span>誑謼癡呆　物無自性　<span class='corr'></span>我亦非有</div>
<div class='lg-row'>轉者為誰　徒勞心手　知無自性　復是何物</div>
<div class='lg-row'>蹔起情塵　<span class='corr'>捫</span>空揣骨　此菴無作　住者何人　具頂門眼　試看疎親</div>
</p><p style="margin-left:0em;text-indent:2em">公亦登山，為師三以詩贈。</p>
</div>
<div class='div-other'><a id='mulu116' />
<p class='h4'>第十代　玄應仁禪師</p><p style="margin-left:0em;text-indent:2em">台州人。上堂，舉百丈上堂：「有一老人常隨眾聽法，眾退，唯老人不退。丈曰：『汝何人也？』曰：『吾非人，於過去迦葉佛時，曾為比丘，因學人問大修行人還落因果否？某甲答曰不落因果，遂五百生墮野狐身，今請和尚代一轉語，貴脫野狐身。』丈曰：『汝問廼問大修行人還落因果也無？』丈曰：『不昧因果。』老人於言下大悟，作禮曰：『某甲已脫野狐身，住在山後，敢乞依亾僧事例。』師令維那白椎告眾，食後送人，僧眾驚異。食後，師領眾往山後巖下，以杖挑出死野狐，廼依法火葬。」</p>
<p style="margin-left:0em;text-indent:2em">師頌曰：「明明道不落，老人何曾錯？的的言不昧，玄應何曾會？不會將不錯，渾然宣妙覺。不落與不昧，卓爾標正位。前機因果有來由，脫體升沉無忌諱。非自非，是誰是？言下迷宗生擬議。再問重教舉一回，潜觀徹底起風雷。逆風喝轉雷聲絕，飲氣歸家藏醜拙。他日如何舉似人？雄峰撐破秋天月。」</p>
</div>
<div class='div-other'><a id='mulu117' />
<p class='h4'>第十六代　月堂道昌佛行禪師</p><p style="margin-left:0em;text-indent:2em">湖州寶溪吳氏。僧問：「大用現前，不存軌則時如何？」師曰：「張家兄弟太無良。」曰：「恁麽則一切處皆是去也。」師曰：「莫唐突人好！」問：「心生則法生，心滅則法滅。秪如心法雙忘時，生滅在恁麽處？」師曰：「左手得來右手用。」問：「如何是從上宗門中事？」師曰：「一畒地。」曰：「便甚麽會時如何？」師曰：「埋沒不少。」問：「如何是諸佛本源？」師曰：「屋頭問路。」曰：「向上還有事也無？」師曰：「月下拋甎。」</p>
<p style="margin-left:0em;text-indent:2em">上堂：「與我相似，共你無緣。打翻藥銚，傾出爐烟。還丹一粒分明在，流落人間是幾年。咄！」上堂：「雁過長空，影沉寒水。雁無遺蹤之意，氷無留影之心。若能如是，正好買草鞋行脚。所以道動則影現，覺則冰生，不動不覺，正在死水裏。薦福老人出頭不得即且置，育王今日又作麽生？向道莫行山下路，果聞猿呌斷膓聲。」歲旦，上堂，舉拂子曰：「歲朝把筆，萬事皆吉。忽有箇漢出來道：『和尚！這是三家村裏保正書門底，為甚麽將來華王座上當作宗乗？』秪向他道：『牛進千頭，馬入百匹。』」</p>
</div>
<div class='div-other'><a id='mulu118' />
<p class='h4'>第二十代　佛慧可安衷禪師</p><p style="margin-left:0em;text-indent:2em"><span class='corr'>婺</span>州人。上堂，舉僧問洞山：「寒暑到來，如何廻避？」山云：「何不向無寒暑處去？」僧問：「如何是無寒暑處？」山云：「寒時寒殺闍黎，熱時熱殺闍黎！」僧又問一老宿：「時節恁麽熱，向甚處廻避？」宿云：「向鑊湯爐炭裏廻避。」僧云：「鑊湯爐炭裏，如何廻避？」宿云：「眾苦不能到。」師云：「二老宿，一人在寒暑裏垂手，一人在寒暑外垂手。寒暑裏垂手者，不見有寒暑之相；寒暑外垂手者，通身是寒暑。徑山恁麽道，諸人還辯明得麽？若辯明得，南天台、北五臺。若辯明不得，今日熱如昨日。」</p>
<p style="margin-left:0em;text-indent:2em">僧問：「教中道，塵塵說、剎剎說，無間歇，未審以何為舌？」師拍禪床右角一下，進云：「世尊不說說，迦葉不聞聞也。」拍禪床左角一下，進云：「也知今日令不虛行。」師云：「識甚好惡。」次舉興化謂賔維那曰：「汝不久為唱導之師。」賔曰：「不入遮保社。」化云：「汝會了不入，不會不入？」賔云：「總不恁麽。」化便打云：「克賔維那法戰不勝，罰錢五貫，設饡飯一堂。」來日，興化自白槌云：「克賔維那法戰不勝，罰錢五貫，設饡飯一堂，仍湏出院。」雲居舜和尚云：「大冶精金應無變色，其奈興化令行太嚴，不是克賔維那也大難承當總似，而今泛泛之徒，翻轉面皮多少時也。」師云：「雲居恁麽道，未免抝曲作直，徑山即不然，要作臨濟炟赫兒孫，直須翻轉面皮始得。」</p>
<p style="margin-left:0em;text-indent:2em">宋孝宗詔師至內廷，帝曰：「朕觀韓愈《原道》論，文繁而理迂耳，朕實非之。晉成帝晦德，以信道士王浮，偽撰《老子化胡經》。北魏<span class='corr'>明</span>昭聽道士姜斌，引《關經》說道『老子西入化胡，以佛為侍者。』信乎？」師曰：「佛生于周昭王甲寅，滅後三百四十五年，至周定王老子始生。太尉蕭綜刻奏，《開天》、《化胡》二偽經當滅，詔流馬邑。蓋二偽經且無翻譯朝代，豈非偽造也？帝乃勑令搜聚偽本一處禁燬。准前唐高宗時，沙門慧澄乞依前朝勑八學士議燬，及中宗勑燬《化胡經》，并畫壁變相，違者科罪。」帝深然之。</p>
</div>
<div class='div-other'><a id='mulu119' />
<p class='h4'>第二十二代　無等才禪師</p><p style="margin-left:0em;text-indent:2em">杭州人，邑之多寶寺正宗和尚實為厥師。有僧問：「逼塞虛空時如何？」師便喝，進云：「文殊、普賢來也。」師云：「逼塞虛空，何處與徑山相見？」僧亦喝。師云：「文殊、普賢為甚在你脚跟下過？」僧擬議，師便打，乃舉永嘉道：「了了見無一物，亦無人亦無佛。大千沙界海中漚，一切聖賢如電拂。」有老宿拈杖云：「既無一物，了了見底是箇甚麽？」師云：「且道遮老宿恁麽道，還具眼也無？」</p>
</div>
<div class='div-other'><a id='mulu120' />
<p class='h4'>第二十四代　寓庵清禪師</p><p style="margin-left:0em;text-indent:2em">興化人。中秋，上堂云：「去年人看中秋月，今年人看中秋月。今年人是去年人，去年月是今年月。還有人向遮裏着得一隻眼麽？若也著得，徑山分半院與伊住。其或未然，歸堂喫茶。」師一日舉雲門道：「既知來處，且道甚麽劫中無祖師？」自代云：「某甲今日不著便。」師云：「雲門也是作賊的心虛，徑山即不然，既知來處，且道甚麽劫中無祖師，不圖打草且要蛇驚。」</p>
<p style="margin-left:0em;text-indent:2em">季秋菊旦，上堂：「今朝初九，天色半晴半雨。衲僧鼻孔眼睛，切忌和泥合土。」廼顧視大眾云：「惺惺直是惺惺，靈利不妨靈利。等閒問著十人，五雙不知落處。不見道，事因叮囑起。」</p>
</div>
<div class='div-other'><a id='mulu121' />
<p class='h4'>第三十三代　佛行少林崧禪師</p><p style="margin-left:0em;text-indent:2em">建寧人。師嘗問：「一僧<span class='corr'>問</span>睦州云：『如何是展演之言？』州云：『量才補職。』『如何是不展演之言？』州云：『伏惟尚饗。』」師云：「睦州古佛善應來機，雖然如是，只得八成。或問徑山：『如何是展演之言？』即向他說：『問十答百有甚麽難？』『如何是不展演之言？』喝一喝云：『且莫是屎窖佛。』」師云：「拆破東籬，補起西壁。山門下全無凖的，<span class='corr'>有準的</span>誰委悉？僧堂覻破香積厨，鴟吻咬殺佛殿脊。」</p>
</div>
<div class='div-other'><a id='mulu122' />
<p class='h4'>第三十八代　佛心荊叟珏禪師</p><p style="margin-left:0em;text-indent:2em"><span class='corr'>婺</span>州人。帝素慕師戒行，值端平春，福建觀察陳公德剛所陳於帝。俄有詔自育王陞住兹山。始開堂，乃述銘以諭曰：</p>
<p style="margin-left:0em;text-indent:0em;" class="lg-abnormal"><div class='lg-row'>幻身夢宅　空平物色　前際無窮　後際寧尅</div>
<div class='lg-row'>出此沒彼　升沉疲極　未免三輪　何時休息　貪戀世間　陰緣成質　從生至老　一無所得</div>
<div class='lg-row'>根本無明　因兹被惑　光陰可惜　剎那不測</div>
<div class='lg-row'>今生空過　來世窒塞　從迷至迷　皆因六賊</div>
<div class='lg-row'>六道往還　三界匍匐　早訪明師　親覲高德</div>
<div class='lg-row'>決擇身心　去其荊棘　世自浮沉　眾緣豈逼　研窮法理　以悟為則　心境俱捐　莫記莫憶</div>
<div class='lg-row'>六根怡然　行住寂默　一心不生　萬法俱息</div>
</p><p style="margin-left:0em;text-indent:2em">新鞔法鼓，嵗旦上堂：「新歲擊新鼓，普施新法雨。萬物盡從新，一一就規矩。普賢大士忻歡，乗時打開門戶。放出白象王，徧地無尋處。」拈起柱杖，云：「惟有遮箇不屬故新，等閑開口吞却法身。」擲下云：「是甚麽？千年桃核裏，元是舊時仁。」</p>
</div>
<div class='div-other'><a id='mulu123' />
<p class='h4'>第四十七代　大圓佛鑑虛谷陵禪師</p><p style="margin-left:0em;text-indent:2em">有僧問曰：「過去心不可得，現在心不可得，未來心不可得，如何？」師云：「親不相贈。」僧禮拜，師曰：「過去諸如來斯門以成就，現在諸菩薩今各入圓明，未來修學人當依如是法。既依如是法，只如過去心不可得，現在心不可得，未來心不可得。三世既不可得，作麽生？依若向遮裏知歸，出息不涉萬緣，入息不居陰界，常轉如是經，百千億萬卷，只如今日檀越請徑山一千七百大眾，所轉者還在百千萬億卷中也無？若在其中，即取法相；若不在其中，即取非法相。故經云：『若取法相，即著我人眾生壽者；若取非法相，即著我人眾生壽者。』正當恁麽時，還有定奪得出者麽？若定奪不出，明日來向汝說。」</p>
<p style="margin-left:0em;text-indent:2em">先是師貧而苦學，寒暑如一。早年夢入淨慈羅漢堂，至東南隅，忽一尊者指楣梁間，詩示師云：</p>

<div class="lg regular" style="margin-left:0em;"><div class='lg-row'>一室寥寥絕頂開　數峰如畵碧於苔</div>
<div class='lg-row'>等閑翻罷貝多葉　百衲袈娑自剪裁</div>
</div><p style="margin-left:0em;text-indent:2em">初不諭其意，及自仰山而陞雙徑良騐。蓋仰山有貝多葉經，而徑山有楊岐衣也。吁！師之出處，彼應真者為之前定，非果位中人能致是歟？</p>
</div>
<div class='div-other'><a id='mulu124' />
<p class='h4'>第四十九代　廣慈曇芳忠禪師</p><p style="margin-left:0em;text-indent:2em">南康人，端禪師之神足也。開堂示眾云：「雲水之人不暫休，問君著甚苦來由。異鄉彼此皆為客，無事相干且縮頭。行與住，坐與臥，兩片唇皮只管播，是是非非誰箇無？也須檢點自家過。出家兒，着便宜，袈娑不是等閑披。田不耕，親不養，不修道業更何為？閻老子，不懡㦬，據你所作因，還你所受果。涅槃堂裏呌阿爺，要行不得行，要坐不得坐。正與麽時，是你是我？」</p>
</div>
<div class='div-other'><a id='mulu125' />
<p class='h4'>第五十代　佛慈法喜南楚悅禪師</p><p style="margin-left:0em;text-indent:2em">隆興人。上堂云：「聞聲悟道，見色明心。」驀拈拄杖云：「遮箇是色。」卓一下，云：「遮箇是聲，諸人總見總聞，且那箇是明底心，那箇是悟底道？」喝一喝，云：「貪他一粒米，失却半年糧。」</p>
</div>
<div class='div-other'><a id='mulu126' />
<p class='h4'>第五十六代　象源淑禪師</p><p style="margin-left:0em;text-indent:2em">台州人。開堂示眾曰：「善知識！何名坐禪？此法門中，無障無礙，外于一切善惡境界心念不起，名為坐；內見自性不動，名為禪。善知識！何名禪定？外離相為禪，內不動為定。外若著相，內心即亂；外若離相，心即不亂。本性自淨自定，即為見性，思境即亂。若見諸境，心不亂者，是真定也。善知識！外離相即禪，內不亂即定，外禪內定是為禪定。《菩薩戒經》云：『我本性元自清淨。』善知識！於念念中，自見本性清淨，自修自行，自成佛道。」</p>
</div>
<div class='div-other'><a id='mulu127' />
<p class='h4'>第五十八代　大宗興禪師</p><p style="margin-left:0em;text-indent:2em">台州人。師舉金峰示眾云：「老僧二十前有有老婆心，二十年後無老婆心。」時有僧問：「如何是二十年前<span class='corr'>有</span>老婆心？」峰云：「問凡答凡，問聖答聖。」僧云：「如何是二十年後無老婆心？」峰云：「問凡不答凡，問聖不答聖。」師云：「余當時若見，只將五祖師底對他。」遂舉手作鵓鴿嘴，云：「谷谷呱。」</p>
</div>
<div class='div-other'><a id='mulu128' />
<p class='h4'>第五十九代　止庵祥禪師</p><p style="margin-left:0em;text-indent:2em">杭州人。師作隱龜鑑曰：</p>
<p style="margin-left:0em;text-indent:0em;" class="lg-abnormal"><div class='lg-row'>在塵出塵　如何處身</div>
<div class='lg-row'>見善努力　聞惡莫親　縱居暗室　如對大賔　樂情養性　逢危守貧</div>
<div class='lg-row'>如愚不愚　修仁得仁　謙讓為本　孤高作隣　少出為貴　少語最珍</div>
<div class='lg-row'>學無廢日　時習知新　榮辱慎動　是非勿詢　常切責己</div>
<div class='lg-row'>切勿尤人　抱璞刖足　興文厄陳　古聖尚爾　吾徒奚伸</div>
<div class='lg-row'>安聞世俗　自任天真　奇哉快哉　怛蕩怡神</div>
</p></div>
<div class='div-other'><a id='mulu129' />
<p class='h4'>第六十代　呆菴莊禪師</p><p style="margin-left:0em;text-indent:2em">台州人。或以儒釋內外之辨，問曰：「昔宋儒晦翁曰：『釋所謂心上做工夫本不是。』程子曰：『釋氏之學，於敬以直內則有之矣，義以方外則未有之也。故滯固者入于枯槁，疏通者歸於恣肆，此佛教所以隘也。吾儒則不然，率性而已。斯理也，聖人於《易》備言之。』二翁之說何如？」師曰：「不然，教有內外不同，故造理有淺深之異。求之於內心，性是也；求之於外，學解是也。故心通則萬法俱融，著相則目前自昧。嗚呼！外求之，失斯為甚矣。今儒學之弊，浮華者固以辭章為事，純實者亦不過以文義為宗，其實心學則皆罔然也。宋之真儒深知其病，又知吾心工夫為有本，是當教本抑末，以斥其言語文字之之非，可也。而復以心上工夫，不是何自為矛盾歟？本既不是，何謂却勝儒者乎？此其不能窮心學之理，于吾佛之道深自惑亂而不能取決也。觀伊川之言亦然，夫既愍吾道為有內無外矣，果能以內為本，得本何憂于末哉！繼言枯槁恣肆，又愍吾道之隘，是未見其大者矣。既曰佛有覺之理，為敬以直內，復言要之亦不是，皆反復自惑之言耳！豈真知此理者哉！若率性之說亦不出吾心上工夫，必取證於《易》，《易》乃心上之妙理。先儒不明本心之體，遂不明良知良能之所自出，謂有氣而後有知，乃推性命之源於氣，推性為氣中之理，以性循理為道，故隨事隨物以明理。不知天地人物形氣，皆生於覺性之中，而吾之本心妙明徧照，已在思慮未發之時。若有得於此，即時中之義也；失此不能少存于內，徒追求于事物之末，謂之義以方外，豈有是哉！取證于《易》者，《易》言<span class='corr'>至</span>神至聖，皆指不可測、不可知之地，故不疾而速，不行而至。又以無思無為為感通之本，則《易》所證固非外矣。夫了悟之地，非學解所能到。悟則謂之內，解則謂之外，則內教、外教所以不同也。儒者專用力于外，凡知解所不及者，不復窮究，故不知允執厥中之道、天理流行之處，皆在思慮不起、物欲淨盡之時，踐履雖專，終不入聖人之域矣。蓋因疑佛氏之迹為無父無君，遂不究盡其說，使孔聖之道不明，乃成毁佛之過也，惜哉！」</p>
</div>
<div class='div-other'><a id='mulu130' />
<p class='h4'>第六十一代　岱宗泰禪師</p><p style="margin-left:0em;text-indent:2em">紹興王氏子。依祥禪學篤行㳟謹，諸剎僉舉，住育王及兹山。所著〈戒銘〉示眾略曰：</p>
<p style="margin-left:0em;text-indent:0em;" class="lg-abnormal"><div class='lg-row'>卿以出家　永為死生</div>
<div class='lg-row'>剃髮毁容　法服加形　辤親之日　上下涕零　剖愛崇道　意凌太清</div>
<div class='lg-row'>當遵此志　經道修明　如何無心　故存色聲</div>
<div class='lg-row'>悠悠竟日　經業不成　德行日損　穢積遂盈　師友慙耻　凡俗所輕</div>
<div class='lg-row'>如是出家　徒自辱名　今故誨勵　宐當專精</div>
</p></div>
<div class='div-other'><a id='mulu131' />
<p class='h4'>第六十二代　伯蘊琇禪師</p><p style="margin-left:0em;text-indent:2em">姑蘓人。師引羅睺羅受佛誡云：「十方世界諸眾生，念念已證善逝果，彼既丈夫我亦爾，何得自輕而退屈？六凡四聖同此一性，彼既如是，我何不然？直湏內外資熏一生取辦，更若悠悠過日，是誰之咎？古德云：『此身不向今生度，更向何生度<span class='corr'>此</span>身？』」</p>
</div>
<div class='div-other'><a id='mulu132' />
<p class='h4'>第六十四代　雷庵澤禪師</p><p style="margin-left:0em;text-indent:2em">蘓州人。或問：「如何是和尚家風？」師曰：「金雞抱子歸霄漢，玉兎懷胎向紫微。」僧曰：「忽遇客來將何秪待？」曰：「金果早朝猿摘去，玉花晚後鳳㘅來。」</p>
</div>
<div class='div-other'><a id='mulu133' />
<p class='h4'>第六十六代　雪崖珂禪師</p><p style="margin-left:0em;text-indent:2em">金華人。師云：「世尊於臘月八日明星出時，忽云：『一切眾生俱有如來智慧德相，但以妄想執著不能證得。』」師說頌曰：</p>

<div class="lg regular" style="margin-left:0em;"><div class='lg-row'>瞿曇失却眼睛時　雪裏梅花只一枝</div>
<div class='lg-row'>而今到處生荊棘　却笑春風惱亂吹</div>
</div></div>
<div class='div-other'><a id='mulu134' />
<p class='h4'>第六十八代　宇中宸禪師</p><p style="margin-left:0em;text-indent:2em">金華人。師示人心要云：「近世多以問答為禪家家風，不明古人事，一向逐末不反，可怪！可怪！昔人因迷而問，故問處求證人，得一言半句，將為事究明令徹去。不似如今人胡亂問，趂口答，取笑達者也。」</p>
</div>
<div class='div-other'><a id='mulu135' />
<p class='h4'>第六十九代　傑峰英禪師</p><p style="margin-left:0em;text-indent:2em">金華倪氏子。上堂，示眾云：「衲僧行李豈尋常，出匣吹毛不隱藏。奪食驅耕全正令，東西無復鬼分贜。又清平世界罷干戈，無奈兒曹籍甚何。急水灘頭拋直釣，錦鱗不遇枉多羅。」</p>
</div>
<div class='div-other'><a id='mulu136' />
<p class='h4'>第七十一代　無極灝禪師</p><p style="margin-left:0em;text-indent:2em">嘉禾人。舉頭云：</p>
<p style="margin-left:0em;text-indent:0em;" class="lg-abnormal"><div class='lg-row'>但自無心于萬物　何妨萬物常圍繞</div>
<div class='lg-row'>銕牛不怕師子吼　恰似木人看花鳥　本人本體自無情　花鳥逢人亦不驚</div>
<div class='lg-row'>心境如如只遮是　何慮菩提道不成</div>
</p></div>
<div class='div-other'><a id='mulu137' />
<p class='h4'>第七十二代　宗勝㣧禪師</p><p style="margin-left:0em;text-indent:2em">或問：「佛可方東土周孔之聖，孰為優劣也？」師曰：「不知，雖然余少時嘗觀外典，商太宰嚭問于孔子曰：『夫人聖人歟？』對曰：『丘博識强記，非聖人也。』又問：『三王聖人歟？』對曰：『三王善用智勇，聖非丘所知。』又問：『五帝聖人歟？』對曰：『五帝善用仁義，聖非丘所知。』又問：『三皇聖人歟？』對曰：『三皇善用時政，聖非丘所知。』嚭駭而問曰：『然則孰為聖人乎？』孔子動容有間曰：『丘聞西方有聖人焉，不治而不亂，不言而自信，不化而自行，蕩蕩乎人無能名焉。』據斯以言，孔子深知佛為大聖也，時緣未昇，故默識之。有機故舉，然未得昌言其致矣。」</p>
</div>
<div class='div-other'><a id='mulu138' />
<p class='h4'>第七十三代　正覺成禪師</p><p style="margin-left:0em;text-indent:2em">初入堂，偈：</p>

<div class="lg regular" style="margin-left:0em;"><div class='lg-row'>全提大用烏投網　絕照忘機龜負圖</div>
<div class='lg-row'>入此門來都不是　如何陞降老臊胡</div>
</div></div>
<div class='div-other'><a id='mulu139' />
<p class='h4'>第七十四代　用璚琚禪師</p><p style="margin-left:0em;text-indent:2em">嘗問諸學人曰：「若言舍穢取淨，厭此欣彼，則是取舍之情，眾生妄想。若言無淨土，則違佛語，修淨土者，當如何修？」眾無語。復云：「生則决定生，去則實不去。」又云：「譬如雁過長空，影沉寒水；雁絕遺踪之意，水無流影之心。」</p>
</div>
<div class='div-other'><a id='mulu140' />
<p class='h4'>第七十五代　竺芳蕋禪師</p><p style="margin-left:0em;text-indent:2em"><span class='corr'>秀</span>州人，元叟端之嫡孫也。師作〈讃佛傳法偈〉云：「稽首千百億化身釋迦牟尼佛，三祗修鍊萬行功圓。纖瑕去而法性凝清，片善具而報化微妙。爾後上生兠率，下化王宮。三十歲居道樹成佛，四十九年住世教化。說法三百五十度，宣演八萬四千門。」</p>
<p style="margin-left:0em;text-indent:2em">王候外護于四海九州，師僧內傳於人間天上。利益廣大，道法難思。偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>假使頂戴經塵劫　身為牀坐遍三千　若不傳法度眾生　畢竟無能報恩者</div>
</p></div>
<div class='div-other'><a id='mulu141' />
<p class='h4'>第七十六代　庭禮訓禪師</p><p style="margin-left:0em;text-indent:2em">或問鎮州蘿蔔。師曰：「鎮州蘿蔔話多年，嚼著津生齒頰邊。多謝趙州言語直，至今猶得見南泉。」</p>
</div>
<div class='div-other'><a id='mulu142' />
<p class='h4'>第七十七代　天才英禪師</p><p style="margin-left:0em;text-indent:2em">嘗曰：「默堂和尚，平地上湧起波濤，虛空敲出木楔。中人毒氣回來，剛道親見寶月。不知瞎劫多少人眼睛？啞洎合饒舌。」</p>
</div>
<div class='div-other'><a id='mulu143' />
<p class='h4'>第七十八代　悅山愷禪師</p><p style="margin-left:0em;text-indent:2em">讃佛云：</p>

<div class="lg regular" style="margin-left:0em;"><div class='lg-row'>六年辛苦絆蘆牙　途路盤桓不到家</div>
<div class='lg-row'>自謂睹星成正覺　依然元著眼中沙</div>
</div></div>
<div class='div-other'><a id='mulu144' />
<p class='h4'>第七十九代　石窗珉禪師</p><p style="margin-left:0em;text-indent:2em">聖節，拈香罷，雷震，師曰：「震法雷，擊法皷，布慈雲兮灑甘露。即今法雷已震，法鼓已擊；慈雲已布，甘露已灑。事上也合，理上也合。事理上既合，作麽生？」<span class='note-inline'>(補遺終)</span></p>
</div></div>
<div class='div-other'><a id='mulu145' />
<p class='h3'>法侶<span class='note-inline'>(附)</span></p>
<div class='div-other'><a id='mulu146' />
<p class='h4'>智藏禪師</p><p style="margin-left:0em;text-indent:2em">虔化廖氏子。八歲從師，二十五具戒，叅禮大寂與百丈海禪師，同為入室，皆承印記。大寂遣師詣長安，奉書于忠國師，尋又遣送書上徑山，屬連帥路嗣㳟延請大寂居府，應期盛化。師回郡，得大寂付授衲袈裟。有一俗士問：「有天堂地獄否？」師曰：「有。」曰：「有佛法僧寶否？」師曰：「有。」更有多問，盡答言有。曰：「和尚甚麽道莫錯否？」師曰：「汝曾見尊宿來耶？」曰：「某甲曾叅徑山和尚來。」師曰：「徑山向汝作麽生道？」曰：「他道一切總無。」師曰：「渠有妻否？」曰：「無。」師曰：「徑山和尚道無即得。」俗士禮謝而去。後穆宗<span class='corr'>諡</span>「大覺禪師」。</p>
</div>
<div class='div-other'><a id='mulu147' />
<p class='h4'>如會禪師</p><p style="margin-left:0em;text-indent:2em">始興曲江人也。初謁徑山，後叅大寂。<span class='note-inline'>(即馬祖)</span>學徒既眾，僧堂牀榻為之䧟折，時稱折牀會也。相國崔公群，出為湖南觀察使，見師問曰：「師何以得？」師曰：「見性得。」師方病眼，公譏曰：「既云見性，其奈眼何？」師曰：「見性非眼，眼病何害？」公稽首謝之。公見鳥雀于佛頭上放糞，乃問：「鳥雀還有佛性有無？」師曰：「有。」公曰：「為甚向佛頭上放糞？」師曰：「是伊為甚不向鷂子頭上放？」唐長慶中寂，<span class='corr'>諡</span>「傳明大師」。</p>
</div>
<div class='div-other'><a id='mulu148' />
<p class='h4'>鳥窠道林禪師</p><p style="margin-left:0em;text-indent:2em">本郡富陽人也，姓潘氏。母朱氏夢日光入口，因而有娠，及誕，異香滿室，遂名香光。九歲出家，二十一于荊州果願寺受戒，後詣長安屬代宗，詔國一禪師，至闕師乃謁之，遂得正法。及南歸孤山永福寺，後見秦望山有長松枝葉繁茂，盤屈如蓋，遂棲止其上，故時人謂之鳥窠禪師。復有鵲巢于其側，自然馴狎，人亦目為鵲巢和尚。元和中，白居易侍郎出守杭州，因入山謁師，問：「口禪師住處甚危險。」師曰：「太守危險尤甚。」白曰：「弟子位鎮江山，何險之有？」師曰：「薪火相交，識性不停，得非險乎！」又問：「如何是佛法大意？」師曰：「諸惡莫作，眾善奉行。」白曰：「三歲孩兒也解，恁麽道？」師曰：「三歲孩兒雖道得，八十歲老人行不得。」白作禮而退。</p>
</div>
<div class='div-other'><a id='mulu149' />
<p class='h4'>丹霞天然禪師</p><p style="margin-left:0em;text-indent:2em">本習儒業，將入長安應舉，偶禪者問曰：「仁者何往？」曰：「選官去。」禪者曰：「選官何如選佛！」曰：「選佛當往何所？」禪者曰：「今江西馬大師出世，是選佛之塲。」遂直造江西見祖。祖曰：「南嶽石頭是汝師也。」遽抵石頭，頭：「著槽厰去。」師禮謝，入行者房，隨次執爨役三年。忽一日，石頭告眾曰：「來日剗佛殿前草。」至來日，大眾諸行童各備鍬钁剗草，獨師以盆水浴頭，于石頭前胡跪。頭見而笑，便與剃髮，又為說戒，師乃掩耳而出。再往江西，後杖策觀方，居天台華頂三年，往餘杭徑山禮國一禪師。唐元和中，至洛京龍門香山，與伏牛和尚為友。後于慧林寺，遇天大寒，取木佛燒火向。院主訶曰：「何得燒我木佛？」師以杖子撥灰曰：「吾燒取舍利。」主曰：「木佛何有舍利？」師曰：「既無舍利，更取兩尊燒。」主自後睂鬚墮落。</p>
</div>
<div class='div-other'><a id='mulu150' />
<p class='h4'>敬叟居簡</p><p style="margin-left:0em;text-indent:2em">潼川龍氏，世業儒。幼頴異，見佛書必端坐，默觀如宿習。依邑之廣福院圓澄得度，叅別峰、塗毒于徑山，沉默自究。一日閱《萬菴語》有省，往育王，見佛照，機契，自是往來十五年。後走江西，訪諸祖遺跡。瑩仲溫嘗掌大慧之記，庵于羅湖，纂所聞成書，發揮祖道。與<span class='corr'>師</span>議論，大奇之，以大慧竹箆付之。久之，出世台之般若，遷報恩，英衲爭附。碩儒錢竹巖、葉水心，莫不推重。大叅真西山為江東部使者，虛東林命之，以疾辤。乃于飛來峰北澗掃一室，居十年，人不敢以字稱，因此北澗稱之。關一室以居，名曰「薤室」，作賦以自見。晚居天台，委羽有二姓，爭竹山不已。仙居丞王君懌囑諷之，乃作《種竹賦》一首，而訟遂已。所著有《北磵集》十九卷行世。</p>
</div>
<div class='div-other'><a id='mulu151' />
<p class='h4'>斷橋妙倫</p><p style="margin-left:0em;text-indent:2em">天台黃巖徐氏。母夢月而孕，十八落髮永嘉廣慈院，見谷源道于瑞巖，聞「麻三斤」話疑之，徧叩諸方，機終未凑。自謂口訥耳聵，不若把本修行。日以誦經為業，忽閱《楞伽》至「蚊蟲螻蟻，無有言說而能辦事」，頓然有省，曰：「趙州栢樹子話，可煞直截，然不以語人。」還謁無凖，凖以「狗子因何有業識」令師下語，凡三十轉不契。師曰：「可無方便乎？」凖以真淨所頌答之，即竦然良久。忽聞板聲，通身汗下，于是始脫然矣。凖俾分座說法，出世淨慈。</p>
<p style="margin-left:0em;text-indent:2em">上堂：「荊山有玉，獲得者不在荊山；赤水有珠，拾得者不在赤水；衲僧有無位真人，證得者出入不在面門。」驀拈拄杖橫按云：「會麽？幽州江口石人蹲。」將終與大眾入室罷，索筆作書，辤諸山及魏國公。公饋藥，不受。又使人問曰：「師生天台，因甚死淨慈？」師答曰：「日出東方，夜落西。」遂書偈而化。</p>
</div>
<div class='div-other'><a id='mulu152' />
<p class='h4'>崇嶽</p><p style="margin-left:0em;text-indent:2em">字松源，龍泉吳氏。隆興二年，得度于南屏白蓮精舍，初叅淨慈<span class='corr'>木</span>菴永，譏所得大慧杲、應庵華之法無益。後見密菴傑，聞「不是心，不是佛，不是物。」師侍側，憤激力叅，忽大悟，曰：「今日方會<span class='corr'>木</span>庵道，開口不在舌頭上。」自後機辯縱橫，出世平江澄照。慶元三年，詔住靈隱，自後六住名山。六年上章乞老，帝許之，退居靈隱東庵。示寂，塔於北高峰之原焉。</p>
<p style="margin-left:0em;text-indent:2em">恕中無慍，住徑山。泰定初，送靈石芝主淨慈，遂隨例挂搭。其時眾滿五百，首座忠景初者德臘竝高，後生多歸之。慍方居學地，偶于廊下見鬻文籍人，就購《莊子》一集，持歸藏主寮圍爐閱之。適忠至見，意甚不樂，曰：「汝初入眾，不去衣单下做工夫，而反從事雜學耶！且圍爐乃延客論道之所，而汝檢閱外書可乎？」後復歸徑山。二十年再到淨慈，凡寮舍圍爐，但見少年叢雜，或吟詩，或撫琴，或圍棋，或吮墨圖山水，如是而已。肯檢外書者亦無其人，矧衣单下做工夫者乎！嘻！三思忠之言，與妙喜洋嶼眾寮所揭之牓，何以異？</p>
</div>
<div class='div-other'><a id='mulu153' />
<p class='h4'>大辨希陵</p><p style="margin-left:0em;text-indent:2em">字西白，義烏何氏。年十九，落髮東陽資壽，依東叟頴于淨慈，掌內記，侍石林鞏兼外記。後至徑山，雲峰高禪師尤敬之，分座說法，凛凛諸老之遺風。元世祖召見，說法稱旨，賜號佛鑒。成宗加號大圜，仁宗又加號慧照。至<span class='corr'>治</span>壬戌四月十二日，手書付囑，說偈而逝。<span class='corr'>諡</span>「大辨」，塔曰「寶華」，有《瀑巖集》及《語錄》行世。</p>
</div>
<div class='div-other'><a id='mulu154' />
<p class='h4'>風穴延沼禪師</p><p style="margin-left:0em;text-indent:2em">餘杭劉氏。叅南院，入門不禮拜，院曰：「入門須辨主。」師曰：「端的請師分。」院于左膝拍一拍，師便喝。院于右膝拍一拍，師又喝。院曰：「左一拍且置，右一拍作麽生？」師曰：「瞎。」院便拈捧，師曰：「莫盲枷瞎棒，奪打和尚，莫言不道。」院擲下棒曰：「今日被黃面浙子鈍置一塲。」師曰：「和尚大似持鉢不得，詐言不飢。」院曰：「闍黎曾到此間麽？」師曰：「是何言歟？」院曰：「老僧好好相借問。」師曰：「也不得放過。」便下。叅眾了，却上堂頭禮謝。院曰：「闍黎曾見甚麽人來？」師曰：「在襄州華嚴與廓侍者同夏。」院曰：「親見作家來。」院問：「南方一棒作麽商量？」師曰：「作奇特商量。」師却問：「和尚此間一棒作麽商量？」院拈拄杖曰：「棒下無生忍，臨機不見師。」師于言下大澈，四眾請主風穴。晉天福三年，開山善法禪寺，今稱安樂寺，為徑山接待下院。</p>
</div>
<div class='div-other'><a id='mulu155' />
<p class='h4'>法師行靖與行紹</p><p style="margin-left:0em;text-indent:2em">皆錢塘人，同居石壁寺。時韶國師法道大振，初往從之。國師觀其法噐，即使往學三觀于螺溪之席。二師既偕往，講求大義，旦夜不息，未幾所學已成，乃復回石壁，為眾講說。前後五十年，確守山林之操，未嘗出游閭里，吳中宿學皆服其高潔。<span class='note-inline'>(石壁在徑山後，今廢。)</span></p>
</div>
<div class='div-other'><a id='mulu156' />
<p class='h4'>桐江紹大</p><p style="margin-left:0em;text-indent:2em">入同里鳳山寺為沙彌，私自計曰：「化龍之魚，肻于蹄汵求生乎？」即上雙徑，謁大辨陵。久之辭，歷三吳，留建鄴，經匡廬沂大江之西，還止漢沔間，名德必往叅焉。告之者不異徑山時，復慨然嘆曰：「吾今而後，知法之無異味也。」歸浙，每夜敷席于地，映佛前燈，讀一大藏教，至三過遂通其旨。元至順壬申，出世嚴之烏龍景德，凢三坐道塲。至己亥八月七日，鳴鐘集眾訣別，<span class='corr'>斂</span>目危坐，或請書偈，接筆擲地云：「縱書到彌勒下生，寧復離此耶？」遂翛然而化，闍維舍利如紺珠色，齒牙貫珠不壞，有《三會語錄》。</p>
</div>
<div class='div-other'><a id='mulu157' />
<p class='h4'>石室祖瑛</p><p style="margin-left:0em;text-indent:2em">吳江陳氏。齠年出家，即策杖遊方，初從虛谷陵于仰山。聞徑山晦機道化，亟來投之，一見契合，遂留掌記。聲聞日彰，出世<span class='corr'>昌國</span>之隆教，杭之萬壽，明之雪竇、育王。謝天童平石砥問疾，有偈曰：</p>

<div class="lg regular" style="margin-left:0em;"><div class='lg-row'>是身無我病根深　慚愧文殊遠訪臨</div>
<div class='lg-row'>自有巖花談不二　青燈相對笑吟吟</div>
</div><p style="margin-left:0em;text-indent:2em">後造一龕曰「水裰」，日坐其中，不涉世事。至正癸未三月，見一衰婦人，叩頭請師應身為國王。師曰：「吾不願生天王家。」逾十七日，趺坐而化。</p>
</div>
<div class='div-other'><a id='mulu158' />
<p class='h4'>一關正逵</p><p style="margin-left:0em;text-indent:2em">番陽方氏。叅晦機，機問：「甚處人？」師曰：「番陽。」機曰：「番陽湖水多少？」師曰：「瞪目不見底。」機曰：「恁麽則浸爛衲僧鼻孔也。」師曰：「終不借和尚鼻孔出氣。」機曰：「畢竟借誰鼻孔出氣？」師曰：「恭惟和尚萬福。」機肯之，命克侍者。元叟復命掌記，出世金陵崇因。帝師授以佛日普照之號。樸隱瀞禪師、台宗諸大老，競以書聘，欲令出門下，師不從。元叟端禪師說法雙徑山，人尊之為當代妙喜，師往從之。入門，叟厲聲一喝，師若聞雷霆聲，黏縛盡脫，遽稽首作禮。叟曰：「汝果何所見耶？」復問，答三四轉皆愜。叟意顧左右，曰：「是般若位中人也。」遂錄為子，命歸侍司，尋遷掌記。見〈宋濂傳〉。</p>
</div>
<div class='div-other'><a id='mulu159' />
<p class='h4'>孚上座</p><p style="margin-left:0em;text-indent:2em">初在徑山法會，一日於大佛殿前，有僧問：「上座曾到五臺否？」師曰：「曾到。」曰：「還見文殊麽？」師曰：「見。」曰：「甚麽處見？」師曰：「徑山佛殿前見。」其僧後適閩川，舉似雪峰。峰曰：「何不教伊入嶺來？」師聞，乃趣裝而邁。初至雪峰廨院憇錫，因分柑子與僧。長慶問：「甚麽處將來？」師曰：「嶺外將來。」曰：「遠涉不易，擔負將來。」師曰：「柑子！柑子！」</p>
</div>
<div class='div-other'><a id='mulu160' />
<p class='h4'>九仙清</p><p style="margin-left:0em;text-indent:2em">嗣慧日雅和尚，閑居徑山。佛日命清為座元，辤曰：「一千七百大眾皆是英傑，安敢行立其前耶！」堅不允。佛日曰：「只如舉一不得舉二，放過一著，落在第二。意作麽生？」清曰：「惺惺底惺惺，懵懂底懵懂。」日曰：「如何做徑山首座不得？」遂與眾送歸寮。</p>
</div>
<div class='div-other'><a id='mulu161' />
<p class='h4'>高峰妙禪師</p><p style="margin-left:0em;text-indent:2em">上見無凖于徑山，凖噐之。提「一歸何處」，直得東西不辨，寢食俱忘。一日行廓下，見眾出堂，不覺混入隊中。至三塔閣上諷經，擡頭忽覩五祖演和尚真賛云：「百年三萬六千日，返覆元來是遮漢。」驀打破「拖死屍」之疑，直得魂飛膽碎絕後再甦，何啻如放下百二十觔擔子！乃三月二十二日少林忌日也。</p>
</div>
<div class='div-other'><a id='mulu162' />
<p class='h4'>布<span class='corr'>衲</span>如玉禪師</p><p style="margin-left:0em;text-indent:2em">自匡廬至徑山雙溪，見陸羽泉上山麓森秀，遂結茅，息影持鉢乞食，隨緣化導，自號雙溪布<span class='corr'>衲</span>。久之，扶策登凌霄，依巖搆室，三年不下山。一日遙睇吉祥峰五色瑞雲，曰：「此中必有靈氣。」遂尋至峰陰之坡，建寺成叢林焉。後勅賜曰「大安」。一日妙嵩禪師戲以詩，悼之曰：</p>

<div class="lg regular" style="margin-left:0em;"><div class='lg-row'>繼祖當吾代　生緣行可規　終身常在道　識病嬾尋醫</div>
<div class='lg-row'>貌古筆難寫　情高世莫知　慈雲布何處　孤月自相宐</div>
</div><p style="margin-left:0em;text-indent:2em">師讀罷，舉筆答曰：</p>

<div class="lg regular" style="margin-left:0em;"><div class='lg-row'>道契平生更有誰　閒鄉於我最心知</div>
<div class='lg-row'>當初未欲成相別　恐誤同叅一首詩</div>
</div><p style="margin-left:0em;text-indent:2em">投筆坐去。六十年後，塔戶自啟，真容儼然。</p>
</div>
<div class='div-other'><a id='mulu163' />
<p class='h4'>寶徹禪師</p><p style="margin-left:0em;text-indent:2em">同南泉二、三人，謁徑山，路逢一婆。乃問：「徑山路向甚處去？」婆曰：「驀直去。」師曰：「前頭水深過得否？」婆曰：「不濕脚。」師又問：「上岸稻得與麽好，下岸稻得與麽怯。」婆曰：「總被螃蟹喫却也。」師曰：「禾好香。」婆曰：「沒氣息。」師又問：「婆住在甚處？」婆曰：「秪在這裏。」三人至店，婆煎茶一瓶，携盞三隻，至謂曰：「和尚有神通者即喫茶。」三人相顧間，婆曰：「看老朽自逞神通去也。」於是拈盞傾茶便行。</p>
</div>
<div class='div-other'><a id='mulu164' />
<p class='h4'>資壽尼無著妙總禪師</p><p style="margin-left:0em;text-indent:2em">丞相蘓公頌之孫女也。年三十許，厭世浮休，脫去緣飾，咨叅諸老，已入正信。休夏徑山，大慧陞堂，舉<span class='corr'>藥</span>山初叅石頭，後見馬祖因緣，師聞豁然省悟。</p>
</div>
<div class='div-other'><a id='mulu165' />
<p class='h4'>安分庵主</p><p style="margin-left:0em;text-indent:2em">少與木庵，同肄業安國。後依懶庵，未有深證，辤謁徑山大慧。行次江干，仰瞻宮闕，聞街司喝侍郎來，釋然大悟，作偈曰：</p>

<div class="lg regular" style="margin-left:0em;"><div class='lg-row'>幾年個事掛胸懷　問盡諸方眼不開</div>
<div class='lg-row'>肝膽此時俱裂破　一聲江上侍郎來</div>
</div></div>
<div class='div-other'><a id='mulu166' />
<p class='h4'>淨度</p><p style="margin-left:0em;text-indent:2em">本縣人。<span class='corr'>少</span>游獵，常射孕鹿，胎墮，鹿母忍痛就地䑛子。因摧弓折矢，出家蔬食，誦經三十萬言，屏處山澤。</p>
</div>
<div class='div-other'><a id='mulu167' />
<p class='h4'>惠勤</p><p style="margin-left:0em;text-indent:2em">餘杭人。嘗從歐陽修遊，修稱其聰明才智，尤長于詩。修與蘓軾俱有詩贈之。</p>
</div>
<div class='div-other'><a id='mulu168' />
<p class='h4'>惟政禪師</p><p style="margin-left:0em;text-indent:2em">住餘杭山。靜修時，蔣侍郎堂守錢塘，與師為方外友。師每來謁之，則跨<span class='corr'>一</span>黃牛，以軍持掛角上，市人爭觀之，師自若也。至郡庭下牛，笑語終日而去。一日蔣因會客，欵師清話。師許之，蔣喜甚。明日要之，則留一偈而去矣，曰：</p>
<p style="margin-left:0em;text-indent:0em;" class="lg-abnormal"><div class='lg-row'>昨日曾將今日期　出門倚杖又思惟　為僧只合歸巖谷　國士筵中甚不宐</div>
</p><p style="margin-left:0em;text-indent:2em">坐客皆仰其高韻。又作山中偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>橋上山萬重　橋下水千里　惟有白鷺鷥　見我常來此</div>
</p><p style="margin-left:0em;text-indent:2em">冬不擁爐，以荻花作毬，納足其中，客至共之。清論無窮，秀氣逼人。秋夏好玩月，盤膝大盆中，浮於水上，自旋其盆，吟笑達旦。</p>
</div>
<div class='div-other'><a id='mulu169' />
<p class='h4'>慧靜</p><p style="margin-left:0em;text-indent:2em">餘杭人，姓邵氏。勵行精苦，行止可觀。顏延之嘆曰：「荊山之玉，惟靜是焉。」著《文翰集》十卷。</p>
</div>
<div class='div-other'><a id='mulu170' />
<p class='h4'>僧瑜</p><p style="margin-left:0em;text-indent:2em">餘杭人，姓周氏。孝建二年，滅度後十有四日，房中生雙桐，其徒以為娑羅實木，因號曰「雙桐沙門」。平南長史吳郡張辨為讃。</p>
</div>
<div class='div-other'><a id='mulu171' />
<p class='h4'>僧翼</p><p style="margin-left:0em;text-indent:2em">餘杭人。上廬山，依慧遠修學，後止徑山。</p>
</div>
<div class='div-other'><a id='mulu172' />
<p class='h4'>慧辨琦禪師</p><p style="margin-left:0em;text-indent:2em">名梵琦，字楚石。嘗閱《首楞嚴》，至「緣見因明，暗成無見」處，恍然有省。歷覽羣書，不假師授，文句自通，然膠于名相，未能釋去纏縛。聞元叟端禪師倡道徑山，師往問云：「言發非聲，色前不物，其意何如？」元叟就以師語詰之。師方擬議欲答，叟叱之使出。自是羣疑塞胸，如填鉅石。會元英宗詔，粉黃金為泥，書大藏經。有司以師善書，選上燕都，一夕聞西城樓鼓，動汗如雨下，拊几笑曰：「徑山鼻孔，今日入吾手矣。」因成一偈，有「拾得紅爐一點雪，却是黃河六月冰」之句。翩然南還，再入雙徑。元叟見師氣貌克然，謂曰：「西來密意，喜子得之矣。」</p>
</div>
<div class='div-other'><a id='mulu173' />
<p class='h4'>來復</p><p style="margin-left:0em;text-indent:2em">字見心，豐城人。始從笑隱出家，後叅南楚悅于徑山，得其心要，幼有聲價。洪武三年，詔十大高僧于萬機之暇，應宣說法，大愜皇情，遂賜金襴袈裟并御食。十五年，陞僧錄司左覺義，與諸大臣結方外交。有《澹游集》行世。</p>
</div>
<div class='div-other'><a id='mulu174' />
<p class='h4'>懷玉用宣</p><p style="margin-left:0em;text-indent:2em">四明彭氏子。幼為僧，徑超叢席，侍泐潭于黃檗。值潭晚叅，有云：「一葉飄空便見秋，法身須透鬧啾啾。」師聞領旨，潭為證據。後依大慧，慧亦謂其類己。以是名卿鉅公列剎迎禮，不就。嘗有頌大愚答佛話曰：「鋸解秤鎚。」出老杜詩：「香稻啄殘鸚鵡粒，碧梧棲老鳳凰枝。」</p>
</div>
<div class='div-other'><a id='mulu175' />
<p class='h4'>薦福本禪師</p><p style="margin-left:0em;text-indent:2em">紹興十年，首眾僧於徑山，有偈示聰上座曰：</p>
<p style="margin-left:0em;text-indent:0em;" class="lg-abnormal"><div class='lg-row'>毒蛇猛虎堂前立　鐵壁銀山在後橫　進既無門退無路　如何道得出常情</div>
</p><p style="margin-left:0em;text-indent:2em">聰還鄱陽，取道徽州，謁太守吳元昭，因出似之，吳曰：</p>

<div class="lg regular" style="margin-left:0em;"><div class='lg-row'>毒蛇猛虎空相向　鐵壁銀山謾自橫</div>
<div class='lg-row'>長笛一聲歸去好　更於何處覓疑情</div>
</div><p style="margin-left:0em;text-indent:2em">吳與本以同叅契分，更唱迭和，若非透脫情境，安能爾耶？</p>
</div>
<div class='div-other'><a id='mulu176' />
<p class='h4'>無趣如空禪師</p><p style="margin-left:0em;text-indent:2em">秀水人，姓施氏。棄家叅訪，得法于野翁曉禪師。嘗駐錫傳衣庵，有語錄行于世。</p>
</div>
<div class='div-other'><a id='mulu177' />
<p class='h4'>無幻性冲禪師</p><p style="margin-left:0em;text-indent:2em">秀水人，姓張氏。叅無趣，懇求㨗徑。趣誨以教外別傳之旨，即欲出家，母不聽。後母終，始剃染。欲結庵徑山，辤趣，趣囑曰：「子緣在水邊，今姑從汝志。」趣欲焚棄生平所作偈頌，師乞稿以集之。既就往見，趣問曰：「子向在甚麽處？」師曰：「徑山。」「做得甚麽事？」曰：「某甲買得一叚田，收得原本契書，請和書僉押。」即將集本呈上，趣展看曰：「這箇是我底？汝底聻？」師曰：「和尚莫搶奪行市。」趣擲下，師即趋出。已而呈四偈。趣曰：「是汝作底麽？」師曰：「辜負和尚不少。」趣點首，遂傳衣法。趣入滅後，師復住徑山三年。因思水邊之囑，下山禁足圓明三年。復應車溪之請，居二十年。萬曆庚戌，徑山請師主禪期，不赴。次年復請，不得已赴之。未幾脾疾作，歸車溪。囑後事，端坐而逝。闍維奉靈骨塔于徑山。</p>
</div>
<div class='div-other'><a id='mulu178' />
<p class='h4'>達觀真可禪師</p><p style="margin-left:0em;text-indent:2em">吳江人，塔于文殊臺。詳塔銘。</p>
</div>
<div class='div-other'><a id='mulu179' />
<p class='h4'>雲栖蓮池宏禪師</p><p style="margin-left:0em;text-indent:2em">錢塘人。每歲以衣鉢之餘，散給常住及諸靜室。嘗曰：「相傳大慧杲老，大悟一十八徧，小悟不計其數。愚按學道人時有覺觸，謂之有省；乍而省，未大徹也，則名小悟，容或多遍。至于大悟，則世尊夜見明星而廓然大悟，是一悟盡悟，不俟二三矣。即如諸祖，有直至如今更不疑者，有從此安邦定國天下太平者，有『元來黃檗佛法無多子』者，雖未至佛，亦皆大悟也。而必重重纍纍如是，則向之不疑者，當更起疑矣；向之太平者，當更變亂矣；向之無多子者，當更欠少矣。云何得稱大悟？若夫無明雖斷，猶欲斷最後窮微至細之無明；公案雖透，猶欲透最後極則誵訛之公案。則幾畨大悟者容有之，但不應多之至于一十八遍也。又云妙喜云：『若是乾屎橛，如是說得落時，如鋸解稱槌、麻三斤、狗子佛性等，皆可如是說得。既不可如是說，須是悟始得。你若實得悟，師家故言不是，亦招因果不小。』學者當切記妙喜此語，息却口頭三昧而求實悟。」</p>
</div>
<div class='div-other'><a id='mulu180' />
<p class='h4'>古道禪師</p><p style="margin-left:0em;text-indent:2em">笑巖弟子，為刻《笑巖集》行于世。創靜室于文殊臺，力叅大事。徑山靜室之盛自師始。</p>
</div>
<div class='div-other'><a id='mulu181' />
<p class='h4'>梅谷禪師</p><p style="margin-left:0em;text-indent:2em">又號含輝，華亭人。初住寂照，能詩。後返嘉禾，過三過堂，看《東坡詩》。歸本覺寺，遂坐化。</p>
</div>
<div class='div-other'><a id='mulu182' />
<p class='h4'>密藏道開禪師</p><p style="margin-left:0em;text-indent:2em">達觀弟子。馮開之太史及諸縉紳輩，請住寂照，主刻方冊大藏。詳緣起。</p>
</div>
<div class='div-other'><a id='mulu183' />
<p class='h4'>幻予法本禪師</p><p style="margin-left:0em;text-indent:2em">達觀弟子，同密藏主刻大藏。詳請啟。</p>
</div>
<div class='div-other'><a id='mulu184' />
<p class='h4'>幻居真界禪師</p><p style="margin-left:0em;text-indent:2em">嘉禾人，住文殊臺，著《楞嚴纂註》。</p>
</div>
<div class='div-other'><a id='mulu185' />
<p class='h4'>化儀如顯禪師</p><p style="margin-left:0em;text-indent:2em">嘉禾人，大千宗主法子，少林書記八年。後住徑山惟一室，入寂塔于此。</p>
</div>
<div class='div-other'><a id='mulu186' />
<p class='h4'>儀丰方彖禪師</p><p style="margin-left:0em;text-indent:2em">蘷州人。年十八叅金佛山雲庵和尚。令叅「如何是鬼神覻不破之機？」三年有省，出峽依京師辯融和尚，住有年，生死大事猶未釋疑。遂復南詢，登徑山結茆于寂照之後，十餘年深究「三玄三要」之語。一日午炊，聞甑中作聲，忽大徹，作釋疑頌曰：</p>
<p style="margin-left:0em;text-indent:0em;" class="lg-abnormal"><div class='lg-row'>三玄三要沒來由　用盡機思無處求</div>
<div class='lg-row'>窗前移步灶前下　白雲青嶂齊點頭</div>
<div class='lg-row'>齊點頭　南嶽天台共一疇</div>
</p><p style="margin-left:0em;text-indent:2em">又曰：</p>

<div class="lg regular" style="margin-left:0em;"><div class='lg-row'>二八女子嫁新郎　績蔴撚線一如常</div>
<div class='lg-row'>稱家豐儉隨時過　懶插堂前這炷香</div>
</div></div>
<div class='div-other'><a id='mulu187' />
<p class='h4'>憨山德清禪師</p><p style="margin-left:0em;text-indent:2em">先禮徑山，後入五臺。遣嶺南，還南嶽。復會葬達觀于徑山。有小叅及開示禪人諸語，門人為刻《雙徑錄》行于世。</p>
</div>
<div class='div-other'><a id='mulu188' />
<p class='h4'>洞聞法乗禪師</p><p style="margin-left:0em;text-indent:2em">晚又號雪<span class='corr'>柏</span>，吳江人。嘗登山頌古，有《雪<span class='corr'>柏</span>語錄》行于世，後終于虞山之破山寺。</p>
</div>
<div class='div-other'><a id='mulu189' />
<p class='h4'>澹居法鎧禪師</p><p style="margin-left:0em;text-indent:2em">江陰人。先住寂照，後恢復化城。詳見緣起諸詩文。</p>
</div>
<div class='div-other'><a id='mulu190' />
<p class='h4'>萬松禪師</p><p style="margin-left:0em;text-indent:2em">塔于菖蒲田。詳塔銘。</p>
</div>
<div class='div-other'><a id='mulu191' />
<p class='h4'>月亭禪師</p><p style="margin-left:0em;text-indent:2em">塔于菖蒲田。詳塔銘。</p>
</div>
<div class='div-other'><a id='mulu192' />
<p class='h4'>寒灰如奇禪師</p><p style="margin-left:0em;text-indent:2em">先住寂照，後寂蘓州瑞光寺，仍塔徑山。倡虞山瞿元初純仁，捐貲刻《西方合論標註》行于世。</p>
</div>
<div class='div-other'><a id='mulu193' />
<p class='h4'>瓶匋聞谷印禪師</p><p style="margin-left:0em;text-indent:2em">湖州人。先住徑山之白雲庵，後復于觀音閣結禪期三年，一時究心之士多蒙證可。後復念諸方叅禮徑山，自瓶窰而至者絕無寄息之地，因覓真寂故趾，捐貲倡信施創真寂禪院。不日落成，歸者雲集。師因避入閩中。後瓶窰諸學人得師所在，相率虔請。不得已，復歸真寂。至今稱東南叢林第一焉。</p>
</div>
<div class='div-other'><a id='mulu194' />
<p class='h4'>湛然圓澄禪師</p><p style="margin-left:0em;text-indent:2em">紹興人。萬曆乙卯登山，上堂。有語錄行于世。</p>
</div>
<div class='div-other'><a id='mulu195' />
<p class='h4'>鶴林大寂禪師</p><p style="margin-left:0em;text-indent:2em">嘉定人。先結茆徑山，後登匡廬，歷五臺，返杭州之蓮居，叅究惟識有省。常熟瞿元初、王季和、錢受之諸公請，住藤溪，因倡導虞山焉。</p>
</div>
<div class='div-other'><a id='mulu196' />
<p class='h4'>漢月法藏禪師</p><p style="margin-left:0em;text-indent:2em">無錫人。初住徑山寂照，檢視大藏。後創禪期于常熟之三峰，有山居詩及諸法語行于世。</p>
<div style="margin-left:16em"><img src='../images/GA031p0344_01.gif' alt='GA031p0344_01.gif' /></div>
</div></div></div></div>
<p class='juan'>卷三終</p>
</div><!-- end of div[@id='body'] -->
</body></html>