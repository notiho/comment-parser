<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>徑山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu197' />
<div class='div-other'>
<p class='h1'>卷之四目錄</p><div style="margin-left:4em"><img src='../images/GA031p0345_01.gif' alt='GA031p0345_01.gif' /></div>

<ul class="">
<li><p style="margin-left:2em">制勑</p>

<ul class="">
<li><p style="margin-left:2em">唐代宗迎國一大覺禪師勅</p>
</li>

<li><p style="margin-left:2em">宋理宗蠲免徑山和糴指揮劄</p>
</li>

<li><p style="margin-left:2em">又帖</p>
</li>

<li><p style="margin-left:2em">明太祖高皇帝賜徑山宗泐免官說</p>
</li>

<li><p style="margin-left:2em">成祖文皇帝勅諭</p>
</li>

<li><p style="margin-left:2em">神宗顯皇帝勅諭</p>
</li>

<li><p style="margin-left:2em">附進大慧禪師語錄奏劄　釋蘊聞</p>
</li>
</ul></li>

<li><p style="margin-left:2em">序文</p>

<ul class="">
<li><p style="margin-left:2em">《正法眼藏》序　吳潜</p>
</li>

<li><p style="margin-left:2em">古鼎和尚《四會語錄》序　宋濂</p>
</li>

<li><p style="margin-left:2em">悅堂禪師《四會語錄》序　宋濂</p>
</li>

<li><p style="margin-left:2em">重刊寂照和尚《四會語錄》序　宋濂</p>
</li>

<li><p style="margin-left:2em">愚庵禪師《四會語錄》序　宋濂</p>
</li>

<li><p style="margin-left:2em">送月江禪師住持徑山寺　貝秦</p>
</li>

<li><p style="margin-left:2em">重刊《鐔津文集》後序　琇禪師</p>
</li>

<li><p style="margin-left:2em">《痴絕禪師語錄》序　尤[火*音]</p>
</li>

<li><p style="margin-left:2em">贈一清和尚住徑山序　張益</p>
</li>

<li><p style="margin-left:2em">《徑山集》序　李照</p>
</li>

<li><p style="margin-left:2em">重刊《徑山集》序　方壹</p>
</li>

<li><p style="margin-left:2em">重刊《五燈會元》募緣文　陸光祖</p>
</li>

<li><p style="margin-left:2em">《徑山志》序　釋德清</p>
</li>

<li><p style="margin-left:2em">化陽和王捨田疏　釋了明</p>
</li>

<li><p style="margin-left:2em">題傳衣庵緣冊　陸光祖</p>
</li>

<li><p style="margin-left:2em">重建大殿募疏　沈季文</p>
</li>

<li><p style="margin-left:2em">徑山佛殿緣起　釋真可</p>
</li>

<li><p style="margin-left:2em">議復化城緣引　馮夢禎</p>
</li>

<li><p style="margin-left:2em">題重興化城接待寺疏　吳用先</p>
</li>

<li><p style="margin-left:2em">重興化城寺疏　黃汝亨</p>
</li>

<li><p style="margin-left:2em">募植松杉引　釋廣印</p>
</li>

<li><p style="margin-left:2em">《西方合論標註》䟦　釋如奇</p>
</li>
</ul></li>
</ul><p style="margin-left:0em;text-indent:2em">卷之四目錄終</p>
</div>
<p class='juan'>徑山志卷之四</p><p class="byline">汶上李燁然刪定</p><p class="byline">海陽徐文龍、鹿城陳[樊-大+心]德訂</p><p class="byline">虞山宋奎光輯</p>
<div class='div-other'><a id='mulu198' />
<p class='h1'>制勑</p>
<div class='div-other'><a id='mulu199' />
<p class='h2'>唐</p>
<div class='div-other'><a id='mulu200' />
<p class='h3'>代宗迎國一大覺禪師</p><p style="margin-left:0em;text-indent:2em">朕聞江左有蘊道禪人，德性冰霜，淨行林野。朕虛心瞻企，渴仰懸懸，有感必通，國亦大慶。願和尚遠降中天，盡朕皈向，而不違願力，應物現形。今遣內侍黃鳳宣旨，特到詔迎，速副朕心。春暄，師得安否？遣此不多及。勑令本府縣供送，凡到府州，開淨院安置，官吏不許謁見，疲師心力。弟子不算多少，聽其隨侍。</p>
</div></div>
<div class='div-other'><a id='mulu201' />
<p class='h2'>宋</p>
<div class='div-other'><a id='mulu202' />
<p class='h3'>理宗蠲免徑山和糴指揮劄</p><p style="margin-left:0em;text-indent:2em">淮淛發運措置和糴所狀凖省劄。備據臨安府徑山興聖萬壽禪寺特差住持僧心月狀奉：本寺係朝廷第一祈禱雨暘感應去處；累奉聖旨蠲免諸般差、科、敷、役等事，竝有省劄。昨被不照，敷糴米九千餘石；本寺九月內具奏，恭奉聖旨宣諭平江府發運，照上天竺恩，蠲免科敷，即具依應。聞奏已，得余發運呈免，回奏訖。元照本寺已得指揮蠲免。劄下平江府發運司及本寺，照應永免科糴之患，劄付本司契勘。去年承准蠲免和糴指揮，禀尚書省准此，本所照得，昨凖朝廷指揮拋糴。淳祐十一年，分百萬倉米斛，本所凖行，照劄行下諸縣勸糴。當年九月二十三日，據臨安府徑山興聖萬壽禪寺知事僧悟心狀理，各縣不照指揮蠲免，敷糴米九千餘石。竊念本寺安眾浩大，與官民戶事體不同。况上天竺與本寺恩例一體而行；上天竺既照指揮不科，本寺亦當蠲免。乞照例行下各縣，照應免科。本寺年例勸糴米，隸籍諸縣計九千餘石。今據本寺狀，乞蠲免，以為供眾之用。但上項米皆係已派定數，本所遂別行指揮各照諸縣之額，且與從免。帖長洲、常熟、崑山、嘉定縣，將所勸本寺米斛免糴。仍帖徑山萬壽禪寺，照應永免。准前項省劄，伏乞照會申聞。</p>
</div>
<div class='div-other'><a id='mulu203' />
<p class='h3'>帖</p><p style="margin-left:0em;text-indent:2em">據徑山能仁禪院知事僧淨鑑狀，稱本院承前住當山訥和尚退居慶恩院住持。小師惠初等立據，說是慶恩院一針一芥，竝是本師將衣鉢錢建造殿宇；并置田地，准備養老送終、香火安眾、焚修追遠去處。今來本師化去，真身歸殯徑山白雲庵建㙮。每年忌辰祭奠，實無所出。集眾小師議定：每遇忌辰，就慶恩院常住取。先是，本師原用衣鉢錢置到田地數內，撥米二十石入徑山白雲塔頭追修及香火支用。且淨鑑委見佛海妙空訥和尚于慶恩及徑山之住持功迹；切恐慶恩院日後忽作名色，更改住持；於斯難為分雪。乞執狀立石，永遠為照。每年不拘水旱，支撥前項米斛，貴得香火不絕。司府尋行下僧司勘會去後。今據本司申結，尋即差人前去勘會責。據慶恩院甲乙住持僧惠初等狀，為見本師妙空佛海大師昔住靈隱寺，過此，因見金人焚燬，空地一方；本司即將衣鉢錢於上建造殿宇，輪藏庫司具備，退歸徑山白雲庵。蒙司府給帖，今惠初於小師數內輪差一僧，作甲乙住持，為國焚修。本司又將衣鉢錢置買田地貳拾餘頃，因界打量，盡歸本院常住，為戶所收花息，永克香燈，次備供眾追遠之費。師于紹興五年，奉勑住持徑山，建塔白雲庵。請僧在此看守；責令慶恩院常住，每年供上白糙米二十石。惠初與小師議定：本院實立文據，付徑山塔為憑，令蒙勘會；且惠初等委初詐胃諸般違礙等情，所供是實，如有異同，甘罪不辤。又據徑山能仁禪院知事僧淨鑑狀，詞入石即無諸般違礙等事，所供是實，如有異同，甘罪不辤。本司所據各人供證，委的即無詐冒。除責狀入案外，保明是實。乞照會施行，呈奉台判行照。</p>
</div></div>
<div class='div-other'><a id='mulu204' />
<p class='h2'>大明</p>
<div class='div-other'><a id='mulu205' />
<p class='h3'>太祖高皇帝賜徑山宗泐免官說</p><p style="margin-left:0em;text-indent:2em">世人災害有三，往往皆不自知，故其災害周流方寸間，日夜無息，古今未嘗有能盡去者。所以釋迦成道，教化眾生，指迷破昏，乃云災害之三者，曰貪、嗔、癡。斯三者孰能不備？孰備而不殃？所以古今不備者，聖人是也；雖備而不殃者，賢人是也。洪武九年春，遐游天界，見住持僧宗泐博通古今，儒術深明。詢問僧之苦行，本面家風，果幽靜。傍曰：「是僧動止異常，因識儒書，大知禮義，又非林泉之士，於是朕命育髮鬚以官之。」當時本僧姑且奉命而不辤，待至髮長數寸，將召而官之，其僧再辤而求免，願終世于釋門。吁難哉！世人之於世，誰不欲富貴、妻子，名彰於世者歟？是僧却富貴，弗美妻妾，可謂三害之中善却一者歟！人將謂是僧生性淡薄有是歟，抑玄悟之有知而若是歟？不然其僧性淡薄玄悟，不可以言貌而見。蓋丈夫之氣，初志不奪，斯僧是其人也！特聽免官放老山林。其世之三害，僧不為一害所迷，妙哉！</p>
</div>
<div class='div-other'><a id='mulu206' />
<p class='h3'>成祖文皇帝勑諭徑山赴會僧</p><p style="margin-left:0em;text-indent:2em">朕惟佛氏之道，清淨慈仁，弘深廣大，包含萬有，貫徹微妙，利益幽明，功德無量比者。仁孝皇后崩逝，舉薦揚之科，啟無遮之會，廣集僧伽，諷揚經典。百日之間，嘉禎翕集，慧燈降于舍剎，法雲覆于紺園。綉絢五文，輝燦諸品，毫光累現，眾彩畢呈。天花雨宣，滿祗林之寶樹；縞寉飛舞，繞碧落之旛幢。佛之舍利，或流輝于梵宮，或騰耀于寶塔，開照空之菡萏，爛湧地之摩尼，動若驪珠，炳煥午夜，晃如虹彩，燭影丹宵。寶殿之前，圓結金梅之果；長干之境，秀產瓊芝之祥。若斯顯靈，難以悉舉，皆由爾眾毘尼克謹，梵行清修，瀾翻八藏之文，悟解三乗之旨，秉至誠以奉朕命，攄精意以扣佛慈。其中亦有至人，道化高妙，飛行變化，隱顯莫測，感應朕誠心，來臨法會，證明善功。朕德薄有未能知，藉兹眾善，遂致感通，睹瑞應之蕃，臻想神靈之濟度。超游極樂，信有明徴，朕實歡愉，特加褒獎。夫觀百川之流者，必至海乃止；虧一簣之功者，則為山不成。爾等益勤精進，庶永謝于塵緣；究竟真空，期早登于覺地。利生助化，翼我皇家。欽哉，故諭。<span class='note-inline'>(永樂十五年十月十五日)</span></p>
</div>
<div class='div-other'><a id='mulu207' />
<p class='h3'>神宗顯皇帝勑諭杭州府雙徑寺住持通會及僧眾人等</p><p style="margin-left:0em;text-indent:2em">朕發誠心，印造大藏經，頒施在京，及天下名山寺院供奉，經首護勑，已諭其由。爾住持及僧眾人等，務要虔潔供安，朝夕禮誦，保安眇躬康泰，宮壼肅清。懺已往愆尤，祈無疆壽福，民安國泰，天下太平，俾四海八方，同歸仁慈善教，朕成㳟已無為之治道焉。今准欽差蘓、杭等處，提督織造兼理蘓、松、常、鎮稅務，司禮監太監孫隆奏請，前去彼處供安，各宐仰體知悉。欽哉，故諭。<span class='note-inline'>(萬曆二十八年九月初三日)</span></p>
</div></div>
<div class='div-other'><a id='mulu208' />
<p class='h2'>附進大慧禪師語錄奏劄</p><p class="byline">釋蘊聞</p><p style="margin-left:0em;text-indent:2em">臣僧蘊聞竊以佛祖之道，雖非文字語言所及，而發揚流布，必有所假而後明。譬如以手指月，手之與月，初不相干，然知手之所指，則知月之所在。是以一大藏教，為世標凖。于今賴之臣山野微賤，遭值聖明，屢獲瞻望清光，禀承音旨，聖言高遠非凡所及，斯道慶幸有待而興。竊欣希闊之逢，敢陳誠切之懇。伏念臣先師前住徑山，大慧禪師宗杲敏悟英發直受正傳，善巧方便開悟後學。其平日提唱語要，臣隨處記錄，皆已成書。既為《廣錄》三十卷，又為《語錄》十卷，謹繕寫詣闕上進，伏望萬機之暇，俯垂省覽。臣又伏見真宗皇帝景德年中，以僧道原所集《傳燈錄》頒降入藏。今臣所進先師《語錄》十卷，欲乞聖慈依上件體例，特賜指揮亦令入藏，用廣流通，使後學皆得預聞，在先師益為不朽。臣無任戰灼，俟命之至。</p>
</div></div>
<div class='div-other'><a id='mulu209' />
<p class='h1'>序文</p>
<div class='div-other'><a id='mulu210' />
<p class='h2'>《正法眼藏》序</p><p class="byline">吳潜<span class='note-inline'>(字毅夫，宋相國)</span></p><p style="margin-left:0em;text-indent:2em">此事亘古亘今，漫天漫地，端視側視，直視橫視，開視闔視，明視暗視，無不視，亦無所視，亦無無不視無所視。直敢道，謂正即離，謂法即塵，謂眼即鑿，謂藏即塞，是故這四箇字，直須撇向大洋海裏，方免擔枷帶索，受人圈<span class='corr'>䙡</span>。然雖如此，初機鈍根，也要得一則半則胡言漢，覻來覻去，綻些光景。此時正好[拚-ㄙ+ㄊ]命捨身，单鎗直進，如老鼠入牛角，挨墻拶壁，更無去處。正迷悶中，猛忽地頭破額裂，通身流汗，得箇休歇，始知法眼、慧眼、天眼、佛眼，只是一雙凡眼。到這裏說道學人事畢也且未在。履齋老子即說偈言：「若以色見我，以音聲求我，是人行邪道，不能見如來。」</p>
<p style="margin-left:2em">《正法眼藏》已足槩妙喜家風。顧當時入室，如張無垢，猶以忠國致疑，而公獨抉開四字，直示五眼，宣揚妙旨，無此痛快。嗟乎！公可謂了窺印度，警策迷方者矣。公相業冠趙宋，所在尸祝餘杭亦有專祠，人苐知為洞霄提舉，而不知實徑山津梁也。故錄此以存什一云。</p>
</div>
<div class='div-other'><a id='mulu211' />
<p class='h2'>古鼎和尚《四會語錄》序賛</p><p class="byline">宋濂</p><p style="margin-left:0em;text-indent:2em">古鼎禪<span class='corr'>師</span>銘公，以臨濟十七世孫，四坐道塲，為黑白之所宗仰。一旦祝釐江淛省垣，現白光三道。丞相康里公見之，極加敬禮。未幾將示寂，語其徒曰：「觀世音蓮臺至矣。」安坐而逝。及火化，舌根齒牙數珠俱不壞，五色舍利燦爛無數。國史危先生已摭其行業，為文勒諸碑，而《四會語》未有序之者。師之得法上首，今天界禪<span class='corr'>寺</span>西白金公屬濂作之。濂覽已，合爪言曰：「是真正語，是不著有無語，是雷轟電掃語。學者隨所悟入，如慈雲徧覆，法語普沾。小大根莖，皆獲生成。非入正知見，具大力量者，孰能與于此？嗚呼！世安復有斯人乎哉？非果無之也，求其真淳無偽若師者，鮮也。」濂既為敘其事，復歆豔之。歆豔之不足，復作伽陀一章賛之。其辭曰：</p>
<p style="margin-left:0em;text-indent:0em;" class="lg-abnormal"><div class='lg-row'>我觀我師四會語　一言一句皆真實</div>
<div class='lg-row'>河沙妙義總含藏　其中無餘亦無欠　及至能所齊泯時　欲覓片言不可得</div>
<div class='lg-row'>有如十萬虛空界　種種色相皆現前</div>
<div class='lg-row'>或飛或潜或動植　以至洪纖高下等　枯榮生死及崩竭　了然不染虛空相</div>
<div class='lg-row'>而亦不出于虛空　真相如如不動故</div>
<div class='lg-row'>卬昔嘗登寂照塲　耳邊一喝三日聾　惟聾故使功用絕　絕後通身皆是耳</div>
<div class='lg-row'>自兹出世入翁川　翁川海水亦生耳</div>
<div class='lg-row'>但聞魚龍哮吼聲　即使波濤增洶湧　繼升補陀洛伽山　合掌問訊觀世音</div>
<div class='lg-row'>目能觀色耳聞聲　音聲何獨以目觀</div>
<div class='lg-row'>不知本來無耳目　見所不見聞不聞　盡大千界無礙者　中天竺國凌霄峰</div>
<div class='lg-row'>所談妙法皆如是　只因妙法法難思</div>
<div class='lg-row'>結集已落第二義　睂間放出白毫光　七寶蓮臺向空至　此皆遊戲神通事</div>
<div class='lg-row'>于師之道不相攝　師之道大不思義</div>
<div class='lg-row'>千古賛嘆莫能盡　姑以第二門中觀　可以洗空于結習　可以觸動于悟機</div>
<div class='lg-row'>可以速證于菩提　是宐流通于世間</div>
<div class='lg-row'>視如照耀光明幢　我言或誣有如水</div>
</p></div>
<div class='div-other'><a id='mulu212' />
<p class='h2'>悅堂禪師《四會語》序</p><p class="byline">宋濂</p><p style="margin-left:0em;text-indent:2em">根有利鈍，故所教有異同；悟有淺深，故所印有大小。施其善巧之力，釋彼結習之固，非假言辭難窮實際，所以達摩歷辨于六宗，臨濟有發于三要，照耀今古，函葢乾坤，兹其為巨浸之輿梁，作昏衢之燈燭也歟！有若悅堂顏公禪師，以東嶼正嫡，弘西來大宗。初住崑山之東禪，轉吳門之萬壽，升虎林之南屏，遂陟雙徑。樹大法幢，凡四坐道塲，名聞京國。遣使者再下璽書，護其教，且有金襴法衣之賜。藩王大臣無不函香問道，黑白駿奔如眾歸市。禪師隨機接引霑被為多，其善誘弗倦，則春氣津津，太和襲人也；其發蒙撤蔀，則翳捲太清，冰釋洪河也；其警省振勵，則震雷虩虩，䘮厥匕箸也；其含弘攝授，則山不讓塵，海不擇流也。由是而觀，所教有同異，非根有利鈍者歟？所印有小大，非悟有淺深者歟？前謂施善巧釋結習，假言辭窮實際者，其道豈不在于斯歟！昔者先師黃文獻公，現宰官身，敷宣般若，與禪師為方外交。而禪師受度婺之寶林，又在予父母之邦，稽兹緣契，實繁中情。禪師上首南峰珵公，得法最蚤，乃出《四會語》，俾題首簡。予竊聞之，入奥室者能探于幽邃，升危岑者始矚于[宴-女+六]汒。松月大師印公，禪師之獅子，法海之長鯨也。其稱禪師之道，高于圓照、佛照二公，其言豈虛發者哉！惟賢知賢，益可徴矣。仰前哲之風，徽作後武之矩度。究其遺轍，足證新功。是錄之行，其必有超然獨得于語言之外者乎！</p>
<p style="margin-left:2em">雲棲曰：《四會語錄》今無存。松月亦未知何許，而曰：「道高于圓照、佛照」，夫二公豈易及哉！」而曰：「過之」，更俟賢者考正。</p>
</div>
<div class='div-other'><a id='mulu213' />
<p class='h2'>重刊寂照和尚《四會語》題辭</p><p class="byline">宋濂</p><p style="margin-left:0em;text-indent:2em">寂照和尚元叟端公既示寂金華，黃文獻公為銘其㙮，蜀郡虞文靖公為序其《四會語》，二公以文辭名天下，亦云備矣。其入室弟子清泰子楩、金山惠明、天寧祖闡，復合辭請曰：「舊刊所錄先師語，不幸燬于兵。然非此，無以見道之所存。竊懼不傳，子楩三人者已恊力命印生重雕之矣。敢重以首簡，請為序。雖然序猶可略也，先師事蹟多涉神異狀行者，輒諱而不書。神異之事，大乗者固所不樂聞，苟錄以示入道之士，亦足以起其正信，初何傷乎！願併識之序中。」予不敢辤。稽子楩等言，公平頂古貌，眼光鑠人，頷下數髯，磔立凛然，如雪後孤松。坐則挺峙，行不旋顧，英風逼人，凛如也。所過之處，眾方讙譁如雷，聞履聲輒曰：「端書記來矣！」噤默如無人。賔友相從，未嘗與談人間細故。舍大法，不發一言。秉性堅凝，確乎不可拔。自為大僧至化滅，無一夕脫衣而寢。其從南屏歸化城受經，夏夕啟窗而臥，忽一梵僧飛錫而來，與談般若樞要，亹亹不絕。未幾，騰空而去。虎巖師主雙徑時，嘗言道家者流，有上章謁帝者，其還甚遲，因叩之，答云：「為選徑山四十八代住持，故天閽久不開爾。」公正符其數。公朝京師，夢徑山潭龍君，持金匙舉食食公，數凡十又八。公主法席，實十八春秋也。公將示滅，所剪爪髮，留瘞化城幻有庵。逮啟視之，舍利累累然生矣。公之遺事有若此者，皆宐補書以見于世，不可略也。葢公道契佛祖，名震華夏，誠堪輿間氣之所鍾。其祥應之至，亦出自然，非苟涉于神恠者比也。文獻所謂「門庭之盛，規重矩疊，法雷普震，裂地轟天」，文靖所謂「譬諸名藩，鎮以宿將，隱然持重，風霆不驚，握機行令，舒卷自由，足以使方城連戍，有所仰放，不敢踰越」，其言誠不誣哉！濂何敢復賛一辭？頗念文靖之學，粗聞而知之，又執弟子之役於文獻之門者最久。於是勦其緒論，重申之如此。嗚呼！公之《四會語》，其尚假濂文以傳之哉！子楩，字用堂；惠明，字性源；祖闡，字仲猷，皆設化一方，黑白咸皈仰云。</p>
</div>
<div class='div-other'><a id='mulu214' />
<p class='h2'>徑山愚庵禪師《四會語》序</p><p class="byline">宋濂</p><p style="margin-left:0em;text-indent:2em">或問于濂曰：「世間至大者何物也？」曰：「天與地也。」曰：「至明者又何物也？」曰：「日與月也。」曰：「然則佛法亦明且大也，其與天地日月竝乎？」曰：「非然也。」曰：「其義何居？」曰：「天地日月寓乎形者也。形則有成壞，有限量。雖百億妙高山，中涵百億兩曜，百億四天下，以至於恒河沙數皆有窮也，皆有止也。此無他，囿乎物者也。若如來大法，則不然。既無體叚，又無方所，吾不為成，孰能為之壞？吾不為後，孰能為之先？吾不能為之下，孰能為之上？芒乎，忽乎，曠乎，漠乎，微妙而圓通乎，其小無內，其大無外，真如獨露，無非道者。所以超乎天地之外，出乎日月之上。大而至于不可象，斯為大矣；明而至于不可名，斯為明矣。是故以有情言之，則四聖以至六凡，或覺或迷，佛法無乎不具也；以無情言之，則火水土石與彼草木，或洪或纖，佛法無乎不在也。三乗十二分教，不能盡宣也；八萬四千塵勞門，不能染汙也。嗚呼！罄徂徠之松以為煤，斷淇園之竹以為管，其能盡賛頌之美乎！然而佛法固明且大也，其靈明之在人者，萬劫雖遠不離當念。一念不立，即證菩提，亦在夫自勉之而已。」濂雖不敏，每遇學佛者，喜談而樂道之，初不以其證入淺深，而有間其意，頗有見于斯也。徑山住持以中禪師，名智及，學徒尊之，號曰「愚庵」。俗姓某，世居姑蘓，得法於元叟端公，歷住隆教、普慈二剎，帝師錫以「明辯正宗廣慧禪師」之號。已而，陞淨慈，遂主<span class='corr'>徑</span>山。四據高座敷揚佛法，以聳人天龍鬼之聽，緇素相從如雲歸岫。其弟子某會粹成書，介吾友用堂楩公請文以題其首。濂懸燈而疾讀之，其解人膠纏，如鷹脫絛鏇，摩雲而奮飛也；其方便為人，如慈母愛子，一步而三顧也；其宏機密用，如大將臨陣，旗皷動而矢石集也。誠一代之宗師，而有德有言者歟！雖不二門中一法不存，何况于言？覽者，當求禪師言外之意，使意見兩忘，而忘忘亦忘，方近道矣！嗚呼！佛法超乎天地之外，出乎日月之上，豈細故哉？人患不求之爾！今極其賛頌，而書于此錄之端，實欲起人之敬信也。繪畵虛空，非愚則惑，濂葢無以逃其責矣！</p>
</div>
<div class='div-other'><a id='mulu215' />
<p class='h2'>送月江淨禪師住持徑山寺</p><p class="byline">貝秦<span class='note-inline'>(國子司業，金華人)</span></p><p style="margin-left:0em;text-indent:2em">自古沙門雖息欲歸于無為，而好與賢士大夫游，何也？葢其人，乃世之頴敏慤愿者，假浮屠之名以為高，託文章之流以為勝，如道安於鑿齒、慧遠于元亮、道林于居易、<span class='corr'>文</span>暢于退之、宗元。彼尊竺土之法，此服先王之教，二者固未嘗不相侔，而賢士大夫亦樂與之游，浸滛乎恬淡枯寂之境也。月江淨禪師，頎身偉貌，德本宿植，覺由性禀。以真乗法印，叅儒典竝用，默而能融，辯而不肆。所著詩文皆有足觀，尤以接物利生為己任。總司聞其賢，<span class='corr'>舉公</span>授徑山住持。夫徑山天下首剎，唐代宗朝國一欽禪師為開山第一祖。得其傳為大慧杲，杲傳佛照光，光傳妙峰善，善傳藏叟珎，珎傳元叟端，端傳靈隱幻隱明，明傳正庵誾淨。師乃正庵法子也。往時翰林侍講王公時彥，在祕閣纂修，少師姚公實總其事。二公論及東南名僧，淨師亦居其一。師推悟理而信，故于孔氏之學，習而不懈；釋氏之教，行而不怠。雖小戒律，如踐青折萌、盥手泛席之類，未嘗放心。是故異夫縱誕譎亂假託之所為者焉。觀少師姚公所撰重修記、春坊大學士曾公靈徴記，則淨師之歷職功行，賢士大夫之敬禮推許，從可見矣！况徑山與竺乾鷲嶺，鼎峙角立，淨師又得正庵嫡傳。方今朝廷清明，裒崇釋道，而淨師躡空驅錫，舍筏振塵于五髻凌霄之間。說法度人，脫去穢累；行道化凡，超詣覺路。興起少林、妙喜之家，世以擅重于千載之後，此香火緣也。予雖非退之、宗元文章之流可以增高益勝，然有鄉曲難忘之情。故其行樂為致辭，以告于慕道風重文雅好事者云。</p>
<p style="margin-left:10em">洪熈元年乙巳春，三月十有七日</p>
</div>
<div class='div-other'><a id='mulu216' />
<p class='h2'>重刊《鐔津文集》後序</p><p class="byline">琇禪師</p><p style="margin-left:0em;text-indent:2em">學有及物之功，文為載道之器。學而不能利乎物，徒學也；文而不能衍乎道，空文也。若夫推其道，發于文章，肆其學，以援斯人，宋明教嵩禪師其人歟！嗟夫！吾佛之教法，心法也。生靈同而有焉，但為虛妄所蔽，不能顯現。汩四生淪六趣，何由得已哉！而吾佛愍之，以此心法，隨噐而諭，俾各得乎本有。或者不仰恩懷德，反生譏毁，是則自毁其心，非毁其教法也。教中所謂，世智辨聰，八難之一，且不信而毁，又為虛妄所蔽。若虛妄所蔽，或能了妄即真；不信而毁，則自昧其心。猶種之敗芽之焦，不復有發生之日矣！得不尤可愍哉！而明教性禀生知，能體佛意，學則必欲援世，非徒學也；文則必在明道，非空文也。况是時天下學士，宗韓氏以拒我。故勸書原教諸文，不得不作焉！學者總梓，號《鐔津文集》。斯文行世，真救世明道之要術也，可一日而無哉！舊版湮沒，人皆痛惜。嘉禾天寧首座天全叡公，乃東海慧眼弘辨禪師之弟子，施衣資，重梓流行，其亦明教之心也歟！板既成，請敘其後。蒙晚生讀其文集，有不得執筆從游之歎。今獲厠名于後，不亦大幸乎！不亦大幸乎！</p>
<p style="margin-left:2em">此六十二代祖師琇公撰文也。舊誌第載其倚杖而逝，未詳說法。因存此文，以表其一班云。</p>
</div>
<div class='div-other'><a id='mulu217' />
<p class='h2'>《癡絕禪師語錄》序</p><p class="byline">尤[火*音]<span class='note-inline'>(號木石，錫山人)</span></p><p style="margin-left:0em;text-indent:2em">徑山癡絕禪師既示寂，其徒了源，以師平生提唱語一編示錫山尤[火*音]曰：「子知吾師者，盍為敘引以傳？」余晚識師，得其數語受用，因不復辭。余觀近世尊宿語錄，多成窠臼，惟癡絕師獨較些子。蓋其得處超軼，用處灑落，故平生室中，不許人下語。專以此着，羅龍打鳳，而學者鮮能凑泊。門庭高峻，屹然宗匠之靈光。今也則亾，徒存劒迹。非其種草，孰識苦心？必有護持，流通久遠矣！</p>
<p style="margin-left:10em">淳祐辛亥端午日序</p>
</div>
<div class='div-other'><a id='mulu218' />
<p class='h2'>贈一清和尚住徑山禪寺序</p><p class="byline">張益<span class='note-inline'>(蘇州人，修撰)</span></p><p style="margin-left:0em;text-indent:2em">杭之徑山禪寺住持虛席，僧錄以為兹寺乃五山之首，補厥處者，非戒行學業敻出于其眾者不可。於是加慎擇之，而得一清，天上人焉。右街、善世兩庵宗師，即舉之于禮部。上人領劄南行，中外士夫需言為贈。上人生江右文獻之邦，為名家子，自幼學出世法于廬陵邑之多寶寺，正宗和尚實為厥師。上人根性堅利，志力勤篤，遂能因師之教，悟玄義于雜花。視師之行，絕三業于滿分。既而觀光上國，復承指授於僧錄右街覺義雲海和尚，獲掌藏鑰于弘慈普應禪師，前天界住山會中。正統初，得古剎廢址于都城西山之麓，慨然有興復之志。由是罄鬻衣資，并募眾緣，度工庀材，招提是建。事聞于朝，得賜額曰「弘慶禪寺」，而上人遂為開山第一代住持。兹之膺薦，而有徑山之行也。得不由其行業之素著千人乎！予聞徑山眾靈，所萃五峰高聳，乃國一欽禪師卓錫之地。自唐至今歷世已久，自國一以來，相續而主兹席者，蓋六十有餘人矣。上人當視其行業，與己何如哉？同其所同，而勉其所未至，俾列名于諸師之間。人將指而議之曰：「此可為徑山之賢住持也，此可以振後而光前也。」則上人之所得者，不既多乎是用，書而贈之。</p>
</div>
<div class='div-other'><a id='mulu219' />
<p class='h2'>《徑山集》序</p><p class="byline">李照<span class='note-inline'>(宋叅軍)</span></p><p style="margin-left:0em;text-indent:2em">天下山水奇秀，則吳、越稱首。越則有天台、四明為尚，吳則有天目居最。徑山乃天目東北峰，比諸峰又復奇勝。其頂則五峰周抱，中有平地，實洞天耳。承天禪院居北焉，余聞是山是寺之名久矣。大中祥符辛亥，奉命司憲于郡，日無清暇，故莫遂訪焉。今年孟夏，既獲美代，心腑清適，有命駕之興，快疇昔之素。俄至于是，見其峰巒勝異，草木鮮瑩，基構高下，甍檐縈帶，非丹青之可狀，非詠歌之可記。乃問諸僧開山之事，始先賢之靈迹，其說頗駭人之耳焉。再徴其據，乃得石碑數片，舊錄一卷。考其事實，得諸僧之說半焉。而又乗筆者記述事迹，或得前而遺後，或得後而遺前，觀之者莫能盡見始末之實。余惜此山之奇絕，高先賢之茂行，痛其郡記錯雜，難盡行于世，使好事者不能傳之。乃命筆總集其事，使終始一貫，前後無失。然其事得於古石者存之，傳于人口者勿載，欲後之見者不復疑焉。</p>
</div>
<div class='div-other'><a id='mulu220' />
<p class='h2'>重刻《徑山集》序</p><p class="byline">方壹</p><p style="margin-left:0em;text-indent:2em">凡集之歆慕於當時而傳於不朽者，非以其迹，以其實。跡無實，罔以徴；實無迹，終莫能廢。故古之聖賢所遺之墳索《詩》、《書》、《易》、《春秋》、《禮樂》，以至百家子史等籍，皆燦然千古猶一日也。何哉？以其有實之可以垂教萬世，而為法於天下耳。我宗門自竺乾七佛迨於六祖，以及千七百家，咸有經論篇章敷宣無量妙義以顯示真宗。故自周抵今之喆聖明王、公卿大夫士，往往尊崇之不替。而與孔孟之道偕存者，蓋亦以其實之有在也。徑山名列天下道塲之首，豈以山盤踞之奥勝，與遺蹟之繁夥也邪？實由于唐之開山國一欽公，與無上宗公、法濟諲公之廿數等，皆以性地朗徹，法境晶瑩，其衜足以當代宗皇帝之諸聖眷佇，欽承歷朝之羣公企仰禮下，而可垂教為法于後世耳。暨是，涉五代，<span class='corr'>屆</span>趙宋，而大慧杲公者相繼輩出，又且二三十許員，皆雷轟電掣，獅吼象驟，誠謂古佛遞現，真宗迭顯者也。故宋帝孝宗屢賜璽翰，及御製真讃，以嘉賚之。鉅公如魏國張浚丞相、張商英侍郎、張九成之諸賢達，前後相叅叩，承事而弗斁。抑又豈非以其實之所召與？是故道塲居稱天下第一，固無忝於徑山矣。世欲考見已上諸家之實，其玄猷玅旨備載《五燈會元》，條然可討，攟摭浩繁，兹弗克悉綴。至欲求訪往古事跡，則必身臨于境，自可槩得耳。以跡以實，惟世之君子取之焉。是集舊有刻本，歷年兹久，書亾板廢有日矣。今年首春，寺主僧嘗董治樓殿諸冗事者，正璠也。慮其愈久而愈失之，薦至無所從考也，乃搜厥殘冊斷編，聚鉢資倩工，依抄本重繕刻之，以聊存其故。住持自唐國一祖師至此，共凡八十代。梓既訖，持一本示余，請以序弁諸端。余即展以閱之，見其中間魯魚亥豕者屢出，余顧謂之曰：「曷為若是？」璠曰：「板失罔所據證之也。又祖上之遺籍，後人莫敢妄為之臧否耳，姑從其敝為是。」余遂廼弗再詰，而撮其略與為之序。其傳互之故，葢白璧蝇玷也！從來既遠，咎靡所質矣。幸大方觀者抉其梗概而遺其譌繆，付之以輾然一笑云爾。</p>
</div>
<div class='div-other'><a id='mulu221' />
<p class='h2'>重刻《五燈會元》募緣文</p><p class="byline">陸光祖</p><p style="margin-left:0em;text-indent:2em">夫佛道東流，而至晉宋齊梁之間，學佛者競以名理禪觀相高，莫竟本心妙明之體。自達磨大士來至此方，始唱直指人心，見性成佛。傳至六祖能公，斯宗大振，厥後五宗竝立，門風峻甚。其圓機密，義不可以隨言而解，用智而求。至於揚睂瞬目，或喝或棒，所以闡呈真體，愈出愈奇。有省者，若痛處喫拳；不會者，如聾人聞鼓。而膚識之士，乃或病其難通，訾其詭異。葢由鈍根之無入，則謂聖言之有隱，大抵然也。然開元之後，宗教大明，上至旒冕簪貂，下及販樵孺婦，往往能響答玄言刃游道妙。當斯時也，見性知心，超凡入聖，上下數百年內，先後幾千萬人，自兩儀分奠以來，未有若斯之盛者。何儒門淡泊寥寥如此，釋教流通林林如彼？其故何歟？良以道䘮多岐，智分穿鑿。仲尼沒，而時乎不再；顏淵死，而今也則無。官失而求之四夷，學絕而傳諸方外，一晦一明有由然矣！至宋巨儒周元公、程伯子，乃能旁尋墜緒，密闡心宗。伯子嘆曰：「我於天壤之間，直自孤立。伊川晚閱內典，遇異人始明此學。」考亭暮年亦曰：「達磨盡飜窠臼尤為高妙，乃知齊佛老為異端，非程朱之定論也。」由是言之，維釋與儒，自唐及宋，曄然其兩盛矣。自兹而降，去聖時遙。儒昧通方，釋拘義學，由是西來妙旨，東土希聲。所幸教外之單傳，具載《傳燈》之五錄，濟禪師以其書浩博，撮為《會元》。斯固莊生所譏，聖人已往，而糟粕徒存焉者。然而求道之人有能因言筌窮理窟，玩其要妙言，嚼其無義語。日由繹之，夕鑚剔之，忽焉而鋸窮木斷，水到渠成。所謂因指以見月，假筏而渡海，亦易易焉。則是此土此書之不可一日無矣！近者書殘板燬，教末風微，有徑山大慈上人苦行薰修，發心弘濟，欲復募緣刻梓以惠後人。不遠千里而來謀，因乞一言而為倡。賤子幼慕神仙，每符瑞夢，既聞《魯訓》，知反求於六經。載遇竺墳時，泛觀乎三藏，稍能通其一貫，會其殊塗，秪自討論無誰告語。嗟乎！五千退席，憫增慢之難移；四十無聞，嗟寓形之易盡。願與同懷之士，共成得道之因，敢以此書請同戮力。昔在先覺，有聞半偈而明心，或識二字而證果，矧二十卷之活句，誠百千劫之奇逢。入此法門皆當作佛，儻有通微俊彥，慧徹高賢，盡捨牀頭阿堵物，成就世間希有事，庶開來而繼往，亦自度而度人，不亦偉與！幸無膠泥曲儒談曰：「非吾孔氏之書也。」</p>
</div>
<div class='div-other'><a id='mulu222' />
<p class='h2'>《徑山志》序</p><p class="byline">釋德清<span class='note-inline'>(憨山)</span></p><p style="margin-left:0em;text-indent:2em">域內名山大川，方輿載籍，志之詳矣。不志，則無所考其源流，窮其窈眇，探其靈勝。故使覽者披圖了然，若身履其間，謂之臥游，豈徒說哉！及佛法入中國，則琳宮梵宇皆托跡于名山勝槩者，在在星羅，此葢道脉潜流，殊非探奇仰異者比。古稱方志為野史，而佛法之志則僧史也。苟無所考究，則何以遡法界之真源乎！維雙徑乃東南奇勝，昔稱法窟，况自國一開山，固多靈異。以其山自崑崙面東走，雄峙五嶽；而南幹自衡湘迤邐馳數千里，直聳黃山白嶽；而飛涌二目融結兹山，以鍾靈秀故，佛剎始創。唐大曆年間而歷宋元我明，上下千載，其間相繼雄長法門者八十一人，非山川蘊結之厚，又何能若是之悠且久耶！國初尚不乏人，頃百年來法幢傾<span class='corr'>圮</span>，殿宇隳頺而僧徒寂寥。萬曆己丑間，達觀禪師蹶起立宗門，赤幟海內，由是知有人焉。時創刻方冊大藏，初議五臺，而兹山僧徒蠒足數千里，往請于此。未幾而果遷于山之寂照，而殿宇亦因是以重新，乃法輪再轉之機也。居頃之，馮太史復議啟古化城為藏板地。適直當道藩臬諸公，有深心者，竟恢復之。達師入滅，弟子澹居鎧公，克荷其業。而達師竟得塔於鵬搏峰下，與大慧同條，是豈小緣哉！然昔之住兹山者，雖善揚宗乗，但引法海之一滴耳。今則全攝如來藏海而注於兹，為法門之全提，則因緣勝前萬萬矣。黃貞<span class='corr'>父</span>有言：「蕭何入關，子女玉帛秋毫無犯，唯收其圖籍，卒以王漢。」今大藏，乃法界之圖籍也，今盡收於此。而拓法王之疆土者，必大賴於是矣。非此山之鍾氣博厚，又何能負重法哉！嗚呼！因修者易，創業者難，今中興法門之大業，非圖籍斑斑，後世將何以考焉？是《徑山》之志，不得不作。而開疆拓土重在元勳，同為休戚始終者，則鎧公不得不秉深心焉。其事已承餘杭令公戴君，入邑志於此。所關者大，非徒紀勝而已，故重輯之以便一家觀覽。予特為之序。</p>
<p style="margin-left:2em">此憨公于萬曆丙辰過徑山作也。時澹居鎧公擬輯志，而預索其序。志未成，而序留化城。因錄之，以見兩公夙志云。</p>
</div>
<div class='div-other'><a id='mulu223' />
<p class='h2'>化陽和王捨田疏</p><p class="byline">了明禪師</p><p style="margin-left:0em;text-indent:2em">天下真勝境，烟雲古寶剎。徑山三千口，每人三寸舌。都來九十丈，誰能與渠接？水食滄溟乾，粥飯斛斗竭。油鹽許多般，蔬菜更羅列。百事摠艱難，一身當不迭。特來謁郡王，故意丁寧說。冷處着把火，大家相暖熱。兩堂坐禪僧，真箇修行徹。心源湛如水，脊梁硬如鐵。等心供養渠，因果豈虛設？福慧自莊嚴，共出輪廻劫。大根大行大財主，捨田一萬三千畒。歸依徑山供眾僧，飽暖安然度寒暑。兩堂衲子欣欣然，高談慷慨賢中賢。願君福壽等山川，留與聲名萬古傳。偈云：</p>

<div class="lg regular" style="margin-left:0em;"><div class='lg-row'>做事須還烈漢　拈起筆來便判</div>
<div class='lg-row'>若要功果完成　切莫前思後筭</div>
</div></div>
<div class='div-other'><a id='mulu224' />
<p class='h2'>題傳衣庵緣冊</p><p class="byline">陸光祖</p><p style="margin-left:0em;text-indent:2em">嘉靖己未秋，余與先學憲君，從千松得禪師之請，為修徑山傳衣庵，則萬松林禪師靈塔在焉。葢宋紹定癸巳無凖範大師，奉詔住山，即後山搆菴，匾曰「傳衣」。用黃梅付法之義，萬松則無凖範十一世法嗣也。自修菴以來，又曆三十五歲，而千松復化去矣。菴僧性悟，徒海耀，（悟者，余族姪也。）欲修葺頺弊，稍復舊觀。謹撮其始末題之緣冊，俾持以謁大方君子有所取徴焉。</p>
</div>
<div class='div-other'><a id='mulu225' />
<p class='h2'>徑山重建大殿募緣疏</p><p class="byline">沈季文</p><p style="margin-left:0em;text-indent:2em">㳟惟雙徑者，震旦名山江南勝地。自國一開山，首演牛頭之旨，逮鑒宗繼軌，兼宏馬祖之宗。大慧杲師振玄風於宋世，元叟端師展頓教于元時，迄於昭代世不乏傳，祖祖相沿，䋲䋲不絕。登壇秉拂，嗣法傳燈者，八十一人；入室投機，悟道超凡者，莫紀其數。用是道以時隆，地因人重。虛空幻出樓閣，荊棘俄成寶坊。梵剎嵯峨，恍疑兠率之宮，從中天而下；法堂清閟，婉若祗園精舍，自西竺移來。乃今祖道凌夷，宮殿傾廢。昔以狐兎窟宅，頓化琳瑯；今以佛祖道塲，幾淪墟莽。撫今追昔，寧<span class='corr'>已</span>懷思。兹有無邊上人者，戒行精嚴，願輪深廣，覩此頺<span class='corr'>圮</span>，實切拊髀。葢往曾于祖師會下發心，故今于人天眾前，立誓願殚一生精力，拮据經營，顧興衰起廢，匪孑力所能。而鳩工集材，實眾檀是籍，將廣募有緣，以共襄勝事。况此名區，神龍不難于捨宅；矧兹盛舉，賢碩豈憚于捐貲？伏願深心大士，宏力高流，各隨心願，盡力莊嚴。則黃金布地，何必讓于昔賢？而寶殿崇成，自頓還乎舊觀。豈惟既往與八十一祖廣結無上淨緣，抑且將來為百千萬人助成出世道果。謹疏。</p>
</div>
<div class='div-other'><a id='mulu226' />
<p class='h2'>徑山佛殿緣起</p><p class="byline">釋真可<span class='note-inline'>(達觀禪師)</span></p><p style="margin-left:0em;text-indent:2em">雙徑冠世絕境也，自崑崙南來，翱翔萬里。越天目而逶迤，隱隱隆隆，雄雌萬狀，勢方奔舞，直趋東溟。而雙溪一阻，則英靈秀傑之氣，回而氤氳盤薄，怒拔于五峰之間，世為龍象窟宅。自唐國一欽祖開山，乃至宋大慧杲禪師，傳心如貫珠，燈燈相續以迄于今。則去聖彌遠，世與道䘮，僧不能轉俗，更為俗轉矣。夫經曰：「若能轉物即同如來。」今不能轉俗，竟為俗轉，豈非現成肉佛自作眾生？嗚呼！一心不生，凡聖路斷；一微涉動，染淨俄分。即此而觀眾生、諸佛，初無差別。了悟者，夢覺都除；未了悟者，不惟於無夢中作夢，更於大夢中强為己覺，殊可嘆耳！昔佛經行時，俄指曰：「此地可建一梵剎。」帝釋信手拈一莖草，插已，曰：「建剎竟。」比幻居講主，作徑山僧引進導師，不遠千里，來曲阿見老漢曰：「徑山眾上人某，曾引渠䟦涉燕山，請開藏主，并祈旁鼓修殿嚴像。藏主已諾，會病未至，蒙大師代以幻余本公。今復遷化，則向求所舉，似同說夢。故某與眾僧，不憚勞勤，今更强顏求禮和尚。所願不惜彈指，震大法雷，破眾生癡夢，成就如上勝事。」老漢曰：「公等此來，既不為自己求，專為祖道。今老漢有轉語舉似公等，公等答以相應。即夢中說覺，覺中說夢。恣我舌端，無不可者。試問帝釋插草，建梵剎耶？不建梵剎耶？建則琳宮寶坊了不現前，不建則佛與帝釋，兩皆脫空。」時諸上人俱以默答，老漢亦以默領。唯喝石巖旁觀，不禁向老漢曰：「和尚不必拋擲古今，廣打葛藤，國一、大慧鼻孔要與和尚不別。道開、法本雖皆夢中承當，和尚大須覺中著到。管取徑山大雄寶殿，剎那成就，諸祖殘棋，移星換斗。唯時王內翰于比部，只解順水推船，不能逆風把柁。攛掇喝石生兒，并諸現前黑白大眾，擎跽而請。唯願和尚發大慈悲，勿孤負喝石，亦令某等各各願滿。」噫！</p>
<p style="margin-left:0em;text-indent:0em;" class="lg-abnormal"><div class='lg-row'>雙徑五峰江海秀　瀨陽江徹影重重　相逢若問誰家曲　管取聲聲落眼中</div>
</p></div>
<div class='div-other'><a id='mulu227' />
<p class='h2'>議復化城緣引</p><p class="byline">馮夢禎<span class='note-inline'>(字開之，南京祭酒)</span></p><p style="margin-left:0em;text-indent:2em">刻經之緣始於清涼之妙德庵，地寒而峻遠，役南匠轉輸工，力倍費功半，不得已而有徑山之遷。徑山為東天目正幹，五峰攅廻，中開佛界，我東南勝道塲無逾此。而雲霧籠罩十日而九，藏板其中最易朽腐，又不得已而有化城之議。化城踞徑山之東麓，去雙溪數里，地坦平無雲霧，既便藏板而輸工力，事事皆宐，因故址而新之。先為屋十間，令足以安經板處工匠，而化役徐俟其後，似無甚難舉。今約同志以十緣倡之，緣五十緡。禎雖貧，勉任一緣。夫刻經大役，自北而南。而其南也，又自徑山而化城，三徙而後定。而任事之人，始于密藏，繼於幻予，而終之者又未卜何人也？因緣時節，惟佛與佛乃能究盡。而自剏緣以至未來，凡于此事曾捨一錢半銖，及一手一足之力已上，福不唐捐，直至成佛。而吾等與焉，豈不幸甚？</p>
</div>
<div class='div-other'><a id='mulu228' />
<p class='h2'>題重興化城接待寺疏</p><p class="byline">吳用先<span class='note-inline'>(字體中，薊遼總督)</span></p><p style="margin-left:0em;text-indent:2em">余從紫栢尊者游逾二十載，所承鉗鎚錐劄罔所不至，通身熱汗不知透出幾畨矣，末後以流通佛法付囑。不佞唯唯徼天之倖，承乏越中，即悉心殫力，求刻藏之役。兹功<span class='corr'>已</span>過半緣，成或有日矣，乃謀藏板善地，卜及化城。化城故宋佛日禪師宣公所剏接待寺，郎官楊汝明記之甚詳，見《徑山集》中。及我朝而香火猶盛，漸次凌夷，僧徒凋落，遂以寺田轉佃於方姓者。轉轉相侵，盡為居隣所剝蝕矣。然其徑，尚存化城巷之名，至今在人口。今年澹居上人圖恢復之，而鄉紳王中泉公首倡義舉，願以其地歸寺，于是左右聞風者響應。乃澹居猶運慈心，量其多寡，各給其直。余于吳下，諸君子恊濟之，雖未盡復舊址，從此誅茅建剎，亦庶幾可觀矣。然此非今日創議也，葢自馮開之司成始矣，而余又不知司成之原有此議也。一日澹公過余，持開之手卷見示，謂偶從密藏棄篋中檢得之。余展閱疏引，即向時與藏公所謀，卜化城以厝經板者也。噫！奇哉！司成住矣，謀于十數載之前，而余與澹公成于十數載之後，不約而合，無心而成。九原可作，當為鼓掌。第勝地既復，梵宇鼎新。向後更有許多商量，不無藉十方大檀之力，余小子亦不敢不賈勇從事。道化重興，法輪當轉。誓頭目腦髓之不恤，而遑恤其他。</p>
<p style="margin-left:10em">時萬曆辛亥歲浴佛日</p>
</div>
<div class='div-other'><a id='mulu229' />
<p class='h2'>重興化城寺疏</p><p class="byline">黃汝亨</p><p style="margin-left:0em;text-indent:2em">昔楚、漢相距，約曰：「先入關中者王之。」迢漢入咸陽，諸將競取子女、玉帛，蕭何獨收秦圖籍，以此知天下戶口山川要害之處。然則大藏，固佛祖之圖籍，而天下之名山勝境，固法嗣聖僧之關中也。此藏經板不可以無刻，而化城寺在雙溪，踞徑山之東，有林木而無雲霧，作經笥工署甚善。寺故宋佛日禪師宣公所剏，為接待所，不可以久就堙滅。方伯體中吳公本經世人，負出世力，以澹居禪師淨心湛智足以任此，遂欣然與化導經營，漸次恢復其地。先以厝置經板，而徐議誅茆建剎，鼎新佛日之業。佛寶法寶才施法施，可謂一舉兩得，片刻千古者矣。而澹公復從棄篋中得〈勸緣〉一疏，亦為藏經名剎。經始此地，葢馮司成開之，與密藏禪師起緣于十數載之前者也。嗟乎！一真必應，靈山同會，司成之後有方伯，而密藏之後有澹居。誰為為之？豈非道念之合，符凡聖之證印者哉！而腐生侶理以拒真慳，人據欲而成鄙，棄經言於草莽，委佛地于荊榛。將令楚王不入關，而取子女玉帛者，之出圖籍上乎？亦慈氏之所大愍矣！嗟乎！昌黎有言：「怠者不能修，忌者畏人修。」守虜殞軀，永隔聖路。假令去腐破慳，振怠銷忌，知身外之皆長物，而性中之有覺塲。則方伯不云乎：「頭目腦髓之不恤，而遑恤其他。」世間善信人，必當踊躍應緣，大者牛車，小者蚊負，不患資糧之不給，勝事之不成。不佞亨，即貧士乎！亦願以螳臂當轍，涓滴輸海也。</p>
</div>
<div class='div-other'><a id='mulu230' />
<p class='h2'>募植松杉引</p><p class="byline">釋廣印<span class='note-inline'>(聞谷禪師)</span></p><p style="margin-left:0em;text-indent:2em"><span class='corr'>栽</span>松道者曰：「亭亭三尺餘，欝欝覆荒草。不知何代人？得見此松老。」古人之為山門，何意味深長也。是山先有大池龍神主之，百萬松杉欝蒼深秀，而樵者不敢犯焉。李唐天寶間，有國一禪師自寉林來巖居穴處，為法亾軀。神以師道大德備，即獻池居師。復化堂于池上，池尋涸，遂成伽藍。相承住持者八十七人，雄殿傑閣，奕世莊嚴。至萬曆間，大殿傾<span class='corr'>圮</span>，唯妙喜塔、龍王祠僅存焉。中吳居士沈太素公布金重建，落成于三十六年戊申。然貿材千里之外，道經<span class='corr'>揚</span>子、孟河，材幾失，人幾䘮。予聞艱苦為之涕零。及至雙溪驟雨，溪漲隨流飄入丘陵蓁莽間，轉運登山，費將十倍于材矣。念兹䟦涉，安得不預為之計耶？遂同桂庭上人，恭對龍神立誓，募緣置買本寺佳山四十畒，栽植柳杉五千柯，諒過五六十年可成梁棟矣。山高霧重，殿宇不堅，他日或修或造，材木資于本山，何其易哉！噫！今之視後，雖世殊事異，其難易可知。後之視今，雖不見其人，見其心亦將有感於栽松道者。</p>
</div>
<div class='div-other'><a id='mulu231' />
<p class='h2'>題化城慈門師募齋僧緣疏</p><p class="byline">宋奎光</p><p style="margin-left:0em;text-indent:2em">余嘗謂恢復難，而守成則尤難。昔光武以帝胄起，誅簒莽，非不稱一代中興令主。顧永平之政，綜核操切殊甚，向非章帝長者每事務從寛厚以矯枉救獘，則東京之業衰矣。嗟乎！守成豈易言哉！化城故宋宣禪師道塲，正德間為居民簒據，澹居毅然為請復之，舉徒眾未免雜霸。以故故址雖復，而人心未必盡悅。去冬澹居化去，難其主者本石吳先生，為請慈門住此。葢先是慈門以化城無佛，自吾虞山裝造大佛一尊供此，已是化城第一功臣。論功禪位法應慈門，而復德噐冲和，正如東漢所謂慈祥賢君，可與更化者，其為化城靈長可知矣！顧化城舊以接待得名，即今為往禮徑山者必由之路。二時飯食，慈門不能為無米之炊也，則不得不仰給于十方。善乎貞<span class='corr'>父</span>黃先生之言曰：「天下名山，佛之關中；大藏，佛之圖籍也。」今得化城為置藏之地，則既奄有關中，并獲圖籍矣！至于轉輸運粟，端在信施。即今朝魚暮梵且不能宿飽，則重繭而來者，枵然待食可知。佛說六波羅密檀施為先，眾生三毒輪廻，破慳第一。矧人命無常，一息不繼，都為長物。何不以有待之資，作無盡之福？伏願十方信心，念化城正中興之候，轉輸值告急之秋，隨力隨心，普為運濟，則恢復功臣不獨澹居與慈門已也。試觀雲水駢集禪悅飽滿，回向信施因果昭然。當必以吾言為不妄者，因為題其冊云。</p>
</div>
<div class='div-other'><a id='mulu232' />
<p class='h2'>《西方合論標註》䟦</p><p class="byline">喝石如奇<span class='note-inline'>(寒灰)</span></p><p style="margin-left:0em;text-indent:2em">往予攜郢中張明教，叅訪袁中郎先生。一日出《西方合論》相視，予驚歎其禪土合源，超絕樂邦諸典。從中有未甚了解者，隨請質先生，命明教標註其首。及持歸南中，每欲梓以度世而未就也。歲己未，海虞瞿元初終後，遺法財見施。予即就其靈前，許刻經十卷，薦其往生。適從吳門瑞光臥病，為憶前願，因檢付袁無涯，重為詮次讐校，而屬吾徒性成董其役，一以報袁先生法施之恩，一以了瞿元初施財之願。至於撰述之精詳，議論之卓越，是以明眼者自得之耳，予復何贅。</p>
</div></div>
<p class='juan'>徑山志卷之四</p>
</div><!-- end of div[@id='body'] -->
</body></html>