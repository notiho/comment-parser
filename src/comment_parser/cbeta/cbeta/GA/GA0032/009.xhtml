<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>徑山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu362' />
<div class='div-other'>
<p class='h1'>卷之九目錄</p>
<ul class="">
<li><p style="margin-left:2em">偈詠</p>

<ul class="">
<li><p style="margin-left:2em">契嵩一首</p>
</li>

<li><p style="margin-left:2em">道潜一首</p>
</li>

<li><p style="margin-left:2em">宗杲一首</p>
</li>

<li><p style="margin-left:2em">東山空二首</p>
</li>

<li><p style="margin-left:2em">道冲一首</p>
</li>

<li><p style="margin-left:2em">原肇六首</p>
</li>

<li><p style="margin-left:2em">行端三首</p>
</li>

<li><p style="margin-left:2em">砥平石一首</p>
</li>

<li><p style="margin-left:2em">祖銘七首</p>
</li>

<li><p style="margin-left:2em">智及一首</p>
</li>

<li><p style="margin-left:2em">僧聲二首</p>
</li>

<li><p style="margin-left:2em">宗泐六首</p>
</li>

<li><p style="margin-left:2em">明本四首</p>
</li>

<li><p style="margin-left:2em">仁行中一首</p>
</li>

<li><p style="margin-left:2em">梵琦七首</p>
</li>

<li><p style="margin-left:2em">栯堂益一首</p>
</li>

<li><p style="margin-left:2em">僧祥一首</p>
</li>

<li><p style="margin-left:2em">普莊五首</p>
</li>

<li><p style="margin-left:2em">文琇一首</p>
</li>

<li><p style="margin-left:2em">宗淨二首</p>
</li>

<li><p style="margin-left:2em">僧頃一首</p>
</li>

<li><p style="margin-left:2em">道衍一首</p>
</li>

<li><p style="margin-left:2em">曇讃一首</p>
</li>

<li><p style="margin-left:2em">僧珉二首</p>
</li>

<li><p style="margin-left:2em">僧鏡一首</p>
</li>

<li><p style="margin-left:2em">來復一首</p>
</li>

<li><p style="margin-left:2em">景隆一首</p>
</li>

<li><p style="margin-left:2em">祖福一首</p>
</li>

<li><p style="margin-left:2em">真可二首</p>
</li>

<li><p style="margin-left:2em">如空一首</p>
</li>

<li><p style="margin-left:2em">性冲二首</p>
</li>

<li><p style="margin-left:2em">龍大淵三首</p>
</li>

<li><p style="margin-left:2em">廣詢二首</p>
</li>

<li><p style="margin-left:2em">玄讃二首</p>
</li>

<li><p style="margin-left:2em">介軒雝一首</p>
</li>

<li><p style="margin-left:2em">德清四首</p>
</li>

<li><p style="margin-left:2em">月珠一首</p>
</li>

<li><p style="margin-left:2em">法乗四首</p>
</li>

<li><p style="margin-left:2em">法鎧四首</p>
</li>

<li><p style="margin-left:2em">圓澄一首</p>
</li>

<li><p style="margin-left:2em">廣化一首</p>
</li>

<li><p style="margin-left:2em">廣印十一首</p>
</li>

<li><p style="margin-left:2em">廣來七首</p>
</li>

<li><p style="margin-left:2em">圓信一首</p>
</li>

<li><p style="margin-left:2em">超宗三首</p>
</li>

<li><p style="margin-left:2em">大淑一首</p>
</li>

<li><p style="margin-left:2em">照初二首</p>
</li>

<li><p style="margin-left:2em">大惺一首</p>
</li>

<li><p style="margin-left:2em">自彥一首</p>
</li>

<li><p style="margin-left:2em">道衡一首</p>
</li>

<li><p style="margin-left:2em">廣澈一首</p>
</li>

<li><p style="margin-left:2em">廣燈一首</p>
</li>

<li><p style="margin-left:2em">大壑一首</p>
</li>
</ul></li>
</ul><p style="margin-left:0em;text-indent:2em">卷之九目錄終</p>
</div>
<p class='juan'>徑山志卷之九</p><p class="byline">汶上李燁然刪定</p><p class="byline">海陽徐文龍、鹿城陳[樊-大+心]德訂</p><p class="byline">虞山宋奎光輯</p>
<div class='div-other'><a id='mulu363' />
<p class='h1'>偈詠</p>
<div class='div-other'><a id='mulu364' /><p class="byline">契嵩<span class='note-inline'>(字仲靈，五言律一首)</span></p>
<div class='div-other'><a id='mulu365' />
<p class='h3'>題徑山寺</p>
<div class="lg regular" style="margin-left:0em;"><div class='lg-row'>翠拔羣山外　連天勢未休　雲迷飛鳥道　雨出古龍湫　僧在深雲定　香和杳靄浮</div>
<div class='lg-row'>人間游不到　一殿自清秋</div>
</div></div></div>
<div class='div-other'><a id='mulu366' /><p class="byline">道濳<span class='note-inline'>(別號參寥子，於潜人，七言律一首)</span></p>
<div class='div-other'><a id='mulu367' />
<p class='h3'>游徑山懷司馬才仲</p><p style="margin-left:0em;text-indent:0em;" class="lg-abnormal"><div class='lg-row'>柔桑蔽野麥初齊　布穀催晴雨一犂　略彴獨橫溪上下　薔薇亂發水東西</div>
<div class='lg-row'>重尋勝處追前賞　無復斯人手共携</div>
<div class='lg-row'>回首春風增感慨　綿蠻黃鳥更悲啼</div>
</p></div></div>
<div class='div-other'><a id='mulu368' /><p class="byline">宗杲<span class='note-inline'>(第十三代大慧禪師，字曇晦，宣州人，七言絕句一首)</span></p>
<div class='div-other'><a id='mulu369' />
<p class='h3'>寄無垢居士</p><p style="margin-left:0em;text-indent:0em;" class="lg-abnormal"><div class='lg-row'>上苑玉池方解凍　人間楊柳又垂春　山堂盡日焚香坐　常憶毗耶杜口人</div>
</p></div></div>
<div class='div-other'><a id='mulu370' /><p class="byline">東山空<span class='note-inline'>(氏里未詳，七言絕句二首)</span></p>
<div class='div-other'><a id='mulu371' />
<p class='h3'>送僧上徑山柬妙喜老子</p><p style="margin-left:0em;text-indent:0em;" class="lg-abnormal"><div class='lg-row'>大士昨來聞出世　阿師今日又登途　杖頭倘有閒田地　寄我山頭一[糸*氐]書</div>
</p><p style="margin-left:0em;text-indent:0em;" class="lg-abnormal"><div class='lg-row'>半幅全封一字無　莫嫌者也及之乎　還將昔日芭蕉語　冩作王公十道符</div>
</p></div></div>
<div class='div-other'><a id='mulu372' /><p class="byline">道冲<span class='note-inline'>(第三十五代癡絕禪師，武信人，偈一首)</span></p>
<div class='div-other'><a id='mulu373' />
<p class='h3'>朱居士化薑芋以實齋庖，因示之以偈</p><p style="margin-left:0em;text-indent:0em;" class="lg-abnormal"><div class='lg-row'>佛功德海不可量　有如虛空含眾像　園林衣食及臥具　作諸佛事隨所須</div>
<div class='lg-row'>薑芋為物雖甚㣲　能滅世間饑火苦　訥諸香積國土中　香氣周遍十方界</div>
<div class='lg-row'>乃至一切諸眾生　具有無邉佛功德</div>
<div class='lg-row'>佛之功德非有無　眾生心量亦如是</div>
<div class='lg-row'>而我現前諸衲子　實無能受所受心　檀波羅蜜眾上人　亦無能施所施者</div>
<div class='lg-row'>有無能所二俱遣　空之一字還非真</div>
<div class='lg-row'>是名為佛最㣲妙　世出世間難思議</div>
</p></div></div>
<div class='div-other'><a id='mulu374' /><p class="byline">原肇<span class='note-inline'>(第三十九代淮海禪師，通州人，五言、七言古律六首)</span></p>
<div class='div-other'><a id='mulu375' />
<p class='h3'>徑山天開圖畵</p>
<div class="lg regular" style="margin-left:0em;"><div class='lg-row'>幽澗㵼泠泠　千峯疉翠屏　曉雲開混沌　遠水接滄溟　松影揺禪榻　苔衣上淨瓶</div>
<div class='lg-row'>塵中夢不到　爭欲買丹青</div>
</div></div>
<div class='div-other'><a id='mulu376' />
<p class='h3'>徑山冬日</p>
<div class="lg regular" style="margin-left:0em;"><div class='lg-row'>東西兩徑幽　歳晚得周遊　壑雪隂猶在　溪雲凍不浮　鳥驚樵斧重　猨挂樹枝柔</div>
<div class='lg-row'>怕有梅花發　因行到水頭</div>
</div></div>
<div class='div-other'><a id='mulu377' />
<p class='h3'>喝石巖</p><p style="margin-left:0em;text-indent:0em;" class="lg-abnormal"><div class='lg-row'>皓首來迎宴坐師　山靈易地應俱胝　要知弘法回天力　但看精誠裂石時</div>
<div class='lg-row'>一徑蘚苔春寂莫　斷崖文字雨淋漓</div>
<div class='lg-row'>徘徊想象登雲處　風撼松杉萬壑悲</div>
</p></div>
<div class='div-other'><a id='mulu378' />
<p class='h3'>菖蒲田</p><p style="margin-left:0em;text-indent:0em;" class="lg-abnormal"><div class='lg-row'>一從神武挂冠纓　便入千峰適性情　已向耆英逃姓字　肯因楊柳作歌行</div>
<div class='lg-row'>石田水冷菖蒲節　茅屋雲深薜荔榮</div>
<div class='lg-row'>白髮山僧知此意　時時來聽野泉聲</div>
</p></div>
<div class='div-other'><a id='mulu379' />
<p class='h3'>樹王</p><p style="margin-left:0em;text-indent:0em;" class="lg-abnormal"><div class='lg-row'>翠絲縝密赤心存　膚凑陵風溜雨皴　直節向時曾遇上　㣲荄率土莫非臣</div>
<div class='lg-row'>輪囷古栢空生蜀　偃蹇寒松枉仕秦</div>
<div class='lg-row'>瀑布青山堪帶礪　森森同見萬年春</div>
</p></div>
<div class='div-other'><a id='mulu380' />
<p class='h3'>上淛翁和尚</p>
<div class="lg regular" style="margin-left:0em;"><div class='lg-row'>凌霄峰頂極高寒　中有高人把釣竿　萬里江湖未歸客　滿天風雨獨凭欄</div>
<div class='lg-row'>醫和世遇肱三折　慈氏門開指一彈　管領梅花春有意　免教回首望長安</div>
</div></div></div>
<div class='div-other'><a id='mulu381' /><p class="byline">行端<span class='note-inline'>(第四十八代元叟禪師，臨海人，五、七言古三首)</span></p>
<div class='div-other'><a id='mulu382' />
<p class='h3'>題徑山（二首）</p><p style="margin-left:0em;text-indent:0em;" class="lg-abnormal"><div class='lg-row'>昔人弘法動天庭　此地因垂萬古名　龍抱雨雲歸洞府　鵬搏山島壯江城</div>
<div class='lg-row'>先秋每覺巖風冷　未曉常觀海日明</div>
<div class='lg-row'>玉局詩鐫舊貞石　至今苔蘚不曾生</div>
</p>
<div class="lg regular" style="margin-left:0em;"><div class='lg-row'>曲曲灣灣水　重重疊疊山　水流雙徑畔　山在半天間　九夏凉偏甚　三秋暖尚慳</div>
<div class='lg-row'>龍潭因作寺　今古共躋攀</div>
</div></div>
<div class='div-other'><a id='mulu383' />
<p class='h3'>趙、李、倪三居士建凌霄會求贈</p><p style="margin-left:0em;text-indent:2em">雙徑在吳淛，實為山之雄。天目如屏擁其北，錢塘如練紆其東，其東重巒疊巘不知幾千萬數？但見五峰秀色，崷崒摩青空。下有䟦難娑竭神龍之窟，上有覩史夜摩之宮。晴雲暖靄生巖松，朝開暮合無終窮。祖師據之，而鞭麟笞鳳；<span class='corr'>靈</span>物依之，而給雨支風。叅玄上士由之，洞森羅寳印，明萬象真宗。納須彌于芥子，卷法界於鍼鋒，皆本源自性之常分，且非妙用并神通。諸上善人，登此山預此會者，境由心攝，事得理融。治生產業，皆與實相不相違背。儼然如鹿苑、鷲嶺，覩紫金光聚於百千萬人天之中。說法至今猶未散，天花如雨飄空濛。噫！四生紛擾兮，白<span class='corr'>雲</span>蒼狗儵變滅；五欲驅馳兮，驚濤駭浪常撞舂。苟非氷懷雪慮，而棲禪于此地兮，其將曷從？</p>
</div></div>
<div class='div-other'><a id='mulu384' /><p class="byline">砥平石<span class='note-inline'>(未詳，七言律一首)</span></p>
<div class='div-other'><a id='mulu385' />
<p class='h3'>送藴藏主省徑山元叟和尚</p><p style="margin-left:0em;text-indent:0em;" class="lg-abnormal"><div class='lg-row'>山頭老漢八十一　如此東南大法城　雙髩又添新歳白　片言能使古風清</div>
<div class='lg-row'>為人不用擊虎術　養子寧忘䑛犢情</div>
<div class='lg-row'>明月堂前坐深夜　餘光分得到長庚</div>
</p></div></div>
<div class='div-other'><a id='mulu386' /><p class="byline">祖銘<span class='note-inline'>(第五十一代古鼎禪師，五言古七首)</span></p>
<div class='div-other'><a id='mulu387' />
<p class='h3'>宿徑山娑羅林（二首）</p>
<div class='div-other'><a id='mulu388' /><p style="margin-left:0em;text-indent:0em;" class="lg-abnormal"><div class='lg-row'>高齋宿層巒　無眠振衣起　歷歷夜方悄　婉婉情自美　濃露濯桂花　清香襲庭几</div>
<div class='lg-row'>林曠鳴籟隱　空淨停雲徒　萬事坐若遺　靜極到天理</div>
<div class='lg-row'>舉目注秋江　凉月薄如水</div>
</p></div>
<div class='div-other'><a id='mulu389' />
<p class='h4'>其二</p>
<div class="lg regular" style="margin-left:0em;"><div class='lg-row'>閒宵散積抱　淡然得心妙　蛩冷暗響流　燈靜寒光掉　星河累明滅　崖溜落淵奥</div>
<div class='lg-row'>林風來朋朋　吹我形影弔　浩歌弄明月　高樓入清照</div>
</div></div></div>
<div class='div-other'><a id='mulu390' />
<p class='h3'>堆珠峰</p><p style="margin-left:0em;text-indent:0em;" class="lg-abnormal"><div class='lg-row'>天勢下凌霄　坐使萬壑趨　元氣結巒岫　狀此大寶珠　翊殿護釋梵　鐘鼓殷八區</div>
</p></div>
<div class='div-other'><a id='mulu391' />
<p class='h3'>大人峰</p><p style="margin-left:0em;text-indent:0em;" class="lg-abnormal"><div class='lg-row'>五髻上雲雨　鎮踞何春容　具此大人相　題為大人峰　偉哉天地間　萬象同擴充</div>
</p></div>
<div class='div-other'><a id='mulu392' />
<p class='h3'>鵬搏峰</p><p style="margin-left:0em;text-indent:0em;" class="lg-abnormal"><div class='lg-row'>峰勢來大鵬　鼓此垂天翼　培風本無待　適兹造化力　何須問天池　在在六月息</div>
</p></div>
<div class='div-other'><a id='mulu393' />
<p class='h3'>宴坐峰</p><p style="margin-left:0em;text-indent:0em;" class="lg-abnormal"><div class='lg-row'>杉松太古色　不別春與冬　道人此宴坐　一念萬劫融　不特座燈王　等了諸法空</div>
</p></div>
<div class='div-other'><a id='mulu394' />
<p class='h3'>朝陽峰</p><p style="margin-left:0em;text-indent:0em;" class="lg-abnormal"><div class='lg-row'>二儀開幽漠　日月臨下土　萬物麗高明　此峰正當午　堂堂大聖人　兩眼空寰宇</div>
</p></div></div>
<div class='div-other'><a id='mulu395' /><p class="byline">智及<span class='note-inline'>(第五十三代以中禪師，蘇州人，七言律一首)</span></p>
<div class='div-other'><a id='mulu396' />
<p class='h3'>次韵賀象原禪師遷徑塢</p><p style="margin-left:0em;text-indent:0em;" class="lg-abnormal"><div class='lg-row'>萬仞龍門奏凱歸　山頭魚躍井塵飛　生機透脫空諸有　妙用縱橫顯眾㣲</div>
<div class='lg-row'>四海叢林師望重　三台人物曉星稀</div>
<div class='lg-row'>祖翁塔所能延老　擬辦遮寒布衲衣</div>
</p></div></div>
<div class='div-other'><a id='mulu397' /><p class="byline">僧聲<span class='note-inline'>(字九臯，七言律二首)</span></p>
<div class='div-other'><a id='mulu398' />
<p class='h3'>次韵寄徑山以中和尚</p></div>
<div class='div-other'><a id='mulu399' /><p style="margin-left:0em;text-indent:0em;" class="lg-abnormal"><div class='lg-row'>山川樓觀總丘墟　雙徑還成化佛居　四海重修輿地起　群龍仍護梵天書</div>
<div class='lg-row'>野猿拱筆詩成後　玉女焚香定起餘</div>
<div class='lg-row'>大覺昔承天子詔　解知山體本如如</div>
</p></div>
<div class='div-other'><a id='mulu400' />
<p class='h3'>其二</p><p style="margin-left:0em;text-indent:0em;" class="lg-abnormal"><div class='lg-row'>東南地上絕尊榮　國一重來更有情　一院秋風蘿蔔老　滿山風雨苾蒭生</div>
<div class='lg-row'>他方弟子來傳法　上國公卿盡慕名</div>
<div class='lg-row'>繞繞花雲圍宴坐　予生自愧老于行</div>
</p></div></div>
<div class='div-other'><a id='mulu401' /><p class="byline">宗泐<span class='note-inline'>(第五十五代季潭禪師，台州人，律古絕六首)</span></p>
<div class='div-other'><a id='mulu402' />
<p class='h3'>曉晴流止亭看巖下眠雲</p><p style="margin-left:0em;text-indent:0em;" class="lg-abnormal"><div class='lg-row'>非烟非霧曉濛濛　萬象都歸一氣中　深似海時初歇雨　白於綿處不隨風</div>
<div class='lg-row'>得閒漸有還鄉意　偃臥寧無澤物功</div>
<div class='lg-row'>亭際老僧來倚檻　只疑下界頓成空</div>
</p></div>
<div class='div-other'><a id='mulu403' />
<p class='h3'>法華寺山房為曇公賦</p><p style="margin-left:0em;text-indent:0em;" class="lg-abnormal"><div class='lg-row'>山房白日靜　政對五蓮峰　猿坐沼邉石　鶴巢簷外松　閒門無客到　深徑有雲封</div>
<div class='lg-row'>坐冷千林雨　香殘半夜鐘　道情甘澹泊　身計得從容</div>
<div class='lg-row'>莫戀一枝穩　鳥飛無定蹤</div>
</p></div>
<div class='div-other'><a id='mulu404' />
<p class='h3'>長偈送印無相還徑山重蓋國一祖師塔院，兼簡海印老叔和尚</p><p style="margin-left:0em;text-indent:0em;" class="lg-abnormal"><div class='lg-row'>來無所從　信脚踏斷槎枒峰　去無所至　一口吸盡龍淵水</div>
<div class='lg-row'>不來不去又如何　機先勘破迦葉波　須彌卓　海水立　木童拍　石女歌</div>
<div class='lg-row'>道人本來無所住　一種平懷仍舊去　喝石巖前架樓閣　井底蓬塵話重舉</div>
<div class='lg-row'>有為法與無為法　體用全彰元不別</div>
<div class='lg-row'>國一高風天下聞　徑塢禪叢冠吳越　昔我峰頭繼席時　忍見祖塔何欹危</div>
<div class='lg-row'>道人不日還舊規　森羅萬象同掀眉</div>
<div class='lg-row'>方丈老人今碩匠　雲月谿山遠相望　不學江西馬[竺-二+欺]箕　千里令人寄圓相</div>
</p></div>
<div class='div-other'><a id='mulu405' />
<p class='h3'>寄徑山南石禪師退居大安</p>
<div class='div-other'><a id='mulu406' /><p style="margin-left:0em;text-indent:0em;" class="lg-abnormal"><div class='lg-row'>徑塢荒凉正下秋　老師砥柱屹中流　一新門戶龍神喜　何事匆匆即退休</div>
</p></div>
<div class='div-other'><a id='mulu407' /><p style="margin-left:0em;text-indent:0em;" class="lg-abnormal"><div class='lg-row'>竹箆放下便抽身　妙喜庵頭去結隣　山上鯉魚打[跳-兆+孛]跳　誰知井底輥蓬塵</div>
</p></div>
<div class='div-other'><a id='mulu408' /><p style="margin-left:0em;text-indent:0em;" class="lg-abnormal"><div class='lg-row'>凌霄退席皷三撾　去住渾同眼底花　何日到京重敘舊　殷勤意不在香茶</div>
</p></div></div></div>
<div class='div-other'><a id='mulu409' /><p class="byline">明本<span class='note-inline'>(號中峰，錢塘人，讃四首附。)</span></p><p style="margin-left:0em;text-indent:2em"><span class='note-inline'>(元至治壬戌，行宣政院虚徑山席，強師主之。師不就，結茅中隹山終焉。)</span></p>

<div class='div-other'><a id='mulu410' />
<p class='h3'>密庵禪師</p><span class='note-inline'>(徑山二十五代)</span><p style="margin-left:0em;text-indent:0em;" class="lg-abnormal"><div class='lg-row'>投機以句　頂門廓徹　唯破沙盆　萬古一傑</div>
</p></div>
<div class='div-other'><a id='mulu411' />
<p class='h3'>無準佛鑑禪師</p><span class='note-inline'>(徑山三十四代)</span><p style="margin-left:0em;text-indent:0em;" class="lg-abnormal"><div class='lg-row'>用文武火　行密化周　鳳毛麟角　一網齊收</div>
</p></div>
<div class='div-other'><a id='mulu412' />
<p class='h3'>晦機熈禪師</p><span class='note-inline'>(徑山四十六代)</span>
<div class="lg regular" style="margin-left:0em;"><div class='lg-row'>面如臨濟三角　心似妙喜空廓　坐斷大雄峰　高踞慧日閣</div>
<div class='lg-row'>自徑山而至仰山　肻受尊卑之<span class='corr'>束</span>縛　是風動旙動心動　黑漆竹箆難湊泊</div>
</div></div>
<div class='div-other'><a id='mulu413' />
<p class='h3'>虛谷陵禪師</p><span class='note-inline'>(徑山四十七代)</span>
<div class="lg regular" style="margin-left:0em;"><div class='lg-row'>面冷如鐵　髪白如雪　起集雲萬古法幢　追凌霄三世遺業</div>
<div class='lg-row'>奔走象龍　掃空魔孽　佛祖不敢正視　天人咸被慈攝</div>
<div class='lg-row'>我嘗隔嶺望餘光　惟見曇華開五葉</div>
</div></div></div>
<div class='div-other'><a id='mulu414' /><p class="byline">仁行中<span class='note-inline'>(未詳，七言律一首)</span></p>
<div class='div-other'><a id='mulu415' />
<p class='h3'>次韵象原懷徑山</p><p style="margin-left:0em;text-indent:0em;" class="lg-abnormal"><div class='lg-row'>蒼蒼喬木五峰齊　十載江湖憶舊棲　丘壑芝蘭香霧裏　金銀樓閣彩雲低</div>
<div class='lg-row'>秋風悵望遼天鶴　夜雨悲凉塚上雞</div>
<div class='lg-row'>但得閒身各安徤　會尋石壁洒新題</div>
</p></div></div>
<div class='div-other'><a id='mulu416' /><p class="byline">梵琦<span class='note-inline'>(字楚石，象山人，五、七言古律七首)</span></p>
<div class='div-other'><a id='mulu417' />
<p class='h3'>送徑山空維那</p><p style="margin-left:0em;text-indent:0em;" class="lg-abnormal"><div class='lg-row'>井底蓬塵山上鯉　大家坐聽爐邉水　三登九到不惺惺　少室誰云有皮髓</div>
<div class='lg-row'>此事將心謾度量　山河為汝長敷揚</div>
<div class='lg-row'>虚空開口笑不已　露柱燈籠爭放光　興化打克賔　叢林俱鼎沸</div>
<div class='lg-row'>須是金毛獅子兒　一聲哮吼吒沙地</div>
</p></div>
<div class='div-other'><a id='mulu418' />
<p class='h3'>題徑山</p><p style="margin-left:0em;text-indent:0em;" class="lg-abnormal"><div class='lg-row'>五峰之勢欲東垂　當寺一峰如覆杯　高極上通聞笑語　斷崖終日見樓臺</div>
<div class='lg-row'>下方鳳舞千山去　絕頂龍分兩道來</div>
<div class='lg-row'>却憶坡仙三百載　壁間詩句逸風雷</div>
</p></div>
<div class='div-other'><a id='mulu419' />
<p class='h3'>送弘藏主還徑山兼柬西白首座</p><p style="margin-left:0em;text-indent:0em;" class="lg-abnormal"><div class='lg-row'>上上上　上到最高高處望　望見青山起白雲　雲山出沒如波浪</div>
<div class='lg-row'>大華藏海知幾重　重重圍繞凌霄峰　須彌絕頂只這是　耳聞迦葉敲金鐘</div>
<div class='lg-row'>百千萬億四天下　信手拈來無一把</div>
<div class='lg-row'>束作龜毛一管筆　經頭一字如何冩　冩得分明說得親　還他眼目人天人</div>
</p></div>
<div class='div-other'><a id='mulu420' />
<p class='h3'>送明禪人往叅徑山兼簡古鼎和尚</p><p style="margin-left:0em;text-indent:0em;" class="lg-abnormal"><div class='lg-row'>近離何處來　曾到此間否　不許俊衲僧　人前亂開口　天寧拄杖子　未免劈脊摟</div>
<div class='lg-row'>決不至三十　但打二十九　留一棒自喫　諸方若為剖</div>
<div class='lg-row'>凌霄老宗匠　管取橫點首　不是野干鳴　亦非獅子吼</div>
<div class='lg-row'>若人會此意　堪續牟尼後</div>
</p></div>
<div class='div-other'><a id='mulu421' />
<p class='h3'>送徑山英首座歸鄞</p><p style="margin-left:0em;text-indent:0em;" class="lg-abnormal"><div class='lg-row'>凌霄峰頭第一座　摩訶衍法曾明破　百非四句俱已離　白雪陽春有誰和</div>
<div class='lg-row'>直得含暉亭[跳-兆+孛]跳上梵天　東坡池吞却四明山</div>
<div class='lg-row'>驀然倒騎佛殿出門去　碁盤石徑苔痕斑　君不見寒山子歸太早　十年忘却來時道</div>
<div class='lg-row'>又不見明覺老無處討　十洲春盡花凋殘</div>
<div class='lg-row'>珊瑚樹林日杲杲</div>
</p></div>
<div class='div-other'><a id='mulu422' />
<p class='h3'>送徑山一藏主</p><p style="margin-left:0em;text-indent:0em;" class="lg-abnormal"><div class='lg-row'>一大藏教閒葛藤　盡大地人跳不出　夢庵本是竒衲子　夜半扶桑吐紅日</div>
<div class='lg-row'>拈起凌霄峰頂茶　却是洞庭湖上橘</div>
<div class='lg-row'>松風澗水自談玄　却笑區區論權實　權非權　實非實　白雲道個鉢羅娘　帶累兒孫空受屈</div>
</p></div>
<div class='div-other'><a id='mulu423' />
<p class='h3'>賀徑山永首座</p><p style="margin-left:0em;text-indent:0em;" class="lg-abnormal"><div class='lg-row'>摩訶衍法若為宣　五髻崢嶸高插天　一喝虚空成粉碎　重提佛祖舊因緣</div>
<div class='lg-row'>分明劍向眉間挂　豈得瓢從地上旋</div>
<div class='lg-row'>彈壓滿堂龍象眾　方知法社有英賢</div>
</p></div></div>
<div class='div-other'><a id='mulu424' /><p class="byline">栯堂益<span class='note-inline'>(未詳，七言律一首)</span></p>
<div class='div-other'><a id='mulu425' />
<p class='h3'>題徑山</p><p style="margin-left:0em;text-indent:0em;" class="lg-abnormal"><div class='lg-row'>攀蘿捫石上崔嵬　為訪名師特到來　碧眼望穿紅日際　青鞋蹋破白雲堆</div>
<div class='lg-row'>松濤振壑鳴天籟　瀑布春巖動地雷</div>
<div class='lg-row'>好境自然塵世別　何須海上覔蓬萊</div>
</p></div></div>
<div class='div-other'><a id='mulu426' /><p class="byline">僧祥<span class='note-inline'>(第五十九代止庵禪師，杭州人。)</span></p>
<div class='div-other'><a id='mulu427' />
<p class='h3'>題雨篷</p><p style="margin-left:0em;text-indent:0em;" class="lg-abnormal"><div class='lg-row'>巖頭茅屋兩三椽　寛窄其如一釣船　幾樹晴鴉晚來看　一谿春水雨中眠</div>
<div class='lg-row'>舊愁無復生心上　新句偏多到眼前</div>
<div class='lg-row'>吾亦平生釣竿手　菰蒲叢裏住多年</div>
</p></div></div>
<div class='div-other'><a id='mulu428' /><p class="byline">普莊<span class='note-inline'>(第六十代呆庵禪師，台州人，七言絕五首)</span></p>
<div class='div-other'><a id='mulu429' />
<p class='h3'>龍河遇敬庵禪師，出示塗毒和尚真跡，用韵為贈</p></div>
<div class='div-other'><a id='mulu430' /><p style="margin-left:0em;text-indent:0em;" class="lg-abnormal"><div class='lg-row'>箭鋒相直解南機　自是情忘取舍時　截斷從前閒露布　龜毛拈得笑掀眉</div>
</p></div>
<div class='div-other'><a id='mulu431' /><p style="margin-left:0em;text-indent:0em;" class="lg-abnormal"><div class='lg-row'>驀劄相逢笑日邉　布單欲賣不成錢　諸方徧歷渾閒事　佛祖原無一法傳</div>
</p></div>
<div class='div-other'><a id='mulu432' /><p style="margin-left:0em;text-indent:0em;" class="lg-abnormal"><div class='lg-row'>道情親密世情疎　方外交游個也無　笑索梅花寒共語　一輪明月伴清孤</div>
</p></div>
<div class='div-other'><a id='mulu433' /><p style="margin-left:0em;text-indent:0em;" class="lg-abnormal"><div class='lg-row'>遠隨彭蠡下揚州　一葉扁舟逐水浮　自斷神仙東海上　釣鰲誰復置金鈎</div>
</p></div>
<div class='div-other'><a id='mulu434' /><p style="margin-left:0em;text-indent:0em;" class="lg-abnormal"><div class='lg-row'>半生蹤跡水雲鄉　兩處曾陞演法堂　喜有睦州遺範在　閑房獨坐破䋲牀</div>
</p></div></div>
<div class='div-other'><a id='mulu435' /><p class="byline">文琇<span class='note-inline'>(第六十二代伯藴禪師，蘇州人，七言律一首)</span></p>
<div class='div-other'><a id='mulu436' />
<p class='h3'>敬菴禪師見訪北山松院敘舊次韵</p><p style="margin-left:0em;text-indent:0em;" class="lg-abnormal"><div class='lg-row'>承召修書蚤識翁　超然才調自堪從　泰山屼屼群峰繞　滄海茫茫萬派宗</div>
<div class='lg-row'>言謂有言成滯礙　妙知無妙絕研窮</div>
<div class='lg-row'>近蒙遠訪吳城裏　拍手松間一笑同</div>
</p></div></div>
<div class='div-other'><a id='mulu437' /><p class="byline">宗淨<span class='note-inline'>(第六十五代月江禪師，金華人，七言絕二首)</span></p>
<div class='div-other'><a id='mulu438' />
<p class='h3'>京師問徑山之勝，老子倦荅示之以偈</p><p style="margin-left:0em;text-indent:0em;" class="lg-abnormal"><div class='lg-row'>天下叢林數徑山　貞珉墨跡枕高寒　苔封文字迷消息　錯雜從教着眼看</div>
</p></div>
<div class='div-other'><a id='mulu439' />
<p class='h3'>退居東堂偈</p><p style="margin-left:0em;text-indent:0em;" class="lg-abnormal"><div class='lg-row'>坐斷凌霄已十年　匡宗論道只隨緣　於今休去便休去　嘯月眠風樂自然</div>
</p></div></div>
<div class='div-other'><a id='mulu440' /><p class="byline">僧頃<span class='note-inline'>(第六十七代西疇禪師，會稽人，七言律一首)</span></p>
<div class='div-other'><a id='mulu441' />
<p class='h3'>住徑山作</p><p style="margin-left:0em;text-indent:0em;" class="lg-abnormal"><div class='lg-row'>千觔擔子上吾肩　道德荒蕪愧昔賢　得座披衣無法說　聮芳續燄有燈傳</div>
<div class='lg-row'>含暉亭古存餘景　喝石巖高藹瑞煙</div>
<div class='lg-row'>願汲龍淵一勺水　為雲為雨沃枯田</div>
</p></div></div>
<div class='div-other'><a id='mulu442' /><p class="byline">道衍<span class='note-inline'>(又名廣孝，字斯道，蘇州人，七言古一首)</span></p>
<div class='div-other'><a id='mulu443' />
<p class='h3'>琇公禪師新命住持徑山，無以為贈，賦詩以駕之</p><p style="margin-left:0em;text-indent:0em;" class="lg-abnormal"><div class='lg-row'>徑山主席非公誰　山靈但恨公來遲　今年山中王氣回　公忽自至逢其時</div>
<div class='lg-row'>凌霄峰頭日杲杲　喝石巖畔風披披</div>
<div class='lg-row'>陞堂提唱第一義　緇白圍繞如春熙　當年國一心為喜　宜與諸老相追隨</div>
<div class='lg-row'>諸天散花無路入　老龍獻供伸鬚眉</div>
<div class='lg-row'>碁盤石剝舊苔蘚　洗硯池發青漣漪　僧殘屋老固非昔　入門尚見穹然碑</div>
<div class='lg-row'>坐看檀越施金粟　飛樓湧殿重維持</div>
<div class='lg-row'>嗟余老病不出月　終日兀坐如蹲鴟　安得乗雲到山頂　援筆再和蘇公詩</div>
</p></div></div>
<div class='div-other'><a id='mulu444' /><p class="byline">曇讃<span class='note-inline'>(號雲隱，讃一首附。)</span></p>
<div class='div-other'><a id='mulu445' />
<p class='h3'>讃月江和尚</p>
<div class="lg regular" style="margin-left:0em;"><div class='lg-row'>神定氣冲　言雄貌偉　擊拂一下　大海截流　咳唾一聲　須彌粉碎</div>
<div class='lg-row'>衲子師模　佛祖骨髓　文淵閣下　道動天顔　喝石巖前　名尊地位</div>
<div class='lg-row'>夫是之謂正庵和尚之的傳　妙喜七葉之華裔也</div>
</div></div></div>
<div class='div-other'><a id='mulu446' /><p class="byline">僧珉<span class='note-inline'>(第七十九代石窗禪師，律古二首)</span></p>
<div class='div-other'><a id='mulu447' />
<p class='h3'>題大安東谿草堂</p><p style="margin-left:0em;text-indent:0em;" class="lg-abnormal"><div class='lg-row'>愛爾東谿草堂靜　幾廻相過却忘還　牕含斜日吳山紫　門掩落花春蘚斑</div>
<div class='lg-row'>問字船來虚載酒　濯纓歌罷每凭欄</div>
<div class='lg-row'>忙忙奔走紅塵客　飛夢何曾到此間</div>
</p></div>
<div class='div-other'><a id='mulu448' />
<p class='h3'>讃達磨祖師</p>
<div class="lg regular" style="margin-left:0em;"><div class='lg-row'>臊臭老皮膿　靣黑腸似漆　萬里見蕭王　覿靣道不識　打落當門齒　少林去靣壁</div>
<div class='lg-row'>癡癡坐九年　着甚麽死急　吁　若不是神光眼有䈥　千古萬古成狼藉</div>
</div></div></div>
<div class='div-other'><a id='mulu449' /><p class="byline">僧鏡<span class='note-inline'>(第八十代月林禪師，杭州人，七言古一首)</span></p>
<div class='div-other'><a id='mulu450' />
<p class='h3'>贈琳座元職滿解回嘉禾漏澤寺住持</p><p style="margin-left:0em;text-indent:0em;" class="lg-abnormal"><div class='lg-row'>五髻山高竒更絕　湧殿飛樓人境別　白雲巖際宿層層　澗底泉聲鳴决决</div>
<div class='lg-row'>上人揚錫扣我門　風月平分情更悅</div>
<div class='lg-row'>山頭鯉躍井塵飛　密密機鋒如電掣　含暉亭上望晴川　鬱鬱蒼松挺寒節</div>
<div class='lg-row'>明朝拂袖賦歸歟　嘉禾舊隱存高潔</div>
</p></div></div>
<div class='div-other'><a id='mulu451' /><p class="byline">來復<span class='note-inline'>(號見心，五言律一首)</span></p>
<div class='div-other'><a id='mulu452' />
<p class='h3'>宿徑山天瑞院次虞伯生韵</p>
<div class="lg regular" style="margin-left:0em;"><div class='lg-row'>佛屋凌霄見　僧鐘隔水聞　石苔留虎跡　山氣動龍文　鉢自諸天送　燈從白日分</div>
<div class='lg-row'>東游共清賞　猿鶴每為群</div>
</div></div></div>
<div class='div-other'><a id='mulu453' /><p class="byline">景隆<span class='note-inline'>(號空谷，五言古一首)</span></p>
<div class='div-other'><a id='mulu454' />
<p class='h3'>送僧歸徑山</p>
<div class="lg regular" style="margin-left:0em;"><div class='lg-row'>侍者叅得禪　日輪正卓午　頑石盡點頭　木人齊起舞　却笑老南陽　三喚成露布</div>
<div class='lg-row'>歸去凌霄峰　抹過途中句　更有轉身着　子當自會去</div>
</div></div></div>
<div class='div-other'><a id='mulu455' /><p class="byline">祖福<span class='note-inline'>(號谷泉，七言律一首)</span></p>
<div class='div-other'><a id='mulu456' />
<p class='h3'>禮佛日大師塔</p><p style="margin-left:0em;text-indent:0em;" class="lg-abnormal"><div class='lg-row'>振衣獨上大鵬峰　雲磴迢迢軼紫空　力借扶搖搏曠漢　自臨縹緲挾長風</div>
<div class='lg-row'>重崖尚接源泉遠　喬木常懸海日紅</div>
<div class='lg-row'>逈立千山春欲暮　石牀花雨正濛濛</div>
</p></div></div>
<div class='div-other'><a id='mulu457' /><p class="byline">真可<span class='note-inline'>(字達觀，吳江人，七言古絕二首)</span></p>
<div class='div-other'><a id='mulu458' />
<p class='h3'>登徑山作</p><p style="margin-left:0em;text-indent:0em;" class="lg-abnormal"><div class='lg-row'>天上富貴人間慕　人間富貴天上唾　從來唯有達道人　天上人間都覷破</div>
<div class='lg-row'>楖栗一條橫瘦肩　窮山深水不知年</div>
<div class='lg-row'>兩丸日月誰抛擲　滄海桑田幾變遷　君不見　崑崙腹　飛來江淛號天目</div>
<div class='lg-row'>一枝揺擺向東溟　怒馬方馳忽頓伏　雙徑縈廻雲霧深　五峰盤踞星辰簇</div>
<div class='lg-row'>天所作　地所藏　待人而興名始揚</div>
<div class='lg-row'>欽師一受龍神施　深湫漲為行道塲　道成德厚動天子　王侯奔走為金湯</div>
<div class='lg-row'>須信開池非待月　池成水滿月自光</div>
<div class='lg-row'>又不見　幽巖樹　歷盡嚴霜春未遇　一旦陽和驀地來　嬌花嫩蕋分相附</div>
<div class='lg-row'>自唐來　至于今　煙霞朝市幾浮沉</div>
<div class='lg-row'>何事東風撼塔鈴　殘紅流水澹人心　龍與蛇　無常居　山頭老漢八十餘</div>
<div class='lg-row'>夜叉佛靣振家聲　正令當陽肯讓渠</div>
<div class='lg-row'>白兎蹤　靈雞塚　暖足功高報曉勇　豈可人為萬物靈　逢緣不布菩提種</div>
<div class='lg-row'>放生池　金蓮開　異香時復染樓臺</div>
<div class='lg-row'>㣲風閒吹石上松　定裏初驚聲若雷　聲與色　休妄測　眼聞耳見不可即</div>
<div class='lg-row'>兩者既然法法同　凡夫作佛無多力　怪底獃郎業垢昏　青天白日生疑惑</div>
<div class='lg-row'>石解喝　螺解活　情與無情一機栝</div>
<div class='lg-row'>試將輕線石下牽　橫來豎去皆通達　螺既死　仍復生　百沸鍋中別路行</div>
<div class='lg-row'>若人於此知消息　劫火毘嵐一任烹</div>
<div class='lg-row'>且拈小　喻其大　了得頭頭本非昧　前朝後代祖師禪　善解施為何利害</div>
<div class='lg-row'>趙州狗　無佛性　相逢舉著誰不病</div>
<div class='lg-row'>一朝徹底忽掀翻　救却瞿曇窮性命　一大事　饒將相　管取懸知弄不上</div>
<div class='lg-row'>非是欽師惑亂人　情斷輸他本色匠</div>
<div class='lg-row'>子房謀　淮隂功　楚漢爭雄春夢中　沙飛何處鳴刀斗　醒來自笑兩成空</div>
<div class='lg-row'>這空相　元清淨　無邉劫海虚明鏡　一㣲涉動太山崩　今古紛紛憎愛柄</div>
<div class='lg-row'>莫若早　直下休　千頭萬緒付溪流</div>
<div class='lg-row'>明月池邉趺坐時　雲空臺殿自清秋　嗟祖道　轉荒凉　狐兎成群白日狂</div>
<div class='lg-row'>三衣瓦鉢是何物　[婬-壬+(工/山)]房酒肆較低昻</div>
<div class='lg-row'>山林勝　無過此　絕頂纔登收眾美　淛江濤接海門潮　觀音舌相拖牀被</div>
<div class='lg-row'>大慧老　慈悲好　白雲却許紅帬掃</div>
<div class='lg-row'>遊人若怪烟花迷　敢保先生未聞道　迷在我　不在人　境緣逆順䧟根塵</div>
<div class='lg-row'>逈脫根塵光獨露　閒花野草大家春</div>
<div class='lg-row'>聊蹔遊　未能留　阿誰追我雙溪頭　孤燈達旦話疇昔　臨別甄陶情更綢</div>
<div class='lg-row'>丈夫脚　肯閒蹋　蓮花藏板期永納　分付山靈善護持　萬古蒼生無畏塔</div>
</p></div>
<div class='div-other'><a id='mulu459' />
<p class='h3'>弔千松得法師</p><p style="margin-left:0em;text-indent:0em;" class="lg-abnormal"><div class='lg-row'>茫茫宇宙總他鄉　像季驚摧正法幢　南望江梅愁不盡　千松深處落寒香</div>
</p></div></div>
<div class='div-other'><a id='mulu460' /><p class="byline">如空<span class='note-inline'>(字無趣，秀水人。)</span></p>
<div class='div-other'>
<p class='h3'>徑山竹箆子<a id='mulu461' /></p><p style="margin-left:0em;text-indent:0em;" class="lg-abnormal"><div class='lg-row'>探竿在手任施為　那管人間是與非　總使這僧能脫略　好生認取不饒伊</div>
</p></div></div>
<div class='div-other'><a id='mulu462' /><p class="byline">性冲<span class='note-inline'>(字無幻，秀水人，古律二首)</span></p>
<div class='div-other'><a id='mulu463' />
<p class='h3'>題徑山植樹行者</p><p style="margin-left:0em;text-indent:0em;" class="lg-abnormal"><div class='lg-row'>劫初有樹名菩提　般若榦兮金剛枝　不滋雨露宛自茂　累經扳折顏無移</div>
<div class='lg-row'>有一道人親㧞得　無隂陽地深培植</div>
<div class='lg-row'>雲蒸水發摩尼香　日炙風吹太古色　道人得之宜自保　頃刻莫交藤蔓繞</div>
<div class='lg-row'>元非智藥移將來　不識這株何處討</div>
<div class='lg-row'>道人保之宐自重　不與千林萬林共　常將智慧水溉根　莫被八風輕撼動</div>
<div class='lg-row'>道人重之宜自固　迦文昔日曾為坐</div>
<div class='lg-row'>不離自己脚跟邉　日用森森靡不露　道人固之宜自悟　莫弄閒條功不數</div>
<div class='lg-row'>抱根守節到春深　自有枝頭香果墮</div>
</p></div>
<div class='div-other'><a id='mulu464' />
<p class='h3'>徑山回至圓明禪院關居</p>
<div class="lg regular" style="margin-left:0em;"><div class='lg-row'>歳暮下空碧　來棲湖上關　八風門外撼　一竅個中圓　白日誰為伴　黃昏我獨眠</div>
<div class='lg-row'>通宵今古意　都在寂寥間</div>
</div></div></div>
<div class='div-other'><a id='mulu465' /><p class="byline">龍大淵<span class='note-inline'>(未詳，七言律三首)</span></p>
<div class='div-other'><a id='mulu466' />
<p class='h3'>明月堂</p><p style="margin-left:0em;text-indent:0em;" class="lg-abnormal"><div class='lg-row'>明月堂開似廣寒　八牕瀟洒出雲端　碧天㵼作琉璃鏡　滄海飛來白玉盤</div>
<div class='lg-row'>金粟界中香冉冉　水晶簾外影團團</div>
<div class='lg-row'>清心肝膽誰能共　獨倚天街十二欄</div>
</p></div>
<div class='div-other'><a id='mulu467' />
<p class='h3'>含暉亭</p><p style="margin-left:0em;text-indent:0em;" class="lg-abnormal"><div class='lg-row'>亭亭逈出千峰上　絕頂青蒼世罕聞　畫棟浮嵐開曉日　彤簷新霽逗春雲</div>
<div class='lg-row'>谷中虎豹皆能變　天上鵉皇本不羣</div>
<div class='lg-row'>拄笏何人瞻氣爽　拂衣唯我出塵氛</div>
</p></div>
<div class='div-other'><a id='mulu468' />
<p class='h3'>凌霄閣</p><p style="margin-left:0em;text-indent:0em;" class="lg-abnormal"><div class='lg-row'>脚蹋玲瓏上木天　此身如在第三禪　重重樓閣香雲合　一一山河帝網懸</div>
<div class='lg-row'>玉輦曾扶雙鳳下　珠宮只帶六鰲連</div>
<div class='lg-row'>眉山學士今何在　彩筆題詩百代傳</div>
</p></div></div>
<div class='div-other'><a id='mulu469' /><p class="byline">廣詢<span class='note-inline'>(字明宗，古律二首)</span></p>
<div class='div-other'><a id='mulu470' />
<p class='h3'>登徑山次蘇長公韵</p><p style="margin-left:0em;text-indent:0em;" class="lg-abnormal"><div class='lg-row'>生平長作天涯客　不愛城中愛山色　雙徑路出古臨安　野竹流泉清到骨</div>
<div class='lg-row'>堦前萬壑雲不蒸　峰頭九月秋搏鷹</div>
<div class='lg-row'>霞標古寺苔封塔　一代高僧一代燈　高僧無去亦無至　月落屋梁誰得似</div>
<div class='lg-row'>秋風颯颯松影飄　且拭殘碑看文字</div>
</p></div>
<div class='div-other'><a id='mulu471' />
<p class='h3'>徑山看竹</p><p style="margin-left:0em;text-indent:2em"><span class='note-inline'>(徑山之竹勝于他山，而徑塢火衖尤勝。)</span></p>

<div class="lg regular" style="margin-left:0em;"><div class='lg-row'>處處幽篁裏　迢迢不厭行　亂山全託影　深徑獨含情　織翠搏秋色　調水弄夜聲</div>
<div class='lg-row'>相看潭上水　歷歷共君清</div>
</div></div></div>
<div class='div-other'><a id='mulu472' /><p class="byline">玄讃<span class='note-inline'>(號北厓，五、七言律二首)</span></p>
<div class='div-other'><a id='mulu473' />
<p class='h3'>贈梅菴</p><p style="margin-left:0em;text-indent:0em;" class="lg-abnormal"><div class='lg-row'>古梅深處結禪龕　地位孤高懶訪叅　群玉山中閒宰相　蕋珠宮裏老瞿曇</div>
<div class='lg-row'>翠禽啼早春先得　白鶴歸遲雪正酣</div>
<div class='lg-row'>僵臥閒門寒徹骨　了無殘夢到城南</div>
</p></div>
<div class='div-other'><a id='mulu474' />
<p class='h3'>贈玉峰</p><p style="margin-left:0em;text-indent:0em;" class="lg-abnormal"><div class='lg-row'>友公棲隱地　千仞玉為峰　瑞氣清吟骨　溫光長道容　益知精進力　更見琢磨功</div>
<div class='lg-row'>倒影蛟潭淨　歸雲鳥道通　瑶泉流雪乳　瓊樹壓玲瓏</div>
<div class='lg-row'>丹閣漫霄逈　明霞拂石重　卓然雙徑處　秀出玉芙蓉</div>
<div class='lg-row'>甘露心嘗潤　靈芝地本空　威儀真有鳳　磅礴豈無龍</div>
<div class='lg-row'>法鼓鳴峰下　天花點座中　袈裟含佛日　杖錫振宗風</div>
<div class='lg-row'>慧劒凝神秀　籠燈閟劫紅　禪翁初出定　頓屐散行蹤</div>
<div class='lg-row'>回首浮塵世　人間萬事慵</div>
</p></div></div>
<div class='div-other'><a id='mulu475' /><p class="byline">介軒雝<span class='note-inline'>(七言律一首)</span></p>
<div class='div-other'><a id='mulu476' />
<p class='h3'>題徑山</p><p style="margin-left:0em;text-indent:0em;" class="lg-abnormal"><div class='lg-row'>五髻縈環紫翠連　叅差樓閣冠層巔　安禪人去惟開石　聽法龍移或在淵</div>
<div class='lg-row'>萬頃白雲來上界　四時花雨集諸天</div>
<div class='lg-row'>四禪不動人間頂　下視雙輪日月旋</div>
</p></div></div>
<div class='div-other'><a id='mulu477' /><p class="byline">德清<span class='note-inline'>(號憨山，南京人，七言律絕四首)</span></p>
<div class='div-other'><a id='mulu478' />
<p class='h3'>登凌霄峰</p><p style="margin-left:0em;text-indent:0em;" class="lg-abnormal"><div class='lg-row'>獨上高峰倚杖藜　侵人空翠轉凄迷　西來二目如鵬翼　東去千山似馬蹄</div>
<div class='lg-row'>巖壑久稱師子窟　山林終許象王棲</div>
<div class='lg-row'>我來欲說無生法　麈尾纔揮萬象低</div>
</p></div>
<div class='div-other'><a id='mulu479' />
<p class='h3'>示徑山靜主</p><p style="margin-left:0em;text-indent:0em;" class="lg-abnormal"><div class='lg-row'>電光石火豈為真　瞥地相逢未可親　若是本來消息斷　大千隨處現全身</div>
</p></div>
<div class='div-other'><a id='mulu480' />
<p class='h3'>示若野禪人從黃梅走南嶽復叅雙徑</p><p style="margin-left:0em;text-indent:0em;" class="lg-abnormal"><div class='lg-row'>遠從南嶽覔行蹤　喜得黃梅一線通　別向五峰相見處　萬山雪擁白頭翁</div>
</p></div>
<div class='div-other'><a id='mulu481' />
<p class='h3'>寄徑山廓菴堂主</p><p style="margin-left:0em;text-indent:0em;" class="lg-abnormal"><div class='lg-row'>雙徑單傳佛祖心　蒼崖翠竹古叢林　應知正令常新處　鐘鼓時宣妙法音</div>
</p></div></div>
<div class='div-other'><a id='mulu482' /><p class="byline">月珠<span class='note-inline'>(氏里未詳，七言律一首)</span></p>
<div class='div-other'><a id='mulu483' />
<p class='h3'>贈隱翠禪師</p><p style="margin-left:0em;text-indent:0em;" class="lg-abnormal"><div class='lg-row'>丹崖翠壁擁珠峰　境繞諸天世念空　竹舞朝陽騰彩鳳　泉流靈壑起神龍</div>
<div class='lg-row'>經開五藴心初淨　悟了三生日正中</div>
<div class='lg-row'>暫借禪林一棲息　還聞妙法倚蒼穹</div>
</p></div></div>
<div class='div-other'><a id='mulu484' /><p class="byline">法乘<span class='note-inline'>(號雪栢，吳江人，七言律四首)</span></p>
<div class='div-other'><a id='mulu485' />
<p class='h3'>贈澹居弟</p><p style="margin-left:0em;text-indent:0em;" class="lg-abnormal"><div class='lg-row'>衲僧皮骨瘦伶仃　看到山窮眼倍青　雙徑春深歸鳥倦　五峰花發過雲靈</div>
<div class='lg-row'>門高幾處開禪窟　地廣隨方設旅亭</div>
<div class='lg-row'>漏盡鐘鳴塵夢斷　薜蘿猿鶴正惺惺</div>
</p></div>
<div class='div-other'><a id='mulu486' />
<p class='h3'>化城</p><p style="margin-left:0em;text-indent:0em;" class="lg-abnormal"><div class='lg-row'>法宇沉埋幾百年　憑誰須復大因緣　狐狼遠遁連宵走　師象常遊趂日還</div>
<div class='lg-row'>鳥啄幽花分野供　僧持香飯共諸天</div>
<div class='lg-row'>會來總是慈悲力　滿貯靈文益後賢</div>
</p></div>
<div class='div-other'><a id='mulu487' />
<p class='h3'>大佛殿</p><p style="margin-left:0em;text-indent:0em;" class="lg-abnormal"><div class='lg-row'>佛堂虚廠逼諸天　疊嶂層樓積翠間　時有清風來萬竹　年無白衲出重關</div>
<div class='lg-row'>倚門下視千山落　轉徑遙聞一水傳</div>
<div class='lg-row'>佛法無多親薦取　鼻頭還被祖師穿</div>
</p></div>
<div class='div-other'><a id='mulu488' />
<p class='h3'>徑山招等慈師</p><p style="margin-left:0em;text-indent:2em"><span class='note-inline'>(等慈，名廣潤，雲棲高足，姓錢氏，長興人，附葬于常熟破山四高僧墓。)</span></p>
<p style="margin-left:0em;text-indent:0em;" class="lg-abnormal"><div class='lg-row'>半間茅屋暫容身　瓦竈茶爐事事真　漏月自憐簷角破　過雲却喜短牆新</div>
<div class='lg-row'>奈緣紫閣多留客　豈是青山不放人</div>
<div class='lg-row'>漠漠天涯誰作伴　諸天百鳥謾相親</div>
</p></div></div>
<div class='div-other'><a id='mulu489' /><p class="byline">法鎧<span class='note-inline'>(號澹居，江隂人，七言絕四首)</span></p>
<div class='div-other'><a id='mulu490' />
<p class='h3'>山居</p>
<div class='div-other'><a id='mulu491' /><p style="margin-left:0em;text-indent:0em;" class="lg-abnormal"><div class='lg-row'>為僧清淨住山中　憎愛是非念自空　冬日圍爐燒榾柮　春來帶雨種青松</div>
</p></div>
<div class='div-other'><a id='mulu492' /><p style="margin-left:0em;text-indent:0em;" class="lg-abnormal"><div class='lg-row'>重崖道士不朝天　山烏山花頗解禪　月到竹牕春夢曉　佛燈無燄竈無烟</div>
</p></div>
<div class='div-other'><a id='mulu493' /><p style="margin-left:0em;text-indent:0em;" class="lg-abnormal"><div class='lg-row'>雲月谿山處處同　莫將雲月又隨東　化城門對雙溪水　月在五峰雲幾重</div>
</p></div></div>
<div class='div-other'><a id='mulu494' />
<p class='h3'>訪自光法姪</p><p style="margin-left:0em;text-indent:0em;" class="lg-abnormal"><div class='lg-row'>千嶂松風萬疊雲　杖藜行遍為尋君　春林花盡逢人少　尚有黃鶯到處聞</div>
</p></div></div>
<div class='div-other'><a id='mulu495' /><p class="byline">圓澄<span class='note-inline'>(號湛然，紹興人，偈一首)</span></p>
<div class='div-other'><a id='mulu496' />
<p class='h3'>和憨山老人為紫栢尊者秉炬偈<span class='note-inline'>(并序)</span></p><p style="margin-left:0em;text-indent:2em">達大師達大師，生前好惡相半，滅後非是兩忘。天人已失依怙，四眾永沒舟航。大地一時變白，松濤徹夜顛狂。<span class='note-inline'>(時風雪大作故云)</span>吹散許多障礙，豎起無上法幢。大師來也在甚麽處？却在山僧筆尖放光。那知音的搥胸呌屈，那不知音的徒自悲傷。偈曰：</p>

<div class="lg regular" style="margin-left:0em;"><div class='lg-row'>石火光中着脚　電光影裏翻身　當塲燒却皮袋　踏破毘盧頂[寧*頁]</div>
<div class='lg-row'>露出本來靣目　千聖莫有知名　只許自問自荅　休言無臭無聲</div>
</div></div></div>
<div class='div-other'><a id='mulu497' /><p class="byline">廣化<span class='note-inline'>(字無期，海鹽人，律一首)</span></p>
<div class='div-other'><a id='mulu498' />
<p class='h3'>江上懷化儀師寓徑山</p>
<div class="lg regular" style="margin-left:0em;"><div class='lg-row'>憶初留別處　西水驛前亭　夢裡驚春色　途中換客星　雨來吳甸黑　月出徑山青</div>
<div class='lg-row'>倘滌清江足　香龕就石扄</div>
</div></div></div>
<div class='div-other'><a id='mulu499' /><p class="byline">廣印<span class='note-inline'>(號聞谷，烏程人，頌律十一首)</span></p><p style="margin-left:0em;text-indent:2em"><span class='note-inline'>(師住白雲菴最久，後復于大藏閣，集眾坐禪三年，機會所觸，輙寄之吟咏，顧未嘗脫稿。門人請以授，簡曰：「此非衲衣下事也。」以故佳句多落人口，而全篇則絕無。偶得牧牛圖頌，及簡無盡法師一首錄之，以見住徑山師有此等詩偈，俾後人知所向往云爾。)</span></p>

<div class='div-other'><a id='mulu500' />
<p class='h3'>和牧牛圖十頌</p>
<div class='div-other'><a id='mulu501' />
<p class='h4'>未牧</p><p style="margin-left:0em;text-indent:0em;" class="lg-abnormal"><div class='lg-row'>信足奔馳不覺勞　東西南北路途遙　只貪蒭草平田濶　亡却家山有異苗</div>
</p></div>
<div class='div-other'><a id='mulu502' />
<p class='h4'>初調</p><p style="margin-left:0em;text-indent:0em;" class="lg-abnormal"><div class='lg-row'>氣性雖頑鼻已穿　牧童從此痛加鞭　渾身血汗芒䋲急　遙望家山儘力牽</div>
</p></div>
<div class='div-other'><a id='mulu503' />
<p class='h4'>受制</p><p style="margin-left:0em;text-indent:0em;" class="lg-abnormal"><div class='lg-row'>暫時出草息奔馳　好把鞭䋲緊自隨　到處凍雲霜路滑　斤斤調伏敢忘疲</div>
</p></div>
<div class='div-other'><a id='mulu504' />
<p class='h4'>回首</p><p style="margin-left:0em;text-indent:0em;" class="lg-abnormal"><div class='lg-row'>芒䋲不到自回頭　毛色皤然性已柔　水草也知山裏足　牧童多意尚羈留</div>
</p></div>
<div class='div-other'><a id='mulu505' />
<p class='h4'>馴伏</p><p style="margin-left:0em;text-indent:0em;" class="lg-abnormal"><div class='lg-row'>暖風晴日柳溪邉　俛首循人意悄然　花落郊原春色晚　相隨歸去不須牽</div>
</p></div>
<div class='div-other'><a id='mulu506' />
<p class='h4'>無礙</p><p style="margin-left:0em;text-indent:0em;" class="lg-abnormal"><div class='lg-row'>調伏多年意自如　水邉林下總無拘　一聲羌笛松風起　此日忘歸樂有餘</div>
</p></div>
<div class='div-other'><a id='mulu507' />
<p class='h4'>任運</p><p style="margin-left:0em;text-indent:0em;" class="lg-abnormal"><div class='lg-row'>百花溪上柳隂中　飽食和雲臥綠茸　歌罷山童無所事　遺鞭枕石睡方濃</div>
</p></div>
<div class='div-other'><a id='mulu508' />
<p class='h4'>相忘</p><p style="margin-left:0em;text-indent:0em;" class="lg-abnormal"><div class='lg-row'>在在溪山雲月中　木人花鳥意相同　國王水草從來足　閑步陂塘西復東</div>
</p></div>
<div class='div-other'><a id='mulu509' />
<p class='h4'>獨照</p><p style="margin-left:0em;text-indent:0em;" class="lg-abnormal"><div class='lg-row'>玉鞭無用草䋲閒　踪跡全無古路間　空手獨歸林下月　更前一步即牢關</div>
</p></div>
<div class='div-other'><a id='mulu510' />
<p class='h4'>雙冺</p><p style="margin-left:0em;text-indent:0em;" class="lg-abnormal"><div class='lg-row'>杳杳人牛不見踪　一團新月照秋空　個中若問還源㫖　風落巖花點翠藂</div>
</p></div></div>
<div class='div-other'><a id='mulu511' />
<p class='h3'>登高明寺簡無盡法師<span class='note-inline'>(無盡，名傳燈，唱導天台。)</span></p>
<div class="lg regular" style="margin-left:0em;"><div class='lg-row'>晴日度幽溪　松蘿青藹迷　路隨峰上下　雲逐樹高低　猊座支郎即　雞園學士題</div>
<div class='lg-row'>此中堪隱處　應在響巖西</div>
</div></div></div>
<div class='div-other'><a id='mulu512' /><p class="byline">廣來<span class='note-inline'>(字無從，華亭人，七言律絕七首)</span></p>
<div class='div-other'><a id='mulu513' />
<p class='h3'>徑山感懷次韵</p><p style="margin-left:0em;text-indent:0em;" class="lg-abnormal"><div class='lg-row'>樓閣三千幾度塵　草鞋蹋破石頭鱗　空堂列祖既非相　昔日老龍曾化人</div>
<div class='lg-row'>一塚雞靈何自曉　五峰螺翠為誰新</div>
<div class='lg-row'>如逢撥草瞻風者　莫道無人却笑秦</div>
</p></div>
<div class='div-other'><a id='mulu514' />
<p class='h3'>開山影堂</p><p style="margin-left:0em;text-indent:0em;" class="lg-abnormal"><div class='lg-row'>霜空清洗碧琅玕　劫外長趺草不殘　遇徑止來千嶂裏　乘流行徧一毫端</div>
<div class='lg-row'>巖雲尚作靈芝秀　夜雪翻憐伏兎寒</div>
<div class='lg-row'>自是祖庭從此立　一枝橫出破頭看</div>
</p></div>
<div class='div-other'><a id='mulu515' />
<p class='h3'>禮大慧塔</p><p style="margin-left:0em;text-indent:0em;" class="lg-abnormal"><div class='lg-row'>神弓聖箭較猶遲　鐵壁銀山粉碎時　一個竹箆離背觸　片言皮襪浪驚疑</div>
<div class='lg-row'>廣長舌覆傾無盡　日月心空照不私</div>
<div class='lg-row'>突屼五峰縣窣堵　常光寧與劫同隳</div>
</p></div>
<div class='div-other'><a id='mulu516' />
<p class='h3'>馬大師緘書徑山</p><p style="margin-left:0em;text-indent:0em;" class="lg-abnormal"><div class='lg-row'>打圓作點絕無蹤　一墨水成兩處龍　多口南陽添注脚　却令千里信難通</div>
</p></div>
<div class='div-other'><a id='mulu517' />
<p class='h3'>禮紫栢塔</p>
<div class='div-other'><a id='mulu518' /><p style="margin-left:0em;text-indent:0em;" class="lg-abnormal"><div class='lg-row'>胸藏狼毒氣冲天　一劒橫眉雪佛冤　珍重曼殊臺畔骨　何如撆在路傍邉</div>
</p></div>
<div class='div-other'><a id='mulu519' /><p style="margin-left:0em;text-indent:0em;" class="lg-abnormal"><div class='lg-row'>肯將性命閒抛擲　不是冤家不聚頭　今日空山埋舍利　白雲孤月自千秋</div>
</p></div>
<div class='div-other'><a id='mulu520' /><p style="margin-left:0em;text-indent:0em;" class="lg-abnormal"><div class='lg-row'>雲龍風虎及時雄　一等心肝絕不同　佛祖頂門都抹煞　棒頭流血至今紅</div>
</p></div></div></div>
<div class='div-other'><a id='mulu521' /><p class="byline">圓信<span class='note-inline'>(號雪嶠，寧波人，七言絕一首)</span></p>
<div class='div-other'><a id='mulu522' />
<p class='h3'>徑山作</p><p style="margin-left:0em;text-indent:0em;" class="lg-abnormal"><div class='lg-row'>亭亭喬木兩三行　古井無龍聖水香　欲向五峰尋舊跡　殘碑雲續斷文章</div>
</p></div></div>
<div class='div-other'><a id='mulu523' /><p class="byline">超宗<span class='note-inline'>(字曇衍，江陵人，七言律絕三首)</span></p>
<div class='div-other'><a id='mulu524' />
<p class='h3'>贈野萍住白雲窩</p><p style="margin-left:0em;text-indent:0em;" class="lg-abnormal"><div class='lg-row'>五峰旋竚傍幽棲　隱几山窗聽鳥啼　鑿石栽梅留月影　尋詩拾葉帶霜題</div>
<div class='lg-row'>寒松鬱鬱停雲色　瘦竹蕭蕭夾路迷</div>
<div class='lg-row'>異境盡知歸掌握　望中那得與君齊</div>
</p></div>
<div class='div-other'><a id='mulu525' />
<p class='h3'>喝石</p><p style="margin-left:0em;text-indent:0em;" class="lg-abnormal"><div class='lg-row'>昔聞肯法生公聚　今見當機國一徒　莫道無情不解語　曾經一喝下嵯峨</div>
</p></div>
<div class='div-other'><a id='mulu526' />
<p class='h3'>盤陀石<span class='note-inline'>(一名宴坐)</span></p><p style="margin-left:0em;text-indent:0em;" class="lg-abnormal"><div class='lg-row'>空生宴寂語如雷　遍界雨花香滿臺　今日盤陀敷坐在　諸天何事不歸來</div>
</p></div></div>
<div class='div-other'><a id='mulu527' /><p class="byline">大淑<span class='note-inline'>(號西蓮，杭州人，七言律一首)</span></p>
<div class='div-other'><a id='mulu528' />
<p class='h3'>禮大慧塔</p><p style="margin-left:0em;text-indent:0em;" class="lg-abnormal"><div class='lg-row'>尋常破笠蹈煙霞　鐵脊生成小釋迦　百億須彌一拄杖　五千教海半袈裟</div>
<div class='lg-row'>竹箆無靣橫南國　慧眼忘人謫海涯</div>
<div class='lg-row'>稽首再三重問訊　此山若個又拈花</div>
</p></div></div>
<div class='div-other'><a id='mulu529' /><p class="byline">照初<span class='note-inline'>(又名正初，字朗㣲，南屏僧，五言律二首)</span></p>
<div class='div-other'><a id='mulu530' />
<p class='h3'>餘杭董性之招遊雙徑</p>
<div class="lg regular" style="margin-left:0em;"><div class='lg-row'>自分如孤鶴　閑行孰與儔　會君攻苦暇　邀我事芳遊　路隔五峰勝　泉通雙徑流</div>
<div class='lg-row'>今宵有清夢　隨月到山頭</div>
</div></div>
<div class='div-other'><a id='mulu531' />
<p class='h3'>將遊徑山喜值復如師、宋元實、張叔維、李孟芳</p>
<div class="lg regular" style="margin-left:0em;"><div class='lg-row'>言尋翠屏勝　遙指白雲邉　遊計憑孤錫　行裝減半肩　岸容開曉霽　樹色<span class='corr'>斂</span>寒烟</div>
<div class='lg-row'>何意尋支許　[宴-女+六]搜興更偏</div>
</div></div></div>
<div class='div-other'><a id='mulu532' /><p class="byline">大惺<span class='note-inline'>(字以明，湘南人，七言偈一首)</span></p>
<div class='div-other'><a id='mulu533' />
<p class='h3'>送孟芳居士再遊徑山</p><p style="margin-left:0em;text-indent:0em;" class="lg-abnormal"><div class='lg-row'>雙脚頻向雙溪走　依樣葫蘆莫開口　五峰默默待人叅　昔日竹箆今在否</div>
</p></div></div>
<div class='div-other'><a id='mulu534' /><p class="byline">自彥<span class='note-inline'>(字朗若，杭州人，七言絕一首)</span></p>
<div class='div-other'><a id='mulu535' />
<p class='h3'>遊徑山</p><p style="margin-left:0em;text-indent:0em;" class="lg-abnormal"><div class='lg-row'>幾回坐石聽松風　雙徑盤廻鳥道空　長嘯一聲千仞上　自疑身在五雲中</div>
</p></div></div>
<div class='div-other'><a id='mulu536' /><p class="byline">道衡<span class='note-inline'>(號西吾，常熟人，偈一首)</span></p>
<div class='div-other'><a id='mulu537' />
<p class='h3'>徑山偈</p><p style="margin-left:0em;text-indent:0em;" class="lg-abnormal"><div class='lg-row'>井底蓬塵山上鯉　阿誰究得西來㫖　橫擔楖栗上凌霄　南山出雲北山雨</div>
</p></div></div>
<div class='div-other'><a id='mulu538' /><p class="byline">廣澈<span class='note-inline'>(字念空，華亭人，七言律一首)</span></p>
<div class='div-other'><a id='mulu539' />
<p class='h3'>早春同無從道兄、馮文玉、錢澈原、李蕚西三居士登徑山叅憨山和尚</p><p style="margin-left:0em;text-indent:0em;" class="lg-abnormal"><div class='lg-row'>名籃絕頂列杉松　殘雪還將石徑封　禮遍祖師唯白塔　叅來知識是猶龍</div>
<div class='lg-row'>晴空竹密半沉雨　古殿蓮開五片峰</div>
<div class='lg-row'>落草喜從良伴侶　山頭同聽幾宵鐘</div>
</p></div></div>
<div class='div-other'><a id='mulu540' /><p class="byline">廣燈<span class='note-inline'>(號斷峰，華亭人，五言絕一首)</span></p>
<div class='div-other'><a id='mulu541' />
<p class='h3'>登徑山</p><p style="margin-left:0em;text-indent:0em;" class="lg-abnormal"><div class='lg-row'>雙徑直條條　五峯青矗矗　八十老古椎　阿誰真面目</div>
</p></div></div>
<div class='div-other'><a id='mulu542' /><p class="byline">大壑<span class='note-inline'>(號玄津，五言排律一首)</span></p>
<div class='div-other'><a id='mulu543' />
<p class='h3'>丙辰冬入徑塢謁紫栢尊塔院</p><p style="margin-left:0em;text-indent:0em;" class="lg-abnormal"><div class='lg-row'>峰勢矗凌霄　躋攀不待招　徑疑通上界　石想喝前朝　亂竹迷空翠　長松落海潮</div>
<div class='lg-row'>香浮花氣合　梵逐樹聲飄　雞塚荒靈蹟　龍湫徙別椒</div>
<div class='lg-row'>嵐生羣嶂沒　風起眾山搖　總為尋師切　寧辤涉險遙</div>
<div class='lg-row'>會心狂頓歇　旋見翳俱消　誰謂禪非淨　從他夕與朝</div>
<div class='lg-row'>一身因抖搜　千指亦豐饒　禮塔嗟何及　陞堂悟欲超</div>
<div class='lg-row'>那堪愁忽別　積雪過溪橋</div>
</p></div></div></div>
<div class='div-w'><p style="margin-left:12em">餘杭王祺助刻</p>

<p class='juan'>徑山志卷之九終</p></div>
</div><!-- end of div[@id='body'] -->
</body></html>