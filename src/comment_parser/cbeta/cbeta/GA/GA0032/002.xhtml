<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>徑山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu36' />
<div class='div-other'>
<p class='h1'>卷之二目錄</p><div style="margin-left:4em"><img src='../images/GA031p0141_01.gif' alt='GA031p0141_01.gif' /></div>

<ul class="">
<li><p style="margin-left:2em">列祖</p>

<ul class="">
<li><p style="margin-left:2em">真歇清了禪師</p>
</li>

<li><p style="margin-left:2em">佛行月堂昌禪師</p>
</li>

<li><p style="margin-left:2em">佛海妙空訥禪師</p>
</li>

<li><p style="margin-left:2em">照堂了一禪師</p>
</li>

<li><p style="margin-left:2em">圓悟粹禪師</p>
</li>

<li><p style="margin-left:2em">佛慧可庵衷禪師</p>
</li>

<li><p style="margin-left:2em">大禪了明禪師</p>
</li>

<li><p style="margin-left:2em">無等才禪師</p>
</li>

<li><p style="margin-left:2em">佛日普慈聞禪師</p>
</li>

<li><p style="margin-left:2em">寓庵潜禪師</p>
</li>

<li><p style="margin-left:2em">密庵傑禪師</p>
</li>

<li><p style="margin-left:2em">別峰寶印禪師</p>
</li>

<li><p style="margin-left:2em">塗毒智策禪師</p>
</li>

<li><p style="margin-left:2em">佛照德光禪師</p>
</li>

<li><p style="margin-left:2em">雲庵慶禪師</p>
</li>

<li><p style="margin-left:2em">佛智蒙庵元聰禪師</p>
</li>

<li><p style="margin-left:2em">佛日石橋宣禪師</p>
</li>

<li><p style="margin-left:2em">佛心浙翁琰禪師</p>
</li>

<li><p style="margin-left:2em">佛行少林崧禪師</p>
</li>

<li><p style="margin-left:2em">佛鑑無凖範禪師</p>
</li>

<li><p style="margin-left:2em">痴絕道冲禪師</p>
</li>

<li><p style="margin-left:2em">石溪心月禪師</p>
</li>

<li><p style="margin-left:2em">偃溪廣聞禪師</p>
</li>

<li><p style="margin-left:2em">荊叟如<span class="corr">珏</span>禪師</p>
</li>

<li><p style="margin-left:2em">淮海原肇禪師</p>
</li>

<li><p style="margin-left:2em">虛堂智愚禪師</p>
</li>
</ul></li>
</ul><p style="margin-left:0em;text-indent:2em">卷之二目錄終</p>
</div>
<p class='juan'>徑山志卷之二</p><p class="byline">汶上李燁然刪定</p><p class="byline">海陽徐文龍、鹿城陳[樊-大+心]德訂</p><p class="byline">虞山宋奎光輯</p>
<div class='div-other'><a id='mulu37' />
<p class='h1'>列祖</p>
<div class='div-other'><a id='mulu38' />
<div class='div-other'><a id='mulu39' />
<p class='h3'>第十五代　真歇清了禪師</p><p style="margin-left:0em;text-indent:2em">左綿雍氏，師叅丹霞，霞問：「如何是空劫<span class='corr'>以</span>前自己？」師擬對，霞云：「你鬧在且去。」一日登鉢盂峰，豁然契悟，歸白霞。霞掌云：「將謂你知有。」師便禮拜。師一日因丹霞陞堂云：「日照孤峰翠，月臨溪水寒。祖師玄妙訣，莫向寸心安。」便下座，直向前云：「和尚今日謾某甲不得也。」霞云：「試舉我今日底看。」師良久，霞云：「將謂你瞥地。」師拂袖便出。師出世真州長蘆，遷四明寶陀、台之天封、閩之雪峰，詔住兹山。師一日看厨下煮麵，忽桶底脫麵潑地，上眾皆失聲，云：「可惜！」師云：「桶底脫，自合歡喜，因甚却煩惱？」僧云：「和尚即得。」師云：「灼然可惜一桶麵。」師問僧云：「你死後燒作灰撒了，骨頭向什麽處去？」僧便喝，師云：「好一喝，只是不得飜欵。」僧又喝，師云：「公案未圓，更喝始得。」僧無語，師便打云：「這死漢。」師一日普請，路逢一僧，師以拄杖指地上竹擔，僧拈起云：「短些子。」師劈脊打云：「這裏是什麽所在？說長說短。」師嘗作《無盡燈記》，曰：「東平打破鏡已三百餘年，龍潭吹滅燈復四百餘載，後代子孫迷於正眼，以謂鏡破燈滅，而不知行住坐臥，放大光明燈，未曾滅也。見聞覺知虛鑑萬像，鏡未曾破也。燈雖無景，能照生死長夜；鏡雖無臺，能辯生死魔惑。鏡與燈光光常寂，明與鑑幻幻皆如。照之無窮，則曰『無盡燈』；鑑之無窮，則曰『無盡鏡』。日用不昧，昭昭於心目之間，但眾生迷而不知，故有修多羅教，開如幻方便，設如幻道塲，度如幻眾生，作如幻佛事。譬如東南西北上下四維，中點一燈，外安十鏡，以十鏡喻十法界，一燈况一真心，一真心則理不可分，十法界則事有萬狀。然則理外無事，鏡外無燈，雖鏡鏡中有無窮燈，唯一燈也；事事中有無盡理，惟一理也。以理能成差別事故，則事事無礙；由一燈全照差別境故，則境境交叅。一鏡不動而能遍能容能攝能入，一事不壞而即彼即此即一即多。主伴融通，重重無盡，悲夫眾生居一切塵中，而不知塵塵皆毘盧遮那無盡剎海；普賢示一毛孔，而不知一一毛孔含眾生三昧色身。然則一切眾生日用在普賢毛孔中、毘盧光明內、慈氏樓閣中出沒，文殊劒刃上往來，念念中與諸佛同出世，證菩提，轉法輪，入滅度。如鏡與鏡，如燈與燈，一切時普融無礙，誠謂不可思議解脫法門。非大心眾生，無以臻于此境。或問即今日用見聞覺知，畢境是燈耶？非燈耶？是鏡耶？非鏡耶？答曰：『鏡鏡燈燈本無差，大地山河眼裏花。黃葉飄飄滿庭際，一聲砧杵落誰家？』」後慈寧皇太后命開山皋亭。示寂，塔全身于華桐塢。</p>
</div>
<div class='div-other'><a id='mulu40' />
<p class='h3'>第十六代　佛行月堂昌禪師</p><p style="margin-left:0em;text-indent:2em">湖州人。拈世尊初降生一手指天，一手指地，周行七步，目顧四方云「天上天下，唯吾獨尊」頌曰：「奴兒婢子，十生九死，於裏不正，被外邊使。縱饒開口便過頭，未免渾身輥泥水。」正月二十日示寂。</p>
</div>
<div class='div-other'><a id='mulu41' />
<p class='h3'>第十七代　佛海妙空訥禪師</p><p style="margin-left:0em;text-indent:2em">秀州人。僧問：「牛頭未見四祖時如何？」師曰：「坐久成勞。」曰：「見後如何？」曰：「不妨我東行西行。」十一月二十六日示寂。</p>
</div>
<div class='div-other'><a id='mulu42' />
<p class='h3'>第十八代　照堂了一禪師</p><p style="margin-left:0em;text-indent:2em">明州人。上堂：「叅玄之士，觸境遇緣，不能直下透脫者，蓋為業識深重，情妄膠固，六門未息，一處不通，點絕純清，含生難到。直須入林不動草，入水不動波，始可順生死流，入人間世。諸人要會麽？」以拄杖畫曰：「秪向這裏薦取。」拈首山竹箆示眾曰：「汝諸人，若喚作竹箆則觸，不喚作竹箆則背，汝諸人且道喚作甚麽？速道，速道。」頌曰：</p>
<p style="margin-left:0em;text-indent:0em;" class="lg-abnormal"><div class='lg-row'>竹箆舉起成生殺　豈可容人亂札錐　劈脊一揮如薦得　銀山鐵壁也光輝</div>
</p><p style="margin-left:0em;text-indent:2em">三月十九日示寂。</p>
</div>
<div class='div-other'><a id='mulu43' />
<p class='h3'>第十九代　圓悟粹禪師</p><p style="margin-left:0em;text-indent:2em">福州人。垂戒口：「住持以眾智為智，眾心為心，恒恐一物不盡其情，一事不得其理。孜孜訪納，惟善是求，當問理之是非，詎論事之大小。若理之是，雖靡費大，而作之何傷；若事之非，雖用度小，而除之何害？蓋小者，大之漸；微者，著之萌。故賢者慎初，聖人存戒。涓涓不遏，終變桑田；炎炎靡除，卒燎原野。流煽既盛，禍災已成，雖欲救之，固無及矣。古云：『不矜細行，終累大德，此之謂也。』」正月二十八日示寂。</p>
</div>
<div class='div-other'><a id='mulu44' />
<p class='h3'>第二十代　佛慧可菴衷禪師</p><p style="margin-left:0em;text-indent:2em">婺州人。六月初九日示寂。</p>
</div>
<div class='div-other'><a id='mulu45' />
<p class='h3'>第二十一代　大禪了明禪師</p><p style="margin-left:0em;text-indent:2em">秀州人。妙喜會中，龍象叢林，所謂明大禪也。身長八尺，腹大十圍，所至人必聚觀之。始妙喜謫梅州，州縣防送甚嚴。或以為禍在不測，師為荷枷以行，間關辛苦，未曾少怠。既至貶所，衲子追隨問道者，率不下二三百人。杲以齋粥不給，且慮禍，嘗勉之令去。師輙不肯，以身任齋粥，每肩栲栳行乞。至晚，即數十人為之荷米、麵、薪、疏食用之屬，成列以歸。衲子雖多，無不具足，如是者十七年如一日。杲法嗣之盛，在貶所接者居其半，師之力也。杲被旨復僧衣自便，繼被旨住育王，師嘗在座下。師為人豪邁，機鋒敏速。妙喜室中不許衲子下喝，師每入室，必振聲一喝而退。妙喜一日榜方丈前云：「下喝者，罰一貫錢。」師見之，乃密具千錢于袖中。至室中，先頓於地，高聲一喝，便出如是者數矣。妙喜無如之何，再牓曰：「下喝者，罰當日堂供一中。」師見之，即驟步往庫司，語曰：「和尚要十兩金。」主事者不疑，即與之。乃遣行者隨往方丈，師袖之以入，復頓於地，高聲一喝，而妙喜大駭。入室罷，徐問知其然，為之一笑。每語師云：「你這肥漢，如是會禪，驢年也未夢見在。」然念其勤劬之久，舉令出住舒州之投子。先是，投子諸庄牛遭疾疫，死斃幾盡，比歲不登。師以大願力，化二百隻牛以實之，連歲大稔倍常，頗有異跡。遷住長蘆，衲子輻凑，叢林改觀。及妙喜住徑山，師來供施，及飯大眾。泊歸長蘆，妙喜送以偈云：</p>
<p style="margin-left:0em;text-indent:0em;" class="lg-abnormal"><div class='lg-row'>人言棒頭出孝子　我道憐兒不覺醜</div>
<div class='lg-row'>長蘆長老恁麽來　妙喜空費一張口</div>
<div class='lg-row'>從教四海妄流傳　野干能作師子吼　孰云無物贈君行　喝下鐵圍山倒走</div>
</p><p style="margin-left:0em;text-indent:2em">後奉詔住徑山，道望愈著。先是楊和王夢一異僧，長大皤腹，緩行，言欲化蘓州一庄，覺而異之，未言也。翌日，師忽杖履徒步而至，門者呵不止，以白和王。和王出見之，遙望師奇偉，與夢中見者無異，遽呼其眷属出觀之，眷属竝炷香作禮。茶罷，師首言：「大王庄田至多，可施蘓州一庄，以為徑山供佛齋僧無窮之利。」和王未有可否，因令辦齋，師飯罷便出，更無他語。時內外閧然，傳言和王以蘓州庄施徑山長老，遂達孝宗聖聽。會和王入朝，上為言：「聞卿捨蘓州一庄施徑山，朕當為蠲免賦稅。」和王謝恩歸。次日，以書至徑山，請師入城。而二日前，先已遷化矣。自是和王宴居寤寐之際，或少倦交睫，即見師在前，語曰：「六度之大，施度為先，善始善終，斯為究竟。」和王即以庄隸本山，此庄歲出十萬犂牛舟車，解庫應用百事具足。復有蠲賦之恩，至今蒙其利。師於緇素有大因緣，所在施供雲委，衲子臻萃，佛事殊勝。江淛、兩湖，皆號之為布袋和尚再出焉。六月初七日，浴罷，趺坐而逝。</p>
</div>
<div class='div-other'><a id='mulu46' />
<p class='h3'>第二十二代　無等才禪師</p><p style="margin-left:0em;text-indent:2em">杭州人。六月二十六日示寂。</p>
</div>
<div class='div-other'><a id='mulu47' />
<p class='h3'>第二十三代　佛日普慈聞禪師</p><p style="margin-left:0em;text-indent:2em">台州人。僧問：「如何是道？」師曰：「水冷生冰。」曰：「如何是道中人？」師曰：「春雪易消。」曰：「如何是談論？」師乃鳴指一下。問：「東西密相付，為甚麽眾人皆知？」師曰：「春無三日晴。」曰：「特伸請益。」師曰：「拖泥帶水。」曰：「學人到這裏却不會。」師曰：「賊身已露。」</p>
<p style="margin-left:0em;text-indent:2em">上堂：「城裏喧繁，空山寂靜。然雖如此，動靜一如，死生不二，四時輪轉，物理湛然。夏不去而秋不自來，風不凉而人不自爽。今也古也不改絲毫，誰少誰多身無二用。諸禪德，既身無二用，為甚麽龍女現十八變？君不見，弄潮須是弄潮人。珍重！」</p>
<p style="margin-left:0em;text-indent:2em">上堂：「風雨蕭騷，塞汝耳根；落葉交加，塞汝眼根；香臭叢雜，塞汝鼻根；冷熱甘甜，塞汝舌根；衣綿溫冷，塞汝身根；顛倒妄想，塞汝意根。諸禪德，直饒汝飜得轉，也是平地骨堆。叅！」</p>
<p style="margin-left:0em;text-indent:2em">上堂：「嚴風刮地，大野清寒。萬里草離衰，千山樹黯黲。蒼鷹得勢，俊鶻橫飛。頗稱衲僧，鉢囊高掛，獨步遐方。似猛將出荒郊，臨機須扣敵。今日還有麽？」良久曰：「匣中寶劒，袖裡金錐。幸遇太平，挂向壁上。參！」</p>
<p style="margin-left:0em;text-indent:2em">上堂：「諸禪德還知麽？山僧生身父母一時䘮了，直是無依倚處。」以手搥胸曰：「蒼天！蒼天！」復顧大眾，良久曰：「你等諸人也是鐵打心肝。」便下座。</p>
<p style="margin-left:0em;text-indent:2em">上堂，舉栢樹子話。師曰：「趙州庭栢，說與禪客。黑漆屏風，松楞亮槅。」僧問：「如何是無為？」師曰：「山前雪半消。」曰：「請師方便？」師曰：「水聲轉嗚咽。」</p>
<p style="margin-left:0em;text-indent:2em">十一月初四日示寂。</p>
</div>
<div class='div-other'><a id='mulu48' />
<p class='h3'>第二十四代　寓庵潜禪師</p><p style="margin-left:0em;text-indent:2em">興化人。入門彈指一下便入，六月四日寂。</p>
</div>
<div class='div-other'><a id='mulu49' />
<p class='h3'>第二十五代　密庵咸傑禪師</p><p style="margin-left:0em;text-indent:2em">福州鄭氏子，母夢廬山老僧入舍而生。自幼頴悟，出家為僧，不憚游行，遍叅知識。後謁應庵於衢之明果。菴孤硬難入，屢遭呵叱。一日庵問：「如何是正法眼？」師遽答曰：「破沙盆。」庵頷之。未幾，辤回省親。庵送以偈曰：</p>

<div class="lg regular" style="margin-left:0em;"><div class='lg-row'>大徹投機句　當陽廓頂門　相從今四載　徴詰洞無痕</div>
<div class='lg-row'>雖未付鉢袋　氣宇吞乾坤　却把正法眼　喚作破沙盆</div>
<div class='lg-row'>此行將省覲　切忌便跥跟　吾有末後句　待歸要汝遵</div>
</div><p style="margin-left:0em;text-indent:2em">出世衢之烏巨，次遷祥符、蔣山、華藏。未幾，詔住徑山、靈隱，晚居太白。僧問：「虛空銷殞時如何？」師曰：「罪不重科。」</p>
<p style="margin-left:0em;text-indent:2em">上堂：「牛頭橫說竪說，不知有向上關棙子。有般漆桶輩，東西不辨，南北不分，便問如何是關棙子？何異開眼尿床！華藏有一轉語，不在向上向下，千手大悲摸索不着。天雨無處曬㫰，今日普請，布施大眾。」良久曰：「達摩大師，無當門齒。」</p>
<p style="margin-left:0em;text-indent:2em">上堂：「世尊不說說，抝曲作直；迦葉不聞聞，望空啟告。馬祖即心即佛，懸羊頭賣狗肉。趙州勘庵主，貴買賤賣，分文不直。秪如文殊是七佛之師，因甚出女子定不得？河天月暈魚分子，槲葉風微鹿養茸。」上堂，卓拄杖曰：「迷時秪迷這箇。」復卓一下曰：「悟時秪悟這箇。迷悟雙忘，糞掃堆頭重添搕[打-丁+(天/韭)]。莫有向東涌西沒全機獨脫處道得一句底麽？若道不得，華藏自道去也。」擲拄杖曰：「三十年後。」</p>
<p style="margin-left:0em;text-indent:2em">上堂，舉金峰和尚示眾云：「老僧二十年前有老婆心，二十年後無老婆心。」時有僧問：「如何是和尚二十年前有老婆心？」峰云：「問凡答凡，問聖答聖。」曰：「如何是二十年後無老婆心？」峰云：「問凡不答凡，問聖不答聖。」師曰：「烏巨當時若見，但冷笑兩聲。這老漢忽若瞥地，自然不墮聖凡窠臼。」</p>
<p style="margin-left:0em;text-indent:2em">上堂，舉婆子燒庵話，師曰：「這箇公案，叢林中少有拈提者。傑上座裂破面皮，不免納敗一上，也要諸方檢點。」乃召大眾曰：「這婆子洞房深隱，水泄不通，偏向枯木上糝花，寒巖中發燄。箇僧孤身逈逈，慣入洪濤，等閑坐斷潑天潮，到底身無涓滴水。子細檢點將來，敲枷帶鎻則不無二人，若是佛法未夢見在，烏巨與麽提持，畢竟意歸何處？」良久曰：「一把柳絲收不得，和烟搭在玉欄干。」</p>
<p style="margin-left:0em;text-indent:2em">上堂：「動弦別曲，葉落知秋。舉一明三，目機銖兩。如王秉劒，殺活臨時，猶是無風匝匝之波。向上一路，千聖把手共行，合入泥犂地獄。正當與麽時，合作麽生？江南兩浙，春寒秋熱。」</p>
<p style="margin-left:0em;text-indent:2em">上堂：「盡乾坤大地，喚作一句子；擔枷帶鎻，不喚作一句子。業識汒汒，兩頭俱透脫。淨倮倮，赤洒洒，沒可把。達摩一宗，掃地而盡。所以雲門大師道，盡乾坤大地，無纖毫過患，猶是轉句。不見一法，始是半提。須知有全提底時節。大小雲門，劒去久矣，方乃刻舟。」晚居天童，六月十二日示寂，塔于天童之中峰。</p>
</div>
<div class='div-other'><a id='mulu50' />
<p class='h3'>第二十六代　別峰寶印禪師</p><p style="margin-left:0em;text-indent:2em">嘉州李氏，得法于華藏民禪師。師初謁圓悟，隨眾入室，悟問：「從上諸聖，以何接人？」師[監-皿+立]起拳，悟云：「此是老僧用底，作麽生是從上諸聖用底？」師以拳便打，悟亦舉拳相交，笑而出。師謁大慧，慧問：「甚處來？」師云：「西川。」慧云：「未出劒門關，與汝三十棒了也。」師云：「不合起動和尚。」慧深肯之。淳熈七年秋，召入對選德殿，當日賜肩輿於東華門內。上問云：「三教聖人本同此理。」師曰：「譬如虛空初無南北。」上曰：「但立門戶異耳，故孔子以中庸設教。」師曰：「非中庸何以立世間？《華嚴》有云：不壞世間相，而成出世間法。」上曰：「今時學者秪觀文字，不識夫子心。」師曰：「非獨今之學者，當時顏子為具體，秪說得瞻之在前忽焉在後。如有所立卓爾，亦未足以識夫子心。夫子亦曰：『二三子以我為隱乎？吾無隱乎爾。』以此觀之，當時弟子尚不識夫子心，况今人乎？張商英有云：『唯吾學佛，然後能知儒。』」上曰：「朕意常作此見。」上又問曰：「老莊之教何如？」師曰：「可比佛門中小乗人耳，小乗厭身如桎梏，棄智如雜毒，化火焚身入無為界。正如《莊子》：『形固可使如槁木，心固可使如死灰？』老子曰：『吾有大患，為吾有身。』大乗人則不然，度眾生盡，方證菩提。正如伊尹所謂『予天民之先覺者也，予將以斯道覺斯民也。』如有一夫不被其澤，若己推而內之溝中也。」上大悅，即日詔住徑山。十年，上親註《圓覺經》成，遣使馳賜，命作序。師具表奏謝，仍進頌曰：</p>

<div class="lg regular" style="margin-left:0em;"><div class='lg-row'>古佛與今佛　同一廣長舌　于無途轍中　為物啟途轍</div>
<div class='lg-row'>撥開千障雲　放出一輪月　普令大地人　言下悉照徹</div>
<div class='lg-row'>覺亦無可圓　幻亦無可滅　只此無亦無　紅罏一點雪</div>
<div class='lg-row'>稽首佛與佛　字字無異說</div>
</div><p style="margin-left:0em;text-indent:2em">上覽大悅，賜號「寶印禪師」。及年邁，益厭住持，奏乞菴居，得請。十二月初八日示寂，葬于菴之西岡，<span class='corr'>諡</span>「慈<span class='corr'>辨</span>禪師」，塔曰「智光」。</p>
</div>
<div class='div-other'><a id='mulu51' />
<p class='h3'>第二十七代　塗毒智策禪師</p><p style="margin-left:0em;text-indent:2em">天台陳氏子。幼依護國僧楚光落髮，十九造國清，謁寂室光，灑然有省。次謁大圓於明之萬壽，圓問曰：「甚處來？」師曰：「天台來。」曰：「見智者大師麽？」師曰：「即今亦不少。」曰：「因甚在汝脚跟下？」師曰：「當面蹉過。」圓曰：「上人不耘而秀，不扶而直。」一日辤去，圓送之門，拊師背曰：「寶所在近，此城非實。」師領之。往豫章謁典牛，道由雲居，風雪塞路，坐閱四十二日。午初，版聲鏗然，豁爾大悟。及造門，典牛獨指師曰：「甚處見神見鬼來？」師曰：「雲居聞版聲來。」牛曰：「是甚麽？」師曰：「打破虛空全無靶柄。」牛曰：「向上事未在。」師曰：「東家暗坐，西家厮罵。」牛曰：「嶄然超出佛祖，他日起家一麟足矣。」住後，上堂舉：「教中道『若以色見我，以音聲求我，是人行邪道，不能見如來。』雖然恁麽，正是捕得老鼠，打破油甕。懷禪師道：『你眼在甚麽處，雖則識破釋迦老子，爭奈拈鎚䑛指。』若是塗毒即不然，色見聲求也不妨，百花影裏繡鴛鴦。自從識得金針後，一任風吹滿袖香。」師將示寂，陞座別眾，囑門人以文祭之。師危坐傾聽，至「尚饗」，為之一笑。越兩日，沐浴更衣，集眾說偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>四大既分飛　烟雲任意歸　秋天霜夜月　萬里轉光輝</div>
</p><p style="margin-left:0em;text-indent:2em">俄頃，泊然而逝，七月二十七日也。塔全身於東岡之麓。</p>
</div>
<div class='div-other'><a id='mulu52' />
<p class='h3'>第二十八代　佛照德光禪師</p><p style="margin-left:0em;text-indent:2em">臨江新喻人，彭氏子。父術母袁，夢異僧入室，有娠。既生，乃祖曰：「吾家世積德乃生此兒，必光吾門。」因命名德光。年九歲，有妙應大師伯華善相，曰：「此子伏犀貫頂，出家必作法門棟梁。」時年十歲，遽失怙。恃伯父循、伯母萬，育而教之。年二十一，聞人誦《金剛經》，忽然通解。歸告伯母曰：「適聞誦經，身心歡喜，世間萬事真如夢幻。」力懇出家，族不能奪。遂散家貲，詣本郡東山光化寺足庵吉禪師薙髮。一日入室，吉問：「不是心，不是佛，不是物，是甚麽？」師罔措。遂致疑，通夕不寐。次日詣方丈請益，昨日蒙和尚垂問：「既不是心，不是佛，不是物，畢竟是甚麽？」望和尚慈悲指示，吉震威一喝曰：「這沙彌更要我與你下注脚，在拈棒劈脊打出。」師於是有省。吉攜師入閩，寓福之西禪，謂師曰：「是行為擇所依，東禪月庵善<span class='corr'>果</span>具衲僧眼，子依之，時復省吾足矣。」一見，月庵遽問：「不落有無中，何如露消息？」師云：「不落有無中，分明露消息。」月庵云：「是甚麽消息？」師便喝。庵云：「未在更道。」師云：「我留口喫飯在。」即留叅堂。後謁應庵華、百丈震，終不自肯。適大慧領育王，四海英才鱗集，師亦與焉。大慧室中問師：「喚作竹箆子則觸，不喚作竹箆子叫背，不得下語，不得無語？」師擬對，慧便棒。師豁然大悟，從前所得瓦解冰消。慧說偈以頂相付師曰：</p>
<p style="margin-left:0em;text-indent:0em;" class="lg-abnormal"><div class='lg-row'>有德必有光　其光無間隔　名實要相稱　非青黃赤白</div>
</p><p style="margin-left:0em;text-indent:2em">慧再主徑山，拉以偕往閱。夏至蔣山省應庵，庵稱賞不已，謂人曰：「光兄頓出我一頭地。」乃移書于李侍郎浩曰：「光兄一自徑山老叔印可，如虎插翅。」留月餘而歸。乾道丁亥，李侍郎浩延住鴻福，徒光孝。孝宗雅聞師名，淳熈三年，召入觀堂留五宿，數問佛法大意。師敷奏直截，上大悅，賜「佛照禪師」之號。明年，改涖徑山，師力辤。帝曰：「朝夕相見耳。」再對便殿，進〈宗門直指〉，兩賜御頌。</p>
<p style="margin-left:0em;text-indent:2em">上堂，僧問：「浩浩塵中如何辨主？」師曰：「中峰頂上塔心尖。」</p>
<p style="margin-left:0em;text-indent:2em">上堂：「臨濟三遭痛棒，大愚言下知歸。興化于大覺棒頭，明得黃檗意旨。若作棒會，入地獄如箭射；若不作棒會，入地獄如箭射。眾中商量，盡道赤心片片，恩大難酬。總是識情卜度，未出陰界。且如臨濟悟去，是得黃檗力，是得大愚力？若也見得，許你頂門眼正，肘後符靈。其或未然，更為諸人通箇消息。丈夫氣宇衝牛斗，一踏鴻門兩扇開。」</p>
<p style="margin-left:0em;text-indent:2em">上堂：「七手八脚，三頭兩面，耳聽不聞，眼覻不見。苦樂逆順，打成一片。且道是甚麽？路逢死蛇莫打殺，無底藍子盛將歸。」</p>
<p style="margin-left:0em;text-indent:2em">上堂：「聞聲悟道，落二落三。見色明心，錯七錯八。生機一路，猶在半途。且道透金剛圈、吞栗棘蓬底是甚麽人！披簑側立千峰外，引水澆蔬五老前。」</p>
<p style="margin-left:0em;text-indent:2em">嘉泰三年三月二十日，說偈而逝。塔全身于東菴之後，<span class='corr'>諡</span>「普慧宗覺大禪師」，塔曰「圓鑒」。</p>
</div>
<div class='div-other'><a id='mulu53' />
<p class='h3'>第二十九代　雲庵慶禪師</p><p style="margin-left:0em;text-indent:2em">建寧人。師拈袁州楊岐方會禪師。僧問：「如何是佛？」會曰：「三脚驢子弄蹄行。」曰：「莫只這便是？」會曰：「湖南長老。」頌曰：</p>
<p style="margin-left:0em;text-indent:0em;" class="lg-abnormal"><div class='lg-row'>楊岐一頭驢　眼光如電爍　踏殺天下人　說甚三隻脚</div>
</p><p style="margin-left:0em;text-indent:2em">十月二十三日示寂。</p>
</div>
<div class='div-other'><a id='mulu54' />
<p class='h3'>第三十代　佛智蒙庵元聰禪師</p><p style="margin-left:0em;text-indent:2em">福州朱氏子。晦庵會中得心要，眾推為高第。慶元三年，自福之雪峰被旨而主是山。拈藥山首造石頭之室便問：「三乗十二分教，某甲粗知。嘗聞南方直指人心，見性成佛，實未明了，伏望指示。」頭曰：「恁麽也不得，不恁麽也不得，恁麽不恁麽總不得，子作麽生？」山罔措。頭曰：「子因緣不在此，且往馬大師處去。」山禀命，㳟禮馬祖，仍伸前問，祖曰：「我有時教伊揚睂瞬目，有時不教伊揚睂瞬目。有時揚睂瞬目者是，有時揚睂瞬目者不是。子作麽生？」山于言下契悟，便禮拜。祖曰：「你見甚麽道理便禮拜？」山曰：「某甲在石頭，如蚊子上鐵牛。」祖曰：「汝既如是，善自護持。」頌曰：</p>

<div class="lg regular" style="margin-left:0em;"><div class='lg-row'>倒腹傾腸說向伊　不知何故尚遲疑</div>
<div class='lg-row'>只今便好猛提取　莫待天明失却雞</div>
</div><p style="margin-left:0em;text-indent:2em">上堂，舉玄沙見僧禮拜，沙云：「因我得禮你。」師頌曰：「因我得禮你，莫放屁撒屎，帶累天下人，錯認自家底。」</p>
<p style="margin-left:0em;text-indent:2em">上堂，舉趙州和尚在東司上見文遠侍者過，驀召文遠，遠應諾。趙州曰：「東司上不可與汝說佛法。」師頌曰：「明明道不說，此理憑誰識？春風一陣來，滿地花狼藉。」送行者求僧偈曰：</p>

<div class="lg regular" style="margin-left:0em;"><div class='lg-row'>山前麥熟雨初晴　桑柘青連柳色新</div>
<div class='lg-row'>毫髮不存風骨露　頭頭總是比丘身</div>
</div><p style="margin-left:0em;text-indent:2em"><span class='corr'>十一月十五日</span>示寂。</p>
</div>
<div class='div-other'><a id='mulu55' />
<p class='h3'>第三十一代　佛日石橋宣禪師</p><p style="margin-left:0em;text-indent:2em">蜀嘉定許氏，橘<span class='corr'>洲</span>曇公是其同氣。嘉定丁<span class='corr'>丑</span>，獲知丞相魯國，俾居兹山，創化城接待于雙溪之上。詳楊汝明記中。十二月十三日示寂，塔于寺之後。</p>
</div>
<div class='div-other'><a id='mulu56' />
<p class='h3'>第三十二代　佛心浙翁琰禪師</p><p style="margin-left:0em;text-indent:2em">台州周氏子，幼岐嶷，頴悟邁倫。上堂，舉乾峰因僧問：「十方薄伽梵，一路湼槃門，未審路頭在什麽處？」峰以拄杖畫云：「在這裏。」後僧請益雲門，門拈起扇子云：「扇子蹦跳上三十三天，築著帝釋鼻孔；東海鯉魚打一棒，雨似盆傾。會麽？」師曰：「唱愈高和愈峻，還他二老者，是十方薄伽梵一路湼槃門，總未踏著在。」</p>
<p style="margin-left:0em;text-indent:2em">上堂，拈拄杖云：「蔣山喚這箇作拄杖子，諸人亦喚這箇作拄杖子，還有緇素也無？闌干雖共倚，山色不同觀。」作《維摩讃》，偈云：</p>
<p style="margin-left:0em;text-indent:0em;" class="lg-abnormal"><div class='lg-row'>毘耶示疾放憨痴　添得時人滿肚疑　不是文殊親勘破　者些毛病有誰知</div>
</p><p style="margin-left:0em;text-indent:2em">書〈懲私篇〉，略曰：「此書真閻老子殿前一本赦書也。今之諸方，道眼不知若何？果能受持此書，則他日大有得力處。」浙翁每以此舉似于人。璨隱山亦云：「常住金榖，除供眾之外，幾如鴆毒。住持人與司其出入者，纔霑著則通身潰爛。律部載之詳矣。古人將錢就庫下，回生姜煎藥，蓋可見。今之踞方丈者，非但刮眾人鉢盂中物以恣口腹，且將以追陪自己，非泛人情。又其甚則剜去搜買珍奇，廣作人情，冀遷大剎，只恐他日鐵面閻老子與你計筭。」七月十七日示寂。</p>
</div>
<div class='div-other'><a id='mulu57' />
<p class='h3'>第三十三代　佛行少林崧禪師</p><p style="margin-left:0em;text-indent:2em">建寧人。有《語錄》十卷，板厄于火。二月二十二日示寂。</p>
</div>
<div class='div-other'><a id='mulu58' />
<p class='h3'>第三十四代　佛鑑無凖範禪師</p><p style="margin-left:0em;text-indent:2em">生於蜀之梓潼雍氏。九歲，依陰平山道欽出家，經書過目成誦。紹熈五年冬，登具戒。明年，出游至成都，坐夏正法。有老堯首座、瞎堂高弟，師請益坐禪之法，堯曰：「禪是何物？坐底是誰？」師受其語，晝夜體究。一日如廁，提前話有省。明年辤去，謁佛照于育王，照問曰：「何處人？」師曰：「劒州人。」照曰：「帶得劒來麽？」師隨聲便喝。照笑曰：「者烏頭子也亂做，貧甚無資剃髮。」故人以烏頭子目之。未幾，聞破庵住蘓之西華秀峰，遂往見焉。</p>
<p style="margin-left:0em;text-indent:2em">有純顛者，入室次，橫機不讓。庵打至法堂，且欲逐出。師解之曰：「禪和家爭禪亦常事，何止如此？」庵曰：「豈不聞道，我肚飢，聞板聲要喫飯去聻。」師聞其語，不覺白汗浹背。逮破庵居<span class='corr'>靈</span>隱第一座，復往從之。因侍破庵游石笋庵，庵之道者請益曰：「胡孫子捉不住，乞師方便。」庵曰：「用捉他作什麽？如風吹水，自然成紋。」師在侍傍，平生礙膺之物頓釋。巖雲巢居吳郡穹窿，遷瑞光及台州瑞巖，皆延師分座。師在瑞巖，忽夢偉衣冠者，持把茅見授。翌日，明州清涼專使至，迨入院，見伽藍神姓茅，衣冠形貌與疇昔夢無異。陞堂開法，一香供破菴。三年遷焦山，升雪竇，被旨移育王。又三年，嵩少林散席，復詔住徑山。師居徑山二十年，儲峙豐積有眾如海，號法席全盛。僧問：「趙州道，三十年前火爐頭有箇無賔主話，未曾有人舉著，此意如何？」師云：「舌頭拖地。」僧云：「畢竟如何是無賔主話？」師云：「言滿天下。」僧云：「只如玄沙聞得云：『者老漢脚跟未點地在，又作麽生？』」師云：「一坑埋著。」僧云：「可謂焦塼打著連底凍，赤眼撞著火柴頭。」師云：「一畫畫斷。」</p>
<p style="margin-left:0em;text-indent:2em">上堂：「靈山指月，曹溪話月，遞代相傳，證龜成鱉。範上座尋常有一張口挂在壁上未曾動著，今日無端入這行戶。事到如今，只得東[竺-二+欺]西[竺-二+欺]，未免拈起多年<span class='corr'>曆</span>日，于中點出些子悞賺處說似諸人。且要郭大、李二、鄧四、張三，知得江南兩浙春寒秋熱。雖然如是，黃河三千年一度清。」</p>
<p style="margin-left:0em;text-indent:2em">上堂：「若論箇事，直是省要易會，多是諸人自作艱難，自作障礙。所以有時東廊西廊，見諸人和南問訊，山僧便乃低頭相接。其實無他，只要諸人識得長老是西川隆慶府人氏。若識得去，便與諸人打些鄉談，說些鄉話。如今且未說你識得長老，且各自知得自家鄉貫也得。還知麽？明州六縣，奉化八鄉。」</p>
<p style="margin-left:0em;text-indent:2em">上堂：「五峰門下，百種全無，僧牀迫窄，堂供蕭踈。脚下踏著底破甎頭、碎瓦礫，面前撞見底王獦獠、李麻胡。恁麽薄福住山，真箇孤負老鬍。雖然如是，更點分明。」</p>
<p style="margin-left:0em;text-indent:2em">上堂：「一夏已滿，無事不辦，遂府鉢盂，邛州磁碗。」理宗嘗召見于修政殿，奏對詳明。上為之動色，賜金襴僧伽棃。仍宣詣慈明殿陞座，上垂簾而聽。以師所說法要，示叅政陳公貴誼。陳公奏云：「簡明直截，有補聖治。」乃賜「佛鑑禪師」號，并縑帛金銀等物。先是，師住山之明年寺燬，師逆知其數，不動容經意。三年寺成，閱六年復燬。師不驚不變而助施雲湊，不數年寺宇崇麗。師去寺四十里，築室數百楹，接待雲水，賜額「萬年正續」。又西數百武，結菴一區，為歸藏所。上建重閣，秘藏後先所賜御翰。敞室東西，偏奉祖師與先世香火。遇始生日，為飯僧佛事，以薦[宴-女+六]福。蓋蜀亂，師之先祀遂絕，故兹祠奉，以旌孝慕。上聞而嘉嘆，賜扁曰「圓照」。淳祐戊<span class='corr'>申</span>秋，築室明月池上，榜曰「退耕」。乞老于朝，而舊疾適作。己酉三月旦日，升堂示眾曰：「山僧既老且病，無力得與諸人東語西話。今日勉强出來，從前所說不到底，盡情向諸人面前抖擻去也。」遂起身抖衣云：「是多少？」十五日，集兩班畫後事，親書遺表，及遺書十數言。笑諧謔如平時，醫者診視次，師謂曰：「你未識這一脉在。」三月十八日黎明，索筆書偈曰：</p>

<div class="lg regular" style="margin-left:0em;"><div class='lg-row'>來時空索索　去也赤條條</div>
<div class='lg-row'>更要問端的　天台有石橋</div>
</div><p style="margin-left:0em;text-indent:2em">移頃而逝。遺表上聞，上遣中使降香賜幣，奉全身葬于正續之側，塔曰「圓照」。禀法分化，有雪巖欽、斷橋倫、西巖惠等，欝為大宗匠云。</p>
</div>
<div class='div-other'><a id='mulu59' />
<p class='h3'>第三十五代　痴絕道冲禪師</p><p style="margin-left:0em;text-indent:2em">武信長江荀氏子，母郭氏。生而豐上短下，資性絕人。少長以進士業應詔不利，棄之受釋氏學。詣梓州妙音院，禮修證為落髮師。游成都，習經論于聖慈，以名相厭人，復棄去。紹熈壬子，出峽回翔荊楚間。時松源岳唱密庵之道于饒之薦福，徑造其廬，以歲飢不受。會曹源，以雲居首座，生出世妙果。師纔入門，聞語有省。叅堂俾侍香，朝從夕游，老拳痛棒不少貸，平生知見至是多無影響。曹源徙龜峰，師復侍行。久之，以偈辭。游淛有曰：「尚餘窮相一雙手，要向諸方痒處爬。」江湖盛傳。至杭時，松源主靈隱，門嚴戶峻，八閱月不獲入室。或以失士告，源曰：「我已八字打開挂搭他，自是他當面而蹉過了。」師聞其語，徹見曹源于妙果、龜峰時嘻笑怒罵皆為人善巧方便。嘉定己卯，由徑山第一座出世嘉禾光孝，時英靈衲子皆在會下。道聞于朝，忠獻史衞王以堂帖除蔣山。瀕江卑澇，下田無秋，師忍飢鳴道，行乞養士，居十三年無倦。嘉熈己亥，侍郎曹公豳帥閩以鼓山來聘。未行，雪峰牒至，領事半年而天童詔下。眾集如海，法度修明，雖宏智盛時，殆不之過。育王虛席攝住持事，往來說法兩山間。</p>
<p style="margin-left:0em;text-indent:2em">上堂曰：「天童用底來，育王用不著；育王用底歸，天童用不著。雖然如是，用不著處用有餘，一箭雙鵰隨手落。」</p>
<p style="margin-left:0em;text-indent:2em">淳<span class='corr'>祐</span>甲辰，有旨移靈隱。師謂：「大父密庵、伯父松源弘道之地方，欲奮勵力振祖風，而世故有不滿其意者。」伐鼓辤眾，歸隱金陵。京兆尹遣屬官追挽，不可。朝命以虎丘養老，不就。留守虛齋趙公以蔣山起之，不應。戊申春，育王笑翁散席，朝論以大覺故家不輕畀付，特召師隱所，三返卒不奉詔。明年，京尹趙公以法華請開山，將領事，而勑牒住徑山之命繼至。師欲以法華并辭，自謂：「不赴法華則不信，重違君命則不恭。失恭與信，何以為後學法？」乃翻然而作，留法華逾月，即登徑山，故人神響應，懽聲若雷。</p>
<p style="margin-left:0em;text-indent:2em">上堂，僧問：「心佛及眾生是三無差別，如何是過去心？」師曰：「故待冷來看。」僧云：「如何是現在心？」師曰：「你問我答。」僧云：「如何是未來心？」師曰：「後次上堂向你道。」僧問：「如何過去佛？」師曰：「去年梅。」僧問：「如何是現在佛？」師曰：「今歲桺。」僧問：「如何是未來佛？」師曰：「顏色馨香依舊。」僧問：「如何是過去差別智？」師以拂子擊禪牀左邊。僧問：「如何是現在差別智？」師以拂子擊禪牀右邊。僧問：「如何是未來差別智？」師以拂子中間點一點。僧云：「心佛眾生無向背，十方剎海一毫收。」便禮拜。師乃曰：「過去心不可得，未來心不可得，現在心不可得，三世既不可得，喚甚麽作差別智？若人見得徹去，三世諸佛，無一時不在諸人頂額上轉大法輪，更來這裏挨肩竝足討什麽碗？」以拄杖一時趕散。</p>
<p style="margin-left:0em;text-indent:2em">結夏上堂：「圓覺伽藍塵塵有路，坐斷去來頓空今古。那裏十三這邊十五，後先不差毫髮許。可笑黃面瞿曇，至今不知落處。」</p>
<p style="margin-left:0em;text-indent:2em">上堂：「盡乾坤大地，無絲毫許大。是汝諸人，橫擔拄杖繞四天下行脚，道我無處不到無事不知。且道西天那蘭院寺戒賢論師，今日說什麽法？」便下座。</p>
<p style="margin-left:0em;text-indent:2em">上堂：「有一人一念頓證墮在佛數，有一人累刼闡提不願成佛，且道那個合受人天供養？」良久云：「蝶穿芳徑雙睂濕，蜂掠殘花兩股肥。」</p>
<p style="margin-left:0em;text-indent:2em">臨示寂，手書龕記并遺書十數，且曰：「無凖忌在三月十八日，吾以十五日即行，不能辦香修供矣。」說偈書讃，嬉笑言論如平時。侍僧以遺偈請，麾斥不顧。已而笑謂侍者曰：「末後一句無可商量，只要箇人直下承當。」即命筆書辤眾。十四日，上堂語至夜分，起坐移頃而逝。壽八十二，臈六十一。茶毘舍利五色者無數，其徒遵治命奉骨歸葬金陵玉山庵。學者追慕不忍，舍分其半，建塔菖蒲田玉芝菴。</p>
</div>
<div class='div-other'><a id='mulu60' />
<p class='h3'>第三十六代　石溪心月禪師</p><p style="margin-left:0em;text-indent:2em">西蜀睂州人。上堂，舉僧問九峰和尚：「如何是學人自己？」峰曰：「更問阿誰？」僧云：「便恁麽承當時如何？」峰曰：「須彌還更戴須彌。」師頌曰：</p>

<div class="lg regular" style="margin-left:0em;"><div class='lg-row'>自家冷煖自家知　祖意西來更問誰</div>
<div class='lg-row'>全體承當全體是　須彌頂上戴須彌</div>
</div><p style="margin-left:0em;text-indent:2em">拈黃龍祖心禪師因黃山谷太史乞指㨗徑處。龍曰：「秪如仲尼道：『二三子以我為隱乎？吾無隱乎爾。』太史居常如何理論？」公擬對，龍曰：「不是，不是。」公迷悶不已。一日侍龍山行次，時巖桂盛放，龍曰：「聞木樨花香麽？」曰：「聞。」龍曰：「吾無隱乎爾。」公釋然，即拜之曰：「和尚恁麽老婆心。」龍笑曰：「秪要公到家耳。」頌曰：</p>

<div class="lg regular" style="margin-left:0em;"><div class='lg-row'>渠儂家住白雲鄉　南北東西路渺汒</div>
<div class='lg-row'>幾度欲歸歸未得　忽聞巖桂送幽香</div>
</div><p style="margin-left:0em;text-indent:2em">又送僧偈曰：</p>

<div class="lg regular" style="margin-left:0em;"><div class='lg-row'>未到雙林見舊游　睂橫新月眼橫秋</div>
<div class='lg-row'>寒暄未舉宐先問　<span class='corr'>因</span>甚橋流水不流</div>
</div><p style="margin-left:0em;text-indent:2em">六月初九日示寂。</p>
</div>
<div class='div-other'><a id='mulu61' />
<p class='h3'>第三十七代　偃溪廣聞禪師</p><p style="margin-left:0em;text-indent:2em">閩之侯官林氏子，母陳。家世業儒，疎睂秀目，哆口豐頤。從季父智隆于宛陵光孝。十八得度受具。初見鐵牛印，少室睦，無際派，追隨甚久。叅淛翁于天童，鍼芥難投，自知未及。再叅于雙徑，翁笑迎曰：「汝來耶。」一夕坐簷間，聞更三，轉入室，曳履而蹶，如夢忽醒。翌朝造室，翁舉趙州洗鉢盂話，師將啟吻，翁遽止之，平生疑情當下冰釋。紹定戊子，四明制閫胡公，以小淨慈致之，歷住香山、萬壽、雪竇、育王、淨慈、靈隱、徑塢八山。所至革弊支傾，廣容徒眾。開爐上堂，舉趙州和尚示眾云：「老僧三十年前，在南方火爐頭，有箇無賔主話，直至如今無人舉著。」師云：「森羅萬象，明暗色空，日夜舉揚，趙州古佛不是不知，只為貪程太速。」</p>
<p style="margin-left:0em;text-indent:2em">上堂：「楊岐眼中睛，臨濟頂上髓。一不成二不是，點著不來，白雲萬里。」</p>
<p style="margin-left:0em;text-indent:2em">佛成道日，上堂：「錯錯，六載草䋲空自縛；了了，開著眼來天大曉。古今天地、古今日月、古今星辰，拍膝云劒去久矣，切忌刻舟。」</p>
<p style="margin-left:0em;text-indent:2em">上堂：「雲門放洞山三頓棒，嚼飯餧嬰孩；黃檗打臨濟三頓棒，按牛頭喫草。只今不犯絲毫，有箇方便。」良久云：「大事為你不得，小事自家擔當。」</p>
<p style="margin-left:0em;text-indent:2em">上堂：「非風幡動，仁者心動，浣盆浣盆；非風鈴鳴，我心鳴耳，漆桶漆桶。盡古往今來，和泥脫墼有什麽限，還知萬壽落處麽？劫石有消日，虛空無盡時。」</p>
<p style="margin-left:0em;text-indent:2em">上堂：「十字街頭石幢子，無你遮護處；一聲江上侍郎來，無你廻避處。衲僧家早出暮入，脚前脚後也須子細。忽然築著磕著，淨慈拄杖別有分付。」</p>
<p style="margin-left:0em;text-indent:2em">上堂：「一升三合，拄杖頭邊，萬水千山，草鞋跟底。未言先領，誰家竈裏無烟？撩起便行，是處井中有水。莫道空來又空去，許多途路不相孤。」</p>
<p style="margin-left:0em;text-indent:2em">上堂：「一句絕離微，渾淪無縫罅。善財七日尋覓不得，趙州五年分踈不下。靈山今日快便難逢，為通一線。六月賣松風，人間恐無價。」</p>
<p style="margin-left:0em;text-indent:2em">上堂：「繞禪牀一匝，揮香案一下，轉藏已竟，講經已竟，若具著眼目，方知落處。其或未然，依經解義，三世佛冤，離經一字，還同魔說。」</p>
<p style="margin-left:0em;text-indent:2em">上堂：「趙州喫茶去，金牛喫飯來。龍門多上客，有人續得末後句，許你入阿字法門。」景定四年六月十四日示寂，壽七十五，夏五十八。</p>
</div>
<div class='div-other'><a id='mulu62' />
<p class='h3'>第三十八代　荊叟如珏禪師</p><p style="margin-left:0em;text-indent:2em">婺州人，圓悟五世孫也。功用比圓悟益弘，際遇穆陵，寵遇甚至。初見癡鈍，室中僧問：「如何是佛？」師答曰：「爛冬瓜。」復成頌曰：</p>

<div class="lg regular" style="margin-left:0em;"><div class='lg-row'>如何是佛爛冬瓜　咬著冰霜透齒牙</div>
<div class='lg-row'>根蒂雖然無窖子　一年一度一開花</div>
</div><p style="margin-left:0em;text-indent:2em">又嘗作偈寄呈癡鈍曰：</p>
<p style="margin-left:0em;text-indent:0em;" class="lg-abnormal"><div class='lg-row'>鍾山白刃赤身挨　幾度曾經被活埋　一自人亾家破後　了知無位可安排</div>
</p><p style="margin-left:0em;text-indent:2em">結夏小叅：「我此一宗正令全提，如暴風卒<span class='corr'>雨</span>鼓蕩無前，石火電光追奔不及。舉意即迷源，擡眸已蹉過。不是目前法，莫生種種心。縱汝三種互修剋期取證，第一頭第三首，萬柱千撑轉見氣急。殊不知髑髏未具己眼，先明呱地一聲，千了百當。然雖如是，親證者萬無一二，錯會者數有河沙。」</p>
<p style="margin-left:0em;text-indent:2em">佛成道日頌曰：</p>
<p style="margin-left:0em;text-indent:0em;" class="lg-abnormal"><div class='lg-row'>六年雪嶺方成道　打失從前鬼眼睛　滿面慚惶無著處　至今生怕是明星</div>
</p><p style="margin-left:0em;text-indent:2em">十二月初十日示寂。</p>
</div>
<div class='div-other'><a id='mulu63' />
<p class='h3'>第三十九代　淮海原肇禪師</p><p style="margin-left:0em;text-indent:2em">通州靜海潘氏子，母朱氏。邑之利和寺妙觀，其諸父也，謂其父母曰：「是子生而有異，却葷胾，殆亦夙種，盍俾出家？」父母然之。年十九，薙染受具。叅浙翁于徑山，翁問：「汝何處人？」師曰：「淮人。」翁曰：「泗<span class='corr'>洲</span>大聖為什麽在楊州出現？」師曰：「今日又在杭州撞著。」翁曰：「且得沒交涉。」師徐曰：「自遠趨風。」翁以師警敏，欲大激發，未容其叅堂，纔見便云：「下一轉語來。」擬開口，即喝。師以書上，又以頌呈，末句云：「空教回首望長安。」翁云：「這裏是什麽所在？」師曰：「謝和尚掛搭。」始密就入室之列，已而命掌記。</p>
<p style="margin-left:0em;text-indent:2em">翁既寂，師出世通之光孝，遷吳城雙塔、金陵清涼、天台萬年、蘓之萬壽、東嘉江心。而四明育王虛席，廟堂奏師補處，遷杭之淨慈、靈隱、徑山。其住徑山歉餘，逋券山積，僧殘屋老。未幾，樓閣矗霄，雲衲踵至，不減浙翁全盛氣象。俄示疾，囑其徒為吾袝一穴于東磵，見生死不忘奉師之意。六月初十日，浴訖書偈而逝。嘗舉達摩偈曰：</p>

<div class="lg regular" style="margin-left:0em;"><div class='lg-row'>踏翻地軸與天關　合國人追不再還</div>
<div class='lg-row'>去去一身輕似葉　長江千古浪如山</div>
</div></div>
<div class='div-other'><a id='mulu64' />
<p class='h3'>第四十代　虛堂智愚禪師</p><p style="margin-left:0em;text-indent:2em">四明人。出世嘉禾興聖，遷光孝、明之顯孝、延福、瑞巖、婺之寶林、四明育王、柏巖、杭之淨慈，凡歷住十剎。咸淳十年，詔住徑山。師室中垂語曰：「己眼未明底，因甚將虛空作布袴著？畫地為牢，因甚透者箇不過？入海筭沙底，因甚向針鋒頭上翹足？」僧問：「聲前一句，不墮常機。轉位就功，如何相見？」師云：「問訊不出手。」僧云：「且道天子萬年作麽生？」師云：「瑞草生嘉運，林花結早春。」僧云：「直得九州四海，雷動風飛。」師云：「出門惟恐不先到。」</p>
<p style="margin-left:0em;text-indent:2em">上堂：「春風如刀，春雨如膏，衲僧門下，何用忉忉？」</p>
<p style="margin-left:0em;text-indent:2em">上堂：「言而足，終日言而盡道；言而不足，終日言而盡物。且道，道與物是一是二？若道是一，為甚麽客山高，主山低？若道是二，為甚麽天地一指，萬物一馬？箇裏緇素得出，還你草鞋錢。不然，但願來年蠶麥熟，羅睺羅鬼與一文。」</p>
<p style="margin-left:0em;text-indent:2em">結夏上堂：「有一人日銷萬兩黃金，同此聖制，只是無人認得。若有人認得，許伊日銷萬兩黃金。」</p>
<p style="margin-left:0em;text-indent:2em">上堂曰：「虛堂初無門戶，與人近傍，亦不置之于無何有之鄉。只要諸人如鐵入土，與土俱化，然後可以發越。其如運糞人者，吾未如之何。」</p>
<p style="margin-left:0em;text-indent:2em">上堂，舉松源師祖臨示寂告眾云：「久叅兄弟，正路上行者，有只不能用黑荳法。臨濟之道，將泯絕無聞。傷哉！」拈云：「鷲峰老人似倚杖騎馬，雖無僵仆之患，未免傍觀者醜。」</p>
<p style="margin-left:0em;text-indent:2em">師先在<span class='corr'>淨</span>慈，入院日，問答絕。忽天使踵門傳旨，問：「趙州因甚八十行脚，虛堂因甚八十住山？」師即舉趙州行脚到臨濟話，頌曰：「趙州八十方行脚，虛堂八十再住山，別有一機恢佛祖，九重城裏動龍顏。」使以頌回奏，上大悅，特賜米伍百石、絹一百縑，開堂安眾。</p>
<p style="margin-left:0em;text-indent:2em">十月初八日示寂，塔于直嶺下，曰「天然」。</p>
<p style="margin-left:0em;text-indent:2em">先是高麗國王請師于彼國，說法八載。還山，問法弟子，常隨千指。後嘉靖間，高麗遣法嗣至山掃塔云：「彼國法道甚盛焉。」</p>
</div></div></div>
<p class='juan'>徑山志卷之二終</p>
</div><!-- end of div[@id='body'] -->
</body></html>