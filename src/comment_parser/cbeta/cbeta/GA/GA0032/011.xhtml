<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>徑山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu782' />
<div class='div-other'>
<p class='h1'>卷十一至十四目</p><div style="margin-left:15em"><img src='../images/GA032p0969_01.gif' alt='GA032p0969_01.gif' /></div>

<ul class="">
<li><p style="margin-left:2em">外護</p>

<ul class="">
<li><p style="margin-left:2em">國王、宰官、居士共七十六位</p>
</li>
</ul></li>

<li><p style="margin-left:2em">殿宇</p>

<ul class="">
<li><p style="margin-left:2em">寺一</p>
</li>

<li><p style="margin-left:2em">殿、堂、樓、軒、亭、房等六十四所</p>
</li>
</ul></li>

<li><p style="margin-left:2em">靜室</p>

<ul class="">
<li><p style="margin-left:2em">一百三十二所</p>
</li>
</ul></li>

<li><p style="margin-left:2em">名勝</p>

<ul class="">
<li><p style="margin-left:2em">一百八十三處</p>
</li>
</ul></li>

<li><p style="margin-left:2em">下院</p>

<ul class="">
<li><p style="margin-left:2em">三十一處</p>
</li>
</ul></li>

<li><p style="margin-left:2em">古跡</p>

<ul class="">
<li><p style="margin-left:2em">四十六處</p>
</li>
</ul></li>

<li><p style="margin-left:2em">寺產</p>

<ul class="">
<li><p style="margin-left:2em">舊額庄田八處</p>
</li>

<li><p style="margin-left:2em">傳衣新額</p>
</li>

<li><p style="margin-left:2em">大殿新舊額</p>
</li>

<li><p style="margin-left:2em">觀音殿新額</p>
</li>

<li><p style="margin-left:2em">真寂院新額</p>
</li>

<li><p style="margin-left:2em">地藏殿新額</p>
</li>

<li><p style="margin-left:2em">化城寺舊額</p>
</li>

<li><p style="margin-left:2em">安樂寺舊額</p>
</li>

<li><p style="margin-left:2em">寂照新額</p>
</li>

<li><p style="margin-left:2em"><span class="note-inline">(本山各房及各下院不開出者不載。)</span></p>
</li>
</ul></li>

<li><p style="margin-left:2em">紀事</p>

<ul class="">
<li><p style="margin-left:2em">古鼎圓鏡</p>
</li>

<li><p style="margin-left:2em">惠洲業報</p>
</li>

<li><p style="margin-left:2em">淨業見報</p>
</li>

<li><p style="margin-left:2em">寶上座</p>
</li>

<li><p style="margin-left:2em">西巖和尚</p>
</li>

<li><p style="margin-left:2em">佛性不得道有無</p>
</li>

<li><p style="margin-left:2em">神龍</p>
</li>

<li><p style="margin-left:2em">喝石</p>
</li>

<li><p style="margin-left:2em">神冶鐘</p>
</li>

<li><p style="margin-left:2em">無尾螺</p>
</li>

<li><p style="margin-left:2em">靈雞</p>
</li>

<li><p style="margin-left:2em">白兎</p>
</li>

<li><p style="margin-left:2em">南塔</p>
</li>
</ul></li>
</ul><p style="margin-left:0em;text-indent:2em">卷十一至十四目錄終</p>
</div>
<p class='juan'>徑山志卷之十一</p><p class="byline">汶上李燁然刪定</p><p class="byline">海陽徐文龍、鹿城陳[樊-大+心]德訂</p><p class="byline">虞山宋奎光輯</p>
<div class='div-other'><a id='mulu783' />
<p class='h1'>外護</p>
<div class='div-other'><a id='mulu784' />
<p class='h2'>唐代宗</p><p style="margin-left:0em;text-indent:2em">大曆三年，詔徑山法欽禪師入見，待以師禮，賜號「國一禪師」，勑一道。</p>
</div>
<div class='div-other'><a id='mulu785' />
<p class='h2'>宋高宗</p><p style="margin-left:0em;text-indent:2em">紹興七年，詔宗杲禪師住徑山能仁禪寺。廿六年，詔師住明州育王廣利禪寺。二十八年，詔師再住徑山。</p>
</div>
<div class='div-other'><a id='mulu786' />
<p class='h2'>孝宗</p><p style="margin-left:0em;text-indent:2em">改元隆興，遣內都監黃彥節至徑山，命杲禪師就山中舉揚般若，師說偈云：</p>

<div class="lg regular" style="margin-left:0em;"><div class='lg-row'>大根大噐大力量　荷擔大事不尋常</div>
<div class='lg-row'>一毛頭上通消息　徧界明明不覆藏</div>
</div><p style="margin-left:0em;text-indent:2em">上嘉嘆之。及封建王，又遣內知賔至徑山，供五百羅漢，賜「玅喜菴」三字及真讃。九月，詔杲師問佛法大意，師臥疾，特賜「大慧」之號。淳熈七年，召雪竇寺住持寶印<span class='note-inline'>(即別峰印)</span>入對選德殿，問語備〈別峰禪師本傳〉。</p>
</div>
<div class='div-other'><a id='mulu787' />
<p class='h2'>錢鏐</p><p style="margin-left:0em;text-indent:2em">字具美，錢塘人。唐僖宗時，率鄉兵破走黃巢，昭宗拜為鎮海、鎮東軍節度使。天復二年，封「越王」。梁太祖封「吳越王」，<span class='corr'>諡</span>號「武肅王」。微時到徑山，神鼎諲禪師識之。後諲禪師入滅，武肅王自述讃四十句，又<span class='corr'>諡</span>師為「建初興國大師」，墖曰「廣濟」。王將薨，謂文穆王曰：「吾昔自徑山法濟示吾覇業，自此發迹建國立功，他日汝等無廢吾志。」其後文穆、忠<span class='corr'>獻</span>、忠懿王皆不忘武肅之遺旨。</p>
</div>
<div class='div-other'><a id='mulu788' />
<p class='h2'>張浚</p><p style="margin-left:0em;text-indent:2em">字德遠，紹興中拜相，封「和國公」。孝宗朝，封「魏國公」。大慧禪師在泉州雲門菴，遂以臨安府徑山延之。公居長沙，其母秦國夫人問道於大慧。及夫人疾亟，曰：「妙喜老師此生無復見也，我有私恩未報。」公三走介師至，夫人捐館。公謂師曰：「先妣願供養和尚一年，為德之報。」遂舘于光孝寺之東堂，以盡誠敬。</p>
</div>
<div class='div-other'><a id='mulu789' />
<p class='h2'>張九成</p><p style="margin-left:0em;text-indent:2em">字子韶，號無垢居士。登徑山，問道於大慧公。建無垢軒，與師談「格物」之旨。師曰：「公只知有格物，而不知有物格。」頓領深旨，投偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>子韶格物　曇晦物格　欲識一貫　兩個五百</div>
</p><p style="margin-left:0em;text-indent:2em">子韶嘗曰：「九成每聞徑山老人所舉因緣，豁然四達如千門萬戶，不消一踏而開。九成了末後大事，實在徑山老人處，此一瓣香不敢孤負他也。」</p>
</div>
<div class='div-other'><a id='mulu790' />
<p class='h2'>呂本中</p><p style="margin-left:0em;text-indent:2em">字居仁。紹興初，賜進士第，除中書舍人。平生因詩以窮，耽禪而病，清癯如不勝衣。作《江西傳衣詩派圖》，推黃山谷為詩祖，列陳無己等凡二十五人為法嗣。本中嘗致書，問大慧禪要，慧答書略曰：「千疑萬疑，只是一疑。話頭上疑破，則千疑萬疑一時破。若一向問人佛語又如何？祖語又如何？諸方老宿語又如何？永劫無有悟時也。」本中有省。</p>
</div>
<div class='div-other'><a id='mulu791' />
<p class='h2'>曾開</p><p style="margin-left:0em;text-indent:2em">字天游，官至侍郎。致書大慧曰：「今年私家塵緣都畢，閒居無事，正在痛自鞭策，以償初志，第恨未得親炙教誨耳。一生敗闕已一一呈似，必能洞照此心，望委曲提警日用當如何做工夫，庶幾不涉他途徑，與本地相契也。至叩。」大慧答書曰：「時時於靜勝中，切不得忘了須彌山，放下著兩則語，但從脚下著寔做將去。已過者不須怖畏，亦不必思量。思量怖畏，即障道矣。但於諸佛前，發大誓願，願此心堅固，永不退失。伏惟諸佛加被，遇善知識，一言之下，頓忘生死，悟證無上正等菩提，續佛慧命，以報諸佛莫大之恩。如此久久，無有不悟之理。」</p>
</div>
<div class='div-other'><a id='mulu792' />
<p class='h2'>李光</p><p style="margin-left:0em;text-indent:2em">字泰發，上虞人。致書大慧問禪要，慧答書曰：「大叅相公，平昔所學，已見行事。臨禍福之際，如精金入火，愈見明耀。又決定知華嚴重重法界，斷非虛語，則定不作他物想矣。其餘七顛八倒，或逆或順，或正或邪，亦非他物。願公常作是觀，妙喜亦在其中，異日相從於寂寞之濵，結當來世香火因緣，成就重重法界以實其事，豈小補哉？」</p>
</div>
<div class='div-other'><a id='mulu793' />
<p class='h2'>李邴</p><p style="margin-left:0em;text-indent:2em">字漢老，官至叅政，醉心祖道。及見大慧舉趙州庭栢話有省後，以書咨決曰：「近叩籌室，伏蒙激發蒙滯，忽有省入。顧惟根識暗鈍，平生學解，盡落情見。一取一捨，如衣壞絮，行草棘中，適自纏繞。今一笑頓釋所疑，欣幸可量，非大匠委曲垂慈，何以致此？自到城中，凡著衣喫飯，抱子弄孫，色色仍舊。既無拘執之情，亦不作奇特之想，其餘宿習舊障亦稍輕微。臨行叮嚀之語，不敢忘也。重念始得入門，大法未明，應機接物，觸事未能無碍，更望有以提誨，使卒有所至，庶無玷於法席矣。」</p>
</div>
<div class='div-other'><a id='mulu794' />
<p class='h2'>馮楫</p><p style="margin-left:0em;text-indent:2em">字濟川，蜀遂寧人，號不動居士。紹興丁巳，除給事中，會大慧就明<span class='corr'>慶</span>開堂。慧下座，楫挽之曰：「此生不作這蟲豸，今因甚却納敗闕？」慧曰：「盡大地是個杲上座，你向甚處見他？」楫擬對，慧掌之。楫曰：「是我招得。」因坐夏徑山，榜其室曰「不動軒」。後知瀘州，所至于道無倦。嘗自詠曰：</p>

<div class="lg regular" style="margin-left:0em;"><div class='lg-row'>公事之餘喜坐禪　小曾將脅到床眠</div>
<div class='lg-row'>雖然示現宰官相　長老之名四海傳</div>
</div><p style="margin-left:0em;text-indent:2em">紹興二十三年秋，乞休，致報親知，期以十月三日報終。至日，令後廳至高座，見客如平日。辰巳間，降階望闕肅拜，書偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>初三十一　中九下七　老人言盡　龜哥服赤</div>
</p><p style="margin-left:0em;text-indent:2em">書畢，拈柱杖按膝而化。楫于建炎後，凡名山鉅剎藏經殘失，遂以己俸印施。補之足五千餘卷者，凡四十八藏，用祝君壽，以康兆民。門人蒲大聘嘗誌其事，有語錄、頌古行于世。</p>
</div>
<div class='div-other'><a id='mulu795' />
<p class='h2'>陸游</p><p style="margin-left:0em;text-indent:2em">字務觀，號放翁，佃之孫，越之山陰人，仕至秘監。嘗問松源岳禪師云：「心傳之學，可得聞乎？」師云：「既是心傳，豈從聞得？」公領解，獻偈曰：</p>

<div class="lg regular" style="margin-left:0em;"><div class='lg-row'>幾度驅車入帝城　逢僧一例眼雙青</div>
<div class='lg-row'>今朝始覺禪家別　說有談空要眼聽</div>
</div><p style="margin-left:0em;text-indent:2em">公居鏡湖，與塗毒策禪師往來<span class='corr'>寖</span>厚。策住雙徑，受生祭七日，跏趺而逝，公哭以詩，別見。</p>
</div>
<div class='div-other'><a id='mulu796' />
<p class='h2'>李華</p><p style="margin-left:0em;text-indent:2em">嘗謂：「聞道于徑山，猶樂正子春于大夫也。洗心瞻仰，天漢彌高。」見〈潤州玄素師銘〉。</p>
</div>
<div class='div-other'><a id='mulu797' />
<p class='h2'>張商英</p><p style="margin-left:0em;text-indent:2em">字天覺，號無盡居士。徽宗朝拜相，大慧為洪州凖公乞銘于公。公曰：「今有一問，問上人。若道得即做，若道不得，與錢五貫裹足歸，叅禪去。」曰：「請相公問。」公曰：「聞凖光眼睛不壞，是否？」曰：「是。」公曰：「我不問這個眼睛。」曰：「問甚麽眼睛？」公曰：「問金剛眼睛。」曰：「若是金剛眼睛，在相公筆頭上。」公曰：「老夫為他點出光明會，教照天照地去也。」一言而契，下榻朝夕言語。號大慧，曰「妙喜」，字之曰「曇晦」云。</p>
</div>
<div class='div-other'><a id='mulu798' />
<p class='h2'>蘓軾</p><p style="margin-left:0em;text-indent:2em">字子瞻。徑山琳禪師問疾云：「學士生平踐履，至此更湏著力。」公應聲曰：「著力便差。」語絕而逝。《遊徑山》詩及與寶月、無畏諸師書，別見。</p>
</div>
<div class='div-other'><a id='mulu799' />
<p class='h2'>蔡襄</p><p style="margin-left:0em;text-indent:2em">字君謨，游記別見。</p>
</div>
<div class='div-other'><a id='mulu800' />
<p class='h2'>孫覿</p><p style="margin-left:0em;text-indent:2em">尚書，字仲益，無錫人，書別見。</p>
</div>
<div class='div-other'><a id='mulu801' />
<p class='h2'>吳潜</p><p style="margin-left:0em;text-indent:2em">字毅夫，宣城人，正肅公柔勝之子。宋理宗朝拜相，序大慧《正法眼藏》。于法門得大自在後，為賈似道所排，謫循州。預知死日，語人曰：「吾將逝矣，夜必雷雨。」已而果然，作詩端坐而逝，封「許國公」。</p>
</div>
<div class='div-other'><a id='mulu802' />
<p class='h2'>元世祖</p><p style="margin-left:0em;text-indent:2em">中綂元年，問法徑山住持雲峰妙高，對揚稱旨。帝常問師曰：「修寺建塔有何功德？」師曰：「福蔭大千。」由是建仁王寺，仍詔天下，寺院、田產二稅盡復之，以弘教為己任。國語曰「薛禪皇帝」。</p>
</div>
<div class='div-other'><a id='mulu803' />
<p class='h2'>太祖高皇帝</p><p style="margin-left:0em;text-indent:2em">御製〈徑山宗泐免官說〉。洪武二十七年，勅禮部條例一欵：「常住田地雖有，稅糧仍免，雜派僧人不許克當差役。」</p>
</div>
<div class='div-other'><a id='mulu804' />
<p class='h2'>成祖文皇帝</p><p style="margin-left:0em;text-indent:2em">永樂十五年十月十五日，頒御製〈徑山赴會僧勅諭〉，別見。</p>
</div>
<div class='div-other'><a id='mulu805' />
<p class='h2'>神宗顯皇帝</p><p style="margin-left:0em;text-indent:2em">萬曆二十八年九月初三日，欽差司禮監太監孫隆頒施大藏一部，勅諭別見。</p>
</div>
<div class='div-other'><a id='mulu806' />
<p class='h2'>虞集</p><p style="margin-left:0em;text-indent:2em">字伯生，宋丞相允文五世孫。其先蜀人，汲宋黃崗尉，宋亾僑居臨川之崇仁。大德初，始至京師，以大臣薦授大都儒學教授。除國子助教，自將仕郎十二轉為通奉大夫，封「仁壽郡公」，<span class='corr'>諡</span>「文靖」。嘗闢右室，書邵堯夫詩，題曰「邵庵」，故世稱邵庵先生。接方外士必扣擊其說，以為聖人之教不明，為學者無所底止。苟于吾道異端疑似之間不能深知，而欲竊究夫性命之原，死生之故，其不折而歸之者否矣。嘗曰：「佛以因果二法，制服得天下人心。無智愚賢不肖，總出不得這兩個字。」</p>
<p style="margin-left:0em;text-indent:2em">撰〈北磵簡公塔銘〉，有曰：「自昔奇偉之士，或曠世一遇，其不恒見于天下者，何也？蓋嘗聞之，豈無其人哉？自夫世務之沉[宴-女+六]，俗學之纏糾，有不足以縶而留之者，於是脫然自拔於浮沉起滅之表，以求其本物之極至者，皆其人也。」</p>
<p style="margin-left:0em;text-indent:2em">作〈徑山晦機熈公塔銘〉曰：「聞佛氏之宗，禪者其度人也，以悟為則，必使自致于思慮之所不及，時至機應則決而啟之。是以言發意解，解泯言忘，謂之不立文字，豈欺我哉？」</p>
<p style="margin-left:0em;text-indent:2em">〈水陸緣起賛〉略曰：「一切眾生皆具佛性，如摩尼珠五色隨應，如何累劫業識相應無明，展轉生死根塵？我佛慈悲施方便力，如大醫王救彼痼疾，餓者與飽，渴者與漿，幽暗與明，熱腦與涼。况你六道諸苦隨業，不藉佛恩何由自潔？」</p>
<p style="margin-left:0em;text-indent:2em">〈杭州報恩寺銘〉曰：「我以慈悲大願力，運大音聲作佛事，<span class='corr'>充</span>滿虛空體無碍，有間即覺成解脫，人天龍海無盡際。過去未來現在者，一音所攝悉平等，同我報國如報佛，永住堅固宣佛法。」</p>
</div>
<div class='div-other'><a id='mulu807' />
<p class='h2'>吳偉明</p><p style="margin-left:0em;text-indent:2em">提刑，久叅真歇了禪師，得自受用三昧。後訪大慧，遂留咨叅。一日慧謂曰：「不湏呈伎倆，直湏啐地折、曝地斷，方敵得生死。若祗呈伎倆，有甚了期？」後辤去。道次延平，倏然契悟。</p>
</div>
<div class='div-other'><a id='mulu808' />
<p class='h2'>林希逸</p><p style="margin-left:0em;text-indent:2em">字肅翁，福清人。紹定間進士，號鬳齋，嘗稱大慧杲禪師為元勳，大老敬重。</p>
</div>
<div class='div-other'><a id='mulu809' />
<p class='h2'>宋濂</p><p style="margin-left:0em;text-indent:2em">字景濂。學士嘗云：「人知大慧說法，如雨如雲，覺悟羣迷，而不知其忠義耿耿，注意于家國者甚篤。縱有知其忠義，而又不知其游戲翰墨，循蹈矩彠，亦自可傳不朽。嗚呼！若師之應物無方，是謂如神然變化不<span class='corr'>測</span>者矣。」國初法禪師序銘，多出公手，別見。</p>
</div>
<div class='div-other'><a id='mulu810' />
<p class='h2'>沈季文</p><p style="margin-left:0em;text-indent:2em">大中丞，號太素，吳江人。于萬曆三十六年，捐資建大雄寶殿。</p>
</div>
<div class='div-other'><a id='mulu811' />
<p class='h2'>陸光祖</p><p style="margin-left:0em;text-indent:2em">大冢宰，號五臺，平湖人。創刻方冊藏板于清凉，後移至徑山。復以燒山多害物命，捐資買凌霄峰下山一叚，護養生類。</p>
</div>
<div class='div-other'><a id='mulu812' />
<p class='h2'>馮夢禎</p><p style="margin-left:0em;text-indent:2em">國子祭酒，字開之，嘉禾人。議刻方冊藏板移至寂照，再議移化城。緣起別見。</p>
</div>
<div class='div-other'><a id='mulu813' />
<p class='h2'>王肻堂</p><p style="margin-left:0em;text-indent:2em">憲副，號宇泰，金壇人。偕刺史陳良謨、憲副吳長庚諸公，書請廓菴觀公住持大殿。書別見。</p>
</div>
<div class='div-other'><a id='mulu814' />
<p class='h2'>于玉立</p><p style="margin-left:0em;text-indent:2em">吏部，字中甫，金壇人。偕陸、馮諸公議刻方冊藏板，為紫柏尊者建塔于文殊臺。</p>
</div>
<div class='div-other'><a id='mulu815' />
<p class='h2'>瞿汝稷</p><p style="margin-left:0em;text-indent:2em">運使，字元立，常熟人。議刻方冊大藏，為幻予撰塔銘，別見。</p>
</div>
<div class='div-other'><a id='mulu816' />
<p class='h2'>陳瓉</p><p style="margin-left:0em;text-indent:2em">少司寇，號雨亭，常熟人。議刻方冊大藏，緣起序文別見。</p>
</div>
<div class='div-other'><a id='mulu817' />
<p class='h2'>王世貞</p><p style="margin-left:0em;text-indent:2em">大司寇，字元美，太倉人。同新安司馬汪道昆諸公，撰〈刻藏緣起〉，別見。</p>
</div>
<div class='div-other'><a id='mulu818' />
<p class='h2'>繆希雍</p><p style="margin-left:0em;text-indent:2em">字仲淳，常熟人。以紫柏先瘞黃沙，灘下有流泉，倡金壇于賀諸公改塔文殊臺。同金壇于賀諸公，捐資二百餘金買山，寂照供養僧眾。</p>
</div>
<div class='div-other'><a id='mulu819' />
<p class='h2'>朱國禎</p><p style="margin-left:0em;text-indent:2em">內閣大學士，號平涵，湖州人。嘗問法瓶匋，為譔〈真寂院記〉，別見。</p>
</div>
<div class='div-other'><a id='mulu820' />
<p class='h2'>朱國祚</p><p style="margin-left:0em;text-indent:2em">內閣大學士，號養淳，嘉禾人。同子孝廉大猷于徑山大殿、下院真寂，莊嚴護持，檀施最久。</p>
</div>
<div class='div-other'><a id='mulu821' />
<p class='h2'>吳用先</p><p style="margin-left:0em;text-indent:2em">大中丞，號本如，桐城人。恢復下院化城，歲施刻藏銀一百兩，緣起別見。</p>
</div>
<div class='div-other'><a id='mulu822' />
<p class='h2'>陳懿典</p><p style="margin-left:0em;text-indent:2em">翰林學士，號如崗，嘉禾人。刻藏緣起別見。</p>
</div>
<div class='div-other'><a id='mulu823' />
<p class='h2'>竇子偁</p><p style="margin-left:0em;text-indent:2em">原任淛江廉憲，號淮南，合肥人。督同司理孫公榖、餘杭令戴公日强，清復化城。</p>
</div>
<div class='div-other'><a id='mulu824' />
<p class='h2'>王在晉</p><p style="margin-left:0em;text-indent:2em">大司馬，號岵雲，太倉人。分守杭嚴時，親歷化城，清復故址。游記別見。</p>
</div>
<div class='div-other'><a id='mulu825' />
<p class='h2'>虞淳熈</p><p style="margin-left:0em;text-indent:2em">吏部，號德園，杭州人。護持瓶匋，及本山常住。</p>
</div>
<div class='div-other'><a id='mulu826' />
<p class='h2'>翁汝進</p><p style="margin-left:0em;text-indent:2em">憲副，號周野，杭州人。護持常住，及諸靜室。</p>
</div>
<div class='div-other'><a id='mulu827' />
<p class='h2'>黃汝亨</p><p style="margin-left:0em;text-indent:2em">學憲，字貞甫，杭州人。本山常住，下院化城驅魔安眾，具有大力。諸文別見。</p>
</div>
<div class='div-other'><a id='mulu828' />
<p class='h2'>洪瞻祖</p><p style="margin-left:0em;text-indent:2em">尚寶卿，號清遠，杭州人。護持常住，及諸靜室。</p>
</div>
<div class='div-other'><a id='mulu829' />
<p class='h2'>沈珫</p><p style="margin-left:0em;text-indent:2em">憲副，號[樊-大+心]所，吳江人。偕其弟僉憲瓉侍御珣，及司空沈公正宗，書請廓庵觀公住持本山，歲輸刻藏銀若干。</p>
</div>
<div class='div-other'><a id='mulu830' />
<p class='h2'>李事道</p><p style="margin-left:0em;text-indent:2em">運同，號行可，杭州人。護持常住，及真寂等剎。</p>
</div>
<div class='div-other'><a id='mulu831' />
<p class='h2'>朱大啟</p><p style="margin-left:0em;text-indent:2em">吏部，號廣原，嘉禾人。本山常住及各靜室，歲有供養。</p>
</div>
<div class='div-other'><a id='mulu832' />
<p class='h2'>周宗建</p><p style="margin-left:0em;text-indent:2em">侍御，字季侯，吳江人。本山常住，歲有供養。</p>
</div>
<div class='div-other'><a id='mulu833' />
<p class='h2'>賀烺</p><p style="margin-left:0em;text-indent:2em">民部，字闇伯，金壇人。以父中書公虛谷皈依紫柏，歲輸刻藏銀若干。同學憲王吏部于，書請自光杲公主持寂照。</p>
</div>
<div class='div-other'><a id='mulu834' />
<p class='h2'>姚思仁</p><p style="margin-left:0em;text-indent:2em">尚書，號羅浮，嘉禾人。歲施常供。</p>
</div>
<div class='div-other'><a id='mulu835' />
<p class='h2'>王志堅</p><p style="margin-left:0em;text-indent:2em">僉憲，字弱生，太倉人。任本省水利道時，以本山靜主貝林師精于密部，時為送供下院真寂寺。改路南湖地藏殿，開田臨勘，行縣給照。</p>
</div>
<div class='div-other'><a id='mulu836' />
<p class='h2'>周祗</p><p style="margin-left:0em;text-indent:2em">字子介，吳江人。捐貲置下院太平寺刻藏，田四十二畒。</p>
</div>
<div class='div-other'><a id='mulu837' />
<p class='h2'>周延光</p><p style="margin-left:0em;text-indent:2em">本省方伯，號斗垣，蘄水人。清查化城虛稅，行縣審豁。</p>
</div>
<div class='div-other'><a id='mulu838' />
<p class='h2'>吳伯與</p><p style="margin-left:0em;text-indent:2em">本省兵巡道，號師每，宣城人。嘗游天目及徑山，手書〈戒暈酒〉，示勒于石曰：「慾海橫流，熱熖轉熾，故味為嗜性之首，而齋乃斷愛之根。僧家返清涼絕貪求，即粒米莖菜尚無虚用。至其覈因果，明罪福，凡戒殺放生無非善緣，若常人食肉，猶比之曰「人搏人」也。况僧不持齋，不甚于食他肉而補穢身乎！惟戒足以護法，惟齋足以居心。至人守若嚴城，禦若堅兵，誠謂醍醐豈貯穢噐，齋疏即為甘露耳！倘寺僧酒肉破戒，即不名為清淨僧，便當驅除還俗。倘游人必㩦酒肉入寺，何取以腥燥濁體，枉向佛門叅禮耶？凡我四輩，永堅一心，無種地獄之深因，甘受來生之惡報。」游紀及詩別見。</p>
</div>
<div class='div-other'><a id='mulu839' />
<p class='h2'>王在公</p><p style="margin-left:0em;text-indent:2em">郡丞，號芥菴，崑山人。棄官禮峨嵋，歸徑山倡導孝廉。徐仲容公洌捐資購良材，易大殿柱，及葺龍王殿。復葺般若軒，同朱公鷺檢閱大藏。</p>
</div>
<div class='div-other'><a id='mulu840' />
<p class='h2'>方應祥</p><p style="margin-left:0em;text-indent:2em">禮部郎，字孟旋，西安人。嘗問法瓶匋有省，偶謁當道，以西湖放生池應否拆毁問公。公曰：「西湖固杭州之睂目也，欲去目中翳而并剔除瞳神可乎？」當道笑而從之。</p>
</div>
<div class='div-other'><a id='mulu841' />
<p class='h2'>吳之鯨</p><p style="margin-left:0em;text-indent:2em">上饒令，字伯霖，仁和人。嘗游徑山，叅瓶匋，謂不見聞谷師幾虚此游，詩文別見。</p>
</div>
<div class='div-other'><a id='mulu842' />
<p class='h2'>鄭圭平</p><p style="margin-left:0em;text-indent:2em">樂令，字孔肩，錢唐人。初歸雲栖，後叅瓶匋，弘護諸山。</p>
</div>
<div class='div-other'><a id='mulu843' />
<p class='h2'>馬用錫</p><p style="margin-left:0em;text-indent:2em">餘杭令，號命荷，晉江人。清理化城虛稅。</p>
</div>
<div class='div-other'><a id='mulu844' />
<p class='h2'>王宇春</p><p style="margin-left:0em;text-indent:2em">字季和，常熟人。倡其兄別駕宇熈、叅軍宇新，刻徑山大慧禪師《正法眼藏》，助建真寂禪院及安樂寺。</p>
</div>
<div class='div-other'><a id='mulu845' />
<p class='h2'>顧大章</p><p style="margin-left:0em;text-indent:2em">字伯欽，刑部主政，常熟人。助建真寂禪院，及安樂寺。</p>
</div>
<div class='div-other'><a id='mulu846' />
<p class='h2'>顧大韶</p><p style="margin-left:0em;text-indent:2em">字仲㳟，常熟人。助建真寂禪院，及安樂寺。</p>
</div>
<div class='div-other'><a id='mulu847' />
<p class='h2'>錢謙益</p><p style="margin-left:0em;text-indent:2em">諭德，字受之，常熟人。撰〈聞谷大師種樹碑文〉，重興下院安樂寺。緣起別見。</p>
</div>
<div class='div-other'><a id='mulu848' />
<p class='h2'>李縠</p><p style="margin-left:0em;text-indent:2em">字孟芳，常熟人。皈依瓶匋，舉揚雙徑。詩文別見。</p>
</div>
<div class='div-other'><a id='mulu849' />
<p class='h2'>瞿式耜</p><p style="margin-left:0em;text-indent:2em">進士，字起田，常熟人。真寂禪院及安樂寺皆有供養。</p>
</div>
<div class='div-other'><a id='mulu850' />
<p class='h2'>王蒙亨</p><p style="margin-left:0em;text-indent:2em">縣令，號中泉，餘杭人。首捐田四十餘畒，倡復化城寺。</p>
</div>
<div class='div-other'><a id='mulu851' />
<p class='h2'>沈煥然</p><p style="margin-left:0em;text-indent:2em">字無文，貢士，餘杭人。初歸雲栖，再叅瓶匋。護持下院安樂寺，及南湖地藏殿。</p>
</div>
<div class='div-other'><a id='mulu852' />
<p class='h2'>聞啟祥</p><p style="margin-left:0em;text-indent:2em">字子將，孝廉，錢塘人。徑山大殿，及諸下院靜室，皆其護持。</p>
</div>
<div class='div-other'><a id='mulu853' />
<p class='h2'>時載杲</p><p style="margin-left:0em;text-indent:2em">字旭如，常熟人。皈依瓶匋，緣及安樂。</p>
</div>
<div class='div-other'><a id='mulu854' />
<p class='h2'>嚴調御</p><p style="margin-left:0em;text-indent:2em">字印持，餘杭人。助復下院安樂古剎，及常住各靜室，具力護持。</p>
</div>
<div class='div-other'><a id='mulu855' />
<p class='h2'>嚴武順</p><p style="margin-left:0em;text-indent:2em">字忍公，餘杭人。為薦母捨田八畒，入真寂院。</p>
</div>
<div class='div-other'><a id='mulu856' />
<p class='h2'>王祺</p><p style="margin-left:0em;text-indent:2em">字祉叔，餘杭人。偕其侄福貞，供養常住各靜室。</p>
</div>
<div class='div-other'><a id='mulu857' />
<p class='h2'>鄒之嶧</p><p style="margin-left:0em;text-indent:2em">字孟陽，仁和人。常住及真寂院，歲有供養。</p>
</div>
<div class='div-other'><a id='mulu858' />
<p class='h2'>許國[王*助]</p><p style="margin-left:0em;text-indent:2em">字鎮之，蘭溪人。歸依瓶匋，檀施傳衣諸所。</p>
</div>
<div class='div-other'><a id='mulu859' />
<p class='h2'>徐楩</p><p style="margin-left:0em;text-indent:2em">號龍南，餘杭藉蘓州人。護持下院安樂寺。</p>
</div>
<div class='div-other'><a id='mulu860' />
<p class='h2'>許應選</p><p style="margin-left:0em;text-indent:2em">字青錢，餘杭人。護持下院安樂寺。</p>
</div>
<div class='div-other'><a id='mulu861' />
<p class='h2'>嚴敕</p><p style="margin-left:0em;text-indent:2em">字無敕，餘杭人。護持常住及諸靜室。</p>
</div></div>
<div class='div-w'><p style="margin-left:9em">吳江接待寺僧興勤助刻</p>

<p class='juan'>徑山志卷之十一終</p></div>
</div><!-- end of div[@id='body'] -->
</body></html>