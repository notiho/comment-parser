<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>徑山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu310' />
<div class='div-other'>
<p class='h1'>卷之八目錄</p><div style="margin-left:4em"><img src='../images/GA032p0735_01.gif' alt='GA032p0735_01.gif' /></div>

<ul class="">
<li><p style="margin-left:2em">書啟</p>

<ul class="">
<li><p style="margin-left:2em">答曾侍郎天游略　釋宗杲</p>
</li>

<li><p style="margin-left:2em">又　釋宗杲</p>
</li>

<li><p style="margin-left:2em">答李叅政漢老略　釋宗杲</p>
</li>

<li><p style="margin-left:2em">又　釋宗杲</p>
</li>

<li><p style="margin-left:2em">答江給事少明略　釋宗杲</p>
</li>

<li><p style="margin-left:2em">答李叅政別紙　釋宗杲</p>
</li>

<li><p style="margin-left:2em">答陳少卿季仕略　釋宗杲</p>
</li>

<li><p style="margin-left:2em">答許司理壽源　釋宗杲</p>
</li>

<li><p style="margin-left:2em">答劉寶學彥修略　釋宗杲</p>
</li>

<li><p style="margin-left:2em">答張丞相德遠　釋宗杲</p>
</li>

<li><p style="margin-left:2em">答張提刑暘叔略　釋宗杲</p>
</li>

<li><p style="margin-left:2em">答汪內翰彥章　釋宗杲</p>
</li>

<li><p style="margin-left:2em">答呂郎中隆禮略　釋宗杲</p>
</li>

<li><p style="margin-left:2em">答李叅政泰發　釋宗杲</p>
</li>

<li><p style="margin-left:2em">答大慧禪師　孫覿</p>
</li>

<li><p style="margin-left:2em">上大慧禪師　孫覿</p>
</li>

<li><p style="margin-left:2em">又　孫覿</p>
</li>

<li><p style="margin-left:2em">又　張偁</p>
</li>

<li><p style="margin-left:2em">召友人　莊法師</p>
</li>

<li><p style="margin-left:2em">答寶月禪師　蘇軾</p>
</li>

<li><p style="margin-left:2em">又　蘇軾</p>
</li>

<li><p style="margin-left:2em">又　蘇軾</p>
</li>

<li><p style="margin-left:2em">與徑山無畏惟琳禪師　蘇軾</p>
</li>

<li><p style="margin-left:2em">又　蘇軾</p>
</li>

<li><p style="margin-left:2em">又　蘓軾</p>
</li>

<li><p style="margin-left:2em">請月江和尚住徑山啟　溥洽</p>
</li>

<li><p style="margin-left:2em">又　唯實</p>
</li>

<li><p style="margin-left:2em">又　余鼎</p>
</li>

<li><p style="margin-left:2em">送一清天禪師住徑山　妙衎</p>
</li>

<li><p style="margin-left:2em">賀月林鏡禪師住持徑山啟　張寧</p>
</li>

<li><p style="margin-left:2em">復仲淳、藏公支檀三法子憨郎書　真可</p>
</li>

<li><p style="margin-left:2em">請幻于、密藏二上人住徑山啟　馮夢禎</p>
</li>

<li><p style="margin-left:2em">請廓庵觀公住持徑山大殿啟　王肻堂</p>
</li>

<li><p style="margin-left:2em">請自光師住寂照書　<span class="corr">繆</span>希雍</p>
</li>

<li><p style="margin-left:2em">請澹居鎧公主刻藏　吳用先</p>
</li>

<li><p style="margin-left:2em">與鎧公　竇子偁</p>
</li>

<li><p style="margin-left:2em">又　王在晉</p>
</li>

<li><p style="margin-left:2em">又　湯賔尹</p>
</li>

<li><p style="margin-left:2em">又　曾鳳儀</p>
</li>

<li><p style="margin-left:2em">請徑山朗月泉住持龍居書　聞淶</p>
</li>

<li><p style="margin-left:2em">請徑山朗月泉書　聞啟祥</p>
</li>

<li><p style="margin-left:2em">請朗月住持龍居書　釋廣印</p>
</li>

<li><p style="margin-left:2em">請慈門主化城　吳用先</p>
</li>

<li><p style="margin-left:2em">答錢太史　吳用先</p>
</li>

<li><p style="margin-left:2em">寄慈門師　吳用先</p>
</li>

<li><p style="margin-left:2em">答宋元實　錢謙益</p>
</li>

<li><p style="margin-left:2em">與宋元實　釋法鎧</p>
</li>

<li><p style="margin-left:2em">與無從禪師　姚鏜</p>
</li>

<li><p style="margin-left:2em">寄宋元實　吳伯與</p>
</li>

<li><p style="margin-left:2em">答李孟芳居士　釋廣印</p>
</li>
</ul></li>
</ul><p style="margin-left:0em;text-indent:2em">卷之八目錄終</p>
</div>
<p class='juan'>徑山志卷之八</p><p class="byline">汶上李燁然刪定</p><p class="byline">海陽徐文龍、鹿城陳[樊-大+心]德訂</p><p class="byline">虞山宋奎光輯</p>
<div class='div-other'><a id='mulu311' />
<p class='h1'>書啓</p>
<div class='div-other'><a id='mulu312' />
<p class='h2'>答曾侍郎天游略<span class='note-inline'>(附問)</span></p><p class="byline">釋宗杲</p><p style="margin-left:0em;text-indent:2em"><span class='note-inline'>(開頃在長沙，得圜悟老師書，稱公晚歲相從，所得甚是奇偉。念之再三，今八年矣。常恨未獲親聞緒餘，惟切景仰。開自㓜年發心，叅禮知識扣問此事，弱冠之後即為婚宦所役，用工夫不純，因循至今老矣。未有所聞，常自愧歎，然而立志發願，實不在淺淺知見之間，以為不悟則已，悟則須直到古人親證處，方為大休歇之地。此心雖未嘗一念退屈，自覺工夫終未純一，可謂志願大而力量小也。向者痛懇圜悟老師，老師示以法語六叚，其初直示此事，後舉雲門、趙州放下着須彌山兩則因緣，今下純工，常自舉覺，久久必有入處。老婆心切如此，其奈鈍滯太甚。今幸私家塵緣都畢，閑居無他事，政在痛自鞭策，以償初志，第恨未得親炙教誨耳。一生敗闕己一一呈似，必能洞照此心，望委曲提警，日用當如何做工夫？庶幾不涉他途，徑與本地相契也。如此說話，敗闕亦不少，但方投誠自難隱逃，良可愍也。至扣。)</span></p>
<p style="margin-left:0em;text-indent:2em">承敘及，自㓜年至仕宦，叅禮諸大宗匠，中間為科舉婚宦所役，又為惡覺惡習所勝，未能純一做工夫，以此為大罪。又能痛念無常，世間種種虛幻無一可樂，專心欲究此一叚大事因緣，甚愜病僧意。然既為士人仰祿，為生科舉婚宦，世間所不能免者，亦非公之罪也。以小罪而生大怖懼，非無始曠大劫來，承事真善知識，熏習般若種智之深，焉能如此？而公所謂大罪者，聖賢亦不能免，但知虛幻非究竟法，能回心此箇門中，以般若智水，滌除垢染之穢，清淨自居。從脚下去一刀兩叚，更不起相續心足矣，不必思前念後也。既曰虛幻，則作時亦幻，受時亦幻，知覺時亦幻，迷倒時亦幻，過去現在未來皆悉是幻。今日知非，則以幻藥復治幻病，病瘥藥除。依前只是舊時人，若別有人有法，則是邪魔外道見解也，公深思之。但如此崖將去，時時於靜勝中，切不得忘了須彌山放下着兩則語，但從脚下着實做將去。已過者不須怖畏，亦不必思量。思量怖畏，即障道矣。但於諸佛前發大誓願，願此心堅固永不退失，仗諸佛加被遇善知識，一言之下頓亾生死，悟證無上正等菩提，續佛慧命，以報諸佛莫大之恩。若如此，則久久無有不悟之理。</p>
</div>
<div class='div-other'>
<p class='h2'>又<a id='mulu313' /></p><p style="margin-left:0em;text-indent:2em">承夜夢焚香入山僧之室，甚從容，切不得作夢會，須知是真入室。不見舍利弗問須菩提：「夢中說六波羅密，與覺時同別？」須菩提云：「此義幽深，吾不能說。此會有彌勒大士，汝生彼問。」咄！漏逗不少。雪竇云：「當時若不放過，隨後與一劄，誰名彌勒？誰是彌勒者？便見冰消瓦解。」咄！雪竇亦漏逗不少。或有人問：「只如曾待制，夜夢入雲門之室，且道與覺時同別？」雲門即向他道：「誰是入室者？誰是為入室者？誰是作夢者？誰是說夢者？誰是不作夢會者？誰是真入室者？」咄！亦漏逗不少。</p>
</div>
<div class='div-other'><a id='mulu314' />
<p class='h2'>答李叅政漢老略<span class='note-inline'>(附問)</span></p><p class="byline">釋宗杲</p><p style="margin-left:0em;text-indent:2em"><span class='note-inline'>(「邴近扣籌室，伏蒙激發蒙滯，忽有省。入顧惟根識暗鈍，平生學解盡落情見，一取一捨，如衣壞絮行草棘中，適自纏繞。今一笑頓釋，欣幸可量，非大宗匠委曲垂慈，何以致此？自到城中，著衣喫飯，抱子弄孫，色色仍舊，既亾拘滯之情，亦不作奇特之想，其餘夙習舊障，亦稍輕微，臨別叮嚀之語，不敢忘也。重念始得入門，而大法未明，應機接物，觸事未能無礙，更望有以提誨，使卒有所至，庶無玷於法席矣。」)</span></p>
<p style="margin-left:0em;text-indent:2em">示諭：「自到城中，着衣喫飯，抱子弄孫，色色仍舊，既亾拘滯之情，亦不作奇特之想，宿習舊障，亦稍輕微。」三復斯語，歡喜踊躍，此乃學佛之騐也。儻非過量大人，於一笑中百了千當，則不能知吾家果有不傳之妙。若不爾者，疑怒二字法門，盡未來際終不能壞。使太虛空為徑山口，草木瓦石皆放光明，助說道理亦不奈何。方信此叚因緣，不可傳不可學，須是自證自悟，自肻自休，方始徹。公今一笑頓亾所得，夫復何言？</p>
</div>
<div class='div-other'>
<p class='h2'>又<a id='mulu315' /></p><p style="margin-left:0em;text-indent:2em"><span class='note-inline'>(「邴比蒙誨答，備悉深旨。邴自有騐者三：一、事無逆順，隨緣即應，不留胷中。二、宿習濃厚，不加排遣，自爾輕微。三、古人公案，舊所汒然，時復瞥地。此非自昧者。前書大法未明之語，蓋恐得少為足，當擴而充之，豈別求勝解耶？淨除現流，理則不無，敢不銘佩！」)</span></p>
<p style="margin-left:0em;text-indent:2em">信後益增瞻仰，不識日來隨緣放曠，如意自在否？四威儀中，不為塵勞所勝否？寤寐二邊，得一如否？於仍舊處，無走作否？於生死心，不相續否？但盡凡情，別無聖解。公既一笑豁開正眼，消息頓忘。得力不得力，如人飲水，冷煖自知矣。然日用之間，當依黃面老子所言，刳其正性，除其助因，違其現業。此乃了事漢，無方便中真方便，無修證中真修證，無取捨中真取捨也。古德云：「皮膚脫落盡，唯一真實在。」又如旃檀繁柯脫落盡，唯真栴檀在。斯違現業除助因，刳正性之極致也。公試思之，如此說話，於了事漢分上，大似一柄臘月扇子，恐南地寒暄不常也，少不得一笑。</p>
</div>
<div class='div-other'><a id='mulu316' />
<p class='h2'>答江給事少明畧</p><p class="byline">釋宗杲</p><p style="margin-left:0em;text-indent:2em">人生一世，百年光陰，能有幾許？公白屋起家，歷盡清要，此是世間第一等受福底人。能知慚愧，回心向道，學出世間脫生死法，又是世間第一等討便宜底人。須是急着手脚冷却面皮，不得受人差排，自家理會本命元辰，教去處分明，便是世間出世間一箇了事底大丈夫也。承連日去與參政道話，甚善甚善，此公歇得馳求心，得言語道斷，心行處滅，差別異路，覻見古人脚手，不被古人方便文字所羅籠。山僧見渠如此，所以更不曾與之說一字，恐鈍置他。直候渠將來，自要與山僧說話，方始共渠睂毛厮結理會在，不只恁麽便休。學道人，若馳求心不歇，縱與之睂毛厮結理會，何益之有？正是癡狂外邊走耳。古人云：「親近善者，如霧露中行，雖不濕衣，時時有潤。」但頻與參政說話，至禱！至禱！</p>
</div>
<div class='div-other'><a id='mulu317' />
<p class='h2'>答李參政別[糸*氐]</p><p class="byline">釋宗杲</p><p style="margin-left:0em;text-indent:2em">富樞密頃在三衢時，嘗有書來問道，因而打葛藤一上，落草不少，尚爾滯在默照處，定是遭邪師引入鬼窟裏無疑。今又得書，復執靜坐為佳，其滯泥如此，如何參得徑山禪？今次答渠書，又復縷縷葛藤，不惜口業，痛與剗除，又不知肻回頭轉腦于日用中看話頭否？先聖云：「寕可破戒如須彌山，不可被邪師熏一邪念，如芥子許在情識中，如油入麪，永不可出。」此公是也。如與之相見，試取答渠底葛藤一觀，因而作箇方便救取此人。四攝法中以同事攝為最彊，左右當大啓此<span class='corr'>法</span>門，令其信入。不唯省得山僧一半力，亦使渠信得及，肯離舊窟也。</p>
</div>
<div class='div-other'><a id='mulu318' />
<p class='h2'>答陳少卿季仕略</p><p class="byline">釋宗杲</p><p style="margin-left:0em;text-indent:2em">承諭，欲留意此叚大事因緣，為根性極鈍。若果如此，當為左右賀也。今時士大夫，多于此事，不能百了千當直下透脫者，只為根性太利，知見太多。見宗師纔開口動舌，早一時會了也。以故反不如鈍根者，無許多惡知惡覺，驀地於一機一境上，一言一句下撞發。便是達摩大師出頭來，用盡百種神通，也奈何他不得。只為他無道理可障。利根者返被利根所障，不能得卒地便折，嚗地便破，假饒於聰明知解上學得，於自己本分事上轉不得力。所以南泉和尚云：「近日禪師太多，覓箇痴鈍人不可得。」章敬和尚曰：「至理亾言，時人不悉，彊習他事，以為功能。不知自性元非塵境，是箇微妙大解脫門。所有鑑覺，不染不礙，如是光明，未曾休廢，曩劫至今，固無變易。猶如日輪，遠近斯照，雖及眾色，不與一切和合，靈燭妙明，非假<span class='corr'>鍛</span>鍊。為不了故，取於物象，但如揑目，妄起空華，徒自疲勞，枉經劫數。若能返照，無第二人，舉措施為，不虧實相。」左右自言根鈍，如此返照，看能知鈍者，還鈍也無？若不廻光返照，只守鈍根，更生煩惱。乃是向幻妄上重增幻妄，空華上更添空華也。</p>
</div>
<div class='div-other'><a id='mulu319' />
<p class='h2'>答許司理壽源</p><p class="byline">釋宗杲</p><p style="margin-left:0em;text-indent:2em">左右具正信，立正志，此乃成佛作祖基本也。山野因以湛然，名公道號，如水之湛然不動，則虛明自照，不勞心力。世間出世間法，不離湛然，無纖毫透漏，只以此印於一切處，印定無是無不是。一一解脫，一一明妙，一一實頭，用時亦湛然，不用時亦湛然。祖師云：「但有心分別計較，自心見量者悉皆自夢。若心識寂滅，無一動念處是名正覺。」覺既正，則於日用二六時中，見色聞聲，齅香了味，覺觸之法，行住坐臥，語默動靜，無不湛然。亦自不作顛倒想，有想無想，悉皆清淨。既得清淨，動時顯湛然之用，不動時歸湛然之體，體用雖殊，而湛然則一也，如析栴檀，片片皆栴檀。今時有一種杜撰漢，自己脚跟下不實，只管教人攝心靜坐，坐教絕氣息，此輩名為真可憐愍。請公只恁麽做工夫，山野雖然如此指示，公真不得已耳。若實有恁麽做工夫底事，即是汙染公矣。此心無有實體，如何硬收攝得住？擬收攝，向甚處安着？即無安著處，則無時無節，無古無今，無凡無聖，無得無失，無靜無亂，無生無死，亦無湛然之名，亦無湛然之體，亦無湛然之用，亦無恁麽說湛然者，亦無恁麽受湛然說者。若如是見得徹去，徑山亦不虛作此號，左右亦不虛受此號，如何如何？</p>
</div>
<div class='div-other'><a id='mulu320' />
<p class='h2'>答劉寶學彥修略</p><p class="byline">釋宗杲</p><p style="margin-left:0em;text-indent:2em">公既于此箇門中自信不疑，不是小事，要須生處放教熟，熟處放教生，始與此事少分相應耳。往往士大夫多於不意中，得箇瞥地處，却于如意中打失了。不可不使公知，在如意中須時時以不如意中時節在念，切不可暫忘也。但得本莫愁末，但知作佛，莫愁佛不解語，這一着子，得易守難，切不可忽須。教頭正尾正，擴而充之，然後推己之餘以及物。左右所得，既不滯在一隅，想於日用中，不著起心管帶，枯心忘懷也。</p>
</div>
<div class='div-other'><a id='mulu321' />
<p class='h2'>答張丞相德遠</p><p class="byline">釋宗杲</p><p style="margin-left:0em;text-indent:2em">恭惟燕去阿練若，與彼上人同會一處，娛戲毘盧藏海，隨宐作佛事。少病少惱，鈞侯動止，萬福從上，諸聖莫不皆然。所以於念念中，入一切法滅盡三昧，不退菩薩道，不捨菩薩事，不捨大慈悲心。修習波羅密，未嘗休息；觀察一切佛國土，無有厭倦。不捨度眾生願，不捨轉法輪事，不廢教化眾生業，乃至所有勝願，皆得圓滿。了知一切國土差別，入佛種性，到於彼岸，此大丈夫四威儀中，受用家事耳。大居士於此，力行無倦；而妙喜於此，亦作普州人。又不識還許外人插手否？聞到長沙，即杜口毘耶深入不二，此亦非分外，法如是故。願居士如是受用，則諸魔外道定來作護法善神也。其餘種種差別異旨，皆自心現量境界，亦非他物也，不識居士以為何如？</p>
</div>
<div class='div-other'><a id='mulu322' />
<p class='h2'>答張提刑暘叔略</p><p class="byline">釋宗杲</p><p style="margin-left:0em;text-indent:2em">老居士所作所為，[宴-女+六]與道合，但未能得㘞地一下耳。若日用應緣，不失故步，雖未得㘞地一下，臘月三十日閻家老子亦須拱手歸降，况一念相應耶！妙喜老漢雖未目擊，觀其行事，小大折中無過不及，只此便是道所合處，到這裏不用作塵勞想，亦不用作佛法想。佛法塵勞都是外事，然亦不得作外事想。但回光返照，作如是想者，從甚麽處得來？所作所為時，有何形叚？所作既辦，隨我心意，無不周旋，無有少剩。正甚麽時，承誰恩力？如此做工夫，日久月深，如人學射，自然中的矣。眾生顛倒，迷己逐物，耽少欲味，甘心受無量苦。逐日未開眼時，未下牀時，半惺半覺時，心識已紛飛，隨妄想流蕩矣。作善作惡雖未發露，未下牀時，天堂地獄在方寸中，已一時成就矣。及待發時，已落在第八，佛不云乎：「一切諸根，自心現噐身等藏，自妄想相，施設顯示，如河流、如種子、如燈、如風、如雲，刹那展轉壞。躁動如猿猴，樂不<span class='corr'>淨</span>處如飛蝇，無厭足如風火，無始虛偽習氣因，如汲水輪。」等事於此識得破，便喚作無人無我，知天堂地獄不在別處，只在當人半惺半覺，未下牀時方寸中，竝不從外來。發未發覺未覺時，切須照顧。照顧時，亦不得與之用力爭。爭者，則費力矣。祖不云乎：「止動歸止，止更彌動。」纔覺日用塵勞中漸漸省力時，便是當人得力之處，便是當人成佛作祖之處，便是當人變地獄作天堂之處，便是當人穩坐之處，便是當人出生死之處，便是當人致君於堯、舜之上之處，便是當人起疲氓于凋瘵之際之處，便是當人覆蔭子孫之處，到這裏說佛說祖，說心說性，說玄說妙，說理說事，說好說惡，亦是外邊事。如是等事，尚屬外矣，况更作塵勞中先聖所訶之事耶！作好事尚不肯，豈肯作不好事耶！若信得此說，及永嘉所謂「行亦禪，坐亦禪，語默動靜體安然」不是虛語，請依此行履，始終不變易，則雖未徹證自己本地風光，雖未明見自己本來面目，生處已熟，熟處已生矣。切切記取，纔覺省力處，便是得力處也。妙喜老漢每與箇中人說此話，往往見說得頻了多忽之，不肯將為事。居士試如此做工夫看，只十餘日，便自見得省力不省力，得力不得力矣。如人飲水，冷煖自知，說與人不得，呈似人不得。先德云：「語證則不可示人，說理則非證不了。」自證、自得、自信、自悟處，除曾證、曾得、已信、已悟者，方默默相契。未證、未得、未信、未悟者，不唯自不信，亦不信他人有如此境界。士大夫學道，多不肯虛却心，聽善知識指示，善知識纔開口，渠已在言前一時領會了也。及至教渠吐露，盡一時錯會。正好在言前領略底，又却滯在言語上。又有一種，一向作聰明說道理，世間種種事藝我無不會者，只有禪一般我未會。在當官處，呼幾枚杜撰長老來，與一頓飯喫却了，教渠恣意亂說，便將心意識記取這杜撰說底，却去勘人，一句來一句去，謂之厮禪。末後我多一句，你無語時，便是我得便宐了也。及至撞著箇真實明眼漢，又却不識，縱然識得，又無決定信，不肯四楞塌地放下，就師家理會，依舊要求印可。及至師家於逆順境中，示以本分鉗鎚，又却怕懼不敢親近，此等名為可憐愍者。老居士妙年登高第，起家所在之處，隨時作利益事，文章事業皆過人，而未嘗自矜，一心一意，只要退步著實，理會此叚大事因緣。見其至誠，不覺忉怛如許，非獨要居士識得這般病痛，亦作勸發初心菩薩入道之資糧也。</p>
</div>
<div class='div-other'><a id='mulu323' />
<p class='h2'>答汪內翰彥章</p><p class="byline">釋宗杲</p><p style="margin-left:0em;text-indent:2em">伏承第五令嗣，以疾不起。父子之情，千生百劫，恩愛習氣之所流注，想當此境界，無有是處。五濁世中，種種虛幻，無一真實，請行住坐臥，常作是觀，則日久月深，漸漸消磨矣。然正煩惱時，子細揣摩窮詰從甚麽處起？若窮起處不得，現今煩惱底，却從甚麽處得來？正煩惱時，是有是無，是虛是實，窮來窮去，心無所之，要思量但思量，要哭但哭，哭來哭去，思量來思量去，抖擻藏識中，許多恩愛習氣盡時，自然如水歸水，還我箇本來無煩惱無思量，無憂無喜底去耳。入得世間出世無餘，世間法則佛法，佛法則世間法也。父子天性一而已，若子䘮而父不煩惱不思量，如父䘮而子不惱不思量，還得也無？若硬止遏，哭時又不敢哭，思量時又不敢思量，是特欲逆天理滅天性，揚聲止響，潑油求火耳。正當煩惱時，總不是外事，且不得作外邊想。永嘉云：「無明實性即佛性，幻化空身即法身。」是真語，實語，不誑語，不妄等語，恁麽見得了？要思量要煩惱亦不可得。作是觀者，名為正觀；若他觀者，名為邪觀。邪正未分，正好著力，此是妙喜決定義，無智人前莫說。</p>
</div>
<div class='div-other'><a id='mulu324' />
<p class='h2'>答呂郎中隆禮略</p><p class="byline">釋宗杲</p><p style="margin-left:0em;text-indent:2em">令兄居仁兩得書，為此事甚忙。然亦當著忙，年已六十，從官又做了，更待如何？若不早忙，臘月三十日如何打疉辦？聞左右邇來亦忙，只這著忙底，便是臘月三十日消息也。如何是佛乾屎橛？這裏不透，與臘月三十日何異？措大家一生鑽故[糸*氐]，是事要知，博覽羣書，高談濶論，孔子又如何？《孟子》又如何？《莊子》又如何？《周易》又如何？古今治亂又如何？被這訾言語，使得來七顛八倒。諸子百家，纔聞人舉著一字，便成卷念將去，以一事不知為耻，及乎問著他自家屋裏事，竝無一人知者。可謂終日數他寶，自無半錢分，空來世上打一遭。脫却這殻漏子，上天堂也不知，入地獄也不知，隨其業力流入諸趣竝不知。若是別人家裏事，細大無有不知者。士大夫讀得書多底，無明多；讀得書少底，無明少；做得官小底，人我小；做得官大底，人我大。自道我聰明靈利，及乎臨秋毫利害，聰明也不見靈利也。不見平生所讀底書，一字也使不著。蓋從上大人丘乙<span class='corr'>己</span>時，便錯了也，只欲取富貴耳。取得富貴底，又能有幾人肯回頭轉腦，向自己脚跟下推窮：我這取富貴底，從何處來？即今受富貴底，異日却向何處去？既不知來處，便覺心頭迷悶。正迷悶時，亦非他物，只就這裏看箇話頭。僧問雲門：「如何是佛？」門云：「乾屎橛。」但舉此話，忽然伎倆盡時便悟也。切忌尋文字引證，胡亂<span class='corr'>摶</span>量註解，縱然註解得分明，說得有下落，盡是鬼家活計。疑情不破，生死交加；疑情若破，則生死心絕矣。</p>
</div>
<div class='div-other'><a id='mulu325' />
<p class='h2'>答李叅政泰發</p><p class="byline">釋宗杲</p><p style="margin-left:0em;text-indent:2em">示諭：「華嚴重重法界，斷非虛語，既非虛語，必有分付處，必有自肯處。」讀至此，嗟嘆久之。士大夫平昔所學，臨死生禍福之際，手足俱露者十常八九。考其行事，不如三家村裏省事漢，富貴貧賤不能汩其心。以是較之，智不如愚，貴不如賤者多矣。何以故？生死禍福現前那時，不容偽故也。大叅相公，平昔所學，已見於行事，臨禍福之際，如精金入火，愈見明耀。又決定知華嚴重重法界，斷非虛語，則定不作他物想矣。其餘七顛八倒，或逆或順，或正或邪，或非他物。願公常作此觀，妙喜亦在其中，異日相從於寂寞之濵，結當生來世香火因緣，成就重重法界，以實其事，豈小補哉？更須下箇註脚，即今這一絡索，切忌作寓言指物會。一笑。</p>
</div>
<div class='div-other'><a id='mulu326' />
<p class='h2'>答大慧禪師書</p><p class="byline">孫覿</p><p style="margin-left:0em;text-indent:2em">覿頃佛果於開寶，時公道價，藉藉滿都國矣。靖康以還，崎嶇兵亂，偶然不死，又罹罪苦，流竄嶺海，仰瞻一世龍象，如有仙凡之隔，只自媿嘆。</p>
</div>
<div class='div-other'><a id='mulu327' />
<p class='h2'>上大慧禪師</p><p class="byline">孫覿</p><p style="margin-left:0em;text-indent:2em">公高風絕塵，已出世外，而非意之于同逐客放臣遷貶之例。正如癡兒<span class='corr'>摶</span>空捕影，只堪一笑耳。然佛法遇厄，而後奇勝，乃見所以化服同異也。</p>
</div>
<div class='div-other'>
<p class='h2'>又<a id='mulu328' /></p><p style="margin-left:0em;text-indent:2em">自公入吳，一佛出世矣。侯王而下，皆獲瞻禮。獨覿尚未一詣，遂無以藉口。覿方欲上書謝事，得請後書疏小間。當由臨安入山，摳衣聽法，一洗塵陋也。</p>
</div>
<div class='div-other'><a id='mulu329' />
<p class='h2'>上大慧禪師</p><p class="byline">張偁</p><p style="margin-left:0em;text-indent:2em">竊聞拂衣禪席，再挽莫回；翩然清風，已趣高駕。此固不可以寵利勢力迎屈，然豈不念聖天子以公名德之盛，增重名山；以佛法護行闕幸為小駐，以副上意？偁職在守土，朝命是依，謹差衙校陳愈洊布區區萬冀。使張京兆異日為白蓮社中人，請自兹始矣。</p>
</div>
<div class='div-other'><a id='mulu330' />
<p class='h2'>召友人書<span class='note-inline'>(用朗師語)</span></p><p class="byline">莊法師</p><p style="margin-left:0em;text-indent:0em;" class="lg-abnormal"><div class='lg-row'>自到凌霄　泰然心意　高低峰頂　振錫常游　石室巖龕　拂乎宴坐</div>
<div class='lg-row'>清風碧沼　明月白生　風掃白雲　縱目千里　名花香果　蜂鳥啣將</div>
<div class='lg-row'>猿嘯寉鳴　遠近皆聽　鋤頭當枕　細草為毡</div>
<div class='lg-row'>世上崢嶸　競爭人我　心意未達　方廼如斯　倘有寸陰　願垂相顧</div>
</p></div>
<div class='div-other'><a id='mulu331' />
<p class='h2'>答寶月禪師</p><p class="byline">蘓軾</p><p style="margin-left:0em;text-indent:2em">近遞中兩奉書，必達。新歲，想法體康勝。無緣集會，悵望可量。屢要經藏碑，本以近日斷作文字，不欲作。既遠書丁寧，又悟清日夜煎督，遂與作得寄去。如不嫌罪廢，即請入石。碑額見今悟清持書往安州乞滕元發大字，不知得否？其碑不用花草欄界，只鐫書字一味，已有大字額，向下小字，但直冩文詞，更不須冩大藏經碑一行及撰人冩人姓名，即古雅不俗，切祝！切祝！又有小字行書一本，若有工夫，更入一小橫石，亦佳。黃州無一物可克信。建茶一角子，勿訝塵凂。餘惟萬萬保練。適冗中，清師行，奉望草草。</p>
</div>
<div class='div-other'>
<p class='h2'>又<a id='mulu332' /></p><p style="margin-left:0em;text-indent:2em">此間諸事，但問清師即詳也。清又有禮，練事多能，可喜！可喜！海惠及隆大師，各計安勝。每念鄉舍，爽飛去，然近來頗常齋居養氣，自覺神凝身輕，他日天恩放停，幅巾杖屨，尚可放浪於岷峨間也。知吾兄亦清徤，髮不白，更請自愛，晚歲為道侶也。餘附清師口陳，此不覼縷。</p>
</div>
<div class='div-other'>
<p class='h2'>又<a id='mulu333' /></p><p style="margin-left:0em;text-indent:2em">有吳道子絹上畫釋迦佛一軸，雖頗損爛，然妙迹如生，意欲送院中供養。如欲得之，請示一書，即為作記，并求的便附去。可裝在板子上，仍作一龕子。此畫與前來菩薩、天王無異，但人物小而多耳。</p>
</div>
<div class='div-other'><a id='mulu334' />
<p class='h2'>與徑山無畏惟琳禪師</p><p class="byline">蘓軾</p><p style="margin-left:0em;text-indent:2em">臥病五十日，日以增劇，已頺然待盡矣。兩日始微有生意，亦未可必也。適睡覺，忽見刺字，驚嘆久之。暑毒如此，豈耆年者出山旅次時耶？不審比來眠食何如？某扶行不過數步，亦不能久坐，老師能相對臥談。少頃，即告晚涼，更一訪。</p>
</div>
<div class='div-other'>
<p class='h2'>又<a id='mulu335' /></p><p style="margin-left:0em;text-indent:2em">嶺南萬里不能死，而歸宿田野，遂有不啓之憂，豈非命也夫！然生死亦細故耳，無足道者，惟為佛、為法、為眾生自重。</p>
</div>
<div class='div-other'>
<p class='h2'>又<a id='mulu336' /></p><p style="margin-left:0em;text-indent:2em">徑山長老惟琳，行峻而通，文麗而清。始，徑山祖師有約，後世止以甲乙住持。予謂以適事之宐而廢祖師之約，當於徑山門選用有德，乃以琳嗣事。眾初有不悅其人，然終不能勝悅者之多且公也，今則大定矣。</p>
</div>
<div class='div-other'><a id='mulu337' />
<p class='h2'>請月江和尚住徑山啓</p><p class="byline">溥洽<span class='note-inline'>(四明人)</span></p><p style="margin-left:0em;text-indent:2em">國朝新開泰運，佛法重光；教省載整宗綱，師承唯謹。矧徑塢為五山之首，而掄材得萬指之雄，操勵修能，賁光祖席。徑山堂上月江和尚，質貌魁特，襟度豁如，證果初登。借我邦人作善知識。冷泉分座，人天眼目，表率叢林。早承天詔，寵榮獨運。霜毫透發，蘸乾太液池水，現出優曇鉢華。既不動舌，轉大法輪；乃出無心，感多靈瑞。疇咨極<span class='corr'>品</span>，旌賁奇才。妙喜法道再隆，寂照家聲不墜。登凌霄，挹鷲嶺，瞻光彩於父子之間；敷至頥，演真乗，翊至治於堯、舜之上。</p>
</div>
<div class='div-other'><a id='mulu338' />
<p class='h2'>請月江和尚住徑山啓</p><p class="byline">唯實<span class='note-inline'>(會稽人)</span></p><p style="margin-left:0em;text-indent:2em">國一開堂，雙徑為鳳麟之靈囿；妙喜據室，四方稱龍象之法筵。惟視古以猶今，在得時而行道。顧兹盛舉，允副輿情。徑山堂上月江和尚，德重珠璣，煇聯奎璧。偉姿豐麗，浩氣衝於斗牛；道韻孔昭，美譽播於湖海。屢應名藍之聘，久觀上國之光，正宐接物以利生，何礙入鄽而垂手？共訝凌霄獨步，謾誇光嶽蜚英。圭齋別古鼎於西湖，語留圓鏡；大覺辭仁廟於北闕，事見遺書。煌煌吾道有光，凛凛宗綱不墜。繼前賢之芳躅，示後學之清規。拱聽佳音，永堅夙好。</p>
</div>
<div class='div-other'><a id='mulu339' />
<p class='h2'>請月江和尚住徑山</p><p class="byline">余鼎<span class='note-inline'>(匡山人，侍講)</span></p><p style="margin-left:0em;text-indent:2em">陶令入遠公之社，事見西江大顛接韓子之游話。行南海雖抑揚，必行其志，然出處各得其宐。契道相忘，堅盟既久。徑山堂上月江和尚，機鋒圓妙，氣宇和平。東魯書西來意，咸究其源；雪山草滄海珠，實增其價。蜚佳聲于闕下，霑寵渥於天中。飽飡禪院之烟霞，深味儒林之風月。丹山儀鳳，赤岸良駒。黃太史秉志叅禪，先機獨露；張商英存心護法，斯道大彰。尚願留衣，毋忘展笑。</p>
</div>
<div class='div-other'><a id='mulu340' />
<p class='h2'>送一清天禪師住徑山</p><p class="byline">妙衎<span class='note-inline'>(臨川人)</span></p><p style="margin-left:0em;text-indent:2em">位冠五山，信名噐之所重；道傳一統，宐師範之可遵。方嗟作者蔑然，又喜斯人出矣。新席徑山堂上一清和尚，鄧林喬木，渥水神駒。師禮兩街，雨露優沾於象闕；表儀多士，風月平分于鳳山。盍簮笏多與交游，傍輦轂敦行化道？北方學者未或先也，南宗密印其在兹乎？敕額精藍，教法大弘而可慶；春官華劄，公論允在于當仁。僧中乃有此郎，名下固無虛士。麈尾清風，塵間花雨，不妨遷席；移幢山土，鯉魚井底，蓬塵試看；傾湫倒岳，祖燈續燄，隣壁增輝。</p>
</div>
<div class='div-other'><a id='mulu341' />
<p class='h2'>賀月林鏡禪師住持徑山啓</p><p class="byline">張寧<span class='note-inline'>(進士)</span></p><p style="margin-left:0em;text-indent:2em">舞鳳飛龍，五結青蓮于天目；靈雞馴兎，一鑑光徹于祖師。地既曰靈，天其有待，共惟新命。徑山堂上大和尚鏡公月林禪師，瑞芝三秀，古栢十圍，得正度於無傳，嗣玅法于東嶼。頃者五百間，清風淨掃，人望方歸。邇來三寸年優鉢猛闓，王氣猶在，起龍瞑於下界，興象教於中衰。丞相開選佛塲，和尚悟出世法，乗流而行，遇徑而止。當年國一亦起于崑山，首度坡仙，重游於方丈。凡吾方外之友，盡讃僧中此郎。</p>
</div>
<div class='div-other'><a id='mulu342' />
<p class='h2'>復仲淳、藏公支檀三法子憨郎書</p><p class="byline">真可<span class='note-inline'>(達觀)</span></p><p style="margin-left:0em;text-indent:2em">「萬事留人情，後來要相見。」此雖俗語，可以喻大。故曹山大師，嘗以三墮示人謂是也。然人知墮旨者，方今天下恐未有人乎！此非欺語。是墮旨，二乗亦不可測，凡夫大根者，或反有悟者，怪哉！墮乎其誰知之？支檀使來，得汝等書信，如暫對而歡喜無量，然藏公餘欠未償，猶不能即從吾行。仲淳支檀，又為藏公曲處周旋之意，在早得相追我也。則仲淳支檀，護法之勤，雖肉骨之至，安足喻此？吾雖痴憨，汝等若是用心，吾必精進報汝等，去勿煩多慮也。支檀此畨不中，雖于世情有所未如意，實于支[木*玄]分上，方在進志。待力克中選，則護法穩大又曲久，而伸必遠。故此畨不中，未盡無益也。仲淳既遷親武康山中，而不使母氏身故，賃舍而魂靈無嗟于黃壤矣。吾嘗與仲淳書，未始不以此責者，慮其遺恨千古耳。且仲淳又法屬血脉，吾不責之，誰敢置喙耶？今不負吾言，而能安親慰行人厚矣，又何言哉！惟刻藏事體，我雖曾乞素老，及其高弟等任此，我輩幇而成之。其高弟志大，而實亦為法門者，則聞之，便相許可。惟素老猶有推辤，如藏公至而定議之，懇求之，然此老亦難辤矣。能如是，則藏無不成之理，此老又信久矣，且廣也。又攝山，本朝欽賜山也。其住持又疏通知大體者，我以是知無不可也。且往年素老，有大殿未完，今將完矣，故藏公不可不早來議定之也。如來遲，或此老又為別事，則不可兩煩之矣。我之牛山之行，自有隨宐方便，料不使人異我也，無多念。我書藏公、仲淳支檀，同讀惟仲大為我謝之。明瑞不中，命薄極矣。信造物之柄，不可情見測也。惟超情遺量者，可轉也。我未遺量，是不能轉之，亦自然也。汝等無以世諦小境為騐，遂不信出世法，而生疑退也。想汝等皆高明之流之俊也，寧有此哉！然亦不妨我饒舌也。山川修阻，音信未期，汝等各宐為道偕重，餘不多喋。</p>
</div>
<div class='div-other'><a id='mulu343' />
<p class='h2'>請幻予、密藏二上人住徑山啓</p><p class="byline">馮夢禎</p><p style="margin-left:0em;text-indent:2em">字髮方起沙礫，悉是珍奇雷音，既徂金地共成坑坎，故大千世界孰非道塲？無量法門總歸至道，能負荷而燈燈續明，失皈依則處處荒蕪。越中徑山，國一濬其源，曇晦廣其蔭。自唐以來，龍象爭依，數每溢鸚林之眾；芝蘭競出，宗無二鷺池之傳。邇者堂前草深，不係藥山佳唱，架後屋倒，豈是汾陽峻機？慈流塞而苦流長，法雲遠而業雲布。蚩蚩弱子，誰拯昬衢？寂寂空巖，盡迷寶所。某等濫侍釋提之㫄，不忘熈連之囑，雖執御九重，未深玄于勝壤，而馳懷千古，實致慨于昔人。惟我密藏神足幻余宿耆，戒珠素潔，忍鎧堅維，息心了義，已遡禪河之最，深徹妄窮，真可紹佛慧于無上。頻伽好音，聞者惑盡；優鉢羅目，望焉意消。信煩林之凉月，允悲海之巨航。嘗聞大化無化，酬因廼揚；至緣非緣，有感斯應。為不請友，固開士深心，建大法幢，必室洒堅禱，鷲嶺之軌持，率然熊耳之傳弘。不異某等，傷雁堂之日<span class='corr'>圮</span>，嗟鵬耆之靡依，敢稽首頓首，哀懇吾二師，卓錫靈境，無為白寉所先敷座，高峰復振青鴛之勝。秉般若劒，斷疑網于重封；開甘露門，潤枯荄而更茂。說處鯉魚橫飜山頂，拈來狗子咬殺趙州，縱是欽師對指點而猶惑，藉令妙喜顧謦欬而銷聲，六師解籓而崩角，七眾入廛而利生，盲聾瘖瘂悉證無生，林鳥川魚同成正覺，則某等雖居王舍城，均登法雲地，妙光羅于十方，如寶絲綱淨，因亘于三界，隳彌戾車。竊計二師，愍羣有沉淪之莫回，痛<span class='corr'>末</span>法陵夷之將絕，思起頺綱，而更維援就溺于弱䘮。大心久發，弘誓必深。某等直以，下巫芻狗，蘄申格帝之誠；稚子泥龍，冀啓彌天之澤。吾知二師無俟，辭竟牋端，已自雲生足下矣。</p>
</div>
<div class='div-other'><a id='mulu344' />
<p class='h2'>請廓庵觀公住持徑山大殿啓</p><p class="byline">王肻堂</p><p style="margin-left:0em;text-indent:2em">大矩孕奇，聳五峰之靈秀；那伽密護，垂諸祖之徽猷。人地嫺矣，洽苻因緣，時乎際會，恭惟廓庵老師，智輪圓運，德噐深弢，掌鑰庫司，靡忝賣生，薑漢弼弘，監度重稱，用大椀名，六度綱張，十方響應。某等宿乗慈筏，尚滯迷津，兹向金䋲，尤希覺路。竊念寶殿為名山壯觀，忍覩傾頺？祖庭乃大道法幢，詎宐消歇？裒捐淨施，用續鴻規，何圖？無邊老人奄爾一朝西逝，浩功未竟，善繼唯賢，不腆香儀，載攄悃素。統蘄老師，俯陟總持之位，垂手入鄽，永綏羣望之情，調心和俗，結未了之公案，煥末後之莊嚴，庶務獲以權衡，水雲歸其栖宿。天龍推出一千年，佛日重暉，遐邇欣逢，八十員祖燈再朗。</p>
<p style="margin-left:10em">沈珫、陳良模、朱大啓、周祗、周宗建、于玉立、沈正宗、賀烺等，同具。</p>
</div>
<div class='div-other'><a id='mulu345' />
<p class='h2'>請自光師住寂照書</p><p class="byline"><span class='corr'>繆</span>希雍</p><p style="margin-left:0em;text-indent:2em">敬啓雙徑寂照，乃本師紫栢大師所恢復，以為刻經道塲之所也。既而藏公建刻塲於兹，今藏板在焉。嗣後某輩，請澹居師兄來主刻塲，駐錫寂照。後直本師遷化，留偈讖記云：「怪來雙徑為雙樹，貝葉如雲冷自屯。」始悟本師欲歸骨此山，與刻塲相終始也明甚。遂塔本師于鵬搏峰下。今澹居師兄以久勞善病，思念休息，來告某輩云：「某將雲游行脚，兹地不可無主。竊見幻予師兄法子自光法姪，戒德精嚴，等心為眾，堪作常住，監寺敢白同門護法諸檀越，發心迎請自光法姪，住持寂照，董督僧倫，永作七眾依怙。」雍等聞之，不勝踴躍，特奉書專申眾意，伏祈慈允，速臨法門。幸甚！本師幸甚！</p>
<p style="margin-left:10em">于玉立、孫雲仍、于玉德、賀學仁、王[樊-大+心]鋙、賀[樊-大+心]照，同具。</p>
</div>
<div class='div-other'><a id='mulu346' />
<p class='h2'>請澹居鎧公主刻藏</p><p class="byline">吳用先</p><p style="margin-left:0em;text-indent:2em">不嗣法音間者濶矣，想吾兄道履清泰，山中百凡俱得就緒，頃金壇于賀，并吳江沈茂所、周氏兄弟諸公，俱欲以大師龕地刻藏因緣，請吾兄住徑山。弟謂浮渡之請，寒舍叔侄主之，何得自請而自奪耶？眾復以大師誼責之甚急，弟不得已，敢白于左右。秋菊開時，幸來一議，徑山即不敢煩常住，或得兄往來其間。一料理之，則眾心慰，而弟亦可塞責矣。吾兄於師門不薄，當不省此一來之勞也。</p>
</div>
<div class='div-other'><a id='mulu347' />
<p class='h2'>與鎧公</p><p class="byline">竇子偁</p><p style="margin-left:0em;text-indent:2em">徑山別是一界，不必滄海日升、浙江潮對之為奇觀也。唯上人能住此，非住脚而住佛，藉化城而登寶所也。樓頭夜話，氣色至<span class='corr'>至</span>，飛楊詩畵之惠，便露神通，繪弄大千，其一點矣。</p>
</div>
<div class='div-other'><a id='mulu348' />
<p class='h2'>與鎧公</p><p class="byline">王在晉</p><p style="margin-left:0em;text-indent:2em">不佞諷誦藏經，皈依大道，若令山房自備印[糸*氐]，無功白受，恐諸佛菩薩嗤當為罪業，至于法門雍衞，發自素心，未敢貪天。奚勝食報，惟上人麾置焚香，禮讖方寸中，為始愜耳。徑山給照并碑記，事當遂成，毋煩厪念。</p>
</div>
<div class='div-other'><a id='mulu349' />
<p class='h2'>與鎧公</p><p class="byline">湯賔尹</p><p style="margin-left:0em;text-indent:2em">近况得之汪元博，知以刹事費心，此佳事也，亦苦事也。今得就妥，甚幸！弟久欲伴兄山居，賤性儘能寂苦，慮頭陀中，未必能飢能寒如弟者。慮徑山猶是熟地，故未及行。黃儀部亦謂，徑山近杭，未免冠蓋聲相聞。然弟即入徑山，亦必不使冠蓋相聞也。一科名遲我十七年素業，甚恨甚恨，豈至今日，仍葛藤其間哉？</p>
</div>
<div class='div-other'><a id='mulu350' />
<p class='h2'>與鎧公</p><p class="byline">曾鳳儀</p><p style="margin-left:0em;text-indent:2em">吉州晤對，宛如平生，豈非多劫同叅，偶爾相逢也？別去令人悵望不已。未幾，有傳彈射吳本如者，牽連尊名，亦入章內，竊為足下甚喜。芙蓉被遣，大慧遭謫，此自古大善知識，方遇如此鉗錘，恨不與紫柏尊者同遇王難。令千載而下，想見清風，以為是師是弟不忝法門龍象爾。兹辱手書，似有不平之嘆。世事浮雲，何足嘆也？憨公于四月十六，已從湖東起行，云：「於廬山過夏，近有報矣。」至金壇尚未得的音，此老顓為紫柏塔銘而來，欲踐生前之約。明春必且入徑山，非足下盡心經營，未易了此一叚公案。倘不佞得遂所請，共得相送，真是多生有緣矣。</p>
</div>
<div class='div-other'><a id='mulu351' />
<p class='h2'>請徑山朗月泉住持龍居書</p><p class="byline">聞淶</p><p style="margin-left:0em;text-indent:2em">名高監院，誦十載之清芬；人重掌亭，歸十方之古德。叢林必期擔荷眾法，始有總持，㳟惟徑山月泉老師，道與臘高，智同境寂。池蓮深種，入雲棲之一門；庭拍閒看，蟄雷音于雙徑。允稱角虎，解牧泥牛，人天樂推，緇素欣仰。淶等念龍居古刹，為清淨之勝幢，乃聞谷大師所安立之別界。非耆舊紀綱不振，人人鼻孔撩天；須作家賔主歷然，個個脚跟着地。欲此事不廢，舍吾師其誰久矣？堂空愁見草深，門外懷哉！席煖快瞻，花雨林開。况深聞于天，夢現洪鐘而待叩，且陽生于復，朋來寒谷而適逢。感應甚奇，機緣已熟，懇祈卓錫，伏望懸椎。試看出岫之雲，道塲不動；想見到家之日，條令一新。月在指端，照諸方之淨念；泉飛杖底，慰大眾之渴思。愿住且常，永以為慶。</p>
<p style="margin-left:10em">李事道、施浚明、盧復、嚴武順、柴應梓、李兆勳同具。</p>
</div>
<div class='div-other'><a id='mulu352' />
<p class='h2'>請徑山朗月泉書</p><p class="byline">聞啓祥</p><p style="margin-left:0em;text-indent:2em">徑山奉別吾師兩月餘矣，計法體增勝，為慰吾郡叢林，自雲棲而外，則為瓶[穴/(正-ㄒ+千)]。幸大師親為主持，又得佛乗師為之左右，法席日興，已不必言。龍居則大師歲或一至，雖其中耆宿如電，百廢具興，然自一江隱居，二師遷化之後，互相遜讓，莫為主者，亦叢林之缺事也。今徧索碩德，行解俱超，福慧兩足，堪任此事者，無如吾師。龍居諸師，特賫片香，奉請伏乞，慨然許可，勿復他辤，使叢林大事，旦夕可以藉托。而聞大師東顧之憂，因此將以少寛，皆吾師之惠也。恃法愛甚深，因諸師之請，故為勸駕臨楮祈望之至。</p>
</div>
<div class='div-other'><a id='mulu353' />
<p class='h2'>請朗月<span class='corr'>泉</span>住持龍居書</p><p class="byline">釋廣印</p><p style="margin-left:0em;text-indent:2em">聞菩薩發心，利生為急。利生方便，叢林為先。後生晚學，非叢林無所瞻依；宿德白睂，非叢林無所寄托。故《戒經》云：「冬夏坐禪處所，菩薩皆應立之。往來食息，菩薩善當知眾。」此如來諄諄誡勸，菩薩之所當行者。吾師得戒久矣，大心已成，靜定有年，對境無事，良賈豈能久藏？龍天自然推出。馬大師曰：「未有常行不住，未有常住不行。欲益無所益，欲為無所為。宐作舟航，無久住此者。」政吾師今日事也。且東南叢林，可觀者無幾，龍居道塲，吾師亦嘗飛錫。目擊其內外莊嚴畢備者，邇因智增者西行，一眾久無依托，於是遍求耆宿具大悲者。僉曰：「徑山月泉老師可勝其任。」前印持、子將二居士踴躍喜歡，即手書勸發，尚當登山敦請，諒吾師精神钁鑠，尚可利生耳。皋亭機熟，有真慈者，安得不乗時赴之耶？</p>
</div>
<div class='div-other'><a id='mulu354' />
<p class='h2'>請慈門主化城</p><p class="byline">吳用先</p><p style="margin-left:0em;text-indent:2em">徑山化城寺唐宋以來為名刹，宋高宗欽賜山田千畒，為接待十方禪院，後漸被侵佔，寺遂荒落。不佞在藩司時，捐貲贖付，澹居上人管理。今年久，古松修竹又被僧惟證等，砍伐殆盡，適自海上來，入山一見，五內惻然。聞澹居在日，已有書請上人交付，其徒有不奉法者，惡語冒觸，致師復去天目。兹詢之地方士民，皆合口讃師盛德，咸欲挽留，而澹居善徒清隱等，亦復共議，遵其師遺囑，願盡散去，立有議单。不佞遂從眾懽，啓請返錫住持此山，以保全名勝，伏冀俯臨。倘有復蹈故轍溷擾者，即此伸白上官，必無過慮也。臨啓拱竢。</p>
</div>
<div class='div-other'><a id='mulu355' />
<p class='h2'>答錢太史</p><p class="byline">吳用先</p><p style="margin-left:0em;text-indent:2em">㳟惟台臺，品重琮璜，望隆柱石，不肖之皈心仰斗，已非一日，第無緣得遂瞻承，時懷耿耿苐徼。有天幸獲侍令侄，老先生光霽竹林風範，芬馥襲人，已自竊附神交矣。徑山化城寺為八十一代祖師道塲，不肖痛其沉淪，苦心恢復，浙中左右兩轄俸資，悉罄于此，以贖寺田，任怨任謗，隨以傾擠歸山。豈料澹居魔徒，甘為獅蟲嬈法，本山合抱古松，累年大竹，伐賣一空。不肖去春，自禮普陀，回至徑山清理，始將魔徒驅逐，躬請慈門住持，以為得所托矣。不意今年仍蹈前轍，若慈門復去，則古刹遭其蹂踐，復就荒蕪矣。兩位老先生大護法，金湯慈光，所照無分遠近，破山洞聞雖逝，原無外侮，聞本善儘堪住持，况去潭府甚近，護衞不難，萬乞憫念化城在危撼之際，幸寛假慈門仍主法席，則古刹賴以保全，兩位老先生功德永永不朽矣。披瀝丹忱，懇希俞允，不勝感激。</p>
</div>
<div class='div-other'><a id='mulu356' />
<p class='h2'>寄慈門師</p><p class="byline">吳用先</p><p style="margin-left:0em;text-indent:2em">去春，不佞千里外躬詣化城，禮請上人住山，無非為道塲念重耳。上人親受付託兹方，踰年乃欲棄之去耶！一去，則古刹凌夷矣。於當年不佞[拚-ㄙ+ㄊ]官[拚-ㄙ+ㄊ]命恢復之苦心，何言之可為下涕？二位錢老先生，皆法門金湯，破山、化城必無異視，况彼處風恬浪靜，一本善可撑支，且法卷尚多也。此則魔黨危撼上人去留，關道塲安危，其能不為八十代祖師動念而忍于去耶？若彼魔徒，去歲不佞區處，周悉彼等，各有親筆誓約，出山淨室，向有批帖，止容小樸一人，不許餘徒混住山，除方家山外，悉聽常住專管，[糸*氐]筆甚明。今復寫告示，併軍門布政司各書共七封，可看過封投齋米十石，帖付天真，取運刻藏。銀每歲一百兩，自明年送起，丹陽賀門刻貲，已在京中面說過矣。開田以充齋粮，極是好事，盡力為之，但可為山門護持者，生無不竭盡心力也。萬乞安住，勿移望空。叩祝至懇至懇。</p>
</div>
<div class='div-other'><a id='mulu357' />
<p class='h2'>答宋元實</p><p class="byline">錢謙益</p><p style="margin-left:0em;text-indent:2em">親丈秉鐸，禹航鼓吹文事，惠顧風雅，為一時青氊之最。至于護持法門，為聞谷師唱導，大作人天眼目，則又末法所希有，恒沙請佛所共讃嘆也。遠承見存，深感注念，長安邸中當先呼斗酒為兄濯足耳。孟芳兄扇置之家笥，另以一柄書去為致意。</p>
</div>
<div class='div-other'><a id='mulu358' />
<p class='h2'>與宋元實</p><p class="byline">釋法鎧</p><p style="margin-left:0em;text-indent:2em">欽仰明公，積素有年矣。不期會晤，因緣得借名山佛地，仰仗金湯大力何異？玄度重來，不惟眾僧得霑恩渥，即不佞私謂就正有道之日，長且遠也。昨承欵接，接談深語，乃知是一魁梧丈夫，其偉傑之氣，不露一言，而舌覆大千矣。門下遄征，正應龍天行時也，不知再晤在何年何地重話今日公案也。所願門下江南勝處，惟有越國山水而已，於無思念中念之。所求序文，雖不佞與門下有一日之雅，實千古定交，亦在此耳。門下筆端之口，捫寫雲林丘壑，他日山僧送客松間竹下，溪聲潄石，倚杖聽之，響若盤空而下，答門下之說法也。門下謂山僧此言何如？不然與公作他日巴鼻，據案可也。大[糸*氐]二張奉用。</p>
</div>
<div class='div-other'><a id='mulu359' />
<p class='h2'>與無從禪師</p><p class="byline">姚鏜<span class='note-inline'>(臨安令)</span></p><p style="margin-left:0em;text-indent:2em">幸接田衣，深慰夙昔，願見之懷，一侍麈譚，如聽天樂、飲醍醐。至今膈門猶作旃檀香氣，簿書俗吏政儗擺落塵氛，載奉支公，杖履而飛錫。遄欲言旋何故，豈五濁界中，不堪長者信宿留耶？修復古刹，故是再來菩薩事；護持善果，故是我輩今日事。敢不竭蹷，無煩挂念也。春和倘得再一過，從何快如之？</p>
</div>
<div class='div-other'><a id='mulu360' />
<p class='h2'>寄宋元實</p><p class="byline">吳伯與</p><p style="margin-left:0em;text-indent:2em">舟中檢游紀二[糸*氐]、詩九首，附上覽政，乞為訂訛。〈無徒災木合誌序〉久已脫稿，尚欲親筆書之，當偏袒頂禮公案，奈行人來甚，迫不及候，然亦不出十日便寄到也。國一師為年兄同府人，妙喜師為弟同邑人，而弟忝同籍，正屬操筆轉輪，豈非因緣哉？願年兄大致神力，弟尚欲廣宣其間也。序文到時，或年兄北征，幸先致之，同事俾其卒業，何如？</p>
</div>
<div class='div-other'><a id='mulu361' />
<p class='h2'>答李孟芳居士</p><p class="byline">釋廣印</p><p style="margin-left:0em;text-indent:2em">承問脚跟下事者，只是當人涅槃心耳。涅槃心未明，便是生死苦，今無他，但將身世隨緣勾當，將涅槃心作切要的大事，不然業識汒汒，塵沙劫又塵沙劫去矣，豈不痛哉！玄沙所謂：「不向今生都了却，誰能累劫受灾殃？」然要明此心的工夫途路極多，只消依祖師門下，看個「生從何來，死從何去？」的公案。叅來叅去真疑現前，自然身世輕微，生死重大。如牧牛相似，始則生獰，頭角不受鞭䋲，終見相隨歸去不須牽矣。佛法無難事，久長難得人，珎重珎重。志事居士鄭重，再三精詳真難得，若是信心也。松源舊本亦仔細看過，間有字句不妥者、誤者，亦率意訂正，俱可入補遺。雖有幾代言語淺淡，在人不在文，既為一代佛法住持，所貴在人之道德，切不可遺之，他日未必有人真為兹山故也。</p>
</div></div>
<div class='div-w'><p style="margin-left:12em">餘杭丁應標助刻</p>

<p class='juan'>徑山志卷之八終</p></div>
</div><!-- end of div[@id='body'] -->
</body></html>