<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>徑山志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu233' />
<div class='div-other'>
<p class='h1'>卷之五目錄</p>
<ul class="">
<li><p style="margin-left:2em">序文</p>

<ul class="">
<li><p style="margin-left:2em">募刻大藏疏文　釋真可</p>
</li>

<li><p style="margin-left:2em">募刻大藏文　釋道開</p>
</li>

<li><p style="margin-left:2em">刻大藏緣起　馮夢禎</p>
</li>

<li><p style="margin-left:2em">又　陸光祖</p>
</li>

<li><p style="margin-left:2em">贈幻于、密藏二上人刻大藏序　陳<span class="corr">瓚</span></p>
</li>

<li><p style="margin-left:2em">刻大藏緣起序　王世貞</p>
</li>

<li><p style="margin-left:2em">又　汪道昆</p>
</li>

<li><p style="margin-left:2em">刻藏緣起述　曾乾亨</p>
</li>

<li><p style="margin-left:2em">募刻大藏唱導文　瞿汝稷</p>
</li>

<li><p style="margin-left:2em">又　傅光宅</p>
</li>

<li><p style="margin-left:2em">又　于玉立</p>
</li>

<li><p style="margin-left:2em">又　虞淳熈</p>
</li>

<li><p style="margin-left:2em">又　管志道</p>
</li>

<li><p style="margin-left:2em">又　張壽朋</p>
</li>

<li><p style="margin-left:2em">宋文<span class="corr">憲</span>公護法錄序　錢謙益</p>
</li>

<li><p style="margin-left:2em">題無生募鑄鐵瓦文　釋傳如</p>
</li>

<li><p style="margin-left:2em">又　沈㴶</p>
</li>

<li><p style="margin-left:2em">又　沈演</p>
</li>

<li><p style="margin-left:2em">又　黃汝亨</p>
</li>

<li><p style="margin-left:2em">又　文震孟</p>
</li>

<li><p style="margin-left:2em">又　錢謙益</p>
</li>

<li><p style="margin-left:2em">又　周祗</p>
</li>

<li><p style="margin-left:2em">化城寺迎佛飯僧緣疏　錢謙益</p>
</li>

<li><p style="margin-left:2em">安樂寺募建殿堂及供单緣起　王在公</p>
</li>

<li><p style="margin-left:2em">安樂寺重建禪堂疏　錢謙益</p>
</li>

<li><p style="margin-left:2em">募建普慶福田寺疏　宋奎光</p>
</li>

<li><p style="margin-left:2em">書一輪禪師徑山結庵卷　陳繼儒</p>
</li>

<li><p style="margin-left:2em">題無從禪師徑草　李縠</p>
</li>

<li><p style="margin-left:2em">《全室外集》序　朱右</p>
</li>

<li><p style="margin-left:2em">又　王達</p>
</li>

<li><p style="margin-left:2em">《徑山》節要引　倪瑗</p>
</li>

<li><p style="margin-left:2em">《徑山》節要䟦　文苪</p>
</li>

<li><p style="margin-left:2em">題無從禪師徑草　宋奎光</p>
</li>
</ul></li>
</ul></div>
<p class='juan'>徑山志卷之五</p><p class="byline">汶上李燁然刪定</p><p class="byline">海陽徐文龍、鹿城陳[樊-大+心]德訂</p><p class="byline">虞山宋奎光輯</p>
<div class='div-other'><a id='mulu234' />
<p class='h1'>序文</p>
<div class='div-other'><a id='mulu235' />
<p class='h2'>募刻大藏疏文</p><p class="byline">釋真可</p><p style="margin-left:0em;text-indent:2em">大覺示生，順機緣而應質；聖人制告，愍同體以垂慈。大夢雷霆，幽霄日月，揭萬古之昬蓋，活羣生之慧根。半字滿字，宛轉剖本有之光；大身小身，方便現圓廻之相。道高則聲聞自遠，義備則圓照無虧。理不乖事，開凡聖之正因；色不異空，杜魔外之邪見。滋多生之淨種，破五使之疑情。曰深曰淺，摠就路以還家；若見若聞，俱立地而成佛。是以補天地之玄化，廣君親之至仁，挽回薄俗之風，啟廸高明之習。舍乎大藏，別覓真乗，何啻饑寒棄捐粱纊！或者以釋迦非我國之人，而不從其法，抑不思文王亦西夷之產，奚以被其風？渴不辨泉，飢不擇飯，迷方固當問路，瘉病必事求醫，乃智者之所尊，不智者之所棄。從長為善，舍短稱賢，泥塗可以致雲霄，行潦可以通滄海。故刺血為墨者，非無知而作；剝皮代[糸*氐]者，必有見而然。在昔固有英賢，當世豈無豪傑？是非曲直，義理淺深，譬夫九天之上而日星皎如，萬鏡之中而燈珠燦爾。然非韓愈、歐陽修之排斥，曷致契嵩、洪覺範之發揮？陽擠陰助，權抑實揚，天風起而雲翳消，時雨降而枯槁茂。爰自運有通塞，法以昇沉。玄<span class='corr'>奘</span>求經於印度，必也唐文皇之朝；懷璉鳴佛于洛陽，宐乎宋仁宗之世。况我太祖高皇帝、成祖文皇帝，於通訓則頒金湯之詔，在會典則列墻塹之條。故曰：「化凶頑而益王綱，利良善而資帝道。」義林幽邃，俗世罕聞，王臣無愛無憎，黎庶宐崇宐正。捧王言之煥朗，識聖鑒之淵微，豈不以功高世憲，道格殊方者哉！用是吾徒道開、法本，不揆下愚，遠追德意，誓刻經律論之全藏，願報佛法僧之至恩。力微而滿願為艱，事勝而資檀須普。或十函五函，量緣而襄刻；或一部兩部，隨意而樂成。大地慈雲，普天甘露。一字之功，贊揚之莫盡；半偈之益，思議之難窮。乃知常啼東請，善財南詢，皆重法以輕生。亦知恩而報德，直以身為如來之床座，豈若手持菩薩之慧燈。眾生造罪，愚昧先之；大士利生，智光始也。萬行波騰，離般若則終歸業苦；六通雲變，舍漚和則俱墮偏空。慈母周旋百至，未喻佛子之用心；良友曲照多方，庶象至人之護念。流通大藏，稀遘勝因。或貴或賤，共成堅固之緣；無親無疎，咸作難遭之想。終期克濟，永用宣流。謹疏。</p>
</div>
<div class='div-other'><a id='mulu236' />
<p class='h2'>募刻大藏文</p><p class="byline">釋道開<span class='note-inline'>(字密藏)</span></p><p style="margin-left:0em;text-indent:2em">眾生非佛法，則[宴-女+六]迷長夜流浪三塗；而佛法非流通，則玄言靡宣妙義將隱。故眾生非佛法不能自度，佛法非眾生不能自弘。凢為佛之弟子，必切度生，既有願于度生，必事弘法。法之所被見者聞者，皆植般若之緣；觸者攖者，盡樹菩提之果。如來正徧知，由荷法而成；惡道那落迦，由遠法而入苦流。無涘非法不濟覺苑，無階非法不臻。世出世之福，以法而成就；為無為之業，以法而解脫。如有弘焉者，如羲和御日，四海必被其光明；娑竭為霖，諸方悉承其潤澤。所以臚傳句語，能空琰魔之獄；蟻浥灌瀝，爰昇提婆之宮。况復琅函羅七千之富，寶氎具二藏之文哉！鎔冶三賢，埏埴十聖，拯溺三界，導迷九類，莫不由兹矣。是以羣聖幽賛，列代咸推屬。我熈朝尤尊勝典，太祖高皇帝既刻全藏于金陵，太宗文皇帝復鏤善梓于北平。蓋聖人弘法之願，惟期于普，故大藏行世之刻，不厭于再也。後浙之武林，仰承德風更造方冊，歷歲既久其刻遂湮。今宇內所行，惟南北兩藏。《北藏》既在，法宮請施非易；《南藏》雖行，諸郡印造猶艱。僻壤幽巖，何以取辦？苾蒭蒲塞，每自興嗟。開等濫被田衣，稍窺海墨，嘗以宋刻校兹二藏，魯魚之訛互有，潦寉之舛遞彰。因思法雲以徧覆為功，寶筏以畢渡為德。教有多門，道惟一致；時雖異代，聖無兩心。觀文皇再刻大藏之心，即如來悉度眾生之願也。今我聖天子，凡大藏未收疏論，皆收梓于藏中，印施于海內。豈不欲家握摩尼之珠，人入栴檀之林，羣生歸善，四海蒙休哉？顧武林之刻，即以久而毁，則更梓之謀，逮于今為急。請以三藏竝校叅之，英賢正其訛謬，仍易梵帙以從方冊。所費既約，其行必普，是體紫宸之仁心，而續如來之慧命也。昔之人，有以半偈而捨身，有以四句而析骨。遐討於幾萬里之外，不辤流沙熱風；[宴-女+六]搜於數十年之遙，無憚狻猊虎豹。誠不忍永劫之沉昬，故寧勞於一世；深愍諸有之交䘮，故甘瘁其四體耳。今唱化雖勤，無流沙熱風之擾；剛强難化，非虎豹狻猊之倫。捐槖易于捨身，而所得不止于半偈；鋟梓殊於㭊骨，而所傳有踰于四句。集彼眾檀成兹全藏，俾日城廣爥雷音遠流，不亦善歟！一時居士若大司空五臺陸公光祖、少司宼雨亭陳公瓉、太史具區馮公夢禎等，皆聞而悅之，力賛開等，負笈九州，乞金七眾，闢無上之因田，布希有之聖種云。</p>
</div>
<div class='div-other'><a id='mulu237' />
<p class='h2'>刻大藏緣起</p><p class="byline">馮夢禎</p><p style="margin-left:0em;text-indent:2em">世尊說法如大海水相似，其在此方者，海中一滴耳。而金函玉軸已踰五千餘卷，益以宗家機緣，諸錄講下疏鈔等文，幾及七千卷。自此方眾生心量計之，已不勝汗牛[〦/兄]棟之嘆，而况印土龍宮所有可令見耶！此方藏經自東漢迄趙宋千有餘年，而傳譯稍偹時未有板刻，俱繕寫流通，非勝道塲處力不能有。自板刻行，而流通浸廣矣！宋元間除京板外，如平江之磧砂、吳興之某寺、越之某寺某寺等，俱有藏板，不啻七八副。法道之盛，此其一端。迨國朝，僅有兩京之板，而諸方之板盡廢。北板稍積而藏于禁中，請印甚難。今江南諸剎所有，皆景泰間勅賜物也。南板印造雖易，而訛謬頗多，愈改愈甚，幾不成讀。然印造裝潢，其價亦百金以上。以故山陬海隅，窮鄉下邑，有終年不見藏經者，可嘆也。時密藏開師、尚書五臺陸公與夢禎等，商及此事，不覺慨然隳淚，因記磧砂藏板緣。始弘道尼斷臂募化，弘道化後，其徒復斷臂繼之，更三世其願始滿。吾儕丈夫，不能深心荷擔大法，鏤板流通，反一女子之不若，即生清世遇佛乗，空手入寶山，豈不愧死！遂合掌向佛，願盡命為期，了此一段公案。又念梵筴煩重，願易為方冊，可省簡帙十之七。而印造裝潢之費，不過四十餘金，即窮鄉下邑、山陬海隅之人，可以酬終年不見之嘆，豈不幸甚！或曰：「梵筴尊重，方冊輕䙝，今之應付酒肉之僧，可謂至不肖矣，然每發梵筴，無不焚香致敬。而世之儒者，手揣先哲之書，偃仰嬉笑，毫無慚愧，甚則為枕為籍，雖淫房酒肆無擇焉。子奈何抑聖經為世典，令一切眾生輕蔑佛法，長無量罪過，此法滅之兆，子其忍倡之與？」夢禎曰：「吁！不然，路鼗出於土鼓，篆隸生於鳥跡，繕寫不已，而至於鏤板；卷軸不已，而至於梵筴；梵筴不已，而至於方冊。其法愈簡愈便，而流通愈廣矣！且子以尊重為佛事，而我以流通為佛事。今之藏經皆梵筴也，不委之蠧魚，則棄之泥沙，糊壁覆瓿，在在而有。嘗見宋經箋裝潢他書卷者，皆從經背剝取，輕蔑踐踏莫此為甚，安見其尊重耶！即知尊重矣，日焚香散花禮拜供養，而窮年卒歲未嘗開卷，究其一字一義，此與世俗所謂靠米囤餓死相似，即種來生因不<span class='corr'>已</span>晚乎？若方冊既行，山陬海隅，窮鄉下邑，不患不能有藏經。布帛菽粟，隨取隨足。即毁棄輕䙝者，不能盡無，而若經若論若祖師機緣，一言半句上築着磕着，便能徹去，如是者得一人兩人，便可酬報佛恩。即不然，而依文傍義，捱墻摸壁，雖是鬼家活計，亦是甚深<span class='corr'>般</span>若因緣，其為尊重，何如以無窮福利遺一切眾生？而一切眾生毁棄輕䙝之罪，作俑之人皆是。某等誓為代受，諸佛在上豈敢誑言？是尊重流通，子所謂兩失之，而我所謂兩得之者也。子已矣！」或者退復焚香，合掌而白佛曰：「願十方諸佛世尊，及昔有誓願於末法中，傳持經典令不損滅，一切深慈大士加被於我，擁護於我，令我願王速得成就一切眾生，見者聞者生驩喜心。同此誓願，同此鼓揚，如水入水，了無乖異。又願板完以後，天龍諸鬼神時時擁護，不相捨離。世界為微塵，此經無變壞。」遂次第其語，以為十方同志告。</p>
</div>
<div class='div-other'><a id='mulu238' />
<p class='h2'>募刻大藏經序</p><p class="byline">陸光祖</p><p style="margin-left:0em;text-indent:2em">余世業儒，誦孔子之言甚謹。嘗暇日檢國朝故事，竊見太祖高皇、成祖文皇，所以尊崇佛典特異，既刻大藏經板貯兩京，又數出內帑金印造數千部，頒天下郡邑諸名藍，延高僧講演而屬四民共聽焉。余始諰諰然疑，豈佛氏之教有出吾儒上哉？不然，聰明聖知莫如我二祖，胡信之之篤？如是，試取內典觀之，則廣大無際如望溟渤，而莫得其涯涘也。久之，稍窺端緒，則如昏衢之覩日月，而仰其照也。又久之會文歸己，稍獲其用，則如布帛菽粟，不可一日闕也。然後知二祖之見，淵哉遠矣！夫自道家儒家而下，九流百氏之奥，禮樂德萟之微，性命之精，事物之粗，方內方外，世出世間之法，大藏靡不具焉。凡至理密義，諸家累千萬言而不能發者，以一言發之，瞭如也。清涼國師有言，佛法之淺淺，勝外道之深深，詎不信夫！然則藏經豈可少哉！惜歲久板漸刓敝，又梵筴重大，印造甚艱。二三名卿開士，欲更刻方冊，俾家藏而人誦之，將募施而從事焉。或謂聖師之門有不執文字，不離文字為道用者，秪許其得我之皮。則三藏皆文字也，縱不即不離文皮焉，爾何勤勤是刻為也？余應之曰：「余聞佛性有三，曰正因佛性，曰緣因佛性，曰了因佛性。天真本具不假修習者，正因佛性也；觸發熏修待教而興者，緣因佛性也；玅明普徧一切圓成者，了因佛性也。不藉緣因，則不明正因；不明正因，則不得了因。兹刻豈非緣因之至要至備者歟！」或又謂梵筴尊重，方冊輕䙝，易彼為此，則教不尊。又謂時詘風微，恐費鉅而難就。余又應之曰：「佛道廣大，不獨尊而敬者，生大福慧。即輕之詆之侮之仇之者，亦終將得益焉。如入栴檀之林，或躪蹴焉，或斬伐焉，皆染香氣以出。又如塗毒鼓聞之者，不論有心無心皆死。」故方冊易造，流行必廣，廣則聞者眾矣！如來本願固欲眾生盡聞而獲益也。昔有女子崔法珍，斷臂募刻藏經，三十年始就緒，當時檀越有破產鬻兒應之者。聖朝道化宏廣，越前朝遠甚，豈無勝心豪傑乎？不能倡而成之，而諉以為難，是丈夫之志不如一女子也。爰書於冊，屬禪上人某某、居士某某，分適四方募焉。余老矣，不能須三十載，願旦<span class='corr'>暮</span>亟成之也。</p>
</div>
<div class='div-other'><a id='mulu239' />
<p class='h2'>贈幻余、密藏二上人唱緣刻大藏序</p><p class="byline">陳瓉</p><p style="margin-left:0em;text-indent:2em">夫思漁照乗，則遠騖於丹泉；懷獵連城，則探搜於稷翼。求珍者，必事于毓珍之所，珍獲而所忘；求道者，不離於載道之辭，道得而辭泯。使未超陰宇，尚惑覺城，而[宴-女+六]執毘耶杜口之蹟，不探鉢羅結集之章，是猶苕華無獲，遽釋垂木之區；火齊尚虛，不索圓流之澤。珍寧赴物，道豈弘人？是以飲光、慶喜竝纘微言，龍樹、馬鳴互揚玄旨。皆承善逝之訓誥，爰療愚子之[宴-女+六]迷。由質分象兎之能，乃機異鹿牛之引，而真唯一乗，教無二致。妙運漚和之慈，殫溉我法之執，語空有者綺，互無相函矢，譚性相者雲起，同此津梁辟之。秋日炳虛影，隨羣有而驤駐；天風吹萬響，因眾竅以洪纖。雖影響之繁興，於風日無殊應者也。既而寶氎西傳，瑤函東被，漢蘭肇秘，秦什承繙，馬䭾之典屢臻，龍藏之文遂富。焜燁十二部，璧合神州；浩瀚五千軸，星羅此土。信拯溺之智檝，導迷之慧旌也。列代咸崇，皇朝尤重，太祖、成祖竝寶靈詮，金陵、金臺率梓全藏。以較漢唐，必資繕錄功殊倍，蓰施博億千矣。乃有幻于、密藏二上人者，識利宵練，鑒朗龍膏，瑩握戒珠，堅披忍鎧，皆緇流之楩梓，淨苑之芝蘭也。爰念利生宐普，當無方不被般若之光；樹行應堅，期畢壽自竭僧那之力。請悉繙《俱舍》之言，更梓支那之冊，則牋章大省，裝潢不繁。舟車之運，靡難于遐陬；財法所營，易足於貧里。事功就簡，沾被自周。俾摩訶法雲，含生咸覆；頻伽妙韵，有識率聞。蚩蚩演若，悉出狂塗；擾擾闡提，同臻彼岸。余久企莊嚴之林，稍涉音聲之海，與聞弘誓，大慰夙心，誠輸槃那寐，殷勤讃歎，才缺鉢底婆，蹩躠稱揚。嗟乎！丹化僊流，玉枝終折；善嬰天樂，花冠有萎。匪法輪之是歸，詎苦業之能離？一言契旨，三有圓明；半偈證真，六根解脫。顧獲爵雖由于一日，必冠雲霓而張羅；悟空無事于繁文，必窮人天而立教。羅博施於中林，則林無逸飛；教曲盡於羣機，則機罔遺趣。欲眾生盡獲一如之妙，必率土皆習三藏之玄。上人斯舉，可謂大庇交䘮，善啟蔽蒙。智豈遜于赤髭，德寧弟於青眼，大哉勝事行矣！上人九州之遊，始於跬步；七眾<span class='note-inline'>(之福，植於)</span>檀那。願永毘梨之度，爰成無上之功；尚令華髮之人，獲睹目之耀。勉諸。</p>
</div>
<div class='div-other'><a id='mulu240' />
<p class='h2'>刻大藏緣起序</p><p class="byline">王世貞</p><p style="margin-left:0em;text-indent:2em">昔我薄伽梵之宰世闡化也，以大慈力攝諸天龍、鬼神、人、非人，咸集而收之大法門。佛子、菩薩、阿羅漢，隨緣參發，賛歎顯密圓通之妙。葢四十九年而所說，何啻百千萬言？所度之人因聲入悟者，何啻百千萬眾？薄伽梵遷化，大迦葉、阿難陀，繼起而紹明之。尚慮登壇之述，不能逮遠。而沒身之後，微言泯，而漸失其真相。與結集成篇，以梵音寄梵書，以梵書寄貝多羅葉。上至國王宮，下至婆羅門家，遠至娑竭龍藏，靡不轉寫流布。而大教之盛，如日中天矣！後千餘年，而震旦之文明日盛，緣亦漸起，所謂菩薩、阿羅漢者，多下降于此方。而竺法蘭、摩騰，遂以《四十二章經》來。其後鳩摩羅什、佛陀耶舍輩，為姚秦主翻譯。葢以漢兒習梵語作梵字則甚難，而法不廣；以漢語度漢字傳佛印則甚易，而法亦流。至唐而法師玄<span class='corr'>奘</span>，西游天竺諸方，遂悉奉諸經，及慈氏所撰《唯識》諸論來釐為三藏，官置司翻譯。易世之後，得房融所譯《楞嚴》，而教修備矣！然法語既繁，傳寫亦不易，自通都大邑之外，貧賤鮮事力之家，有畢生不能見，見而不能自致。於是始知壽之梓，而印行之流傳，亦復廣矣！顧諸經之流傳，見者頂禮供養，焚香唄誦，而像引隆崇，簡袠重大。將攜遠致，則有所不能；循環咀諷，則有所不便；丹鉛注乙，則有所不敢。于是開士密藏，始發心倣弘道比丘尼磧沙故事，以儒書例募梓。而尚書陸與䋲、太史馮開之，相與賛助，成大因緣，而二公仍各敘之。太史所云：「彼梵筴者，以敬奉為法事，今梓以流行為法事。」其辭甚晳而盡，余復何贅？獨余嚮者疑觀世音大士，以一人之身而具八萬四千爍迦羅首、毋陀羅臂清淨寶日，以三千大千之界而無所不應，隨應隨足，以為萬萬無此事。今以梓經一端，而騐之固可推也。夫百應者化身也，不動者法身也；梓者法身也，流傳者化身也。昔梓圓也，今梓圓而滿也。以目為耳是即觀世音，如如不動即又曰觀自在也，或謂觀世音之轉而為菩提。達摩教外別傳，不立文字，而今乃以梓經擬之，不亦左乎！是不然，當同泰、永寧之際，南北人主狥於有漏之果，而泥於文言之粗。其用益繁，其浸益遠，故達摩出而救之。五六傳而後，即心非心之教大行，而吊奇者至焚像棄經，書七佛名於袒服，而流至於倡狂自恣，併其跡而失之。蓋棒喝之教窮，而教典與宗皆兩屈矣！若觀世音之再轉而為達摩也，寧不思所以更救之乎！余不敢遽謂密藏為觀世音轉，要亦能不失其意耳！或又謂此末法時也，薄伽梵嘗授記矣！念不久且歸之娑竭龍藏，而何以梓為？即梓豈復有如迦葉、阿難者，能傳佛印也？則又不然，後慈氏而成佛者，非我瞿曇記耶！一奮迅而立超三劫，夫焉知末法之中無龍女者？出彼龍女寧受記者哉！密藏其勉之，諸為密藏緣者亦俱勉之。</p>
</div>
<div class='div-other'><a id='mulu241' />
<p class='h2'>刻大藏經序</p><p class="byline">汪道昆</p><p style="margin-left:0em;text-indent:2em">不佞故不佞佛，守儒家言。其書五車，其所誦法，一禀于六籍，丁年始親內典。若河伯之涉大方，四望汪洋莫窺彼岸，既而探西來意，跂最上乗，乃知教外別傳，不立言語文字，本然具足。非即非非，捐耳目，黜聰明，猥以無得為得矣！顧䘮家窮子，迄今猶復，故吾一衲不存，珠將焉索要之？利鈍異器，頓漸殊塗，如皆上根，無庸大藏。則如來出世者何事？度世者何因？說法何用四十九年？集經何用五千四十八卷？是訶佛也，是燔經也，如學人。何故太上無言無不言，如來無法無非法？無以觀其妙，則默存；有以觀其徼，則言顯。一真四諦將無同乎！吾聞密藏開公，通佛心，具法眼，<span class='corr'>誓</span>將闡揚三藏。利濟眾生，則以經度。尚方儼若中秘，刀布不易購，舟車不易通，僻壤遐陬，千歲不覿，彼倀倀乎不知嚮往夫非河沙眾耶！乃今校舊梓以求精良，易方策以從簡，便計期餘什數䙫，計費約三萬緡，務在流通，庶無擁閼。于時質之吾友陸尚書、馮太史，唯然力賛之，王長公能自得師相與印可。二三君子為之嚆矢，言人人殊。尚書則曰：「不藉緣因，則不明正因；不明正因，則不得了因。」言悟入也。太史則曰：「或以尊重為佛事，我以流通為佛事。」言權宐也。王長公則曰：「梓者法身也，流傳者化身也。昔梓圓也，今梓圓而滿也。」言周徧也。諸佛子、法王子、長者子有味乎！三君子之言，由是發菩提心，施菩提力，滿菩提願，凢諸罪福惡足以溷高譚。竊惟不佞，凡夫自矜狂慧，今兹之藥得大醫王，顧夸父窮追，曾無及于佛日。我躬不閱，遑恤未來，鮮克舉之，愛莫助之，吾甚慙于開士。維兹首事，願與諸佛子、法王子、長者子，矢言者三：一曰繙，二曰契，三曰忘。經成矣，非窮年不能睹其全，如櫝而藏之，奚益！苐齊心誦說，如聞獅子吼振給孤園，是為栴檀林薌澤攬矣，則深心也；繙而不契，口則是而心則非。要必得之口而印之心，混融塵剎，久之徧踊徧擊觸處洞然，是為海潮音、鏡智圓矣，則妙明心也；契而不忘，殆將守筌蹄而亾魚兎。必也默成，而信歸之坐忘，無實無權，無顯無密，是為虛空藏諸有空矣，則無所住心也。斯意也，吾師師師說之詳矣！不佞何說哉！</p>
</div>
<div class='div-other'><a id='mulu242' />
<p class='h2'>刻藏緣述</p><p class="byline">曾乾亨</p><p style="margin-left:0em;text-indent:2em">震旦自東漢以來，佛教隆興，其中苾蒭建剎，焚誦登壇，揮麈作佛事者，代不乏人，惟流通實所鮮覯。夫流通者，徧植般若之因，所謂在在染旃檀香，處處聞塗毒鼓，泥洹家希有功德也。而非大藏廣布，其曷臻是？有幻于本師、密藏開師，慨然興思曰：「昔龍樹大士，自龍宮讀華藏，遂潜誦八十卷秘文以出，而宏顯于世。般<span class='corr'>剌</span>密帝膊藏《首楞嚴》，泛重溟而入中土。今人願力何獨異古人願力？」於是誓刻此藏典。又以梵筴請艱，欲易為書冊，以便流通。謀之大司空陸公、少司宼陳公，及予同年馮太史，而下咸報可。予從長安晤二師，實重有感焉。頻年奔逐風塵，屢入長安，覩世態之遷謝，觀人心之澆䘮，至于今日，殆不忍名狀。蓋國家法令所不能禁，而聖賢理道所不能挽。澗嘗與二三學佛者，俱見其志意堅固，戒立精嚴，語染業不啻蹈鼎鑊，獲解脫不啻斷徽纆，乃知如來真為末劫眾生示現。而今日流通此法，則時節因緣者非歟！或者謂予：「子學聖人，奈何漫為左袒？且寂滅之教，不可以治家國。而孔氏之宮庭，胡遽啟籓籬而入他道也？」予曰：「夫遺倫物而趋寂滅者，二乗之斷見也。一縷三飡孰非究竟，酒肆庖宮立證菩提，誠何有于治理？不識諸法之無性，不明萬緣之無體，其安能出世？不能出世網，安足語經綸？且廣大深心，如來與尼山夫子一也。藉令佛道違拒聖道，則佛道礙聖道，違拒佛道則聖道礙，曾謂兩家大師有是乎！吾人馳驅名利之坂，出入市朝之間，啖肉嗜酒未聞有礙，未聞扄籓籬，不入一切，乃獨于此云然何哉？其益非尼父之心矣！夫無知空，空至難言也。夫子自明之外，惟于陋巷之子，許其屢空，則何以說焉！致虛靜篤之旨，視無上菩提殆隔數塵，夫子以為猶龍，且承禀而趨下風，然則大聖人之虛受，其於此之流通，當必輾然而首肻矣！信及夫子之首肻，即信自性之真如。信自性即信佛祖。夫遍觀一切眾生咸具菩提者，是佛祖之真如也。滋茂熏修能無藉此一段公案，是又可緩圖哉！」近世學者人我山高，未究聖人廣大深心，不無有妨流通。予深恐其隳彌戾而入泥犁，故因表而申之，以堅此向往因緣，俾願王速成就爾。若兩開士刻經機緣，暨我二祖崇典弘法之心，十方共誓擁護之願，已詳諸名卿，敘述中兹不具論。</p>
</div>
<div class='div-other'><a id='mulu243' />
<p class='h2'>募刻大藏唱導文</p><p class="byline">瞿汝稷</p><p style="margin-left:0em;text-indent:2em">世之誕佛者，皆比于范縝之神滅者也，而神滅非聖人所立教也。夫神也者，妙萬物而為言者也，即心也，即道也。範圍天地，曲成萬物，聖人所以叅贊化育者也，是豈形之所及也？惟聖人為能窮神，而庸愚固未嘗，人特不知其即道耳！故曰百姓日用而不知，不知則一狥于形，於是遺範圍天地之廣大而自狹，棄曲成萬物之微妙而自穢。終日役役，不過耳目口腹。聖人愍焉，故諭之曰：「形而上者，謂之道；形而下者，謂之噐。」謂之道，復慮人之自畫而高遠之，謂非己所及也，故曰「利用出入，民咸用之，謂之神」。終身由之，而不知其道。堯之所以堯，窮此神也；桀之所以桀，昧此神也。是神者溯之無始，推之無終，豈形生而始生，形滅而隨滅哉！形有盡而神無窮，故曰「原始反終，故知死生之說。精氣為物，游魂為變，是故知鬼神之情狀」。而縝之言曰：「形即神也，神即形也。形生而神生，形滅而神滅。」藉如縝言，操則存者，存形歟？舍則亾者，形亾歟？出入無時，莫知其鄉，百骸九竅六臟，誰為然歟？心不在焉，視而不見；夢說築巖，豈目所矚？處今而憶昔，在吳而知越，何形之能？然縝亦不思甚矣！履帝武敏而生棄，杜伯關弓，伯有為厲，墳典所載，未易悉舉，是皆迦文之所倡乎！故縝之言「形即神也，形滅神滅」，非聖人所立教也，君子之所棄也。是使人重形而遺神，淪胥以溺者也。何以言之？謂形即神，則舍形無我。舍形無我，則凡形之所欲，皆我之所欲，而以禮義維之，是强也，是外鑠也。神不滅而謂滅，則堯桀均盡，顏跖均生。均生則縱佚者自適，均盡則好修者徒勞。于是示之以餘慶，戒之以百殃，則見以為汒昧而難徴也。揭之以仁義，則以為仁義攖人心；揭之以性善，則以為性善非定論。善惡混幾，何其能信之？于是聿皇得䘮，徽纆貪毒，惡積而不可掩，罪大而不可解。沉淪昏衢，莫能自出；旋復流浪，為苦無已。如來智入三世，圓應眾機，五時說法，海墨不可勝紀。其流入震旦者，纔海墨之一滴，是為今一大藏。其語報則徴之三世，其語性則盡之妙覺。知三世之報，則堯桀不均盡；知性覺之妙，則性善無所疑。故下焉者，得其說必惕于三世之報。惡不俟懲而革，善不俟勸而行矣！上焉者得其說，則妙契性善之真，居仁由義若耳聽目視，何有攖吾心哉？是以聖賢之教，得如來而大暢。惜哉！縝之不講，謂神滅形滅，而誕佛也。惟如來之教，能窮此神之廣大微妙。語其大，則天地者，無盡大海之一漚耳！元會運世者，無盡時劫之一瞬耳！語其妙，則無聲無臭，此之空諦也；精一執中，此之尸波羅密也。一言演為無量義，竟古今而推之，莫能竟也。儒墨之是非，黃老之秘密，與夫百家之雄辨，一言蔽之而有餘也。佐堯而堯，佐舜而舜，父以之而慈，子以之而孝，護世以之而護諸眾生，帝釋以之而離愛，梵天以之而勝慧，二乗以之而廻向真乗，菩薩以之而證入妙覺。四聖六凡無根不被，故其言必至于海墨也；河沙妙德罔越窮神，故其要必歸于一乗也。世出世法莫不竭盡而無餘矣！是以世之興王，莫不尊尚。三藏之備，備于貞觀五宗之盛，炳燁于開寶興國。于時傳經之僧，往返西域，至勑王公百辟送迎，宿衲出世，示寂宸蹕時臨焉。而語唐、宋之治，莫盛于此時。乃若三武宣和之毁法，則亦自毁其祚理亂之階，實有深繫。故我太祖、太宗彌極紹隆，太祖既刻大藏于留都，太宗復刻大藏于京師，列聖纂緒底今無替。至於列代名卿宿儒，或行峻一世，或文雄百代，龍翰鳳鶵之彥，蘭薰雪白之賢，歸命法流頣真靈<span class='corr'>筏</span>者，數之更僕未易終也。考其人之操履事業，皆彪炳史冊，故未嘗以嗜此而壞世間法也。或者謂當如淫聲美色以遠之，惟恐入于其中。夫飽梁肉者，必無求于粢糲；服縞紵者，必無取于短褐。以短褐而棄縞紵，以粢糲而棄粱肉，雖愚者不為也。使道德之蘊不出于六秇，性命之微無過于諸儒，則彼固皆含六秇之腴，入諸儒之室，何肻悅詖辭而釋微言，就僻行而盭大道乎！是棄縞紵而求短褐之類也，非人情矣！嗟乎！四大假合也，百年旦暮也。昔之所歷，于今奚存？今之所存，又何可恃？至愛終離，大業終棄，神之未窮，汒汒安託？適百里而不得其所託，則皇皇焉。浩劫之適，何翅百里，七趣紛遝，所託非定。狃百年之得䘮，而輕浩劫之流浪，可不謂大哀耶！故濟我于一時者，不及濟我于一世者也；俾我一世得所安者，不如使我浩劫得所安者也。求濟我于浩劫者，非如來之教而何？姑<span class='corr'>未</span>敢論受果登地。第能汎瀾覺海，少溉餘潤，則契根根塵塵靡不周徧法界，故不獨可以窮神，亦可以窮形色之原矣！于是纏蓋不能縻，陰陽不能控，翛兮其翔，<span class='corr'>汩</span>兮其集，得固如也，䘮亦如也。未游焉者，不獨䘮之為䘮；既游焉者，不獨得之為得。念念滅盡而非斷，古今不異而非常。畢化沙界而一無事，默然宴坐而萬行嚴。往來生死，未常生死；出入淨穢，初無淨穢。豈將來而後證，審于今而不誣。是以究曠劫于剎那，收九類于半偈，莫尚如來之教矣！密藏、幻于二上人，以南北二藏皆梵筴，流通不易，思刻方冊，廣其流通，拯溺之慈甚盛。諸龍象敷美其事盡矣！予特恐世之誕佛者或沮之，遂書此以輔。韋䭾氏之䟦折羅杵云。</p>
</div>
<div class='div-other'><a id='mulu244' />
<p class='h2'>密藏開禪師募刻大藏序</p><p class="byline">傅光宅</p><p style="margin-left:0em;text-indent:2em">夫佛力宏深，無生不度，羣迷業重，正法難聞。即聰明之士，或終身不耳佛名，便博雅之夫亦窮年不目佛典。况復愚癡下流，無所聞識者哉！其或志向高明，識趣玄遠者，俱謂一言悟道，何假博聞？諸佛唯心，豈須教典？寧知竟其妙義，固隻字全無；布為玄言，則萬函莫盡。菩薩尚皆依教而入，眾生豈能捨經而修哉！此大藏之流通，所以不容已也。密藏開禪師者，夙契心宗，力承道脉，憫末法之易弊，悲眾障之難除。爰發廣大之心，用開方便之路。遠乞檀信，獨任勤勞，使其工費省而便于流通，卷冊輕而易于攜載。庶幾窮鄉下邑，無往不周；貧士愚夫，咸得而誦。雖根有利鈍，信有淺深，而種菩提因，長般若智，起剎那之一念，證僧祇之三身，則不可以彼此論矣！况復上智辯才，因言悟妙勇猛精進即象超玄者，其利益又安可量哉！故大司空五臺陸公光祖、少司㓂雨亭陳公瓉、太史具區馮公夢禎等，皆以宰官身具菩提智，共欣勝事，喜助信緣。禪師之宏誓大願，不可稱量；名公之妙德深功，豈容思議？余作宰吳門既聞善舉，今官柱下寧負初心，更復叅達觀於天池，見密藏於帝里。針投芥子，水入江流，幸前劫之有緣，期後生之無誤。忘其愚謬<span class='corr'>僭</span>為敘言。嗚呼！佛為四生之慈父，法為苦海之鉅航。達官長者，總為佛子佛孫；信女善男，盡是法門法噐。種無漏之良田，成無上之正果。誰謂雙樹之下，久別能仁；三會之中，難期彌勒也哉！</p>
</div>
<div class='div-other'><a id='mulu245' />
<p class='h2'>贈幻余、密藏二師唱緣刻大藏敘</p><p class="byline">于玉立</p><p style="margin-left:0em;text-indent:2em">佛典雅以梵筴傳，及國朝惟南北二藏，法窮於所不能普。幻于、密藏二師慨然悲之，願廣以方冊，聿續慧命，此許彥周所稱，貫高、田光之用心也。將挾冊以游，玉立贈之言曰：「諸佛大慈為眾生故，破一微塵，出大千經卷。密之明之，權之實之，法雨普澍，三草二木，邪種焦芽，無不滋茂，而實未嘗外眾生心別立一微塵法。蓋眾生心即佛心，眾生現前一念全收一大藏教，而自情生境，發覺路深扄，乃安處火宅相恬以嬉，非大慈悲父善巧方便，有永劫鑊湯爐炭耳！即非光明不如翳眼，何由斯而論。則四十九年說法不異以頭目髓腦，普施十方。而眾生仰怙一切修多羅，亦如頭目髓腦，必不可無。無之，則命根斷。噫！可悲矣！况以娑婆濁惡，涉象季之陵夷乎！其津梁何可不廣哉！故由梵語而華言，由梵筴而方冊，譬震塗毒皷于須彌巔，始得聲際四天下。蓋迦文既不容掩口，則末代兒孫義當鼓揚。」而說者曰：「世冊之乃無，當于莊嚴。」殆不知眾生妙得於言音文字，而游行于如來大光明藏。於一毫端，百千萬億炳煥齊明，是所稱無相莊嚴。雖盡虚空作琅函玉軸，曾未足以喻絲毫許也。善建者，志存其大；識法者，事徹其源，則庶幾其見二師之心乎！方二師起願時，余固籌之，念眾生苦惱，弗復可忍。而沾濡法潤，永息苦輪，得早一剎那為快然！馮虚責實，葢難為功。普於為緣，則又晚也。遂願盟諸吳中法侶，為傾貲，亟其成間，以請之吾達觀師。師咈然為嘆，謂是最勝佛事爾！何得以格量心當之？夫一毛之施，一飯之供，終不壞滅。况以資財振法皷，則兩施圓收，故于是而或一滴一塵，一願一力，微而至于一讃嘆。又不然，以至于無心而聞，有意而謗，即一大藏教，未暢波瀾，而眾生八識田業已大有是事。奈何以無邊因，作狹劣想乎！則定策廣募。嗚呼！余立主張速成，吾師主張廣募，是果同耶？別耶？善信之士，憐余所以速成之心，感激於吾師所以廣募之願，將必有愴焉而悲，烈焉而奮，不入思惟，而真心自勸者。余又嘗考佛之誠言五十六億萬歲，有大丈夫來自善足天，於龍華菩提木下，三轉法輪，度諸有緣。嗟乎！緣寧有逾於此哉！則二師所游，䟽冊所經，聲傳所及，實龍華老子前，旄盡大地，人宐急著眼。於此蹉過，長夜漫漫，何時旦乎？</p>
</div>
<div class='div-other'><a id='mulu246' />
<p class='h2'>開公募刻大藏序</p><p class="byline">虞淳熈</p><p style="margin-left:0em;text-indent:2em">眾祐與其滿分二身之開心地藏也，蓋自開化中陰以至磨胸示趺，合為一藏，離為八藏。結集者、羽翼者，千門競啟；而天龍之所秘，青象白馬之所不勝者，猶故未入支郍也。一時同業之倫，<span class='corr'>富</span>蘭恨不遇于始，迦葉幾不遇於終，吾等乃幸遇于末法之會。其曲指人心、直指人心，為人心而出現於世，乃人心竟安在耶？雲臺寶網，毛孔光明，消香飯、聽風柯，及淨名所載諸佛事，吾不蘄遇矣！眾祐為我選卷荷之根八千，返而聒之，豈不當機哉？兜玄國亂、黌塾小竪，言提其耳，咻以七略四庫；浸假而化為蟫魚，三食其中。徴六藝則應以經；徴九流則應以術；徴千古則應以史；徴圓、測勾<span class='corr'>股</span>，楓棗之局，黑錦之囊，推而博盧雉于閻浮，括英雄于一洲；則有喙三尺，無不響應。卒徴其心身如枿貌、如灰口、如緘結。即漫然應之，剖其中扄，飾以丹絳；七節曰小，九宮曰大，拘蔽曰人，虛靈曰道。此世之所號為誦詩、讀書、博物君子也，而卒不知心。永平以來，士之闡者疑貝榮漢炬勝竹燔秦熖也。出羅什之舌以為證，謂夫夫咀薌焦哺我，雖失故味，心藉其養。于是明心者遂不下數千百人，大抵多薙髮之徒。其間鸚鵡、鸜鵒尚與印土泥蛤、垤蟻同沾靈澤；而薦紳先生顧反攘臂掩耳，以自失其心。則日外救形之典，不及日內濟神之典明矣！二典分攻，內典者見藏而忘心，日理絲筭沙；于所謂教者，無論分河奪衣，即賢首、天台，慧觀光統、岌師、劉虬諸黨，各鳴桴相向；而八藏學者，遂有八心。一旦請平，玄覺飲曹溪之鉢，子璿登台衡之席，永明懸百家之鏡，稱一心矣！試徴其徒曰：「何謂心？」輒遮以百非，表以萬法，揭頓教圓教，滿字無字，而當之斯。其珍見留悟，擬心失心，與薦紳先生一節也。嗟乎！攻內典者往往失心如此，開公奚以災木而動梓？人為宣灑曰：「唯唯否否，此夫嚴事梵筴之過也。」往宣灑，無端求心，取天目梵筴繙之，非盥手不敢近。偶得《禪源詮集》、《傳佛心印記》，蘊于心，而他筴以難數盥弗涉也。便讐南宗已獲五燈方冊，生疑至今。假令皆方冊也，以吾書淫之僻，窮年周之，何至讐所不當讐者？因是以知縉紳先生所云「《華嚴》不如艮卦，梵音足比淫聲」，皆不見大藏之全者耳！開公自以方便而貫華，方便而員多，方便而皮骨，方便而楮氎，方便而梵筴，方便而書空、書裩、書所坐之石，無不可。隨順者，則行方冊之方便，何不可也？毘尼通七眾，無取加點；呪心恣五辛，無取潔壇；剖塵而出經，塵即經也，奚為避穢？煩惱等即菩提，煩惱等即經也，奚為偏？上嚴敬庶，幾稻麻竹葦之人乗方便而見全藏，見全藏而明真心乎？令麻葦人于此明心，彼人一毛端上，轉法界輪。而我災木非但迸出舍利，亦復一策一磔，攝麻葦人心，罄無不盡。其視閉藏，而僅得五言之解，若朱利槃特者，不徑庭耶？雖然神訶康樂，僧糾奉御，鬼責庾信，物瞽昭明，竝人、非人等加護之力，獨奈何容五部六冊者，而使忽列于金函哉！瑜珈禁于天朝，演楪害之法眼，沉于日本，台教妬之。此靜藹所以捧心，而開公得無意乎？或曰：「六師者論之賔，十乗者咒之用，百界者夷之府。」子胡不入魔境而生格量心？宣灑曰：「若無乃稱妙臂？」經云：「誦經不騐，如嘉種失時。」若非時而作此言，終失心矣！尚求之心，無為經轉。吾所憂者，開公必能辦此。</p>
</div>
<div class='div-other'><a id='mulu247' />
<p class='h2'>刻大藏植因疏</p><p class="byline">管志道</p><p style="margin-left:0em;text-indent:2em">藏經之議易方筴也，肇自密藏開上人，裁于大司空陸公光祖、太史馮公夢禎等，而余亦加賛焉。或有以輕䙝聖典，汗漫時日為疑者，讀司空、太史所為敘，蓋詳矣！藏上人挾伴比游，將復謀於妙峰禪伯，吾知其必有合也。則願以此大事因緣，訂諸十方佛子。昔我釋迦世尊在因地中，共諸大菩薩暨無漏聲聞、文殊、普賢、迦葉、阿難等眾，修無上道。或現比丘身，則互為師友；或現國王身，則互為主輔；或現居士身，則互為眷属。歷百千萬億劫不相捨離，以至於登正覺。何也？則三寶之因厚，而植緣深也。叔世道微，無論拍肩執袂之徒，易合易攜。即聞三寶名，行佛門事，而能以道法締深緣者幾哉！兹舉也，經翻一大藏，藏通南北宋三刻期，訂十數䙫貲，募三萬金。若倡若和，若自施若勸施，若校對若繕寫，若鋟梓而流通，俱有無量功德，為當來成佛根本。不啻如《法華經》中所謂散心稱佛，尚成佛道已爾。篤信審思寧無慶躍，至于發願之弘隘，持念之堅脆，助緣之厚薄，共事之久近，又成佛後先之頓漸之攸分也。深心奉剎，世尊且為證明矣！而禪者或以為向外馳求事，是未知福慧兩嚴，事理無礙之說也。且藏上人與陸司空、馮太史、二三開士方究心向，上一著求無師智，余亦不自揣量，以唯心淨土法門樹于吳中，而俱不捨此刻經功德。豈槩以羊鹿小車，自躭娛哉！葢聞道無揀擇，貴在知時。時節因緣，作佛事者之所乗也。竺法蘭始入震旦，必以《四十二章》；達磨航海傳宗，必于梁武之季。棒喝交馳之後，狂慧將猖，則衞元嵩不得不逆行。于周武宗教兩衰之日，昏散難拯，則板獨空，不得不猛<span class='corr'>鍛</span>于牛峰，皆時至而事起耳！以今末法鬬諍，眾生根劣，展梵本者惮其煩，購全經者艱其費。易為方冊，以從緇若素簡便之情，時節因緣至矣！佛子其能違諸二三開士所為，惓惓諗諸眾也，上人行乎哉！遄往遄復，了此大事，微塵國土必有先得此心之同然者。</p>
</div>
<div class='div-other'><a id='mulu248' />
<p class='h2'>募刻大藏經序</p><p class="byline">張壽朋</p><p style="margin-left:0em;text-indent:2em">壽朋凡夫也，凡夫往往執有，執有者妄情耳！乃謬自指曰吾性則然，吾性則然既謂之性矣！所有愈真，則所執愈堅守。漚生電滅之四大，如䋲結膠固。牽鹿夢蝸，鬬之五蘊，如掌握囊貯。持愛憎取舍，如別蒼素。而分胡越視人間世，為吾身必不可脫離，必不能超出之境。視吾身為必可生，不可死之物，剎那剎那，百結千纏，隨斷隨續，執有一念為之也。嗟吁！誰有哉！一旦得佛典，誦數十字朗然，開笑蕭然，虛游蕩然。數十年前，妄情如林間竹柏影耳！有情冰泮，空境秋澄，眾生總是佛身，大地無非淨土。昔聞半偈者，上樹報半偈之恩。佛恩如斯，壽朋未知所報。第令眾生是佛，則我報佛矣！作如是想，密藏開師自南游燕，募刻大藏經，若與我想會，爰屬壽朋序其事。夫所稱卷則數千卷，刻經費則數萬金，南北兩板未易印請，而方冊不難于持載諸語，此則陸司空、馮太史諸公序之矣！顧破三藏皆文字之說，我苐應之曰：「如君語佛，可以無經？」破方冊起輕䙝之說，我苐應之曰：「即稗官農圃之書，誰其使汝䙝狎之？」汝自生慢心，破數萬金難為作緣之說，我第應之曰：「募金且難，捐金且難，作佛者亦人持三語破三難，經其成矣！」夫壽朋聞佛典以來，求報佛恩，第令眾生是佛。佛者，心也；聞佛者，經也；成佛者，非心也，非非心也；非經也，非非經也。熏聞眾生，經其筏耶！壽朋寄跡曹郎，需明年之春季，當三載考績藉令無罪過，復其職。復職之日，旋自乞身歸西山，戲斑娛二親之暇，輙與舊日徃還二三開士，分募東南，為藏師偏裨可也。彌勒成於佛後，意者壽朋刻經于藏師之先也哉！稽首訂盟，佛曰如是。</p>
</div>
<div class='div-other'><a id='mulu249' />
<p class='h2'>宋文憲公護法錄序</p><p class="byline">錢謙益</p><p style="margin-left:0em;text-indent:2em">謙益㳟讀高皇帝禦製文集，稽首颺言曰：「天命我祖統合三教。大哉！蔑以加矣！」已讀故翰林學士承旨《<span class='corr'>宋</span><span class='corr'>文憲</span>公集》，則又嘆曰：「嗟乎！夫憲章聖祖者，舍文憲何適矣！」聖祖稱佛氏之教，幽賛王綱，開國以來，凡所以裁成輔相設教祐神，靡不原本一大事因緣，而文憲則見而知之，為能識其大者。〈廣薦〉之記、《楞伽》、《金剛》之敘，通幽明顯權實，大聖人之作用存焉。傳有之金鐸振武，木鐸振文。文憲，其高皇帝之木鐸，與由文憲以闚聖祖之文，其猶易之，有翼春秋之有傳也。與聖人之言天也，算以周髀，測以土圭，而天體見焉。于以憲章聖祖，葢思過半矣！聖祖現身皇覺，乗願輪以御天。文憲應運而起，典司禁林輔皇猷而宣佛教。前代以翰林學士為內相，高皇帝不置相，文憲有相道焉。雲從龍，風從虎，聖人作而萬物覩。文憲以大儒應聘，君臣之際，史官頌之，至今抑豈知其夙受付囑，開華嚴法界于閻浮提，其為雲龍風虎，又有大焉者乎！姚㳟靖之于成祖閟現稍異，要皆後天奉時，佐二祖以章明佛乗，日月未改。聖謨洋洋而儒生掩耳如塵沙劫事，豈不誖哉！或謂文憲故服習程朱，程朱辭闢佛氏凛于戎索，何可越也？於戲！聖祖不云乎，天下無二道，聖人無兩心，夫道譬之則日也，聖祖出而日中天矣！程朱見日于牖隙，文憲見日于扶桑，其廣狹至不同量也。生盛明之世，而墨守程朱，終不能仰青天而覩白日。悲夫！文憲集無慮數十本，余搜次其關于佛事者，合諸雲栖所輯校定付梓而<span class='corr'>僭</span>為之敘，以諗于世之憲章。文憲三閱大藏，入海算沙，有如指掌，在儒門中當為多聞總持。至其悟因證地，著見于文字中，必有能勘辨之者，固非學人所可得而評隲者也。</p>
</div>
<div class='div-other'><a id='mulu250' />
<p class='h2'>題無生募鑄鐵瓦文</p><p class="byline">釋傳如<span class='note-inline'>(戒山法師)</span></p><p style="margin-left:0em;text-indent:2em">雙徑興聖萬壽禪寺，唐國一祖師開山，上挹靈鷲之宗風，下衍牛頭之法派。顧燈傳于八十七代，而雷震于千二百年。慨金碧既委荒烟，龍象徒聞盛世。然不有其廢，何由以興？得吳門中丞沈公之捐資，鳳郡知識無邊之殫力，遽傷蓮臺之西逝，乃當紺殿之垂成，但期勝境彌新，愈喜哲人間出。承常住廓庵而接武，兼無生精進以同盟，地匪乞緣布金瓦，必易泥為鐵。頃久總祈乎無漏，俯仰惟聽乎有緣。霖雨十日，寧同敝宇，子犁之深悲雲露萬重，豈符石室空生之徧觀，為因更固受果，益圓信佛語，不虛善心頓發者矣！</p>
</div>
<div class='div-other'><a id='mulu251' />
<p class='h2'>題無生上人募鑄鐵瓦疏</p><p class="byline">沈㴶</p><p style="margin-left:0em;text-indent:2em">若以肉眼觀閻浮提世界等，如琉璃脆鐵，瓦應無住。若以法眼觀，不問淨穢，土具金剛體性，賢劫常不壞。云何無生禪却住有為法？莊嚴萬壽寺，是徑非山，義即寺顯，能所畢竟，所能無離，即印空山，此山徑常住。</p>
</div>
<div class='div-other'><a id='mulu252' />
<p class='h2'>題無生上人募鑄鐵瓦疏</p><p class="byline">沈演</p><p style="margin-left:0em;text-indent:2em">有僧頎然而長睂，燁燁放光，手持鐵瓦兩片，更兼文字幾行，故作狡獪游戲，卸却老衲行藏，莫恠主人粗目。試將泥鐵較量，折戟沉沙，半消銅雀，子墨生香。究竟孰堅孰脆？波波着甚于忙，太史不作戲論鐵。在比丘心裏，此念亦是能所，祗今誰來誰去？成住豈離壞空？更請下一轉語，徑山鐵瓦因緣，便作西方公據。</p>
</div>
<div class='div-other'><a id='mulu253' />
<p class='h2'>題無生上人募鑄鐵瓦疏</p><p class="byline">黃汝亨</p><p style="margin-left:0em;text-indent:2em">雙徑山有萬壽禪寺，唐國一師作開山祖，寺以泥作殿，瓦日久流壞。與諸剎等寺僧，證公以解脫智，修真實果，誓發願力，易泥以鐵。要于長永，而浩費難集，過遇庸居士而屬唱緣。居士難之曰：「世間一切成毁堅脆，俱非實相。當其成時，瓦鑠非脆；究于流壞，金鐵匪堅。請公轉一語，以解是惑。」證公曰：「不然，所云成毁堅脆者，外相也。一念真實，無成毁堅脆。而大千累劫不與遷流者，實相也。《法華》謂之如如不動，《金剛》謂之般若，《楞嚴》謂之究竟堅固。子試究，乞者何念？施者何念？如其真實是鐵非鐵，即與如來法身相見，歷劫不壞。」居士聞是語已，而歡喜合掌而作偈言：</p>

<div class="lg regular" style="margin-left:0em;"><div class='lg-row'>世間一切法　有成毁堅脆　非相名實相　起竟一念中</div>
<div class='lg-row'>實即瓦鑠堅　而况金銀鐵　給園八十頃　樂土七寶塔</div>
<div class='lg-row'>非以金寶故　撝手片念成　是種菩提智　是見如來身</div>
<div class='lg-row'>貪乞與慳施　起念與墮落　以此幻與實　證諸歷代祖</div>
</div></div>
<div class='div-other'><a id='mulu254' />
<p class='h2'>題無生上人募鑄鐵瓦疏</p><p class="byline">文震孟</p><p style="margin-left:0em;text-indent:2em">泥瓦何嘗脆？鐵瓦何嘗堅？拋却金剛身，來尋有漏禪。東西日馳走，波波亦可憐。衣領徑寸珠，不雜銅與鉛。若能自探取，金屑都無緣。况復鐵與泥，分別都雲烟。</p>
</div>
<div class='div-other'><a id='mulu255' />
<p class='h2'>題無生上人募鑄鐵瓦疏</p><p class="byline">錢謙益</p><p style="margin-left:0em;text-indent:2em">無生上人住徑山之萬壽寺，以行解聞於諸方，頃持錫謁余于虞山，莊嚴衍裕具大人相，使人見而意清。上人發願，欲易殿瓦以精鐵，為永久計，乞余一言，以為唱導。夫大千界中，不離一念，上人願力堅固，即兠率天宮下移人世，亦一彈指間耳！於以鐵易瓦乎何有？或謂世界依幻，葢茆鎔鐵摠歸變壞，了無實相。不知上人一念，劫火洞然，不與大千俱壞，不應作如是戲論也。</p>
</div>
<div class='div-other'><a id='mulu256' />
<p class='h2'>募鑄鐵瓦疏</p><p class="byline">周祗<span class='note-inline'>(吳江人)</span></p><p style="margin-left:0em;text-indent:2em">嘗聞苦海無邊，非法航無由穩載；福慧兼修，非寶地從何肇業？所以高人達士於名山勝地，往往注念獨專。我震旦國中，江南名剎無過雙徑，自國一祖開山以來，祖祖相傳代不乏人，歷諸興廢不知凡幾。中丞沈公目覩頺<span class='corr'>圮</span>，為文廣募；無邊海公殫力拮据，善信響應。寶殿崇成，渙然鼎新矣！獨以山高風廣，積雪非經春不化，堅冰非大陽不開，陶瓦柔脆，半損風霜。繼此法席者為廓庵觀公，遂興憂深慮遠之思，誓願廣募賢豪，行將鑄鐵瓦，為葢作千年常住之計。正所謂一勞永逸，利窮筭喻矣！良以眾生沒在苦海，倘不藉三寶為福田，長夜何由旦乎？今觀公竪此無遮旗皷，與大眾植此無上因緣，吾知毒眼漢見鞭影而行，又奚俟予之閒言剩語哉！偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>錢高北斗　不買常年</div>
<div class='lg-row'>一息不來　餘皆剩物　藉有待貲　肇無待因</div>
<div class='lg-row'>因因而果　疾證真常　果不俱因　至寂滅地　究其功能　惟此念始</div>
<div class='lg-row'>三途極報　反此念興　孰利孰害　誰雌誰雄</div>
<div class='lg-row'>石火光中　各各諦觀　但念無常　急急着眼</div>
</p></div>
<div class='div-other'><a id='mulu257' />
<p class='h2'>化城寺迎佛飯僧募緣疏</p><p class="byline">錢謙益</p><p style="margin-left:0em;text-indent:2em">藏經之以書本行也，自紫柏道人始也。其自清涼而之徑山，以其便于刻也。自徑山而之化城，則以其便于藏也。「化城」之名起于宋賜御書二字，遂為寺額，燬于元，而興于明，後稍稍湮廢矣！澹居鎧公暨諸金湯案故，而克復之。築垣搆屋其中，鳩工藏板各有其所，於是煥然重為名剎。而海內稱弘法之區，無化城匹矣！法具矣，不可無佛。適有比丘慈門造大像一，於虞山之麓思為室以居之，而度不能辦也，遂舉而歸之鎧公，而化城于是不患無佛矣！佛具矣，不可無僧。包腰行脚者，朝夕過化城，安所取饘粥焉？鎧公乃乞粟四方以給之，而化城于是不患無僧矣！佛法僧三寶具，則是化城也，即謂之寶所可矣！嗟夫！事以時興，時以緣會，道法之有顯晦，猶寒暑之有進退，果實之有生熟，不可强也。自世尊說經，慶喜結集，垂千年而入震旦。聖僧輩出，易梵為華，而經始便於誦說。又數百年，而有鏤板以傳，印代書寫，而經始便於流布。又數百年至今，復以書本代卷帙，而經始便於印造，便於蓄貯。從源遡流，愈變愈巧，愈簡愈妙，紫柏之利益羣生，豈有量哉！然刻藏之功，必待化城而後畢；化城之美，必待迎佛飯僧而後備。則地利、天時、人事固有相須而成者，故愚謂鎧公斯舉也，于過去世必有希有奇特之因，於<span class='corr'>現</span>在世即為希有奇特之緣，於未來世必有希有奇特之果。凡捐施貲米乃至一錢一粒之微，與夫隨喜勸導一筆一舌之勞，皆當於龍華會上，歷歷證盟，功不唐捐也。願我善信聞且見者，作希有想，作奇特想，如趋晨市，如赴選塲，庶不虛度此福田也。</p>
</div>
<div class='div-other'><a id='mulu258' />
<p class='h2'>安樂寺募建殿堂及供單緣起</p><p class="byline">王在公</p><p style="margin-left:0em;text-indent:2em">古德云：「一法若有，毘盧墮在凡夫；萬法若無，普賢失其境界。」故六度之中，以檀波羅密為首。餘杭舊有安樂寺，侵蝕有年，幾成榛莽。宋元實、嚴印持諸君，竭盡心思，與魔力爭，以存斯剎。無畏禪師捐其衣鉢以修復，而殿則漏濕，堂則狹小，難以安期。且供單未備，尤為缺典。願大心之士，慨然樂施，一切所施，悉廻向般若。推三輪而無著，超二乗而直上。勝事既畢，福慧二嚴一時成就，無上菩提現前不遠。</p>
</div>
<div class='div-other'><a id='mulu259' />
<p class='h2'>題徑山下院安樂寺重建禪堂疏</p><p class="byline">錢謙益</p><p style="margin-left:0em;text-indent:2em">武林自雲棲出世，精藍寶坊，梵唄相聞，儼如極樂國土，餘杭獨窅焉無聞。元實、印持二君乃能奪安樂古剎於魔波旬之手，化火聚為清凉，變屠肆為佛土。此末法中甚難希有之事也，塵沙諸佛所共讃嘆。凡我同人，有不轉相告語，成此勝因者耶？無畏禪師吶吶如不出口，然機緣所感，當使木馬夜鳴，西方日出，無待沿門持鉢也。</p>
</div>
<div class='div-other'><a id='mulu260' />
<p class='h2'>募建普慶福田寺疏</p><p class="byline">宋奎光</p><p style="margin-left:0em;text-indent:2em">余于凌霄護法，識臨安孫茂才云，知為篤實居士也。未幾，以普慶因緣告余曰：徑山故名雙徑，一自餘杭而東為化城，一自臨安而西為普慶。自國一開山以來，歷唐宋與徑山鼎峙，入我明依然寶所。後化城夷于草莽，而普慶舊額猶存。智禪師碑記與趙松雪書法憑而吊之，想見莊嚴境界。顧化城廢而復興，普慶雖未盡廢，而一綫之額漸歸<span class='corr'>圮</span>沒。自臨安而借徑徑山者，每用嘆息，謂安得僧如<span class='corr'>澹</span>居，弘護如吳方伯者？為恢復舊觀，以故僧某發大誓願，祈與化城聿還其舊。嗟乎！普慶與化城難易亦較然矣！化城無尺土，而普慶寺基無恙；化城作難首青衿，而普慶發心有居士；化城坐落魔境，降伏實難，而普慶寄剎仁里，重以邑大夫撫字之餘，易于慮始。處易興之地，而加以僧某弘誓之初，所謂事半功倍，端在于此。余言不足為建剎重剎，自有足為檀施重者，何以故？徑山雙徑不能阻西來一路也。佛法因緣不可思議，苐告之十方，當必有欣然子來者。</p>
</div>
<div class='div-other'><a id='mulu261' />
<p class='h2'>書一輪禪師徑山結庵卷</p><p class="byline">陳繼儒<span class='note-inline'>(字仲醇，華亭人)</span></p><p style="margin-left:0em;text-indent:2em">識時務者謂之俊傑，非獨經世，即避世亦然。方今海內多故，遼左、川西以及東省，赤白羽書旁午奏闕下，募兵徴餉，椎髓及膏，百萬生靈，化為血海顱山，迄今未有寧宇。盻望忠孝男兒，為國家出死力，而文罔議論，束縛太苛，莫可措手足。若游衲往來國門，輙指為妖為間。雖鳩摩羅什、佛圖澄復生，亦不知揣作何等相矣！一輪禪師目擊此時流獘，投入徑山之北，有同安舊道塲，縛茆墾田，終日叅禪，透入雲門宗旨。其餘惟火耕刀種，草衣木食，不復問門外十步事矣！余嘗謂：「了明生死，便知現前皮袋自無始來拋擲千千萬萬，豈必戀此軀殼及眷屬身外物等。」不戀身家，撥轉此念，為子孝，為臣忠，為英雄立㮄樣，為國家出死力，皆由死生上看得分明故也。輪公有同心，老居士可以此示之。</p>
</div>
<div class='div-other'><a id='mulu262' />
<p class='h2'>題無從禪師《徑草》</p><p class="byline">李縠<span class='note-inline'>(字孟芳，常熟人)</span></p><p style="margin-left:0em;text-indent:2em">游西竺之大者，視東魯不啻一區，顧托足不由尼山去印度，必不㨗。他不具論遠，若徑山近，則雲栖可徴也。無從師，少師孔氏，晚入薄伽，般若智圓，言思路杳，余末由窺。第窺之于詩，謂非直㨗無礙，悉自妙明光中流出者耶！其于西方品位，不知當補何處？若詩則已超季潭諸師而上之矣！</p>
</div>
<div class='div-other'><a id='mulu263' />
<p class='h2'>《全室外集》序</p><p class="byline">朱右<span class='note-inline'>(編修)</span></p><p style="margin-left:0em;text-indent:2em"><span class='note-inline'>(季潭泐為五十五代禪師，著有《全室外集》，古近體諸歌詩凡八卷，不能盡載，特存其二序云。)</span></p>
<p style="margin-left:0em;text-indent:2em">往予客金陵，今中竺季潭師從龍翔廣智業，與余仝里閈情誼驩合，且以遠大相期。待日切劘於文事，游從薦紳宿德間，往復聞問為甚盛也。時嘗厭世之為文辭者，識性不高，則見地膚陋；體裁無度，則鋪敘失倫。且曰：「學固弗如是已也！」乃杜門坐一室取古人載籍，矻矻讀之，至忘寢食，將求其制作之體，與所以立言之要，其志可謂大矣！既而師上徑山掌記室，元叟端公會間，復歸龍翔，余亦還留中吳斆學，廣業比載晤金陵而師之，學已克然有得，沛然不可禦矣！自是遭時多故，予避地姚、虞間，時出主宣之水西寺，風塵修阻，欲見無由。俛仰二十餘年，已兹獲遇西湖之上，握手道舊，因出其平日所著《全室藁》，若古詩、樂府、歌行、唐律，凡若干卷，讀之終日不厭。惟見其高古溫垕，風度悠揚，燁然若翔空之孤鳳，覽德來儀，欲快睹而不可得也；昻然若霜晨之老寉，聲聞九[自/本]，欲近之而不可即也。追乎黃流之玉瓉，縝栗而有章也；澹乎清廓之朱弦，一唱三嘆而有遺音也。是非其識之高，工之精而趣之妙，能若是乎？置諸古人未易甄別，詎不可以行後也哉！尤足以副予夙昔之望矣！抑余嘗觀晉唐以來，高僧以詩名者固不少也，若支遁之冲淡，惠休之高明，貫休、<span class='corr'>齊</span>己之清麗，靈徹、皎然之潔峻，道標、無本之超絕，惠勤、道潜之滋腴。雖造詣不同，要適於情性，寓意深遠，至于今傳誦不衰。季潭師識地高邁，調趣清古，導揚規詠，有風人託物之思。得三百篇遺意，傳之將來，豈居澈、休輩下？尚當有知音者矣！</p>
</div>
<div class='div-other'><a id='mulu264' />
<p class='h2'>《全室外集》序</p><p class="byline">王達<span class='note-inline'>(侍讀學士)</span></p><p style="margin-left:0em;text-indent:2em">釋皎然曰：「詩有六迷七德，以虛大為高古，以緩慢為淡泞，以詭差為奇，以錯用意為獨善，以爛熟為隱約，以氣劣弱為容易，此六迷也。識理、高古、典麗、風流、精神、質幹、體裁，此七德也。」余以為論詩若皎然者，可謂知詩矣！夫六迷者，世之恒病；七德者，罕見其人。余嘗嘆息詩雖為道之末藝，然有道者之詩，則七德無不備也。季潭泐公以博大之德，圓融淵偉之道，陶鑄龍象，出而為天下叢林師。間作詩章，渾涵汪洋，千彚萬狀，而一以理為主，抑所謂七德者歟！太祖皇帝恒稱為福慧僧，且和其詩百四十五首，美其兼通儒而神不妄馳。夫以太祖皇帝之明聖，乃眷寵賛誦若此，草茆之士，其敢致訾於其間哉！今將鋟梓，其徒永祚如昇，求余序之。嗚呼！「成康沒而頌聲寢，王澤竭而詩不作」。非不作也，作而不出乎性情，失中和之道也。詩能出乎性情，則中和自萃，而無六迷之病矣！此集也，皆根乎性情，而七德具備。詩之所用，雖同於皎然，得君闡教，則非皎然之所及也。憶！余少時頗嗜辭章，公一見之大加獎譽，謂如風行水面，自然成文。余之感公非一日矣！今讀公詩，敢不贅一言以報公哉！雖然其徒鋟梓流行者，義也；余之序公集者，禮也。若公之圓融淵偉之道，如春行大地而無滯迹，則豈能以文詞而名狀之哉！</p>
</div>
<div class='div-other'><a id='mulu265' />
<p class='h2'>《徑山節要》引</p><p class="byline">倪瑗<span class='note-inline'>(進士)</span></p><p style="margin-left:0em;text-indent:2em">嘗聞正法無法，闡之以法則支；妙心唯心，窺之以心則晦。自語錄雜出，觀者望洋，而至道為之一病矣！嗣禪師明秀，乃取《徑山語錄》，而萃其深著明切者為一帙，以示予謀重梓，而沛其利于天下。愚詢其所以利者，則曰：「日月有限，而昬明乃出于蓮花；山河無垠，而胥彌乃藏于芥子。」至道若是乎難喻也，姑即其形聲色相者，質之可乎？如來肉<span class='corr'>髻</span>，觀音千指，徧身毛孔，作聲華土，莊嚴妙相。觀之者云：「有色乎？無色乎？有聲乎？無聲乎？有相乎？無相乎？展轉幻化，何以示人？」証之者云：「即此相非此相，即此聲非此聲，即此色非此色，超升墮落已歸分別。」疑之者云：「法本無相，唯相所相；法本無聲，唯聲所聲；法本無色，唯色所色。即此範彼總成牽合。」擬之者云：「無相而相，是謂真相；無聲而聲，是謂真聲；無色而色，是謂真色。」隱護雕籠，寧為真載，要之大中為極，人心本虛。無為太極之原，虛乃萬化之本，夫人而不知也。于是即相以昭幻，即聲以求空，即色以顯妄，夫人而不能自拔也。于是即其形聲色相之外，使反而求之，飫而通之，如天之有相，而不見；如皷之有聲，而無端；如風之有色，而無迹。知我之有真者，知形聲色相之有異者。知無極太虛之道，有不可分別計較者。豈方體之可以盡人，塵滓之可以盡法哉！人性上不可加一物，無心上不可施纖功。琉璃原非礙眼，赤絲原非素質。澄海本無驚濤，霽空本無點翳。薝蔔之香，波羅之味，空中之聲，相中之色，學者知之乎！乃若摘塗者，啟天王之華屋；渡[打-丁+伐]者，測海藏之金壺；得噐者，忘千峰之翠色；夢醒者，悟谿澗之多岐；飲冰者，知凝解之同兆。悟則有，舍則無，無則一，而原非在彼矣！何佛非塵？何塵非佛？何空非相？何相非空？宮商應節，何分律呂？夫妻歡洽，奚別姓名？一志在我，何求而不獲？雙足在我，何行而不至？見者性，不見者亦性；慮者心，不慮者亦心；顯者相，不顯者亦相；鳴者聲，不鳴者亦聲；覿者色，不覿者亦色。天地日月皆腎膓，而皮毛骨骼皆霜露，喜怒飲食男女皆家園，而聲聲色色皆相皆故物。誰為之？爾我軌徑抑誰為之？內外離即也。乃若辯形是而鏡非，認光同而影異。千言之下，字字傳聲；無始以來，燈燈皆境。抝翼求飛，孤掌欲鼓，匪曰蜚謗，實以自沈。愚白首儒書，雅心佛教，慨至道之高明，憫童垂之滯劣。擬議忽墮頑空，苦思終成夫惡識。依稀其一竅者，光甫遏而疑興；窮研夫百氏者，餕愈長而骾甚。輙不自揆譬之木焉。蠧則情也，火則識也。性不可見，敷花布葉，則性在是矣！心不可求其所以，為之蠧，為之火，為之敷花布葉，以及人為之聲聲色色相相者，則心在是矣！人心道心相為出入，舍其一則虛明，舍其二則廣大。至于悠久真常，則成佛而作祖矣！何空之難求？而何如來之不可見耶？敬附于篇末，以翐夫圓融達順者。</p>
</div>
<div class='div-other'><a id='mulu266' />
<p class='h2'>《徑山節要》䟦</p><p class="byline">文苪<span class='note-inline'>(楚中人)</span></p><p style="margin-left:0em;text-indent:2em">夫道果有節要可傳者乎？抑亦無節要可傳者乎？余聞諸佛諸祖無實法與人，而引導眾生不過以假名字而已，是諸佛祖亦無節要示人也。然萬法千門自有究竟，初機晚學必賴宗旨，故設方便以引誘者，其節要之傳，烏可少哉？慨自光明種子之壞也久矣！每每學者迷頭認影，尋牛遺跡，而本地風光，竟汒昧焉！於是有忘懷默照作鬼家活計者，有向言語上思量卜度為門徑者，有以心意識為窟宅者，有墮我見網中者，有落斷常坑者，此皆不能絕生死，浣垢濁，伐稠林，而直取無上菩提也。彼抱道者，安能坐蒲團上，視眾生之流蕩，而不指其節要以藥之乎？江夏秀上人，別號素嵓，夙有靈骨，竪精進之幢，悟解脫之境。閉關參玅，宛然蓮花之不着水，寶珠之不染塵。所謂歷試于選佛塲，而心空及第者也。至若搦管詠言，思超凡界，又其餘事。楚中士薦紳輩莫不與之驩，而氓隸景慕者，其頫囪拱拱敬如禮佛然。一日，獲覩徑山禪師語錄，不覺法喜禪悅油然自生，而閱之不厭。嘗捧卷示同志曰：「此其可以藥眾生之流蕩，而為引誘之最方便者也。」既又慮求之者，泛而無統，廼節其切要者為一卷，梓而傳之。誠法門之究竟，後生之宗旨。蓋此語此理，上人已活潑於胸中，而徑山禪師不過先得上人此心之同然耳！學者苟能向脚根下推窮，不獨玩節要之言，而能會節要之理，則斯道之節要，不在剡籐間，而在吾心中矣！是上人一人之佛，將溥而為眾生之佛也。其功德豈小補哉！嗚呼！孰謂道真無節要可傳者乎？謹䟦。</p>
</div>
<div class='div-other'><a id='mulu267' />
<p class='h2'>題無從禪師《徑草》</p><p class="byline">宋奎光<span class='note-inline'>(字元實，常熟人)</span></p><p style="margin-left:0em;text-indent:2em">余自虞來苕，師亦自九峰來大安。大安廢剎，師將起百代于今，而為之徘徊焉者也。因訪師於所搆廬中，索其詩縱觀之，風則宗也，旨則騷也。蓋騷其初地，而宗則究竟也。昔皎然住杼山，往往以詩句牽勸，令人入佛智，若師詩烏容秘而不傳耶？</p>
<div style="margin-left:10em"><img src='../images/GA031p0523_01.gif' alt='GA031p0523_01.gif' /></div>
</div></div>
<p class='juan'>徑山志卷之五終</p>
</div><!-- end of div[@id='body'] -->
</body></html>