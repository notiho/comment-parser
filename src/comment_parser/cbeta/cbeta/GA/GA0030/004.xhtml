<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>崇福寺志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu45' />
<p class='juan'>崇福寺志卷四</p><p class="byline">臨江里人朱文藻纂輯</p><p class="byline">本寺住持釋源參訂</p>
<div class='div-other'><a id='mulu46' />
<p class='h1'>住持</p>
<div class='div-other'><a id='mulu47' /><p style="margin-left:2em">按本寺住僧自開山禪師而下千餘年閒茫無可攷　本朝百數十年閒凡祖堂有位及有功於寺載在萬年簿有名號可攷者略加叙次錄之餘無攷者仍闕之其有散見各條者無論是住持與否悉附載焉但能略載其興建之績而於俗姓里居受具道行各事蹟皆不能詳葢各住持西歸建塔者祇三人又未有塔銘刻語錄者祗一人又別無著述是以邈無攷稽姑存大略以俟博聞者追憶而補所未備焉</p>
</div>
<div class='div-other'><a id='mulu48' />
<p class='h2'>明義智厚禪師</p><p style="margin-left:1em">晉開運三年開山<span class='note-inline'>(見本寺記略)</span></p>
<p style="margin-left:2em">按各房追薦先師皆以明義宣厚法師為開山始祖今首列於此各房不復備載</p>
<p>俊　傑　如懃　如懋　如憲　如慧　如德　明心　明京　明朗　覺逸　明曉　海嵩　惠諶　智楠　海瑞　智桂　覺遠</p>
<p style="margin-left:2em">右十八人俱見萬曆丁酉鐘銘稱本山比邱不知其孰為住持及是何僧職名不可沒因並列之內如德又見磬銘</p>
</div>
<div class='div-other'><a id='mulu49' />
<p class='h2'>存如師</p><p style="margin-left:1em">南房山主崇禎戊寅里中屠玉存捨地七分零存如師就地募建禪堂三閒</p>
</div>
<div class='div-other'><a id='mulu50' />
<p class='h2'>四航超海和尚</p><p style="margin-left:1em">係福嚴長房傳臨濟正宗第三十三世在本寺為中興第一代康熙丙申年里人吳岐生吳道深詣石門敦請來主席參者多至千餘指安禪接淨律為常整大殿剙大悲閣及禪堂方丈庫房齋堂宿雲堂柴房圊房以次而成壬寅六月退院雍正乙巳復主席師生於康熙壬寅八月廿二日圓寂於雍正戊申四月一日世壽六十有七塔院在扇子地普同塔西南居中面宮港有語錄一卷板藏寺中</p>
<p style="margin-left:2em">按塔左右舊多蔭木久賢住寺日判賣與人今無存矣<span class='note-inline'>(按語錄為侍者普兢編皆師住石門福巖餘杭龍泉及艮山崇福時法語)</span></p>
</div>
<div class='div-other'><a id='mulu51' />
<p class='h2'>懋華師</p><p style="margin-left:1em">西北房僧康熙丙子年殿堂坍頹捐金二十兩興修</p>
</div>
<div class='div-other'><a id='mulu52' />
<p class='h2'>霽遠師</p><p style="margin-left:1em">懋華之徒康熙戊寅懋師病卒至丁亥歲師約同七房各捐金二十兩興造完功</p>
</div>
<div class='div-other'><a id='mulu53' />
<p class='h2'>明滄師</p><p style="margin-left:1em">中房僧勝瑢之師康熙壬寅年因造大悲閣將已地內貼近客堂之左基地一分七釐歸寺取用其條粮仍自戶輸納</p>
</div>
<div class='div-other'><a id='mulu54' />
<p class='h2'>勝瑢師</p><p style="margin-left:1em">中房僧康熙辛卯興建殿宇七房師皆殫力師更倍力於工作</p>
<p style="margin-left:1em">以上四人俱係房僧今以其有功於常住因詳列於此</p>
</div>
<div class='div-other'><a id='mulu55' />
<p class='h2'>蔭寰培和尚</p><p style="margin-left:1em">康熙壬寅十月主席雍正乙巳春退院</p>
</div>
<div class='div-other'><a id='mulu56' />
<p class='h2'>匡源洪和尚</p><p style="margin-left:1em">傳臨濟三十四世本寺第三代</p>
</div>
<div class='div-other'><a id='mulu57' />
<p class='h2'>靜山相和尚</p><p style="margin-left:1em">傳臨濟三十四世本寺第四代乾隆甲子年修葺大殿塔院在四航和尚之左</p>
</div>
<div class='div-other'><a id='mulu58' />
<p class='h2'>晚楓翹和尚</p><p style="margin-left:1em">傳臨濟三十四世塔院在四航和尚之右</p>
</div>
<div class='div-other'><a id='mulu59' />
<p class='h2'>鑒開照和尚</p></div>
<div class='div-other'><a id='mulu60' />
<p class='h2'>如奇和尚</p><p style="margin-left:1em">俱傳臨濟三十四世</p>
</div>
<div class='div-other'><a id='mulu61' />
<p class='h2'>善化孝和尚</p><p style="margin-left:1em">傳臨濟三十五世本寺第六代</p>
</div>
<div class='div-other'><a id='mulu62' />
<p class='h2'>普懷權和尚</p><p style="margin-left:1em">傳臨濟三十五世住龍居寺往來本寺</p>
</div>
<div class='div-other'><a id='mulu63' />
<p class='h2'>宏傳芳和尚</p><p style="margin-left:1em">傳臨濟三十五世</p>
</div>
<div class='div-other'><a id='mulu64' />
<p class='h2'>會文源和尚</p><p style="margin-left:1em">傳臨濟三十六世</p>
</div>
<div class='div-other'><a id='mulu65' />
<p class='h2'>普見嚴和尚</p><p style="margin-left:1em">傳臨濟三十七世</p>
</div>
<div class='div-other'><a id='mulu66' />
<p class='h2'>融通和尚</p><p style="margin-left:1em">自四航和尚主席厯傳門人世守傳至融通漸見衰落</p>
</div>
<div class='div-other'><a id='mulu67' />
<p class='h2'>廣瑞和尚</p><p style="margin-left:1em">融通之後有廣瑞和尚住持重加修葺寺後地埂周植松樟麻栗雜樹百餘株至今茂蔭</p>
<p style="margin-left:1em">以上二人並見乾隆四十八年公議單</p>
</div>
<div class='div-other'><a id='mulu68' />
<p class='h2'>巨根和尚</p><p style="margin-left:1em">耳通菴僧曾住本寺乾隆辛未恭迎　聖駕蒙賜佛像碑搨</p>
</div>
<div class='div-other'><a id='mulu69' />
<p class='h2'>大能源和尚</p><p style="margin-left:1em">傳臨濟三十五世乾隆丁丑主席</p>
</div>
<div class='div-other'><a id='mulu70' />
<p class='h2'>道宏和尚</p><p style="margin-left:1em">又號導鴻龍居寺普懷和尚法嗣傳臨濟三十六世乾隆乙未年主席殿宇佛像煥然一新住持三載交法弟道本代攝三年己亥復住</p>
</div>
<div class='div-other'><a id='mulu71' />
<p class='h2'>道廣蓮和尚</p><p style="margin-left:1em">傳臨濟三十六世</p>
</div>
<div class='div-other'><a id='mulu72' />
<p class='h2'>心一通和尚</p><p style="margin-left:1em">傳臨濟三十六世元係永濟菴僧與其徒道昌曾同修崇福與有力焉</p>
<p style="margin-left:1em">此語據道昌自述</p>
</div>
<div class='div-other'><a id='mulu73' />
<p class='h2'>自求和尚</p><p style="margin-left:1em">自道宏住持之後無力撑持於四十八年二月<span class='note-inline'>(癸卯歲)</span>開元並不請命自請自求和尚進院以致四祖門下師要究開元之罪併請自求手卷查係受怡堂和尚之傳亦從石祖之法根本一脈六可暫攝三年皆歡允特請六房檀那開單交代至四十九年三月<span class='note-inline'>(甲辰歲)</span>會文交與立權和尚接手<span class='note-inline'>(是年六月雨耕收)</span></p>
<p style="margin-left:1em">此條見公議交單</p>
</div>
<div class='div-other'><a id='mulu74' />
<p class='h2'>雨耕潤和尚</p><p style="margin-left:1em">南房僧傳臨濟三十七世乾隆甲辰年主席勸緣鑄鐵爐</p>
</div>
<div class='div-other'><a id='mulu75' />
<p class='h2'>際元和尚</p><p style="margin-left:1em">與雨耕和尚同募鐵爐</p>
<p style="margin-left:1em">以上二人並見鐵爐題名</p>
</div>
<div class='div-other'><a id='mulu76' />
<p class='h2'>久賢達聖和尚<span class='note-inline'>(彌勒殿額作達權)</span></p><p style="margin-left:1em">傳臨濟三十八世乾隆辛亥正月雨耕容照兩和尚交久賢主席勸募檀那周端書發心重建齋堂等處嘉慶戊午圓寂</p>
</div>
<div class='div-other'><a id='mulu77' />
<p class='h2'>稑潤徹和尚</p><p style="margin-left:1em">嘉慶戊午六月主席行梆立關勸緣重建大殿辛酉正月殿工未畢退院</p>
</div>
<div class='div-other'><a id='mulu78' />
<p class='h2'>玉山源和尚</p><p style="margin-left:1em">烏程縣人出家孝豐廣濟菴稑潤法嗣嘉慶辛酉正月主席立志久住以期振興墜緒百廢具舉</p>
</div></div>
<div class='div-other'><a id='mulu79' />
<p class='h1'>各房山主</p>
<div class='div-other'><a id='mulu80' /><p style="margin-left:2em">叢林之興廢全視各房為盛衰故各房興盛則寺可終不廢而各房之興又全恃有道行者以維持之庶可經久不絕則各房山主之賢者顧可沒而不書乎茲不能詳攷祇就各房住僧歲時頂禮之先師錄而存之以備攷云</p>
</div>
<div class='div-other'><a id='mulu81' />
<p class='h2'>南房</p><p>古彰玠　竹亭懋　文宇桓　存如週<span class='note-inline'>(已見住持)</span>恬然[聰-耳+禾]　勉菴旭　碧溪濂　道生斆　巨華瑛戒賓巖　傑峯　碧峯岡　玉溪琳　美中琇　納菴倫</p>
</div>
<div class='div-other'><a id='mulu82' />
<p class='h2'>東北房</p><p>寅菴昇　東林珩　養心傑　幼心愈　月泉奇　雲峯㵰　瑞芝蘭　宗如本　靜安悰　德明儒　瑞華明　爾昌順　能通貫　量海崙　啟祥和　文學和　松崖山</p>
</div>
<div class='div-other'><a id='mulu83' />
<p class='h2'>西房</p><p>大用成　天香芝　一山森　東明旵　楚山瑞　圓中鏡　韋菴儒　無心志　靜巖曉　秀峯遠　敬巖嵩　茂林楠　信齋諶　天然福　觀心定　見如昭　我元慈　數元一　樸先綺　妙元微　省愚覺　一如性　旭先煜　燦章珂　德初虔　明達洪　恒宣雲　天益仁　能高相　皓成週　豁然舟　曉聞信</p>
<p style="margin-left:2em">按靜巖曉秀峯遠敬巖嵩茂林楠信齋諶疑大殿鐘銘所列之明曉覺遠海嵩智楠惠諶也今未能臆定附識於此</p>
</div>
<div class='div-other'><a id='mulu84' />
<p class='h2'>西北房</p><p>怡泉㫤　松坡慧　月亭朗　竹菴俊　筠山德　本菴遷　靜雲時　本元戒　嵩隱岳　妙宗英　恒在修　明懷炌　慧高點</p>
<p style="margin-left:2em">按題門有狀元額為沈廷文立乃妙宗之俗家姪也</p>
</div>
<div class='div-other'><a id='mulu85' />
<p class='h2'>中房</p><p>古彰明　適中逵　天澤恩　玉山潤　玉菴瑢　大堅鎧　壽山仁　小山懃　愛山暹　華峯山　天香桂　明齋諫　自然裕　益心宗　通元茹　繼山文　心菴瑞　心宇樑　賓齋誠　隱然綬　明心富　連如貽　輔元正　體乾修　越凡煃　瑞雲[雨/裔]　憲章屾　山宏　明滄浮　勝瑢賓　天如　大宗　元中慶</p>
<p style="margin-left:2em">按古彰明　勝瑢俱已見前</p>
</div>
<div class='div-other'><a id='mulu86' />
<p class='h2'>西南房</p><p>聖益　維成　巨峯　建宗</p>
</div></div>
<div class='div-other'><a id='mulu87' />
<p class='h1'>附錄</p>
<div class='div-other'><a id='mulu88' />
<p class='h2'>實彰</p><p style="margin-left:1em">號紫松祝髮於東郊崇福寺</p>
<p style="margin-left:1em">選僧宏法實彰預其數明年</p>
<p style="margin-left:1em">揚州天寧寺後常往來武林與報國楚木善所著詩文語錄名山房敝帚錄梓行</p>
<p style="margin-left:2em">按東郊艮山門外自臨江鄉以南與慶春泰兩門接壤皆可謂之東郊也</p>
</div>
<div class='div-other'><a id='mulu89' />
<p class='h2'>悟明</p><p style="margin-left:1em">東城天妃宮僧乾隆辛亥助功德畫佛像三尊曹王十軸行素堂周羊氏重裝</p>
</div></div>
<div class='div-other'><a id='mulu90' />
<p class='h1'>檀護</p>
<div class='div-other'><a id='mulu91' /><p style="margin-left:2em">按叢林有檀護佛法所賴以興也杭郡東鄉俗勤耕織居人天性慈善男女多精信佛法一村之中鐘鼓之聲不絕他郡所不及也崇福寺檀護助寺興修者屢矣而故籍無稽兹據記憶所及廣詢耆宿并近年善舉約略記之然善信多難以備載覽者勿譏其遺漏焉</p>
</div>
<div class='div-other'><a id='mulu92' />
<p class='h2'>宋思山</p><p style="margin-left:1em">萬曆甲午復整寺宇</p>
</div>
<div class='div-other'><a id='mulu93' />
<p class='h2'>蔡廷檀</p><p style="margin-left:1em">萬曆丁酉勸緣鑄鐘</p>
<p style="margin-left:2em">按鐘銘不止此一人因倚壁塵積不能拂拭摹錄舉一以槩其餘</p>
</div>
<div class='div-other'><a id='mulu94' />
<p class='h2'>玉存</p><p style="margin-left:1em">諱爾綬崇禎戊寅捨地七分零建禪堂</p>
</div>
<div class='div-other'><a id='mulu95' />
<p class='h2'>吳容菴</p><p style="margin-left:1em">諱君榮先世詳見前康熙丙子殿堂坍頹興造未遂而病篤命嗣子繼志完工</p>
</div>
<div class='div-other'><a id='mulu96' />
<p class='h2'>吳岐生</p><p style="margin-left:1em">恒甫次子嗣容菴為後康熙辛卯興各殿宇工未畢而卒</p>
</div>
<div class='div-other'><a id='mulu97' />
<p class='h2'>吳道深</p><p style="margin-left:1em">恒甫子岐生兄康熙戊戌秋議復整大殿曰弟功宜續父志當遵與季弟兩姪完其事</p>
<p style="margin-left:2em">按季弟字階三兩姪字西林仲皋</p>
</div>
<div class='div-other'><a id='mulu98' />
<p class='h2'>沈天生</p><p style="margin-left:1em">康熙壬寅勸房換地</p>
<p style="margin-left:2em">按中房公議勸換地者不止沈天生一人名已詳前茲舉一以槩其餘</p>
</div>
<div class='div-other'><a id='mulu99' />
<p class='h2'>劉元明</p><p style="margin-left:1em">事蹟無攷</p>
</div>
<div class='div-other'><a id='mulu100' />
<p class='h2'>吳西林</p><p style="margin-left:1em">諱穎芳號臨江鄉人其用於佛事則稱名樹虛岐生長子讀書善詩多著述有臨江鄉人詩四卷行尤研究內典著唯識論文釋二卷又其論中條例指授學者謂之五要須知論釋之外更有勸所緣緣論釋因明入正理論後記因明正理門論各一卷東城餘菴僧蓮印西城慧安寺僧超塵各受其書傳之常與超塵來寺中講論超塵閒止宿焉乾隆丙申與施煥章同募修彌六閣卒後長孫出雲次孫琅圃弟仲皋之子有孚並善繼先志常住多資其力陳嵇元山嘗過崇福寺追憶西林先生有詩云</p>
<p style="margin-left:1em" class="lg-abnormal"><div class='lg-row'>居士布金地　一聲秋磬踈　禪心風動後　空腹樹焚餘<span class='note-inline'>(寺中銀杏樹自焚)</span>　片石文難得　東林社已虛　臨江遺澤近　指點意何如</div>
</p></div>
<div class='div-other'><a id='mulu101' />
<p class='h2'>施煥章</p><p style="margin-left:1em">乾隆丙申募修彌六閣</p>
</div>
<div class='div-other'><a id='mulu102' />
<p class='h2'>翟美懷</p><p style="margin-left:1em">歲助齋糧供</p>
</div>
<div class='div-other'><a id='mulu103' />
<p class='h2'>楊爾迪</p><p style="margin-left:1em">歲助齋糧燈油</p>
</div>
<div class='div-other'><a id='mulu104' />
<p class='h2'>唐仲周　宋憲章　徐良臣　祝君發　屠搢坤　趙武公</p><p style="margin-left:1em">俱時有樂施</p>
</div>
<div class='div-other'><a id='mulu105' />
<p class='h2'>俞民瞻</p><p style="margin-left:1em">乾隆庚申助大殿石柱二根遇有修建復樂為捐助</p>
</div>
<div class='div-other'><a id='mulu106' />
<p class='h2'>俞漢文</p><p style="margin-left:1em">諱起鳳捐助天王殿鋪磚</p>
</div>
<div class='div-other'><a id='mulu107' />
<p class='h2'>吳隆昌</p><p style="margin-left:1em">諱文林乾隆癸丑與周端書湯明賢同建關帝等殿其子正華亦善體父志踴躍助捐姪士鼇字六擎姪孫啟存字心田樂善相繼無倦色</p>
</div>
<div class='div-other'><a id='mulu108' />
<p class='h2'>周端書</p><p style="margin-left:1em">諱鳳超與繼室羊氏同修善果修建自關帝殿外若齋堂重建之功尤偉詳見達聖齋堂記中凡寺中題行素堂者皆其功德也</p>
</div>
<div class='div-other'><a id='mulu109' />
<p class='h2'>祝廣倫</p><p style="margin-left:1em">同室沈氏法名永達皈依佛法廣倫歿後捐資助寺追薦冥福</p>
<p style="margin-left:2em">按自屠玉存以下二十一人報本堂有長生位</p>
</div>
<div class='div-other'><a id='mulu110' />
<p class='h2'>屠文英</p><p style="margin-left:1em">諱憲臣玉存子康熙庚子同男仲源泓源立捨書撥地得半價入寺建九閒樓雍正丁未文英題額禪堂猶存文英生五子第四子諱潮字日昇生二子長右昌字巨川次右珍字大用巨川子舜風大用子履端凡遇寺內有修建之事謀慮經畫無不盡心盡力葢自玉存公捨地以來施功德於寺者五世於兹矣</p>
</div>
<div class='div-other'><a id='mulu111' />
<p class='h2'>周辯</p><p style="margin-left:1em">乾隆甲辰助鑄香爐</p>
</div>
<div class='div-other'><a id='mulu112' />
<p class='h2'>董得春　董象春</p><p style="margin-left:1em">乾隆乙巳捨地八分歸寺為業<span class='note-inline'>(近扇子地)</span></p>
</div>
<div class='div-other'><a id='mulu113' />
<p class='h2'>沈海雲</p><p style="margin-left:1em">乾隆己酉捨地七分零歸寺為業</p>
</div>
<div class='div-other'><a id='mulu114' />
<p class='h2'>湯明賢</p><p style="margin-left:1em">乾隆癸丑助建關帝等殿</p>
</div>
<div class='div-other'><a id='mulu115' />
<p class='h2'>章謙六</p><p style="margin-left:1em">乾隆庚申助大殿石柱</p>
</div>
<div class='div-other'><a id='mulu116' />
<p class='h2'>陳邵</p><p style="margin-left:1em">同室俞氏乾隆庚申下菩薩立關勸緣時首捐重貲為緣倡</p>
</div>
<div class='div-other'><a id='mulu117' />
<p class='h2'>沈懷宗</p><p style="margin-left:1em">陳俞氏樂輸之時勸緣之力為多</p>
</div>
<div class='div-other'><a id='mulu118' />
<p class='h2'>楊建侯同室呂氏</p></div>
<div class='div-other'><a id='mulu119' />
<p class='h2'>趙峻昭同室趙氏</p><p style="margin-left:1em">當道宏住寺募緣振興之時楊趙二宅各捐重貲內外工作及一切什器儲備無吝色</p>
</div>
<div class='div-other'><a id='mulu120' />
<p class='h2'>鄭漢章</p></div>
<div class='div-other'><a id='mulu121' />
<p class='h2'>李錦章　孫茂昌　章大有　張聖和</p><p style="margin-left:1em">凡遇寺內有勸募營辦之事諸人皆不辭勞悴歡喜成就績不勝書</p>
</div>
<div class='div-other'><a id='mulu122' />
<p class='h2'>王泰甫</p><p style="margin-left:1em">糶糴以營什一樂善好施有子名棫號芃潭能纘承父業暇則力學善書寺中聯額遺蹟極多年未三十而卒里人至今深惜之</p>

<p class='juan'>崇福寺志卷四</p></div></div>
<div class='div-other'><a id='mulu123' />
<p class='h1'>重建崇福寺碑記</p><p>杭州素號佛地伽藍院寺庵刹之盛甲於他郡鐘鼓之聲相聞金碧相望名僧碩師代有其人然皆出江湖山墅之閒其東則無聞焉城東之古寺有三曰月塘曰殊勝崇福其一也年月浸久皆敗壞不可收拾基址穢蔓僧徒奔散名不揚於人為尋勝者之所不到康熙癸亥崇福重建至雍正乙巳厥功大成主寺四航和尚道風噓咻僧俗一時趨赴恐後近附遠徠罔不響應士大夫往往從而翱游周覽贊歎忽若創得學徒行僧橫擔望東而行如家有歸於是崇福遂為名精藍與湖山諸勝刹埒峙東西按縣志崇福始於後晉天福年中興廢歲月弗可考最後為明永樂時所治迄今三百年矣棟宇不庇佛坐草中里人吳翁過之惻然心動謀與同志成之會得疾不起疾革誡其仲子曰吾志欲重建崇福今病如是已矣爾能就吾願乎仲子曰惟力所能敢不嚴命是承乃以後三年之冬首捐銀若干視材督功巨細以躬不懈不苟厯二寒暑成大殿前殿山門若干楹廊房重屋耳房內宇若干椽瓴甓堦戺悉治牆壁悉飭法像悉光朱碧煤堊飛走之采悉新廚竈廁凊悉潔牀几凭坐㼜金當箕匕備用之物悉具成而迎四公於福嚴奉為寺主至之日城野男女坌集香花塞道梵吹之聲隱振十餘里登堂說法人人挹光飲聲扶服樹領皆大歡喜具出意望外眾固以知崇福之大有興也居未幾傳述讚歎四方傾動時大雄山亦有崇福寺名甚著人稱小崇福以別之小崇福之名奮起於吳越而學徒之來者袂接踵及地陿不能容至假宇居習四公嘅然曰兹崇福雖古寺開堂自予始不為萬世之業無以報佛祖恩今學徒多借居而遠來之行僧過者無所專宿法堂禪堂齋堂方丈盡狹隘不足以發觀瞻迪道德心吾為始任可辭責乎乃大會僧俗語之故謀募建造時寺基無餘地附寺悉諸房僧居有建造必先移諸房功重費大眾咸驚然素伏師德不敢迕及募書四出眾施流委其徒某某宣其勞里人吳長公沈居士佐其勤房僧徙九宇重建齋堂帶側前起法堂悉為重屋以貯徒眾爽亢整淨惟其固不惟其華始雍正某甲子至某甲子落成於乎非如來之廣大何以興廢基振法門非四公之道風動人何以誓宏願啟信心非耆善之至誠亦何以成茲偉功哉三者合而崇福興豈偶然乎四公諱超源某縣人吳翁諱鈞其子長諱道深仲諱岐生沈居士諱遇春恐後人無考綴緝其事而書之者仲之子穎芳也復系以頌曰</p>
<p style="margin-left:0em;text-indent:0em;" class="lg-abnormal"><div class='lg-row'>維佛慈悲牖眾生　普周四海玄行</div>
<div class='lg-row'>龍象莊嚴崇浙杭　新標百尺城東鄉　瓦礫蔓草今道場　旛幢金朱昭輝光</div>
<div class='lg-row'>渤海善成施果成　大知識來橫海鯨</div>
<div class='lg-row'>捧拂宣闡微妙聲　法雷一震羣夢驚　邪櫱菀枯智性萌　百川注壑波瀾清</div>
<div class='lg-row'>繼功次第搆恢宏　更千萬年無<span class='corr'>圮</span>傾</div>
<div class='lg-row'>踵我道躅堅化城</div>
</p><p style="margin-left:2em">右文見翟氏灝艮山雜志朱氏文藻所輯寺志未載當時似未上石也按咸湻臨安志城東有兩崇福院一在艮山門外一不系某所縣志謂慶春門外難消埠有崇福院殆不系某所之院也惟兩院一建自雍熙一建自開運吳氏記引縣志崇福寺始於後晉天福年中又四公諱超源某縣人按寺志作超海疑均誤耳</p>
<p style="margin-left:2em">光緒乙酉新秋附刊此文因記丁丙</p>
</div>
</div><!-- end of div[@id='body'] -->
</body></html>