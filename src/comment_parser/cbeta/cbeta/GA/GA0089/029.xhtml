<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='w'><a id='mulu1775' />
<p class='juan'>天台山方外志卷第二十九</p>
<div class='div-other'><a id='mulu1776' />
<p class='h2'>桃源洞</p>
<div class='div-other'><a id='mulu1777' />
<p class='h3'>唐</p>
<div class='div-other'><a id='mulu1778' />
<p class='h4'>元<span class='corr'>稹</span>（二首）</p><p style="margin-left:0em;text-indent:0em;" class="lg-abnormal"><div class='lg-row'>僊洞千年一度開　等閒偷入又偷回　桃花飛盡秋風起　何處消沉去不來</div>
</p><p style="margin-left:0em;text-indent:0em;" class="lg-abnormal"><div class='lg-row'>芙蓉脂肉綠雲鬟　罨畫樓臺青黛山　千樹桃花萬年藥　不知何事憶人間</div>
</p></div>
<div class='div-other'><a id='mulu1779' />
<p class='h4'>僧靈一：桃源山房</p><p style="margin-left:0em;text-indent:0em;" class="lg-abnormal"><div class='lg-row'>機溪閒月引相過　帶雪松枝掛薜蘿　無限青山行欲盡　白雲深處老僧多</div>
</p></div>
<div class='div-other'><a id='mulu1780' />
<p class='h4'>曹唐：擬劉晨、阮肇遊天台</p><p style="margin-left:0em;text-indent:0em;" class="lg-abnormal"><div class='lg-row'>樹入天台石路新　雲和草色逈無塵</div>
<div class='lg-row'>煙霞不省生前事　水木空疑夢後身　往往雞鳴巖下月　時時犬吠洞中春</div>
<div class='lg-row'>不知此地居何處　須就桃源問主人</div>
</p></div>
<div class='div-other'><a id='mulu1781' />
<p class='h4'>僊子送劉阮出洞</p><p style="margin-left:0em;text-indent:0em;" class="lg-abnormal"><div class='lg-row'>殷勤相送出天台　僊境那能得再來</div>
<div class='lg-row'>雲液既歸須強飲　玉緘無事莫頻開　花當洞口春長在　水向人<span class='corr'>間</span>去不回</div>
<div class='lg-row'>惆悵溪頭從此別　碧煙明月鎖蒼苔</div>
</p></div>
<div class='div-other'><a id='mulu1782' />
<p class='h4'>僊子洞中有懷劉阮</p><p style="margin-left:0em;text-indent:0em;" class="lg-abnormal"><div class='lg-row'>不將清瑟理霓裳　塵夢那知鶴夢長</div>
<div class='lg-row'>洞裏有天春寂寂　人間無路月茫茫　玉沙瑤草連溪碧　流水桃花滿澗香</div>
<div class='lg-row'>曉露風燈易零落　此生無處問劉郎</div>
</p></div>
<div class='div-other'><a id='mulu1783' />
<p class='h4'>劉阮再到天台不復見僊子</p>
<div class="lg regular" style="margin-left:0em;"><div class='lg-row'>再到天台訪玉真　青苔白石已成塵　笙謌寂寞閑深洞　雲鶴蕭條絕舊隣</div>
<div class='lg-row'>草樹總非前度色　煙霞不似往年春　桃花流水依然在　不見當時勸酒人</div>
</div></div></div>
<div class='div-other'><a id='mulu1784' />
<p class='h3'>宋</p>
<div class='div-other'><a id='mulu1785' />
<p class='h4'>林仰</p><p style="margin-left:0em;text-indent:0em;" class="lg-abnormal"><div class='lg-row'>深樹冥冥一徑風　溪流應與十洲通　僊家日月無人識　只愛桃花二月紅</div>
</p></div>
<div class='div-other'><a id='mulu1786' />
<p class='h4'>蘇軾：詠天台</p>
<div class="lg regular" style="margin-left:0em;"><div class='lg-row'>醉漾輕舟　沿流直到花深處　塵緣相誤　無計花間住　但煙水茫茫　回首斜陽暮</div>
<div class='lg-row'>山無數　亂紅如雨　不記來時路</div>
</div></div>
<div class='div-other'><a id='mulu1787' />
<p class='h4'>洪适</p><p style="margin-left:0em;text-indent:0em;" class="lg-abnormal"><div class='lg-row'>桃花當日未成蹊　只有幽禽語翠微</div>
<div class='lg-row'>楚峽行雲初入夢　秦臺鳴鳳要同飛　僊家長若三春好　人境何知萬事非　訪問丘園荒舊跡　卻應回首悔來歸</div>
</p></div>
<div class='div-other'><a id='mulu1788' />
<p class='h4'>毛漸</p><p style="margin-left:0em;text-indent:0em;" class="lg-abnormal"><div class='lg-row'>洞門流水日潺潺　桃隝依然枕水邊　春色年年花自好　遊人誰復遇嬋娟</div>
</p></div>
<div class='div-other'><a id='mulu1789' />
<p class='h4'>王十朋</p><p style="margin-left:0em;text-indent:0em;" class="lg-abnormal"><div class='lg-row'>澗水桃花路易迷　不同人世不成蹊　自從重入山中去　煙雨深深鎖舊溪</div>
</p></div>
<div class='div-other'><a id='mulu1790' />
<p class='h4'>左緯</p><p style="margin-left:0em;text-indent:0em;" class="lg-abnormal"><div class='lg-row'>劉郎何用憶塵寰　舊路重尋事已難　古意飄零無處覓　藤縈溪色上闌干</div>
</p></div>
<div class='div-other'><a id='mulu1791' />
<p class='h4'>周美成</p>
<div class="lg regular" style="margin-left:0em;"><div class='lg-row'>桃溪不作從容住　秋藕絕來無續處　當時無柰鳥聲哀　今日重尋芳草路</div>
<div class='lg-row'>煙中列岫青無數　雁背斜陽紅欲暮　人如風後入江雲　情似雨餘粘地絮</div>
</div></div>
<div class='div-other'><a id='mulu1792' />
<p class='h4'>吳師正</p><p style="margin-left:0em;text-indent:0em;" class="lg-abnormal"><div class='lg-row'>天台春暖蘭若馨　海榴吐血黃鳥鳴　風晴雨霽洞天曉　畫屏有路遊人行　劉郎阮郎剡溪客　結伴窮幽絕人跡</div>
<div class='lg-row'>洞口遙聞漱玉聲　時有飄英點溪碧　捫蘿涉水前攀緣　瞥見勝景層崖巔</div>
<div class='lg-row'>夭桃瓊草蔓深谷　飛流傑閣凌青煙　潭上金橋跨龍背　綽約雙鸞飲潭水</div>
<div class='lg-row'>初疑帝子別瀟湘　珠佩珊珊來玉趾　瓌姿瑋態躊躕久　熟視人間未嘗有　羅幔深沉邀客留　胡麻為飲椒漿酒</div>
<div class='lg-row'>問郎於此何當還　壺中景好非塵寰　客驚遽返覓閭里　子孫在在皆重玄</div>
<div class='lg-row'>年華瞬息嘆浮世　往事分明如夢寐　相與迴尋舊路悲　亂山稠疊煙霞蔽　我來躡屐觀遺踪　松陰坐久曾不逢</div>
<div class='lg-row'>野僧相引下山宿　落霞斜日林梢紅</div>
</p></div></div>
<div class='div-other'><a id='mulu1793' />
<p class='h3'>元</p>
<div class='div-other'><a id='mulu1794' />
<p class='h4'>元文本：桃源採藥寓留居意</p><p style="margin-left:0em;text-indent:0em;" class="lg-abnormal"><div class='lg-row'>採藥桃源幾笑歌　空空懷抱養天和</div>
<div class='lg-row'>南來作尉僊源好　北去懷人客夢多　愁思入詩添白髮　秋風吹棹過黃河　燒丹已有他年約　便合留家住翠蘿</div>
</p></div></div>
<div class='div-other'><a id='mulu1795' />
<p class='h3'>明</p>
<div class='div-other'><a id='mulu1796' />
<p class='h4'>劉友鶴</p><p style="margin-left:0em;text-indent:0em;" class="lg-abnormal"><div class='lg-row'>流水胡麻好問津　何須採藥更求真　劉郎不悟思歸去　空度人間七世春</div>
</p></div>
<div class='div-other'><a id='mulu1797' />
<p class='h4'>鄭至道</p>
<div class="lg regular" style="margin-left:0em;"><div class='lg-row'>採藥歸來世代賒　洞門方此<span class='corr'>掃</span>煙霞　碧潭清泚弄明月　翠巘高低飄落花</div>
<div class='lg-row'>芳草已迷當日路　白雲空想舊人家　自慚不是浮觴侶　謾向山前醉帽斜</div>
</div></div>
<div class='div-other'><a id='mulu1798' />
<p class='h4'>周振</p>
<div class="lg regular" style="margin-left:0em;"><div class='lg-row'>劉阮遺蹤不可求　煙霞深鎖洞門秋</div>
<div class='lg-row'>吟餘惆悵溪頭水　嗚咽于今尚未收</div>
</div></div>
<div class='div-other'><a id='mulu1799' />
<p class='h4'>陳瓚</p><p style="margin-left:0em;text-indent:0em;" class="lg-abnormal"><div class='lg-row'>曾計齠年到　而今四十霜</div>
<div class='lg-row'>無山蛻凡骨　何處覓僊郎　湘水空祠地　巫山幻夢鄉　登臨一弔古　回首未斜陽</div>
</p></div>
<div class='div-other'><a id='mulu1800' />
<p class='h4'>朱思平</p><p style="margin-left:0em;text-indent:0em;" class="lg-abnormal"><div class='lg-row'>疊嶂堆螺三百丈　半空石洞未曾關　蒼藤已斷桃花盡　不見金戲綵鬟</div>
</p></div>
<div class='div-other'><a id='mulu1801' />
<p class='h4'>楊珂</p><p style="margin-left:0em;text-indent:0em;" class="lg-abnormal"><div class='lg-row'>憶昔遊天台　山深杳無極　下有花源　上通班竹石　洞門長自開　白雲滿月壑</div>
<div class='lg-row'>道逢採藥人　授我雙飛舄　兀兀蹈八方　桓桓無行迹　回視東溟翻　坐看桑田易　天地本無始　萬化一瞬息</div>
<div class='lg-row'>永懷在黃雲　樂哉冥真宅</div>
</p></div>
<div class='div-other'><a id='mulu1802' />
<p class='h4'>女郎潘氏（二首）</p>
<div class="lg regular" style="margin-left:0em;"><div class='lg-row'>千年老樹萬年山　洞口僊娥自玉顏</div>
<div class='lg-row'>劉阮當時那得見　浪傳浮跡在人間</div>
</div>
<div class="lg regular" style="margin-left:0em;"><div class='lg-row'>天接青山路萬重　僊家洞口白雲通</div>
<div class='lg-row'>聽殘一夜溪頭雨　流出桃花幾片紅</div>
</div></div>
<div class='div-other'><a id='mulu1803' />
<p class='h4'>顧士龍：經天台劉阮洞雨作不及遊</p>
<div class="lg regular" style="margin-left:0em;"><div class='lg-row'>松形天矯學飛鸞　恠石蒼松蘚暈團　地僻不容人跡到　雲深更覺客衣單</div>
<div class='lg-row'>春歸不見桃千樹　月冷空餘水一灘　欲<span class='corr'>問</span>神僊向何處　山風吹雨作朝寒</div>
</div></div>
<div class='div-other'><a id='mulu1804' />
<p class='h4'>夏鍊</p>
<div class="lg regular" style="margin-left:0em;"><div class='lg-row'>斷崖飛瀑勢層層　細路穿雲足倦登　澗底嵐深琪樹老　河前春暖碧桃生</div>
<div class='lg-row'>煙霞縹緲無人跡　流水微茫絕鳥聲　欲問劉郎何處去　滿山香繞藥苗青</div>
</div></div>
<div class='div-other'><a id='mulu1805' />
<p class='h4'>周文盛：桃源圖</p><p style="margin-left:0em;text-indent:0em;" class="lg-abnormal"><div class='lg-row'>嘗聞武陵源　漁郎問津處　又聞天台中　風景亦如此　神僊之說真有無　模倣風流成畫圖</div>
<div class='lg-row'>樓臺插空耀金碧　鸞驂鶴馭相招呼　娥眉中有如花女　霞珮翩翩欲飛舉</div>
<div class='lg-row'>碧桃洞口生春風　卻引二郎昇僊去　二郎昇僊無幾時　歡多忽起凡間思　歸來忘卻舊時路　琪花瑤草空含悲</div>
<div class='lg-row'>至今天台山　有藥還可採　花間不見雙姝在　題詩正欲問麻姑　幾見桑田變滄海</div>
</p></div>
<div class='div-other'><a id='mulu1806' />
<p class='h4'>陶肱：劉阮天台圖</p>
<div class="lg regular" style="margin-left:0em;"><div class='lg-row'>芙蓉綵幔綉香茵　蕙質蘭姿洞裏人</div>
<div class='lg-row'>腸斷僊郎歸去後　碧桃空度綺樓春</div>
</div></div>
<div class='div-other'><a id='mulu1807' />
<p class='h4'>陳明復：東柯谷</p><p style="margin-left:0em;text-indent:0em;" class="lg-abnormal"><div class='lg-row'>天台山裏東柯谷　風景依稀似武林</div>
<div class='lg-row'>花氣曉蒸桃隝日　茶烟清煮石橋氷　僊房瓊館居深處　翠壁丹梯接上層</div>
<div class='lg-row'>盡日尋幽窮勝絕　靈芝珠草露華凝</div>
</p></div>
<div class='div-other'><a id='mulu1808' />
<p class='h4'>吳宗助</p><p style="margin-left:0em;text-indent:0em;" class="lg-abnormal"><div class='lg-row'>東柯谷裏小桃源　琪樹瑤花別一天</div>
<div class='lg-row'>石室有書傳父子　金庭無地不神僊　山頭鶴馭朝真日　洞口漁歌度世年　仙子抱琴歸故隱　紅雲曾侍玉皇前</div>
</p></div>
<div class='div-other'><a id='mulu1809' />
<p class='h4'>高述：流花亭</p>
<div class="lg regular" style="margin-left:0em;"><div class='lg-row'>翬簷臨古岸　玉砌近重<span class='corr'>闉</span>　指點尋僊路　留連勸酒人</div>
<div class='lg-row'>水流還是舊　花落又逢春　客到此亭下　眷言休問津</div>
</div></div>
<div class='div-other'><a id='mulu1810' />
<p class='h4'>王士性：桃源行</p><p style="margin-left:0em;text-indent:0em;" class="lg-abnormal"><div class='lg-row'>君不見　劉阮相將出洞天　洞門轉盼埋蒼煙　花開花落誰為主　寥落壺天幾嵗年　我亦天台採芝客　來往青山訪陳跡</div>
<div class='lg-row'>萬樹夭桃隔綵霞　髣髴僊娥落空碧　記得津迷採藥郎　桃花流水偶相望</div>
<div class='lg-row'>隱隱胡麻來石髓　雙雙玉女下天香　雲鬟翠黛流蘇帳　伉儷不殊人世狀</div>
<div class='lg-row'>僊家雞犬日月賖　七日滄桑何漭蕩　塵心忽自憶人間　一別僊源遂不還　白石蒼苔翳舊路　瓊樓玉宇掩重關</div>
<div class='lg-row'>狐兔為家莽荊棘　煙霧茫茫招不得　鑿石誅茆發隱淪　我與山川生氣色</div>
<div class='lg-row'>巷陌無津不記春　敢希邂逅望僊塵　但將指點漁郎道　莫被桃花浪笑人</div>
</p></div>
<div class='div-other'><a id='mulu1811' />
<p class='h4'>陳策</p><p style="margin-left:0em;text-indent:0em;" class="lg-abnormal"><div class='lg-row'>黛橫千尺巖　緣泛一溪水　春暮遲遊情　桃花復如綺</div>
</p></div>
<div class='div-other'><a id='mulu1812' />
<p class='h4'>謝鐸</p><p style="margin-left:0em;text-indent:0em;" class="lg-abnormal"><div class='lg-row'>三十年來到此曾　竹牀猶憶寢還興</div>
<div class='lg-row'>青山未老風光在　白髮重來感慨增　往事忽驚春後夢　浮名真愧佛前燈</div>
<div class='lg-row'>拂衣又是明朝路　天姥峯頭第幾層</div>
</p></div>
<div class='div-other'><a id='mulu1813' />
<p class='h4'>無名氏：桃源行</p><p style="margin-left:0em;text-indent:0em;" class="lg-abnormal"><div class='lg-row'>天台山　乃錢塘之南　甌越之間</div>
<div class='lg-row'>上有撑雲柱日　千丈高峯挺嵂屼　下有奔雷噴霧　萬仞深壑流潺湲　是為上清玉平洞天府　樓閣十二神僊寰</div>
<div class='lg-row'>碧桃吹香曉風煖　蒼松鎖翠春霞閒　中有綽約雙姝子　玉為肌骨花為顏</div>
<div class='lg-row'>彼美劉阮郎　採藥來此擕傾筐　尋幽遠去不知極　遂使歸路迷羊腸　載饑載渴日云暮　欲進不進徒徬徨</div>
<div class='lg-row'>且扳桃實當饑糧　且掬澗水為渴漿　一瓢何處忽流出　知有人家居上方</div>
<div class='lg-row'>且涉一水盤一岡　可人止見雙姝行　雙姝笑相迎　喜氣回春陽　問郎來何晚　相邀<span class='corr'>入</span>洞房</div>
<div class='lg-row'>與郎夙世有緣契　共郎結作雙鴛鴦　便呼小玉排金鎖　開綺牕　珍珠簾前珊瑚帳　雲<span class='corr'>母</span>屏風玳瑁牀</div>
<div class='lg-row'>四隣僊客來相賀　手持七寶玻璃觴　酌郎酒　勸郎嘗　願郎慎勿思故鄉</div>
<div class='lg-row'>胡麻飯　山羊脯　願郎飽飫心弗苦　丹雞歌　白鶴舞　金童吹簫玉女皷　油雲膩雨昏復晨　僊家日月四時春</div>
<div class='lg-row'>翠禽無端巧饒舌　隔窗喚醒思歸人　郎思歸心何太切　只為塵根難斷絕</div>
<div class='lg-row'>留郎不住送郎行　袖羅掩面難為別　擕手行行出洞天　欲尋歸路何茫然　只見崩城敗郭慘澹照斜日　荒村古隴蕭索凝寒煙</div>
<div class='lg-row'>俯欲詢子孫　子孫已是七葉傳　俯欲詢故人　故人已是枯骨消黃泉</div>
<div class='lg-row'>只在山中方半載　豈知世上成千年　進無所依退無據　卻憶僊家舊遊處</div>
<div class='lg-row'>撫心惆悵欲往從　柰此千山萬水隔煙樹　雙姝有約不負人　到頭畢竟還相遇　何人貌似僊家宗　縞素厯厯回靈蹤</div>
<div class='lg-row'>主人索我寫古語　惜無徤筆難形容　舉頭遙望天台路　赤城霞氣橫天東</div>
<div class='lg-row'>神僊之說未必無　但恨凡胎濁質難相逢</div>
</p></div></div></div>
<div class='div-other'><a id='mulu1814' />
<p class='h2'>護國寺</p>
<div class='div-other'><a id='mulu1815' />
<p class='h3'>宋</p>
<div class='div-other'><a id='mulu1816' />
<p class='h4'>錢惟濟</p>
<div class="lg regular" style="margin-left:0em;"><div class='lg-row'>穹窿台獄壓重溟　中起青鴛接福庭　微妙天花經雨墜　清涼甘露隔霄零</div>
<div class='lg-row'>金繩界道連飛瀑　碧樹周迴繞翠屏　異日功成解纓去　會騎猨鶴伴山靈</div>
</div></div>
<div class='div-other'><a id='mulu1817' />
<p class='h4'>錢惟演</p><p style="margin-left:0em;text-indent:0em;" class="lg-abnormal"><div class='lg-row'>峻極壓滄溟　清居聚百靈　重門深閟邃　絕澗遠湛溟　客問無生法　人遊不死庭　何當謝簪組　鳥道駕飛軨</div>
</p></div></div>
<div class='div-other'><a id='mulu1818' />
<p class='h3'>明</p>
<div class='div-other'><a id='mulu1819' />
<p class='h4'>盧濬</p><p style="margin-left:0em;text-indent:0em;" class="lg-abnormal"><div class='lg-row'>錢王遺跡臥麒麟　斜日西風幾劫塵　猶有雲仍樹高碣　不妨狐兔永為隣</div>
</p></div>
<div class='div-other'><a id='mulu1820' />
<p class='h4'>周振：宿護國寺</p>
<div class="lg regular" style="margin-left:0em;"><div class='lg-row'>碧雲紅樹萬山秋　躡磴攀蘿徑轉幽　斜日荒荒巖際下　細泉淺淺寺前流</div>
<div class='lg-row'>蕭梁賜額名猶在　石塔藏碑字尚留　千載廢興真夢幻　清燈夜雨思悠悠</div>
</div></div>
<div class='div-other'><a id='mulu1821' />
<p class='h4'>張耕：白巖寺</p><p style="margin-left:0em;text-indent:0em;" class="lg-abnormal"><div class='lg-row'>老龍飛自九天來　怒觸巖前石骨開　留得江郎遺跡在　至今平地起風雷</div>
</p></div>
<div class='div-other'><a id='mulu1822' />
<p class='h4'>陸寶：接符寺</p>
<div class="lg regular" style="margin-left:0em;"><div class='lg-row'>山程無驛吏　談咲喜逢僧　貌古將如肅　身輕不杖藤　煮茶供茗碗　拂石坐松棚</div>
<div class='lg-row'>興到成孤詠　來遊記我曾</div>
</div></div>
<div class='div-other'><a id='mulu1823' />
<p class='h4'>蔡宗堯：廣巖寺</p><p style="margin-left:0em;text-indent:0em;" class="lg-abnormal"><div class='lg-row'>廣巖逾十里　凝望夕陽間</div>
<div class='lg-row'>松偃前朝蓋　師留入定顏　樓空橫翠濕　僧共白雲間　晚吹聞人語　猶疑別有山</div>
</p></div></div></div>
<div class='div-other'><a id='mulu1824' />
<p class='h2'>寒巖</p>
<div class='div-other'><a id='mulu1825' />
<p class='h3'>唐</p>
<div class='div-other'><a id='mulu1826' />
<p class='h4'>寒山子（七首）</p>
<div class="lg regular" style="margin-left:0em;"><div class='lg-row'>重巖我卜居　鳥道絕人跡　庭際何所有　白雲抱幽石　住茲凡幾年　屢見春冬易</div>
<div class='lg-row'>寄語鐘鼎家　虛名定何益</div>
</div>
<div class="lg regular" style="margin-left:0em;"><div class='lg-row'>登陟寒山道　寒山路不窮　溪長石磊磊　澗闊草濛濛</div>
<div class='lg-row'>苔滑非關雨　松鳴不假風　誰能超世慮　共坐白雲中</div>
</div><p style="margin-left:0em;text-indent:0em;" class="lg-abnormal"><div class='lg-row'>為愛寒山道　而無車馬蹤</div>
<div class='lg-row'>聯溪難記曲　叠嶂不知重　泣露千般草　吟風一樣松　此時幽徑處　形影問何從</div>
</p><p style="margin-left:0em;text-indent:0em;" class="lg-abnormal"><div class='lg-row'>欲得安身處　寒山可長保</div>
<div class='lg-row'>微風吹幽松　近聽聲逾好　下有班白人　喃喃讀黃老　十年歸不得　忘卻來時道</div>
</p>
<div class="lg regular" style="margin-left:0em;"><div class='lg-row'>獨臥重巖下　蒸雲晝不消　室中雖靉靆　心裏絕喧囂　夢去遊金闕　魂歸度石橋</div>
<div class='lg-row'>排除閙我者　厯厯樹間瓢</div>
</div>
<div class="lg regular" style="margin-left:0em;"><div class='lg-row'>寒山多幽奇　登者皆恆懾　月照水澄澄　風吹草獵獵　凋梅雪作花　杌木雲充葉</div>
<div class='lg-row'>觸雨轉鮮靈　非晴不可涉</div>
</div>
<div class="lg regular" style="margin-left:0em;"><div class='lg-row'>自樂平生道　煙蘿石洞間　野情多放曠　長伴白雲間</div>
<div class='lg-row'>有路不通世　無心孰可攀　石牀孤夜坐　圓月出寒山</div>
</div></div></div>
<div class='div-other'><a id='mulu1827' />
<p class='h3'>宋</p>
<div class='div-other'><a id='mulu1828' />
<p class='h4'>郭三益</p>
<div class="lg regular" style="margin-left:0em;"><div class='lg-row'>道人棲碧山　雲歸在空曲　十年海湖音　外物緣已熟　時擕貝葉書　步入深林讀</div>
<div class='lg-row'>宵眠護神虎　晝引穿花鹿　庵中三昧語　藥我貪痴毒　何當脫雙鳧　藜杖追高躅</div>
</div></div>
<div class='div-other'><a id='mulu1829' />
<p class='h4'>洪适</p><p style="margin-left:0em;text-indent:0em;" class="lg-abnormal"><div class='lg-row'>載驅殘月路　信宿暮雲端　衣被松風濕　樓臺石氣寒　道心長慕遠　山勢似歸盤　相對無言盡　青燈惜夜闌</div>
</p></div>
<div class='div-other'><a id='mulu1830' />
<p class='h4'><span class='corr'>太</span>史章：題晏坐石</p>
<div class="lg regular" style="margin-left:0em;"><div class='lg-row'>白雲曾罩定中身　石上歸雲不見人</div>
<div class='lg-row'>應有山神長守護　松風時為掃埃塵</div>
</div></div></div>
<div class='div-other'><a id='mulu1831' />
<p class='h3'>元</p>
<div class='div-other'><a id='mulu1832' />
<p class='h4'>曹一介：晚過寒巖</p>
<div class="lg regular" style="margin-left:0em;"><div class='lg-row'>草樹含秋淨　寒山看晚過　白光留半壁　泉響落深蘿</div>
<div class='lg-row'>野路門前改　僧房雲裏多　十年無廢事　塵劫更如何</div>
</div></div>
<div class='div-other'><a id='mulu1833' />
<p class='h4'>別羅沙：宿寒巖</p><p style="margin-left:0em;text-indent:0em;" class="lg-abnormal"><div class='lg-row'>朝發赤城山　暮抵寒巖宿</div>
<div class='lg-row'>飛瀑灑長松　清風動修竹　人行古徑苔　僧住懸崖屋　寒拾在何許　白雲滿空谷</div>
</p></div>
<div class='div-other'><a id='mulu1834' />
<p class='h4'>許廣大：宿寒巖</p><p style="margin-left:0em;text-indent:0em;" class="lg-abnormal"><div class='lg-row'>幽尋入藤蘿　谷轉樵徑少　夕陽度遠岑　鐘聲出林杪</div>
<div class='lg-row'>陰風吹空壑　招提極深窅　中有茹芝人　冥搜事幽討　揮手謝時人　高蹈羣峯表　石牀思舊游　春林忽啼鳥</div>
<div class='lg-row'>夜來山雨多　岧嶤落清曉</div>
</p></div></div>
<div class='div-other'><a id='mulu1835' />
<p class='h3'>明</p>
<div class='div-other'><a id='mulu1836' />
<p class='h4'>黃綰</p>
<div class="lg regular" style="margin-left:0em;"><div class='lg-row'>長憶寒山隱　今朝訪爾登　白雲猶抱石　青壁自垂藤　洞闔苔痕上　天垂雨氣騰</div>
<div class='lg-row'>即看塵世遠　彷彿我來曾</div>
</div></div>
<div class='div-other'><a id='mulu1837' />
<p class='h4'>許具瞻</p><p style="margin-left:0em;text-indent:0em;" class="lg-abnormal"><div class='lg-row'>尋幽入藤蘿　谷轉樵徑少　夕陽度遠岑　鍾聲出林<span class='corr'>杪</span></div>
<div class='lg-row'>陰風吹空壑　招提極深窅　中有茹芝人　冥搜事幽討　揮手謝時人　高蹈羣峯表　石牀思舊遊　春林忽啼鳥</div>
<div class='lg-row'>夜來山雨多　岧嶤落清曉</div>
</p></div>
<div class='div-other'><a id='mulu1838' />
<p class='h4'>陳憲章：寄題</p><p style="margin-left:0em;text-indent:0em;" class="lg-abnormal"><div class='lg-row'>人在寒巖未覺尊　至今傳者漫消魂</div>
<div class='lg-row'>可憐駐馬巖前客　驚見當年石鏬痕　元亮藏修雖栗里　武陵信息想桃源</div>
<div class='lg-row'>江邊忽送天台使　一曲棹歌煙水渾</div>
</p></div></div></div>
<div class='div-other'><a id='mulu1839' />
<p class='h2'>明巖</p>
<div class='div-other'><a id='mulu1840' />
<p class='h3'>宋</p>
<div class='div-other'><a id='mulu1841' />
<p class='h4'>洪适</p>
<div class="lg regular" style="margin-left:0em;"><div class='lg-row'>路轉標霞外　雲閒綬帶前　幾層山裏屋　一線竹中泉　洞口石孤聳　巖頭峯倒懸</div>
<div class='lg-row'>故應風雨際　行子總回鞭</div>
</div></div>
<div class='div-other'><a id='mulu1842' />
<p class='h4'>太史章：題幽石</p>
<div class="lg regular" style="margin-left:0em;"><div class='lg-row'>瘦疑神所鑿　不與眾巖俱　鎮地形何直　叅天勢自孤</div>
<div class='lg-row'>鶴栖喬木隱　猨攬古藤麄　欲得丹青手　和雲畫作圖</div>
</div></div>
<div class='div-other'><a id='mulu1843' />
<p class='h4'>望飛泉</p><p style="margin-left:0em;text-indent:0em;" class="lg-abnormal"><div class='lg-row'>既晴安得雨霏霏　百道流泉落翠微　側帽試看繩引處　破煙千點濕人衣</div>
</p></div></div>
<div class='div-other'><a id='mulu1844' />
<p class='h3'>元</p>
<div class='div-other'><a id='mulu1845' />
<p class='h4'>許嗣</p><p style="margin-left:0em;text-indent:0em;" class="lg-abnormal"><div class='lg-row'>昔人已去今幾年　空留遺跡青山傳　巖前幽石巖下屋　飛索百丈流玉泉　泉聲瀟瀟瀉滄雨　雖有白日無青天</div>
<div class='lg-row'>試登絕壑窮遠討　石門天柱相勾連　空壁玲瓏隱虛籟　懸崖一擊雷轟然</div>
<div class='lg-row'>昔嘗愛慕如饑渴　我今偶客留橫川　春風啼鳥二三月　白花翠竹爭新鮮</div>
<div class='lg-row'>杖雲履石走不息　濕羅無路難扳緣　八寸關前一長眺　黃猨啼落清松煙</div>
</p></div></div>
<div class='div-other'><a id='mulu1846' />
<p class='h3'>明</p>
<div class='div-other'><a id='mulu1847' />
<p class='h4'>黃綰</p>
<div class="lg regular" style="margin-left:0em;"><div class='lg-row'>重巖足幽勝　地靜白雲長　繡壁留冠冕　青天下珮璜　蓬島望中近　琪花坐處香</div>
<div class='lg-row'>不見寒山子　悲歌落日蒼</div>
</div></div>
<div class='div-other'><a id='mulu1848' />
<p class='h4'>謝少南</p>
<div class="lg regular" style="margin-left:0em;"><div class='lg-row'>來宿寒巖寺　吾生非世緣　氣凉天欲近　山遠地應偏</div>
<div class='lg-row'>咫尺飛僊洞　繽紛濯澗泉　香林不須擇　隨處可栖禪</div>
</div></div></div>
<div class='div-other'><a id='mulu1849' />
<p class='h3'>唐</p>
<div class='div-other'><a id='mulu1850' />
<p class='h4'>許渾：宿東橫山</p>
<div class="lg regular" style="margin-left:0em;"><div class='lg-row'>孤舟路漸賖　時見碧桃花　溪雨灘聲急　巖風樹勢斜　獮猨垂弱蔓　鸛鶴宿橫槎</div>
<div class='lg-row'>謾向僊林宿　無人識阮家</div>
</div></div>
<div class='div-other'><a id='mulu1851' />
<p class='h4'>發靈溪館</p><p style="margin-left:0em;text-indent:0em;" class="lg-abnormal"><div class='lg-row'>山多水不窮　一葉似漁翁</div>
<div class='lg-row'>鳥浴寒潭雨　猨吟暮嶺風　雜英垂錦繡　眾籟合絲桐　應有曹溪路　千巖萬壑中</div>
</p></div>
<div class='div-other'><a id='mulu1852' />
<p class='h4'>鄭巢：靈溪館</p>
<div class="lg regular" style="margin-left:0em;"><div class='lg-row'>孤吟風雨外　荒館亂峯前　曉鷺棲危石　秋萍滿敗船　溜從華頂落　樹與赤城連</div>
<div class='lg-row'>已有求閒意　來期在暮年</div>
</div></div></div>
<div class='div-other'><a id='mulu1853' />
<p class='h3'>宋</p>
<div class='div-other'><a id='mulu1854' />
<p class='h4'>洪适：甯國寺</p>
<div class="lg regular" style="margin-left:0em;"><div class='lg-row'>幾日山南北　將期汙漫遊　水痕秋雨過　竹色曉煙收　宦海何時了　僧房為少留</div>
<div class='lg-row'>卻尋歸去路　餘興漫凝眸</div>
</div></div></div>
<div class='div-other'><a id='mulu1855' />
<p class='h3'>元</p>
<div class='div-other'><a id='mulu1856' />
<p class='h4'>潘和道：大覺寺</p>
<div class="lg regular" style="margin-left:0em;"><div class='lg-row'>避暑入禪林　蕭然清客心　半窗修竹滿　一徑落花深　把酒看山色　移牀就竹陰</div>
<div class='lg-row'>晚來欲歸去　風雨送新吟</div>
</div></div>
<div class='div-other'><a id='mulu1857' />
<p class='h4'>曹文晦：九月清溪道中</p><p style="margin-left:0em;text-indent:0em;" class="lg-abnormal"><div class='lg-row'>老樹依沙岸　柴門上下隣　斷橋歸郭路　細雨過溪人　白鷺雙飛去　黃花數點新　惜無遺世客　聯向坐苔茵</div>
</p></div></div>
<div class='div-other'><a id='mulu1858' />
<p class='h3'>明</p>
<div class='div-other'><a id='mulu1859' />
<p class='h4'>魯昇：普聞寺</p>
<div class="lg regular" style="margin-left:0em;"><div class='lg-row'>上人方外侶　身似白雲閒　里石依松蔭　觀泉啟竹關　久來無相寺　長憶普門山</div>
<div class='lg-row'>此日歸飛錫　林端一鶴還</div>
</div></div>
<div class='div-other'><a id='mulu1860' />
<p class='h4'>僧無可：禪林寺</p><p style="margin-left:0em;text-indent:0em;" class="lg-abnormal"><div class='lg-row'>台山朝佛隴　勝地絕埃氛</div>
<div class='lg-row'>冷色石橋月　晴光華頂雲　遠泉和雪冷　幽磬帶松聞　終斷遊方念　爐香繼此焚</div>
</p></div>
<div class='div-other'><a id='mulu1861' />
<p class='h4'>雷燁：曉山</p><p style="margin-left:0em;text-indent:0em;" class="lg-abnormal"><div class='lg-row'>曉山遙見赤城霞　近遠人煙四五家　昨夜不知何處雨　滿溪流出碧桃花</div>
</p></div></div>
<div class='div-other'><a id='mulu1862' />
<p class='h3'>元</p>
<div class='div-other'><a id='mulu1863' />
<p class='h4'>曹文晦：賦八景</p>
<div class='div-other'><a id='mulu1864' />
<p class='h5'>赤城棲霞</p><p style="margin-left:0em;text-indent:0em;" class="lg-abnormal"><div class='lg-row'>赤城霞起建高標　萬丈紅光暎碧寥</div>
<div class='lg-row'>美人不卷錦繡段　僊翁瀉下丹砂瓢　氣連海嶼貫旭日　光入溪甕生春苗　我欲結為五色珮　碧桃花下呼王喬</div>
</p></div>
<div class='div-other'><a id='mulu1865' />
<p class='h5'>雙澗觀瀾</p>
<div class="lg regular" style="margin-left:0em;"><div class='lg-row'>桂峯堂下翠紛紛　俯鑑澄潭氣自芬　兩澗合流元有緒　八風吹水自成文</div>
<div class='lg-row'>澐澐注想在川上　混混終當放海濆　欲舉源頭問寒拾　幽亭盡日對松雲</div>
</div></div>
<div class='div-other'><a id='mulu1866' />
<p class='h5'>石橋雪瀑</p>
<div class="lg regular" style="margin-left:0em;"><div class='lg-row'>山北山南盡白雲　雲中有水接天津　兩龍爭壑那知夜　一石橫空不渡人</div>
<div class='lg-row'>潭底怒雷生雨雹　松頭飛霧濕衣巾　曇華亭上茶初試　一滴曹溪恐未真</div>
</div></div>
<div class='div-other'><a id='mulu1867' />
<p class='h5'>桃源春曉</p>
<div class="lg regular" style="margin-left:0em;"><div class='lg-row'>數點殘星掛<span class='corr'>綠</span>蘿　看桃行入舊山阿　洞門花霧紅成陣　沙麓巖前翠作渦</div>
<div class='lg-row'>天外曙光驚鶴夢　水邊啼鳥和漁歌　劉郎去後無人到　唫倚東風草色多</div>
</div></div>
<div class='div-other'><a id='mulu1868' />
<p class='h5'>瓊臺夜月</p>
<div class="lg regular" style="margin-left:0em;"><div class='lg-row'>萬仞臺端接綘霄　秋風吹夢度金橋　素娥獨倚白雲闕　羽客雙吹白玉簫</div>
<div class='lg-row'>清氣逼人凡骨換　山光入酒醉魂消　綉襦甲帳今何在　誰謂文生見一招</div>
</div></div>
<div class='div-other'><a id='mulu1869' />
<p class='h5'>寒巖夕照</p>
<div class="lg regular" style="margin-left:0em;"><div class='lg-row'>巖戶陰森隔萬松　暮雲捲盡寺林空　天邊漸蝕千峯紫　木杪猶餘一縷紅　兩箇歸僧開竹院　數聲殘磬度溪風</div>
<div class='lg-row'>憑誰喚起寒山子　共看廻光入梵宮</div>
</div></div>
<div class='div-other'><a id='mulu1870' />
<p class='h5'>螺溪釣艇</p><p style="margin-left:0em;text-indent:0em;" class="lg-abnormal"><div class='lg-row'>昔日溪源侵巨螺　一竿來此老漁簑</div>
<div class='lg-row'>遠尋短棹孤吟興　高唱斜風細雨歌　夜泊松潭明月近　晝眠花港綠陰多</div>
<div class='lg-row'>朝朝老瓦盤邊醉　冷看王孫細馬馱</div>
</p></div>
<div class='div-other'><a id='mulu1871' />
<p class='h5'>清溪落雁</p><p style="margin-left:0em;text-indent:0em;" class="lg-abnormal"><div class='lg-row'>清溪溪口荻花秋　底事年年伴白鷗</div>
<div class='lg-row'>北去不辭書帛寄　南來非為稻梁謀　荒煙渺渺長橋外　落葉蕭蕭古渡頭</div>
<div class='lg-row'>見說洞庭風日好　碧波千頃小漁舟</div>
</p></div></div>
<div class='div-other'><a id='mulu1872' />
<p class='h4'>施文德：寒、明兩嵓歌</p><p style="margin-left:0em;text-indent:0em;" class="lg-abnormal"><div class='lg-row'>昨日遊石梁　謂盡天台奇</div>
<div class='lg-row'>今朝遊兩嵓　奇復不減之　明嵓迴合天中起　兩岸巉削東西峙　漠漠惟開八寸關　鼕鼕時應雙行履</div>
<div class='lg-row'>嵓下千尋瀑布懸　嵓中神井出甘泉　飛泉點點洒寒雨　石溜片片生輕烟</div>
<div class='lg-row'>沿崖晴厯尋仙路　閭丘馬跡仍如故　松桂高盤石鼎雲　獅象行窺仙掌露</div>
<div class='lg-row'>響洞玲瓏勢若似　石屑陰深行者驚　忽有一隙開天日　峭壁嶮巇殊<span class='corr'>恠</span>形　出洞<span class='corr'>逶</span>迤不數里　捫羅復入寒嵓裏</div>
<div class='lg-row'>寒嵓之景更何如　幽勝不能分彼此　悄然石洞隔紅塵　飛嵓若墜接蒼旻</div>
<div class='lg-row'>上竅㟏岈藏燕蝠　下坂寬平容萬人　仙人座下紺園開　叠嶂層巒繞梵臺　[舟-(白-日)]房蔽日金為地　珠樹連雲翠作堆</div>
<div class='lg-row'>奇踪異境皆經過　目中應接誠不暇　各道窮幽性所耽　相與徘徊不知夜</div>
<div class='lg-row'>夜來寄宿嵓中央　空林忽上明月光　窺人疑是寒山子　望而不見心茫茫　茫茫不見坐來人　燒燈試醉今宵酒</div>
<div class='lg-row'>酒酣試作兩嵓歌　明朝馬上空回首</div>
</p></div></div></div></div>
<p class='juan'>天台山方外志卷第二十九終</p>
</div><!-- end of div[@id='body'] -->
</body></html>