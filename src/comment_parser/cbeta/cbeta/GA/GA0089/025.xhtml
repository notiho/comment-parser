<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='w'><a id='mulu1444' />
<p class='juan'>天台山方外志卷第二十五</p><p class="head1">文章考</p>

<div class='div-other'><a id='mulu1445' />
<div class='div-other'><a id='mulu1446' />
<p class='h3'>晉</p>
<div class='div-other'><a id='mulu1447' />
<p class='h4'>陸機：王子喬贊</p><p style="margin-left:0em;text-indent:0em;" class="lg-abnormal"><div class='lg-row'>遺形靈岳　顧景忘歸　乘雲倐忽　飄颻紫微</div>
</p></div></div>
<div class='div-other'><a id='mulu1448' />
<p class='h3'>梁</p>
<div class='div-other'><a id='mulu1449' />
<p class='h4'>江淹：王子喬贊</p>
<div class="lg regular" style="margin-left:0em;"><div class='lg-row'>子喬好輕舉　不待鍊銀丹　控鶴上窈窕　學鳳對巑岏　山無一春草　谷有千年蘭</div>
<div class='lg-row'>雲衣不躑躅　龍駕何時還</div>
</div></div>
<div class='div-other'><a id='mulu1450' />
<p class='h4'>又：白雲贊</p>
<div class="lg regular" style="margin-left:0em;"><div class='lg-row'>紫煙世不覿　赤鱗庖所捐　白雲亦海外　葐蒕起三山　蕭瑟玉池上　容裔帝臺前</div>
<div class='lg-row'>欲知清都裏　乘此乃登天</div>
</div></div></div>
<div class='div-other'><a id='mulu1451' />
<p class='h3'>唐</p>
<div class='div-other'><a id='mulu1452' />
<p class='h4'>陸龜蒙：怪松圖贊并序</p><p style="margin-left:0em;text-indent:2em">有道人自天台來，示余怪松圖，披之甚駭人。目根盤于巖穴之內，輪茵偪側而上。身大數圍，而高不四、五尺，礧磈然蹙縮。然榦不暇枝，枝不暇葉，有若龍攣虎跛，壯士囚縛之狀。道人曰：「是何奇怪之如是乎！」予曰：「草木之生，安有怪耶？苟肥瘠得於中，寒暑均於外，不為物所凌折，未有不挺而茂者也；況松柏乎？今不幸出於巖穴之內，雖正性不辱，而方與石鬬。卒不勝其壓擁勇鬱，遏忿激訐；然後大醜彰於形質，天下指之，以為怪木。吁！豈異乎人哉？天之賦才之盛者，蚤不得用於世，則伏而不舒。薰蒸沉酣，日進其道。摧擠勢奪，卒不勝其阨，號呼呶拏，發越赴訴；然後大奇出於文彩，天下指之為怪民。嗚呼！木病而後怪，不怪不能圖其真；人病而後奇，不奇不能駭於俗。非始不幸，而終幸者耶？」道人曰：「然！為我讚之。」讚曰：</p>
<p style="margin-left:0em;text-indent:0em;" class="lg-abnormal"><div class='lg-row'>松生陰隘　巖嶽穴械　病乎不快　卒以為怪</div>
<div class='lg-row'>擁腫支離　神差鬼疑　道人咨嗟　聿傳其奇　或怪于形　或奇于辭　吾為怪魁　是以讚之</div>
</p></div></div>
<div class='div-other'><a id='mulu1453' />
<p class='h3'>宋</p>
<div class='div-other'><a id='mulu1454' />
<p class='h4'>遵式：智者大師功德贊<span class='note-inline'>(十二首)</span></p>
<div class='div-other'><a id='mulu1455' />
<p class='h5'>大蘇山悟法華三昧贊</p>
<div class="lg regular" style="margin-left:0em;"><div class='lg-row'>遊心法界諸心寂　如日依空不住空　三千實相頓圓明　八萬塵勞等真淨</div>
<div class='lg-row'>靈山妙會依依見　寶塔全身了了觀　不是親逢南嶽師　人誰識此深禪相</div>
</div></div>
<div class='div-other'><a id='mulu1456' />
<p class='h5'>華頂峯降伏天魔贊</p>
<div class="lg regular" style="margin-left:0em;"><div class='lg-row'>孤禪片石心彌淨　寒擁深雲夜未央　忽震于雷動地來　潛窺石恠掀天至</div>
<div class='lg-row'>始覺鬼神纔散滅　還為父母更綢繆　強輭消磨寂照功　神僧出現親稱讚</div>
</div></div>
<div class='div-other'><a id='mulu1457' />
<p class='h5'>瓦官寺說《法華玄義》贊</p>
<div class="lg regular" style="margin-left:0em;"><div class='lg-row'>鷲峯極唱經稱妙　四十餘年秘不談　家業須逢嫡子傳　髻珠不是隨勳得</div>
<div class='lg-row'>權實巍巍唯佛了　本迹汪汪補處疑　智者當時親得聞　瓦<span class='corr'>官</span>重更分明說</div>
</div></div>
<div class='div-other'><a id='mulu1458' />
<p class='h5'>玉泉山說《摩訶止觀》贊</p>
<div class="lg regular" style="margin-left:0em;"><div class='lg-row'>九旬慈霔開圓行　十法融談立妙乘　寶車高廣具莊嚴　白牛肥壯行乎正</div>
<div class='lg-row'>安御四緣遊直道　能過十境到涼池　乘壞驢車滿世開　稽首天台誓依怙</div>
</div></div>
<div class='div-other'><a id='mulu1459' />
<p class='h5'>太極殿講《仁王經》贊</p>
<div class="lg regular" style="margin-left:0em;"><div class='lg-row'>百座似星環北極　四依如月出東溟　八辯洋洋萬國安　雙空蕩蕩<span class='corr'>千</span>災散</div>
<div class='lg-row'>玉指競鳴金殿響　牛香重發獸爐騰　稽首巍巍五忍身　堪消萬乘殷勤禮</div>
</div></div>
<div class='div-other'><a id='mulu1460' />
<p class='h5'>陳、隋兩國授戒贊</p>
<div class="lg regular" style="margin-left:0em;"><div class='lg-row'>玉珮鏘鏘圍法座　金爐靄靄對人師　拜手咸求服戒纓　傾眸不捨瞻慈相</div>
<div class='lg-row'>五德精明如滿月　二嚴深廣類滄溟　人中師子法中龍　隋主從茲稱智者</div>
</div></div>
<div class='div-other'><a id='mulu1461' />
<p class='h5'>佛隴解《淨名經》贊</p>
<div class="lg regular" style="margin-left:0em;"><div class='lg-row'>行道霜林香徑淨　冥心月樹石房寒　明淨功夫只自知　幽深境界何人到</div>
<div class='lg-row'>秉筆或因隋帝命　開經時感梵僧來　我等當時恨不逢　歸命天台禪智海</div>
</div></div>
<div class='div-other'><a id='mulu1462' />
<p class='h5'>靈石寺開《涅槃》萬句解脫贊</p>
<div class="lg regular" style="margin-left:0em;"><div class='lg-row'>海山一點秋光裏　金閣危層翠嶂閒　萬句圓開解脫門　千徒競擁慈悲室</div>
<div class='lg-row'>經桉夜分江墅月　講鐘寒徹水村家　三德彌資二觀明　無人共飽醍醐味</div>
</div></div>
<div class='div-other'><a id='mulu1463' />
<p class='h5'>放生池上講〈流水品〉贊</p>
<div class="lg regular" style="margin-left:0em;"><div class='lg-row'>方舟泛泛清江上　法語勞勞碧浪心　兩岸香飄野老隨　中流磬發金鮮躍</div>
<div class='lg-row'>計詡獄中曾赴難　修禪堂上解酬恩　而今依舊簄梁多　慈眼他方應憫見</div>
</div></div>
<div class='div-other'><a id='mulu1464' />
<p class='h5'>石城金剎現善寂贊</p>
<div class="lg regular" style="margin-left:0em;"><div class='lg-row'>化緣火滅機薪盡　端坐冥冥石像前　諸子號咷竟不還　羣生盲瞑誰開導</div>
<div class='lg-row'>星河慘淡金波缺　雲谷颼飀鸖樹低　百金妙藥寄章安　猶恨無人付禪慧</div>
</div></div>
<div class='div-other'><a id='mulu1465' />
<p class='h5'>帝封靈塔全身贊</p>
<div class="lg regular" style="margin-left:0em;"><div class='lg-row'>跏趺宛似安禪貌　閉塔猶同揜定房　初夜流光徹遠林　有時彈指聞深院</div>
<div class='lg-row'>年年紫詔離金闕　歲歲皇華啟石門　最後開封失舊身　不知全往何方去</div>
</div></div>
<div class='div-other'><a id='mulu1466' />
<p class='h5'>普生佛剎贊</p>
<div class="lg regular" style="margin-left:0em;"><div class='lg-row'>慈修天眼應遙見　六十餘州舊結緣　既將種子播良田　須為萌芽作甘雨</div>
<div class='lg-row'>父去謾留身後藥　親離空繫醉中珠　神州佛隴願重遊　速使羣生開佛慧</div>
</div></div></div>
<div class='div-other'><a id='mulu1467' />
<p class='h4'>志磐〈天台諸祖贊〉<span class='note-inline'>(十首)</span></p>
<div class='div-other'><a id='mulu1468' />
<p class='h5'>高祖龍樹尊者贊</p><p style="margin-left:0em;text-indent:2em">章安有言：「智者《觀心論》云『歸命龍樹師』，驗知龍樹是高祖師也。」輔行釋之曰：「智者應稱龍樹為曾祖師。若以尊上為高，則如漢齊諸君，並指始祖為高。所謂功德無上，諡為高耳。今家亦以龍樹為始祖，故智者指為高祖也。」</p>
<p style="margin-left:0em;text-indent:2em">夫傳佛心宗，紹隆道統，後人尊之，通稱為祖。故金口祖承二十四聖，皆以祖為稱也。下至此土，九祖相繼，亦此義焉。是知今言高者，誠如荊溪功德無上之義，非同俗閒曾、高之稱也。</p>
</div>
<div class='div-other'><a id='mulu1469' />
<p class='h5'>二祖北齊尊者贊</p><p style="margin-left:0em;text-indent:2em">北齊以上哲之姿，獨悟中觀。而當時諸師無與競化，非明最嵩鑒所能知也。既以口訣授之南嶽，而北地門徒，曾無傳者。蓋當高氏政亂國蹙之日，宜此道之不能顯也。南山傳僧，逸而不載，亦豈無所考邪？慈雲云：「得龍樹一心三智之文，依論立觀，於茲自悟，豈曰無師？」</p>
</div>
<div class='div-other'><a id='mulu1470' />
<p class='h5'>三祖南嶽尊者贊</p><p style="margin-left:0em;text-indent:2em">南嶽以所承北齊一心三觀之道，傳之天台，其為功業盛大，無以尚矣！故章安有曰：「思禪師名高嵩嶺，行深伊洛。十年常誦，七載方等。九旬常坐，二時圓證。」師之自行，亦既勤矣！至於悟法華三昧，開拓義門，則又北齊之所未知。故荊溪亦云：「文禪師但列內觀視聽而已。」可不信哉？</p>
</div>
<div class='div-other'><a id='mulu1471' />
<p class='h5'>四祖智者大師贊</p><p style="margin-left:0em;text-indent:2em">舍天台之學，而欲識佛法意者，未足與議也。故目夫聖教東度，經論偏弘，唯任<span class='corr'>己</span>心，莫知正義。齊梁之際，挺出諸賢，盛演《法華》，立言判教。一音四相之說，四時六宗之談，眾制紛紜，相傾相奪。南三北七，競化當時。猶夫粟散小王，妄自尊大；而不知金輪飛行，統御四海，威德之盛也。</p>
<p style="margin-left:0em;text-indent:2em">惟我智者大禪師，天縱之聖，備諸功德。以為纘承祖父三觀之緒，未遂光大。於是約《法華》悟門，說《止觀》大道。立經陳紀，為萬世法。至於盛破光宅，則餘者望風；徧難四宗，則它皆失據。宣布至化，坐致太平，非夫間生聖人，其孰能為此大業者哉？然則欲識佛法意者，其唯天台之學乎！</p>
</div>
<div class='div-other'><a id='mulu1472' />
<p class='h5'>五祖章安尊者贊</p><p style="margin-left:0em;text-indent:2em">昔在智者，為佛所使，以靈山親聞《法華》之旨，惠我震旦。乃開八教，明三觀。縱辯宣說，以被當機可也。至於末代，傳弘之寄，則章安尊者以一徧記之才，筆為論疏，垂之將來。殆與慶喜結集同功而比德也。微章安，吾恐智者之道將絕聞於今日矣！</p>
</div>
<div class='div-other'><a id='mulu1473' />
<p class='h5'>六祖法華尊者贊</p><p style="margin-left:0em;text-indent:2em">世謂徐陵對智者發五願，輕身得出家學道，證法華三昧，嗣承祖位。今詳觀願辭，何期心未深而所獲更勝？殊不知靈鷲同會，咸為得入，故能以自在力用，或現宰官身，或示比丘相。昔徐陵，今法華，大權益物，隨願出興，豈當以世間仕宦、因福受報者比量之邪？此意有權實二義，唯明教者知之。</p>
</div>
<div class='div-other'><a id='mulu1474' />
<p class='h5'>七祖天宮尊者贊</p><p style="margin-left:0em;text-indent:2em">或見梁氏《統例》「二威緘授，其道不行」之言，則便以為緘默無言，坐證而已。然梁氏此言，將以張皇荊溪立言弘道之盛，故權為之重輕耳。要之，講經坐禪，未嘗不並行也。不然，法華聽習千眾，天宮衣道無數，為何事邪？是知其道不行，亦太過論。</p>
</div>
<div class='div-other'><a id='mulu1475' />
<p class='h5'>八祖左溪尊者贊</p><p style="margin-left:0em;text-indent:2em"><span class='corr'>刺</span>史張成綺狀其行曰：「師誨人無倦，講不待眾。一鬱多羅，四十餘年；一尼師壇，終身不易。食無重味，居必偏廈。非因討尋經論，不虛然一燈；非因瞻禮聖容，不虛行一步。未嘗因利說一句法，未嘗因法受一毫財。遂得遠域龍象，鄰境耆耋，爭趨以前，填門擁室。若冬陽夏陰，弗召而自至也。」</p>
</div>
<div class='div-other'><a id='mulu1476' />
<p class='h5'>九祖荊溪尊者贊</p><p style="margin-left:0em;text-indent:2em">疏以申經，記以解疏；夫然後旨義始歸於至當，而後人得以守其正說。大哉釋籤，妙樂輔行之文，其能發揮天台之道，疇不曰厥功茂焉？不有荊溪，則慈恩、南山之徒，橫議於其後者，得以並行而惑眾矣！師之言曰：「將欲取正，舍予誰歸？」誠然哉！寶訓也！本紀言搢紳受業者數十人，知當時儒宗君子學此道者若是之盛。今所聞，梁李三、四人耳，惜哉！</p>
</div>
<div class='div-other'><a id='mulu1477' />
<p class='h5'>十七祖四明尊者贊</p><p style="margin-left:0em;text-indent:2em">唐之末造，天下喪亂；台宗典籍，流散海東。當是時，為其學者至有兼講《華嚴》以資說飾。暨我宋龍興，此道尚晦。螺溪、寶雲之際，遺文復還。雖講演稍聞，而曲見之士，氣習未移。故恩清兼業於前，昭圓異議於後。齊潤以它黨而外務，淨覺以吾子而內畔，皆足以溷亂法門，壅塞祖道。四明法智，以上聖之才，當中興之運。東征西伐，再深教海。功業之盛，可得而思。是以立陰觀妄，別理隨緣；究竟蛣蜣，理毒性惡。唯色唯心之旨，觀心觀佛之談，三雙之論佛身，即具之論經體，十不二門之旨要，十種三法之觀心，判實判權，說修說性；凡章安、荊溪未暇結顯諸深法門，悉表而出之，以為駕御羣雄之策，付託諸子之計。自荊溪而來，九世二百年矣，弘法傳道，何世無之？備眾體而集大成，闢異端而隆正統者，唯法智一師耳！是宜陪位列祖，稱為中興，用見後學歸宗之章。今淛河東西，號為教黌者，莫不一遵四明之道。回視山外諸師，固已無噍類矣！然則法運無窮之繫，其有在於是乎！</p>
</div></div>
<div class='div-other'><a id='mulu1478' />
<p class='h4'>僧江：法智尊者贊</p><p style="margin-left:0em;text-indent:0em;" class="lg-abnormal"><div class='lg-row'>堂堂我師　法苑英才　子生皇宋　獨步天台　荊溪往沒　鄮嶺重來</div>
<div class='lg-row'>教門久塞　我師洞開　義雷迅發　迷蟄春迴　繪儀罔及　奮藻難裁　煥然晬容　孰不欽哉</div>
</p><p style="margin-left:10em">門弟子僧江稽首</p>
</div>
<div class='div-other'><a id='mulu1479' />
<p class='h4'>駱偃：法智大師真贊</p><p style="margin-left:0em;text-indent:0em;" class="lg-abnormal"><div class='lg-row'>道以功振　化以行施　識貽所導　解貽所規　信者興仰　學者興隨</div>
<div class='lg-row'>遠則聽範　邇則觀儀　影響相契　聞見交馳　德兮斯茂　教兮斯滋　示順世兮　存乎所表</div>
<div class='lg-row'>流繼裔兮　存乎所師</div>
</p><p style="margin-left:10em">節度判官．朝奉郎．試大理司直兼監察御史．雲騎尉駱偃</p>
</div>
<div class='div-other'><a id='mulu1480' />
<p class='h4'>史浩：法智大師像贊</p><p style="margin-left:0em;text-indent:2em">予昔與覺雲連公遊，因綴其語，為法智大師贊。歲久，不能記。今為延慶詢師得之。乾道壬辰中元，東湖真隱齋史浩曰：「靈山一席，儼在天台。後十三葉，復生奇才。唱道四明，講肆宏開。溥海聲聞，欲欲雲雷。章聖在御，中使是來。得法大旨，皇心恢恢。<span class='corr'>錫</span>號「法智」，宸章昭回。抵今後學，感仰<span class='corr'>崔</span>嵬。蘭馨菊芳，本一根荄。嗚呼！是為法宇之柱石，教鼎之鹽梅。宜茲幻影，厯千古而無塵埃！」</p>
<p style="margin-left:10em">宋會稽郡王文惠公史浩</p>
</div>
<div class='div-other'><a id='mulu1481' />
<p class='h4'>希顏首座：法智大師贊</p><p style="margin-left:0em;text-indent:2em">四明延慶道場教主法智大師，皇宋四葉天聖六年示滅，<span class='corr'>迨</span>今紹興甲<span class='corr'>戌</span>，一百二十有九年矣！月溪癡絕道人希顏頓首，為之贊曰：「行天台所難待，而為二浙師；記《毗陵》所未記，而為百世法。智者教門由此而光明孔碩；延慶道場因之而聲聞維揚。矯矯乎摩雲之標，堂堂乎不世之器。考之擊之而隨大隨小；鑽之仰之而彌堅彌高。於戲！天台之有師也，譬如泰山之有杞梓、豫章，巨海之有珠璣、大貝；東魯仲尼之門而有顏子、閔子，西晉印手之室而有法師、遠師。苟非積世願力慈心，豈能一朝開物成務？稽首四明中興之祖。」</p>
</div>
<div class='div-other'><a id='mulu1482' />
<p class='h4'>元通：方等陀羅尼經贊</p><p style="margin-left:0em;text-indent:2em">斯經乃大聖之至言也。佛世利物，殊不可量；滅後修之，見諸傳記。故南嶽修之，階乎不退；智者修之，遇乎勝相；照禪師修之，見乎昔咎；喜禪師修之，卻乎宿怨；梁朝晉安王中兵叅軍陳鍼修之，延壽至乎長年。其餘修者，冥獲深利，不可勝相。是知此經功德廣大，辯論籌算，不得其涯。元通傷歎，深自念曰：「迦文已滅，慈氏未興。眇然一身，備嘗眾苦。何緣微善，得續真乘？復以鄙詞，揄敭聖語。願我與彼法界羣倫，縱以謗正法輪、違佛明禁，深墮無間大鐵囹圄，肢分劒林利鋸、紅銅赤熖洞然之間，以讚經善，亦願即念便覩諸佛，纔聞玅法，頓悟無生。又恐尚以餘愆，復沉餓鬼饑渴、眾生殘害、修羅忿戰、人倫癡悅、天宮欲樂眾難之間，以讚經善，亦願即念便覩諸佛，纔聞玅法，頓悟無生。若有四眾，於斯讚語，或毀而慢罵，或譽而稱揚，或見而頂禮，或聞而喜信；是諸人等，隨捨壽日，盡生淨邦，俱成正覺。然後我與六道怨親，蠕動含識，咸願得如釋迦調御寶王世雄，華聚至人文殊大士，一方恆沙一切諸佛，聲容相肩，德望相齒；追隨談論，嬉遊周旋。高蹈大方之外，安住真淨之域。冥于至樂，渾于至神。廓如也，空如也，了無得焉，皆在乎一讚之功耳。惟佛至尊及諸大士、天龍鬼神，願長衛我，滿此裏素。」其讚辭曰：</p>
<p style="margin-left:0em;text-indent:0em;" class="lg-abnormal"><div class='lg-row'>大道之源　孰麄孰精</div>
<div class='lg-row'>何像不佛　何語不經　至謀無功　至聖無靈　沒焉益高　隆焉益乎　昏昏愈昭　紛紛愈凝</div>
<div class='lg-row'>機事千狀　變化萬形　焦鵬菌椿　一乎乾城　胡為匪質　胡為匪名　請其端倪　本絕指稱　嗟茲坦途　翳乎羣生</div>
<div class='lg-row'>有念即妄　翻然失明　一豪既差　六影弗停　重苦微樂　更興亙騰　茫茫長驅　蕭蕭修征</div>
<div class='lg-row'>咎自<span class='corr'>己</span>作　徒傷爾情　飛沉亂想　顛倒縱橫　分受甘苦　動逾億齡　歐之弗迴　呼之弗應</div>
<div class='lg-row'>孰能拯茲　使脫罪扃　曰有大雄　覺體久成　念此赤子　示生王庭　真金其容　迅雷其聲</div>
<div class='lg-row'>五易時會　幾句勉旃　始諧宣演　方等靈編　偉哉至談　汪汪洋洋　碧蓋黃輿　神光飛揚　荅名寂默　示救寶王</div>
<div class='lg-row'>雷音辱蔽　啟教反常　華聚至悲　濟厄益良　波旬導物　酸楚如傷　婆藪巧誘　使至道場</div>
<div class='lg-row'>世主神術　能度所將　修羅大心　能起朽僵　玅德雄辭　如決巨防　鶖子善詰　如插鋸鋩</div>
<div class='lg-row'>慶喜能領　如內大江　天王禦惡　如制黠羗　良哉至聖　欲物之昌　意使盡詣　無得之堂</div>
<div class='lg-row'>罪之至大　阿鼻業鄉　石劫可盡　火然未央　幽幽非人　辛苦悲涼　滴水粒粟　億年絕嘗　飛走陸處　水泳空翔</div>
<div class='lg-row'>喜相殘噬　乖離驚惶　無酒巨質　幾盈八方　好弄兇器　動為不祥　人倫貴賤　紛紛莫詳</div>
<div class='lg-row'>榮辱離會　長如囚韁　無色梵宮　地居諸皇　久樂或終　嬰苦尤長　三乘沉滯　神空形亡</div>
<div class='lg-row'>誰濟血氣　斯病膏<span class='corr'>肓</span>　大士昔盟　永為橋航　愛見之悲　未為至康　壯哉覺天　能救羣荒</div>
<div class='lg-row'>一宣至言　眾皆脫殃　忭躍舞蹈　歡聲四張　是經甚深　其功匪量　浩浩蕩蕩　煒煒煌煌　弗智弗愚　無中無傍</div>
<div class='lg-row'>大暗之炬　至饑之糧　貧商之寶　元吉之邦　甚渴之飲　劇裸之裳　又如神藥　起死復強</div>
<div class='lg-row'>若如意珠　雨珍穰穰　又如萬億　玅高之岡　四寶耀爍　映乎滄浪　又如萬億　勃澥湯湯</div>
<div class='lg-row'>神物鱗甲　悉能歸藏　又如大地　潔穢皆當　萬物蒙載　斯德至龐　又如億兆　日華月光</div>
<div class='lg-row'>萬物蒙照　萌長敷芳　又如虛空　絕相勿疆　毀之匪惡　美之豈臧　囦哉遼哉　至神玄章　可使庶類　盡消猖狂</div>
<div class='lg-row'>蕩乎空花　復乎渾茫　登湼槃山　據解脫牀　我述此讚　效顰益彰　如以爝火　助彼太陽</div>
<div class='lg-row'>又如有人　數踰澗京　人各億舌　長劫呼鳴　作為法言　揄揚大乘　欲盡一毫　猶不能勝</div>
<div class='lg-row'>況復以斯　鄙薄菲輕　擬讚落詮　是義不應　如握尺度　欲料太清　又似微蚋　欲比神鵬</div>
<div class='lg-row'>殊弗量力　止益物憎　念此慚汗　厚顏敢矜　庶幾燭我　刳心之誠　我願與彼　法界情塵　悔始弗了　以故湮淪</div>
<div class='lg-row'>質狀影象　烟霧風雲　於中妄想　謗正法輪　致乎億劫　備茹酸辛　猶挾餘愆　疾應千身</div>
<div class='lg-row'>顛倒識解　讟亂正真　願以讚功　滌此誹因　我與勞生　心鏡絕昏　有若秋蟾　清光無垠</div>
<div class='lg-row'>彼沙界中　諸謗法人　尚由斯殃　囚無間門　以我此善　拔諸幽魂　使洗重垢　復乎真源</div>
<div class='lg-row'>六道諸難　萬彚醜緣　曠劫未止　如注急泉　迅射奔激　驚鳴潺湲　何日長歸　清明性天　以我此善　蕩斯巨愆</div>
<div class='lg-row'>空九界域　永旋于元　願我此身　脫大宿冤　滅至不臧　違盟禁篇　藉茲稱揚　頓皆豁然</div>
<div class='lg-row'>濟物絕畔　洞法至囦　二嚴咸具　萬行悉圓　動有所思　如志大全　重業弗縈　惡疾弗纏</div>
<div class='lg-row'>百齡有則　五清長旋　同彼蠕飛　嬉遊妙蓮　事無對光　諸苦永蠲　稽首三寶　威神匪邊</div>
<div class='lg-row'>衛我與彼　遂斯微言　高窮可墜　崇嶽可遷　顧此厥素　殊無易平</div>
</p><p style="margin-left:10em">炎宋歲次庚<span class='corr'>戌</span>仲秋望日，沙門元通謹題</p>
</div>
<div class='div-other'><a id='mulu1483' />
<p class='h4'>般若敬遵禪師自述真贊</p><p style="margin-left:0em;text-indent:0em;" class="lg-abnormal"><div class='lg-row'>真兮寥廓　郢人圖艧　嶽聳雲空　澄潭月躍</div>
</p></div></div></div></div>
<div class='div-w'>
<ul class="">
<li><p style="margin-left:2em">甯波府觀堂寶瓔和尚洋拾二元</p>
</li>

<li><p style="margin-left:2em">杭州府七寶寺一願和尚洋拾元</p>
</li>

<li><p style="margin-left:2em">悟性和尚　德昌和尚　普映法師　能標和尚　成培和尚　功勤法師　成妙法師　今棠法師　已上各助洋三元</p>
</li>

<li><p style="margin-left:2em">靈智法師　宣明法師　寶林法師　志海法師　性智法師　源宗法師　王信願居士　梅性悟居士　方英慧居士　翁松筠居士　孫曉容居士　朱啟恆居士　景星居士　已上各助洋一元</p>
</li>
</ul><p style="margin-left:0em;text-indent:2em">光緒二十年荷月佛隴勤息敏曦謹募</p>

<p class='juan'>天台山方外卷第二十五終</p></div>
</div><!-- end of div[@id='body'] -->
</body></html>