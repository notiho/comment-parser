<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='w'><a id='mulu1325' />
<p class='juan'>天台山方外志卷第十八</p><p class="head1">文章考</p>

<div class='div-other'><a id='mulu1326' />
<div class='div-other'><a id='mulu1327' />
<p class='h3'>陳少主皇太子：請智者大師菩薩戒疏</p><p style="margin-left:0em;text-indent:2em">淵和南。仰惟化道無方，隨機濟物；衛護國<span class='corr'>土</span>，<span class='corr'>汲</span>引天人；昭燭光輝，託迹朋友。比丘夢入，符契之像久彰；和上來儀，高座之德斯燭。是以翹心七淨，渴仰四依；庶三皈之誠可宏，五戒之法永固。竊尋內外兩教，大小二乘，重道尊師，由來尚矣。伏希俯從所請，世世結緣；遂其本願，日日增長。今月十五日於崇正殿設千僧法會，奉請菩薩戒師，謹遣主書劉璿畧申誠款，殊未宣悉。弟子淵和南，正月十三日。</p>
</div>
<div class='div-other'><a id='mulu1328' />
<p class='h3'>永陽王解講疏</p><p style="margin-left:0em;text-indent:2em">菩薩戒弟子陳靜智稽首和南。十方常住三寶，幽顯冥空，現前凡聖。伏惟法王法力，憫三界之顓愚；無漏無為，開一乘之奧典。深宗絕稱，仰蓮花以立名；實智難思，借寶珠而喻理。殷勤弘接，始則大事因緣；指掌言提，終令小乘解悟。接須彌，擲世界，未足為難；開秘密，導蒼生，斯為勿易。天台顗闍黎大師，遊浪法門，貫通禪苑；有為之結已離，無生之忍現前。仰屈來儀，闡揚極教，高軒層殿，廣闢齊宮；聖眾雲集，僊郡霧委。俱奉傳燈之曜，共挹懸河之流；法侶欣慶，神祇踊躍。弟子飄蕩業風，沉淪愛水。雖餐法喜，弗<span class='corr'>祛</span>蒙蔽之心；徒仰禪悅，終懷散動之慮。但日輪馳鶩，曦和之轡不留；月鏡迴軒，姮娥之影難駐。適啓金函，便收寶軸。法輪輟軫，鷲嶺之說何期？清梵停音，魚山之唱方息。有離有會，歎自奚言？愛法敬法，潺湲無已。謹於今月十三日，解講功德，仰設法會，并度人出家。又觀音菩薩，法身大士，拯危拔難，利益人天。奉造靈儀，即日鎔鑄。用斯福善，上資清廟聖靈。又奉為即日至尊，願御膳勝常，安德宮太后菩薩寢興納豫，皇太子起居萬福，諸王諸主咸保嘉慶。末及弟子自身，并息諶等，內外眷屬，一切因緣，壽命長遠，身心快樂。唯願顯揚三寶，通達五乘。戒與秋月俱明，禪與春池共潔。生生世世與闍黎及講眾黑白，見聞覺知，恆結善友。恆將濟度，還同智積。奉智勝如來，便以藥王覲雷音種覺，或見生安樂世界，或處兜率天宮。俱蕩三乘行，俱向一乘道。恆沙菩薩為伴侶，恆沙國土為佛事。得法自在，得心自在。同修七覺分，同趣三菩提。虛空有盡，此願無窮。仰希幽顯證明法界，怨親同入願海。迴向薩雲，若為無所得故。</p>
</div>
<div class='div-other'><a id='mulu1329' />
<p class='h3'>沈儀同：請智者大師開《法華》經題疏</p><p style="margin-left:0em;text-indent:2em">儀同公菩薩戒弟子吳興沈君理和南。竊聞大乘者，大士之所乘也。高廣普運，直至道場。復作四依，周旋六道。仰惟德厚，深會經文，於五誓之初，請開《法華》題，一夏內仍就剖釋，道俗咸瞻，延佇嘉唱，慈悲利益，不違本誓耳。謹和南。</p>
</div>
<div class='div-other'><a id='mulu1330' />
<p class='h3'>隋晉王：請智者大師授菩薩戒疏</p><p style="margin-left:0em;text-indent:2em">使持節．上柱國．太尉公．揚州總管諸軍事．揚州<span class='corr'>刺</span>史．晉王．弟子楊廣稽首。十方三世諸佛，本師釋迦如來，當降此土補處彌勒，一切尊經，無量法寶，初心已上，金剛已降，諸尊大權摩訶薩埵，辟支、緣覺獨脫明悟，二十七賢聖他心道眼，乃至三有最頂，十八梵王，六欲天子，帝釋天主，四天大王，天僊龍神，飛騰隱顯，任持世界，作大利益，守塔衛法，防身護命，護淨戒無量善神。咸願一念之頃，承佛神力，俱會道場，證明弟子誓願，攝受弟子功德。竊以識暗萌興，即如來性；無明俯墜，本有未彰。理數斯歸，物極則反。欲願當果，必積於因。是調御世雄，備厯生死。草木為籌，不可勝計。恆沙集起，固難思議。深染塵勞，方能厭離。法王啟運，本化菩薩。譬如日出，先照高山。隨逗根宜，權為方便。如彼眾流，咸宗大海。弟子基承積善，生在皇家。庭訓早趨，胎教夙漸。福理攸鍾，妙機須悟。恥崎嶇於小逕，希優遊於大途；咲止息於化城，誓舟航於彼岸。但開士萬行，戒善為先；菩薩十受，專持最上。諭造宮室，必因基址；徒架虛空，終不成立。弗揆庸懜，抑又聞之？孔老釋門，咸資鎔鑄。不有軌儀，孰將安仰？誠復釋迦能仁本為和尚，文殊師利冥作闍黎。而必<span class='corr'>藉</span>人師，顯傳聖授；自近之遠，感而遂通。薩陁波崘，罄髓於無竭；善財童子，忘身於法界。經有明文，敢為臆說？深信佛語，聿遵明導。天台智顗禪師，佛法龍象。童真出家，戒珠因淨。年將耳順，定水淵澄。因靜發慧，安無礙辯。先物後<span class='corr'>己</span>，謙挹盛風。名稱普聞，眾所知識。弟子所以虔誠遙注，命擑遠延。每畏緣差，值諸留難。亦既至止，心路豁然。及披雲霧，即銷煩惱。謹以今開皇十一年十一月二十三日，總管金城，設千僧蔬飯，敬屈禪師授菩薩戒。戒名「為孝」，亦名「制止」。方便智度，歸親奉極。以此勝福，奉資至尊皇后，作大莊嚴。同如來慈，普諸佛愛。等視四生，猶如一子。弟子即日種羅睺業，生生世世還生佛家。如日月燈明之八王子，如大通智勝十六沙彌。眷屬因緣，法成等侶。俱出有流，到無為地。平均六度，恬和四等。眾生無盡，度脫不窮。結僧那於始心，終大悲於赴難。博遠如法界，究竟若虛空。具足成就，皆滿願海。楊廣和南。</p>
</div>
<div class='div-other'><a id='mulu1331' />
<p class='h3'>智者大師：石城莊嚴彌勒像發願疏</p><p style="margin-left:0em;text-indent:2em">稽首和南三世諸佛。伏惟法身無像，隨機顯現；淨土不毀，人眾見燒。滬瀆浮來，靈塔地涌；剡山天樂，通夢陸咸。三處尊儀，表代三世；慈善根力，利益斯土。但年深歲曩，聖迹淩遲；諸佛影象若淪，眾生善根無寄。諱㝛世有幸，忝預法門。德行輕微，功業無寄。謬為道俗所知，顧影羞躬，無以自處。上慚三寶，無興顯之能；下愧羣生，少提拔之力。刻骨刻肌，將何所補？幸值明時，棟梁佛日。願<span class='corr'>藉</span>皇風，又承眾力；將勸有緣，修治三處。先為興顯三世佛法，次為擁護大隋國土，下為法界一切眾生。若塔像莊嚴，則紹隆不絕，用答佛恩。若處處光新，國界自然殊特妙好，則報至尊水土之澤。若見聞者發菩提心，則利益一切，種出世業。但久域此心，緣障未果。此際赴期西出，氣疾增動。毒器壞瓶固非保惜。先以身命奉給三寶，謹聽威神。若形命停留，能生物善，不污佛法者，伏聽使乞早除差，行願速圓。若命雖未盡，方多魔障，損物善根，汙亂佛法者，豈須停世？願早灰滅。滅後以諸誓願付囑後人，使經紀修立。乞三寶加建，速得圓滿。前於佛隴金光明道場已發此願，今重於石像再述愚誠。伏願聖凡重垂攝受，謹疏。開皇十七年十一月二十一日。</p>
</div>
<div class='div-other'><a id='mulu1332' />
<p class='h3'>晉王：遣使入天台建功德發願疏</p><p style="margin-left:0em;text-indent:2em">菩薩戒弟子總持和南。十方三世諸佛，一切尊法，三乘聖眾，上界天僊龍神。他心道眼，護持應現。畟塞虛空，無量幽顯。切聞諸佛菩薩不捨本誓，為天人師，拔濟含識；次令和尚闍黎代作宗範，引接後來，與佛無異。資敬之重，具在經律，不有明導，豈濟苦海？匪報厚德，豈收福田？遺行可追，謹依佛語。菩薩戒先師天台智者，來踰剡嶺，遷化石城。初聞訊至，哀情摧<span class='corr'>衄</span>。敬惟勝行，逾滿熙連。佛許臨終，自說所得。今開侍者所書，巨有異相。稱吾位居五品弟子，事在法華，十住信心，文具瓔珞。於是空聲異響，徧滿山房，索披大衣，云觀音來至，驗知入決定聚，面覩彌陁，靜攝遷神，安坐身證，久移晦朔，容相儼然。斯蓋無量刦來檀慧具足，深護佛法，發起羣生。非無顯晦出沒，其孰能於此歟？有始有終者，其惟聖人乎！設以辯才千萬偈讚師福慧，終不能盡。夏初遣信到山，期法歲竟迎接，僧臘既滿，尚疑谿谷，毒厲意取，氣交霜雪，杯度鏡水。及屆剡下，便承臥疴，豈言信次？騰神淨域，遂不獲重音容，再諮法味。《維摩義疏》蘊而莫宣，良由㝛障根深，致違心契。已悔於前，須補於後。近於此州禪眾舊居，雖仰為設會，并就天台指畫之地，則造寺塔。而於彼山頭陀之處，未獲熏修。今夤覽別書，囑寄佛法不思議事，感歎銘衿無已之誠。今遣<span class='corr'>往</span>於佛隴峯頂，集眾結齋。願承三寶之力，速達西方。智者證知淨土記莂，生生世世長為大師弟子。未得佛前早相度脫，不棄緣感，弘到菩提。并乞眾力為弟子懺悔，自從無明住地以來，至於今日，恆沙惑障，煩惱迷昏；五蓋十纏，輪迴界內。八萬四千塵勞增長，願憑積慶及茲功德，眾罪霜露，慧日消除。眾善普會，法雨洋溢。神通道力照藹皇家，寶祚靈長覃被億兆。開皇十八年正月二十九日。</p>
</div>
<div class='div-other'><a id='mulu1333' />
<p class='h3'>皇太子：敬靈龕疏</p><p style="margin-left:0em;text-indent:2em">維隋仁壽元年，歲次辛酉十二月十七日景夤，菩薩戒弟子皇太子總持和南，敬告天台山寺先師智者全身舍利靈龕之座。粵竊聞「民生在三，事之如一」，皆資聖範，能遂賢功。顏囘不值宣尼，豈鄰殆庶？尹喜不逢老氏，安致長齡？况乎乘般若之舟，望菩提之岸，弗有明導，豈至寶所？復因信俱次法城，所謂自利利他，人我兼利；師及弟子，智斷具足。抑又聞曰，疏傅告老，太子贈以黃金；桓師退辭，家庭陳於喪服。斯並有為方內，少用報恩。豈臻無際空表，盡酬師力？弟子㝛植德本，早承道教；身戒心慧，蒙瑩明珠；旱穗寒茭，盡沾甘露。雖復時流歲永，生滅不追；行住坐臥，伏膺如在。爰以景昧，謬齒元良；守器非才，昇離多懼。復奉明詔，曩經作伯；暫輟監<span class='corr'>撫</span>，還省宸方。瞻望天台，有如地踊。僧使續來，龕瑞重曡；多寶妙塔，如意分身；玉毫金光，分宵破暗；應念彈指，自室穴聲。有一於此，已稱靈顯；四者難并，豈非希有？自曇光坐滅之後，道猷身證已來，興公飛錫所不能稱，靈運山居未有斯事。盛矣哉！是我大師證道之基趾也。至矣哉！是我良田之報歲也。詩云：「無言不酬，無德不報。」經稱：「知恩報恩，諸佛皆爾。」近歲雖遵誡約，修搆祗桓；多慚布金，止因山宇。庶同心淨域，勝土莊嚴。幸僧眾無虧，熏修不缺；冥力深扶，人功多愧。今遣員外散騎侍郎兼通事舍人張乾威，送僧使灌頂等還山。於寺設會，稽首接足。十方三世，一切三寶，無量幽顯，現前大眾。以此功德，仰資先師智者，早證正覺。具如臨終證現，以生安養；頃來留瑞，久現彌陀。踵武觀音，連衡大勢。囘眸東視，不捨娑婆。轉睇南閻，彌憐震旦。滄溟巨海，尚不讓於涓流；嵩華峻極，安苟排於微壒？敢陳薄供，願垂攝受。當使無邊法身盡承甘露，無量化影咸進醍醐。涅槃餐之不可窮，般若味之不可竭。盡我念力，遵我師道。消我煩惱，滿我誓願。現在未來長慧提拔，家國眷屬俱入大乘。密往潛來恆垂影響，塵勞障累消除隱塞。究竟等虛空，圓滿如法界。斯則大師勝力，諸佛荷擔。弟子含慈，出如來藏。無離文字，以求解脫。文字之性，即解脫也。不着世間如蓮華，常善入於空寂行。達諸法相無罣礙，稽首如空不可依。</p>
</div>
<div class='div-other'><a id='mulu1334' />
<p class='h3'>皇太子：於天台設齋願疏</p><p style="margin-left:0em;text-indent:2em">菩薩戒弟子皇太子總持和南。十方三世法佛、報佛、應佛，法身、應身、化身。諸佛所師，所謂法也。以法常故，諸佛亦常。佛常、法常、比丘僧<span class='corr'>常</span>。世間皆空而實不空，諸佛妙有而實不有。不有而有，不空而空；至寂恬然，始名至樂。凡情獘報皆生極苦，迷之者則生盲晧首，得之者則罔像玄珠。弟子幸憑勝緣，微因㝛種，方便智度，生在佛家。至尊皇后慈仁胎教，有八王子日月燈明之恩，十六沙彌大通智勝之朂。加以昔蒞淮海，欽尚釋門。先師天台智者顗禪師，膺請江都授菩薩戒，由是開悟，歸憑有在。而夢楹託諷，梁木先頹。合掌安禪，端坐示滅。於今數載，儼然若思。適現儀形，續放光燄。彈指之聲，震於龕室。僧使報述，遐邇聳踊。皆由佛法僧力，感應相關。汲引含靈，故現斯瑞。肅奉明詔，暫輟監國；巡慰淮揚，銜籲毗黎；思報佛恩，少酬師道。以今大隋仁壽元年，歲次辛酉十二月十七日，謹遣員外散騎侍郎通事舍人張乾威，到天台山寺敬設蔬飯，雖調八水，多慚百味。庶同純陀之末供，有如淨名之遙請。色香細輭，徧滿十方。歡喜甘餐，甯唯百億？天僊龍神，並希雲布。任持世界，盡望星羅。以智者之分身，納師資之攝受。經稱「信為能入，智為能度」，願消甘露，咸濟苦海。應變穢土，通同淨國。天覆地載，長轉金輪。七廟六宗，永安玉座。本支百世，紹隆萬紀。男女緇素，皆染大乘。水陸空行，咸知佛性。須彌入於芥子，未足成難；食頃猶如巨刦，曷以為怪？井蛙不識江海，蚊睷安知鵬翼？以我今懺并乞氷消；以我今誠皆入願海。發菩提心徧在諸物。菩提心者即是佛心。下度眾生，上求佛果。不可以身得，不可以心得；以無所得即菩提心，無所得即是得無所得。稽首歸命十方三寶。</p>
</div>
<div class='div-other'><a id='mulu1335' />
<p class='h3'>荊州道俗請智者大師講《法華經》疏</p><p style="margin-left:0em;text-indent:2em"><span class='corr'>導</span>因寺東巖菩薩戒弟子陳子秀等稽首和南。竊以法門不二，理絕言忘。應病隨機，假名相說。雖復常居寂滅，而廣示威儀；不起道場，躬昇自在。義談廣狹，迹現淺深。普是有識津梁，含生舟渚。論其汲引，莫不方便為先；語其提携，無非譬喻為本。宅<span class='corr'>中</span>童孺，教三車而競出；傭賃窮子，知糞穢之可除。仰惟禪師，居不測之位，懷普洽之心；道貫三通，智階百法。輒欲奉屈，宣揚《法華》一部。展禽、邵伯，術小功微，尚復布政棠陰，宣風柳下；况復親承三點，高修六度，必願俯就傾誠，留心鑽仰。漢皇白水，由昌大風；桑井可嘉，無容默已。庶令貴賤上下咸識一乘，大葉小枝等蒙慈潤。幸使高源鑿井，速見洪泉；醉悟昏迷，還知昔寶。輒述眾情，罔知陳具。謹請。開皇十三載八月十日。</p>
</div>
<div class='div-other'><a id='mulu1336' />
<p class='h3'>蔣山棲霞寺請疏</p><p style="margin-left:0em;text-indent:2em">棲霞寺眾保恭等和南。竊以瞻慕明德，灰管屢遷。展覲以來，炎涼甫隔。伏飡至法，用稟教門。定水澹而無涯，詢峯高而不極。至如止觀、方等之義，龍樹、馬鳴之文，莫不殫其理窟，究其冲妙。恭雖不敏，少遊講席；窺翫南北經論三十餘年，求其奧旨不悟。觀諸法海，寄在餘生。所冀傾蠡，猶欣飽腹。然道安之遇澄上人便稱北面，惠永之逢遠上首即創東林。是知得奉勝人，須安勝地者也。恭雖疏薄，竊欽往彥。但所居棲霞寺，乃宋代明徵君宅，僧紹之所建立也。鐫山現像，疏巖敞殿。似若飛來，無慚踊出。若其林泉爽麗，房宇縈紆；桂嶺春芳，雲窗晝歇。自昔高行，是用遊<span class='corr'>憩</span>。故寺眾齊誠，請延威德。惟願傍觀曩哲，爰降彼居。依經受用，必乘納處。所有田園基業，具在別條。謹共開府士柳顧言，證成斯誓，庶金剛之域與鷲嶺而長存，法寶斯傳等雞山而不滅。謹疏。開皇十五年八月六日保恭等疏。</p>
</div>
<div class='div-other'><a id='mulu1337' />
<p class='h3'>吉藏法師：請智者大師講《法華經》疏</p><p style="margin-left:0em;text-indent:2em">吳州會稽縣嘉祥寺吉藏稽首和南。伏聞山號崔嵬，道安<span class='corr'>登</span>而說法；峯名匡岫，慧遠棲以安禪。未若茲嶺宏麗，接漢連霞；濬壑飛流，冲天灌日。赤城丹水，僊宅隩區；佛隴香爐，聖果福地。復經<span class='corr'>擅</span>美，孫賦稱奇。智者棲憑二十餘載，禪慧門徒化流遐邇。昔同壽英彥纔解通經，法淨俊神正傳禪業。若非道參窮學、德侔補處，豈能經論洞明、定慧兼照？至如周旦沒後，孔丘命世；馬鳴化終，龍樹繼後。如內外不墜，信在人弘；光顯大乘，開發秘教。千年之興，五百實復，在於今日。南嶽叡聖，天台名哲；昔三<span class='corr'>知</span>住持，今二尊紹係，豈止灑甘露於震旦？亦當振法鼓於天竺。生如妙悟，魏晉已來，典籍風謠，實無連類。釋迦教主，童英發疑；盧舍法王，善財訪道，敢緣前迹，諦想崇誠。謹共禪眾一百餘僧，奉請智者大師演暢《法華》一部。此典眾星之喉襟，諸經之關鍵。伏願開佛知見，耀此重昏。示真實道，朗茲玄夜。庶以三千國土來稟未聞，百劫後生奉遵大義。築場戒節，扸木將臨。搖落山莊，玄黃均野。桂巖玉蘂，菊岸花<span class='corr'>榮</span>，彌切聲聞之心，頗傷緣覺之抱。吉藏仰謝前達，俯愧詢求。競懼惟深，但增戰悚。謹請。開皇十七年八月二十一日。</p>
</div>
<div class='div-other'><a id='mulu1338' />
<p class='h3'>宋元通法師：續經發願疏</p><p style="margin-left:0em;text-indent:2em">昔陳隋二國師智者大菩薩，嘗親書《方等經》，唯一卷存耳。四明沙門元通謹習真蹟，續書三卷以全之。又慮真蹟歲久紙潰，仍書第四卷，預備其闕。復集智者所說《方等》、《行法》共成一卷。新故計六卷，永鎮於天台之大慈焉。功已，敬法智者湖南道林寺造塔願辭，聊伸大誓云：</p>
<p style="margin-left:0em;text-indent:2em">沙門元通稽首和南十方三寶。伏惟先象弗朕，至言匪標；冥真絕思，濟物安寄？稽首寂境靡得，極照忘知。萬化任紛，一如彌湛。稽首落詮大道，詣旨玄章；肉骨神丹，昧岐真月。稽首拯危殞質，酬素混流；悠運弗謀，觸情被澤。竊惟魄昏夢作，冥冥弗覩於朝陽；目眚花紛，眩眩不逢於神藥。長歎四生之出沒，修夜未明；痛思萬有之浮沉，太虛數翳。欲證無身無土，須崇臣誓良由。故選香煤，細和頂血；繼智者之真蹟，全方等之靈編。集此殊功，冀嚴勝報。元通伏願，餘生若棄，惡趣永辭。歸神明於寶坊，謝惑累於塵界。屈躬大覺，問道至人。盡真域以咸游，是法王而普供。耳厯玄旨，心旋本源；　相不存，萬境俱照；四重願海，常自沐神；十種度門，常當蹈足。高位階於極證，大慧等於徧知。舒恆沙之音聲，宣塵點之經卷。為調御者，作天人師。然後却入諸剎，普應羣倫；化九界之眾生，洗三種之大障。遊無間獄，代以長然；生邪見家，誘之速離。隨蠕飛之需，欲令應念以俱圓；咸銷幻化之邦，永盡空花之界。元通又念，終以餘緣，尚流諸趣；或因大罪，忽墜苦城。從教長碎百骸，亦願即逢諸佛。塵塵處處，每與追隨；劫劫身身，常為給侍。聞正法而大悟，蕩細惑以還源。仰惟至聖以冥資，使眾願言而成足。脫二輪之逆運，樹一志而弗移。會躋寂默之都，要居眾伏之頂。謹願。</p>
</div></div></div>
<div class='div-w'>
<ul class="">
<li><p style="margin-left:2em">蕭山縣虔心庵比丘尼得船助洋二十四元</p>
</li>

<li><p style="margin-left:2em">清淨庵清信女善明助洋五元</p>
</li>

<li><p style="margin-left:2em">清淨庵清信女裕正助洋五元</p>
</li>

<li><p style="margin-left:2em">清修庵清信女正空助洋四元</p>
</li>

<li><p style="margin-left:2em">陳門徐太太助英洋二十四元</p>
</li>

<li><p style="margin-left:2em">陳門陶太太助英洋二十四元</p>
</li>

<li><p style="margin-left:2em">陳門韓太太助英洋二十四元</p>
</li>

<li><p style="margin-left:2em">陳門康太太助英洋二十四元</p>
</li>

<li><p style="margin-left:2em">孔門陳太太助英洋二十四元</p>
</li>

<li><p style="margin-left:2em">曹門湯太太福明助英洋六元</p>
</li>
</ul><p style="margin-left:0em;text-indent:2em">光緒二十年芳春佛隴沙門敏曦謹募</p>
</div>
<p class='juan'>天台山方外志卷第十八終</p>
</div><!-- end of div[@id='body'] -->
</body></html>