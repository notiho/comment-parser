<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='w'><a id='mulu1434' />
<p class='juan'>天台山方外志卷第二十四</p><p class="head1">文章考</p>

<div class='div-other'><a id='mulu1435' />
<div class='div-other'><a id='mulu1436' />
<p class='h3'>元</p>
<div class='div-other'><a id='mulu1437' />
<p class='h4'>無見覩和尚塔銘</p><p style="margin-left:0em;text-indent:2em">至元大德間，無見覩禪師以方山寶公之道唱東南，於是天下英儁之儔、高潔之侶、雄豪魁傑之倫，聞其風而神馳，覯其跡而心服；莫不襆肩屩足，忍饑渴、冒寒暑，形駢影屬，以趨座下。禪師則煦之喻之，又從而呵怒之；憑之陵之，又從而撫矜之。飛而上，吾矰繳之；走而下，吾網罟之。吾惟其得而已，於弋椓之勤奚恤？金之<span class='corr'>鍛</span>也器成，木之斵也材就。宜其棄榮華而甘澹泊，黜聰明而返醕樸。靡然而就弟子之列，莫之牴牾也。</p>
<p style="margin-left:0em;text-indent:2em">禪師諱先覩，字無見，姓葉氏，世為天台僊居顯族。以宋之咸湻乙丑五月六日生，皇之元統甲<span class='corr'>戌</span>五月二日卒。壽七十，臘五十。即以卒之九日，闍維而瘞其舍利，羅於寺之西偏五十步。嗚呼！禪師其果亡乎？其有不可亡者乎？禪師資性秀穎，幼絕腥醲。嗜讀書，過目成誦，父母素期以儒業起家。會沙門東洲善公者，過而識之曰：「此法器，宜母滯鄉里。」率敬信，善許諾。逮冠，從古田垕和尚，薙染於郡之天甯。既具戒，俾歸侍司，尤旦夕以此道加。榮進禪師即事，徧叅見藏室[王*爾]公於天封、方山寶公於瑞巖西庵。而往來二公間，雖有所契，未臻其極。遂築室華頂，精苦自勵。一日，作務次，渙然發省。平生凝滯，當下冰釋。乃走西庵，呈所解，山以偈印之。辭還峯頂，山不能留也。</p>
<p style="margin-left:0em;text-indent:2em">且華頂之勝，自智者顗大寂，韶高庵悟諸鉅公，以徽名懿德貰泉石；而天子之尊，王公將相之貴，必詔問法要，躬禮慈容。日馳軺騁馹，致香幣，使者冠蓋旁午。然其地高寒幽僻，人莫能久處。惟禪師一坐四十年，足未嘗輒閱戶限。其拈提開示勘辯之辭，頌偈簡牘之筆，誠般若之餘膏，涅槃之賸馥也。</p>
<p style="margin-left:0em;text-indent:2em">方近謄遠播，雖販夫竈婦之愚，入之耳而出之口，猶將薰其風裁，餐其義味；況虛靈之器、警拔之機，神領意會其妙於文身句身之表乎！故錄而集之，以貽永久，茲不復一二贅舉。其妙明真覺之號，寂光之塔，蓋上所賜也。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>華頂之峯　嶄絕空碧　下闞滄溟　澒洞潮汐　如楞伽於海中　佛狥機而遊入</div>
<div class='lg-row'>誕闡教乘　曰心曰識　識乃心之資　心乃識之質　三界宛爾而存　萬法樅然而立</div>
<div class='lg-row'>心於三界其本　識於萬法其跡　苟本泯而跡亡　肆識空而心寂　達磨西來　弗作而述</div>
<div class='lg-row'>子孫詵詵　虎丘孔碩　茲無見之是承　透金圈而吞栗棘　楞伽之旨　于焉以塞　達磨之傳　于焉以得</div>
<div class='lg-row'>斯華頂於世間　獨崢嶸而高出</div>
</p><p style="margin-left:10em">天台山景德國清禪寺住持佛真文懿大師曇噩撰文</p>
</div></div>
<div class='div-other'><a id='mulu1438' />
<p class='h3'>明</p>
<div class='div-other'><a id='mulu1439' />
<p class='h4'>妙峯覺法師塔銘</p><p style="margin-left:0em;text-indent:2em">余之信台宗也，妙峯師實啟之。時盛夏掩關拙園，從淨侶課西資之業。師扁舟見訪，深談一心三觀之旨，灑然契合，不自知其膝之前矣。</p>
<p style="margin-left:0em;text-indent:2em">師梵相奇古，身不踰中人；而言論風采，如大火輪，不可嬰觸。於時，江南有二法師，師與東禪月亭得師。師出東禪之門，東禪不專賢首，而師獨精天台，遂有同異。然其妙辯縱橫，凌厲千眾，俱東南無畏光明幢也。相繼即世，傷哉！師之高足弟子曰傳燈、傳如，俱與余善；以師不朽之事相屬，余安敢辭？</p>
<p style="margin-left:0em;text-indent:2em">師諱真覺，別號妙峯，蘇之崑山人。俗姓王，父君錫，母鄒。鄒夢天衣覆體，遂娠。娠時，父夢道者寄鉢；久之，復夢取鉢，而師始生，實嘉靖丁酉十一月十七日也。師少不樂俗，已畜妻矣。偶隨方僧遊杭州，遂投鍋子山僧某，薙髮受沙彌戒，時年二十一。居月餘，往蘇州依竹堂寺虛白禪師，受具戒。是年，掩關讀《楞嚴》於崇明壽安寺。比再至竹堂，與白論議，其鋒已不可當矣！白知非常器，指往吳興，謁月亭法師聽講。時演《法華》且半，而師至，苦為聽眾所抑。雲庵道元師時首眾，憐之，為言亭，錄置下坐。師以故終身師事元。</p>
<p style="margin-left:0em;text-indent:2em">罷講之明歲，即演《法華》於杭之鍋子山。其冬赴天台請。至會稽，得喉疾。夢緋衣神人持大刀而前，告曰：「師緣未至，宜速返。」從之。明年台僧復堅請，師以前夢，不欲行。復夢前神人告曰：「師緣至矣，我當護師行。」時嘉靖甲子歲也。台之道俗，初習邪教。師奮妙辯，一掃空之。皆知念佛，求生西方。其臨終往生有明驗者甚眾。自甲子至己丑二十六年，歲無虛席，遠近嚮風，學者尊之曰「妙峯法師」。所講《楞嚴》若干座、《法華》若干座、《妙宗鈔》若干座，惟《法華玄》一座而已。所得檀施，俱鏤經板行世。尚有未遂之志，不免付之一歎。臨終作剎那三省，知師正念如城，不可動亂也。師辭世以<span class='corr'>己</span>丑夏五月初九日，享年五十有三，僧臘三十二。</p>
<p style="margin-left:0em;text-indent:2em">師宗天台之教，化緣又在天台，其全身舍利，舍天台何從哉？弟子傳燈，塔師於高明寺之傍。真實居士馮夢禎題曰「嗣天台教明妙峯覺法師之塔」，而繫之銘：</p>
<p style="margin-left:0em;text-indent:0em;" class="lg-abnormal"><div class='lg-row'>嗚呼　師嗣天台　宜葬天台</div>
<div class='lg-row'>以塔為舌　其聲如雷　師與天台　是一是二　惟明眼人　離是非是</div>
</p><p style="margin-left:10em">翰林院編修．文林郎．秀水馮夢禎撰</p>
<p style="margin-left:10em">萬厯辛卯佛成道日，弟子傳衣立石</p>
</div>
<div class='div-other'><a id='mulu1440' />
<p class='h4'>易庵通法師塔銘</p><p style="margin-left:0em;text-indent:2em">法師示寂於天台國清寺。其弟子性省等，即寺之東隅，建塔以瘞師骨。持仇文學雲鳳所為狀，乞銘於予。予衰倦不能文，然予壯時，與季弟光宅，延師於平湖、華亭之間開講席也。先司寇胥峯府君，年望七矣，長師二十歲。重師真率，特扶杖稽首，為忘年交。蓋予父子兄弟與遊者數十年，故頗悉其平生。是不可以倦辭，乃受狀詮次。</p>
<p style="margin-left:0em;text-indent:2em">按：師諱如通，號易庵，末年復自號蘆江老叟。享年七十三，僧臘五十九。本會稽陳留鄉杭氏子，母潘夢梵僧借宿，覺而舉師。豐頤廣顙，體貌魁梧，竟與夢合。襁褓間，母恆指之曰：「若其僧乎！」年十五，家七人俱以疫死，師孑立無倚。乃憶母言，往諸暨杭烏山三德寺祝髮焉。託大海為度師，叅萬法歸一。一歸何處？久之有省。海戒之曰：「正可勤心求進，勿生慶快。」遂詣徑山萬松和尚，決擇心要。侍講之暇，即擔負米薪，崎嶇山麓，不辭胼胝。時月亭得法師，正與同學，自謂勞苦弗如也。</p>
<p style="margin-left:0em;text-indent:2em">久之，能契萬松意旨。一日，松問曰：「如何是白雲不繫青山住？」師應聲曰：「明月常懸古澗心。」事萬松十二年，學益精，乃繼臨濟正宗二十七世。後復遊京師，抵少室，叅覈宗乘，綽有見解。</p>
<p style="margin-left:0em;text-indent:2em">師為人樸素，坦夷無矯，行、無飾語，望之知其為碩德也；無論賢愚貴賤，皆喜近之。居恆言不出口，及登壇講演，則振音朗朗，口如懸河。雖村夫婦稚，莫不竦動讚歎。以故學徒雲集，檀越駢闐。瓶錫所至，營搆所須，往往不呼而集，不速而成。</p>
<p style="margin-left:0em;text-indent:2em">始隆慶間，因大中丞抑亭陳公，請住杭之南山慧<span class='corr'>因</span>寺講法。營建已竟，偶鋤下發得古墠，則鐫有「易庵」二大字。上額御書旁小璽，剝蝕不可考。人大奇之，由此名震會城，爰及遐邇，無不向慕。</p>
<p style="margin-left:0em;text-indent:2em">嗣後吳越諸名山大剎，頹圮賴以飭、墟廢賴以復者甚眾。其最著則杭之靈隱，為西山第一叢林。師為重建，費四萬金。萬厯甲午，至吾郡東塔寺。東塔為清涼國師道場。師準清涼遺意，說法度生，緇素咸服。殿宇像設，為之改觀，不踰年而就。復為精嚴寺，重搆鐘樓。垂成，尋赴國清之請。比至國清，先疊石成輿梁，以便行旅；然後鳩工繕殿。業有端緒，師忽不豫。方以良晨立棟樑，而即於是刻，結跏趺坐，說偈言而逝。面色無異生時。時萬厯乙未臘之三日也。</p>
<p style="margin-left:0em;text-indent:2em">昔時杭之靈隱、台之國清，與留都報恩寺，以同日廢於火。今靈隱、國清，皆師所創。而師之化去，又與國清竪殿，同在一刻，豈非異數耶？</p>
<p style="margin-left:0em;text-indent:2em">所說偈，記者不詳，中有「出台又入台」及「箇中無去來」之句。方師在吾郡時，有終老天台之意，每形諸言。今逝於國清，不惟遂所願，觀「出台又入台」之語，則師之前生，故在台也。國清為豐干、寒山道場。以是推之，師之宿因，蓋不可測矣！</p>
<p style="margin-left:0em;text-indent:2em">師雖不究心文字，而當機處時，亦落筆數語。曾見其頌《五家宗旨》者，有曰：</p>

<div class="lg regular" style="margin-left:0em;"><div class='lg-row'>五宗五師吼　百獸盡狂走　龍象失威儀　狐兔難啟口　白牛眠露地　一默不見有</div>
<div class='lg-row'>斗轉與星移　日月懷中走　咦　當道鑄成金獅子　正齋行下鐵饅頭</div>
</div><p style="margin-left:0em;text-indent:2em">師生平自甘辛苦，惟欲利物，其性使然。故在講座，則儼然嚴重，聽者無敢褻。及下座歸堂，即偕諸行人，十指並作，麤衣糲飯，主客共之。萬厯戊子、己丑，兩歲大饑，杭為尤甚。師設糜以賑，存活者甚眾。其種種高行，不能枚舉。惟誌其槩，而為之銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>古貌端儀　山之云峙　大度醕風　日之方昫</div>
<div class='lg-row'>福德在躬　聿來檀施　名藍欲傾　森森復樹　吳越之間　法筵丕著　自始至終　精進弗替　天台何因　死歸生寓</div>
<div class='lg-row'>國清之陽　松靄鬱熾　白骨斯埋　法身常住　垂千百年　神衛其處</div>
</p><p style="margin-left:10em">吏部尚書平湖陸光祖撰</p>
</div>
<div class='div-other'><a id='mulu1441' />
<p class='h4'>象先禪師塔銘</p><p style="margin-left:0em;text-indent:2em">象先禪師，長沙湘潭人也。父羅某，舉于鄉，為河南縣尹，母蔡氏。師生而穎異不羣，素抱出塵之志。年十五，補邑弟子員。博綜羣籍，為儕輩所推。有僧過而目之曰：「此法門良驥也。」十九投南嶽伏虎巖，依寶珠和尚薙染，名之曰「真清」，隨授具足戒。日持《法華經》，兼脩苦行。採汲負舂，不辭勞役。人或侮詈之，懽然不逆也。</p>
<p style="margin-left:0em;text-indent:2em">珠閔其勤，授「無」字公案。師蚤暮叅求，寒暑不輟。二十五歲，從寶珠遊金陵，探禹穴，航海禮普陀大士。舟中忽有所省，侍坐間，因呈所見，珠然之。</p>
<p style="margin-left:0em;text-indent:2em">珠道譽隆洽，僧俗咸歸。張太后聞其名，賜以紫衣。至是，以衣付師，曰：「吾道在汝矣。」且囑之遊方，以蕩滌情塵，保任大法。師以珠老，未忍即離。隨至杭之下天竺，珠閉戶習定，囑師云：「吾將觀化，汝聞吾擊磬聲，即啟鑰。」居數日，不聞動定。師密窺牖隙，見鼻柱垂地，已而漸縮。縮盡，擊磬一聲，師排闥而入，遂泯然而逝。因塔其骨於下天竺，今存焉。</p>
<p style="margin-left:0em;text-indent:2em">時海夷嘯聚，師盤桓兩浙，入寶社，遊靈宇；隨緣化眾，即妄證真。舊黏蟬脫，新景亦消。因訪鹽官遺蹟，駐錫覺皇。俄而，遘疾，恍見雲長授藥，語之曰：「汝至人也，請廣玄規，以醒末俗。」病尋愈，遂昇座講宗。時月溪法師，在吉祥寺，講《起信論》。率眾延師，演暢宗旨。因赴其請，語之曰：「圓宗無象，滿教難思。我若有宗可講，即真空為緣慮之場；若汝有法可聽，即實際為名相之境。今者，以楔出楔，隨迷遣迷。會旨者山嶽易移，乖宗者錙銖難入。」</p>
<p style="margin-left:0em;text-indent:2em">已而南遊天台，躋石梁，陟華頂，瞻雁宕，觀赤城。愛其山幽寂，翦茨以居。率諸後學，精脩止觀。越三載，荊山法師邀赴海會，偕至毘陵之永慶。恆以《楞嚴》，叅悉荊山，言曰：「某甲講經，會精微於佛語；如師所論，乃出經卷于塵中。」師欲反初服，而禮部唐公堅留閱藏。於是遍搜往誥，尤細閱台文。期終歸天台，敬所<span class='corr'>王</span>公，入山探勝。訪師談道，累日不還，遂訂為方外交。未幾，諾檇李龍淵之請，儒宗碩德，望風叅訪，戶外之屨常滿。既而蘊空師請居萬年。越二䆊，復入華頂。華頂南峯，高峙雲漢，世所稱天柱者。宋永明禪師，曾禪定三旬于此。師高其風，廬于舊址。大眾雲集，師為結社，修《大彌陀懺》三年，復修《小彌陀懺》三年。鬼贊台宗，精敷五悔。居無何，夢見琳宮綺麗，列坐彌陀三聖，師即展拜。有沙彌授一牌，書「成香熏修」四字。寤，知中品往生之文，為眾述之。葢師日持《梵網經》、《十六觀經》，寒暑不輟。常語徒眾云：「大乘八萬，小乘三千，乃整六和之模範，出三界之梯航也。世之高流，信心輕戒，遂令初學，觸事成非。是故性無穢淨，而且當順性行尸；法無持毀，而且當護法離妄。不得輕如來所制禁戒，令眾生妄起罪過也。」</p>
<p style="margin-left:0em;text-indent:2em">師平日悟境極玄，多諸妙應，皆絕口不談。而獨舉此者，欲人精持尸波羅蜜耳。其曰中品中生，亦謙言誘人也。其年，王公問道國清，自歎聞所未聞，遺以道衣寶香。丁亥八月，蒙慈聖太后降旨裦崇，特賜金紫方袍，以旌其德。十月，太初居士命就其廬，演揚道旨。郡之理刑王公，亦親登雲嶠而設供為。</p>
<p style="margin-left:0em;text-indent:2em">戊子歲儉，羣盜蜂起，相戒無敢入師之室者。五臺居士，虛芙蓉法席見招，辭不起。山中龍象，不期而會者，常百餘人。雖茅舍數椽，儼如巨剎也。偶起蛟棟摧，道俗羣然欲新之，師拒曰：「茲山陰嵐昏霧，徒消施力，甯適長棲？吾愛桃源絕頂，山稱東掖，剎曰慈雲，即式尊者得道之所。鳴泉在澗，松影叅差；綠蕨可摘，胡蔴可飡。今為俗子所有。倘得此地，予復何求？」於是㩦錫吳壤，謀諸信士，得金一鎰。廢剎方歸，荊榛始闢，將圖營建。雲間陸宗伯、唐董二太史，敦請闡法于本一禪院。講席再畢，馮太史、李方伯復有桐川之聘。至嘉禾之龍淵，歘抱疾告眾曰：「夜神人啟我為魏府子，吾不往。」隨付衣鉢，約期以終。延五日，面如生。茶毘日，異香滿路。遠近聞香而至者，幾萬餘人。聞者或如旃檀，或如沉水，或如花氣濃郁，或如五穀芬芳，種種不齊。是日天大晴明，四際無翳。忽陰雲乍合，下雨數點，俄傾復晴。</p>
<p style="margin-left:0em;text-indent:2em">師生于嘉靖丁酉十二月二十六日，寂于萬厯癸巳正月二十九日。初約二十七日，候如惺未至，又遲二日而化云。壽五十七，臘三十八。</p>
<p style="margin-left:0em;text-indent:2em">師性靈見卓，幾于生知。而叅求綿密，至忘寢食。明知三千理具，不從法外求心；而虛<span class='corr'>己</span>從人，無一德不師，無一善不採。明知五住性惡，不向真中斷妄，而嚴持戒律，一言一動，無不可為三界毘尼者。性耽靜謐，志在巖阿。而隨緣化導，不避塵穢。豈非如來所遣、行如來事者歟？弟子如惺，抱遺骨渡江，塔于天台東掖，慈雲之南崗。虔請予銘，銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>天台之山兮雲樹茫茫　天台之水兮<span class='corr'>蒹</span>葭蒼蒼</div>
<div class='lg-row'>有伊人兮皎若冰霜　神遊沙界兮豈滯一方　虛空可裂兮不朽此藏</div>
</p><p style="margin-left:10em">賜同進士出身．資政大夫．太子太保．吏部尚書．五臺居士陸光祖篆額</p>
<p style="margin-left:10em">賜同進士出身．前奉敕贊畫．經畧薊遼保定山東等處軍務．加四品服兵部職方司主事．了凡居士袁黃撰</p>
<p style="margin-left:10em">賜同進士出身．中憲大夫．太僕寺少卿．提督京營．河南按察司副使．前吏科右給事中經筵官．<span class='corr'>太</span>初居士王士性書丹</p>
</div>
<div class='div-other'><a id='mulu1442' />
<p class='h4'>萬年寺蘊空禪師行狀</p><p style="margin-left:0em;text-indent:2em">師明照，蘊空其字也，三衢之江山曹氏子。賦性恬夷，幼絕嗜欲。自失怙即以家植歸兄，矢志佛學。時島夷梗塞，未遑離俗。年二十，始遂厥志。聞無用禪師居杭之梵天，廼往接足薙染焉。居久之，方為授具。</p>
<p style="margin-left:0em;text-indent:2em">師是後雖一意於迦葉頭陀，而猶式於普賢萬行。渴者濟之以茗，病者給之以藥。種種利人，惟恐或後。積行數載，又以法眼未明，往投大尖山大拙和尚。授以萬法歸一之旨，深自服膺。既而泛南海，禮補陀。值寶珠和尚為時宗望，見師堪為法器，乃以衣鉢傳之，且誨以韜光自收。遂詣天台山，求卓錫之地。將渡石橋，冥求瑞相。師既誠格，果臻響應，乃於萬年山誅茅焉。</p>
<p style="margin-left:0em;text-indent:2em">寺僧以師澄靜有為，堪為叢林首，即椎鐘伐皷，竟以法堂尊宿之位處之。師住山凡二十載，開十方叢林，與天下衲子共。矧以萬年為石梁、華頂喉襟，雖倒廩而飡，赭山而爨，亦未能人人給。師惟以平等無我之懷任之，故方來之士，莫不懽然與甘苦樂也。且曰：「既飽以食，應施以法。所謂於食等者，於法亦等。」乃持疏勸募四方，置造大藏。臨海王司寇實為大檀越主。繼是則大雄寶殿、法堂藏閣，煥然一新。</p>
<p style="margin-left:0em;text-indent:2em">既而慈聖宣文明肅皇太后，頒施藏經，台山亦預其例。乃顧問近侍，此山何寺幽勝？何僧耆德？而近侍乃採方來眾僧之言以對。由是遣內官護送龍藏，安供山門；命師住持本山，仍賜紫衣御仗等物。實萬厯丁亥之秋。而師即於是冬，詣闕謝　恩。聖母大賜欵給，仍賚內帑數百，令歸山建閣，轉讀大藏。迨至錢塘，而師以疾告弟子。真秀強以藥石，師曰：「藥能愈病，而不能愈年。我所未盡者，君恩耳。汝能無違我囑，我且西歸矣！」言已，㗳然而逝，實萬厯<span class='corr'>己</span>丑四月十三日。世壽五十有七，僧夏三十有六。</p>
<p style="margin-left:0em;text-indent:2em">即生平度人至多，而弟子中上足白眉者，惟秀公一人。師滅之後，延僧轉大藏經，歲無虛日。接納方來，不替師規。至於擴充梵宇，則視昔有加。美哉煥哉！人稱寶渚。台山以之添色，龍藏以之增輝。余每為秀公頌之。若秀公者，可謂善繼師之志，善述師之事者也。因為之狀。</p>
<p style="margin-left:10em">幽溪沙門傳燈謹撰</p>
</div>
<div class='div-other'><a id='mulu1443' />
<p class='h4'>明石城守庵大師傳</p><p style="margin-left:0em;text-indent:2em">師諱性專，吳之崑山人，族姓張氏。少有拔俗志。已畜妻，育子一人。彌周即厭棄不恤，曰：「吾將為法王子，肻為人作生死冢耶？」尋薙染，廁沙彌相。每往稠眾中，執勤負辛如僕，奉大家，喜慍不形色。</p>
<p style="margin-left:0em;text-indent:2em">或勉之曰：「當作大比丘，無為區區於事相。」師對曰：「某猶形同沙彌也。若大僧吾何敢當？」如是數寒暑，然後登昭慶戒壇，獲受大苾蒭律儀。篇聚凜若冰霜，道且護於輪翼。方之古持律比丘，不少讓也。</p>
<p style="margin-left:0em;text-indent:2em">或又勉之曰：「當作大心人，無為區區於小乘。」師對曰：「某猶名字比丘也。若菩薩吾何敢當？」於是徧禮名山，叅訪知識。若普陀、五臺、伏牛、少室，諸大道場；宣、理二大法師，遍融、古清、法堂、大千諸耆宿，莫不服膺道味，親承謦欬。復登<span class='corr'>西</span>山戒壇，增受大戒。如是又數寒暑，乃仗策南還。遇妙峯大師於杭之柯子山《法華》講席，始受菩薩戒焉。</p>
<p style="margin-left:0em;text-indent:2em">玅峯法師者，東南無畏光明幢也。師一聆法音，即咨嗟悅服，私喜曰：「此上人具大辯才，說法如獅子吼。外道聞之，孰不震慴？余將事之，成就破邪三昧。」即隨往台之雲峯、臨海之支家山、仙居之香爐巖、黃邑之僊泉蘭若，聽《楞嚴》、《圓覺》、《妙宗鈔》等經。眾則坐聞，師則跽領。譬若仙掌，仰承甘露。無生之理易悟，般若之智逾明。深契惟心淨土之旨，乃謂同列曰：「人知惟心即淨土，本性即彌陀矣；猶未知淨土即惟心，彌陀即本性也。葢會事歸理也易，以理融事也難。惟事與理圓融混涉，而後可曰『終日彌陀，終日本性，終日淨土，終日惟心』矣！吾既知此，烏可埋沒<span class='corr'>己</span>靈，而不樂營故鄉之門閭乎？」</p>
<p style="margin-left:0em;text-indent:2em">即辭峯大師，詣華頂峯行頭陀行。誅茅為茨，煮蕨作供。十二時中，惟誦惟禪。常於靜定中，見西方寶地，成琉璃色，廣厚莫測。其際映徹瑩淨，洞見表裏。開目閉目，常得現前。以是白峯，峯曰：「此觀行初成之相，不生取著，是善境界。若受若說，即入羣邪。」師由是深秘，不與人言。</p>
<p style="margin-left:0em;text-indent:2em">有弟子名圓陽，執侍巾瓶，不厭劬勞。惟志與師異，師每誨以有禪有淨土，陽執六祖之言以辨。師曰：「此是祖師一時蕩著之語，豈宜汝曹引為口實？汝不改過，吾必折汝脛。」陽既不契師旨，復慮忤師，即私竊遁去。過數年，始知悔悟。稽首謝曰：「非師痛誨，幾喪此生！」</p>
<p style="margin-left:0em;text-indent:2em">師既成就淨業，欲以是道利人，往來於吳越、赤城之間。雖不登無畏座，而能作大獅子吼。雖不雲集廣眾，而受法者不可勝數。葢師誨人，巧於譬喻。慧者固易解，而蒙者亦開通，宜其悟人之多也。師嘗有言曰：「無上菩提，悟之雖易，而證之或難，正以根器下劣耳。故經云，不以一佛二佛所而種善根，要須福慧兼脩。先之以尸羅清淨，三昧方得現前。余生前鮮植福，致此身善病。雖糜粥如飴，亦未嘗飽食。有待若此，妨道孔多。余將為未來淨土身莊嚴清淨報也。」</p>
<p style="margin-left:0em;text-indent:2em">故浙中像教，久經廢弛者，若溫嶺之千佛塔，赤山之三聖像，臨海之大佛像，石城之百尺彌<span class='corr'>勒</span>像，皆賴師力，煥然一新。</p>
<p style="margin-left:0em;text-indent:2em">溫嶺千佛塔者，宋嵩大悲禪師之所建也。先此地有大池水，為魑魅所都，往往溺人，人多患之。嵩禪師持〈大悲咒〉，屢著肹蠁。乃先與羣鬼角神力，然後置無底鉢于池上，詫曰：「汝曹能擲石滿吾鉢，是真神力。」羣鬼競投以瓦礫，詰朝化為平址，因建塔鎮之。墖高五十尺，石色溫潤，非淛中所有。製度工巧，疑神力鬼工所辦。周遭刻以千佛，飾以黃金。佛身金色，年久蘚蝕。師募檀信重事莊嚴，往來式瞻，無不踴躍。</p>
<p style="margin-left:0em;text-indent:2em">赤山三聖像者，彌陀、觀音、勢至也。赤山居海濱，民多扈業，漁人每見塔影臨笱上。慈雲大師異之，建大支提於山麓，化居民改業。乃製三像，高丈六尺，為道俗之所瞻依。師往覲禮，亦加脩飾。</p>
<p style="margin-left:0em;text-indent:2em">臨海大佛嶺者，去府治西乙舍地，嶺石巉岏，古高僧鑿以釋迦、文殊、普賢三像。舉高六十尺，現半身於重巖之下。舊惟繪以五色，師則易以黃金。百尺彌勒者，古稱「三生佛像」也。以僧護、僧淑、僧佑，一人而更三世，始竟厥工，故名「百尺亭」。亭居石室中，前蒙以重殿。嘉靖間，罹兵燹，像金剝落。燈夙有莊巖之志，力所未逮，以是白師。師竟襄其事，以成予志。感佛放光，夜明如旦。然重殿既毀，不蔽風雨。自膝以下，不數年猶然故態。師因謀搆無梁石殿，洞高百尺餘，殿亦稱是。日以百工計，凡三年而告成，其費可知矣。</p>
<p style="margin-left:0em;text-indent:2em">告成之日，命燈講小本《彌陀經》，用酧施心。或有請易《彌勒上生經》者，師曰：「不然，吾聞彌陁與彌勒一身一智慧，力無畏亦然。余將俾海眾同悟，本性彌陀即本性彌勒。先遊蓮華清淨土，然後預龍華尊勝會也。」講甫畢，師重命伸以文外之旨。燈以所撰《淨土生無生論》，十門而玄判之。眾歎聞所未聞，師亦擊節不已。實萬厯甲辰秋也。是會，聽眾以萬指計，遊觀不與焉。每陞座樹義頃，闔眾聞石室中奏天樂，類絲竹音，即蔟和叶，似非人間世有。僧俗奔集，儒流驚詫。始以為妄誕，及攝念諦聽，猶豫方釋。然眾以感應功德歸師，師曰：「不！不！未講何有？講已亦止，應歸講者。」燈曰：「不！不！佛不以一人一因緣故，出興於世。像教感應亦然，皆人本願功德也，師莊嚴成就也，眾萬心一如也，契經理事圓融也。雖然，師因也，眾緣也，因緣和合，感以至誠。若予一人，又何敢當？矧昔人覩茲瑞而創始，今事圓成而顯瑞。昭格千古，不約而符，此豈一人之細故哉？」</p>
<p style="margin-left:0em;text-indent:2em">明年春，會稽陶太史以戒珠久圮，請師經營，師辭不赴。又明年春，往檇李、皂林，立飯僧田券。東塔僧因包俞王三春元，請脩千佛閣，堅致再三，師拒以竣辭。乃往東禪靜居數月。至仲冬，忽問弟子曰：「今日是何日？」對以甲子。師曰：「良辰也。古人符到奉行，吾今蓮開聿逝，不亦可乎！」尋沐浴曳衣，命眾椎鐘誦經。跏趺合掌，亟稱佛名而化。弟子輩舁全身歸石城，道俗奔赴，如喪考妣。</p>
<p style="margin-left:0em;text-indent:2em">師未滅，前此數日，大佛泥洹僧褶中，生靈芝一本，大于拳，色白間淡紅，狀類雞冠，柔軟可愛。觀者駢闐，頌聲載道。夫像以堅石，漆以重布，去厚地遠矣。仲冬之月，卉木枯落，生機蟄藏，去陽和遠矣。乃鍾斯嘉瑞，致爾芬芳。非有回天地、奪造化之功，何能臻此？識者以為師往生淨土之前徵，理固有之。師造有為功德至多，若黃邑明因佛像，越柯山佛像，台聖水普福二轉輪藏經，臨海天甯大佛殿，仙居邑南石塔，吳興之弁山佛殿禪室，皂林、平望飯僧道場，嵊縣接眾望台庵。凡所經營措置，師惟至誠無欺，因果豪髮不昧。以故四方清信士女，嚮師之名，輸送嚫施，不遺餘力而落成焉。</p>
<p style="margin-left:0em;text-indent:2em">師天性樸素，既不以華靡誇人，亦不以麤糲矯眾。或有勸置衲衣，則曰：「余不能如衡嶽，終身一衲，用是奚為？」或有勸畜長衣，則曰：「余不能如玄景，每夕更衣，用是奚為？」衣一吉布直裰，四十餘年未嘗更治。持過午不食齋，終身不改。其即近代，高座法師惟授人以菩薩戒；比丘律儀幾至失傳。或好為人師，則不懼罪福，孟浪授受。燈嘗以是白於妙峯先師，先師謂曰：「吾老矣！汝曹無怠斯志。方今之世，精於持犯，惟守庵一人，汝宜師之。」燈信奉教敕，偕二、三淨侶，北面受業。然師終不以弟子畜我。生平謙光，類皆如此。</p>
<p style="margin-left:0em;text-indent:2em">俗臘七十有三，僧臘四十有八。子一人，亦出家。孝事母尼，戒律精嚴，頗有父風。所度弟子，海偶為長，助營齋事，厥功居多。惟海乾侍師日久，師之香火，維伊人是賴。海　、海　皆其弟子。厥孫道淨，興建福田，可續貂裘。餘紛紛不能以縷數也。</p>
<p style="margin-left:0em;text-indent:2em">贊曰：「夫士足徼譽於文人，無足取信於匹夫，非以至誠之不可欺耶？何獨士然，僧固有之。微至誠無足以脩戒、得定、發慧，應無以感，徵祥無以致，無以信人，無以興像教矣！師土木形骸，了不異人。生平自行兼人，事事取足，一惟推以至誠無欺。孔氏曰：『唯天下至誠為能化。』信然！」</p>
<p style="margin-left:10em">皇明萬厯歲在強圉協洽圉且月下浣之吉，天台山幽溪弟子傳燈熏沐和南謹譔</p>
</div></div></div></div>
<div class='div-w'>
<ul class="">
<li><p style="margin-left:2em">揚州府保惠庵方成師太助洋十元</p>
</li>

<li><p style="margin-left:2em">善信：張果道　張萬年　孫方萬　吉昌慧　汪如松　畢如山　王恩淇　王金文</p>
</li>

<li><p style="margin-left:2em">念佛堂善人：居戒馨　于吉氏　吉張氏　陳周氏　吉俞氏　邱孫氏　倪淨樂　周孫氏　陳靜智　呂李氏　各助洋一元</p>
</li>

<li><p style="margin-left:2em">袁立生　黃妙善　孫陳氏　倪玉姑　邱陳氏　周吳氏　倪兆鴻　朱定慧　黃善智　沈同生　嚴培西　各助洋五角</p>
</li>

<li><p style="margin-left:2em">王門李福慶太太助洋六元</p>
</li>
</ul><p style="margin-left:0em;text-indent:2em">光緒二十年葵月佛隴日種敏曦募刊</p>

<p class='juan'>天台山方外志卷第二十四終</p></div>
</div><!-- end of div[@id='body'] -->
</body></html>