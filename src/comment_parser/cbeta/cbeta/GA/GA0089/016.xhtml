<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='w'><a id='mulu1254' />
<p class='juan'>天台山方外志卷第十六</p><p class="head2">書</p>

<div class='div-other'><a id='mulu1255' />
<p class='h2'>晉王荅智者大師辭歸天台并論荊州諸寺書</p><p style="margin-left:0em;text-indent:2em">弟子摠持和南。荊州玉泉、十住兩寺，近既賜<span class='corr'>令</span>檢校，今須書及江陵摠管，當勒所由，終聽僧使奢促。弟子仰蒙淨戒，<span class='corr'>宿</span>世因緣；稍希義理，智波羅蜜。爰降開許，始制義疏。方憑沃荅，向入慧門。昔年仰請棲霞，時往觀行。政為密邇，朝發暮到。應可諮決，不異邑居。行道本貴安心，寧勞過往？天台之路，幸願輟情。屈<span class='corr'>己</span>為人，菩薩有賜，於專契弗敢違。前都不知淨人善心，已墮於僧數；濟度無隔，唯用隨喜。謹和南。七月二十七日。</p>
</div>
<div class='div-other'><a id='mulu1256' />
<p class='h2'>智者大師與晉王重述天台書</p><p style="margin-left:0em;text-indent:2em">前所諮天台山事，本聽後期，爰逮報示。不然，夙志棲霞，乃言咫尺，非關本誓之心。天台既是寄終之地，所以恆思果遂。每囑弟子，恐命不待期；一旦無常，身充禽鳥；焚燒餘骨，送往天台。願得次生，還棲山谷。修業成辦，乃可利人。但仰赴義門，多慚蒭淺。發心既重，輒課庸微。去聽慈恩，庶無忽促。政言天台營理，本擬十方，安立僧徒，非專為<span class='corr'>己</span>。昔年修葺，願創伽藍；形可隨緣，香燈難絕。故欲遣修葺，冀憑方便。同途校具，淨人得蒙勝舉。并祈一旨，事並前諮。方乞寺名，屈作檀越。懼多煩沓，未敢同時。處處結緣，功德彌大。玉泉、十住，許垂恩為。唯待教旨，即遣僧使。冀藉光威，三寺遙荷。伽藍未整，功德已圓。仰鬧頻煩，言何能謝？沙門某白。</p>
</div>
<div class='div-other'><a id='mulu1257' />
<p class='h2'>晉王重荅智者大師述天台荊州諸寺書</p><p style="margin-left:0em;text-indent:2em">摠持和南。復垂誨旨，益具仁慈。開士<span class='corr'>虛</span>懷，隨感必應。本誓願力，何患不果？政言服道日淺，未堪違遠。深憑護念，開示悟入。玉泉、十住，天台本居，仰由勝功，能得建立。方須影響，永至金剛。江陵書及，會稽教下。並勒所司，以時發遣。謹和南。七月二十九日。</p>
</div>
<div class='div-other'><a id='mulu1258' />
<p class='h2'>晉王與上柱國蘄郡公荊州總管達奚儒書</p><p style="margin-left:0em;text-indent:2em">智者禪師德尊望重，近年紆道，爰授淨戒。今修治彼州十住寺，造立西徂玉泉寺，並見請為檀越。復聞公等多結勝緣，大乘運通，良深隨喜。師今遣僧使志果、法才二人，還就玉泉寺法璨道慧法師、十住寺道臻法師經理，想加心影響，獎成玅業。公私覃福，幽顯同賴。法事遠白，不復暄涼也。楊廣呈。八月二日。</p>
</div>
<div class='div-other'><a id='mulu1259' />
<p class='h2'>晉王遣使天台參迎智者大師書</p><p style="margin-left:0em;text-indent:2em">摠持和南。麥序氣清，道體和適，福慧莊嚴，與時高勝。弟子至來未久，粗復可行。近頻降兩書，爰垂示功德。玄義刪削，文句入初。其舊維新，從麄至玅。會須披接，方豁煙雲。春律以謝，夏坐方結。敢違經教，涉暑出迎。白露宵團，秋風葉下，必預舟檝，迎近江陽。然仰勞著述，已涉數歲。般若多障，近願成功。日就月將，庶方啟沃。率貢別牒，示表虔誠。在敬無文，仰揆弘亮。其閒珍德，續事音語。謹和南。納袈裟十領，龍鬚席二領，須彌氊二領，猶牛酥三瓶，薰陸香一合。</p>
<p style="margin-left:0em;text-indent:2em">又遣使入天台迎書云：摠持和南。霜氣已緊，蚊熱久<span class='corr'>祛</span>，方恐洞沍，預取調適。今遣奉迎，祗禮非奢。謹和南。九月二十四日。</p>
</div>
<div class='div-other'><a id='mulu1260' />
<p class='h2'>智者大師荅述度人出家書</p><p style="margin-left:0em;text-indent:2em">切以今月佳辰，菩薩應<span class='corr'>世</span>；奉為至尊皇后報恩功德，鎔寫靈像，度人出家。現在因緣福業無量，使五沙彌為弟子，輒當恭旨，作說戒師。年歲既小，別須和尚，必選名德為作依止。並賜法衣，即於眾前歡喜頂戴。沙門敬白。七月十九日。</p>
</div>
<div class='div-other'><a id='mulu1261' />
<p class='h2'>荅述放流徒書</p><p style="margin-left:0em;text-indent:2em">開府學士柳顧言宣教，《金光明》行法究竟，如十五月清淨圓滿，恩放流徒，矜<span class='corr'>免</span>鞭罰。上開府潘惠達、儀同張四娘等，凡四十五人，賜令斟酌。謹即依事伸詳，切以一人出世，多人利益。湻善御俗，仰屬輪王。按此經云：「若犯王法，繫縛枷鎖，諸苦惱等，悉令度脫。」又《灌頂經》云：「王當放赦屈厄之人。徒鎖解脫，王得其福，天下太平。雨澤以時，人民安樂。」教旨符應經文，豈非宿植德本？慈善根力，謬以多幸。忝此大緣，率勵僧徒，清齋洗浣；龍王注雨，甘澤並周。爰開獄門，杻械解脫。徒流原宥，莫不蹈舞。殿庭稱恩，感戴加復。送以勝旛，仍懸寶塔。登高散花，燒香朗燭。並留供設，說法開示，咸令向善。其僧法運等，雖着法衣，不能修心；身犯國憲，取穢道流。忍力上來，戰心下恥。白大眾留七日，晨夜訓賚；暫依儐黜，使慙誡獎耳。沙門某敬白。十月十六日。</p>
</div>
<div class='div-other'><a id='mulu1262' />
<p class='h2'>荅施燭書</p><p style="margin-left:0em;text-indent:2em">開府柳顧言宣教，以法歲圓滿，爰降勞問，并施金色新製香爐奩一具、法衣一通、緜絹百段、燭三十挺、紙二千張、上厨果食等。剎那不住，節序相摧。老至易悲，觀心難諦。幸憑弘建正法，省無戒慧，實懼難銷。香爐起峯，蓮華奪豔；忍辱離塵，安行履躡。經稱受用，無作恆生。燭在夜燎，紙擬淨名。當機要施，法事忘謝。果食縑綺，道場同沾。歸福有在，辭略言外。沙門某敬白。七月十五日。</p>
</div>
<div class='div-other'><a id='mulu1263' />
<p class='h2'>王迎入城礙雨移日書</p><p style="margin-left:0em;text-indent:2em">摠持和南。雨乃要仰延暫阻。明閒若晴，別當遣信。謹和南。七月二十六日。</p>
</div>
<div class='div-other'><a id='mulu1264' />
<p class='h2'>次迎入城書</p><p style="margin-left:0em;text-indent:2em">摠持和南。霜寒，道體康勝？弟子還來甫爾，未暇迎延，馳誠已深。今遣候接，冀近祗覲。謹和南。九月十六日。</p>
</div>
<div class='div-other'><a id='mulu1265' />
<p class='h2'>後梁主蕭琮書</p><p style="margin-left:0em;text-indent:2em">遠欽高風，未獲展侍。憮然西顧，以日易年。承遊止玉泉，創搆坊宇。名僧雲會，問道遠集。山林佳勝，有助禪悅。即事倐然，風雲永歎。涼暑珍嗇，續附承修。神足今還，敢申訊謁。信驛有會，方願祇承。蕭琮和南。</p>
</div>
<div class='div-other'><a id='mulu1266' />
<p class='h2'>前陳領軍蔡徵與智者大師書</p><p style="margin-left:0em;text-indent:2em">自江東披破，弟子前預送京，不獲虔禮，於茲五載。丹誠懇結，豈筆札所宣？山川永遠，無因諮述。邃師奉命，爰到闕廷。天子降情，君主殊遇。新故崇待，南北傾心。可謂使乎使乎，仲尼是以興歎。仰陳勝託，有慰延欽。天高氣清，願道體康愈。棲真千仞，寂慮四禪；梁橞煙雲，餐悅法喜。固非世俗之徒所能稱讚。徵年衰事迫，可以意求。弟侄兒孫，隨時過日。撫塵擊壤，用畢餘齡。既達於窮通之數，亦不常以貧賤自恥。但覲奉翛然，實增馳欷。伏願珍重，繼復下承。脫值行人，賜訪存沒。開皇十三年九月十七日，前陳侍中．安右將軍．中書令．領軍將軍．南雍州大中正．新豐縣開國侯．弟子濟陽蔡徵稽首和南。</p>
</div>
<div class='div-other'><a id='mulu1267' />
<p class='h2'>智者大師乞晉王修治三處尊像書</p><p style="margin-left:0em;text-indent:2em">吳縣維衛、迦葉二像，願更聚合修復。鄮縣阿育王塔寺頹毀，願更修治。剡縣十丈彌勒石像，金色剝壞，願更莊嚴。右三處功德乞修。沙門某敬白。</p>
</div>
<div class='div-other'><a id='mulu1268' />
<p class='h2'>晉王遣使參病書</p><p style="margin-left:0em;text-indent:2em">摠持和南。仰承出天台，已次到剡石城寺，感患未歇。菩薩示疾，在疾亦愈。但於翹誠，交用悚灼。今遣醫李膺往處治，小得康損。願徐進路，遲禮覲無遠。謹和南。</p>
</div>
<div class='div-other'><a id='mulu1269' />
<p class='h2'>智者大師臨終遺晉王書</p><p style="margin-left:0em;text-indent:2em">貧道初遇勝緣，發心之始，上期無生法忍，下求六根清淨，三業殷勤，一生望獲。不謂宿罪殃深，致諸留難。內無實德，外虛名譽；學徒強集，檀越自來。既不能絕域遠避，而復依違順彼。自招惱亂，道退行虧。應得不得，憂悔何補？上負三寶，下愧本心，此一恨也。然聖法既差，自審非分；欲以先師禪慧授與學人，故留滯陳都，八年弘法。諸來學者，或易悟而早亡，或隨分而自益；無兼他之才，空延教化，略成斷種。自行前闕，利物次虛，再負先師百金之寄，此二恨也。而年既西夕，恒惜玅道。思值明時，願逢外護。初蒙四事，既勵朽年。師以學徒四十餘，僧三百許，日於江都行道。亦復開懷，待來問者。儻逢易悟，用荅王恩；而不見一人求禪求慧。與物無緣，頓至於此。謬當信施，化道無功，此三恨也。又作是念，此處無緣，餘方或有。先因荊潭之願，願報地恩。大王弘慈，沛然垂許。於湘潭功德，粗展微心。雖結緣者眾，孰堪委業？初謂緣者不來，今則往求不得。推相既謬，此四恨也。於荊州法集，聽眾一千餘，僧學禪三百。州司惶慮，謂乖國式；豈可聚眾，用惱官人？故朝同雲會，暮如雨散。設有善萌，不獲增長。此乃世調無堪，不能諧和得所，五恨也。既再遊江都，聖心重法，令著《淨名疏》。不揆闇識，輒述偏懷，《玄義》始竟。麾蓋入謁，復許東歸。而吳會之僧咸欣聽學，山閒虛乏，不可聚眾。束心待出，訪求法門。暮年衰弱，虛當開化。今出期既斷，法緣亦絕。此六恨也。在山兩夏，專治《玄義》；進解經文，至〈佛道品〉，為三十一卷。將身不慎，遂動熱渴。一百餘日，競疾治改。際此夏末，慮有追呼，束裝待期。去月十七日，使人至山，止留一宿。遽<span class='corr'>比</span>螢光，早希進路。行過剡嶺，次至石城，氣疾兼篤，不能復前。此之《義疏》，口授出本，一徧自治，皆未捒簡經論，僻謬尚多，不堪流布。既為王造，寧羞其拙，囑弟子抄寫後本仰簡。前所送《玄義》及入文者，請付弟子焚之。天挺睿智，願一徧開讀，覽其大意，餘無可觀。貧道灰壞雖謝，願留心佛法，詢訪勝德，使義門無癈。深窮佛教，治道益明；徧行徧學，是菩薩行。如來滅度，法赴國王。貧道何人，慧門憑委？欣然就盡，沒有餘榮。但著述延歲，文義不同，悵然自慚。生來所以周章者，皆為佛法，為國<span class='corr'>土</span>，為眾生。今得法門仰寄，三為具足，六根釋矣。命盡之後，若有神力，誓當影護王之土境，使願法流衍，以荅王恩，以副本志。菩薩誓願，誠而不欺。香火義深，安知仰謝。願觀泡幻，知有為法一切無常，會而不離，終不可得。唯當勤戒施惠，以挋四山。早求出要，豈須傷法，煩勞聖懷？蓮花香爐、犀角如意，是王所施；今以仰別，願德香遐遠，長保如意也。南嶽大師滅度之後，未有碑頌，前蒙教許自制，願不忘此旨。南嶽師於潭州立大明寺，彌天道安於荊州立上明寺。前蒙教影護，願光飾先德，為作檀越主。貧道在世六十年，未嘗作有為功德。年暮力弱，多闕用心。又香火施重，近於荊州仰為造玉泉寺，修治十住寺，並蒙教囑彼總管蘄郡公達奚儒。僧齎教書至夏口，而蘄公亡，書未及赴，慈恩已足。願為玉泉寺作檀越主。今天台頂寺茅菴稍整，山下一處非常之好，又更仰為立一伽藍。始翦木為基，命弟子營立。不見寺成，瞑目為恨。天台未有公額，願乞一名移荊州玉泉寺。貫十僧住天台守。乞廢寺田為天台基業。寺圖并石像、發願疏，悉留仰簡。泰平聖世，皇風整肅；菩薩淨土，不可思議。切見諸州迭送<span class='corr'>租</span>米，車腳皆三五倍，於公斂不多，私費為重，典章處分，別有深規。貧道不閑，忽言國式，輒謂無米之州，運送宜爾；有米之州，當地輸送，則無此私費。管窺未見理，若於式有妨，請不須論；於事有益，願為諮奏，使蒼生慶賴。然國是王國，民是王民，加修慈心，撫育黎庶；犬馬識養，人豈忘恩乎？昔聞齊高氏，見負炭兵形容憔悴，愍其辛苦，放令出家，唯一人樂去。齊主歎曰：「人皆有妻子之愛，誰肯孤房獨宿，瞪視四壁，自儐山林？」以此觀之，出家難得。今天下曠大，賦斂寬平，出家者少。老僧零落，日就減前。貫帳時，或隨緣聽學，或山林修道；不及帳名，雖復用心，常懷憂懼。此例不多，悉有行業，願許其貫首；則是度人出家，增益僧眾；熾然佛法，得何量功德。昔三方鼎力，用武惜人；今太平一軌，修文修福，正是其宜。又末法眾僧，多行不稱服尚、不挾人意，况扶經律？王秉國法，兼匡佛教。有罪者治之，無罪者敬之。起平等不可思議心，則功德無量。此等之事，本欲面諮；未逢機會，奄成遺囑。亦是為佛法，為國土，為眾生。若能留心，功德仰賽。臨命口授，言盡力窮。期迫戀多，知復分說：大善知識，菩提為期！沙門某白。開皇十七年十一月。</p>
</div>
<div class='div-other'><a id='mulu1270' />
<p class='h2'>晉王荅智者大師遺旨書</p><p style="margin-left:0em;text-indent:2em">菩薩戒弟子摠持稽首和南。先師天台智者內弟子灌頂、普明至，奉去十七年十一月二十一日遺書七帋，手迹四十六字，并《淨名義疏》三十一卷，犀角如意、蓮花香爐等，跪對修讀，摧振於心。舍利儼然，德音具在。迦葉狼跡，身證遙追；曇光天台，安禪近躡。誠復如來雙林，四部號慟，而涅槃遺教，法更殷重。況乎五百歲後，四依拯溺，深順佛旨，居世同凡。將欲涅槃，現希有事；五品十信，<span class='corr'>已</span>自皎然。彌陀觀音，親來接引。去德茲永，乃增悲戀。追悟今生，還慶夙稟。所恨《淨名經疏》，不重親承；由冀尋研，用補咎悔。追惟障惱，現機未發；逖聽前聞，亦有成就。非徒悟有淺深，抑又時或早晚。佛滅度後，得聖巨多，道耀他方，明來曉示。在思即世，忽奉大師，良由夙緣，積曾親近。愛覃來命，必垂影響。不捨本誓，筆迹具存；是用歸誠，憑靈戒懇。跪受經疏、如意、香爐，虔禮西方，心口相誓。手探卷軸，最後殷勤。即於今月十八日，仍感瑞夢。是知濟度，<span class='corr'>已</span>降舟航。唯願即日在寶池遙開蓮華，<span class='corr'>令</span>居淨域，近溉濁心。世世生生，師資不闕。革凡登聖，給侍無虧。但義府鈎深，遺文淵博。雖加策駘，終畏面墻。特希溉以醍醐，如出香乳；照以暗井，即顯真金。然後仰藉神通，俯厲精力。別詢明僧，奉揚法味。普共含生，作大利益。斯則弗違提獎，同登彼岸。最勝最上，就此為尊。灌頂所送最後《淨名義疏》三十一卷，至〈佛道品〉，謹即裝治，善書習讀。逮旨爾前《玄義》，入文解釋，付弟子焚之。即付還使，遣對燒蕩。犀角如意、蓮花香爐，遠以垂別，輒當服之無斁，永<span class='corr'>充</span>法事。今奉施瓷瓦香爐，供養龕室。遺旨以天台山下，遇得一處，非常之好，垂為造寺，始得開翦林木，位置基階。今遣司馬王弘創建伽藍，一遵指畫。寺須公額，并立嘉名，亦不違旨。佛隴頭陀，並各仍舊，使移荊州玉泉。十住守天台者，今山內現前之眾，多是渚宮之人；<span class='corr'>已</span>皆約勒，不使張散，豈直十僧而已。所求費寺水田，以充基業，亦勒王弘施肥田良地，深蒙擁護。當年別資給行，送經一藏，依法為先師別供養具，鍾幡香等，又施錢直，且充日費。鄮境靈塔，吳內石像，剡縣彌勒尊儀臥疾之處，竝使裝飾，亦不仰異。荊州玉泉寺既是為造，理當異餘道場。其潭州大明寺，荊州十住、上明寺等，先以敬許為檀越，無容復乖今誨。使製南嶽師碑，即命開府學士柳顧言為序，自撰銘頌。所囑僧有罪治，無罪平等。切以涅槃羯磨，經有誠文，正論治國，《金光明品》，住持三寶，弗敢墜失。又令加修慈心，撫育民庶；犬馬識養，人豈忘恩？蓋聞外書為教，仁尚恕物。內典居宗，大慈為首。在文雖異，詣理實同。不有君子，其能為國？不有菩薩，豈濟含生？又以僧未貫藉，許其出首。適奉詔書，冥符來及，見機而作，所謂後天而奉天時。糧運轉輸，深關軍國。前已表聞，所司未報。終當方便，必期諧果。及承寄囑，斯復能照他心，前來仰荅，無違意旨。庶<span class='corr'>藉</span>薰修，福祐國家。灌頂、普明，面引詢訪，具述遺形，宴坐宛若平生。轉恨失時，不重餐義味。仰揆定力，如須彌峙。法臘云竟，切願與迎。一到江陽，還入禪眾；道俗接足，人神頂禮。即當奉送，復彼山龕，庶藉瞻仰，能開心目。深願道力，不孤所請。雖厚恩申報，具在願文；而實宜加<span class='corr'>護</span>，實須酬仰。二僧今反，輕奉報書。遠拜靈儀，心嗚載咽。謹和南。開皇十八年正月二十日。</p>
</div>
<div class='div-other'><a id='mulu1271' />
<p class='h2'>晉王弔山眾書</p><p style="margin-left:0em;text-indent:2em">正月二十九日摠持和南白。諸行無常是生滅法，諸佛及緣覺尚捨無常身。大師智者遺應遷神，哀摧抽惱，不能自勝。念當戀慕，追慟難忍。永矣奈何，當復奈何！侍者灌頂、普明二人，齎送別書、《觀心論》、《淨名疏》，犀角如意，蓮花香爐，并智越法師一眾啟；見對增哽，德音若存。即遣條流，移神靈迹，祥瑞炳著，自述分明。舍利全身於今安坐，非證聲聞小果，定入菩薩大位。素聞得法華三昧，方騐不退法輪；面覩彌陀、觀音、大勢至，以宿命智反照。四部弟子豈不努力？自揆寡薄，無以申報；唯當敬依付囑，不敢弭忘。應建伽藍，指畫區域，須達引繩，天宮即應。至金剛際，既有要道，當建繕造，一遵本意。昔宣尼去沒，弟子守墓三年，子貢之徒乃至六載；况乎方置精舍，永樹福基？彼現前僧，慎勿張散。但使謀道，何患無食？期取來生，西方非遠；必若懈退，寶池極遙。今遣使人於佛隴峯頂<span class='corr'>虔</span>誠懺禮，修福建齋，具如願文，略伸鄙意。二僧今返，指此慰書。楊廣白。十一月五日。</p>
</div>
<div class='div-other'><a id='mulu1272' />
<p class='h2'>山眾謝晉王書</p><p style="margin-left:0em;text-indent:2em">天台沙門智越一眾啟：司馬王弘至，僧使灌頂、普明還，奉正月二十九日教，賜垂慰問，并宣口教，優訪殷勤。謹對龕門焚香跪讀，言理哀切，痛絕魂心。遣囑累從，亡存戴荷。師在之日，常有誨云：「今得寺基，為王創造，非爾小僧所<span class='corr'>辦</span>，別有大力勢人。後當成就，恨吾不見寺成。」爾時莫惻所由；今蒙繕造，方醒前記。冥相符合，不可思議。經藏法寶，出世舟航；諸佛所師，眾生津導。永鎮佛隴，依止受持。鍾、旛、香等，施安供養；法鼓警悟，利益人祇。於僧法會，功德圓滿。伏想幽靈，慈悲遠鑒。謹於齋日，披讀願文；法席悚心，求入願海。蒙賚齋粮，恩給田地。基業無盡，施命無窮。有待多煩，隆恩難報。教旨<span class='corr'>維</span>是現前僧，不令張散。伏惟弘護事重，精舍將圓。同學門人，方憑依止。龕室儼然，何心違離？况垂嚴教，益懼丹誠。謹當克厲，倍加心力。但一眾失蔭，永遠慈願。追慶夙緣，還蒙復護。欣悲交至，臨啟涕零。謹啟。開皇十八年二月十二日。</p>
</div>
<div class='div-other'><a id='mulu1273' />
<p class='h2'>晉王遣使入山設周忌書</p><p style="margin-left:0em;text-indent:2em">歲序推移，日月如逝；智者遷化，已將一周。追深悲痛，情不能已。念衷慕感慟，何堪自居？今遣典籤吳景賢往彼設齋，奉為亡日追福。遲知一二。楊廣和南。開皇十八年。</p>
</div>
<div class='div-other'><a id='mulu1274' />
<p class='h2'>山眾謝晉王周忌書</p><p style="margin-left:0em;text-indent:2em">天台寺故智者弟子沙門智越一眾啟：典籤吳景賢至，奉教為先師亡日設齋。僧眾五百，一時雲集。冥途雖隔，感應道通。越等不能灰滅，奄及諱晨。追慕慈容，悲哽稽首。抆淚啣餐，不勝荷戴。謹啟謝聞。謹啟。</p>
</div>
<div class='div-other'><a id='mulu1275' />
<p class='h2'>皇太子令書與山眾</p><p style="margin-left:0em;text-indent:2em">僧使灌頂、智璪至，覽十一月三日書，并陳靈龕應迹，現形放光。彈指流音，應念傳響。斯實不思議力變化多方，感悟有緣，示希有事。慎終追遠，感歎相深。在昔雙林，示滅非滅；多寶獨塔，俟時涌現。爰在狼迹，迦葉分身；乃至靈山，迦文留影。眉毫散彩，指端震室。豈非像教能度無邊？是大因緣，聞善知識，永惟宿昔，獲承師範。德音盈耳，神光在目。方憑靈瑞，係踵菩提。肅承靈誥，宣慰南服，山眾法徒，同志為友。會成等侶，方共舟航。歲暮凝寒，念皆道勝。天台名嶽，海岸所推。修建大林，多慚重閣。三時設供，四事不周。想甘禪悅，以同法喜。其閒敬德，信次相聞。今遣員外散騎侍郎張乾威送僧使還山。於舊所設供，庶同甘露。能變麄澁，亦憑香積。證道融銷，書不盡言。反此無悉。楊廣和南。</p>
</div>
<div class='div-other'><a id='mulu1276' />
<p class='h2'>山眾謝皇太子書</p><p style="margin-left:0em;text-indent:2em">天台寺故智者弟子沙門智越一眾啟：使人兼通事舍人張乾威至，謹領前件物等，並皆完淨。仍即陳羅先師舍利龕前，具宣來令，并唱施物。又千僧法齋。伏惟弘護殷勤，慈澤周至。香爐微玅，天匠莊嚴。洪鍾和雅，震集凡聖。勝旛舒斾，疑懸梵宮。酥麨鹽桃，請同香積。法衣淨飾，無著離塵。氈物豐多，驚眩視聽。千僧雲集，布滿山庭。爰降王人，光顯林谷。奉對靈龕，必神通攝受；標擬眾聖，冀願海莊嚴。越等凡微，謬當恩沐。慈潤重沓，難可克勝。合眾虔虔，如履冰刃，不任戴荷之至。謹啟謝聞。仁壽二年正月六日。</p>
</div>
<div class='div-other'><a id='mulu1277' />
<p class='h2'>皇太子重令書與山眾</p><p style="margin-left:0em;text-indent:2em">灌頂、智璪等至，在寺眾來書。財施為輕，法門標重。檀波羅蜜，般若尊成。不具兩緣，寧俱解脫？施者咸共忘言，理至迹指，寧復辭弗。楊廣和南。</p>
</div>
<div class='div-other'><a id='mulu1278' />
<p class='h2'>山眾賀皇太子啟</p><p style="margin-left:0em;text-indent:2em">天台寺故智者弟子沙門智越一眾啟：伏惟殿下，睿德自天，恭膺儲副。生民慶賴，萬國歡寧。凡在道俗，莫不舞抃。况復越等，早蒙覆護。曲奉慈惠，不任悅豫之至。謹遣僧使灌頂、智璪等，奉啟以聞。謹啟。</p>
</div>
<div class='div-other'><a id='mulu1279' />
<p class='h2'>國清寺成，山眾謝皇太子啟</p><p style="margin-left:0em;text-indent:2em">天台寺故智者弟子沙門智越一眾啟：伏聞龍樹遷化，天竺為立伽藍；寶誌云亡，梁國盛修開善。良由菩薩本誓，互相顯發；凡是聲聞，但知稱讚。伏惟亡故和尚，具難思之德，作天人之師；安禪涅槃，示希有事。披按經律，千載一聞；玅德照彰，興於聖世。伏惟尊師重道，爰繕伽藍。建立之所，甚得山相。先師嘗言，其地必待良緣，追尋此記，稱會今日。即寺居五峯之內，夾兩㵎之流；堂殿華厰，房宇嚴秘。方之淨土，用集神僊。成就已來，先師恒垂影迹。聖境雖遙，有感斯應。既興塔廟，故顯靈奇。爰示諸佛，咸同攝受。越等庸薄，謬齒門徒。仰慚棟宇，俯勵心力。常於寺內，別修齋懺。恆專禪禮，庶藉熏修。奉酬聖澤，不任喜荷。謹遣僧使灌頂、智璪奉啟謝聞。謹啟。</p>
</div>
<div class='div-other'><a id='mulu1280' />
<p class='h2'>皇太子登極，山眾賀啟</p><p style="margin-left:0em;text-indent:2em">天台寺沙門智越一眾啟：竊聞金輪<span class='corr'>紺</span>寶，奕世相傳；重離少陽，時垂御辨。伏惟皇帝菩薩聖業平成，纂臨洪祚。四海萬邦，道俗稱幸。越等不任喜踊之至，謹遣僧使智璪奉啟以聞。謹啟。仁壽<span class='corr'></span>四年十一月三日，括州臨海縣天台寺僧智越等啟。</p>
</div>
<div class='div-other'><a id='mulu1281' />
<p class='h2'>山眾謝煬帝賜物啟</p><p style="margin-left:0em;text-indent:2em">天台寺沙門智越等啟：使智璪還，奉宣正月十三日勅旨，并賜物五百段；謹即集眾佛前，謹對使人如法呪願。越等有幸，喜逢聖世。伏蒙慈勅，喜懼已隆。復領厚賚，恩賜彌重。竊惟輪王地水，<span class='corr'>已</span>覺難消；天府玅物，寧恭受用？庶藉勅慈，又承佛力；罄竭心膂，道師遺訓。專修禮誦，上荅天澤，不任悚荷之至。謹附楊州使奉謝以聞。謹啟。大業元年三月十七日。</p>
</div></div>
<div class='div-other'><a id='mulu1282' />
<p class='h1'>唐</p>
<div class='div-other'><a id='mulu1283' />
<p class='h2'>左溪朗禪師與永嘉玄覺禪師書</p><p style="margin-left:0em;text-indent:2em">自到靈溪，泰然心意；高仾峯頂，振錫常遊。石室巖龕，拂乎宴坐；青松碧沼，明月自生。風掃白雲，縱目千里；名花香果，蜂鳥啣將。猨嘯長吟，遠近皆聽；鋤頭當枕，細草為氊。世上崢嶸，競爭人我；心地未達，方乃如斯。儻有寸陰，願垂相訪。</p>
</div>
<div class='div-other'><a id='mulu1284' />
<p class='h2'>永嘉玄覺禪師荅左溪朗禪師書</p><p style="margin-left:0em;text-indent:2em">自別以來，經今數載；遙心眷想，時復成勞。忽奉來書，適然無慮；不委信後，道體如何？法味資神，故應清樂也。玄覺粗得延侍，欽詠德音，非言可述；承懷節操，獨處幽棲。泯迹人<span class='corr'>間</span>，潛形山谷；親朋絕往，鳥獸時遊。竟夜緜緜，終朝寂寂；視聽都息，心累閴然。獨宿孤峯，端居樹下；息繁飡道，誠合如之。<span class='note-inline'>(《尺牘清裁》節文)</span></p>
</div></div>
<div class='div-other'><a id='mulu1285' />
<p class='h1'>宋</p>
<div class='div-other'><a id='mulu1286' />
<p class='h2'>陸放翁與明老改正寒山子詩書</p><p style="margin-left:0em;text-indent:0em;" class="lg-abnormal"><div class='lg-row'>有人兮山陘　雲卷兮霞纓</div>
<div class='lg-row'>乘芳兮欲寄　路漫兮難征　心惆悵兮狐疑　蹇獨立兮忠貞</div>
</p><p style="margin-left:0em;text-indent:2em">此寒山子所作楚辭也，今亦在集中。妄人竄改附茲，至不可讀。放翁書寄天封明公，或以刻之山中也。</p>
</div>
<div class='div-other'><a id='mulu1287' />
<p class='h2'>朱晦菴與南老索寒山子詩書</p><p style="margin-left:0em;text-indent:2em">熹啟上清泉老：每往，兒輩附問，黃壻得之，聞久時得書也。〈出師表〉未暇寫得，催寫得轉寄去未晚也。《寒山詩》刻成，幸早見寄。有便只附至臨安趙節推廳，託其尋便，必無不達，渠黃巖人也。熹啟上國清南公禪師方丈。</p>
</div></div>
<div class='div-w'>
<ul class="">
<li><p style="margin-left:2em">甯波府慈谿西方寺淨果和尚助洋五十二元</p>
</li>
</ul><p style="margin-left:0em;text-indent:2em">光緒二十年三陽月佛隴真覺寺敏曦謹募</p>

<p class='juan'>天台山方外志卷第十六終</p></div>
</div><!-- end of div[@id='body'] -->
</body></html>