<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu15' />
<p class='juan'>天台山方外志卷第二</p>
<div class='div-other'><a id='mulu16' />
<p class='h1'>形勝考第四</p>
<div class='div-other'><a id='mulu17' /><p style="margin-left:0em;text-indent:2em">天台山高一萬八千丈，周迴八百里，山有八重，四面如一。復有四門，智者大師以赤城為南門，以新昌石城為西門，徐靈府又以剡縣金庭觀為北門，余謂準此當以王愛山為東門。或者疑以為誕，不知皆有所徵也。蓋名山福地必有神聖呵衛不祥，惟此台山自古及今無有虎豺之暴，曾以是訊諸山民，僉曰：四門之內，周環民居，即有惡獸經由，惟犬羊等物是殘，見人則妥尾走匿草莽間。審如是，則所謂聖僧道場、神僊窟宅，信矣。若取之，則凡在台州屬境，皆其區域，以牛女分野，何啻千里？故唐宋已來，以台州名郡，蓋取乎此。若約靈異以分山，憑諸書以割地，則自縣治以南皆非也。然台雁二山皆東南勝境，古人未有定其優劣者。余始遊雁宕，見其峯巒秀拔，奇形恠狀，將謂海內名山無有勝此。及登天台山，觀其規模宏大，又恍然自失，因而品曰：雁宕山其猶李青蓮之五言古詩也。天台山其猶杜拾遺之五言古詩也，以子美之詩，上薄〈風〉〈雅〉，下該沈宋，言奪蘇李，氣吞曹劉；掩顏謝之孤高，雜徐庾之流麗，盡得古人之體勢，而兼昔人之所獨專，近之故也。蓋此山在下望之，不啻千仞，及昇其巔，四通八達，間皆可數，十里如在平地，其勝一也；至登華頂峯頭，東望大海，南觀雁宕，西矚栝蒼，北眺錢塘，一覽可盡，其勝二也；俯瞰羣峯，皆在其下，羅列環遶，或如蓮葉、或如華鬚，恍疑一朵芙蓉浮於海上，其勝三也；僧寺道院，桑麻相接，鐘梵鳴於天上，雞犬吠於雲中，其勝四也；雖極其幽邃之地，皆明爽開豁，使人襟抱蕩然，其勝五也；山與通衢左近，車馬絡繹；其下勝槩羅列，其巔可望而不可到，其勝六也；山無背向，四面如一，其勝七也；山有八支，八溪為界，以華頂為車軸，山之周遭如八軸輪，亦如八葉覆蓮，其勝八也；山產眾藥，又多肥蕨黃精，此足供居者[米*候]糧，其勝九也；山林深遠，即居民亦有未臻其奧者，可以避隱，其勝十也。且赤城為其南標，石城為其西固，東蒼為其眉，四明為其目，中有瓊臺、雙闕、佛隴、香爐、石梁、瀑布等諸景，骨肉不偏，形神俱妙，所以為勝也。此其梗槩耳。若夫赤城建標，珠林簇簇，誰其淡諸？霞紅雲綠，則有赤城山之勝；五峯環翠，宮殿俱高，雙澗奏響，和以松濤，則有國清寺之勝；溪界山出，路沿澗入，瀑布龍湫，涼風襲襲，則有金地道中之勝；金地在上，壁立萬仞，蒼龍委蛇，濟以天磴，則有金地嶺之勝；竹塢茆茨，踈磬間發，法語琅琅，金繩寶筏，則有定光庵之勝；古墖皇封，與山巃嵸，瞻之仰之，萬世高風，則有真覺寺之勝；法流洙泗，佛道康莊，普賢境界，修禪道場，則有佛隴大慈寺之勝；大雷峯下，白雲精舍，數里平原，幽人命駕，則有太平寺之勝；路入羊腸，身親龍闕，山橡藤梨，美哉膚核，則有寒風闕道中之勝；亦有桑麻非人間者，豈軒轅丘廣莫之野？則有長壽、文殊、西竺諸寺之勝；萬山之中，其嶺陂陀，考槃之宮，尚餘烟蘿，則有察嶺下高察舊隱之勝。此南門第一支，取華頂之直道，以南嶴溪為界也。若夫放生池上，碧水盈隄，有物龍去，猶名螺溪，則有清心寺之勝；長松數挺，野廟披離，昔人傳教，今歸與誰？則有傳教寺廢址之勝；疊嶂千重，溪梁百折，泉落樹頭，流雲噴雪，則有螺溪道中之勝；仰攀丹崖，危磴半欹，梯雲捫葛，乃可探奇，則有幽谿嶺之勝；幽谿講肄，車塵不喧；山林盤欎，別有乾坤，則有高明寺之勝；路隔三山，可望難即；松篁數家，泉流上泐，則有清涼寺遺蹟之勝；下有寒泉，藏蟄神龍；石筍高峙，砥柱虛空，則有螺螄潭之勝；溪南溪北，上游下游，經梵相聞，以耕以修，則有黃墰諸庵之勝；聖僧西歸，惟遺雙屐，精神不磨，竟化為石，則有聖蹟內外庵之勝。此南門第二支，取華頂之紆路，以螺溪為界也。若夫雲林覆殿，寶篋藏經，諸天散花，神鬼來聽，則有慧明寺之勝；覺路平平，好山相迎，谷風溪水，且輕且清，則有楢溪道中之勝；山藏太古，水奏琴心，惟昔高士，允矣知音，則有齊高士顧歡隱處之勝；水窮山盡，有地靈墟，盤石可坐，精廬可居，則有天封寺之勝。此東門第一支，取華頂之直道，以楢溪為界也。若夫丹山夷夷，草木萎蕤，何獨王愛，我亦愛之，則有王愛山之勝；修竹千竿，蘭若數楹，長者福聚，納子化城，則有筋竹嶺庵之勝；雲生足底，人行天上，誰挈我衣，空中五兩，則有彌陀庵仰天湖道中之勝。此東門第二支，取華頂之仄徑，以水母溪為界也。若夫山光明媚，水色澄鮮，真阿練若，樂矣三禪，則有澄深寺之勝；猨梯達漢，鳥道通玄，疑其登者，居日月邊，則有摘星嶺之勝；山藏八景，高僧所安，彼如庵主，其墖猶完，則有大同寺之勝；瑞草藉地，拱木蔽天，禽猨嘯聚，杳無人烟，則有石筧道中之勝。此北門第一支，取華頂之峻路，以羅木溪為界也。若夫神僊福地，茅竹洞天，金庭觀側，羲之家焉，則有金庭觀之勝；路崎而勝，水險而清，籃輿竹筏，恣我南征，則有福溪道中之勝；山奇蹟聖，佛慈如如，豐碑古記，元章之書，則有慈聖寺之勝；方廣覿面，伊誰能見？八萬度門，聊通一線，則有石梁橋之勝；瀑瀉懸崖，石潭淙淙，奇哉誰設？玄龍之功，則有斷橋之勝。此北門第二支，取華頂之險路，以福溪為界也。若夫千山倒景，蘆荻藏舟，中有釣叟，機忘海鷗，則有青溪之勝；青山崔嵬，飛流界道，織女停梭，牛郎凝眺，則有瀑布水之勝；僊人拍掌，玉女濺珠，亦有僧寺，是稱僊居，則有玉女溪、瀑布寺、福勝觀之勝；九峯迢嶤，玄宮逍遙，僊凡路隔，度以三橋，則有桐柏宮之勝；瓊臺薄漢，雙闕凌霄，其誰神司？僊者王喬，則有瓊臺雙闕之勝；此上有玄明、洞天、仁靖、純素諸宮，白雲、壽昌諸觀，聖壽、法輪、法蓮諸院，臥雲庵等諸處之勝；小山為伍，環畬千畝，寺倚危峯，坎坎鐘皷，則有護國寺之勝；溪泛胡麻，上有僊家，雲中古洞，尚餘桃花，則有桃源之勝；其上有慈雲、普光、西定慧，蓮華峯上普慈、證教諸寺之勝在焉。此西門第一支，取華頂之紆路，以鬧溪為界也。若夫石沼為池，石山為城，金湯像教，功由巨靈，則有石城山之勝；慈氏寶相，百尺停停，金光赫奕，勤矣三生，則有石佛之勝；採藥歸來，雲仍七世，桑梓猶存，千年僊系，則有劉阮村之勝；南有悔山，北有悔橋，司馬子微，悔從帝招，則有司馬悔橋之勝；將入僊都，天為設險，險豈在山，塵凡難轉，則有會墅嶺之勝；紫雲蔽野，亦翳丹霞，異產何物，苓朮胡麻，則有彩煙山之勝；昔人夢遊，我亦玄蒐，靈僊窟宅，葛洪丹丘，則有天姥山之勝；紅塵白雲，僊凡道分，石梁捷徑，瑞氣氤氳，則有石梁道之勝；僊人鞭石，如牛如馬，亦如萬舟，蔽流而下，則有僊人浪之勝；其甘如醴，其寒如冰，應心之泉，有待而興，則有應心泉之勝。此西門第二左支，以黃杜溪為界也。關嶺之傍，留鄭有坊，賢哉邑候，尚遺甘棠，則有關嶺之勝；石室深邃，厥名白巖，神靈祥瑞，余悉其凡，則有白巖山之勝；萬峯攢翠，列如畫屏，一溪直界，混混流青，則有秀溪口之勝；奇峯插天，翠妝綠翳，飛瀑如虹，懸崖飄曳，則有龍湫瀑布之勝。此西門第二右支，以秀溪為界也。古木千章，平田數頃，中有梵宮，殆絕人境，則有萬年寺之勝；往者聖僧，歸自東海，輕駕鐵船，其湖猶在，則有鐵船湖之勝；平田飯僧，於是邀請，松柏森森，為羅漢嶺，則有羅漢嶺之勝；心外無法，滿目青山，香爐峯側，別開玄關，則有通玄峯、香爐峯之勝；萬八峯頭，寺鄰帝座，天籟梵音，六時叅和，則有華頂寺之勝；身出五雲，天空海濶，星辰四垂，斗柄可斡，則有華頂峯之勝。此西門第二支，取華頂之康莊也。是中有二岐路，一至會墅，由小路上藤公嶺與萬年會，校近十里而景差劣，一至萬年，過道人坑，先往石梁，至察嶺頭會，校遠五里而景差勝也。若夫春日載陽，草木生香，山花奪目，好鳥相將，則有春景之勝；朱明赫赫，樹蔽原隰，數里無塵，泉流澗側，則有夏景之勝；涼風振條，林木蕭蕭，蹲鴟黃獨，山家正饒，則有秋景之勝；玄英司職，喧塵時息，幽溪泉鳴，圓通之宅，則有冬景之勝；華頂峯頭，旭日在下，乍沉乍浮，魚龍驚詫，則有日觀之勝；秋蟾皎皎，繁露津津，上薄林葉，萬頃鋪銀，則有月觀之勝；朝雲矯異，高下平填，疑清凉界，敷兜羅綿，則有雲觀之勝；江山飄瞥，林木皤然，珠宮玉闕，吾亦神僊，則有雪觀之勝；黃梅驟雨，皷以谷風，或如飛瀑，有似流虹，則有雨觀之勝；朝雨初歇，霧氣方收，千巖競秀，萬壑爭流，則有霽觀之勝。余家幽溪，隣于佛隴，濟勝之具既揵，遊山之仗復備，有勝則遊，興至則遊，不必擇時招友。蓋台山之勝，無論四時之佳，雨霽雪月，朝雲暮霞，無不可人者。昔人以西湖比於西子，謂淡妝濃抹總相宜，余謂台山之勝，故當過之，識者必以余為知言。然證明此道者，要有烟霞之志，泉石興趣，復須經旬累月不疲足力，乃可希覬。其或朝入暮出，既無笙歌之娛耳，復無桃李之豔情，以此責台山之不勝，余則避席之弗暇焉。今依舊志復列山川形勝于左，以貽好事者之博蒐，妙在觀象得意，無得案圖索馬。</p>
</div>
<div class='div-other'><a id='mulu18' />
<p class='h2'>山</p>
<div class='div-other'><a id='mulu19' />
<p class='h3'>赤城山</p><p style="margin-left:0em;text-indent:2em">在縣北六里，一名燒山，又曰消山，石皆霞色，望之如雉堞，因以為名。山之麓有巖極深廣，晉義熙初，僧曇猷造寺，號中巖，齊僧慧明復就塑一佛像，名臥佛。又有巖曰結集，曰釋籤，蓋章安、荊溪二師裒集解釋天台教文之遺跡也。</p>
</div>
<div class='div-other'><a id='mulu20' />
<p class='h3'>桐柏山</p><p style="margin-left:0em;text-indent:2em">在縣西北二十里十二都，七十二福地之一。由清溪迤北而入嶺，路九折至洞門，一望佳景豁然，道觀屹處其中，唐司馬承禎隱此。《舊圖經》云周靈王太子晉主金庭、治桐柏山，即此也。</p>
</div>
<div class='div-other'><a id='mulu21' />
<p class='h3'>瓊臺、雙闕兩山</p><p style="margin-left:0em;text-indent:2em">自桐柏西北行二里至元應真人祠，取道僊人蹟，經龍潭側，凡五里至瓊臺，轉南三里至雙闕，皆翠壁萬仞，森依相向。宋祥符中，山人張無夢結庵於此。徐大受《山行摘句》云：「大壑之心，瓊臺突起，嵐光破綠，狀如削瓜，下俯百丈龍湫，心悸骨驚，不可近視。沿流五里至雙闕，幽花凝岸，苔茵布石，僊家之奇觀也。」</p>
</div>
<div class='div-other'><a id='mulu22' />
<p class='h3'>瀑布山</p><p style="margin-left:0em;text-indent:2em">一名紫凝，在縣西四十里三十二都。山有瀑布，垂流千丈，遙望如布，陸羽記云「天下第十七水」，蓋與國清、福聖二瀑為三。其山產大葉茶。《志要》云：福聖之瀑布，源出桐柏山金澗三井之泉，懸流數百尺，落于萬仞之崖，冬夏不竭。遠而望之，瑩白如練，懸掛隱暎於蒼崖翠壁之間。卒然一視，恍若天河之傾瀉也。</p>
</div>
<div class='div-other'><a id='mulu23' />
<p class='h3'>石橋山</p><p style="margin-left:0em;text-indent:2em">在縣北五十里十五都。兩山相並，連亘一百里，舊傳五百應真之境。有石梁架兩崖間，龍形龜背，廣不盈咫。其上雙澗合流，洩為瀑布，西流出剡中。下臨萬仞，飛泉回射，危滑欹側，狀如橫虹；且多莓苔，甚滑，過者目眩心悸。按《赤城舊志》云：凡往來人供茗，必有乳花効應，或寶炬金雀、靈跡梵嚮，接于見聞云。</p>
</div>
<div class='div-other'><a id='mulu24' />
<p class='h3'>東橫山</p><p style="margin-left:0em;text-indent:2em">在縣東十里八都九都界，以其橫據縣東，故名。狀如覆舟，舊名覆舟山。四面迥絕，無所連接，神邕山圖謂為台山之腳。其上坦夷可三十頃，中有三泉，冬溫夏洌，側有古淨池，今蕪沒。山南盡處有石，遠望如婦人，舊稱為新婦巖。山足相傳下有石鴨，讖云：「水打石鴨頭，此地出公侯。」每溪流逼向此山，下有顯宦，見《志要》。按舊志云：丹丘山即東橫山也。其山頂方闊，萬厯九年，知縣毛鸖騰重建丹丘山臺。</p>
</div>
<div class='div-other'><a id='mulu25' />
<p class='h3'>九峯山</p><p style="margin-left:0em;text-indent:2em">在縣西北十五里十三都。其峯有九。徐靈府《小錄》云：瀑布寺前有九峯，蓋台山之枝榦，舊名九壟，王羲之與支遁遊焉。唐天寶六年改九峯。神邕山圖云：此嘗創桐溪寺。</p>
</div>
<div class='div-other'><a id='mulu26' />
<p class='h3'>鳳凰山</p><p style="margin-left:0em;text-indent:2em">在縣東十五里六都。《志要》云：山形似鳳者三，故其地亦名鳳林。崖上有僊人掌跡甚鉅，南有釣臺及呂洞賓所遊之地，名為「呂道岸」。其地夏日蚊蠅不入，所產艾草入藥最佳。</p>
</div>
<div class='div-other'><a id='mulu27' />
<p class='h3'>蒼山</p><p style="margin-left:0em;text-indent:2em">在縣東四十里五都。神邕山圖云：其山凌映桐柏，絕頂睇滄海，以其蒼蒼接漢，故名。古經云：其山鳴吼必有大風雨。神邕以桐柏接甯海界，在縣東極處，非今置觀之桐柏也。</p>
</div>
<div class='div-other'><a id='mulu28' />
<p class='h3'>寒巖山</p><p style="margin-left:0em;text-indent:2em">在縣西南七十里三十六都。前有盤石，曰「宴坐」。峯上有石室，舊名「撫石洞」，後米公芾題曰「潛真」。四山環峙如郛郭，上矗雲漢，其下嵌空，置佛屋不用瓦覆。洞左有小甎塔，是寒山子蟬蛻處。山滅後數日，有梵僧持錫杖於此尋覓，或問其故，對曰：「吾拾文殊舍利也。」故後人於此而建塔焉。由宴坐西有石梁，可數尺，架兩崖間，險峻不可陟。南有泉如屋霤，寺僧縻竹緶引之。前距山腹一里，有道人洞；轉西二里，亂石灑流巖竇間，散若虬髯，因號龍鬚洞，台山絕勝處也。《臨海記》云：石室前有立石，叅差五色，遠望如綬帶，舊傳為綬帶山。產石髓石脂，絕杪有僊石棺。</p>
</div>
<div class='div-other'><a id='mulu29' />
<p class='h3'>明巖山</p><p style="margin-left:0em;text-indent:2em">在縣西七十里三十三都。舊名闇巖。巖之前峭壁屹立，勢摩窮蒼，亦號幽石。其下竅穴透邃，日光穿漏，中有僧全宰棲真洞。轉北數步，恠石森然。上有兩峯倒側，號合掌。巖西有泉，蔽崖而下，渙若垂箔。寺僧亦用竹緶引之，從高下墜，號曰「水索」。由寺北捫蘿而下，至重巖，磐石品列，即三隱嘯詠之地。常有光如月，號「石月」。寺東有響巖，擊之聲鏗然。寒山子詩所謂「重巖我卜居，鳥道絕人蹟」是也。</p>
</div>
<div class='div-other'><a id='mulu30' />
<p class='h3'>大盆山</p><p style="margin-left:0em;text-indent:2em">在縣西一百八十里三十七都。西接東陽，南界僊居，遙望山形如覆盆，故名。</p>
</div>
<div class='div-other'><a id='mulu31' />
<p class='h3'>天柱山</p><p style="margin-left:0em;text-indent:2em">在縣西九十里三十六都。南有黃水峯。</p>
</div>
<div class='div-other'><a id='mulu32' />
<p class='h3'>方瀛山</p><p style="margin-left:0em;text-indent:2em">在縣西北二十八里十二都。由桐柏北上一峯，可五里許。上有平田十餘畝，間以陂池；前眺蒼峯，後即雲蓋峯。唐長慶中徐靈府居此，因賜今名。</p>
</div>
<div class='div-other'><a id='mulu33' />
<p class='h3'>繫船山</p><p style="margin-left:0em;text-indent:2em">在縣東四十里一都南陽，舊傳古煎鹽處，有石磐柱尚存。有巨石橫亘，海波沃日，舟人常繫<span class='corr'>纜</span>於此。邑志一名髻山，《赤城舊志》：又有髻山，在縣東四十里，以其形如髻然，故名。</p>
</div>
<div class='div-other'><a id='mulu34' />
<p class='h3'>司馬悔山</p><p style="margin-left:0em;text-indent:2em">在縣北一十三里十一都。道書此為第十六福地。《會稽志》載司馬悔橋在新昌縣，舊傳司馬承禎應召至此而悔，因以為名。又《雲笈七籤》載司馬悔山在台州府天台山北，李明僊人所治之處。山在天台、新昌二境間，故橋以山得名。按此，則非司馬承禎矣，豈嘗有司馬悔者居此而名歟？然不可考。</p>
</div>
<div class='div-other'><a id='mulu35' />
<p class='h3'>始豐山</p><p style="margin-left:0em;text-indent:2em">在縣西南十五里十九都。舊以狀類盤龍，名龍山。唐天寶中更今名。</p>
</div>
<div class='div-other'><a id='mulu36' />
<p class='h3'>折山</p><p style="margin-left:0em;text-indent:2em">在縣西十六里十六都。神邕山圖云：其山峭崿險折，而中峯拔立孤秀。舊傳王喬控鸖于此，又名鸖峯。</p>
</div>
<div class='div-other'><a id='mulu37' />
<p class='h3'>鼻山</p><p style="margin-left:0em;text-indent:2em">在縣西南一十五里二十三都。以形名，載《唐書．地里志》。下有龍湫，旱禱常應。</p>
</div>
<div class='div-other'><a id='mulu38' />
<p class='h3'>土墻山</p><p style="margin-left:0em;text-indent:2em">在縣西四十里二十七都。屹若墻立，故名。見《唐．地里志》。</p>
</div>
<div class='div-other'><a id='mulu39' />
<p class='h3'>峇山</p><p style="margin-left:0em;text-indent:2em">在縣西五十里二十九都。舊志云：「在西南一十五里。」蓋誤。</p>
</div>
<div class='div-other'><a id='mulu40' />
<p class='h3'>甑山</p><p style="margin-left:0em;text-indent:2em">在縣西三十五里一十五都。下有鈎磯石。</p>
</div>
<div class='div-other'><a id='mulu41' />
<p class='h3'>松山</p><p style="margin-left:0em;text-indent:2em">在縣東南四十里二都。</p>
</div>
<div class='div-other'><a id='mulu42' />
<p class='h3'>擔山</p><p style="margin-left:0em;text-indent:2em">在縣西南三十五里二十四都。</p>
</div>
<div class='div-other'><a id='mulu43' />
<p class='h3'>招賢山</p><p style="margin-left:0em;text-indent:2em">在縣東四十五里一都。又名雙峯山。</p>
</div>
<div class='div-other'><a id='mulu44' />
<p class='h3'>焦山</p><p style="margin-left:0em;text-indent:2em">在縣西六十里三十四都。</p>
</div>
<div class='div-other'><a id='mulu45' />
<p class='h3'>靈墟山</p><p style="margin-left:0em;text-indent:2em">舊志：「在縣北三十里十一都，白雲先生隱處。」《圖經》云：「在縣北六十里，蓋七十二福地之一。」</p>
</div>
<div class='div-other'><a id='mulu46' />
<p class='h3'>八峯山</p><p style="margin-left:0em;text-indent:2em">在縣西北六十里十五都。中有萬年寺，所謂「明月、娑羅、香爐、大舍、銅魚、藏象、烟霞、應澤」是也。</p>
</div>
<div class='div-other'><a id='mulu47' />
<p class='h3'>牛游山</p><p style="margin-left:0em;text-indent:2em">在縣東五十里四都。東巖有片石，似牛游成<span class='corr'>渦</span>，舊傳神牛浴此，蹄跡跧痕尚在，俗呼為石牛游。</p>
</div>
<div class='div-other'><a id='mulu48' />
<p class='h3'>覆盆山</p><p style="margin-left:0em;text-indent:2em">在縣東四十里一都。頂平，東西二隅有二井，地里家以為台郡臨海山川之美，皆是此胚胎迤衍發秀。</p>
</div>
<div class='div-other'><a id='mulu49' />
<p class='h3'>亭山</p><p style="margin-left:0em;text-indent:2em">在縣東三十里二都。</p>
</div>
<div class='div-other'><a id='mulu50' />
<p class='h3'>接石山</p><p style="margin-left:0em;text-indent:2em">在縣東四十里一都。</p>
</div>
<div class='div-other'><a id='mulu51' />
<p class='h3'>寶華山</p><p style="margin-left:0em;text-indent:2em">在縣東三十里四都。產花乳石，色如瑇瑁，瑩潤堅潔可愛。李德裕〈謝寄石〉詩：「聞君采奇石，翦斷赤城霞。」宋林逋〈謝天台僧寄石枕〉詩：「斷石自何許，枕之懷赤城。」皆謂此也。稍西有雲頂庵。距山足一二里，有巒岫如帶，與溪流俱西向，環拱縣境，因名帶橫。相傳其地唐時有王尚書居此。見《范志》。</p>
</div>
<div class='div-other'><a id='mulu52' />
<p class='h3'>銀山</p><p style="margin-left:0em;text-indent:2em">在縣南十里二十都。宋元祐間因鑛發，故名。後因鑿山壓死人眾，燒煉無銀，遂廢。萬厯二十六年，凡舊鑛處，朝廷悉令開採。四月初四日，太監委官來鑿此山無銀。堪輿家先言，此山居午動必致火，五月間縣東南果被火灾。本年八月，復委官開，仍無銀。二十七年閏四月，太監劉同本府黃二守督工深入取砂，面烹亦無銀而止。</p>
</div>
<div class='div-other'><a id='mulu53' />
<p class='h3'>菡山</p><p style="margin-left:0em;text-indent:2em">在縣西六十里三十五都。</p>
</div>
<div class='div-other'><a id='mulu54' />
<p class='h3'>大淡、小淡二山</p><p style="margin-left:0em;text-indent:2em">在縣南二十里七都。峯勢聯接，周回三里。</p>
</div>
<div class='div-other'><a id='mulu55' />
<p class='h3'>龜山</p><p style="margin-left:0em;text-indent:2em">在縣南五里，山形類龜，下有潭極深，大旱不竭。</p>
</div>
<div class='div-other'><a id='mulu56' />
<p class='h3'>鯉山</p><p style="margin-left:0em;text-indent:2em">與龜山相近。</p>
</div>
<div class='div-other'><a id='mulu57' />
<p class='h3'>澹山</p><p style="margin-left:0em;text-indent:2em">在縣西七十里三十五都。</p>
</div>
<div class='div-other'><a id='mulu58' />
<p class='h3'>雷馬山</p><p style="margin-left:0em;text-indent:2em">在縣西九十里三十五都。</p>
</div>
<div class='div-other'><a id='mulu59' />
<p class='h3'>方山</p><p style="margin-left:0em;text-indent:2em">在縣西六十里三十五都。《志要》云：其山高峻千餘丈，山麓周圍十五里，自足至頂皆方，故名。遠望山之右有匼溪茁，左有青山茁，此居其中，巔有廟祀鎮之。</p>
</div>
<div class='div-other'><a id='mulu60' />
<p class='h3'>白衣山</p><p style="margin-left:0em;text-indent:2em">在縣西五十里三十二都。上有白衣殿。</p>
</div>
<div class='div-other'><a id='mulu61' />
<p class='h3'>茶山</p><p style="margin-left:0em;text-indent:2em">在縣西八十里三十三都。</p>
</div>
<div class='div-other'><a id='mulu62' />
<p class='h3'>聚青山</p><p style="margin-left:0em;text-indent:2em">在縣西五十里三十二都。</p>
</div>
<div class='div-other'><a id='mulu63' />
<p class='h3'>儒堂山</p><p style="margin-left:0em;text-indent:2em">又名宰山，在縣西四十里三十都。</p>
</div>
<div class='div-other'><a id='mulu64' />
<p class='h3'>鳳山</p><p style="margin-left:0em;text-indent:2em">又名赤山，在縣西四十里二十七都。</p>
</div>
<div class='div-other'><a id='mulu65' />
<p class='h3'>鷓鴣山</p><p style="margin-left:0em;text-indent:2em">在縣西北四十五里十五都。中有龍湫。《志要》云：常有鷓鴣鳴，故名。</p>
</div>
<div class='div-other'><a id='mulu66' />
<p class='h3'>獨山</p><p style="margin-left:0em;text-indent:2em">在縣西六十里三十四都。</p>
</div>
<div class='div-other'><a id='mulu67' />
<p class='h3'>千佛山</p><p style="margin-left:0em;text-indent:2em">在縣西五十里二十九都。山足有寺名廣巖，周圍佛剎、峯巒、壘障層出其上，故名。</p>
</div>
<div class='div-other'><a id='mulu68' />
<p class='h3'>斷橋山</p><p style="margin-left:0em;text-indent:2em">在縣北七十里十一都。自石橋下菴對嶺㳂澗行可十五里，則一石梁中斷，因以為名，即是小石橋也。下臨危澗，亂石棊布，有龍湫、龍拖石。</p>
</div>
<div class='div-other'><a id='mulu69' />
<p class='h3'>妙山</p><p style="margin-left:0em;text-indent:2em">在縣東一百步，延袤一里，舊為城隍廟。宋曹勛建祐聖觀，境民崇奉，香火不廢。舊有公館，改為社學，近廢。鐘樓在其上，山周圍皆民賃以居。登山一望，則一邑之景致盡在目中，蓋邑之鎮山也。</p>
</div>
<div class='div-other'><a id='mulu70' />
<p class='h3'>金墩山</p><p style="margin-left:0em;text-indent:2em">在縣西北三里。《志要》云：乃赤城山南行支壠，盤曲以翼縣治。蓋妙山、東橫山夾輔邑東，此山在西，蒼山蔚磐于左，赤城輝暎于右；邑後諸山高厚峻極，而邑前面諸山呈秀爭妍，邑治街巷橫列三數，成乾卦象也。</p>
</div>
<div class='div-other'><a id='mulu71' />
<p class='h3'>蔓蘿山</p><p style="margin-left:0em;text-indent:2em">在縣東北三十里十都。</p>
</div></div></div>
<div class='div-w'>
<ul class="">
<li><p style="margin-left:2em">甯波府奉化岳林寺文果和尚助英洋壹佰元</p>
</li>
</ul><p style="margin-left:0em;text-indent:2em">光緒十九年桂月佛隴真覺寺敏曦監梓</p>

<p class='juan'>天台山方外志卷第二終</p></div>
</div><!-- end of div[@id='body'] -->
</body></html>