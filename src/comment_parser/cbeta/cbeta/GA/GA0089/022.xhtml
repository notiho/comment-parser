<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='w'><a id='mulu1416' />
<p class='juan'>天台山方外志卷第二十二</p><p class="head1">文章考</p>

<div class='div-other'><a id='mulu1417' />
<p class='h2'>李汶：遊天台紀畧</p><p style="margin-left:0em;text-indent:2em">太史公疆識立言者，泝會稽，探禹穴，南遊淮湘，北睇鄒魯，謂漫爾寄傲無當哉。余少躭物象，往往會意處，輒命巾車。天台為全浙西南隩區，茲行役苦棘，即捐置不復顧，興逸窳乎缺矣。</p>
<p style="margin-left:0em;text-indent:2em">詹春孟廿一日凌晨，戒徒御單車，往崇陰布護，閣雨欲滴。山嵐海瀣，猝爾蝕剝。偊旅滸濱，脈脈不自適。無何，杲日東旭，屏翳盡撤。蒼翠夾陌，芳藹襲人襟裾。前眺崗左，溪圖裒出，插空而橫。東一嶺，宛帶芙蓉，中含洗腸井，絕為名勝。詢之土耆，云「赤城山也。」引策而前，可十里許，為國清寺，梵門鉅麗豁目。暨入，即荊棘樷交，瓦礫填委，鞠為圮址最後委葳處。石泉名杖錫泉，傳為寒山、拾得卜麓卓錫塲。熟視淺澁，不聯地脈，或釋眾所贗枉者。偏東有丹竈，儷存兩巖。北逶迤數里，為真覺寺。東望為天台；雙峯特起，望入雲表。誌載琳宮、瓊宇諸蹟，卒無可問津者。西北為桃源洞，歲久湮謝，晨肇無據。</p>
<p style="margin-left:0em;text-indent:2em">夫山隸野隸，奚抱靈異？而邂逅僊姝，輙協鳳占。且半載七世，何悠謬而畔經也！僊人有無何渺茫，桃源之說誠荒唐，有味乎其言也哉！北向圍山壁立，亂草蒙茸；山際腰曲，羊腸僅餘一綫。夾逼澗沚，亂石嵯岈，上下羣流，當其中者，搏激跳躍，澎湃怒號；細急繁匏，險訇驚霆。其大有不得其平者乎！</p>
<p style="margin-left:0em;text-indent:2em">循崖數轉，溪忽分兩流，碧耀雙瀑直下，恍小湫然。指示津吏，應曰「跌灘」。再遵逕而北，[山*截]嵲山巔者石梁寺。西望巨宗，如渴虹下澗，駭駟馳原，渀漾浩溔。彺瀾倒重巒而墮落，忽低透石梁峻阪，挂為飛練，噴洒石矼。<span class='corr'>盱</span>衡石梁，復夭矯占拱，左右夾獅象兩峯，即崇伯子之鑿龍門，未有是巧。出天冶者，揖對移晷，盻懸流咄咄語曰：「浪淘盡，<span class='corr'>千</span>古英雄人物，有之乎？安得偕若洸<span class='corr'>瀁</span>，枕潄于旁，其樂且壽固無極也！」兩力掖持，俯下危巔，暨沒階山麓，股[鄖-口+夾]閒盤辟，憊竭矣！</p>
<p style="margin-left:0em;text-indent:2em">入別寺少休，庖者具雞黍，悠然酌數行。日已<span class='corr'>亭</span>午，卒登輿出寺。僧自藂植中跽請曰：「此中萬年藤也，斸之可杖。」即命取數枝來。蒼[黑*勾]糾結，不知<span class='corr'>經</span>幾何風霜，當是瓌奇物。它日躧芒鞵、曳長裾，閒倚此瘦笻，以徜徉蘭臯禾隴之上。起而諦視，有不愕譚為天台赤城靈植耶？投之葛陂，拄之玉女，匪直賈，胡能辨之？益北深入，即抵萬年寺。嵬峩雄勝，天台中上剎福地也。益北深入，盤磴不可步；亘拔旁峙，曰「釣山」。喧豗瀑流者，曰「釣灘」。逡巡過嶺角，巨壑內石狀堆疊。仰者如立，俛者如倚，斜者睨，臥者蹲。巉側列劒攢㦸，云盡僊人驅石也。夫蠢石何知，驅使轉鞭，可血祖龍，竭精殫膏，窮終年望蓬萊不可卒致，又何能宰制羣僊而備汩汩？此役齊諧志怪有由哉！</p>
<p style="margin-left:0em;text-indent:2em">迫暮，窺天姥峯，遐想太白《夢遊》一吟，橫肆跌宕，可為天姥萬古增色。尋所題「雄絕佳麗」處，至磨滅未可一睹。余謂謫僊天才難以控羈；摧眉折腰，所自不屑。故託之乎夢，寄憤抒之耶？</p>
<p style="margin-left:0em;text-indent:2em">縱觀天台，管蠡所窺測者，大都若此。僂指夙遘，盛矣美矣！標壯遊矣！而尚或痗吾思也。天台險駭崎嶇甲寰宇，茲迂塗蹇步，邅迴於欹側鳥道中，顛眴而未敢豎目。跬步失戒，將阽干危。即所得亦附贅矣。泝繹垂堂騎衡之旨，緬懷怙亢習險，恬不挹損者，斤斤有餘懼焉。謹聊記其一斑，漫書于東剡之舟中。</p>
</div>
<div class='div-other'><a id='mulu1418' />
<p class='h2'>王士性：入天台山志</p><p style="margin-left:0em;text-indent:2em">志稱天台山高一萬八千丈，山有八重，如張大帆。以其上應台星，故名「天台」。天台山以華頂為絕頂，如桐柏、赤城、瀑布、佛隴、東蒼，皆其別號。神邕以赤城為天台山南門，徐靈府又以剡縣金庭觀為北門。天台山山脈起大盤而委為四明。其過天姥，發頂落地為五支。其入山四漫而非一途。</p>
<p style="margin-left:0em;text-indent:2em">自余為桃源主人，結廬洞口，不啻數十至矣。其始也，從國清入。蓋丙<span class='corr'>戌</span>秋，觀海普陀，與天刑生探禹穴。而歸時也，抵縣，出北門，過神蹟石，咫尺國清矣。然西觀霞標在望，意不能捨，遂先趨焉。道書玉京洞，十大洞天之一也。巖皆赤色，望之如雉堞，因名赤城。絕頂浮屠七級，飛泉噴沫，落於中巖。中巖寺嵌巖中。曇猷洗腸井，井邊青韭今尚生也。下山東十里，入國清，浮屠比赤城倍之。然不見九里松矣，惟餘「萬松徑」三字，圍八尺。鑿石山門，寺負五峯如扆。石坎泉盈尺，普明師卓錫而成。左廊三石錯立，則寒拾舊竈石也。智顗建台山十八剎，此為定光授記第一道場。</p>
<p style="margin-left:0em;text-indent:2em">出門于橋際崖，㳂㵎度盤迴嶺以入。澗水自高山落，與石齒齧，喧豗呌號，如璣如練，如翔鸞鳳，倐忽萬狀。別澗而上金地嶺，坐定光招手石，指銀山稱佛隴焉。寺號真覺，則知大師所從蛻骨雙石塔存。其未至塔頭也，路側有大慈寺，倚大雷峯，傍智者泉。寺燬，而唐梁肅石碑一座，尚樹于畛壠間。東望灌莾中，寺在其下，反顏其額曰「高明」。路旁巨石，僧指堂書「天台山」，并隸「教源」二字。近白雲峯下又有太平寺址，蓋三寺相掎角焉。東北為司馬悔山，道書第十六福地。又北為靈墟，則白雲先生所棲息焉，亦七十二福地之一也。或者以天封當之，咸從金地別一岐而東行。既踰嶺，折而西北數里，兩崖如闕，鉅石踞其表。置風蓬，蓬起驅石如舞，人行不成步。即六月，披裘而慄，名「寒風闕」。過闕數里為龍王堂。西岐乃去石梁，東則上華頂。東上華頂，經察嶺，亂石飛翥，所在成趣。石有峽焉，為書留雲漢徵君高察隱居也。又數里，下雙溪，上天柱峯。磴道偪亥，下輿，拾級而上，十里至竹院。佛弟子真清，興教源叢林精舍。經聲喃喃，足稱娑婆淨土。轉峯左側路三里許，上下二深池綰谷口。淪漪破綠，金魚數千頭，最為高出之勝。池中為馳道，度蓮華峯下，為華頂禪林。出其左三里，踰嶺有王右軍墨池焉。上為太白堂，堂廢池存。余為建三楹，貌二公于中，顏以「萬八千丈峯頭」。再上二里則絕頂也，智大師于此降魔，舊有塔與禮經臺。時方盛暑，露坐，見天星大于拳，動燁燁堪摘，且皆四垂脛脰下。</p>
<p style="margin-left:0em;text-indent:2em">夫茲山雖高，視地高耳。莊生所謂遠而無所止極者，其視下蒼蒼亦若是耶？何得星辰四顧在下，且大于他特倍蓰，心詫焉！涼颷起谷中，雜天地二籟以號，竟夕不成寐。計漏下五鼓矣！道人報海底日上，與生急披衣起。東方大紫氣籠聚。黯黮中，上有金縷萬丈，正射余衣上，余大呌：「雲海盪吾心胸矣！」道人曰：「未也已！」片時，則一赤輪如鎔銀汁蕩潏而上，前五色盡滅。始知向所見影也，是為第二月哉！</p>
<p style="margin-left:0em;text-indent:2em">日輪漸高，溪源草木如畫。東眺四明，西招括蒼，南望雁宕，北睨錢塘。四方千里，隱隱可矚。羣山伏地，僅如田塍；而此山了然上出，如懸一朵青蓮。花方開而瓣垂垂也，昔人故以華頂名之。始悟夜對星辰，非為羣山無礙若天下垂故耶？斯一遊也，足雄生平矣！然猶未半天台也。</p>
<p style="margin-left:0em;text-indent:2em">其繼至也，則由桐柏入。蓋余家台城，由間道龜溪可步南山。乃引二僮，自跨一蹇驢，信宿翠屏。西下數十里，至寒、明二巖。二巖洞一山，以脊相背而倚。明巖道不容軌，兩石峙如門夾之。巖竇嵌空，飛閣重橑，半在巖間。不復覆以茆瓦，即石成簷，如赤城也。洞口有帽影馬跡，俗稱為閭丘太守㣧遺像。㣧謁寒山、拾得于國清。竈中追及之，二僊拍掌笑，入巖去。巖闔，閭丘蛻焉。崖上飛泉百丈，以鐵索斜接之。又北行轉五里餘，始至寒巖。馬首望巖，真如天上芙蓉十二城，亦仿佛行黃牛峽也。</p>
<p style="margin-left:0em;text-indent:2em">寒巖石壁，高百丈如屏，洞敞容數百人，夏至不見日影。一石方正，則寒山子宴坐處也。西臨絕壑為天橋，堂宇皆置巖下。時有翠色入戶牖，堪挹。又北行五里，過清溪，入護國寺，尋桃源。繡壁夾澗，岞崿而立；水流亂石間，聲如珮環者十里。三折乃至其奧，每折似堂皇扄戶，不見去來。中有潭，清洌沁骨，名「金橋」。立潭邊，仰望三峯如罨畫。而東峯特秀，上有石如綰髻，名「雙女峯」。昔人見雙鬟戲水，或云其精靈所為。然蓬[卄/習]嶮岨，難于懸度。</p>
<p style="margin-left:0em;text-indent:2em">余乃于離別巖下，鑿石通道，搆一室于洞口，為桃花<span class='corr'>塢</span>，扁以「儷僊」。屋頭種桃千樹，茶十畦。買山田二十雙計作菟裘。它日二娥，想當相俟于桃花碧落間也。左行麓至紫凝山，瀑布懸流一千丈，陸羽第為天下十七水。又數里，上桐柏嶺。始入山嶺，行可一里，宮其上。豁然夷曠，環以九峯：玉女、玉泉、華琳、玉霄、紫霄、臥龍、蓮花、翠微也。</p>
<p style="margin-left:0em;text-indent:2em">道書七十二福地之一，謂王子晉治之。又云伯夷、叔齊為九天僕射，治桐柏宮，今宮有二子像。玉石鏗然，非山所產也。司馬氏遺跡亦已杳然。宮有醴泉，前有女梭溪。從印山轉南，水口為三井，下流入瀑布中。自桐柏西行五里，至瓊臺，臺在大壑之心。石山空起，狀如削瓜。下俯百丈潭，心骨驚悸。沿流南轉至雙闕，皆翠壁一抹，森倚相向。宋山人張無夢結趺焉，稱「僊座」。折而回，仍過崇道觀，行羅漢嶺數里而入萬年寺。寺抱八峯，晉白道猷所振錫而營也。門外巨杉百本，其大參天。凡供五百大士，必于是邀請。家司宼公建閣其後，藏慈聖所賜經。出寺又且十里，而至慈聖寺。寺當山西北僻處，經歲無遊人，良修真者所棲也。東五里，穿叢樾，路絕。復攀藤而進，乃得斷橋。兩崖接棟，中不合者，一線飛流注巖下，如簾狀，成二石池，有龍居焉。石壑之最奇者也。又循鳥道西十里而至石梁。山壁對峙，一巨石如長虹橫架之。龜脊莓苔，廣不盈咫，前臨萬仞壑。上遊澗水二，並流墮石梁下，如震雷<span class='corr'>晝</span>夜鳴，非遺生死，真莫能渡。上有曇華亭，楹半外垂，王龜齡碑刻存焉。其前身此橋嚴首座也。傍為蓋竹洞，三十六洞天之一。志稱石橋方廣寺，五百應真示現處，隱于石中。樵人牧子時聞鐘聲之響，然皆不可覩矣。</p>
<p style="margin-left:0em;text-indent:2em">是夕宿海會庵，明日從間路上山，不經天柱而登華頂。大雨霧，一無所見，然余所構堂成矣。其又至也，則從楢溪入。楢溪者，歡溪也，為處士顧歡而名。孫興公所謂「濟楢溪而直進」是也。時崑崙山人王子幻訪余于丹丘。余取道自資福寺送之。過陸龜蒙所銘「怪松」，循蒼山而西，三十里至慧明寺禪林，始<span class='corr'>入</span>歡嶴。㳂溪入十里，抵天封寺。寺最鉅麗，右楹有異僧以木屑縛為柱，常存。東為智者嶺，中有卓錫泉。過天封，一澗從華頂流下。亦循澗上十里，而至二池。入寺，子幻已先侯太白堂矣。山高風寒甚，草木不生，惟太白堂前三娑羅樹，四月花開如芍藥。寺<span class='corr'>前</span>一杉一檜，綠成陰耳。餘則咸煙霧栖扄，度非中秋左右，無鎮日晴。又雪甚早，時方霜降，山頂已三日雪封山矣。<span class='corr'>余</span>掛二竹筒酒，蛤蜊百枚，持鉦夜火衝虎跡而至。顧池中有巨石，<span class='corr'>呵</span>凍蘸墨池水，為書「崑崙」二字。昔王右軍之來以許玄度，李謫僊之來以司馬子微；余何敢望二子？且使後人識「崑崙」二字生于石上耳。</p>
<p style="margin-left:0em;text-indent:2em">信宿，買舟而別。子幻曰：「右軍昔遊惡溪，樂其奇，書『突星瀨』于石。君舟行諦視，其在否？」余唯唯，竟不知所在而歸。其他從護國寺，從天姥嶺，咸寓足焉，而獨未從山北上。天姥者，天台之來山也，故稱「姥」焉。天台山北水二，石梁水流入剡，雙溪水流入明。天封水東流過甯海入海，萬年水西流出王渡入剡。餘皆會清流而下靈江。</p>
<p style="margin-left:0em;text-indent:2em">王生曰：「余讀《天台山志》，蓋自古神僊窟宅。彼洞天福地之說，儒者謂誕不經。然宇宙大矣，聖人存而不論，然哉！」及余行山中，見其川谷盤護，氣象自不類人世，則又疑信半焉。久之，見上有靈芝、醴泉，又木有羅漢、菩提，草有觀音、長生，花有娑羅，藥有茯苓、黃精，則非獨人有之，于物亦然。</p>
</div>
<div class='div-other'><a id='mulu1419' />
<p class='h2'>屠長卿：新建天台祖庭記</p><p style="margin-left:0em;text-indent:2em">說者云：「西教東流，始自漢明之世。」余獨謂不然，如來之教，廣周沙界，何限東西？徧厯僧祇，詎始東漢？東漢以前，佛法密持世道；東漢以後，佛法顯被羣機。凡情見有顯密，聖教原無晦明。漢明以前，若非佛理主持，則世道曷繇建立哉？自世尊倡教，諸祖傳心，西土之尼珠獨朗；自摩騰<span class='corr'>駝</span>經，羅什譯義，東方之清旭甫昇。魏晉六朝之間，法席如雲，蓋頂成蔭；佳言若露，入口皆甘。</p>
<p style="margin-left:0em;text-indent:2em">然而未明列聖之心宗，尚昧如來一代之化意。于是篤生天台智者大師，大蘇妙悟，靈山親承，約畧五時，開張八教。以五義釋經題，以四釋消文句。定而三止，慧而三觀。曰具曰即，曰一念三千。總攝六度，融會萬行，並譚《華嚴》、《阿含》、《方等》、《般若》，歸宗《法華》。判一代時教，為佛法司南。真可謂抗折百家，羽翼千聖者矣！馮太史云：「大師得之南嶽，南嶽得之北齊，北齊得之龍樹，龍樹得之釋迦。大闡於智師，而非始于智師也。」傳至章安，結集文言，功同慶喜。荊溪弘贊義例，力並章安。自是而後，台教浸衰。四明法智師，以羅雲之後身，續佛隴之慧命。立陰觀妄，別理隨緣。性惡性善，獨闡幽宗。惟色惟心，舉揚奧義。明三觀單複之旨，闡十境<span class='corr'>互</span>發之論。<span class='corr'>闢</span>異端而扶正，備眾體而集成。台教中興，則四明尊者是也。</p>
<p style="margin-left:0em;text-indent:2em">自是而後，法復衰微。於是妙峯百松師，以上智之質，悟入于妙宗一鈔；紹天台之宗，振起其如綫一脈。而其徒無盡燈師，又以宿慧種智，宣揚而光大之。近世台教中興，則妙峯百松是也。余謂百松之風，直踵智者；燈公之勣，庶幾章安。世必以余為知言。</p>
<p style="margin-left:0em;text-indent:2em">余又謂，無盡燈公嗣台教，大行于佛隴。介山如公衍台教，盛傳于武林。無窮芳公衍台教，盛傳于四明。亦猶法智之專席于鏡水，慈雲之旁出于西湖也。</p>
<p style="margin-left:0em;text-indent:2em">無盡師近于佛隴，建天台祖庭。中供釋迦教主，東侍文殊，西侍彌勒。蓋以台教宗于《法華》，即采經首如來入定，彌勒騰疑質于文殊之意。與他寺位置不同。座下東侍梵王，西侍金剛力士。蓋取庶母二弟發願，一願為梵王啟請，一願為力士護法，助嫡母千兄賢劫成佛轉法輪之意。兩旁設二十九祖，始于迦葉，終于法智，而末設百松先師像陪位焉。則將來者燈師之位，又<span class='corr'>何可不</span>增，蓋有待耳。</p>
<p style="margin-left:0em;text-indent:2em">嗚呼！台教者，論時節為時教，總佛印為心宗；通諸門為一門，合眾派為一派。如來復起，不能易也。而昧者<span class='corr'>謂</span>台宗為支離，不知諸門而一門，登堂無二眾；派而一派，會海則同。詮事則周遍而罔遺，詮理則圓融而無礙。一心隨緣而有萬法，萬法緣冺而歸一心。開權顯實，因跡會本，此教之所以為妙也。若以台教為支離，則八十一卷《華嚴》，其支離亦甚矣！且天台一脈，稟教世尊，豈容輕詆？</p>
<p style="margin-left:0em;text-indent:2em">是地為佛隴之故墟，枕幽溪之深秀。人煙僻絕，山水鬱盤。乃智師結廬說法之場，人天環遶弘護之處。無盡師即高明故基，剙祖庭新宇，上<span class='corr'>弘</span>祖法，下爍羣蒙。登蓮華之寶座，則嶽瀆趨蹡，龍天圍遶，若抉翳而震聾；宣貝葉之妙音，則香雲馥郁，花雨繽紛，<span class='corr'>咸</span>潤枯而蘇槁。以應時之宿德，建振<span class='corr'>古</span>之名藍。道德既極其崇高，山川復當其秀朗。若無盡師者，安知非天台應化、四明再來也？茲地也，始為檀越者，宰官秀水馮太史夢禎，臨海王中丞士性。繼董役者，比丘傳衣法得附書。</p>
<p style="margin-left:10em">萬厯辛丑十月朔，賜進士第．禮部儀制清吏司主事．明州屠隆和南撰</p>
</div>
<div class='div-other'><a id='mulu1420' />
<p class='h2'>王邑侯：重建國清禪寺記</p><p style="margin-left:0em;text-indent:2em">弇中梵宇，惟四紀及七剎著，而天台之國清，並列其間。台山絕巘，起百粵，對娑羅，頫瞰蓬萊滄海，是曰「華頂峯」。華頂之陽，有靈墟、佛隴、石梁、桐柏、桃源、赤城，蟠踞東西，並擅幽闃。自中南下，紆餘蜿蜒，可五十里，則曠焉宅坪。環以五峯、二澗，蜺旋祥雲如屏。崖瀑飛寒，窪泉碧弘。蓋台越精秀，山海環麗。所融而結之者。智錫飛空，灌堂列雁，於是有夢杖護藍、椉虎松關、逐馬閭丘、頓策泉涌、叩門澗西、領戒遇潭、誦經盈水。如三隱一行、溈山、趙州輩，神異百出。而又大業、大中、景德之朝，有良函寶篆，則金地分華；有牙像貝多，則鷲峯炳燿；有顏魯公、柳散騎藻墨，則飛白爭輝。<span class='corr'>兜</span>率有臺，香積有廚，新羅有園，協淨土之規焉。宸奎有閣，雨華清音，<span class='corr'>更好</span>有亭，三賢無畏，<span class='corr'>雷音</span>有堂，摹祗林之相焉。七塔列峙，九級凌空，陂塘千畝，萬松夾徑，集蓮池寶界之觀焉。此國清所以名也。</p>
<p style="margin-left:0em;text-indent:2em">國初甲子，摧以風[雨/延]，嘉隆之季，薦以鬱攸。於是山門古塔，巋然獨存，而衰徵睹已。甲午秋，法師如通自虎林至，愀然欷歔，自嗟來晚，乃遂築丈室、作法堂。明年建佛殿，廣輪儀舊，飛棟雪聳。通歸寂，法嗣性省，於以暨茨[怡-台+厥]墄，藻飾莊嚴。缻錫輳合，眾園叢布。人翕然稱中興云。</p>
<p style="margin-left:0em;text-indent:2em">落成之歲，余適來眂台省，及性芳數十輩，僉以為遇奇。遂伐石乞記，余未遑也，顧亦有動於此中。華彝教異母䭾氏，而取其佑善利民之意。先大夫康公，即茲東岡作亭，志復無，亦曰徼有休惠焉。四恩之重，釋道所先。開皇樹剎，仁壽清夷。嘉夢之祥，叶如應響。自今伊始，福田闢乎，皇路清乎，此吾之動于中者一也。逖稽往劫，綿邈難窮。大都贊興循環，龍象協候。二桑門者，敏識峻操。講席繼登，宗風丕振。負荷力廣，起廢孔多。而茲又因巖壑之靈，應循環之運，所以旋復若斯之易也。<span class='corr'>猊</span>座蜚芬，妝塗漸盛；其先園亭池閤，與夫藻墨金光，奚而弗復見？雲居息念，露地噓醒諸志禪乘，列傳燈為青原、黃梅、道林、大珠、神秀、天龍之侶，又奚而弗復聞？雲谷停驂時，忘南訪道，竹溪論仁，荷屋夢堂，與蟠廬虛白，亦並時起。佛窟村藪，以斯得名。中葉式微，賢書缺。有間，類宮既作，余以天時人事，卜其鶚起蟬聯，當協疇曩。由斯以鏡，殆若合符。此吾之動于中者二也。</p>
<p style="margin-left:0em;text-indent:2em">且吾觀之，先嘗有再作雨華亭者，間關草創，迄無完美。性芳杖屨，三德隨臻。而憲臺吳公、司理劉公、虞衡方伯司諫王公，又多方振於上，諸檀施蒸然協于下。無幾何時，[厂@欽][厂@英]如昨。考成有日，寵錫自天。龍藏諸書，交輝金碧。天人之際，良可知已！爰是庸引古今薄臚廢舉，庸以志感。若廼顗頂關荒，並升天座，三僧協力證果，宜均皈依尊宿，揮訾道場。性芳之勞，續於瑄冕，則以竢後之志僧寶、傳高僧者。</p>
<p style="margin-left:10em">邑<span class='corr'>侯</span>王孫熙撰</p>
</div>
<div class='div-other'><a id='mulu1421' />
<p class='h2'>王士昌：立雪齋記</p><p style="margin-left:0em;text-indent:2em">自佛法入中國時，黃面瞿曇四十九年不曾說出一字。且道雪山上得箇何等消息？衣鉢直傳至今，如第二月，以指作觀，乃能使天梵雨花，鳥鹿聽受。所謂自利利他，一莖化為丈六，安欲冷湫湫地向鬼窟安身。九年壁間面孔，未夢見如來在。神光不自信，心行苦集道，自斷其臂，不過尋頭于古鏡之前，覓珠於貧衣之內。於雪山遺言，了不<span class='corr'>干涉</span>。一花五葉，雪色未消；曹溪此滴，東流不返。觀水於瀾，千濤萬壑，不失淄澠之味，固不在色相間也。</p>
<p style="margin-left:0em;text-indent:2em">余家先司㓂，雅好深探，於此緣不淺，結廬天台萬年山中。時蘊上人，以一衲供四方行腳，苦集圓滿。忽夜見寶光，如燃千佛燈，詫為雨花法瑞。且曰：「國藏遠征，天賜緋衣錦襲。山靈震動，為空中發海潮音者旬日，斯亦奇矣！」上人涅槃後，雪堂師嗣法傳燈，衣鉢不替。陸宮保平泉，為顏其齋頭，曰「立雪」。問序於余，余笑曰：「神光見法指為月，自斷其臂，衣鉢以傳。雪上人欲收曹溪滴耶？雪山千尺冰，請問天雨六出時，釋迦在座，當演何法？」上人曰：「唯唯！不為癡人廣說，不為佛子密說；遍大千恒<span class='corr'>河</span>沙，各各斷臂已，吾衣鉢乃傳耳。」余笑而述其語如此。</p>
</div></div>
<p class='juan'>天台山方外志卷第二十二終</p>
</div><!-- end of div[@id='body'] -->
</body></html>