<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu402' />
<p class='juan'>天台山方外志卷第五</p>
<div class='div-other'><a id='mulu403' />
<p class='h1'>聖僧考第六</p>
<div class='div-other'><a id='mulu404' /><p style="margin-left:0em;text-indent:2em">夫聖之為言正也，所以正<span class='corr'>己</span>正人也。正<span class='corr'>己</span>，克去<span class='corr'>己</span>私；正人，復還天理。正<span class='corr'>己</span>，自覺；正人，覺他。正之為言雖同，正之所以實異，故有世間聖人焉、出世間聖人焉。言出世間者，非謂離此世間別有出世間，祗即此世間所見與世人異耳。譬如恆河一也，而諸天見為瑠璃，遊魚見為窟宅，餓鬼見為猛火，凡人見為清水；豈不以物隨業轉，境逐心生而異耶？故佛說世間隨見有四種國土不同：世人所見瓦礫荊棘等，謂之凡聖同居土；羅漢見為七寶琳瑯，謂之方便有餘土；菩薩見為淨妙五塵，謂之實報莊嚴土；諸佛見為法身秘藏，謂之常寂光土。良由聖人者，心珠瑩淨，性水澄清，空不生華，目無翳眚。《法華經》云：「常在靈鷲山，及餘諸住處，眾生見劫盡，大火所燒時，我淨土不毀，天人常充滿。」《楞嚴經》云：「如今世間曠野<span class='corr'>深</span>山聖道場地，皆阿羅漢所住持，故世間麤人所不能見。」此其證也。然有二途：以隱言之，赤城支提，即台山是實報；石梁方廣，即台山是有餘也。以顯言之，如寒山文殊、拾得普賢，雖見量異於常人，終是凡聖同居土耳。其示現事蹟，下〈靈異考〉具書。今列隱顯兩門，以為聖僧通考。</p>
</div>
<div class='div-other'><a id='mulu405' />
<p class='h2'>隱</p>
<div class='div-other'><a id='mulu406' />
<p class='h3'>石橋方廣寺</p><p style="margin-left:0em;text-indent:2em">按《西域志》云：天台山石梁橋方廣寺，五百羅漢之所住持，其靈異事蹟往往稱著，如晉白道猷尊者、陳智者大師，皆覿面相呈，事非影嚮。大聖隱顯故，不可得而思議者也。見〈靈異志〉</p>
</div>
<div class='div-other'><a id='mulu407' />
<p class='h3'>赤城支提山</p><p style="margin-left:0em;text-indent:2em">《華嚴經．菩薩住處品》云：「東南方有處名支提，從昔已來諸菩薩眾於中止住，現有菩薩名曰天冠，與其眷屬諸菩薩眾一千人，俱常在其中而演說法。」清涼澄觀大師謂「支提」，梵語，此云可供養處，即塔之異稱。惟東南方有赤城山，其形如塔，且其巔又有舍利寶塔故也。古稱清涼為文殊化身，則指赤城為支提，斷可信矣。</p>
</div></div>
<div class='div-other'><a id='mulu408' />
<p class='h2'>顯</p>
<div class='div-other'><a id='mulu409' />
<p class='h3'>東晉</p>
<div class='div-other'><a id='mulu410' />
<p class='h4'>曇猷尊者</p><p style="margin-left:0em;text-indent:2em">竺曇猷，或云法猷，即白道猷也。燉煌人，少苦行習禪定，後游江左，止剡之石城山，乞食坐禪。嘗行到一蠱家乞食，猷祝願畢，忽見蜈蚣從食中跳出，猷快食無他。興寍中至天台山，舊傳赤城有五百大神居之，言輒降禍，猷至，遇一嫗，問途，忽有負而投諸淵者，猷飛錫救之，水立涸，今乾溪是也。住石室坐禪，有猛虎數十蹲在猷前，猷誦經如故，一虎獨睡，猷以如意扣虎頭問：「何不聽經？」俄而羣虎皆去。有頃，壯蛇競出，大十圍，循環往復，舉頭向猷，經半日復去。後一日神現形，詣猷曰：「法師威德既重，來止此山，弟子輒推室以相奉。」猷曰：「貧道尋山，願得相接，何不共住？」神曰：「弟子無為不爾，但部屬未洽法化，卒難制語。遠人來往，或相侵觸。人神道異，是以去耳。」猷曰：「本是何神？居之久近？欲移何處去耶？」神曰：「夏帝之子，居於此山二千餘年。寒石是我舅所治，當還彼住。」尋還山陰廟，臨別執手，贈猷香三奩；於是鳴鞞吹角，凌雲而去。天台懸崖峻峙，峯嶺切天，古老相傳云，上有住精舍得道者居之。雖有石橋跨澗，而橫石斷人；且莓苔青滑，自終古已來，無得至者。猷行至石橋，聞空中聲曰：「知君誠篤，今未得度，卻後十年自當來也。」猷心惆然，乃退。道經一石室，於中憇息。俄而雲霧晦合，室中盡鳴，猷神色無擾。明旦，見人著皁衣幘來，曰：「此乃僕之所居。昨行，不在家中，遂致騷動，大深愧怍！」猷曰：「若是君家，請以相還。」神曰：「僕家室已移，請留無辭！」於武帝太元八年入寂於山室，屍猶平生而舉體皆綠。義熙末隱<span class='corr'>士</span>褚世標入山登巖，見師不朽。其後欲觀者，輒為雲霧所蔽，無得窺也。雜見《高僧、神僧傳》并舊志</p>
</div></div>
<div class='div-other'><a id='mulu411' />
<p class='h3'>梁</p>
<div class='div-other'><a id='mulu412' />
<p class='h4'>定光禪師</p><p style="margin-left:0em;text-indent:2em">青州人，姓許，字靜照。大同初隱佛隴。居山三十載，迹晦道明，易狎難識；有所懸記，多皆顯驗，蓋神人也。智者大師未至前二年，預告山民曰：大善知識當來相就，宜種荳造醬、編蒲為席，更起屋待之。陳<span class='corr'>太</span>建十三年坐滅，凡三<span class='corr'>瘞</span>，體骨湧出，後置殿乃已。舊傳錫杖尚留在昌安，即會稽隆安也。雜見《天台別傳》及《南山傳》、神邕《高僧傳》</p>
</div></div>
<div class='div-other'><a id='mulu413' />
<p class='h3'>隋</p>
<div class='div-other'><a id='mulu414' />
<p class='h4'>普明禪師</p><p style="margin-left:0em;text-indent:2em">會稽朱氏。少有異志，有僧勉令出家，因語曰：「天台有初依菩薩現身說法，可往依之。」陳<span class='corr'>太</span>建十四年來天台，值智者講，禮足歸依。智者笑曰：「宿世願力，今復相遇。」於是服勤左右，專習禪法，行方等般若諸三昧。隨智者至廬山，於陶侃瑞像閣行道，感異僧為改法京之名為普明。既居國清，以取水為艱，指其石曰：「此石出水，不亦快乎？」泉即湧出，日給千眾，今錫杖泉是也。嘗鑄丈六盧舍那像，感異人施金為助。國清講堂狹小，師欲廣之，章安禪師勸勿改。俄而括州都督周孝節施杉柱泛海而至，章安在赤城忽見師身十餘丈，高出林表，翼從數十人，語章安：「勿苦諫，吾所作當有成！」章安感其神異，望林合掌致敬曰：「當依仁者區畫。」創堂之日，感山神隱形而至，勢若雷震，摧樹折枝闊一步許，自佛隴下至於寺，日暮還返，聲如初至，比房聞師與之共語，多勸神為善。建堂既畢，忽着破衣與眾言別，奄然坐逝。信宿，屈左三指（表證三果云）。《統紀》</p>
</div>
<div class='div-other'><a id='mulu415' />
<p class='h4'>聖者頭陀</p><p style="margin-left:0em;text-indent:2em">初憇國清寺，顯異甚眾。一日詣雷馬山，伐木建殿。運神通致雨，木皆蔽流而下。雷馬潭有頭陀菴。舊郡志作五代人。《統紀》</p>
</div></div>
<div class='div-other'><a id='mulu416' />
<p class='h3'>唐</p>
<div class='div-other'><a id='mulu417' />
<p class='h4'>行滿禪師</p><p style="margin-left:0em;text-indent:2em">萬州南浦人。首造石霜學禪法，後往天台聽荊溪說止觀，頓悟妙旨，因棲止華頂峯下智者院充茶頭。夜坐土牀，燒糞掃以煖其下。脫衣就牀，蚤虱羣唼。伺其飽足，又復整衣而坐。所居檻外大松上，有寄生小樹，遇師出坐，必嫋嫋仾俯。時謂此樹為「茶頭作禮」。師於四十年間未嘗便溺，或謂大士現身，受食而實不食，故致此也。開寶中，預告門人曰：「我且行矣！」即請眾誦文殊號，泊然而化，年八十八。嘗著《湼槃疏》。《統紀》</p>
</div>
<div class='div-other'><a id='mulu418' />
<p class='h4'>靈默尊者</p><p style="margin-left:0em;text-indent:2em">俗姓宣氏，毘陵人也。初叅豫章馬大師，因住白沙道場。經十二載，猛虎來馴，近林產子，意有所依。又住東道場，地僻人稀，山神一夜震雷暴雨，懸崖委墜。投明，大樹倒欹，菴側樹枝交絡，茅苫略無少損。遐邇聞旃，皆來觀歎。後遊東白山，俄然中毒而不求醫，閉關宴坐。未幾毒化，流汗而滴，身乃復常。元和初久旱，民皆狼顧。默沿澗，青蛇夭矯，瞪目如視。默咄之曰：「百姓枯渴、苗死，汝胡不施雨救民耶！」至夜，果大雨，合境云足，民荷其賜。厥後澡沐焚香，端坐繩牀而卒，壽七十二，法臘四十一。《神僧傳》</p>
</div>
<div class='div-other'><a id='mulu419' />
<p class='h4'>明淨禪師</p><p style="margin-left:0em;text-indent:2em">高密人，少出家，味定為業。後南遊東越天台諸山，禪觀在懷，無緣世習。而衣服繿縷，動止適時，同侶禪徒未知弘仰，山粒致絕。日至村中，每從乞食，賫還中路，值於羣虎，皆張口閉目，若有饑相。淨以匙抄飯，內其口中，餘者對而噉盡，告曰：「知來食少，輒濟自他，殊不副懷深，用多愧。」明日乞食，虎又如前。嘗值亢旱，苗稼並枯。淫祀之流，妄祈邀請。雖加懇惻，終不能致。淨曰：「可罷諸邪禱，吾獨能降。」遂結齋靜室七日，平旦雲布，雨施高下，滂注不測，存沒同霑。</p>
</div>
<div class='div-other'><a id='mulu420' />
<p class='h4'>豐干禪師</p><p style="margin-left:0em;text-indent:2em">不知何許人，居天台國清寺，或云邑人豐尚書之子。形貌寢惡，被髮布裘，或時唱歌。人問之，第云：「隨我騎虎遊松門。」與寒山、拾得三人相親，每邂逅則長吟大笑，人莫測也。寒山問：「古鏡未磨時，如何照燭？」師曰：「冰壺無影像，猿猴探水月。」山曰：「此是不照燭也，更請道看！」師曰：「萬德不將來，教我如何道？」寒山、拾得俱作禮而退。師欲遊五臺，問寒山、拾得曰：「汝共我去遊五臺，便是我同流；若不共我去，不是我同流。」山曰：「你去五臺作恁麼？」師曰：「禮文殊。」山曰：「你不是我同流。」師獨入五臺，逢一老人，便問：「莫是文殊麼？」曰：「豈有二文殊？」師作禮，未起，忽然不見。正觀中，太守閭丘胤遇師於京邸，問天台有何賢可親？荅云：「國清寺有寒山文殊、拾得普賢，狀貌風狂，歌笑不常；見之不識，識之不得取相。」閭丘至，則二人方據火談笑，乃遽作禮。二人拍手笑云：「豐<span class='corr'>干</span>饒舌，饒舌！彌陀不識，禮我何為？」遂馳走而去，後竟不還。豐<span class='corr'>干</span>後復天台示寂。諸傳</p>
</div>
<div class='div-other'><a id='mulu421' />
<p class='h4'>寒山子</p><p style="margin-left:0em;text-indent:2em">不言氏族，以其寒石山中居止得名。容貌枯悴，布襦零落，以樺皮為冠，曳大木屐。時來國清寺就拾得，取眾僧殘食菜滓食之，或廊下徐行，或時呌噪，望空謾罵。寺僧以杖逼逐，翻身撫掌大笑。雖出言如狂，而有意趣。因眾僧炙茄次，將茄向一僧背上打一下，僧回頭，山呈起茄串曰：「是甚麼？」僧曰：「這風顛漢！」山向傍僧曰：「你道這僧費卻多少鹽醬！」因趙州遊天台，路次相逢。山見牛跡，問州曰：「上座還識牛麼？」州曰：「不識。」山指牛跡曰：「此是五百羅漢遊山。」州曰：「既是羅漢，為恁麼作牛去？」山曰：「蒼天，蒼天！」州呵呵大咲，山曰：「作甚麼？」州曰：「蒼天，蒼天！」山曰：「這厮兒有大人之作！」嘗得詩，輒題樹石間。好事者隨錄之，得三百餘首，名《寒山詩》。諸傳</p>
</div>
<div class='div-other'><a id='mulu422' />
<p class='h4'>拾得子</p><p style="margin-left:0em;text-indent:2em">不知名氏。因豐干山中經行，至赤城道側，聞兒啼聲，遂尋見一子，可數歲，因名拾得。在國清廚內滌器。常日齋畢，澄濾食滓，以筒盛之，寒山來，即負之去。</p>
<p style="margin-left:0em;text-indent:2em">一日掃地，寺主問：「汝名拾得，因豐<span class='corr'>干</span>拾得汝歸，汝畢竟姓箇甚麼？」拾得放下掃箒，叉手而立。主再問，拾得<span class='corr'>拈</span>掃箒，掃地而去。</p>
<p style="margin-left:0em;text-indent:2em">寒山搥胷曰：「蒼天，蒼天！」拾得曰：「作甚麼？」山曰：「不見道，東家人死，西家人助哀。」二人作舞，咲哭而去。</p>
<p style="margin-left:0em;text-indent:2em">國清寺半月誦戒，眾集，拾得拍手曰：「聚頭作相那事如何？」維那叱之，得曰：「大德，且住！無嗔即是戒，心淨即出家，我性與你合，一切法無差。」時僧道翹纂寒山詩以拾得偈附焉。見《傳燈錄》</p>
</div>
<div class='div-other'><a id='mulu423' />
<p class='h4'>代病尊者</p><p style="margin-left:0em;text-indent:2em">天台人也，姓陳氏，於國清寺出家。因戒法登滿，誓志觀方。初止東京，次於河陽，為民救旱，按經繢八龍王，立道場。啟祝畢，投諸河，舉眾咸覩畫像沈躍不定。斯須雲起膚寸，雷雨大作，千里告足，自此歸心者眾。先是，三城間多暴風雹，動傷苗稼雉堞，號稱毒龍為害。代病為誦密語，後經歲序，都無是患。共立堂宇，若生祠焉。大厯元年，登<span class='corr'>太</span>行，遊霍山，深入幽邃，結茅而居。有盜其盂食，俄見二虎據路；會逢代病，盜叩頭陳悔。慰諭畢，因摩挲虎頭，如是累伏猛獸。其中山神廟，晉綘之間傳其肹蠁。代病入廟勸其受歸，戒絕烹燀牲牢。其神石像屢屢隨勸，頷首聽命，由是檀信駢肩躡踵。有寘毒於酒者，賄貧女往施之。代病已知，貧女紿曰：「妾家醞，覺美，酌施和尚求福，况以佛不逆眾生願！」代病曰：「汝亦是佛耶！」貧女懼，反飲，具以情告。代病執杯啜之，俄爾酒氣及兩脛足，地為之僨裂，聞者驚怪。以酒供養，自茲始也。汾隰西河人有疾，只給與淨水，飲之必瘳。貞元中，奄然跏趺示滅。</p>
</div>
<div class='div-other'><a id='mulu424' />
<p class='h4'>師簡尊者</p><p style="margin-left:0em;text-indent:2em">初憇天台戲龍院，時大旱，有龍臥巖閒，簡以杖扣之，隨即霶<span class='corr'>[雨/沱]</span>。簡善書，求者多以鵞酒易之。韶國師常語人曰：「此簡羅漢也。」後示寂於錢塘，其徒迎其骨，建塔於無相院。</p>
</div>
<div class='div-other'><a id='mulu425' />
<p class='h4'>道育尊者</p><p style="margin-left:0em;text-indent:2em">新羅國人也，自唐景福壬子歲來遊於天台，遲迴而挂錫於平田寺眾堂中，慈愛接物，然終不捨島夷言音。恆持一鉢受食，食訖略經行；而常坐，脇不著席。日中灑掃殿廊，料理常住。得殘羨之食，雖色惡氣變，收贮於器，齋時自食。與僧供沐浴煎茶，遇薪木中蠢蠢，乃置之遠地，護生偏切。所服大布衲，其重難荷。每至夏首秋末，日昳，乃裸露胷背䏶腨，云飼蚊蚋，[虫*肓]蛭雜色蟲螫齧，至於血流於地。行之四十餘載，未嘗少廢。凡對晤賓客，止云伊伊二字，殊不通華語；然其會認人意，且無差脫。頂髮垂白，眉亦龐焉。身出紺赤色舍利，有如珠顆；人或求之，隨意皆獲。至晉天福三年戊<span class='corr'>戌</span>歲十月十日，終於僧堂中。揣其年八十餘耳。寺僧舁上山後焚之，灰中得舍利不可勝數，或有得巨骨者。或云，凡供養羅漢大齋日，育則不食；人或見迎羅漢時，問何不去殿內受供，口云伊伊去，或云飼蟲。時見羣虎嗅之，盤桓而去。</p>
</div></div>
<div class='div-other'><a id='mulu426' />
<p class='h3'>宋</p>
<div class='div-other'><a id='mulu427' />
<p class='h4'>德韶國師</p><p style="margin-left:0em;text-indent:2em">處州龍泉陳氏子，年十五，梵僧勉令出家，遍叅諸方。後於法眼禪師語下開悟，以語白師，眼曰：「汝向後當為國王所師，致祖道光大。」尋回本道，遊天台山，覩智者大師遺蹤，有若舊居。師復與智者同姓，時謂智者後身。初止白沙，時忠懿王為王子，時刺台州；嚮師之名，延請問道。師謂曰：「他日為霸主，無忘佛恩！」後嗣王位，遣迎之，申弟子之禮。螺溪淨光大師言於師曰：「智者之教，年祀浸遠，多有散失。今新羅國其本甚備，自非師慈力，其孰能致之？」師於是聞於王，王遣使及齎師之書往彼國，繕寫備足而回。有興教明師，年方弱冠，聽經於螺溪，常自疑云：「飲光持釋迦丈六之衣，披彌勒百尺之身，正應其量，為衣解長耶？身解短耶？」時國師居雲居，明往問之，國師曰：「座主卻是汝會？」明慍色，拂衣而退，國師曰：「吾若荅汝不是，當有因果。」明回螺溪，口即吐血。淨光大師驚曰：「此新戒觸忤菩薩！人來！」明舉前話，淨光曰：「汝不會國師意，速去懺悔！」明具威儀詣前，悲泣作禮首過，國師為頌出前語云：「佛佛道齊，宛爾高低，釋迦彌勒，如印印泥。」明自此疾瘳。歸謝淨光師曰：「非師指教，幾喪此生！」師有偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>通玄峯頂　不是人<span class='corr'>間</span>　心外無法　滿目青山</div>
</p><p style="margin-left:0em;text-indent:2em">法眼聞曰：「即此一偈，可起吾宗。」開寶四年辛未，華頂峯忽摧，聲震一山，師曰：「吾非久矣。」明年六月，大星殞於峯頂，林木變白，師乃示疾於蓮華峯，叅問如常。二十八日集眾言別，跏趺而逝。二師口義云：玄弼山君言國師是智者，起法堂都料淨光大師是放生會首，螺溪堂僧是所放之魚。</p>
</div>
<div class='div-other'><a id='mulu428' />
<p class='h4'>道榮尊者</p><p style="margin-left:0em;text-indent:2em">淳化中，居長隴院，即今廣巖寺。習禪定，靈異頗多，人以羅漢目之。既入滅，人有見於壽昌五百應真位者。今肉身尚存，凡有所請，多響應。宋元符閒縣令太史章，以久旱，他求無驗，躳往拜請。迎至縣，雨即充洽。尋送還寺，作長歌以頌其德。碑刻尚在寺中。</p>
</div>
<div class='div-other'><a id='mulu429' />
<p class='h4'>惟靖尊者</p><p style="margin-left:0em;text-indent:2em">吳門人也。年三十許，入寍國寺，巡僧房，唱曰：「要人出家請留下。」至經藏院，見大德慧政，便跪拜申誠，願容執侍。政公允納，與之薙染。嘗侵星赴禪林寺晨粥，而多虎豹隨到寺門。虎踞若伺候，靖出復隨。遲明巨跡極多，靖恐人知，以鋤滅虎跡。俄患背疽，困睡，有鴆鳥糞於瘡所，不久全愈。又虞冰雪，備秔粒半斗，每日以銚合菜煮食。置秔於地窖中，過期用米常滿不耗，靖乃築之，去曰：「吾被此，知非理也。」卒時年七十餘。《神僧傳》</p>
</div></div>
<div class='div-other'><a id='mulu430' />
<p class='h3'>國朝</p>
<div class='div-other'><a id='mulu431' />
<p class='h4'>裘聖僧</p><p style="margin-left:0em;text-indent:2em">邑人，幼歲出家為僧，住國清寺。後又遊外，二十年而歸。訪親周氏，周有婢，適其採桑，遭師遽擁抱之；以手執其頸，類解縳狀。婢驚怒告其主，主曰：「出家人何輕薄如此！」師曰：「七日後當自知之。」主訝其語。至日，置婢於室，以人守之。夜分，守者少睡，醒視，婢已經死矣。問師，師曰：「昔見鬼以十索繫其頸，吾斷之，恨尚留其一耳。」華頂寺僧請師預道場，師曰：「明午有火殃到寺，正日必有火，我不預也。」明午，一婦人從轎馬婢僕投寺中，施齋至晚。寺中人問曰：「火殃何在？」師曰：「施粥婦人非火殃耶？」忽火從中起，一寺為墟。徤跳楊千戶妻施師履，師亟穿走泥[濘-丁]中。楊妻心悔，師知之，遂還其履。視之，如未嘗著土中。嘗㩦一少孫出遊，途遇虎，馴伏於側。孫歸語家人，師摩其肩曰：「莫說！莫說！」遂失音。師化後乃能語。世傳伏虎禪師後身也。其神通事蹟甚多，父老猶能言之。舊志</p>
</div></div>
<div class='div-other'><a id='mulu432' />
<p class='h3'>附：唐</p>
<div class='div-other'><a id='mulu433' />
<p class='h4'>懷玉禪師</p><p style="margin-left:0em;text-indent:2em">丹丘人。觀想淨土將四十年，日課佛名五萬，誦淨土諸經通三百萬。一日見西方聖眾有擎銀臺而至，師曰：「如我本望，必得金臺。」言發而臺隱。師彌加精苦，三七日後，向人復來曰：「法師已得上品生。」忽異光照室。越三日，書偈曰：「清淨皎潔無塵垢，蓮華化生為父母。我經十劫修道來，出示閻浮厭眾苦。一生苦行超十劫，永離娑婆歸淨土。」弟子見佛菩薩共御金臺西下，迎玉而去。台州知府段公有詩讚曰：</p>
<p style="margin-left:0em;text-indent:0em;" class="lg-abnormal"><div class='lg-row'>我師一念登初地　佛國笙歌兩度來</div>
<div class='lg-row'>惟有門前古槐樹　枝低秪為掛金臺《統紀》</div>
</p></div></div>
<div class='div-other'><a id='mulu434' />
<p class='h3'>附：宋</p>
<div class='div-other'><a id='mulu435' />
<p class='h4'>戒闍黎</p><p style="margin-left:0em;text-indent:2em">臨海三江婁氏子也，母夢月光入懷，覺而有孕，生而能言，曰：「善哉父母，生我劬勞；長度羣生，為世沃焦。」父母驚而不言，遂名頓吉。一日，忽謂母曰：「可備齋七位。」母問其故，兒曰：「我同衣來相見。」父母恠之，即為營齋。俟之日晡，果有僧七人，撫掌打拍，徐徐行至其家。其父命坐：「大德何來？」僧曰：「南印土來，聞君有奇子，特來相賀。」其父曰：「何勞尊重！」遂設齋。食罷，母抱兒出見，僧謂兒曰：「仁者，有情軌則惺惺着，勿被他瞞。」兒乃撫掌而咲，僧遂謝去。兒謂父母曰：「向者七人皆佛菩薩示現爾。」五歲自稱六和大師。十五出家，至杭見天醫波利多，問曰：「子何來？」師曰：「從緣來。」曰：「是何姓？」曰：「是佛性。」曰：「子身尚俗，安識佛姓？」師曰：「我身雖俗，因俗證真。真俗圓融，洞然不二。無二之法，即是佛性。」波利多異之，乃為薙髮，受具足戒，故名善戒。其神變事跡至多，具見《闍黎示現錄》。將滅之日，於台州兜率寺擊鼓集眾，為說觀音圓通法門。乃下座，出殿前，湧身虛空，現諸神變。還入殿內，復昇法座，連呌大眾「看！看！」先於左手現日、右手現月，放八寶光明；次於口中現蓮華十二朵花，放寶光十二色；又於頂上放無數光，光光八稜中空。師曰：「老僧有如是妙用，以彰釋迦如來正法。大眾！老僧世緣已畢，與汝作別！」言訖，合掌而逝。闍毘之次，胷中迸裂三昧性火自焚。五色祥雲圍繞，異香芬馥；舍利無數，奉<span class='corr'>瘞</span>於寺，永鎮山門。太守趙邦彥聞於朝，諡號曰「廣惠慈濟寍化仁德大師」。</p>
</div>
<div class='div-other'><a id='mulu436' />
<p class='h4'>周七娘</p><p style="margin-left:0em;text-indent:2em">周婆，臨海紫巖人，周姓，諱七娘。行乞於市，逍遙度日。夜臥普濟橋下，每與戒公同遊。歌云：</p>
<p style="margin-left:0em;text-indent:0em;" class="lg-abnormal"><div class='lg-row'>笑殺愚癡漢　營家無歇時　四山若來合　妻子各分離</div>
</p><p style="margin-left:0em;text-indent:2em">又歌云：</p>
<p style="margin-left:0em;text-indent:0em;" class="lg-abnormal"><div class='lg-row'>世人都笑我　我笑世<span class='corr'>間</span>人</div>
<div class='lg-row'>如意摩尼現　無人識本真</div>
</p><p style="margin-left:0em;text-indent:2em">時人莫測其凡聖，皆掩口笑曰：「風僧風婆，吃酒蹉跎。」一日聞戒師化去，亦於普濟橋下瞥然而化，口中左右皆生蓮花。越七日，有異僧眉髮皓白、跣足百衲、携錫持鉢，歌曰：</p>
<p style="margin-left:0em;text-indent:0em;" class="lg-abnormal"><div class='lg-row'>戒師文殊　周婆普賢　隨肩搭背　萬世應傳</div>
</p><p style="margin-left:0em;text-indent:2em">言訖不見。故知闍黎是文殊、周婆是普賢，愍茲五濁，特示現也。傳燈議曰：戒公七娘、寒山拾得，雖異代出興，本迹大同。且文殊普賢為釋迦如來上首弟子，乃兩世降生茲土，特於台民慈悲猶尤，孰謂台邦非佛國乎？又孰謂台民無有大因緣乎？燈故附入，以顯菩薩之應現無方也。</p>
</div>
<div class='div-other'><a id='mulu437' />
<p class='h4'>濟顛禪師</p><p style="margin-left:0em;text-indent:2em">天台人。父李茂春，高宗李駙馬之後，拜春坊讚善，隱於天台。母王氏夢吞日光，生師。年甫十八，二親繼喪，投杭州靈隱寺。出家後居淨慈，逆行順行，言行叵測。其濟物利生，神通感應，事蹟至多，見《濟顛語錄》，乃天台五百應真之流也。滅後數日，有二行腳僧遇師於六和塔，復附書歸，書後有頌云：「看不着，錯認<span class='corr'>笊</span>籬是木杓。昨夜三更月正西，麒麟撼斷黃金索。幼年曾到雁門關，老去分明醉眼看。憶昔面前當一箭，至今猶自骨毛寒。只因面目無人識，又往天台走一番。」其平生出言，大都類此。</p>
</div></div></div>
<div class='div-other'><a id='mulu438' />
<p class='h2'>補遺</p>
<div class='div-other'><a id='mulu439' />
<p class='h3'>晉</p>
<div class='div-other'><a id='mulu440' />
<p class='h4'>曇蘭尊者</p><p style="margin-left:0em;text-indent:2em">青州人，少蔬食，樂禪，誦經三十萬言。晉太元中遊剡，後憇始豐赤城山，見一處林泉清曠而居之。經於數日，忽見一人，而形長數丈，呼蘭，令去。又見諸異形禽獸來以恐蘭，見蘭恬然自得，乃屈膝禮拜云：「珠欺王是家舅，今往韋卿山就之，推此處以相奉爾。」後三年，忽聞車騎隱隱，從者彌峯，俄而有人着幘，稱珠欺王通。既前，從其妻子男女等二十三人，並形貌端整，有逾於世。既至蘭所，暄涼訖，蘭問：「住在何處？」荅云：「樂安縣韋卿山。久服風聞，今與家累仰投，乞受歸戒。」蘭即授之。受法竟，嚫錢一萬，蜜二器，辭別而去。便聞鳴笳動吹，響震山谷。蘭禪眾十餘共所聞見。晉元熙中，卒於山，春秋八十有三矣。</p>
</div></div>
<div class='div-other'><a id='mulu441' />
<p class='h3'>宋</p>
<div class='div-other'><a id='mulu442' />
<p class='h4'>僧從尊者</p><p style="margin-left:0em;text-indent:2em">《縣志》作從一，依《僧史》為正。未詳何許人，稟性虛靜，隱居始豐瀑布山。學兼內外，精修五門。不服五穀，唯餌棗栗。年垂百歲，而氣力休強，禮誦無輟。與隱士褚伯玉為林下之交，每論道說義，輒留連信宿。後終於山中。</p>
</div>
<div class='div-other'><a id='mulu443' />
<p class='h4'>普耀尊者</p><p style="margin-left:0em;text-indent:2em">初憇天台。有巖如室，師居之。有神江白郎告曰：「此吾居也；以師德業尊廣，願推此室相奉。」遂呼為白巖。後即其傍建寺，因名之。</p>
</div></div>
<div class='div-other'><a id='mulu444' />
<p class='h3'>齊</p>
<div class='div-other'><a id='mulu445' />
<p class='h4'>慧明尊者</p><p style="margin-left:0em;text-indent:2em">姓康，康居人，祖世避地於東吳。明少出家，止章安東寺。齊建元中，與沙門共登赤城山石室，見猷公尸骸不朽，而禪室荒蕪，高蹤不繼。乃僱人開剪，更立堂室，造臥佛并猷公像。於是栖心禪誦，畢命枯槁。後於定中見一女神，自稱呂姥，云常加護衛；或時有白猿、白鹿、白蛇、白虎遊戲堦前，馴伏宛轉不令人畏。齊竟陵文宣王聞風祇挹，頻遣三使殷勤敦請，乃暫出京師到第，文宣敬以師禮。少時，辭還山，苦留不止，於是資給發遣。以建武之末，卒於山中，春秋七十。</p>
</div></div>
<div class='div-other'><a id='mulu446' />
<p class='h3'>梁</p>
<div class='div-other'><a id='mulu447' />
<p class='h4'>天花尊者</p><p style="margin-left:0em;text-indent:2em">梁普通閒，來遊天台。去縣西南四十里有巖，高廣挺峙，師以神力擘開，感天雨六花，人稱師為「天花尊者」。今開巖寺是其遺蹟。</p>
<p style="margin-left:0em;text-indent:2em">又慧實、慧達，俱梁時人。慧實姓許氏，穎川人。梁末至天台禪定。絕跡人世五十年，自少至終，脇不至席。慧達姓王氏，襄陽人。幼年入道，後居天台瀑布寺，大業六年終於揚州。二人皆有道高僧也，今姑附此。</p>
</div></div>
<div class='div-other'><a id='mulu448' />
<p class='h3'>唐</p>
<div class='div-other'><a id='mulu449' />
<p class='h4'>長臂尊者</p><p style="margin-left:0em;text-indent:2em">蓋西土僧也，其臂甚長，因以為名。其神通事極多，土人猶能傳之。</p>
</div>
<div class='div-other'><a id='mulu450' />
<p class='h4'>闍提首那尊者</p><p style="margin-left:0em;text-indent:2em">於平田寺大著神力，舊有釜極深廣，是其所鑄。寺後過溪有西天大師菴，肉身尚存。</p>
</div></div></div></div>
<div class='div-w'>
<ul class="">
<li><p style="margin-left:2em">朗月和尚　普航和尚　靜海和尚　景茂和尚　恒慈和尚　悟來和尚　修基和尚　光本和尚　旭山和尚　濟南和尚　明光和尚　成茂和尚　所清和尚　<span class="corr">已</span>上各助英洋貳元</p>
</li>
</ul><p style="margin-left:0em;text-indent:2em">光緒拾九年桂月天台山真覺寺敏曦募刻</p>
</div>
<p class='juan'>天台山方外志卷第五終</p>
</div><!-- end of div[@id='body'] -->
</body></html>