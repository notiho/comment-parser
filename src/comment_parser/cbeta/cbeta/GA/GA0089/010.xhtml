<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu813' />
<p class='juan'>天台山方外志卷第十</p>
<div class='div-other'><a id='mulu814' />
<p class='h1'>隱士考第十一</p>
<div class='div-other'><a id='mulu815' /><p style="margin-left:0em;text-indent:2em">台州古屬越地，自漢萌芽，僅號東南一尉，後漢始稱縣，吳始稱郡。即自唐以前頗號僻左，為天下者，戰爭所不取、干戈所不及；矧山水幽清、林木深邃、人烟僻絕、僊聖幽棲？以故遯世無悶之士，不事王侯之賓，或梯山航海以孤征，或挈家攜朋而至止；飲啄林泉，棲遲人外。汙言本所不聞，何須洗耳？烟霞終日屬目，故自陶情。然有天地閉塞時、命大謬而隱者，有刻意尚行、離世異俗而隱者。始晦終顯，雖自繫乎人情；遠志小草，亦難逃於物論。噫！世稱高士，所以不多指也。</p>
</div>
<div class='div-other'><a id='mulu816' />
<p class='h2'>隱士</p>
<div class='div-other'><a id='mulu817' />
<p class='h3'>漢</p>
<div class='div-other'><a id='mulu818' />
<p class='h4'>高察</p><p style="margin-left:0em;text-indent:2em">隱居佛隴之北、白沙之西。有坡陀小嶺，至今呼為察嶺。見神雝山圖。</p>
</div></div>
<div class='div-other'><a id='mulu819' />
<p class='h3'>晉</p>
<div class='div-other'><a id='mulu820' />
<p class='h4'>褚世標</p><p style="margin-left:0em;text-indent:2em">義<span class='corr'>熙</span>中隱士曇猷，身留赤城山室，顏貌如生平，而舉體綠色。世標登山獨得見之，他欲觀者輙為雲霧所蔽，則知標亦有道士也。</p>
</div></div>
<div class='div-other'><a id='mulu821' />
<p class='h3'>齊</p>
<div class='div-other'><a id='mulu822' />
<p class='h4'>顧歡</p><p style="margin-left:0em;text-indent:2em">鹽官人。字景怡。年二十隱居天台，開館授徒。母亡，廬墓讀詩，至「哀哀父母，生我劬勞」，輒執書慟哭，學者廢〈蓼莪篇〉。台人或病疫，以問歡，歡曰：「汝家有書否？」答曰：「止有《孝經》三章。」歡曰：「此益善！可取〈仲尼章〉置枕上。」如其言，果瘥。人問其故？曰：「善禳惡，正勝邪，此所以瘥。」高帝累召不起。詳見《赤城志》及本傳。</p>
</div>
<div class='div-other'><a id='mulu823' />
<p class='h4'>杜京產</p><p style="margin-left:0em;text-indent:2em">鹽官人，顧歡招之，同隱歡嶴。今招隱峯是其遺跡。</p>
</div>
<div class='div-other'><a id='mulu824' />
<p class='h4'>褚伯玉</p><p style="margin-left:0em;text-indent:2em">字元璩，錢塘人。少有隱操，居瀑布山三十年。初伯玉家為娶，婦乘車入門，伯玉踰墻而去。見《僊苑編珠》。高帝詔，不起；敕於剡白石山立大館，舍之。徐靈府《山記》又云：「居桐柏觀小嶺，年百歲餘。」未知孰是？</p>
</div></div>
<div class='div-other'><a id='mulu825' />
<p class='h3'>梁</p>
<div class='div-other'><a id='mulu826' />
<p class='h4'>庾肩吾</p><p style="margin-left:0em;text-indent:2em">字子<span class='corr'>慎</span>，新野人，信之父。隱居天台，故其所著〈哀江南賦〉題曰：「少微真人，天台逸民。」見《一統志》。</p>
</div></div>
<div class='div-other'><a id='mulu827' />
<p class='h3'>唐</p>
<div class='div-other'><a id='mulu828' />
<p class='h4'>張濆</p><p style="margin-left:0em;text-indent:2em">天台隱士。喻鳧贈詩有「道高天子問，名重四方招」之句。王正白集亦有〈憶台州張處士〉詩。</p>
</div>
<div class='div-other'><a id='mulu829' />
<p class='h4'>鄭隱君</p><p style="margin-left:0em;text-indent:2em">白居易有〈贈<span class='corr'>天</span>台鄭隱君〉詩。</p>
</div></div>
<div class='div-other'><a id='mulu830' />
<p class='h3'>五代</p>
<div class='div-other'><a id='mulu831' />
<p class='h4'>鍾隱</p><p style="margin-left:0em;text-indent:2em">字晦叔，天台人。少清悟，不嬰俗事，好肥遁自處。嘗卜居閑曠，結茅屋以養怡和之氣。好畫花竹禽鳥以自娛，精絕時無倫擬者。</p>
</div></div>
<div class='div-other'><a id='mulu832' />
<p class='h3'>宋</p>
<div class='div-other'><a id='mulu833' />
<p class='h4'>賈嗣業</p><p style="margin-left:0em;text-indent:2em">字元濟。篤厚長者，朋友有不善者，必私戒之。嘗以舍法貢試，而正貢者以小罰有礙，次當嗣業。久之，貢者不行。人謂嗣業何不治裝，乃笑曰：「貢小事也，彼已徧謝州縣親識，我可奪之耶？」往見貢者，勸之行。嗣業卒不貢，隱居讀書。子偉、孫涉大顯。</p>
</div>
<div class='div-other'><a id='mulu834' />
<p class='h4'>周敬孫</p><p style="margin-left:0em;text-indent:2em">天台人。師事金華王柏，受性理之學。嘗著《易象<span class='corr'>占</span>》、《尚書補遺》、《春秋<span class='corr'>類</span>例》。遊太學不仕。</p>
</div>
<div class='div-other'><a id='mulu835' />
<p class='h4'>曹淇</p><p style="margin-left:0em;text-indent:2em">字元圭，號霞寓翁。與郡人楊玨、陳天瑞、車若水、黃超然為友。倡明正學於上蔡書院，台之儒風一時為盛。有《訓兒錄》藏於家。</p>
</div>
<div class='div-other'><a id='mulu836' />
<p class='h4'>王賁</p><p style="margin-left:0em;text-indent:2em">字蘊<span class='corr'>文</span>，介持有守，鄉俗化之。王實翁剙上蔡書院，賁具古冠服來謁。及魯齋歸，乃敦請代領其事。既卒，無以殮，門人爭經理其喪。至葬，道有兩岐，一大而遠，一<span class='corr'>狹</span>而近。門人請其婦，婦曰：「先夫平日不肻由徑，不可違其志。」聞者歎曰：「有是婦哉！君之德益彰矣！」</p>
</div>
<div class='div-other'><a id='mulu837' />
<p class='h4'>陳休</p><p style="margin-left:0em;text-indent:2em">臨海人，太學進士。隱桐柏山養母。自號休休子。撰〈桐柏觀莊田記〉。</p>
</div>
<div class='div-other'><a id='mulu838' />
<p class='h4'>孫巖</p><p style="margin-left:0em;text-indent:2em">同陳休隱居桐柏山，號雲壑布衣。徐竹溪大受有詩贈之。</p>
</div>
<div class='div-other'><a id='mulu839' />
<p class='h4'>鮑嶷</p><p style="margin-left:0em;text-indent:2em">天台居士，撰〈重修老君廟記〉。</p>
</div></div>
<div class='div-other'><a id='mulu840' />
<p class='h3'>元</p>
<div class='div-other'><a id='mulu841' />
<p class='h4'>楊叔和</p><p style="margin-left:0em;text-indent:2em">幼度弟。漁獵諸史，好禮賢士。宋末，元人逮宋諸王孫甚棘；趙文敏公孟頫聞其名而避兵焉，乃館而庇之。後謝書云：「向時託庇萬間獲殘喘，以有今日，何刻敢忘？叔高令兄，想益康健。」見《停雲帖》及程篁墩、吳匏菴文集。</p>
</div>
<div class='div-other'><a id='mulu842' />
<p class='h4'>杜本</p><p style="margin-left:0em;text-indent:2em">字伯原，其先居京兆，後徙天台。為人湛靜寡欲，與人交，尤篤於義。天文、地理、律厯、度數，靡不通究。尤工篆隸。所著有《四經表義》、《六書通編》、《十原》等書。學者稱為「清碧先生」。至正三年，右丞相脫脫以隱士薦，召為國史編修；稱疾固辭，致書於丞相曰：「以萬事合為一理，以萬民合為一心，以千載合為一日，以四海合為一家，則可言制禮作樂而躋五帝三王之盛矣。」遂不行。卒年七十五。</p>
</div>
<div class='div-other'><a id='mulu843' />
<p class='h4'>舒岳祥</p><p style="margin-left:0em;text-indent:2em">天台人，以文學師表一代，奉化戴表元從之受業。大德間，表元為東南大家，祥竟不顯。</p>
</div>
<div class='div-other'><a id='mulu844' />
<p class='h4'>陶宗儀</p><p style="margin-left:0em;text-indent:2em">字九成，天台人。博物洽聞，明於處世。至元間避地於松江之華亭林，力耕以給食。雅好著述，雖在畎畝，恆以筆硯自隨。嘗預置一甕於牖間，遇有所得輙書以投其中。久之，取次成帙，名《南村輟耕錄》，行於世。</p>
</div>
<div class='div-other'><a id='mulu845' />
<p class='h4'>於谷遂</p><p style="margin-left:0em;text-indent:2em">治書。其學出於黃巖車若水。</p>
</div>
<div class='div-other'><a id='mulu846' />
<p class='h4'>許嗣</p><p style="margin-left:0em;text-indent:2em">字繼可，號得靜山人。善吟咏，有詩集藏於家。黃縉序謂：「清高而不失之迂，平實而不近乎理。」</p>
</div>
<div class='div-other'><a id='mulu847' />
<p class='h4'>曹文炳</p><p style="margin-left:0em;text-indent:2em">字君煥，號霞間老人。篤厚任真，不事表暴。邑令佟復以儒學訓導薦之，不肻就。年七十，以壽終，有《霞間藁》藏於家。</p>
</div>
<div class='div-other'><a id='mulu848' />
<p class='h4'>曹文晦</p><p style="margin-left:0em;text-indent:2em">字輝伯，君煥弟。少從兄學，頴悟多識；而雅尚蕭散，好以吟咏陶寫性情。時鄞邑尹許廣大以其縣之儒學教諭薦，遣使致聘，辭不赴。築室讀書，號「新山道人」，有詩藳藏於家。詩在元台人特為首稱，大有情致，夏赤城序其藳。</p>
</div>
<div class='div-other'><a id='mulu849' />
<p class='h4'>曹一介</p><p style="margin-left:0em;text-indent:2em">字筠軒，東林人。讀書博古，好義輕財，鄉人尊之。有《友竹藁》藏於家。</p>
</div>
<div class='div-other'><a id='mulu850' />
<p class='h4'>聞達熙</p><p style="margin-left:0em;text-indent:2em">太平人，字子和；弟達頤，字子齊；俱通書經。子和能醫，好賓客。時祕書少監泰不華以長山教諭薦兄弟，辭不赴，終於家。</p>
</div>
<div class='div-other'><a id='mulu851' />
<p class='h4'>丁夢松</p><p style="margin-left:0em;text-indent:2em">字仁仲，通書史大義。性耿直，不能曲意狥物。家業頗裕。至正丙申值旱荒，濟窘乏者數十家，葬族喪者六，嫁孤女二。方國珍強為偽官，飲藥卒。</p>
</div>
<div class='div-other'><a id='mulu852' />
<p class='h4'>曹榕</p><p style="margin-left:0em;text-indent:2em">字懋夫，君煥子，因繼周姓，居烏崗。為人倜儻，有大志，詩書子史皆究其源委。善吟詠，號為「烏崗居士」。有詩集藏於家。</p>
</div>
<div class='div-other'><a id='mulu853' />
<p class='h4'>汪謇生</p><p style="margin-left:0em;text-indent:2em">字本真，居大豁山下，隱居教授。性簡率，不事修飾，能急於義。其姑嫁周氏，遭大疫，家人逃避；本真獨往視，供湯藥。經二旬，病愈，始已，其行義類如此。嘗扁其所居室曰「采薇山舍」，所為詩文失傳。</p>
</div>
<div class='div-other'><a id='mulu854' />
<p class='h4'>奚國賢</p><p style="margin-left:0em;text-indent:2em">字彥光，靈溪人。明《易經》，教授鄉里。性純謹言，若不出口。蚤喪父，事母，竭產奉養。絕利欲，甘淡泊。時值驛騷，杜門不出，布衣蔬食，晏如也。自號虗白山人。以壽終。所著詩文有《溪齋墨藳》藏於家。</p>
</div>
<div class='div-other'><a id='mulu855' />
<p class='h4'>聞集大</p><p style="margin-left:0em;text-indent:2em">弟雋大，俱以詩名。見《新山藳》。</p>
</div>
<div class='div-other'><a id='mulu856' />
<p class='h4'>潘和道</p><p style="margin-left:0em;text-indent:2em">名順藏。性隸悟，行剛，善吟詠。知兵事，劉基薦之；以疾辭，遁華頂峯。捐資建寺，築雲山一覽亭以自適。有《竹坡藁》藏於家。</p>
</div></div>
<div class='div-other'><a id='mulu857' />
<p class='h3'>國朝</p>
<div class='div-other'><a id='mulu858' />
<p class='h4'>周應顯</p><p style="margin-left:0em;text-indent:2em">字伯煥，歡谷人，自號靈墟山人。善吟詠，放情山水。其父為人所害，散財復讐，方正學作〈復讐序〉。洪武中薦，不起。有《靈墟集》藏於家。</p>
</div>
<div class='div-other'><a id='mulu859' />
<p class='h4'>嚴艮</p><p style="margin-left:0em;text-indent:2em">字止山。治書，性湻朴有守。至元間屢舉，不起。開館授徒。洪武中，以壽終於家。</p>
</div>
<div class='div-other'><a id='mulu860' />
<p class='h4'>楊偉生</p><p style="margin-left:0em;text-indent:2em">名公俊，繼可從子。性溫厚，讀書尚義。其子姪承家教，皆登顯宦。晚年退居，築圃植花，號「老圃」。宋學士景濂為記《翰苑》，桂彥良諸名公皆作詩文寄贈。其自有詩藳藏於家，名《老圃集》。</p>
</div>
<div class='div-other'><a id='mulu861' />
<p class='h4'>裘光大</p><p style="margin-left:0em;text-indent:2em">字明遠。弟光啟，字清遠。人物修偉，雅尚儒術。初聚居縣郭，元丙申罹寇燹後，明遠徙居虎蹲巖；清遠析居玉湖，去母十里許，扁其居曰「陟望」。事親克孝，母寡居，屏去簪珥不御，惟戴柏葉一枝。母亡，種柏成林以表其思，因名其地為柏谷。</p>
</div>
<div class='div-other'><a id='mulu862' />
<p class='h4'>夏應剛</p><p style="margin-left:0em;text-indent:2em">字伯忠，事親至孝。洪武間辟，不起。見〈檢討遂行狀〉。</p>
</div>
<div class='div-other'><a id='mulu863' />
<p class='h4'>嚴貞可</p><p style="margin-left:0em;text-indent:2em">隱居教授，嘗辭徵辟，鄉人敬之。年踰大耋以終，祀鄉賢。</p>
</div>
<div class='div-other'><a id='mulu864' />
<p class='h4'>曹宜約</p><p style="margin-left:0em;text-indent:2em">字以禮，年四十始知讀書。繹義理有古人風致，自邑大夫以下無弗禮重。嘗修《天台志》藏於家。</p>
</div>
<div class='div-other'><a id='mulu865' />
<p class='h4'>丁彥俊</p><p style="margin-left:0em;text-indent:2em">名天良。性頴悟，不事表暴，放情山水，間以琴書自娛。與葉兌諸君為友，兌上「一綱三目」於金陵，彥俊餞之，謂曰：「宋儒以三傑四皓未若董公為至人。」世謂兌决志弗仕實彥俊一言贊之。</p>
</div>
<div class='div-other'><a id='mulu866' />
<p class='h4'>趙同條</p><p style="margin-left:0em;text-indent:2em">字克楊。性簡重，不妄與人；篤精理學，兼通術數。善咏，自號「霞城病叟」。</p>
</div>
<div class='div-other'><a id='mulu867' />
<p class='h4'>嚴漢英</p><p style="margin-left:0em;text-indent:2em">能詩，號樵雲。</p>
</div>
<div class='div-other'><a id='mulu868' />
<p class='h4'>賈富</p><p style="margin-left:0em;text-indent:2em">字守信。隱居授徒，夏都憲塤，其弟子也。因居上皇里，自號羲皇上人。</p>
</div>
<div class='div-other'><a id='mulu869' />
<p class='h4'>魯崇吉</p><p style="margin-left:0em;text-indent:2em">名昇，魯都憲穆之長子。性資渾厚，有長者之風。六經子史靡不淹貫，而尤精於詩；百家技藝莫不講求，而尤工於琴。自號養性先生。</p>
</div>
<div class='div-other'><a id='mulu870' />
<p class='h4'>陳宏</p><p style="margin-left:0em;text-indent:2em">字廷受，號竹窗。善吟詠，有詩載《赤城集》。</p>
</div>
<div class='div-other'><a id='mulu871' />
<p class='h4'>夏智</p><p style="margin-left:0em;text-indent:2em">字大慧，工詩文，德學重於鄉。天順間，本府舉修實錄須知，獨稱耆儒。有《松隱集》。</p>
</div>
<div class='div-other'><a id='mulu872' />
<p class='h4'>許載</p><p style="margin-left:0em;text-indent:2em">字崇厚，號墨湖居士。善詩，有〈梅莊十詠〉傳於世。</p>
</div>
<div class='div-other'><a id='mulu873' />
<p class='h4'>賈恆</p><p style="margin-left:0em;text-indent:2em">字一之，號白齋。工於詩，有《白齋藁》藏於家。</p>
</div>
<div class='div-other'><a id='mulu874' />
<p class='h4'>王宗元</p><p style="margin-left:0em;text-indent:2em">字子春，玩味五經，究濂洛諸書，尤精理數之學。學校孔天胤造其閭，題曰「園林貞素」。所著有《定性書》、《洪範數》、《西軒藳》，祀鄉賢。</p>
</div></div>
<div class='div-other'><a id='mulu875' />
<div class='div-other'><a id='mulu876' />
<p class='h4'>賀允中</p><p style="margin-left:0em;text-indent:2em">字子忱，上蔡人，叅政。紹興初寓居萬年寺西，後徙臨海。宅墓在縣東一都。</p>
</div>
<div class='div-other'><a id='mulu877' />
<p class='h4'>趙士佇</p><p style="margin-left:0em;text-indent:2em">宋宗室周王玄儼玄孫，普安郡王仲銘之子。南渡寓天台，子不悖、孫善恢俱襲修武爵，曾孫汝涇登第。</p>
</div>
<div class='div-other'><a id='mulu878' />
<p class='h4'>趙不柔</p><p style="margin-left:0em;text-indent:2em">字正之，安康郡王之子。每悼其父死靖康之難，不樂仕進。秦檜當國，招之不出。官承議，判潮州。紹興初，避地天台。</p>
</div>
<div class='div-other'><a id='mulu879' />
<p class='h4'>李彚</p><p style="margin-left:0em;text-indent:2em">字推之，覃懷人。紹興九年判台州，因寓家於此。嘗撰〈九天僕射祠記〉。</p>
</div>
<div class='div-other'><a id='mulu880' />
<p class='h4'>汪藻</p><p style="margin-left:0em;text-indent:2em">字彥章，新安人，官翰林顯謨閣學士。建炎中避地天台。有道中詩，見《天台續集》。有《浮溪集》行於世。</p>
</div>
<div class='div-other'><a id='mulu881' />
<p class='h4'>王銍</p><p style="margin-left:0em;text-indent:2em">字性之，汝陰人，自號雪溪居士。官樞密院編修，獲罪秦相，避地天台。有文集行於世。</p>
</div>
<div class='div-other'><a id='mulu882' />
<p class='h4'>陸淞</p><p style="margin-left:0em;text-indent:2em">字子逸，會稽人，左丞相佃之孫。紹興間建秘書閣省，淞與校勘之職，宰天台，遂家焉。有《樂府集》行於世。</p>
</div>
<div class='div-other'><a id='mulu883' />
<p class='h4'>季可</p><p style="margin-left:0em;text-indent:2em">字思可，龍泉人。寶祐進士，遷戶部侍郎。退居天台，作堂雷馬山讀書。號隱怪，有文集。</p>
</div></div>
<div class='div-other'><a id='mulu884' />
<p class='h3'>元</p>
<div class='div-other'><a id='mulu885' />
<p class='h4'>孔吉祥</p><p style="margin-left:0em;text-indent:2em">為本縣僧綱，因寓家焉。子安普登第。</p>
</div>
<div class='div-other'><a id='mulu886' />
<p class='h4'>卜元吉</p><p style="margin-left:0em;text-indent:2em">河西唐兀氏，為吉祥贅壻，寓家天台。鄉試副榜舉人，任慶元路翁州書院山長。入皇朝，以故官起授。</p>
</div>
<div class='div-other'><a id='mulu887' />
<p class='h4'>泰不華</p><p style="margin-left:0em;text-indent:2em">白野人。父塔不台，為台州錄事判官，遂居於天台。不華家貧，好讀書。年十七，鄉試第一，中進士，累官禮部尚書。後招捕方國珍遇害。華為人尚氣節，不隨俗浮沉。善篆隸，嘗重《復古編》，攷正訛字。見《統志》。</p>
</div></div></div>
<div class='div-other'><a id='mulu888' />
<p class='h2'>僑寓</p>
<div class='div-other'><a id='mulu889' />
<p class='h3'>梁</p>
<div class='div-other'><a id='mulu890' />
<p class='h4'>沈約</p><p style="margin-left:0em;text-indent:2em">字休文。陳時征虜將軍，永平中棄官，乞為道士，來憇桐柏。見剡縣金庭觀石刻。</p>
</div></div>
<div class='div-other'><a id='mulu891' />
<p class='h3'>唐</p>
<div class='div-other'><a id='mulu892' />
<p class='h4'>王展</p><p style="margin-left:0em;text-indent:2em">不知何所人，寓天台。項斯有〈懷王展〉詩云：「赤城山下寺，無計得相隨。」嘗撰〈白郎巖記〉。</p>
</div>
<div class='div-other'><a id='mulu893' />
<p class='h4'>項斯</p><p style="margin-left:0em;text-indent:2em">字子遷，江東人。會昌中進士，為丹徒尉。清奇雅正，尤工於詩。楊敬之嘗贈詩云：</p>

<div class="lg regular" style="margin-left:0em;"><div class='lg-row'>幾度見詩詩總好　及觀標格勝於詩</div>
<div class='lg-row'>平生不解藏人善　到處逢人說項斯</div>
</div><p style="margin-left:0em;text-indent:2em">後遊天台，因家焉。</p>
</div>
<div class='div-other'><a id='mulu894' />
<p class='h4'>曹唐</p><p style="margin-left:0em;text-indent:2em">不知何許人，字堯賓，寓天台。以能詩名，後為荊湘從事，賦〈桃源〉詩，膾炙人口。</p>
</div>
<div class='div-other'><a id='mulu895' />
<p class='h4'>周朴</p><p style="margin-left:0em;text-indent:2em">泉州人，寓天台。後黃巢亂，不屈，死。</p>
</div>
<div class='div-other'><a id='mulu896' />
<p class='h4'>奚承芳</p><p style="margin-left:0em;text-indent:2em">甯國人。父敬章，咸通間刺台州。後承芳襲父爵。天祐中，朱梁革命，棄職，寓居邑之靈溪。</p>
</div></div>
<div class='div-other'><a id='mulu897' />
<p class='h3'>宋</p>
<div class='div-other'><a id='mulu898' />
<p class='h4'>成大亨</p><p style="margin-left:0em;text-indent:2em">字正仲，河間人。元符三年，官左朝散大夫、直秘閣。紹興初，寓天台。</p>
</div>
<div class='div-other'><a id='mulu899' />
<p class='h4'>桑莊</p><p style="margin-left:0em;text-indent:2em">字公肅，高郵人，官知柳州。紹興初寓天台，有《茹芝廣覽》三百卷藏於家。</p>
</div>
<div class='div-other'><a id='mulu900' />
<p class='h4'>錢徽之</p><p style="margin-left:0em;text-indent:2em">錢塘人，忠肅公錢端禮從弟。官朝議大夫，知崇慶府。紹興初，父稔守台州，因寓天台。</p>
</div>
<div class='div-other'><a id='mulu901' />
<p class='h4'>錢厚之</p><p style="margin-left:0em;text-indent:2em">字德載，錢塘人，忠懿王之孫。罷邑暨陽，築室大隱峯下，王銍為記。</p>
</div>
<div class='div-other'><a id='mulu902' />
<p class='h4'>曹勛</p><p style="margin-left:0em;text-indent:2em">字功顯，汴梁人，官節度使。紹興間，奉詔詣金，迎徽廟梓宮南還。竣事言還，乞身奉祠，諡忠靖。提舉桐柏崇道壽昌觀，因寓天台。</p>
</div>
<div class='div-other'><a id='mulu903' />
<p class='h4'>范宗尹</p><p style="margin-left:0em;text-indent:2em">襄陽人。高宗時累官右僕射，出知溫州，退居天台。</p>
</div></div></div></div>
<div class='div-other'><a id='mulu904' />
<p class='h1'>神明考第十二</p>
<div class='div-other'><a id='mulu905' /><p style="margin-left:0em;text-indent:2em">夫神之為言，伸也；鬼之為言，歸也。人死精神不磨，伸者為神，屈者為鬼。儒者云鬼神者，二氣之良能，非關人死為之。佛說陰陽二氣之間，六道輪迴不息。今之為人矣，安知死而不為天、為鬼、為畜、為獄乎？今之為神矣，安知死而不為天、為人乎？蓋形有聚散，識無泯滅；隨業播遷，初無定體。又微妙不測之謂神，此又六道中至靈者之總稱，如曰人神、天神、龍神。以至畜類，亦有至神之不可測者。若天台山君，僊之神也；關聖真君，天之神也；惠澤龍王，龍之神也。餘以類推，以至事事物物皆有主執之神。如《華嚴經》說：「主山神、主海神、泉源河沼等神，皆入不思議解脫法門。」此又神之至神，所謂菩薩神、佛神者也。天台山神祀，舊志所稱至夥，不無邪正之淆。孔子曰：「非其鬼祭之，諂也。」今之所取，但典實可稽及效靈於伽藍福地者而已。余非神人，又烏能盡知所祀者邪耶？正耶？有耶？無耶？</p>
</div>
<div class='div-other'><a id='mulu906' />
<p class='h2'>護法伽藍</p>
<div class='div-other'><a id='mulu907' />
<p class='h3'>玄弼真君</p><p style="margin-left:0em;text-indent:2em">周王喬，字子晉，靈王太子，事見〈神僊考〉。五代時封「玄弼真君」，宋政和三年封「玄應真人」，掌吳越水火。既為吳越土地之主，故台之屬郡梵宇，皆嚴事之，以為護伽藍神。今畧錄靈異事蹟，以彰崇事非虛。</p>

<ul class="">
<li><p style="margin-left:2em"><span class="corr"/>晉曇猷尊者，初到石橋，思欲度方廣。見一人龐眉皓髮，問師所之，師具答意。老人曰：「君生死身，何可得去？吾是山神，故相告爾。」師乃退。《靈異錄》</p>
</li>

<li><p style="margin-left:2em"><span class="corr"/>後唐同光中，時夏亢陽，福田寺住僧告從禮禪師曰：「將營羅漢齋，奈何園蔬枯悴，請闍黎為祈禱。」禮曰：「但焚香於真君。」時主事向僊祠而咒曰：「上座要雨以滋枯悴。」至夜，雲起雨霏，三日而止。又僧㕑闕用水槽，山上有赤樹中用，來白於禮，禮曰：「某同真君道去。」但庀徒具器以伺之，無何，大風卒起，曳仆其樹。</p>
</li>

<li><p style="margin-left:2em"><span class="corr"/>五代時，玄弼真君見夢於僧，曰：「韶國師是智者，起法堂都料螺溪淨光大師是放生會首，堂中眾僧是所放魚。」《二師口義》</p>
</li>

<li><p style="margin-left:2em"><span class="corr"/>宋元<span class="corr">豐</span>初，永嘉忠法師遣門人掃荊溪大師塔。草棘荒蕪不能辯，即案〈梁氏碑〉「去大師瑩兆百步」尋識之。其龕已空，惟乳香一塊耳。夜夢玄弼真君謂曰：「昨者天神遣多人取全身去也，不須猶豫。」《荊溪傳》</p>
</li>
</ul><p style="margin-left:0em;text-indent:2em">傳燈述曰：周靈王太子晉，生為神僊，死而魂為天台山神，掌吳越水火，司命一方。又能皈依三寶，作蘭若護法之主。靈應事蹟可考典<span class='corr'>籍</span>者五。其陰翔顯佑，神妙不測，則無處而不顯，無時而不在，又不啻如此。故台山僧寺，凡為民間之侵漁者，而山神輒能致禍。台民以此為戒，而卒不敢妄為。既其有功德於伽藍福地若此，而叢林之嚴祀虔奉宜矣。</p>
</div>
<div class='div-other'><a id='mulu908' />
<p class='h3'>關王菩薩</p><p style="margin-left:0em;text-indent:2em">〈玉泉碑〉云：天台大師初至荊州當陽縣玉泉山，望湘漳山色堆藍，欲卜請以為道塲。意嫌迫隘，遂上金龍池北百餘步，有一大木婆娑偃蓋，中虗如庵，乃於其處入定。一日，天地晦暝，風雨號怒，妖怪殊形，倐忽千變。有巨蟒長十餘丈，張口內向；陰魔列陣，砲矢如雨。經一七日了無懼色。師憫之曰：「汝所為者，生死眾業，貪著餘福，不自悲悔？」言訖，眾妖俱滅。其夕雲開月明，見二人，威儀如王，長者美髯而豐厚，少者冠明而秀發。前致敬曰：「予即關羽。漢末紛亂，九州瓜裂。曹操不仁，孫權自保。予義臣蜀漢，期復帝室。時事相違，有志不遂。死有餘烈，得王此山。大德聖師何枉神足？」師曰：「欲於此地建立道塲，以報生身之德耳。」神曰：「願哀憫我愚，特垂攝受。此去一舍，山如覆船，其土深厚。弟子當與子平建寺、化供，護持佛法。願師安禪七日，以須其成。」師既出定，見湫潭千尺化為平址；棟宇煥麗，巧奪人目。神運鬼工，其速若是。師領眾入居，晝夜演法。一日，神白師曰：「弟子今日獲聞出世<span class='corr'>間</span>法，願洗心易念，求受皈戒，永為菩提之本。」師即秉爐，授以五戒。於是凡台教伽藍，莫不祀為護法之神。</p>
<p style="margin-left:0em;text-indent:2em">傳燈述曰：按《三國志通俗演義》，請關公之靈，師於玉泉山普靜禪師。余竊原之，其謬處有三：蓋佛法自漢明帝時始入震旦國，當時惟長安稍習之，吳之闞澤僅能言之，而蜀之君臣皆不知有佛教；而云關聖與普靜為鄉人久習知之，其謬一也。玉泉有寺，始於智者。隋文帝賜額，舊為一音，改為玉泉，故知三國時無玉泉寺；而云「於玉泉山師普靜」，其謬二也。既有此僧為關聖所歸，必道德隆厚，古今傳聞；今遍考僧傳，不見所載，其謬三也。況《三國志傳》原無此說，蓋野史小說多好為附會，見有關聖歸依盛事，既不可以隋朝之智者以預三國之時事，故以「普」易「智」，以「靜」易「顗」。蓋天台大師諱智顗，「顗」即「靜」義故也。畧錄靈異事蹟，以彰神之景貺。</p>

<ul class="">
<li><p style="margin-left:2em"><span class="corr"/>百松先師於嘉靖甲子先一年欲往化台南，舟次於越，夢關王告曰：「師緣未至，宜速返。」次日果得喉疾而歸。至次年，台州道俗請師建講，師以前夢不欲行。夜復夢，王告曰：「緣今已至，請師行，吾當護師。」由是台南一境望風服化。馮司成撰〈百松塔銘〉。</p>
</li>

<li><p style="margin-left:2em"><span class="corr"/>萬厯五年，月亭大師講《華嚴疏鈔》於黃巖之大中菴。先演玄談，至判教，與台宗稍有相忤。茶頭僧圓隴見關王於茶鐺中，舞大刀躍怒而出。須臾，講堂俱成煨燼。虞職方〈楞嚴玄義序〉</p>
</li>

<li><p style="margin-left:2em"><span class="corr"/>象先法師，因訪鹽官遺蹟，駐錫覺皇。俄遘重疾，將不起。恍見雲長公授以良劑，語之曰：「汝至人也，請廣玄規，以醒<span class="corr">末</span>俗。」病尋愈。</p>
</li>
</ul></div></div>
<div class='div-other'><a id='mulu909' />
<p class='h2'>龍神</p>
<div class='div-other'><a id='mulu910' />
<p class='h3'>惠澤龍君</p><p style="margin-left:0em;text-indent:2em">舊名惠濟，在石梁之下。其龍甚靈，每遇歲旱致禱。就曇花亭行禮，從高俯瞰則乖肅敬。宋嘉泰元年，邑令丁大榮建佇真亭於潭側，以為祈禱之所。是年五月旱禱，有異黿出現，甘雨均洽。遂上其事，賜龍君額曰「惠澤祠」。四年，忽潭水湧出金銀藏錢，圓徑六寸，文曰「太平通寶」，實宋太宗賜以賚予道者自詢者也。僧徒分攫，則青蛇驅逐；樵牧探取，則墜石塞穴。乃白于縣，命之還潭。俞建有記。</p>
</div>
<div class='div-other'><a id='mulu911' />
<p class='h3'>靈澤孚濟龍侯</p><p style="margin-left:0em;text-indent:2em">蒼山靈澤潭，在縣東四十里第五都。三潭列其下，深廣瑩徹，其龍最靈。嘉泰元年禱雨，見異龍，遂得雨。縣上於朝，賜龍君額曰「靈澤」。景定間旱，禱輙應，封「靈澤孚濟侯」。</p>
</div>
<div class='div-other'><a id='mulu912' />
<p class='h3'>河胤潭龍君</p><p style="margin-left:0em;text-indent:2em">在縣西七十里三十六都。其山高峻，朝暮上下雲雨，靈應甚多，人敬事之。</p>
</div>
<div class='div-other'><a id='mulu913' />
<p class='h3'>百丈潭龍君</p><p style="margin-left:0em;text-indent:2em">在瓊臺雙闕間。翠蔓蒙絡，水聲潀然。盤澗繞麓，出為靈溪，其龍甚靈。</p>
</div>
<div class='div-other'><a id='mulu914' />
<p class='h3'>石墠潭龍君</p><p style="margin-left:0em;text-indent:2em">在縣東五十里四都。靈澤轉東十里許，小溪亂石中，停膏蓄黛，水深無底，其龍極靈。</p>
</div>
<div class='div-other'><a id='mulu915' />
<p class='h3'>瀑布潭龍君</p><p style="margin-left:0em;text-indent:2em">在縣西南三十里二十三都無相院側，一名戲龍。</p>
</div>
<div class='div-other'><a id='mulu916' />
<p class='h3'>蟹渚潭龍君</p><p style="margin-left:0em;text-indent:2em">在縣東南十里<span class='corr'>八</span>都響巖上。其中有禱輒響應，今久湮沒。</p>
</div>
<div class='div-other'><a id='mulu917' />
<p class='h3'>巧尖潭龍君</p><p style="margin-left:0em;text-indent:2em">在縣南十五里二十三都，其龍最靈。</p>
</div>
<div class='div-other'><a id='mulu918' />
<p class='h3'>繫船巖龍君</p><p style="margin-left:0em;text-indent:2em">在螺溪之上，有龍居之，禱輒響應。</p>
</div>
<div class='div-other'><a id='mulu919' />
<p class='h3'>葛閬龍君</p><p style="margin-left:0em;text-indent:2em">在長壽寺前山下，有龍君祠，禱即響應。</p>
</div></div>
<div class='div-other'><a id='mulu920' />
<p class='h2'>土谷神祇</p>
<div class='div-other'><a id='mulu921' />
<p class='h3'>韋卿山神</p><p style="margin-left:0em;text-indent:2em">廟在縣北六里十二都臥佛巖側，祀韋卿山神，世所謂登壇五百大神也。有僧曇猷，晉太元中居赤城巖室；屢遣虎狼怖之，猷自若。一日神告曰：「法師威德嚴重，願推此相奉；弟子更卜所託。」猷曰：「君何人居此？欲移何處？」曰：「弟子夏帝之子，名朱欹正，居此二千餘年。今章安縣寒石山是家舅所治，且往寄憇。」臨去，遺香三奩，鳴[韋*卑]皷角而去。《圖經》云：「號登壇大神。今臥佛側亦有祠焉。歲久廟廢，後乃續附。今徙赤城寺中，廟基五百大神居之，亦號赤城名。廟神最靈，遇旱，官民祈禱，能致雲雨。今廟存焉。」按此，則韋卿山神、五百大神，乃二神也。</p>
</div>
<div class='div-other'><a id='mulu922' />
<p class='h3'>五百大神</p><p style="margin-left:0em;text-indent:2em">見前。</p>
</div>
<div class='div-other'><a id='mulu923' />
<p class='h3'>白鶴大帝</p><p style="margin-left:0em;text-indent:2em">廟在縣北二里九都，俗名白鶴廟。舊傳石間有巨蹟，鄉人神之，遂立廟，奉本郡靈康顯佑廣惠威烈王，宋閣學之瑞宋公記，今亡。紹興四年，縣令潘晉孫命子繼先篆「神蹟石」三字為碑。台之境內，在處有祠，祠之顯靈，莫如本邑。祀下朱、葉二神亦多號靈。按《赤城志》：白鶴山祠東漢趙炳。炳，東陽人，能越方，善呪禁。與閩人徐登遇於烏傷溪上，各試其術，以起人疾。登死，炳入章安，神幻事甚眾，為章安令華表所害。世傳其屍泝流至於臨海東南二十里白鶴山，故祠之，以登侑食。宋屢賜封號，元泰間易封「顯靈忠烈昭德仁濟王」。宋慈雲大師主東掖，山有白鶴廟，居民甚神之。師與授戒，改祭為齋，神與居民皆聽命焉，乃為著野廟誌以戒之。至今台民饗白鶴皆以蔬麵，蓋始於此。</p>
</div>
<div class='div-other'><a id='mulu924' />
<p class='h3'>三王</p><p style="margin-left:0em;text-indent:2em">謂夏禹王、白王、響王。宋賈觀察自越奉夏禹王香火，擬祠石壁嶺上；俄風雨雷電大作，因移松溪建廟。後賈秘書又於越奉白王、響王焉。白王乃隋煬帝子，封於白，故名。響王乃會稽山土神，㫄有五里溪奧。</p>
</div>
<div class='div-other'><a id='mulu925' />
<p class='h3'>平水大王</p><p style="margin-left:0em;text-indent:2em">西晉周清以行賈往來台、溫，俗呼「周七郎」。娶臨海林氏女，俄乘杵化龍，與女皆不見。後有人遇之於彭公嶼者。宋祥符九年以顯異於溫，錫封為「平水大王」。</p>
</div>
<div class='div-other'><a id='mulu926' />
<p class='h3'>劉將軍</p><p style="margin-left:0em;text-indent:2em">晉黎護將軍劉玄，捨宅為闡法寺，寺徙溪南。後人即其舊址立祠以祀。</p>
</div>
<div class='div-other'><a id='mulu927' />
<p class='h3'>梁昭明太子</p><p style="margin-left:0em;text-indent:2em">廟在縣一百一十里三十七都，輔龍山神即梁太子統，頗着靈異。案舊志：梁太清末，侯景作亂，陳覇先兵起，統避地至此。後人祀之，因以得名。</p>
</div>
<div class='div-other'><a id='mulu928' />
<p class='h3'>姜僊翁</p><p style="margin-left:0em;text-indent:2em">舊志：吳時有姜姓者，名綱三，能致雲雨。死後肉身不腐，供奉于廟，號曰「僊翁」。遇旱祈禱有應，名豐饒坑廟，在縣西北三十五里三十一都。</p>
</div>
<div class='div-other'><a id='mulu929' />
<p class='h3'>亞父僊王</p><p style="margin-left:0em;text-indent:2em">舊志：有神夕自海乘石船至，土人聞如萬騎之聲。黎明視之，見石船在山腰，有石帽覆一銅像，遂立祠祀之。祈禱甚靈驗，廟在縣西南八十里三十三都。</p>
</div>
<div class='div-other'><a id='mulu930' />
<p class='h3'>應澤明王</p><p style="margin-left:0em;text-indent:2em">神名江白郎。唐長慶間縣令白余豐祈雨靈應，進士王展作記。五代周顯德間賜令封，宣和二年重新廟貌。在縣西北三十里十四都。</p>
</div>
<div class='div-other'><a id='mulu931' />
<p class='h3'>護國感應顯慶王</p><p style="margin-left:0em;text-indent:2em">廟在縣西二十里十三都，宋乾道八年建，元朝受封。</p>
</div>
<div class='div-other'><a id='mulu932' />
<p class='h3'>支明夫人</p><p style="margin-left:0em;text-indent:2em">廟在石壁嶺東，周顯德二年建。神本婦人，曩常見恠，配以支明龍王，遂釋。</p>
</div>
<div class='div-other'><a id='mulu933' />
<p class='h3'>孚濟王</p><p style="margin-left:0em;text-indent:2em">廟在明巖山，宋宣和間建。初鄉人定基于濟溪，黎明將建；一夜為蟻移木于其地。眾異之，遂建廟，因名蟻慕廟。</p>
</div>
<div class='div-other'><a id='mulu934' />
<p class='h3'>廣濟王</p><p style="margin-left:0em;text-indent:2em">廟在縣西五十里三十一都，渭溪先生厲仲亨景德中遊學古汴，奉香火祀之。</p>
</div>
<div class='div-other'><a id='mulu935' />
<p class='h3'>周神</p><p style="margin-left:0em;text-indent:2em">周凱，字公武，世居臨海之橫陽。生而雄偉，身長八尺餘，髮垂至地。喜擊劒，能左右射。博聞強記，躬耕以養父母。與陸機兄弟入洛，張華薦之。凱知晉室將亂，獨辭不就。永康中，三江逆流，邑將陸沉。凱援弓發矢，衝潮而入，水忽裂開。電光中見凱乘白龍東去。光化末天台大饑，凱化形為商，載米貸人。已而投杖於江，變成赤龍，騎而昇天。</p>
</div>
<div class='div-other'><a id='mulu936' />
<p class='h3'>岳武穆王</p><p style="margin-left:0em;text-indent:2em">岳飛，字鵬舉。力戰圖復中原，秦檜主和議，促召班師。其部曲自相攻發，矯詔殺飛父子。飛死為神，居天台第一峯，<span class='corr'>秦</span>檜受諸苦楚。楊維<span class='corr'>楨</span>樂府詩云：</p>
<p style="margin-left:0em;text-indent:0em;" class="lg-abnormal"><div class='lg-row'>生兮人之英　死兮厲之靈</div>
<div class='lg-row'>萬八千丈兮華之頂　帝命我兮司陰刑</div>
</p></div>
<div class='div-other'><a id='mulu937' />
<p class='h3'>花神</p><p style="margin-left:0em;text-indent:2em">杜鵑花之神也。外國僧自天台鉢盂中，以藥養其根，來種鶴林。人或窺見女子紅裳艷麗遊於樹下。殷七七能開非時之花，女子謂七七曰：「欲開此花乎？吾為上帝所命，下司此花，在人間已逾百年，非久即歸閬苑去。今與道者共開之。」來日花果盛開，如春夏間。數日，花俄不見，亦無落花在地。</p>
</div></div></div>
<div class='div-w'>
<ul class="">
<li><p style="margin-left:2em">高明寺兼四明柳亭庵功清和尚助洋念肆元</p>
</li>
</ul><p style="margin-left:0em;text-indent:2em">光緒十九年良月佛隴真覺寺敏曦監梓</p>
</div>
<p class='juan'>天台山方外志卷第十終</p>
</div><!-- end of div[@id='body'] -->
</body></html>