<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='w'><a id='mulu72' />
<p class='juan'>天台山方外志卷第三</p><p class="byline">天台山幽溪沙門傳燈撰</p>
<div class='div-other'><a id='mulu73' />
<p class='h2'>峯</p>
<div class='div-other'><a id='mulu74' />
<p class='h3'>華頂峯</p><p style="margin-left:0em;text-indent:2em">在縣東北六十里十一都，天台第八重最高處。舊傳高一萬八千丈，周回一百里，少晴多晦，夏有積雪，可觀日之出。入中有洞，石色光明。登絕頂降魔塔，東望滄海，瀰漫無際，號望海尖。下瞰眾山，如龍虎盤踞，旗鼓布列之狀。草木薰郁，殆非人世。智者與白雲先生思修於此，有葛玄丹井、王羲之墨池、李太白書堂。台山九峯崒嵂，猶如蓮華，此為華心之頂，故名。</p>
</div>
<div class='div-other'><a id='mulu75' />
<p class='h3'>摘星峯</p><p style="margin-left:0em;text-indent:2em">在華頂之東，頗極高峻。</p>
</div>
<div class='div-other'><a id='mulu76' />
<p class='h3'>東蒼峯</p><p style="margin-left:0em;text-indent:2em">即蒼山也。</p>
</div>
<div class='div-other'><a id='mulu77' />
<p class='h3'>獅子峯</p><p style="margin-left:0em;text-indent:2em">即繫船山。</p>
</div>
<div class='div-other'><a id='mulu78' />
<p class='h3'>大雷峯</p><p style="margin-left:0em;text-indent:2em">縣北大慈寺主山，東有蜜蜂洞。</p>
</div>
<div class='div-other'><a id='mulu79' />
<p class='h3'>葛閬峯</p><p style="margin-left:0em;text-indent:2em">在縣東北三十里，寒風闕之上。長壽寺照山。上有龍潭，亦多效靈。</p>
</div>
<div class='div-other'><a id='mulu80' />
<p class='h3'>香爐峯</p><p style="margin-left:0em;text-indent:2em">在縣東北五十里十一都。以日出有紫烟，故名。</p>
</div>
<div class='div-other'><a id='mulu81' />
<p class='h3'>香柏峯</p><p style="margin-left:0em;text-indent:2em">在縣北六十里十一都。以多柏木，故名。四望陰崖，垂磴萬仞。</p>
</div>
<div class='div-other'><a id='mulu82' />
<p class='h3'>菩提峯</p><p style="margin-left:0em;text-indent:2em">在縣北八十里，大同寺後，所謂菩提大同是也。</p>
</div>
<div class='div-other'><a id='mulu83' />
<p class='h3'>玉霄峯</p><p style="margin-left:0em;text-indent:2em">在縣北三十五里，即洞天宮。重崖疊嶂，松竹葱蒨，且產香茅。直南巽隅，兩石對峙如門扉，號「小桐柏」。</p>
</div>
<div class='div-other'><a id='mulu84' />
<p class='h3'>玉笥峯</p><p style="margin-left:0em;text-indent:2em">在銀山頂，號「金箱玉印」。</p>
</div>
<div class='div-other'><a id='mulu85' />
<p class='h3'>五峯</p><p style="margin-left:0em;text-indent:2em">在國清寺側，正北曰八桂，東北曰靈禽，東南曰祥雲，西南曰靈芝，西北曰暎霞。前有雙澗合流，南注大溪。舊志云：「號天下四絕之一。」天台大師云：「吾刱寺雖多，惟徐州靈巖、潤州棲霞、荊州玉泉并國清為四絕。」</p>
</div>
<div class='div-other'><a id='mulu86' />
<p class='h3'>水塏西峯</p><p style="margin-left:0em;text-indent:2em">縣北二十里，僧普岸所棲。</p>
</div>
<div class='div-other'><a id='mulu87' />
<p class='h3'>紫凝峯</p><p style="margin-left:0em;text-indent:2em">縣西三十五里，智者誦經感紫雲護，故名。</p>
</div>
<div class='div-other'><a id='mulu88' />
<p class='h3'>九拆峯</p><p style="margin-left:0em;text-indent:2em">在縣東北三十里十都。智者宴坐處，孫綽所謂「既克濟於九拆，路威夷而修通」是也。</p>
</div>
<div class='div-other'><a id='mulu89' />
<p class='h3'>蓮華峯</p><p style="margin-left:0em;text-indent:2em">在縣西北三十五里十三都。以狀如蓮華，故名。</p>
</div>
<div class='div-other'><a id='mulu90' />
<p class='h3'>通玄峯</p><p style="margin-left:0em;text-indent:2em">在縣北五十里十一都。僧德韶嘗卓菴於此。</p>
</div>
<div class='div-other'><a id='mulu91' />
<p class='h3'>列秀峯</p><p style="margin-left:0em;text-indent:2em">在縣西北六十五里，萬年寺西。</p>
</div>
<div class='div-other'><a id='mulu92' />
<p class='h3'>蘆峯</p><p style="margin-left:0em;text-indent:2em">在縣西九十里三十七都，淨慧寺前。舊傳葛玄植蘆於此。下有蘆洋、蘆坑。</p>
</div>
<div class='div-other'><a id='mulu93' />
<p class='h3'>浙峯</p><p style="margin-left:0em;text-indent:2em">在縣西五十里三十二都，一作岊崷。又有匼崷在縣東四十里，胡崷在縣西北四十五里，俱見《范志》。</p>
</div>
<div class='div-other'><a id='mulu94' />
<p class='h3'>菡溪峯</p><p style="margin-left:0em;text-indent:2em">在縣西五十里三十一都，又名翠巖。四面懸絕，峯頂坦平，桃竹繁華秀麗。</p>
</div>
<div class='div-other'><a id='mulu95' />
<p class='h3'>華琳峯</p><p style="margin-left:0em;text-indent:2em">在縣西北一十八里十二都。</p>
</div>
<div class='div-other'><a id='mulu96' />
<p class='h3'>香琳峯</p><p style="margin-left:0em;text-indent:2em">在縣西北三十里十二都。</p>
</div>
<div class='div-other'><a id='mulu97' />
<p class='h3'>玉泉峯</p><p style="margin-left:0em;text-indent:2em">在縣西北二十里桐柏觀前。</p>
</div>
<div class='div-other'><a id='mulu98' />
<p class='h3'>瑞雲峯</p><p style="margin-left:0em;text-indent:2em">亦在觀前。</p>
</div>
<div class='div-other'><a id='mulu99' />
<p class='h3'>紫霄峯</p><p style="margin-left:0em;text-indent:2em">在福星觀前。</p>
</div>
<div class='div-other'><a id='mulu100' />
<p class='h3'>臥龍峯</p><p style="margin-left:0em;text-indent:2em">在縣西北二十五里桐柏山之側。</p>
</div>
<div class='div-other'><a id='mulu101' />
<p class='h3'>蒸餅峯</p><p style="margin-left:0em;text-indent:2em">在石梁北，出根子，昔僧曇猷欲渡梁訪方廣寺，有石如屏梗之，號「蒸餅」。</p>
</div>
<div class='div-other'><a id='mulu102' />
<p class='h3'>白雲峯</p><p style="margin-left:0em;text-indent:2em">在縣東北二十五里十一都，太平興國寺側。</p>
</div>
<div class='div-other'><a id='mulu103' />
<p class='h3'>大隱峯</p><p style="margin-left:0em;text-indent:2em">未詳處所，宋錢厚之建雙清堂於其下，王銍為記。</p>
</div>
<div class='div-other'><a id='mulu104' />
<p class='h3'>瓐峯</p><p style="margin-left:0em;text-indent:2em">在縣南十里二十都。</p>
</div>
<div class='div-other'><a id='mulu105' />
<p class='h3'>玉女峯</p><p style="margin-left:0em;text-indent:2em">在縣二都。</p>
</div></div>
<div class='div-other'><a id='mulu106' />
<p class='h2'>巖</p>
<div class='div-other'><a id='mulu107' />
<p class='h3'>白郎巖</p><p style="margin-left:0em;text-indent:2em">在縣西北三十里十四都。齊僧普耀自遼東憇此，有神號江白郎告曰：「此吾所居，以師有德業，推以相奉。」故建寺號白巖。唐長慶四年令白餘豐首禱雨焉，時有異物似龍自穴而出。至寶厯初再禱亦然。前進士王展為之記。</p>
</div>
<div class='div-other'><a id='mulu108' />
<p class='h3'>百丈巖</p><p style="margin-left:0em;text-indent:2em">在縣西北二十五里，崇道觀西北，與瓊臺相望，峭險束隘，四山牆立。下為龍湫，翠蔓蒙絡，水流聲潀然。磐㵎繞路，入為靈溪，由高視下，凄神寒骨，北望石口，呀然如張頤，亦號獅子巖，有石牀可盤踞。</p>
</div>
<div class='div-other'><a id='mulu109' />
<p class='h3'>獅子巖</p><p style="margin-left:0em;text-indent:2em">在繫船山北，口呀然如獅子，故名。下臨小溪，險峻不可陟，特可仰視。有石棺、石櫃、石爐之屬。舊傳天台本東海島嶼，理或有之。巖下有竅，日初出時，光入隙中，謂之「日窗」。東望小亭，即「龍王祠」也。</p>
</div>
<div class='div-other'><a id='mulu110' />
<p class='h3'>翠屏巖</p><p style="margin-left:0em;text-indent:2em">在縣南二十五里二十一都，八峯山上。下有龍湫。《志要》云：山形壁立如屏風然，故名。遠望山勢，中立如案，兩端略起，似展誥軸，又名展誥。屏後有特山如展誥者。</p>
</div>
<div class='div-other'><a id='mulu111' />
<p class='h3'>曹家巖</p><p style="margin-left:0em;text-indent:2em">在縣西三里二十都。有靈康行祠，今廢。傍有小湫，舊名五龍潭。</p>
</div>
<div class='div-other'><a id='mulu112' />
<p class='h3'>龜巖</p><p style="margin-left:0em;text-indent:2em">在縣南五里，闡法寺側。三巖相連，其上如一。元至元中，忽一日雷雨，有聲轟然。旦視之，其巖左脇橫裂，濶十數丈，深不可測。</p>
</div>
<div class='div-other'><a id='mulu113' />
<p class='h3'>寶陀巖</p><p style="margin-left:0em;text-indent:2em">在縣北二十里十一都。</p>
</div>
<div class='div-other'><a id='mulu114' />
<p class='h3'>捨身巖</p><p style="margin-left:0em;text-indent:2em">在縣北五十里，石橋之側。</p>
</div>
<div class='div-other'><a id='mulu115' />
<p class='h3'>赤巖</p><p style="margin-left:0em;text-indent:2em">在縣南一十里二十都。峭壁屹立如大屏，其色丹赭，號「小赤城」。</p>
</div>
<div class='div-other'><a id='mulu116' />
<p class='h3'>佛巖</p><p style="margin-left:0em;text-indent:2em">在縣西三十里二十三都。舊傳野燎至此自滅，見有泗洲小像，遂立祠，號曰佛巖。</p>
</div>
<div class='div-other'><a id='mulu117' />
<p class='h3'>隱身巖</p><p style="margin-left:0em;text-indent:2em">在縣西北二十五里，桐柏觀之西。</p>
</div>
<div class='div-other'><a id='mulu118' />
<p class='h3'>隱巖</p><p style="margin-left:0em;text-indent:2em">在縣北三十里一都，神跡石之東。夏赤城有〈始得隱巖記〉。</p>
</div>
<div class='div-other'><a id='mulu119' />
<p class='h3'>麻姑巖</p><p style="margin-left:0em;text-indent:2em">在縣東南二十五里，一名仙姑。</p>
</div>
<div class='div-other'><a id='mulu120' />
<p class='h3'>靈巖</p><p style="margin-left:0em;text-indent:2em">在縣西五十里三十二都。巖洞虛逈，有石如案，與浙崷山相連。中有小㠘，號曰文㠘，左右魚石盤列暎帶。</p>
</div>
<div class='div-other'><a id='mulu121' />
<p class='h3'>響巖</p><p style="margin-left:0em;text-indent:2em">在縣東七里。</p>
</div>
<div class='div-other'><a id='mulu122' />
<p class='h3'>大小石鎖巖</p><p style="margin-left:0em;text-indent:2em">在縣西北一十五里，福星觀西，盤接峭峻。舊傳其地積陰，夜聞呻吟聲，云是冥司拷掠之所。按：唐裘甫作亂，王師會戰於此，豈死者之精魄未散而然耶？</p>
</div>
<div class='div-other'><a id='mulu123' />
<p class='h3'>鑿字巖</p><p style="margin-left:0em;text-indent:2em">在縣北三里十一都。巖上有「萬松徑」三字，各廣八尺，僧指堂書刻。由巖至國清，兩行昔列大松，今無。</p>
</div>
<div class='div-other'><a id='mulu124' />
<p class='h3'>鷹嘴巖</p><p style="margin-left:0em;text-indent:2em">在縣西南三十五里二十三都。</p>
</div>
<div class='div-other'><a id='mulu125' />
<p class='h3'>拾得巖</p><p style="margin-left:0em;text-indent:2em">在國清寺。</p>
</div>
<div class='div-other'><a id='mulu126' />
<p class='h3'>烏石巖</p><p style="margin-left:0em;text-indent:2em">在縣北五里十二都，赤城之南，又名烏岡。</p>
</div>
<div class='div-other'><a id='mulu127' />
<p class='h3'>靈響巖</p><p style="margin-left:0em;text-indent:2em">在高明寺幽溪之上，峭壁百仞，隨人呼喚，響荅甚分明。</p>
</div>
<div class='div-other'><a id='mulu128' />
<p class='h3'>香谷巖</p><p style="margin-left:0em;text-indent:2em">在幽溪之上，石如列屏，前有隙地方丈許，周植眾木，前種修竹數百竿，每遇陽和，則聚徒於此[監-皿+立]義。多生蘭蕙，故名。</p>
</div>
<div class='div-other'><a id='mulu129' />
<p class='h3'>觀音巖</p><p style="margin-left:0em;text-indent:2em">在螺溪之側，天冠瓔珞於蒼翠中，宛然一普陀大士也。</p>
</div>
<div class='div-other'><a id='mulu130' />
<p class='h3'>巾子巖</p><p style="margin-left:0em;text-indent:2em">在幽溪之背，白雲峯南。有石正方如巾，上拂霄漢，下連磐石，纔數尺許，流雲乍過其上，恍然天柱欲頹。</p>
</div>
<div class='div-other'><a id='mulu131' />
<p class='h3'>石筍巖</p><p style="margin-left:0em;text-indent:2em">在螺螄潭上，根入潭水數十丈，尖銳如筍。多生莓苔，及生卷柏，蒙葺披離，又如紫籜之將解。</p>
</div>
<div class='div-other'><a id='mulu132' />
<p class='h3'>合掌巖</p><p style="margin-left:0em;text-indent:2em">在明巖寺。</p>
</div>
<div class='div-other'><a id='mulu133' />
<p class='h3'>絹機巖</p><p style="margin-left:0em;text-indent:2em">在丹丘山西。</p>
</div>
<div class='div-other'><a id='mulu134' />
<p class='h3'>犀牛翫月巖</p><p style="margin-left:0em;text-indent:2em">在丹丘山南。</p>
</div></div>
<div class='div-other'><a id='mulu135' />
<p class='h2'>嶺</p>
<div class='div-other'><a id='mulu136' />
<p class='h3'>顧儒嶺</p><p style="margin-left:0em;text-indent:2em">在縣東一十五里十都。舊名東[山*卬]，有顧歡讀書堂故址。</p>
</div>
<div class='div-other'><a id='mulu137' />
<p class='h3'>八桂嶺</p><p style="margin-left:0em;text-indent:2em">在縣北五十里十一都，孫綽所謂「八桂森挺以凌霜」。</p>
</div>
<div class='div-other'><a id='mulu138' />
<p class='h3'>察嶺</p><p style="margin-left:0em;text-indent:2em">在縣北五十里，與金地嶺接，蓋漢高察所隱，有讀書堂址。</p>
</div>
<div class='div-other'><a id='mulu139' />
<p class='h3'>金地嶺</p><p style="margin-left:0em;text-indent:2em">在縣北二十里十一都，在招手巖下。</p>
</div>
<div class='div-other'><a id='mulu140' />
<p class='h3'>銀地嶺</p><p style="margin-left:0em;text-indent:2em">在縣北二十里十一都，即定光佛示智者處。</p>
</div>
<div class='div-other'><a id='mulu141' />
<p class='h3'>杜潭嶺</p><p style="margin-left:0em;text-indent:2em">在縣南二十五里，與臨海分界。</p>
</div>
<div class='div-other'><a id='mulu142' />
<p class='h3'>黃振嶺</p><p style="margin-left:0em;text-indent:2em">在縣東四十里，與臨海分界。</p>
</div>
<div class='div-other'><a id='mulu143' />
<p class='h3'>關嶺</p><p style="margin-left:0em;text-indent:2em">在縣西四十五里十五都，與新昌分界。上有朱葉二侯王廟，有司新任，道經此者必祀之。宋令鄭至道去任，邑人至此攀戀不忍捨，因留家焉，今其苗裔猶有存者。居側有鄭公祠，肖像其中，前有松關「留鄭坊」。</p>
</div>
<div class='div-other'><a id='mulu144' />
<p class='h3'>筋竹嶺</p><p style="margin-left:0em;text-indent:2em">在縣東四十六里五都，與寧海分界，又二十七都亦有。</p>
</div>
<div class='div-other'><a id='mulu145' />
<p class='h3'>伏虎嶺</p><p style="margin-left:0em;text-indent:2em">在縣西一十五里。</p>
</div>
<div class='div-other'><a id='mulu146' />
<p class='h3'>白水嶺</p><p style="margin-left:0em;text-indent:2em">在縣西二十里十三都。</p>
</div>
<div class='div-other'><a id='mulu147' />
<p class='h3'>黃壇嶺</p><p style="margin-left:0em;text-indent:2em">在縣南二十五里二十一都。</p>
</div>
<div class='div-other'><a id='mulu148' />
<p class='h3'>斜嶺</p><p style="margin-left:0em;text-indent:2em">在縣西四十里二十七都。</p>
</div>
<div class='div-other'><a id='mulu149' />
<p class='h3'>石壁嶺</p><p style="margin-left:0em;text-indent:2em">在縣西四十五里二十七都。</p>
</div>
<div class='div-other'><a id='mulu150' />
<p class='h3'>羅公嶺</p><p style="margin-left:0em;text-indent:2em">在縣北五十五里十一都。</p>
</div>
<div class='div-other'><a id='mulu151' />
<p class='h3'>盤來嶺</p><p style="margin-left:0em;text-indent:2em">在縣西北五十里十五都。</p>
</div>
<div class='div-other'><a id='mulu152' />
<p class='h3'>鎗旗嶺</p><p style="margin-left:0em;text-indent:2em">在縣西七十里三十五都。</p>
</div>
<div class='div-other'><a id='mulu153' />
<p class='h3'>梅枝嶺</p><p style="margin-left:0em;text-indent:2em">在縣東八十里。</p>
</div>
<div class='div-other'><a id='mulu154' />
<p class='h3'>摘星嶺</p><p style="margin-left:0em;text-indent:2em">在縣北一百里。</p>
</div>
<div class='div-other'><a id='mulu155' />
<p class='h3'>山隍嶺</p><p style="margin-left:0em;text-indent:2em">在縣東三十里三都。</p>
</div>
<div class='div-other'><a id='mulu156' />
<p class='h3'>興化嶺</p><p style="margin-left:0em;text-indent:2em">在縣東四十五里一都。</p>
</div>
<div class='div-other'><a id='mulu157' />
<p class='h3'>黃山嶺</p><p style="margin-left:0em;text-indent:2em">在縣南十里八都，其麓有鋪。</p>
</div>
<div class='div-other'><a id='mulu158' />
<p class='h3'>喬嶺</p><p style="margin-left:0em;text-indent:2em">在縣西七十里三十六都。</p>
</div>
<div class='div-other'><a id='mulu159' />
<p class='h3'>王顧嶺</p><p style="margin-left:0em;text-indent:2em">在縣西九十里三十七都。</p>
</div>
<div class='div-other'><a id='mulu160' />
<p class='h3'>金筻嶺</p><p style="margin-left:0em;text-indent:2em">在縣西四十里二十七都。</p>
</div>
<div class='div-other'><a id='mulu161' />
<p class='h3'>烏巖嶺</p><p style="margin-left:0em;text-indent:2em">在縣西六十里二十八都。</p>
</div>
<div class='div-other'><a id='mulu162' />
<p class='h3'>王會嶺</p><p style="margin-left:0em;text-indent:2em">在縣西北五十里二十七都。</p>
</div>
<div class='div-other'><a id='mulu163' />
<p class='h3'>牛石嶺</p><p style="margin-left:0em;text-indent:2em">在縣西北七十里十五都。</p>
</div>
<div class='div-other'><a id='mulu164' />
<p class='h3'>羅漢嶺</p><p style="margin-left:0em;text-indent:2em">在縣西北六十里，萬年寺東南。《赤城三志》云：嶺有巨杉偃蹇，絜之大百圍。凡供五百大士，必於此嶺邀請。</p>
</div>
<div class='div-other'><a id='mulu165' />
<p class='h3'>桐柏嶺</p><p style="margin-left:0em;text-indent:2em">在縣西一十五里十二都。</p>
</div>
<div class='div-other'><a id='mulu166' />
<p class='h3'>洞天嶺</p><p style="margin-left:0em;text-indent:2em">在縣西北三十里十二都。</p>
</div>
<div class='div-other'><a id='mulu167' />
<p class='h3'>魏嶺</p><p style="margin-left:0em;text-indent:2em">在縣東北三十里天封之外。舊產茶。</p>
</div>
<div class='div-other'><a id='mulu168' />
<p class='h3'>招隱嶺</p><p style="margin-left:0em;text-indent:2em">在縣東北五十里十一都。昔顧歡招同郡人杜京產隱此。</p>
</div>
<div class='div-other'><a id='mulu169' />
<p class='h3'>菴頭嶺</p><p style="margin-left:0em;text-indent:2em">在縣西南十五里二十三都。</p>
</div>
<div class='div-other'><a id='mulu170' />
<p class='h3'>孟湖嶺</p><p style="margin-left:0em;text-indent:2em">在縣西六十里三十二都。</p>
</div>
<div class='div-other'><a id='mulu171' />
<p class='h3'>蒲棚嶺</p><p style="margin-left:0em;text-indent:2em">在縣西南七十里三十二都。</p>
</div>
<div class='div-other'><a id='mulu172' />
<p class='h3'>牛路嶺</p><p style="margin-left:0em;text-indent:2em">在縣西五十五里二十七都。</p>
</div>
<div class='div-other'><a id='mulu173' />
<p class='h3'>幽溪嶺</p><p style="margin-left:0em;text-indent:2em">在高明寺傍。</p>
</div>
<div class='div-other'><a id='mulu174' />
<p class='h3'>猢猻檑嶺</p><p style="margin-left:0em;text-indent:2em">在慈聖寺東，大同寺西。險峻難可登陟，故名。</p>
</div>
<div class='div-other'><a id='mulu175' />
<p class='h3'>大嶺、小嶺</p><p style="margin-left:0em;text-indent:2em">在秀溪上。俗諺云：「十里橫沿九里阬，大嶺、小嶺在中央。」</p>
</div></div>
<div class='div-other'><a id='mulu176' />
<p class='h2'>洞</p>
<div class='div-other'><a id='mulu177' />
<p class='h3'>玉京洞</p><p style="margin-left:0em;text-indent:2em">在赤城右脇，蓋十洞天之第六茅，司命真君所治，或號「太上玉清天」，或號「玉真清平天」，或號「上清玉平天」。按《道書》云：「天尊在元都玉京山說法，令眾仙居此」。又《會稽記》云：「赤城山有玉室璿臺，許邁嘗居此，因與王羲之書云：『自天台山至臨海多有金臺玉室，仙人芝草。』」《赤城事實》又載：「晉柏碩因馳獵深入，見其中有名花異草，香氣不凡。」又徐靈府《小錄》云：「其下別有洞臺，方二百里，魏夫人所治。南馳縉雲，北接四明，東距溟渤，西通剡川，中有日月三辰，瑤花芝草。自晉宋梁隋暨唐天寶，嘗以日中星鳥望秩茲山，今洞口有石刻『玉京』二大字，旁無年月可考。宋咸平天聖中，屢投金龍玉簡，今湮塞。側有道人洞，其中三石穴險不可入。」</p>
</div>
<div class='div-other'><a id='mulu178' />
<p class='h3'>劉阮洞</p><p style="margin-left:0em;text-indent:2em">又名桃源洞，在縣西北二十里十四都，護國寺東北。先是，漢永平中，有劉晨、阮肇入山採藥失道，見桃實食之，覺身輕。行數里至溪滸，有二女方笄，咲迎以歸。留半載謝去，至家，子孫<span class='corr'>已</span>七世矣。宋景祐中，僧明照亦因採藥，見金橋跨水，有二女戲水上，恍然如故事焉。乃疏鑿為亭，植桃紛擁。元祐二年，邑令鄭至道始鑿山開道，夾岸植桃數百本，仍即景物之勝而命名之。隨山曲折，水窮道盡，則有洞潛通山底，深不可測。其林木瑰異，殆不類人間。乃即山石為址，結亭其上，榜曰「浮杯」，鄭侯為記。</p>
</div>
<div class='div-other'><a id='mulu179' />
<p class='h3'>丹霞小洞</p><p style="margin-left:0em;text-indent:2em">在縣西北一十五里，福星觀東北。舊傳葛玄煉丹於此，有「仙人拍手巖」。唐刺史柳泌於此修藥，有宅故址在其上。</p>
</div>
<div class='div-other'><a id='mulu180' />
<p class='h3'>蓋竹洞</p><p style="margin-left:0em;text-indent:2em">在縣北六十里，石橋之側。宋憲使何偁嘗夢遊其地，訪之不得。嘉泰元年，邑令丁大榮因禱雨得之。洞深三丈餘，中有二硤，穹窿幽邃，下視，攢峯壘嶂，如列翠屏。</p>
</div>
<div class='div-other'><a id='mulu181' />
<p class='h3'>圓通洞</p><p style="margin-left:0em;text-indent:2em">在幽溪之上，一石橫架，廣丈許，修二丈許，似人負安者。下則四石砥盛，玲瓏空洞，四牕開豁，松風溪流，隱隱送聲。來於坐中，可習耳根圓通，故名。</p>
</div>
<div class='div-other'><a id='mulu182' />
<p class='h3'>潛真洞</p><p style="margin-left:0em;text-indent:2em">在寒巖，米芾書題。</p>
</div>
<div class='div-other'><a id='mulu183' />
<p class='h3'>龍鬚洞</p><p style="margin-left:0em;text-indent:2em">在寒山。</p>
</div>
<div class='div-other'><a id='mulu184' />
<p class='h3'>棲真洞</p><p style="margin-left:0em;text-indent:2em">在明巖。</p>
</div></div>
<div class='div-other'><a id='mulu185' />
<p class='h2'>石</p>
<div class='div-other'><a id='mulu186' />
<p class='h3'>坐禪石</p><p style="margin-left:0em;text-indent:2em">在縣西北八十五里，慈聖寺東，舊傳有壽禪師宴坐於此。</p>
</div>
<div class='div-other'><a id='mulu187' />
<p class='h3'>般若臺石</p><p style="margin-left:0em;text-indent:2em">在幽溪之傍。長松作蓋，溪水紆迴。「潭影空人心」，於斯坐，證矣。</p>
</div>
<div class='div-other'><a id='mulu188' />
<p class='h3'>雞籠石</p><p style="margin-left:0em;text-indent:2em">在縣東八里九都，以其狀名。</p>
</div>
<div class='div-other'><a id='mulu189' />
<p class='h3'>拋陀石</p><p style="margin-left:0em;text-indent:2em">在縣西一十五里十三都，俗傳仙人自擔石擲此。</p>
</div>
<div class='div-other'><a id='mulu190' />
<p class='h3'>磐陀石</p><p style="margin-left:0em;text-indent:2em">在縣東北五十里天封山。</p>
</div>
<div class='div-other'><a id='mulu191' />
<p class='h3'>擔石</p><p style="margin-left:0em;text-indent:2em">在縣東十三里六都。其石長十丈，倚巖如擔，下有二巨石在水濱，故名。</p>
</div>
<div class='div-other'><a id='mulu192' />
<p class='h3'>神蹟石</p><p style="margin-left:0em;text-indent:2em">在縣北二十里九都。石上有大人跡，鄉人立廟。</p>
</div>
<div class='div-other'><a id='mulu193' />
<p class='h3'>仙人棺</p><p style="margin-left:0em;text-indent:2em">在寒山。</p>
</div>
<div class='div-other'><a id='mulu194' />
<p class='h3'>聖蹟石</p><p style="margin-left:0em;text-indent:2em">在大雷峯後，三石品安，下二石如僧雙履，一石如僧包袱橫壓其上，俗稱仙人鞋。</p>
</div>
<div class='div-other'><a id='mulu195' />
<p class='h3'>五百羅漢石</p><p style="margin-left:0em;text-indent:2em">在五百，相傳五百羅漢自西天泛海至此，舡與眾物皆化為石，故有覆舡山、蓮華、鉢錫之類，厯然可指。山名「五百」，蓋其遺意。隔溪小山有三石洞，如龕室，皆可跏趺。</p>
</div></div>
<div class='div-other'><a id='mulu196' />
<p class='h2'>溪</p>
<div class='div-other'><a id='mulu197' />
<p class='h3'>南奧溪</p><p style="margin-left:0em;text-indent:2em">在縣西北七里，源出寒風闕，過國清入於大溪。</p>
</div>
<div class='div-other'><a id='mulu198' />
<p class='h3'>螺溪</p><p style="margin-left:0em;text-indent:2em">源出黃壇。</p>
</div>
<div class='div-other'><a id='mulu199' />
<p class='h3'>楢溪</p><p style="margin-left:0em;text-indent:2em">在縣東二十五里，孫綽所謂「濟楢溪而直進」是也。杜甫詩云「饑拾楢溪橡」，徐靈府記注云：出華頂，從鳳凰山東南流入溪，則得名舊矣。又以齊顧歡嘗居其上，名歡溪。《志要》云：「流往十都，至六都與五柏、靈溪諸水合流，而西經大覺寺前大溪以入海。」</p>
</div>
<div class='div-other'><a id='mulu200' />
<p class='h3'>水母溪</p><p style="margin-left:0em;text-indent:2em">在縣北一百里，摘星嶺南，源自華頂，入寧海界。</p>
</div>
<div class='div-other'><a id='mulu201' />
<p class='h3'>羅木溪</p><p style="margin-left:0em;text-indent:2em">在縣北六十里羅公嶺南，源出華頂，流入剡。</p>
</div>
<div class='div-other'><a id='mulu202' />
<p class='h3'>福溪</p><p style="margin-left:0em;text-indent:2em">在縣北四十里。晉束皙《啟蒙記》云：「天台山去人不遠，路經福溪，水淺而清。」蓋是時已有此名矣。其流西入於剡。</p>
</div>
<div class='div-other'><a id='mulu203' />
<p class='h3'>鬧溪</p><p style="margin-left:0em;text-indent:2em">源出察嶺。</p>
</div>
<div class='div-other'><a id='mulu204' />
<p class='h3'>秀溪</p><p style="margin-left:0em;text-indent:2em">源出萬年寺前。</p>
</div>
<div class='div-other'><a id='mulu205' />
<p class='h3'>縣前大溪</p><p style="margin-left:0em;text-indent:2em">在縣南五十步，源出東陽縣界。以其受始豐、清溪、桐柏、國清眾流，勢甚險。怒流塞無定處，大抵皆發源澗谷，易盈易涸。順流而下，凡一百一十七里至府。力勝四十斛舟，然水落則不可行矣，其餘小溪俱不通舟楫。《志要》云：源出大盆山，合寒、明、雨巖、鷓鴣諸山溪壑、桃源瀑布及始豐湖眾流，繞縈縣境，演漾清冽，環抱如帶。出東橫山趾，逶迤而東，至鳳凰山側，又會寶華之源、五百、靈溪、歡溪等水，於大覺寺山麓折流而南，至臨海界入三江以達於海。自築城後，名曰學前大溪。</p>
</div>
<div class='div-other'><a id='mulu206' />
<p class='h3'>始豐溪</p><p style="margin-left:0em;text-indent:2em">在縣西百步，源出大磐山，東一百八十里與清溪合，始入大溪。</p>
</div>
<div class='div-other'><a id='mulu207' />
<p class='h3'>國清溪</p><p style="margin-left:0em;text-indent:2em">在縣北一十里，發源自佛隴山，南流至神蹟石，會於大溪。</p>
</div>
<div class='div-other'><a id='mulu208' />
<p class='h3'>神蹟石溪</p><p style="margin-left:0em;text-indent:2em">在縣東北三里，俗名白鶴溪，接國清之水，至廟側分支，一入臨川橋，一入孝義橋，俱會於大溪。</p>
</div>
<div class='div-other'><a id='mulu209' />
<p class='h3'>赭溪</p><p style="margin-left:0em;text-indent:2em">在臨川橋北，俗名後堂溪，自神蹟石流經臨川橋以達大溪，每暴雨，奔濤如怒，勢不可禦，以其溪皆赭石，故名。舊有從化橋，今廢。夏赤城見霞亭，實臨其側。</p>
</div>
<div class='div-other'><a id='mulu210' />
<p class='h3'>清溪</p><p style="margin-left:0em;text-indent:2em">在縣西五里，源出天台山，南流至桐柏，又南流三里，經三井下流為瀑布，方南入大溪。《志要》云：流出十五都山口，與左溪、秀溪反桃源之水流入曹家巖，南入大溪，其水澄清，故名。舊稱青溪，無謂。</p>
</div>
<div class='div-other'><a id='mulu211' />
<p class='h3'>靈溪</p><p style="margin-left:0em;text-indent:2em">在縣西北十五里，福聖觀前。今縣東三十里，亦有靈溪，蓋其名適類云。</p>
</div>
<div class='div-other'><a id='mulu212' />
<p class='h3'>乾溪</p><p style="margin-left:0em;text-indent:2em">在縣東一十五里，其源出石井山，舊傳僧曇猷飛錫救老嫗，溪水立涸，故名。詳見仙釋。</p>
</div>
<div class='div-other'><a id='mulu213' />
<p class='h3'>夏家溪</p><p style="margin-left:0em;text-indent:2em">在縣東南七里。</p>
</div>
<div class='div-other'><a id='mulu214' />
<p class='h3'>左溪</p><p style="margin-left:0em;text-indent:2em">在縣西五十里，其源自左溪嶴與關嶺接，委蛇曲折，凡七十里至大溪。</p>
</div>
<div class='div-other'><a id='mulu215' />
<p class='h3'>折溪</p><p style="margin-left:0em;text-indent:2em">在縣東北五里，舊有浙溪，發源自黃壇潭，即螺溪也。</p>
</div>
<div class='div-other'><a id='mulu216' />
<p class='h3'>玉女溪</p><p style="margin-left:0em;text-indent:2em">一名女梭，在桐柏觀前，名「女梭福地」。發源自洞天山，過女梭洩為瀑布，下入靈溪，會於學前大溪也。</p>
</div>
<div class='div-other'><a id='mulu217' />
<p class='h3'>界溪</p><p style="margin-left:0em;text-indent:2em">縣東四十里，與寧海分界。源出龍鳴山，流入寧海界。</p>
</div>
<div class='div-other'><a id='mulu218' />
<p class='h3'>銅溪</p><p style="margin-left:0em;text-indent:2em">在縣西北二十里，源出桃源洞，以其水色黃如銅汁，故名。一作桐溪。</p>
</div>
<div class='div-other'><a id='mulu219' />
<p class='h3'>關嶺溪</p><p style="margin-left:0em;text-indent:2em">在縣西北四十里，自本處發源，會秀溪，入清溪也。</p>
</div>
<div class='div-other'><a id='mulu220' />
<p class='h3'>赤城溪</p><p style="margin-left:0em;text-indent:2em">在縣西北五里，源出赤城山，流入大溪。</p>
</div>
<div class='div-other'><a id='mulu221' />
<p class='h3'>響山溪</p><p style="margin-left:0em;text-indent:2em">在縣東一十五里，源出響巖，流入大溪。</p>
</div>
<div class='div-other'><a id='mulu222' />
<p class='h3'>幽溪</p><p style="margin-left:0em;text-indent:2em">在縣東北二十里，源出大慈山，流入螺溪。</p>
</div></div>
<div class='div-other'><a id='mulu223' />
<p class='h2'>潭</p>
<div class='div-other'><a id='mulu224' />
<p class='h3'>石橋惠澤潭</p><p style="margin-left:0em;text-indent:2em">舊名惠濟，在石梁之下，其龍甚靈。見〈神明考〉。</p>
</div>
<div class='div-other'><a id='mulu225' />
<p class='h3'>蒼山靈澤潭</p><p style="margin-left:0em;text-indent:2em">在縣東四十里第五都。見〈神明考〉。</p>
</div>
<div class='div-other'><a id='mulu226' />
<p class='h3'>百丈潭</p><p style="margin-left:0em;text-indent:2em">在瓊臺、雙闕間。見〈神明考〉。</p>
</div>
<div class='div-other'><a id='mulu227' />
<p class='h3'>石墠潭</p><p style="margin-left:0em;text-indent:2em">在縣東五十里四都。</p>
</div>
<div class='div-other'><a id='mulu228' />
<p class='h3'>河胤潭</p><p style="margin-left:0em;text-indent:2em">在縣西七十里三十六都。見〈神明考〉。</p>
</div>
<div class='div-other'><a id='mulu229' />
<p class='h3'>金橋潭</p><p style="margin-left:0em;text-indent:2em">在桃源，水清可鑒毛髮，旱潦不損益，宋令鄭至道以僧見金橋跨水而名。</p>
</div>
<div class='div-other'><a id='mulu230' />
<p class='h3'>深坑潭</p><p style="margin-left:0em;text-indent:2em">《赤城舊志．縣境圖》：「在縣東筋竹嶺側，而出水門」。又云：「在縣南二十五里。」《邑志》：「在縣西二十五里二十七都。」蓋《邑志》為是。</p>
</div>
<div class='div-other'><a id='mulu231' />
<p class='h3'>瀑布潭</p><p style="margin-left:0em;text-indent:2em">在縣西南三十里二十三都無相院側，一名戲龍。</p>
</div>
<div class='div-other'><a id='mulu232' />
<p class='h3'>雷馬潭</p><p style="margin-left:0em;text-indent:2em">在雷馬山上，石崖壁立，登者以綆懸挽至山半，又挽而下，方到潭側，其深莫測也。</p>
</div>
<div class='div-other'><a id='mulu233' />
<p class='h3'>蟹渚潭</p><p style="margin-left:0em;text-indent:2em">在縣東南十里八都響巖上，其中有龍，禱輒響應，今久湮塞。</p>
</div>
<div class='div-other'><a id='mulu234' />
<p class='h3'>黃壇潭</p><p style="margin-left:0em;text-indent:2em">在縣東北二十五里十一都。舊傳智者放螺處，今巨螺出沒於潭之石筍上，每鳴吼則有大風雨。</p>
</div>
<div class='div-other'><a id='mulu235' />
<p class='h3'>丹霞潭</p><p style="margin-left:0em;text-indent:2em">在縣西北二十里十二都丹霞洞下，即柳泌煉丹處。</p>
</div>
<div class='div-other'><a id='mulu236' />
<p class='h3'>鼻山潭</p><p style="margin-left:0em;text-indent:2em">在縣西十五里二十三都。</p>
</div>
<div class='div-other'><a id='mulu237' />
<p class='h3'>黃婆潭</p><p style="margin-left:0em;text-indent:2em">在縣北二十五里十一都。</p>
</div>
<div class='div-other'><a id='mulu238' />
<p class='h3'>翠屏潭</p><p style="margin-left:0em;text-indent:2em">在縣南三十里二十一都。</p>
</div>
<div class='div-other'><a id='mulu239' />
<p class='h3'>海坑潭</p><p style="margin-left:0em;text-indent:2em">在赤城之陰。</p>
</div>
<div class='div-other'><a id='mulu240' />
<p class='h3'>洗馬潭</p><p style="margin-left:0em;text-indent:2em">在縣西北七里，今落馬橋是也。</p>
</div>
<div class='div-other'><a id='mulu241' />
<p class='h3'>柘溪潭</p><p style="margin-left:0em;text-indent:2em">在縣西北三十里，水極泓深，前橫石檻，又有石室，可容百人。見《一統志》。</p>
</div>
<div class='div-other'><a id='mulu242' />
<p class='h3'>洗米潭</p><p style="margin-left:0em;text-indent:2em">在九女砩之下，每日早午晚三次水渾復清，狀如洗米。見《志要》。</p>
</div>
<div class='div-other'><a id='mulu243' />
<p class='h3'>巧尖潭</p><p style="margin-left:0em;text-indent:2em">在縣南十五里二十三都。其龍最靈。</p>
</div></div>
<div class='div-other'><a id='mulu244' />
<p class='h2'>湖</p>
<div class='div-other'><a id='mulu245' />
<p class='h3'>始豐湖</p><p style="margin-left:0em;text-indent:2em">在縣南四十步。舊自永坊三井廟前一帶直至九都，地名湖頭。別瀦小水，而大溪之水直從冷水堤下流。永樂中，湖併入大溪，惟五顯廟前一帶尚在。上則湮塞，民為居圃。其下則大溪之水所會，漸逼學宮矣。</p>
</div>
<div class='div-other'><a id='mulu246' />
<p class='h3'>泉湖</p><p style="margin-left:0em;text-indent:2em">在縣西五十里三十都。《茅君傳》云：「霍林司命赤城玉洞之府也。」</p>
</div>
<div class='div-other'><a id='mulu247' />
<p class='h3'>墨湖</p><p style="margin-left:0em;text-indent:2em">在縣西南八十步，今湮塞，僅存小坑水而已，舊有金波亭。</p>
</div>
<div class='div-other'><a id='mulu248' />
<p class='h3'>葉湖</p><p style="margin-left:0em;text-indent:2em">在縣西南六十里。</p>
</div>
<div class='div-other'><a id='mulu249' />
<p class='h3'>玉湖</p><p style="margin-left:0em;text-indent:2em">《志要》云：「在縣西十里，廣百步，長五里許，溉田百餘頃，俗呼『馬湖』。」</p>
</div>
<div class='div-other'><a id='mulu250' />
<p class='h3'>白湖</p><p style="margin-left:0em;text-indent:2em">在縣西四十五里二十都。</p>
</div>
<div class='div-other'><a id='mulu251' />
<p class='h3'>鮑湖</p><p style="margin-left:0em;text-indent:2em">在縣東二十里六都。舊傳有鮑鐵腳居其地，年少時於湖側養鴨，往往為物所掣。後旱，湖涸，獲一巨鱔，其大如杵，因煮食之，身覺有力。後沒於四明，能效異，土人祀之，號鮑大王，今湖側猶有鮑姓者居之。</p>
</div>
<div class='div-other'><a id='mulu252' />
<p class='h3'>鐵船湖</p><p style="margin-left:0em;text-indent:2em">在羅漢嶺下，湖中有荷，以水寒不花，相傳羅漢嘗泛鐵船於此。</p>
</div></div>
<div class='div-other'><a id='mulu253' />
<p class='h2'>塘</p>
<div class='div-other'><a id='mulu254' />
<p class='h3'>妙山塘</p><p style="margin-left:0em;text-indent:2em">在妙山上，產綠毛龜。</p>
</div>
<div class='div-other'><a id='mulu255' />
<p class='h3'>降真塘</p><p style="margin-left:0em;text-indent:2em">在縣北二十里。徐靈府記云：桐柏觀前一里，石壇前有塘，名「降真」，中植荷荇。自塘一里出洞門，西峯即王真君壇也，今湮塞矣。</p>
</div>
<div class='div-other'><a id='mulu256' />
<p class='h3'>醎塘</p><p style="margin-left:0em;text-indent:2em">在縣東二十五里五都，蒼山之側。周圍可百步，宋元以前其水醎。邑人陳氏世居其地，宗族富盛甲於台邑。後塘不醎而陳廢。</p>
</div></div>
<div class='div-other'><a id='mulu257' />
<p class='h2'>井</p>
<div class='div-other'><a id='mulu258' />
<p class='h3'>醴泉井</p><p style="margin-left:0em;text-indent:2em">在桐柏觀眾妙臺下，水甘可以愈疾。</p>
</div>
<div class='div-other'><a id='mulu259' />
<p class='h3'>三井</p><p style="margin-left:0em;text-indent:2em">在昭慶院東，唐時嘗遣使投金龍白壁。舊傳為尼所觸，一井自塞，其二深不可測。每春夏時雨，則眾流灌注，激湧雷吼。或云通海，又云海眼。宋<span class='corr'>咸</span>平中，嘗醮祭投金龍，夏竦有銘。</p>
</div>
<div class='div-other'><a id='mulu260' />
<p class='h3'>義井</p><p style="margin-left:0em;text-indent:2em">在縣西南市街袁氏門首，舊傳僧德韶所穿，按北斗而為七，此其一也。一在建寧坊西，一在舊尉司側，一在今按察司之西，一在東南，一在縣東者，俱湮塞之也。</p>
</div>
<div class='div-other'><a id='mulu261' />
<p class='h3'>丹井</p><p style="margin-left:0em;text-indent:2em">在桐柏觀鐘樓之下，傳葛玄煉丹之所也。</p>
</div>
<div class='div-other'><a id='mulu262' />
<p class='h3'>泉井</p><p style="margin-left:0em;text-indent:2em">在縣西四十五里，發源甚遠，深可五六尺，每秋成，多有秕糠自底而出，經旱不竭。近為一婦浣穢衣其中，水經月渾不可汲，居人設肴醴祭之，復清如初。</p>
</div>
<div class='div-other'><a id='mulu263' />
<p class='h3'>洗菜井</p><p style="margin-left:0em;text-indent:2em">俗亦呼三井，即闡法寺井也。水甚寒洌，以錫瓶盛之則透於外。其下五十步許有一井，石欄上刻云「建炎二年置」，不知何時所穿，亦經旱不竭。</p>
</div>
<div class='div-other'><a id='mulu264' />
<p class='h3'>楓樹井</p><p style="margin-left:0em;text-indent:2em">上有楓木高二十餘丈，大可數十圍，其中空虛已久，坐可容數人。井水味醎，相傳通海井。井邊有陂陀小嶺，謂之楓樹下嶺。見《范志》。</p>
</div>
<div class='div-other'><a id='mulu265' />
<p class='h3'>洗腸井</p><p style="margin-left:0em;text-indent:2em">在赤城山曇猷洗腸處，今井邊猶生青韭，即其驗也。</p>
</div>
<div class='div-other'><a id='mulu266' />
<p class='h3'>仙人井</p><p style="margin-left:0em;text-indent:2em">在赤城山，飛流噴<span class='corr'>沫</span>，冬夏不渴。</p>
</div></div>
<div class='div-other'><a id='mulu267' />
<p class='h2'>泉</p>
<div class='div-other'><a id='mulu268' />
<p class='h3'>智者泉</p><p style="margin-left:0em;text-indent:2em">在大慈寺側，今蕪沒。</p>
</div>
<div class='div-other'><a id='mulu269' />
<p class='h3'>湧泉</p><p style="margin-left:0em;text-indent:2em">在縣西一十五里三十都。</p>
</div>
<div class='div-other'><a id='mulu270' />
<p class='h3'>錫杖泉</p><p style="margin-left:0em;text-indent:2em">在國清寺側。寺僧取水甚遠，普明禪師以錫杖扣之，泉水湧出。</p>
</div>
<div class='div-other'><a id='mulu271' />
<p class='h3'>巖泉</p><p style="margin-left:0em;text-indent:2em">在縣北六十里。</p>
</div>
<div class='div-other'><a id='mulu272' />
<p class='h3'>透瓶泉</p><p style="margin-left:0em;text-indent:2em">在桐柏觀洞門之陰，其泉寒冽，盛以錫瓶則津津然滲漏於外。</p>
</div>
<div class='div-other'><a id='mulu273' />
<p class='h3'>龍鬚泉</p><p style="margin-left:0em;text-indent:2em">在縣西七十里寒巖洞口，以其噴[口*薄]如龍鬚，故名也。</p>
</div>
<div class='div-other'><a id='mulu274' />
<p class='h3'>石舂泉</p><p style="margin-left:0em;text-indent:2em">在縣西北一十五里十二都。經夏不渴，清甘可愛。</p>
</div>
<div class='div-other'><a id='mulu275' />
<p class='h3'>卓錫泉</p><p style="margin-left:0em;text-indent:2em">在智者嶺，智者注《涅槃經》處。</p>
</div>
<div class='div-other'><a id='mulu276' />
<p class='h3'>應心泉</p><p style="margin-left:0em;text-indent:2em">在萬年寺西，宋參政賀允中寓居於此，泉自湧出，因名。允中自為記。</p>
</div>
<div class='div-other'><a id='mulu277' />
<p class='h3'>曹源</p><p style="margin-left:0em;text-indent:2em">在國清寺後，有窪池，常經旱不渴。宋曹勛書「曹源」二字并偈，刻石於其上。</p>
</div></div>
<div class='div-other'><a id='mulu278' />
<p class='h2'>池</p>
<div class='div-other'><a id='mulu279' />
<p class='h3'>墨池</p><p style="margin-left:0em;text-indent:2em">在華頂峯，王羲之遊西郡時，有墨池在此。</p>
</div>
<div class='div-other'><a id='mulu280' />
<p class='h3'>放生池</p><p style="margin-left:0em;text-indent:2em">舊志：陳<span class='corr'>太</span>建十年，智者所置。凡亘百餘里，敕禁採捕。國子博士徐孝克撰記：「宋紹興甲子，敕置放生池一所，於赤城之西，廣袤三十餘丈。遇誕聖節，官吏於此縱羽鱗，為集福之地。」今縣南五顯廟前有放生池，石碑在焉。前此數十年，土人於此競渡放生。</p>
</div>
<div class='div-other'><a id='mulu281' />
<p class='h3'>金錢池</p><p style="margin-left:0em;text-indent:2em">在赤城山，相傳曇蘭憩此誦經，有神獻金錢，棄池中，故名。</p>
</div></div></div>
<div class='div-w'>
<ul class="">
<li><p style="margin-left:2em">天台山太平菴授輪法師助英洋叁拾元</p>
</li>
</ul><p style="margin-left:0em;text-indent:2em">光緒拾九年桂月佛隴真覺寺敏曦監梓</p>
</div>
<p class='juan'>天台山方外志卷第三終</p>
</div><!-- end of div[@id='body'] -->
</body></html>