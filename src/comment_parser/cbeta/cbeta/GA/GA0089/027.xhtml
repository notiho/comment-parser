<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='w'><a id='mulu1489' />
<p class='juan'>天台山方外志卷第二十七</p><p class="byline">天台山幽溪沙門傳燈撰</p><p class="head1">文章考</p>

<div class='div-other'><a id='mulu1490' />
<div class='div-other'><a id='mulu1491' />
<p class='h3'>天台山</p>
<div class='div-other'><a id='mulu1492' />
<p class='h4'>梁</p>
<div class='div-other'><a id='mulu1493' />
<p class='h5'>李巨仁：登天台篇</p><p style="margin-left:0em;text-indent:0em;" class="lg-abnormal"><div class='lg-row'>台山稱地鎮　千仞上凌霄　雲開金闕逈　霧暗石梁遙</div>
<div class='lg-row'>翠微橫鳥道　珠澗入星橋　風急清溪晚　霞起赤城朝　寓目幽棲地　駕言逸綺季　避世桃源士　忘情漆園吏</div>
<div class='lg-row'>抽簪傲九辟　脫屣輕千駟　沈冥負俗心　蕭灑凌雲意　蒼蒼聳極天　伏眺盡山川</div>
<div class='lg-row'>疊峯如積浪　分崖若斷煙　淺深聞過渡　輕重聽飛泉　採藥逢三島　尋真值九僊　藏書凡幾代　看博已經年</div>
<div class='lg-row'>逝將追羽客　千載一來旋</div>
</p></div></div>
<div class='div-other'><a id='mulu1494' />
<p class='h4'>唐</p>
<div class='div-other'><a id='mulu1495' />
<p class='h5'>許渾：思天台山</p><p style="margin-left:0em;text-indent:0em;" class="lg-abnormal"><div class='lg-row'>赤城雲雪深　山客負歸心　昨夜西齋宿　月明琪樹林</div>
</p></div>
<div class='div-other'><a id='mulu1496' />
<p class='h5'>早發天台</p>
<div class="lg regular" style="margin-left:0em;"><div class='lg-row'>來往天台天姥閒　欲求真訣駐衰顏　星河半落巖前寺　雲霧初開嶺上關</div>
<div class='lg-row'>丹壑樹多風浩浩　碧溪苔淺水潺潺　可知劉阮逢人處　行盡深山又是山</div>
</div></div>
<div class='div-other'><a id='mulu1497' />
<p class='h5'>劉禹錫：憶天台山</p>
<div class="lg regular" style="margin-left:0em;"><div class='lg-row'>常記遊靈境　道人情不低　巖房容偃息　天路許相擕　霞散曙峯外　虹生涼瀑西</div>
<div class='lg-row'>何當謝塵役　重去聽猨啼</div>
</div></div>
<div class='div-other'><a id='mulu1498' />
<p class='h5'>孟浩然：舟中曉望台山</p><p style="margin-left:0em;text-indent:0em;" class="lg-abnormal"><div class='lg-row'>掛席東南望　青山水國遙</div>
<div class='lg-row'>舳艫爭利涉　來往任風潮　問我今何適　天台訪石橋　坐看霞色曉　疑是赤城標</div>
</p></div>
<div class='div-other'><a id='mulu1499' />
<p class='h5'>尋天台山</p>
<div class="lg regular" style="margin-left:0em;"><div class='lg-row'>吾愛太一子　餐霞臥赤城　欲尋華頂去　不憚惡溪名　歇馬憑雲宿　揚帆截海行</div>
<div class='lg-row'>高高翠微裏　遙見石梁橫</div>
</div></div>
<div class='div-other'><a id='mulu1500' />
<p class='h5'>方干：入天台山</p>
<div class="lg regular" style="margin-left:0em;"><div class='lg-row'>路入天台氣象清　垂鞭樹石鏬中行</div>
<div class='lg-row'>霧昏不見西陵岸　風急先聞瀑布聲</div>
</div></div>
<div class='div-other'><a id='mulu1501' />
<p class='h5'>貫休：春日行天台山</p>
<div class="lg regular" style="margin-left:0em;"><div class='lg-row'>重重太古色　濛濛花雨時　好峯行不盡　流水語相隨　黑壤生紅朮　黃猨引白兒</div>
<div class='lg-row'>因思石橋路　曾與道人期</div>
</div></div>
<div class='div-other'><a id='mulu1502' />
<p class='h5'>徐凝：天台獨夜</p>
<div class="lg regular" style="margin-left:0em;"><div class='lg-row'>銀地秋月色　石梁夜溪聲</div>
<div class='lg-row'>誰知屐齒盡　為破蒼苔行</div>
</div></div>
<div class='div-other'><a id='mulu1503' />
<p class='h5'>李郢：重遊天台</p>
<div class="lg regular" style="margin-left:0em;"><div class='lg-row'>南國天台山水奇　石橋危險古來知</div>
<div class='lg-row'>龍潭直下一百丈　誰見生公獨坐時</div>
</div></div>
<div class='div-other'><a id='mulu1504' />
<p class='h5'>張佑：遊天台</p><p style="margin-left:0em;text-indent:0em;" class="lg-abnormal"><div class='lg-row'>崔嵬海西鎮　靈跡傳萬古</div>
<div class='lg-row'>羣峯日來朝　纍纍孫侍祖　三茅即拳石　二室猶塊土　旁洞窟神僊　中巖宅龍虎　名從乾取象　位與坤作輔</div>
<div class='lg-row'>鸞鶴自相羣　前人空若瞽　巉巖到秋碧　媧女徒巧補　視聽出塵埃　處高心漸苦</div>
<div class='lg-row'>纔登招手石　肘底笑天姥　仰看華蓋尖　赤日雲上午　奔雷撼深谷　下見山腳雨</div>
<div class='lg-row'>回首望四明　矗矗若城堵　昏晨邈千態　恐動非自主　控鵠大夢中　坐覺身詡詡　東溟子時月　卻孕元化母</div>
<div class='lg-row'>彭蠡不盈盃　浙江微辨縷　石梁屹橫架　萬仞千壁竪　卻瞰赤城嶺　勢來如刃弩</div>
<div class='lg-row'>盤松國清道　九里天莫覩　窮崇上巑三　㟮屼傍聳五　空崖絕凡路　癡立麋與麈　邈峻極天門　覷海窮地戶</div>
<div class='lg-row'>金庭路非遠　徒步欲將舉　身樂道家流　敦儒者一矩　行尋白雲叟　禮象登峻宇</div>
<div class='lg-row'>傑窟了杉柟　僊壇半榛莽　懸崖與飛瀑　險噴難足俯　海眼三井通　羽門雙闕柱</div>
<div class='lg-row'>瓊臺下昏側　手足前採乳　但造不死鄉　前勞何足數</div>
</p></div>
<div class='div-other'><a id='mulu1505' />
<p class='h5'>司馬承禎：山居洗心</p><p style="margin-left:0em;text-indent:0em;" class="lg-abnormal"><div class='lg-row'>不踐名利道　始覺塵土腥　不味稻梁食　始覺神骨清　羅浮奔走外　日月無晦明　山瘦松亦勁　鶴老飛更輕</div>
<div class='lg-row'>逍遙此中客　翠髮皆長青　草木多古色　鷄犬無新聲　若有出俗志　不貪英雄名</div>
<div class='lg-row'>傲然脫冠綬　改換人間情　去矣丹霄上　向曉雲冥冥</div>
</p></div></div>
<div class='div-other'><a id='mulu1506' />
<p class='h4'>宋</p>
<div class='div-other'><a id='mulu1507' />
<p class='h5'>姚寬：天台夜雨</p>
<div class="lg regular" style="margin-left:0em;"><div class='lg-row'>瘴海遠拈天　山城入暝煙　春潮生蛤暈　夜雨長蝸涎　燈几花時落　風簾客未眠</div>
<div class='lg-row'>平生懷此地　今夕意茫然</div>
</div></div>
<div class='div-other'><a id='mulu1508' />
<p class='h5'>高似孫：天台渡</p><p style="margin-left:0em;text-indent:0em;" class="lg-abnormal"><div class='lg-row'>一江夾清渾　回首青村注</div>
<div class='lg-row'>餘雲拖薄潤　遠靄霏輕素　船輕順流下　石狹奔湍怒　蒼陰布僊跡　野芳生幽趣</div>
<div class='lg-row'>山色各有舊　春情宛如<span class='corr'>訴</span>　徘徊良自得　泱漭又將暮　遐瞻金碧庭　可入丹泉路　今夜宿桃源　切莫匆匆去</div>
</p></div>
<div class='div-other'><a id='mulu1509' />
<p class='h5'>趙湘：天台思古</p>
<div class="lg regular" style="margin-left:0em;"><div class='lg-row'>遊人行盡天台路　僊家杳杳如何處</div>
<div class='lg-row'>惟有山前一派溪　落花依舊留春暮</div>
</div></div>
<div class='div-other'><a id='mulu1510' />
<p class='h5'>左緯：天台道中</p>
<div class="lg regular" style="margin-left:0em;"><div class='lg-row'>亂山深處是僊家　海變桑田日未斜</div>
<div class='lg-row'>為有慈親倚門望　卻愁溪上見桃花</div>
</div></div>
<div class='div-other'><a id='mulu1511' />
<p class='h5'>洪适：天台道中</p><p style="margin-left:0em;text-indent:0em;" class="lg-abnormal"><div class='lg-row'>灘聲因雨急　山勢向雲斜</div>
<div class='lg-row'>橘綠誰能畫　楓丹近似花　春鋤懷淺水　郭索上寒沙　漸聽鳴梭近　林中三數家</div>
</p></div>
<div class='div-other'><a id='mulu1512' />
<p class='h5'>曾幾：初至天台</p><p style="margin-left:0em;text-indent:0em;" class="lg-abnormal"><div class='lg-row'>疇昔所欣慕　天台冠坤靈　興公玅摹寫　粲若披圖經</div>
<div class='lg-row'>自憐纓世網　仰愧徒冥冥　夙契諒非淺　半生吏金庭　成此一叚奇　得按東吳行　又分臨海竹　想像山圍屏</div>
<div class='lg-row'>稍稍向鈴閣　行行即禪扃　一丘與一壑　所見皆所聆　石梁臥劒㦸　布水驅雷霆</div>
<div class='lg-row'>五百大開士　神光閟林坰　於我定不薄　是事初無形　寒巖三隱者　在眼誰能青</div>
<div class='lg-row'>庶幾閭丘守　胷次明渭涇　向來耳聞耳　鬥訟終朝聽　淨洗塵俗狀　數上叅雲亭</div>
</p></div>
<div class='div-other'><a id='mulu1513' />
<p class='h5'>樓鑰：天台道中口占</p><p style="margin-left:0em;text-indent:0em;" class="lg-abnormal"><div class='lg-row'>路上人家短竹籬　<span class='corr'>繅</span>蠶刈麥自熙熙　可憐日對千尋瀑　不解閒吟半字詩</div>
</p></div>
<div class='div-other'><a id='mulu1514' />
<p class='h5'>夏竦：天台道中</p>
<div class="lg regular" style="margin-left:0em;"><div class='lg-row'>驅馬天台路　悠悠漸向晨　雲開忽見寺　山盡偶逢人</div>
<div class='lg-row'>細雨疎篁長　微煙古木春　行行逢驛道　落吹起輕塵</div>
</div></div>
<div class='div-other'><a id='mulu1515' />
<p class='h5'>王十朋：望天台山</p><p style="margin-left:0em;text-indent:0em;" class="lg-abnormal"><div class='lg-row'>神僊境界無戰爭　奚用漆此嵬嵬城　吾聞秦皇昔多慾　富貴已極貪長生　蓬萊方丈欲親到　車轍馬跡無時停</div>
<div class='lg-row'>萬騎南巡適吳越　天台咫尺行將登　僊山不容俗眼見　天為設險藏神靈</div>
<div class='lg-row'>山中採藥使未返　鮑魚已向沙丘腥　秦為防胡築紫塞　連年不恤生靈害</div>
<div class='lg-row'>天亦防秦甚防胡　赤城高峙煙霞外　神僊要非求可得　祖龍可笑徒勞力　當時劉阮本無心　花笑水迎山自闢</div>
<div class='lg-row'>我向丹丘數往來　羣僊杖錫未容陪　揮毫欲續興公賦　愧非擲地金聲才</div>
<div class='lg-row'>極山蒼蒼千萬丈　世無僊骨那能上　須待內外兩丹成　駕鶴驂鸞如指掌</div>
</p></div>
<div class='div-other'><a id='mulu1516' />
<p class='h5'>過天台</p><p style="margin-left:0em;text-indent:0em;" class="lg-abnormal"><div class='lg-row'>目逆神僊路　丹城未暇躋　雪深封佛隴　雲暗鎖桃溪　流水無還有　亂山高復低　欲尋劉阮洞　歸路恐成迷</div>
</p></div>
<div class='div-other'><a id='mulu1517' />
<p class='h5'>陳知柔：遊天台山</p><p style="margin-left:0em;text-indent:0em;" class="lg-abnormal"><div class='lg-row'>煙蘿穿幾重　紫車倦驅駕　忽聞鐘磬音　山腰得僧舍</div>
<div class='lg-row'>主僧聞我來　曳杖出相迓　揖我入虛堂　重臨欠臺榭　老屋數椽餘　風物自<span class='corr'>閒</span>暇</div>
<div class='lg-row'>古木出雲杪　遙岑來竹鏬　下臨一泓水　涵光冷相射　但能了此生　未處慚大廈</div>
<div class='lg-row'>我本山中人　偶失學圃稼　為爾聊復留　同僧且過夏　得丹家可浮　遇竹宅便借　是處皆南山　何必東籬下</div>
<div class='lg-row'>悠悠去忘歸　甯懼長官罵　松月可留客　徘徊度清夜　明朝過桃源　溪翁莫相詫</div>
</p></div>
<div class='div-other'><a id='mulu1518' />
<p class='h5'>劉宰：天台道中</p>
<div class="lg regular" style="margin-left:0em;"><div class='lg-row'>花重朝霏散　鳥啼春意深　風光自流轉　行役負登臨</div>
<div class='lg-row'>澗水流晴綠　山雲掩夕曛　病容兼白鬢　漂泊此時心</div>
</div></div>
<div class='div-other'><a id='mulu1519' />
<p class='h5'>又天台道中</p><p style="margin-left:0em;text-indent:0em;" class="lg-abnormal"><div class='lg-row'>蒼翠真疑接上台　輕風八月覺寒來</div>
<div class='lg-row'>東溟直下千尋壑　北斗平臨數仞臺　吳越微茫迷遠望　古今俯仰起深哀</div>
<div class='lg-row'>桃花石洞依然在　不覩僊鬟跨鶴回</div>
</p></div>
<div class='div-other'><a id='mulu1520' />
<p class='h5'>王廷表：遊天台山</p><p style="margin-left:0em;text-indent:0em;" class="lg-abnormal"><div class='lg-row'>尋常愛看山　勝奇常不足</div>
<div class='lg-row'>今日萬山中　不覺駭心目　清興良在茲　何以步芳躅　把酒酧山靈　抱琴共來宿</div>
</p></div>
<div class='div-other'><a id='mulu1521' />
<p class='h5'>汪藻：天台道中</p>
<div class="lg regular" style="margin-left:0em;"><div class='lg-row'>渺渺孤程逐雁飛　茫茫平野見人稀　水紋縈石作蟲篆　麥隴掛峯如衲衣</div>
<div class='lg-row'>日月尚留滄海照　山川益護翠華歸　春風自滿江南岸　不管人間萬事非</div>
</div></div>
<div class='div-other'><a id='mulu1522' />
<p class='h5'>陳剛中：天台懷古</p>
<div class="lg regular" style="margin-left:0em;"><div class='lg-row'>台岳名高海上山　尋幽不憚遠躋攀　上方鐘皷煙霞裡　僊境樓臺霄漢間</div>
<div class='lg-row'>巖石有泉流玉液　石橋無路覓金丹　劉郎已去經千載　洞口無人再啟關</div>
</div></div></div>
<div class='div-other'><a id='mulu1523' />
<p class='h4'>明</p>
<div class='div-other'><a id='mulu1524' />
<p class='h5'>虞謙：用韻</p>
<div class="lg regular" style="margin-left:0em;"><div class='lg-row'>赤城自古號名山　萬丈華峯尚可攀　雲逆雨來歸洞口　水流花出到人間</div>
<div class='lg-row'>天風聲和瓊臺鶴　夜月光生石鼎丹　我欲垂雲朝帝闕　便應從此步天關</div>
</div></div>
<div class='div-other'><a id='mulu1525' />
<p class='h5'>丘嵩：天台山</p><p style="margin-left:0em;text-indent:0em;" class="lg-abnormal"><div class='lg-row'>高山拔起青天外　玉削芙蓉隱蒼翠　飛泉迸出雙滙張　萬斛明珠向空墜</div>
<div class='lg-row'>我來正值炎暑殘　翛翛兩袂天風寒　笑歌響振林木表　劍氣高壓煙雲端　平生足跡遍天下　覽秀探奇靡遑暇</div>
<div class='lg-row'>荊楊吳蜀及梁秦　到處江山美如畫　天台山水特瓌奇　夙昔嘗聞今見之</div>
<div class='lg-row'>瓊臺雙闕擁桐柏　天封華頂如蛾眉　石梁橫空不盈咫　萬丈深潭清見底　遊人欲度先跉[跳-兆+屏]　潭底蛟龍恐驚起</div>
<div class='lg-row'>應真五百何年來　但見雲氣凝樓臺　翻然拂袖下山去　瓊花琪草滿歸路</div>
<div class='lg-row'>山中幽人不可招　手弄玉簫倚瓊樹　歸來頓覺襟懷寬　俯視塵土何漫漫　重遊定擬是何日　謾題詩句留巖巒</div>
</p></div>
<div class='div-other'><a id='mulu1526' />
<p class='h5'>謝鐸：賦天台山</p>
<div class="lg regular" style="margin-left:0em;"><div class='lg-row'>天台山　高不極　山中去天不咫尺　台星下射扶桑赤</div>
<div class='lg-row'>羽旗颯爽招不得　至今傳者神僊宅　君不見　周當盛時出甫申　峻極者岳能降神</div>
<div class='lg-row'>天台山　高不極　作鎮東南比天脊　屹立乾坤自開闢</div>
</div></div>
<div class='div-other'><a id='mulu1527' />
<p class='h5'>胡纘宗：天台懷古</p><p style="margin-left:0em;text-indent:0em;" class="lg-abnormal"><div class='lg-row'>懸厓掛石梁　縹緲隔僊子　不見採藥人　桃花自流水</div>
</p></div>
<div class='div-other'><a id='mulu1528' />
<p class='h5'>鄭毅：天台道中</p>
<div class="lg regular" style="margin-left:0em;"><div class='lg-row'>石磴崚嶒雨欲昬　隔林啼鳥暗消魂　橫溪斷岸疑無路　翠竹蒼松更有村</div>
<div class='lg-row'>遙向空中看瀑布　不知何處是僊源　芒鞋謝卻風塵路　問水尋花扣洞門</div>
</div></div>
<div class='div-other'><a id='mulu1529' />
<p class='h5'>蕭一中：遊天台</p><p style="margin-left:0em;text-indent:0em;" class="lg-abnormal"><div class='lg-row'>我聞天台勝　乃在廿載前　寤寐思弗得　懷念心悄然　今茲獲登眺　真若凌雲煙</div>
<div class='lg-row'>開襟袖六合　流睇俯八埏　諸峯逈羅立　層崖峭森巖　瑤花發榮滋　琪樹交爭<span class='corr'>妍</span>　行行望石梁　岐路阻且長</div>
<div class='lg-row'>石梁不可度　捫蘿躡其傍　仰觀瀑布泉　恍若銀漢涓　情境意俱適　翛然恣遠騫</div>
<div class='lg-row'>顧予眇然躬　卒歲風塵中　東城復南陌　飄飄揚飛蓬　無能作翔鳳　徒爾羨冥鴻</div>
</p></div>
<div class='div-other'><a id='mulu1530' />
<p class='h5'>黃約：過天台</p><p style="margin-left:0em;text-indent:0em;" class="lg-abnormal"><div class='lg-row'>杖策天台路　松杉萬壑陰　僊人不可見　花落正春深</div>
</p></div>
<div class='div-other'><a id='mulu1531' />
<p class='h5'>鄭善夫：天台雜詩二絕</p><p style="margin-left:0em;text-indent:0em;" class="lg-abnormal"><div class='lg-row'>一夜雨聲吹不斷　國清寺前溪水鳴　欲過天台拾瑤草　秋風無限石梁情</div>
</p><p style="margin-left:0em;text-indent:0em;" class="lg-abnormal"><div class='lg-row'>華頂數峯飛刺天　長風白日灑雲煙　鹿裘行探金明草　笑指洪崖星漢邊</div>
</p></div>
<div class='div-other'><a id='mulu1532' />
<p class='h5'>王廷幹：遊天台山</p><p style="margin-left:0em;text-indent:0em;" class="lg-abnormal"><div class='lg-row'>勝境標州北　名山紀浙東　天高疑可即　地險諒難窮</div>
<div class='lg-row'>宇宙誰開闢　林原此鬱蔥　龍潭新跡在　僊掌舊臺空　香草縈千狀　奇花積萬叢</div>
<div class='lg-row'>深巖巢翡翠　流水灌梧桐　鳳宇瓊階綠　雲橋寶樹紅　玲瓏珠閣麗　峻絕石梁雄　滄海還觀日　赤城如貫虹</div>
<div class='lg-row'>朱明未暇候　白露已含風　尋賞國清寺　問玄桐柏宮　天涯聞夜鶴　海日悵秋鴻</div>
<div class='lg-row'>靈異荷神護　登臨感化功　理人懷謝守　載筆愧孫公　永夏情方盛　夕陽興未終　芳辰忘辱累　佳氣逸崆峒</div>
<div class='lg-row'>何日丹丘住　修真步葛洪</div>
</p></div>
<div class='div-other'><a id='mulu1533' />
<p class='h5'>黃孔昭：憇天台山寺</p><p style="margin-left:0em;text-indent:0em;" class="lg-abnormal"><div class='lg-row'>偶憇招提境　行穿松柏林　鐘聲出樹遠　塔影到池深　掃葉分僧石　聽猿坐竹陰　回頭無限意　索寞向誰吟</div>
</p></div>
<div class='div-other'><a id='mulu1534' />
<p class='h5'>王畿：再遊天台<span class='note-inline'>(二首)</span></p>
<div class="lg regular" style="margin-left:0em;"><div class='lg-row'>雨裏雲霞濕不飛　碧桃零落洞門稀</div>
<div class='lg-row'>劉郎已去無消息　應有王喬採藥歸</div>
</div><p style="margin-left:0em;text-indent:0em;" class="lg-abnormal"><div class='lg-row'>曾跨飛虹瞰泬寥　重來孤興未全消　寥天落木千峯淨　塵世無勞夢鐵橋</div>
</p></div>
<div class='div-other'><a id='mulu1535' />
<p class='h5'>孔天胤：天台路留眺</p><p style="margin-left:0em;text-indent:0em;" class="lg-abnormal"><div class='lg-row'>孰謂天路遙　而吾踐斯境</div>
<div class='lg-row'>楢溪始直進　丹橋寢凌騁　璇玉表殊流　雲霞絢層嶺　登頓躡僊蹤　河流鑑塵影</div>
<div class='lg-row'>複徑來轉幽　連巖去彌永　石翠琰桐精　潭華鑠金影　鶴笙時彷彿　琪樹乍森冷　飯麻人莫從　茹芝懷徒耿</div>
<div class='lg-row'>福庭倘果留　羽化在俄頃</div>
</p></div>
<div class='div-other'><a id='mulu1536' />
<p class='h5'>周志偉：同葉海峯遊天台山水</p>
<div class="lg regular" style="margin-left:0em;"><div class='lg-row'>日出天台生紫煙　飄飄僊子到何年　風波不作滄洲夢　歲月翻耽華頂眠</div>
<div class='lg-row'>石室豈緣丞相去　花源莫信玉人憐　山中瑤草倘能拾　海上閭丘漫惜傳</div>
</div></div>
<div class='div-other'><a id='mulu1537' />
<p class='h5'>王士性：惡溪道上聽猨聲</p><p style="margin-left:0em;text-indent:0em;" class="lg-abnormal"><div class='lg-row'>惡溪不可涉　流水亦何心　石觸雲根出　灘回蜃窟深</div>
</p></div></div></div></div></div>
<div class='div-w'>
<ul class="">
<li><p style="margin-left:2em">記名提鎮江甯城守協鎮．署兩江督中協鎮．統領督標親軍全軍劉華軒喜助洋二十元</p>
</li>
</ul>
<p class='juan'>天台山方外卷第二十七終</p></div>
</div><!-- end of div[@id='body'] -->
</body></html>