<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu282' />
<p class='juan'>天台山方外志卷第四</p>
<div class='div-other'><a id='mulu283' />
<p class='h1'>山寺考第五</p>
<div class='div-other'><a id='mulu284' /><p style="margin-left:0em;text-indent:2em">夫僧居之稱寺者，蓋九寺之列也。昔漢明帝時佛法初至，迦葉摩騰、竺法蘭以沙門服謁見，館於鴻臚寺。次年敕[名*隹]陽城西雍門外立白馬寺，以鴻臚非久居之館，故別建以處之。蓋僧本西方之客，朝廷始終待以賓禮；又本以白馬負經而來，馬死葬此，故以名寺，後世僧居凡稱寺者以此。天台山水秀甲東南，而梵苑居多。古稱有七十二寺，今考《縣志》所書，惟六十二，且存廢相半，此足以驗道德之盛衰，人時之臧否也。且台民尠富，薄於檀波，僧食皆仰給於窮山；溪梁便益，則就下為田；厥土剛燥，或依崗為地，刀耕火種，力實倍之。復以山林深邃，龍崇據為窟宅，故朝風暮雨，陰晴無恆；晴多則禾不秀，雨多則稻少實，惟適中之年乃可有秋。更有處高當風者，將登而儉，謂之一夜窮田，<span class='corr'>已</span>為魃鬼之佃民，還作狴牢之逋客。故台山之田，下田也；台山之寺，窮寺也；台山之僧，苦僧也。而糧差復倍於恆民，以故僧寺日窘而僧德日涼。其有以道德而自負者，則必深入無人之境，灰頭垢面，向折腳鐺邊自修自度。然樂則樂矣，其如像教凌替乎？或誡之曰：「曷不就本業？」則對之曰：「余役僧也，本業未暇也！」吁！僧本出世之士，今也稱役，豈不貽吾輩之羞！嘗原古昔聖君，常以道德期僧，必命當道宰官，牒請名德沙門住持，所以嚴責本寺、誡朂方來。故逢冬夏結制之後，人間無遊行之僧；解制之後，寺舍亦無專住之主。其來也，必驗戒牒以別真偽；其去也，必給由帖以考功過。有由與牒者始容掛搭，否則逐之。故寺無不律之僧，人兼定慧之學。此實住持切磋之功，有司作成之德也。今則不然，責僧以道德，而畜僧以常民，况有甚於此者！豈惟僧之恥？亦始作俑者不知尊尚釋教之恥也。然為吾徒欲處於今之世者，固當克勤本業，惟佛是務。藉山林為道具，借僧寺作資糧。衣鉢之餘無所願慕，世調不堪，置之度外。經云：「天龍恭敬，不以為喜。」為一真住山僧，庶不辜如來之恩也。今具列僧寺若干，道觀若干，菴院共若干，興廢存沒並錄之，以俟有道力者中興焉。</p>
</div>
<div class='div-other'><a id='mulu285' />
<div class='div-other'><a id='mulu286' />
<p class='h3'>國清寺</p><p style="margin-left:0em;text-indent:2em">在縣北一十里十一都，舊名天台。昔智者大師於陳<span class='corr'>太</span>建七年秋九月，初入天台厯游山水，度石梁，履降南門。荏苒淹留，未議卜居，常宿於石橋。見有三人皂幘綘衣，有一老僧引而進曰：「禪師若欲造寺，山寺有皇太子寺基，捨以仰給。」因而問曰：「止如今日草舍尚難，當於何時能辦此寺？」老僧荅曰：「今非其時，三國成一大勢力人，能起此寺。寺若成，國即清，當呼為『國清寺』。」後將滅時，方標指山下處所殿堂，又畫作寺圖以為式樣，囑誡僧眾：「如此基陛儼我目前，棟宇成就在我死後，我必不覩，汝等見之。若造寺，一依此法。」弟子問曰：「此處山澗險峙，有何緣力能得成寺？」荅曰：「此非小緣，乃是王家所辦。」因囑書貽晉王，有云：「天台頂寺，茆菴稍整，山下一處，非常之好，願更仰為立一伽藍，始剪木位基，命弟子營立。不見寺成，瞑目為恨。」晉王命司馬王弘依圖造寺，山寺秀麗，方之釋宮。創寺已後，即冊為東宮。後煬帝敕揚州眾僧參立寺名，弟子智璪啟云：「昔陳世有定光禪師，亦曾見夢於先師曰：『寺若成，國即清，當呼為國清寺。』」帝敕曰：「此是我先師之靈瑞，即用，即用！可取大牙殿牓，填以雌黃，書以大篆，付使人安寺門。」實隋開皇十八年建，大業元年賜此額，李邕記所謂「應運題寺」是也。唐會昌中廢於寇火，隋煬帝與大師帖真蹟，僧清觀拾於煨燼之中，僅存一二。大中五年重建，散騎常侍柳公權書「大中國清之寺」六字，「天台佛」三字批僧清觀狀尾附，今亡。宋景德二年，改景德國清寺，前後珍賜甚夥，合三朝御書幾百卷。後燬於寇，獨大師所題蓮經與西域貝多葉經一卷，及隋旃檀佛像、佛牙僅存。建炎二年重新之。四年詔易教為禪，上方有兜率臺，左右有五峯雙澗，號四絕之一。上有三賢堂，謂豐干、寒山、拾得也。有錫杖泉、香積厨、訶羅大神像，寺前有新羅園，東南有祥雲峯、拾得巖，東有清音亭。其最高處有更好亭。後巖有瀑布循澗而下，尤為奇勝。元時禪教互爭，一謂大師為開教之祖，一謂大師為禪宗，攻擊鬬訟，時有浙僧觀無我定為禪。至正辛巳，邑人胡榮甫建山門，有僧朂宗冕來主法席，於舊址建雨華亭、方丈，築萬工池。未幾，寺僧相攻，遂廢。國朝洪武甲子，大風雨作，方丈、佛殿、御書閣、鐘樓盡為摧毀，惟土地堂、雨華亭、山門僅存。至三十一年，蘊中瑄公乃移土地堂於雨華亭東，始為丈室以居。自後寺僧相繼稍稍補葺，非盛時比矣。雨華亭嘉靖庚申燬，隆慶庚午重建。大雄殿隆慶燬，萬厯乙未，本府節推劉啟元、臨海鄉宦王士崧、本寺僧會性芳，致書請杭州靈隱寺法師如通，命徒性省、如楷、真遜輩募緣重建，本邑耆民許榜捐百金為助資。萬厯壬寅，內官黨禮賫賜御經一藏、飯僧銀一千兩、建藏閣銀五百兩，僧性冲護藏建閣。</p>
</div>
<div class='div-other'><a id='mulu287' />
<p class='h3'>大慈寺</p><p style="margin-left:0em;text-indent:2em">大慈寺在縣北二十九里十一都，舊名修禪，或名禪林，陳<span class='corr'>太</span>建七年為智者大師建。蓋大師思修十二地，此惟厥初，實定光佛授記銀地所。直寺門巽隅，號佛隴，大師第二宴坐處。隋創國清，乃更寺為道場。唐會昌中廢，咸通八年重建。宋大中祥符元年改今額，其法堂曰「淨名」，以大師嘗講是經故也。又有大師所供普賢及手書《陀羅尼經》、隋朝所賜寶冠。有「潄玉亭」，又有虞世南所書《華嚴經》，紹興中為秦檜取去。國朝洪武十七年八月，殿宇為風雨所壞，僧德興重建，臨海楊畋為之記。張性中〈遊佛隴記〉有高麗銅鈴杵，永樂初尚存。</p>
</div>
<div class='div-other'><a id='mulu288' />
<p class='h3'>天封寺</p><p style="margin-left:0em;text-indent:2em">在縣北五十里十一都，陳<span class='corr'>太</span>建七年智者大師建。初大師入山，見一老父告云：「師卜菴，遇盤石可止。」其後果如所告，遂結廬焉，因自號「靈墟」，蓋第五思修地。其注《涅槃經》處號智者嶺，中有卓錫泉。北望一峯摩雲，即華頂也。隋開皇五年賜號靈墟道場，漢乾佑中改智者院，宋大中祥符元年改壽昌寺，治平三年改今額。舊有瑞雲閣。</p>
</div>
<div class='div-other'><a id='mulu289' />
<p class='h3'>善興寺</p><p style="margin-left:0em;text-indent:2em">在縣東北六十里十一都，舊名華頂圓覺道場。晉天福元年僧德韶建。蓋智者嘗宴坐於此，故上有降魔塔、伏虎壇、鬼疊石。又有太白書堂、甘泉先生居，歲久蕪翳。舊傳又有葛玄茶圃、王羲之墨池，然無所據。宋治平三年改今額。國朝洪武四年，燬於火，大殿、山門獨存；十年僧宗濟重興復廢。隆慶間括蒼僧真空、真性者結茅於此，禪誦六時；甘苦與方來者共，四方仰之。今其孫性裕者能繼其業。未幾，燬於火。復鼎新之，欲為鐵瓦殿，尚未卒業。</p>
</div>
<div class='div-other'><a id='mulu290' />
<p class='h3'>寶華寺</p><p style="margin-left:0em;text-indent:2em">在縣東六十里四都，舊名太平。唐乾符二年建，宋治平三年改今額。</p>
</div>
<div class='div-other'><a id='mulu291' />
<p class='h3'>禪林寺</p><p style="margin-left:0em;text-indent:2em">在縣西南一十五里十九都，舊號龍山集雲院，隋智者大師建。唐天寶六年改龍山為始豐，宋乾德二年號龍山崇修院，大中祥符元年改今額。</p>
</div>
<div class='div-other'><a id='mulu292' />
<p class='h3'>東安隱寺</p><p style="margin-left:0em;text-indent:2em">在縣東六十里一都，舊名「隱嶴」。漢乾佑三年建，宋治平三年改今額。</p>
</div>
<div class='div-other'><a id='mulu293' />
<p class='h3'>石橋寺</p><p style="margin-left:0em;text-indent:2em">在縣北五十里十五都，舊傳五百應真之境，又有方廣寺隱其中。宋建中靖國元年建，後燬於火。紹熙四年復新之。中有應真閣；妙音、響空、瞻風、伫真、許來、方廣、先照諸亭俱廢，惟曇花亭獨存焉。萬厯甲辰，錢塘居士葛一鵬重新之。</p>
</div>
<div class='div-other'><a id='mulu294' />
<p class='h3'>普慶寺</p><p style="margin-left:0em;text-indent:2em">在縣東北三十里十都，舊名保興福慶院。晉天福四年建，宋治平三年改今額。</p>
</div>
<div class='div-other'><a id='mulu295' />
<p class='h3'>慧明寺</p><p style="margin-left:0em;text-indent:2em">在縣東北六十里五都華頂峯上，舊名「慧日」，俗又呼「東峯」，梁乾化元年建。宋治平三年改今額，後廢。今之慧明不知其所始，豈華頂廢後更徙於此耶？智者大師所書《陀羅尼經》四卷，舊在大慈，今傳於此。宋時已亡失，惟留其一。嘉靖間又為譚海憲取去，今所存是宋元通法師補書者。</p>
</div>
<div class='div-other'><a id='mulu296' />
<p class='h3'>崇法寺</p><p style="margin-left:0em;text-indent:2em">在縣東五十里五都，五代願齊法師建。吳越國王賜師號崇法，寺因名焉。</p>
</div>
<div class='div-other'><a id='mulu297' />
<p class='h3'>大智寺</p><p style="margin-left:0em;text-indent:2em">在縣東五十里四都，宋開寶七年建，太平興國初賜號大明，治平三年改今額。</p>
</div>
<div class='div-other'><a id='mulu298' />
<p class='h3'>護國寺</p><p style="margin-left:0em;text-indent:2em">在縣西北三十里十四都，舊名「般若」。周顯德四年建，蓋僧德韶第九道場。宋大中祥符元年改今額。後錢太師忱家乞為香燈院，加「廣恩」。</p>
</div>
<div class='div-other'><a id='mulu299' />
<p class='h3'>白巖寺</p><p style="margin-left:0em;text-indent:2em">在縣西北三十里十四都，宋末，僧普耀初憩此地，有神江白郎告曰：「此吾居也，以師德業尊廣，願推此室相奉。」遂呼「白巖」。隋大業中，僧純陀徙平地五十步。唐貞觀十年賜號白巖寺，會昌中廢。咸通二年重建，加「咸通」。宋大中祥符六年改賜「玅智寺」，今復為「白巖寺」，舊有列秀亭及王羲之墨池存焉。</p>
</div>
<div class='div-other'><a id='mulu300' />
<p class='h3'>大同寺</p><p style="margin-left:0em;text-indent:2em">在縣東北九十里十一都。舊在嶴西，名菩提大同，周顯德五年建，後徙今地。宋治平三年改「大明院」，今復為「大同寺」，宋如菴主塔於此。</p>
</div>
<div class='div-other'><a id='mulu301' />
<p class='h3'>太平寺</p><p style="margin-left:0em;text-indent:2em">在縣東北二十五里十一都白雲峯側，舊名「雲峯」，梁乾化元年建。前對香爐峯，又有宴坐峯石，石鼓、石牀、看經臺，皆智者大師經行處也。舊有雷峯堂并白雲堂，宋太平興國五年改今額。洪武初年廢，永樂間重新，復廢。萬厯間檇李太史馮開之贖田，命僧重建，今尚寢如。</p>
</div>
<div class='div-other'><a id='mulu302' />
<p class='h3'>無相寺</p><p style="margin-left:0em;text-indent:2em">在縣西南三十五里二十三都，舊在瑞龍，巖北名戲龍。唐咸通二年建，時有僧師簡以杖叩臥龍起雨，故名。遠近勝槩凡十：瀑布潭，石門徑，鹹水澗，瑞龍、天柱、香爐、紫凝、應澤五峯，寶陀、羅漢二巖。宋祥符元年改今額，治平中，徙今處。</p>
</div>
<div class='div-other'><a id='mulu303' />
<p class='h3'>寒巖寺</p><p style="margin-left:0em;text-indent:2em">在縣西七十里三十六都寒石山，舊名「崇福」。梁開平元年建，蓋寒山子棲遁處。周顯德中，改「聖壽」，昭儀孫氏重新之。由明巖北五里而上，四山聳秀，水流亂山間，鏘如佩環；院宇周匝，並置巖下，窗扇軒戶開闔於烟雲紫翠中。故南山之標勝者，推寒、明二巖。宋大中祥符二年改「福善院」，今為「寒巖寺」。</p>
</div>
<div class='div-other'><a id='mulu304' />
<p class='h3'>明巖寺</p><p style="margin-left:0em;text-indent:2em">在縣西南七十里三十三都，舊名「雲光院」，號「暗巖」。周顯德四年，吳越昭儀孫氏捨資，俾天台鎮將陳希靖建，即僧全宰棲禪處。更名「明巖」，介居巖谷間。道狹不容軌，入門兩石夾峙，號石門。前對幽石，橫敞飛閣，巖竇嵌空。堂宇半居巖下，大槩如寒石山。宋開寶七年陞為寺，祥符元年改「大梵」。國初歸併，今復為「明巖寺」。有十景：雲棲洞、攝石、八寸巖、初來菴、瀑布水、索幽石、重巖洞、門響巖，舊傳寒山、拾得隱身之地。今巖中有人跡，髣髴俗稱閭丘太守云。</p>
</div>
<div class='div-other'><a id='mulu305' />
<p class='h3'>萬年報恩寺</p><p style="margin-left:0em;text-indent:2em">在縣西北六十里十五都，唐太和七年，僧普岸建。《圖經》云：隋大業二年建。初，晉興甯，僧曇猷憩此。四顧八峯回抱，雙澗合流。八峯謂明月、娑羅、香爐、大舍、銅魚、藏像、煙霞、應澤；以為真福田也，遂經始焉。會昌中廢。<span class='corr'>大</span>中六年號「鎮國平田」。梁龍德中改「福田」。宋雍熙二年改「壽昌」。建中靖國初，火，崇寧三年重建，號「天寧萬年」。紹興九年改「報恩廣孝」為「光孝」，今復為「萬年」。先是，宋<span class='corr'>大中祥符</span>、天禧中，累賜袾衣寶蓋及御袍曳履，諸珍玩甚眾，故有「親到堂」。以仁宗賜衣時，如朕親到之語，故名。有玅蓮閣、覽眾亭。湻熙十四年，日本國僧榮西建山門，兩廡仍開大池。香積有釜極深廣，世傳闍提首那尊者所鑄。東南十里有嶺曰羅漢，巨杉偃蹇，絜之大百圍；凡供五百大士，於是邀請。寺後過溪有西天大師菴，生身尚存。萬厯十五年，慈仁明肅皇太后頒賜藏經并紫方袍，僧明曌弟子真秀相繼主其事，建尊經閣并法堂、禪室。</p>
</div>
<div class='div-other'><a id='mulu306' />
<p class='h3'>淨慧寺</p><p style="margin-left:0em;text-indent:2em">在縣西九十里，舊名「寶慈」。唐乾化元年僧景瑫建，蓋天台十大剎之一也。舊為隋高僧飛錫處，及是，瑫卓菴，<span class='corr'>已</span>而造寺，燃柏香密禱，以煙至處為址焉。宋大中祥符元年改今額。舊傳葛玄嘗植蘆數本，故今寺前有蘆峯。</p>
</div>
<div class='div-other'><a id='mulu307' />
<p class='h3'>澄深寺</p><p style="margin-left:0em;text-indent:2em">在縣北一百三十里十一都，舊號「澄明」，宋治平三年改今額。</p>
</div>
<div class='div-other'><a id='mulu308' />
<p class='h3'>廣嚴寺</p><p style="margin-left:0em;text-indent:2em">在縣西五十里二十九都，舊名「長瓏」，唐光啟三年建。凡三徙至今地，宋治平三年改今額。舊傳寺鑄一鐘屢不就，有老嫗施一錢，投於冶中，鐘即成，而錢宛然在焉，號「貧婆鐘」。有懷容羅漢真身在焉。</p>
</div>
<div class='div-other'><a id='mulu309' />
<p class='h3'>真覺寺</p><p style="margin-left:0em;text-indent:2em">在縣北二十三里十一都，隋開皇十七年建，智者大師葬焉。龕前置雙石，塔號「定慧真身塔院」。有繪像與所賜方袍，今亡。宋祥符元年改今額，後久廢。隆慶間僧真稔重興佛殿、僧房。</p>
</div>
<div class='div-other'><a id='mulu310' />
<p class='h3'>高明寺</p><p style="margin-left:0em;text-indent:2em">在縣東北二十里十一都，按《舊經》本名「高明」，唐天祐七年建。今攷所藏錢氏遺墨，乃清泰三年，號「智者幽溪道場」。今殿前有石經幢，刻云「天福二年，捨入幽溪禪院」，可驗也。宋大中祥符元年改「淨名」，不知何時復今額。古老相傳謂：先此惟喬木參天，薜蘿翳坎，麏䴥是居，樵牧罕至。智者大師時居佛隴講《淨名經》，忽經為風飄，翩翩不下。乃杖錫披荊，尋經所詣。行五里許，風息而經憩此。大師觀斯靈異，復愛茲山峯巒秀發，清溪鑒心，乃即其地以營淨居。「智者十二剎」，此其一也。故其後或寺稱「淨名」，堂名翻經，皆不忘大師之遺意也。嘉靖間居僧失守，寺隨田廢。跡之不可泯者惟石經幢，神之不可欺者惟玄應君。而萬厯丙戌春，燈因訪大師遺踪，一覩茲山，即有終焉之志，乃謀於檇李馮太史開之公。菩薩宰官不忘佛囑，即捐俸金，贖而施與。丙申秋始謀建，大殿及以僧房煥然一新，四明屠儀部長卿為作〈祖堂記〉，備述其事。寺之西南隅則玅峯先師之塔在焉，獅回象顧，宅兆頗吉。馮太史有塔銘，以示不朽。</p>
</div>
<div class='div-other'><a id='mulu311' />
<p class='h3'>慈聖寺</p><p style="margin-left:0em;text-indent:2em">在縣西北八十里十五都，舊名「蹟聖」，宋治平三年改今額。</p>
</div>
<div class='div-other'><a id='mulu312' />
<p class='h3'>九明寺</p><p style="margin-left:0em;text-indent:2em">在縣東北三十里十都，漢乾化二年建，蓋智者大師宴坐九折道場。宋治平三年改「仁壽院」，今復為「九明寺」。</p>
</div>
<div class='div-other'><a id='mulu313' />
<p class='h3'>大覺寺</p><p style="margin-left:0em;text-indent:2em">在縣東南一十五里六都，宋乾德三年建。初號「華嚴道場」，治平三年改今額。政和甲午有謝道人者，精於陰陽，嘗欲以寺之支壠就鄉豪易田數頃，不售。遂與寺僧為藏基，香積不絕，靈應如響，緇流仰給，異哉！國初廢而復興。弘治中，有謀為葬地者，倩人焚之，寺遂廢；今復興之。</p>
</div>
<div class='div-other'><a id='mulu314' />
<p class='h3'>資福寺</p><p style="margin-left:0em;text-indent:2em">在縣東四十五里一都，舊名「清化」，赤烏二年建，宋治平三年改「興化」。隆興初，參政賀允中乞為香燈院，改今額。國初廢，今重興。</p>
</div>
<div class='div-other'><a id='mulu315' />
<p class='h3'>長壽寺</p><p style="margin-left:0em;text-indent:2em">在縣西北四十五里十一都，唐清泰元年建，宋祥符元年改「普光院」，永樂初廢，復興。</p>
</div>
<div class='div-other'><a id='mulu316' />
<p class='h3'>闡法寺</p><p style="margin-left:0em;text-indent:2em">在縣南五里二十都，晉黎護將軍劉玄捨宅建，名「建平」，舊傳玄因遇雨感金錢之異建。寺元在縣南五十步，後有鴿子和尚徙今地，號「鴿子道場」。寺側有靈龜峯，又有綴石，坡陀迤邐，草木蒙茂；左右溪流縈帶民居，皆桃花熙春，彌望如綺錯焉。宋祥符元年改今額，紹定四年，縣令潘晉孫篆額。洪武初廢。後許原平捐資助建，煥然一新，與舊無異也。</p>
</div>
<div class='div-other'><a id='mulu317' />
<p class='h3'>寧國寺</p><p style="margin-left:0em;text-indent:2em">在縣西四十五里二十九都，梁普通三年僧智達斬荊結廬。每誦經則羣鶴翔空，紫雲覆頂，故山名紫凝。後建寺，名「棲禪」，唐會昌中廢。大中五年重建，宋祥符元年改今額。天聖四年僧居昱新之，號「法華」。國初廢，今重新之。</p>
</div>
<div class='div-other'><a id='mulu318' />
<p class='h3'>普門寺</p><p style="margin-left:0em;text-indent:2em">在縣西南七十里二十四都，漢乾佑三年建，宋祥符元年改「福應」。蓋僧德韶第六道場，今復為「普門」。</p>
</div>
<div class='div-other'><a id='mulu319' />
<p class='h3'>慈雲寺</p><p style="margin-left:0em;text-indent:2em">在縣西北三十五里十四都，舊名「安國雲居院」，晉天福元年建，蓋僧德韶第二道場。大中祥符元年改今額，隆興初併入護國。有雙松亭，今廢。國初，寺廢。萬厯間僧真清講懺於此，弟子如惺繼講業而重新之。清法師塔於寺左峯下。</p>
</div>
<div class='div-other'><a id='mulu320' />
<p class='h3'>天宮寺</p><p style="margin-left:0em;text-indent:2em">在縣西三十里十三都，舊名「旃檀瑞像院」，吳越時，僧德韶建。號第十一道場。宋祥符元年改今額。國初廢，後重興。</p>
</div>
<div class='div-other'><a id='mulu321' />
<p class='h3'>東廣福院</p><p style="margin-left:0em;text-indent:2em">在縣東二十五里七都，舊名「靈水菴」、「唐刺史奚承芳香燈菴」，宋寶元二年建。治平三年改「壽聖」，紹興三十一年改今額。國初廢，今復興。</p>
</div>
<div class='div-other'><a id='mulu322' />
<p class='h3'>水陸寺</p><p style="margin-left:0em;text-indent:2em">在縣西三十里二十三都，宋太平興國四年建。熙寧三年改「壽聖」，紹興三十一年避高廟尊號，改「西廣福」，今復為「水陸寺」。</p>
</div>
<div class='div-other'><a id='mulu323' />
<p class='h3'>寶興寺</p><p style="margin-left:0em;text-indent:2em">在縣西南五十七里三十二都，舊名「寶壽」。漢乾佑三年建，宋治平三年改今額。</p>
</div>
<div class='div-other'><a id='mulu324' />
<p class='h3'>興教寺</p><p style="margin-left:0em;text-indent:2em">在縣南三十里二十一都，初有孜禪師於此結廬，以其眾峯回抱，名「回巒菴」，後更為院，宋祥符元年改今額。國朝洪武初廢，成化中楊禪師重復新之。</p>
</div>
<div class='div-other'><a id='mulu325' />
<p class='h3'>翠屏寺</p><p style="margin-left:0em;text-indent:2em">在縣西南三十五里二十一都，唐乾符二年建。先是，吳赤烏中有周禪師居此，以山如屏峙，名「翠屏菴」。宋治平三年改「淨安院」，今為「翠屏寺」。《赤城舊志》載，淨安院田七百六畝，地一百八十二畝，山一千二十四畝；萬厯十五年為居僧海洪、海應、海寅輩佃典略盡，寺幾廢。至二十七年，住僧如朗偕孫寂慶、照拱、照妥捐資，贖還田三百五十畝，地一百餘畝，山一頃十畝，稍稍輯復。他日中興之漸，在慶輩此舉矣。</p>
</div>
<div class='div-other'><a id='mulu326' />
<p class='h3'>開巖寺</p><p style="margin-left:0em;text-indent:2em">在縣西南四十里二十四都，梁普通三年建。初有異僧擘開此巖，六瑞繽紛如雪，遂賜額曰「天花尊者開巖院」。唐會昌中罷，周顯德六年西土長臂尊者全泰重建，改「泗洲禪院」。宋祥符元年改「鎮國院」，洪武中廢，今重興，復為「開巖」。</p>
</div>
<div class='div-other'><a id='mulu327' />
<p class='h3'>文殊寺</p><p style="margin-left:0em;text-indent:2em">在縣西四十里十一都，晉天福二年建。宋治平三年改「禪智」。國初廢，今復為「文殊」。</p>
</div>
<div class='div-other'><a id='mulu328' />
<p class='h3'>永福寺</p><p style="margin-left:0em;text-indent:2em">在縣西四十里三十四都，唐咸通四年建。舊名「靈瑞」，宋大中祥符元年改今額。國初廢，復重新之。</p>
</div>
<div class='div-other'><a id='mulu329' />
<p class='h3'>景福院</p><p style="margin-left:0em;text-indent:2em">在縣西二十五里十四都，周顯德七年建。蓋僧德韶施茗處，故至今呼為「茶院」。宋開寶三年，賜號「崇福寺」，祥符元年改今額，國初廢。</p>
</div>
<div class='div-other'><a id='mulu330' />
<p class='h3'>崇善寺</p><p style="margin-left:0em;text-indent:2em">在縣北五里赤城山下，晉太元元年建。先是，興寧中僧曇猷依巖造寺，號「中巖」，後以多赤蟻徙平地。宋大中祥符元年改「崇善」，政和八年改「玉京觀」。未幾，仍舊。放生池在焉。國朝永樂中，僧一元重建佛殿。山門廊廡近為大風雨所壞，僧徒逃散，田地悉為豪右所佔，無復重興時矣。</p>
</div>
<div class='div-other'><a id='mulu331' />
<p class='h3'>普光寺</p><p style="margin-left:0em;text-indent:2em">在縣西北三十里十四都，蓋僧德韶第十三道場，舊名「大覺普光塔院」。宋祥符元年改「慧覺」，復為「普光塔院」。或謂韶國師分塔於此。</p>
</div>
<div class='div-other'><a id='mulu332' />
<p class='h3'>西安隱寺</p><p style="margin-left:0em;text-indent:2em">在縣東北四十里十一都，舊名「臻福」。宋建隆三年建，大中祥符元年改今額。前有雙溪五峯，頗為幽勝。今廢。</p>
</div>
<div class='div-other'><a id='mulu333' />
<p class='h3'>清心寺</p><p style="margin-left:0em;text-indent:2em">在縣東十里十一都，有山名招隱，下有石泓如釜。昔智者大師放螺溪中，舊號「螺溪院」。今有螺如巨蠣，或出沒焉。宋治平三年改今額。</p>
</div>
<div class='div-other'><a id='mulu334' />
<p class='h3'>崇報寺</p><p style="margin-left:0em;text-indent:2em">在縣東北二百五十步，舊號「接待院」。紹興五年，內侍陳良弼丐為薦福之地，賜「顯寧崇報院」。後廢其址，為豪右所佔，今移額於關嶺下。</p>
</div>
<div class='div-other'><a id='mulu335' />
<p class='h3'>傳教寺</p><p style="margin-left:0em;text-indent:2em">在縣東北一十里十一都，宋乾德元年建。五代時僧羲寂於此演天台教，故名。大中祥符元年改東定慧院，邑西有普賢院，亦號定慧，呼為西定慧，今廢。</p>
</div>
<div class='div-other'><a id='mulu336' />
<p class='h3'>寶相寺</p><p style="margin-left:0em;text-indent:2em">在縣西北二十五里十三都，舊名寶國華嚴院。吳越錢王時僧德韶建，宋大中祥符元年改今額，今頹毀。</p>
</div>
<div class='div-other'><a id='mulu337' />
<p class='h3'>鷲峯寺</p><p style="margin-left:0em;text-indent:2em">在縣西五十里三十一都，舊名峆嶺菴。唐大中三年僧懷玉建，宋咸平三年改今額。今廢。</p>
</div>
<div class='div-other'><a id='mulu338' />
<p class='h3'>證教寺</p><p style="margin-left:0em;text-indent:2em">在縣西北二十五里十一都，舊名無量壽塔院。宋建隆元年建，蓋僧德韶第十道場，後於此示寂。祥符元年改今額，今廢。</p>
</div>
<div class='div-other'><a id='mulu339' />
<p class='h3'>瀑布寺</p><p style="margin-left:0em;text-indent:2em">在縣西北十五里十二都，瀑布之側，宋元嘉二年僧法順建，久廢。</p>
</div>
<div class='div-other'><a id='mulu340' />
<p class='h3'>隱岳寺</p><p style="margin-left:0em;text-indent:2em">在縣東五里六都，鳳凰山之西，梁大同元年西域梵僧建。隋大業元年廢，唐貞觀元年重建，今廢久。</p>
</div>
<div class='div-other'><a id='mulu341' />
<p class='h3'>白馬寺</p><p style="margin-left:0em;text-indent:2em">在縣西十里，陳時建，唐會昌罷。</p>
</div>
<div class='div-other'><a id='mulu342' />
<p class='h3'>飛霞寺</p><p style="margin-left:0em;text-indent:2em">在赤城山腹，梁岳陽王建，其後僧定光居之。梁亡，寺廢。</p>
</div>
<div class='div-other'><a id='mulu343' />
<p class='h3'>佛窟寺</p><p style="margin-left:0em;text-indent:2em">在三井西峯上，遺則卓菴居之，唐會昌中廢。後為昭慶院，元復為佛窟寺，今廢。</p>
</div>
<div class='div-other'><a id='mulu344' />
<p class='h3'>實相寺</p><p style="margin-left:0em;text-indent:2em">在縣西南七十里二十五都，舊名彌陀塔院，蓋僧德韶第七道場。周顯德中建，宋大中祥符元年賜額，今廢。</p>
</div>
<div class='div-other'><a id='mulu345' />
<p class='h3'>西竺院</p><p style="margin-left:0em;text-indent:2em">在縣西北四十里十一都，舊名國泰。唐大中十年建，蓋智者大師著《止觀》之地。前有溪流，亦號幽溪道場。宋大中祥符元年賜額，今廢。</p>
</div>
<div class='div-other'><a id='mulu346' />
<p class='h3'>赤巖寺</p><p style="margin-left:0em;text-indent:2em">在縣南一十里二十都，舊名寶壽觀音院。周廣順初建，宋治平三年改明聖院，後為赤巖寺，今廢。</p>
</div>
<div class='div-other'><a id='mulu347' />
<p class='h3'>金繩院</p><p style="margin-left:0em;text-indent:2em">在縣西五十里二十八都，實棲禪支院，宋慶厯中賜額，廢。</p>
</div>
<div class='div-other'><a id='mulu348' />
<p class='h3'>秀巖寺</p><p style="margin-left:0em;text-indent:2em">在縣西北三十五里十四都，舊名西雲。晉天福八年建，蓋僧德韶第三道場。宋祥符元年改額，今廢。</p>
</div>
<div class='div-other'><a id='mulu349' />
<p class='h3'>永寧寺</p><p style="margin-left:0em;text-indent:2em">在縣東北十五里十一都，舊名普寧。周顯德四年吳越王建，宋治平三年改今額，今廢。</p>
</div>
<div class='div-other'><a id='mulu350' />
<p class='h3'>桐溪寺</p><p style="margin-left:0em;text-indent:2em">在九峯山，支遁、逸少曾遊，今廢。</p>
</div>
<div class='div-other'><a id='mulu351' />
<p class='h3'>西定慧院</p><p style="margin-left:0em;text-indent:2em">在縣西北三十五里十四都，漢乾佑元年建，蓋僧德韶第四道場。宋祥符元年改今額，今廢。</p>
</div>
<div class='div-other'><a id='mulu352' />
<p class='h3'>淨居院</p><p style="margin-left:0em;text-indent:2em">在縣西北十三里三十三都，舊名華嚴菴，蓋僧居月誦此經處。宋治平三年改今額，今廢。</p>
</div>
<div class='div-other'><a id='mulu353' />
<p class='h3'>金文藏院</p><p style="margin-left:0em;text-indent:2em">在縣西北六十里十五都，蓋萬年支院。漢乾佑三年建，宋咸平二年賜今額。太宗嘗賜大藏經五千二百卷，護飾甚偉。建中靖國初燬。</p>
</div>
<div class='div-other'><a id='mulu354' />
<p class='h3'>景福院</p><p style="margin-left:0em;text-indent:2em">在縣西二十五里十四都，周顯德七年建，俗呼「茶院」，蓋僧德韶施茗處。宋<span class='corr'>開寶</span>三年賜號「崇福」，大中祥符元年改今額，今廢。</p>
</div>
<div class='div-other'><a id='mulu355' />
<p class='h3'>普慈院</p><p style="margin-left:0em;text-indent:2em">舊在蓮花峯頂，名大慈院。開寶七年建，治平三年改額，熙寧三年徙縣西北二百步。今廢，基為豪右所佔。</p>
</div>
<div class='div-other'><a id='mulu356' />
<p class='h3'>淨名院</p><p style="margin-left:0em;text-indent:2em">在縣北五十里十一都，舊名「通玄定慧」。周顯德四年建，蓋僧德韶第一道場。宋大中祥符元年改額，今廢。</p>
</div>
<div class='div-other'><a id='mulu357' />
<p class='h3'>金錢院</p><p style="margin-left:0em;text-indent:2em">《赤城舊志》載，無考處所。今三十六都有資聖寺，近廢，舊志不載。</p>
</div>
<div class='div-other'><a id='mulu358' />
<p class='h3'>金地菴</p><p style="margin-left:0em;text-indent:2em">在縣北二十五里十一都，晉開運三年建。以梁大同初，僧定光卓菴居之。巽峯有枯石數片，屹然林莾間，謂之「招手石」。古語云：「定光金地遙招手，智者江陵暗點頭。」其菴久廢，今所遺者，茆茨也。</p>
</div>
<div class='div-other'><a id='mulu359' />
<p class='h3'>石橋菴</p><p style="margin-left:0em;text-indent:2em">在石梁之左，曇猷厥初修道遺址。宋令丁大榮易置為「龍君祠」，久廢。嘉靖間，僧真琥復建為菴，其徒通乾、達曇、性○又增廣之。萬厯八年，燈侍百松，先師講《法華》於此，靜夜每聞方廣有鍾鼓之聲。</p>
</div>
<div class='div-other'><a id='mulu360' />
<p class='h3'>宿佛菴</p><p style="margin-left:0em;text-indent:2em">在四顧坪，正德間佛樹禪師剙。樹，京僧也，募太監張公永裝五百聖僧像，時結茅於此。萬厯間僧性珠徒理殊新之，掘地得白磁瓶一，并磚刻《心經》，題云「沙門佛樹識」，可驗也。而臨海王司寇顏為「宿佛」，蓋為是也。</p>
</div>
<div class='div-other'><a id='mulu361' />
<p class='h3'>萬松菴</p><p style="margin-left:0em;text-indent:2em">去石梁西五六里，土名「道人坑」，昔為有道者所居，故名。嘉靖間，老僧明賢（字隱山）者重新之。老僧雖龐眉皓髮，而钁鑠過人，類有道人之風。其徒草堂如芳、素菴如彬、融心如圓，皆為法師。今真定海藏繼居，而香火是賴。</p>
</div>
<div class='div-other'><a id='mulu362' />
<p class='h3'>修隱菴</p><p style="margin-left:0em;text-indent:2em">去石橋五里，普陀僧如珂建。珂為大智弟子，智嘗有志歸老天名，後示寂海潮。珂為乞慈谿馮方伯，以終師志。王邑侯顏曰「修隱」，沈外翰顏其嶺曰「松雲」，燈為聯曰：「林間野石松為佀，石上枯藤雲作衣。」可想見也。山陰劉仲倩特倩二居士建館，攝靜於此。館與華峯對，燈為顏曰「賓華」，仲倩自聯曰：「燈王座借來三萬，香積飯擎出一盂。」</p>
</div>
<div class='div-other'><a id='mulu363' />
<p class='h3'>圓通靜居</p><p style="margin-left:0em;text-indent:2em">在石橋菴左。僧性悟偕錢塘葛君修曇華亭，而尼僧性慧建菴於此，延悟戾止。燈每游石橋必假居之，聞石梁瀑聲隱隱靜定中，故為命名，為之聯曰：「水在石梁宣般若，洗空萬劫之塵心；僧於方廣習圓通，養長一生之聖種。」</p>
</div>
<div class='div-other'><a id='mulu364' />
<p class='h3'>真福菴</p><p style="margin-left:0em;text-indent:2em">在石橋菴後，後僧達　建。<span class='corr'>凡</span>僧俗禮石梁者，必先於此濯足更衣。邑侯王公顏為「真福」。</p>
</div>
<div class='div-other'><a id='mulu365' />
<p class='h3'>寂光菴</p><p style="margin-left:0em;text-indent:2em">去石橋五里許，土名遙尖，萬厯六年僧真隱建。</p>
</div>
<div class='div-other'><a id='mulu366' />
<p class='h3'>寶福菴</p><p style="margin-left:0em;text-indent:2em">在縣西三十五里十六都，今廢。</p>
</div>
<div class='div-other'><a id='mulu367' />
<p class='h3'>斷橋道場</p><p style="margin-left:0em;text-indent:2em">在縣北七十里十五都，宋開寶元年建，太平興國五年廢。</p>
</div>
<div class='div-other'><a id='mulu368' />
<p class='h3'>蓮社</p><p style="margin-left:0em;text-indent:2em">在崇報寺西。宋嘉泰元年更旱不雨，縣令丁大榮率緇徒詠《蓮經》於公宇；踰時雨作，因度地建堂，名「蓮社」。仍榜門之外曰：「為民祈福之所」。凡遇水旱，祈禱於此。後廢，為豪右所<span class='corr'>佔</span>。</p>
</div>
<div class='div-other'><a id='mulu369' />
<p class='h3'>碧雲菴</p><p style="margin-left:0em;text-indent:2em">在十一都聖蹟石傍，土名「仙人鞋」，僧如宗剙。</p>
</div>
<div class='div-other'><a id='mulu370' />
<p class='h3'>聖蹟菴</p><p style="margin-left:0em;text-indent:2em">與碧雲菴鄰，僧如應重興。</p>
</div>
<div class='div-other'><a id='mulu371' />
<p class='h3'>圓覺菴</p><p style="margin-left:0em;text-indent:2em">在縣西三十里二十六都平頭潭。</p>
</div>
<div class='div-other'><a id='mulu372' />
<p class='h3'>鍾福菴</p><p style="margin-left:0em;text-indent:2em">在縣東門外。</p>
</div>
<div class='div-other'><a id='mulu373' />
<p class='h3'>崇善菴</p><p style="margin-left:0em;text-indent:2em">舊有靈溪館，在縣東二十五里，邑人奚蒙因其地而建之，招僧施茶，以濟行旅。</p>
</div>
<div class='div-other'><a id='mulu374' />
<p class='h3'>觀音堂</p><p style="margin-left:0em;text-indent:2em">在縣東一里九都，舊有觀音堂，在山川壇之右、仁壽坊側邊。</p>
</div>
<div class='div-other'><a id='mulu375' />
<p class='h3'>臨清堂</p><p style="margin-left:0em;text-indent:2em">在縣南門外。</p>
</div></div>
<div class='div-other'><a id='mulu376' />
<p class='h2'>宮觀</p>
<div class='div-other'><a id='mulu377' />
<p class='h3'>桐柏宮</p><p style="margin-left:0em;text-indent:2em">在縣西北二十五里十二都，唐景雲二年為司馬承禎建。回環有九峯，玉女，臥龍、紫霄、翠微、玉泉、蓮華、華琳、香琳、玉霄是也，宮當其中。自福聖觀北盤折而上，至洞門，一望佳景豁然。《道書》云：桐柏金庭洞天，即王子晉所治。中有三橋，一見二隱；木則蘇玡琳碧，泉則石髓金漿；人得食之，後天不老。《真誥》云：「吳有勾曲之金陵，越有桐柏之金庭，三災不至，洪波不登。實不死之福鄉，養真之靈境。」吳赤烏二年葛玄於此煉丹，故今有朝斗壇。齊永嘉元年，征虜將軍沈約、一千餘人<span class='corr'>弃</span>官，乞為道士，居之。唐睿宗景雲二年敕為承禎置觀，號「桐柏」。方置堂，時有五色雲（見《唐史》），記以為祥。禁封內四十里無得樵採，五里不許遷葬。徐靈府《小錄》，煉師所居，黃雲嘗覆其上，故有黃雲堂、元晨壇、煉形室、鳳軫臺、朝真壇、龍章閣。又有眾玅臺，以篆、隸、八分三體，寫《道德經》於巨幢，置臺上，故名。堂下有醴泉，極甘，可以愈疾。太和咸通間，道士徐靈府、葉藏質新之，元稹、劉處靜為記。五代梁開平中，改「桐柏宮」。周廣順二年，朱霄外建藏殿。宋大中祥符元年改「桐柏崇道觀」，政和六年又於後山建徽宗元命殿，一如宮制，瓦用青色琉璃。於梭溪上建二橋，橋上搆會仙亭，直南嶺表建洞門一座。內則方丈、齋堂、雲堂、土地堂、三真殿。又有上清閣、御書閣，閟三朝宸翰及高宗所臨晉唐帖。紹興二十二年楊和王存中重建<span class='corr'>三</span>清殿，曹開府勛建三門。曹又於觀北結菴，賜號「冲嗇」。宮中為院六，一曰經藏，二曰三元，三曰延賓，四曰清虛，五<span class='corr'>曰</span>白雲，六曰浴院。屢朝宣賜，則有宋太宗、真宗御書共五十三卷，祥符中御衣四事，高宗史漢事實《翰墨志》。用高麗僧統所織成經簾二帙，裹吳越國王所捨銅像天尊一十身，連金銀銅所鑄火燄臺座，檀香三清像一龕，計二百六十身；玉花八株，銅三清像，金銀字經二百函；睦親宅昭成太子宮聖蹟四十軸，厯代珍襲供奉。至國朝吳元年遘火，化為丘墟，惟檀香像一龕存焉。洪武中，道士金靜觀、提點吳惟敬相繼營建。永樂十年道紀鮑了靜又加新之，其間架規模崇飾艷麗，去舊為遠。至今且百餘年，道眾貧匱，殿宇日就頹壞。宮中碑刻無慮十數，獨崔尚所作碑頌，韓擇木八分書古今珍尚，今亦無存矣。其復改「桐柏宮」，當在本朝，但不知何時耳。</p>
</div>
<div class='div-other'><a id='mulu378' />
<p class='h3'>佑聖觀</p><p style="margin-left:0em;text-indent:2em">在縣東一百步玅山上，即玄帝廟，舊係城隍廟基。宋南渡後，曹開府勛建觀，而境民崇奉，香火不廢。韓擇木斷碑在焉。</p>
</div>
<div class='div-other'><a id='mulu379' />
<p class='h3'>元明宮</p><p style="margin-left:0em;text-indent:2em">在縣西北二十八里，桐柏觀之東北。徐靈府《小錄》：由桐柏北上一峯可五里許。唐長慶元年，靈府定室於此。寶厯元年賜號「方瀛」，宋大中祥符元年改額，今廢。萬厯庚子釋子受行結茅於此，竟為釋氏宮。</p>
</div>
<div class='div-other'><a id='mulu380' />
<p class='h3'>洞天宮</p><p style="margin-left:0em;text-indent:2em">在縣西北三十五里玉霄峯。唐咸通間，道士葉藏質創道齋，號「石門山」，居十三年，奏為「玉霄宮」。周廣順元年朱霄外建三清殿。徐靈府《小錄》云：道士陳寡言嘗隱於此，號「華琳」。有經鐘二樓，經皆咸通十一年書，後題云：上清三洞弟子葉藏質為姚劉四娘造，永鎮玉霄藏中。宋祥符元年改今額。有禹鐘，高三尺，狀如鐸，上有隱文。又一大鐘，漢乾佑二年鑄，今廢。</p>
</div>
<div class='div-other'><a id='mulu381' />
<p class='h3'>仁靖、純素二宮</p><p style="margin-left:0em;text-indent:2em">在桐柏觀左右。元至元間，桐柏道士王足菴，遇世祖宣授「仁靖純素真人」，遂於其右，舊白雲觀基，建純素宮；又於其左，即曹開府冲嗇菴基，建仁靖宮，今廢。</p>
</div>
<div class='div-other'><a id='mulu382' />
<p class='h3'>迎真宮</p><p style="margin-left:0em;text-indent:2em">在縣東十步，其址今併為布政分司。</p>
</div>
<div class='div-other'><a id='mulu383' />
<p class='h3'>福聖觀</p><p style="margin-left:0em;text-indent:2em">在縣西北十五里，桐柏山西南瀑布巖下。赤烏二年為葛玄建，初號「天台」。額乃玄飛白書，王右軍評其書如鳥鵲勢騫巑屼。東北連丹霞洞，有仙人拍掌巖。西北枕翠屏，上有三井，號三絕之一，洩為瀑布，蔽崖而下，狀似垂蜺數百丈，有濺珠亭。觀前對靈溪，觀中引瀑布縈繞廊院、灌注池塘。宋元嘉嘗於此剏瀑布寺。東北一百五十步，有柳泌使君宅，號「紫霄山居」，今皆蕪歿，惟玉清行刻「流水巖」。洪武間大水瀉出，而字多不辨矣。又有隱真中峯，蓋梁徐則所居之處。唐咸通中，刺史姚鵠因建老君殿，得玉簡，上之，刻曰：「海水竭，台山闕，皇家寶祚無休歇。」詔付史館。宋大中祥符四年改今額。天聖五年遣中侍投金龍。有布衣孟合附詩以進，詔重新之。紹興十一年置九天祠（按《眾真記》夷、齊死為九天僕射之說）。三十年，楊侍郎偰妻趙，以老君殿建三清殿。陳古靈襄皇<span class='corr'>祐</span>間來遊瀑布，命名「習養」，有記。嘉泰二年令丁大榮立碑，刻「習養之瀑」四字於石崖上，國朝初，併入桐柏。</p>
</div>
<div class='div-other'><a id='mulu384' />
<p class='h3'>白雲昌壽觀</p><p style="margin-left:0em;text-indent:2em">在縣西北二十五里桐柏觀西，唐大中六年建，舊名「白雲菴」。宋乾道四年，內侍鄺守寧弃官入道，乞改菴為觀，遂賜今額。鄺後於觀側，自剙「白雲菴」，今俱廢。</p>
</div>
<div class='div-other'><a id='mulu385' />
<p class='h3'>玉京觀</p><p style="margin-left:0em;text-indent:2em">在赤城玉京洞天之右，宋政和八年賜額。建觀未幾，中廢。嘉熙改元，朝廷設醮祈禱，天使詣投龍簡籍地，行禮殊虧，昭事時冲靜大師高惟幾闢田度址、興建觀宇，觀玅演道大師范善遷同盟助就，郡守張號奏撥公田以助堂廚，御前宣賜沉香、斗真、鐘磬，及御書觀額、拱辰殿扁，安鎮觀門。正殿崇奉徽宗本命聖君，名「清平萬壽殿」，縣令姚德輝敘其事，今廢。</p>
</div>
<div class='div-other'><a id='mulu386' />
<p class='h3'>淨元觀</p><p style="margin-left:0em;text-indent:2em">在縣東三十里五都，今廢。</p>
</div>
<div class='div-other'><a id='mulu387' />
<p class='h3'>聖壽院</p><p style="margin-left:0em;text-indent:2em">在桐柏觀西，舊名延壽。周廣順元年，朱霄外建，宋治平三年改今額，今廢。</p>
</div>
<div class='div-other'><a id='mulu388' />
<p class='h3'>玅樂院</p><p style="margin-left:0em;text-indent:2em">在縣西北二十五里十二都，即「王喬仙壇」。前有石泉，名醴泉。泉南有上真亭，去亭東二十步有八角井。壇東有太子菴，西有朝斗壇，南去百步有吹簫臺，北去三十<span class='corr'>步</span>有瀛峯室。唐僧靈一有〈題王喬觀傅道士所居〉，今無此觀，其景意疑即「玅樂」也。舊有銅鐘，自桐柏移來，上刻唐景龍二年所鑄，今已廢。</p>
</div>
<div class='div-other'><a id='mulu389' />
<p class='h3'>法輪院</p><p style="margin-left:0em;text-indent:2em">在縣西北二十五里，桐柏觀西。吳赤烏元年葛玄卓菴於此，感三真人降，授以《貞一勸誡法輪玅經》，遂名臺曰「降真」。漢乾佑中，錢氏復為朱霄外新之，仍造檀香像一百軀。宋祥符元年改今額，元至順間重修，翰林學士虞集記。今廢。</p>
</div>
<div class='div-other'><a id='mulu390' />
<p class='h3'>法蓮院</p><p style="margin-left:0em;text-indent:2em">在縣西北三十五里十二都，唐咸通六年，道士葉藏質建。以層巒疊出，狀似蓮花，故號蓮峯道院。宋治平三年改額，今廢。</p>
</div>
<div class='div-other'><a id='mulu391' />
<p class='h3'>昭慶院</p><p style="margin-left:0em;text-indent:2em">在縣西北二十五里，舊名「佛窟」，唐大中六年建，蓋僧遺則卓菴之地。唐會昌中，廢。後道士劉處靜剙「聖祖殿」，越州刺史李褒奏聞，賜號「道元」，張仁穎為記。宋祥符元年，昭慶中有七星閣，唐咸通中物也。</p>
</div>
<div class='div-other'><a id='mulu392' />
<p class='h3'>赤城全真道院</p><p style="margin-left:0em;text-indent:2em">在縣東二百二十步，今廢。</p>
</div>
<div class='div-other'><a id='mulu393' />
<p class='h3'>鶴峯全真道院</p><p style="margin-left:0em;text-indent:2em">在縣東十五里十都，元大德九年道士徐光孚建，廢。</p>
</div>
<div class='div-other'><a id='mulu394' />
<p class='h3'>紫霄道院</p><p style="margin-left:0em;text-indent:2em">在縣西南三十五里，舊志所載，莫攷都址。</p>
</div>
<div class='div-other'><a id='mulu395' />
<p class='h3'>桃源道院</p><p style="margin-left:0em;text-indent:2em">在縣西南一十五里二十都，至元間，道士陳貫道建，今廢。</p>
</div>
<div class='div-other'><a id='mulu396' />
<p class='h3'>熙寧道院</p><p style="margin-left:0em;text-indent:2em">在縣西北二十五里，宋咸湻七年，道士徐自明建，今廢。</p>
</div>
<div class='div-other'><a id='mulu397' />
<p class='h3'>養素道院</p><p style="margin-left:0em;text-indent:2em">在縣治之北，至元間，道士王中立建，後廢，基為豪右所佔。</p>
</div>
<div class='div-other'><a id='mulu398' />
<p class='h3'>松隱道院</p><p style="margin-left:0em;text-indent:2em">在縣西二里二十都，即曹忠靖勛松隱園，今廢又興。</p>
</div>
<div class='div-other'><a id='mulu399' />
<p class='h3'>延真菴</p><p style="margin-left:0em;text-indent:2em">在縣西七里十二都落馬橋，今廢。</p>
</div>
<div class='div-other'><a id='mulu400' />
<p class='h3'>思真菴</p><p style="margin-left:0em;text-indent:2em">舊志：元至元間，道士石好問建。今無考處所。</p>
</div>
<div class='div-other'><a id='mulu401' />
<p class='h3'>臥雲菴</p><p style="margin-left:0em;text-indent:2em">在縣西北三十里十二都瓊臺之側，至元間，道士周正中建，久廢。</p>
</div></div></div>
<div class='div-w'>
<ul class="">
<li><p style="margin-left:2em">奉化縣岳林寺本泉和尚助英洋伍元</p>
</li>

<li><p style="margin-left:2em">高郵州華藏寺竹林和尚助英洋肆元</p>
</li>

<li><p style="margin-left:2em">天台山方廣寺授慧和尚助英洋叁元</p>
</li>

<li><p style="margin-left:2em">　　　萬年寺成蓮和尚助英洋叁元</p>
</li>
</ul><p style="margin-left:0em;text-indent:2em">光緒拾九年桂月佛隴真覺寺敏曦募刻</p>
</div>
<p class='juan'>天台山方外志卷第四終</p>
</div><!-- end of div[@id='body'] -->
</body></html>