<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1873' />
<p class='juan'>天台山方外志卷第三十</p>
<div class='div-other'><a id='mulu1874' />
<p class='h1'>寄贈</p>
<div class='div-other'><a id='mulu1875' />
<div class='div-other'><a id='mulu1876' />
<p class='h3'>唐玄宗：送司馬道士歸天台</p><p style="margin-left:0em;text-indent:0em;" class="lg-abnormal"><div class='lg-row'>紫府求賢士　青溪阻逸人　江湖與城闕　異跡且殊倫</div>
<div class='lg-row'>間有幽栖者　居然厭俗塵　林泉先適性　芝桂欲調神　地道踰稽嶺　天台接海濱</div>
<div class='lg-row'>音徽從此間　萬古一芳春</div>
</p></div>
<div class='div-other'><a id='mulu1877' />
<p class='h3'>李白：夢遊天姥，吟留別東魯諸公</p><p style="margin-left:0em;text-indent:0em;" class="lg-abnormal"><div class='lg-row'>海客談瀛洲　煙濤微茫信難求　越人語天姥　雲霓明滅或可覩　天姥連天向天橫　勢拔五嶽掩赤城</div>
<div class='lg-row'>天台四萬八千丈　對此欲倒東南傾　我欲因之夢吳越　一夜飛度鏡湖月</div>
<div class='lg-row'>湖月照我影　送我至剡溪　謝公宿處今尚在　綠水蕩漾青猨啼　腳著謝公屐　身登青雲梯</div>
<div class='lg-row'>半壁見海日　空中聞天雞　千巖萬轉路不定　迷花倚石忽已暝　熊咆龍吟殷巖泉　慄深林兮驚層顛</div>
<div class='lg-row'>雲冉冉兮欲雨　水澹澹兮生煙　列鈌霹靂　丘巒崩摧　洞天石扇　訇然中開</div>
<div class='lg-row'>青冥浩蕩不見底　日月照耀金銀臺　霓為衣兮風為馬　雲之君兮紛紛而來下　虎皷瑟兮鸞回車　僊之人兮列如麻</div>
<div class='lg-row'>忽魂悸以魄動　恍驚起而長嗟　惟覺時之枕席　失向來之煙霞</div>
<div class='lg-row'>世間行樂亦如此　古來萬事東流水　別君去兮何時還　且放白鹿青崖間　須行即騎訪名山</div>
<div class='lg-row'>安能摧眉折腰事權貴　使我不得開心顏</div>
</p></div>
<div class='div-other'><a id='mulu1878' />
<p class='h3'>送楊山人歸天台</p><p style="margin-left:0em;text-indent:0em;" class="lg-abnormal"><div class='lg-row'>客有思天台　東行路超忽</div>
<div class='lg-row'>濤落浙江秋　沙明浦陽月　今遊方厭楚　昨夢先歸越　且盡秉燭懽　無辭凌晨發</div>
<div class='lg-row'>我家小阮賢　剖竹赤城邊　詩人多見重　官濁未曾然　興引登山屐　情催泛海船</div>
<div class='lg-row'>石橋如可度　擕手弄雲煙</div>
</p></div>
<div class='div-other'><a id='mulu1879' />
<p class='h3'>宋之問：寄司馬道士</p><p style="margin-left:0em;text-indent:0em;" class="lg-abnormal"><div class='lg-row'>臥來生白髮　覽鏡已成絲</div>
<div class='lg-row'>遠愧餐霞子　童顏長自持　舊遊惜彌曠　微尚日憐緇　不寄西山藥　何由東海期</div>
</p></div>
<div class='div-other'><a id='mulu1880' />
<p class='h3'>貫休：送道士歸天台</p>
<div class="lg regular" style="margin-left:0em;"><div class='lg-row'>道高留不住　別去更何云　舉世皆趨世　如君始愛君</div>
<div class='lg-row'>徑侵銀地滑　瀑到石城聞　他日如相憶　金桃一為分</div>
</div></div>
<div class='div-other'><a id='mulu1881' />
<p class='h3'>羅隱：送程尊師遊天台</p>
<div class="lg regular" style="margin-left:0em;"><div class='lg-row'>華蓋峯前擬上耕　主人無柰又閑行　且憑鶴駕尋滄海　必恐犀軒過赤城　綘簡便應朝右弼　紫旄兼合見東卿</div>
<div class='lg-row'>勸君莫忘歸時節　芝似螢光處處生</div>
</div></div>
<div class='div-other'><a id='mulu1882' />
<p class='h3'>項斯：寄石橋僧</p>
<div class="lg regular" style="margin-left:0em;"><div class='lg-row'>逢師入山日　道在石橋邊　別後何人見　秋來幾處禪　溪中雲隔寺　夜半雪添泉</div>
<div class='lg-row'>生有天台約　知無卻世緣</div>
</div></div>
<div class='div-other'><a id='mulu1883' />
<p class='h3'>病中懷王展先輩在天台</p><p style="margin-left:0em;text-indent:0em;" class="lg-abnormal"><div class='lg-row'>枕上用心靜　唯應改舊時</div>
<div class='lg-row'>強行休去早　暫臥起還遲　因說來歸處　卻愁初病時　赤城山下寺　無計得相隨</div>
</p></div>
<div class='div-other'><a id='mulu1884' />
<p class='h3'>賈島：送僧歸天台</p>
<div class="lg regular" style="margin-left:0em;"><div class='lg-row'>辭秦經越國　歸寺海西峰　石澗雙流水　山門九里松</div>
<div class='lg-row'>曾聞清禁漏　卻憶赤城鐘　妙字研磨講　應齊智者踪</div>
</div></div>
<div class='div-other'><a id='mulu1885' />
<p class='h3'>崔湜：寄天台司馬先生</p>
<div class="lg regular" style="margin-left:0em;"><div class='lg-row'>問有三元客　祈僊九轉成　人間白雲返　天上赤龍迎　尚惜金芝晚　仍攀琪樹榮</div>
<div class='lg-row'>何年緱嶺上　一謝洛陽城</div>
</div></div>
<div class='div-other'><a id='mulu1886' />
<p class='h3'>張九齡：送楊道士往天台</p><p style="margin-left:0em;text-indent:0em;" class="lg-abnormal"><div class='lg-row'>鬼谷還成道　天台去學僊</div>
<div class='lg-row'>行應松子化　留與世人傳　此地煙波遠　何時羽駕旋　當須一把袂　城郭共依然</div>
</p></div>
<div class='div-other'><a id='mulu1887' />
<p class='h3'>范德機：憶遊天台寄道流</p><p style="margin-left:0em;text-indent:0em;" class="lg-abnormal"><div class='lg-row'>憶昨天台到赤城　幾朝僊籟耳邊生</div>
<div class='lg-row'>雲龍出水風聲急　海鶴鳴臯日色清　石筍半山移步險　桂花當澗拂衣輕　今來盡是人間夢　劉阮茫茫何處行</div>
</p></div></div>
<div class='div-other'><a id='mulu1888' />
<p class='h2'>宋</p>
<div class='div-other'><a id='mulu1889' />
<p class='h3'>蘇軾：贈杜介遊赤城</p><p style="margin-left:0em;text-indent:0em;" class="lg-abnormal"><div class='lg-row'>我夢遊天台　橫空石梁小　松風吹茵露　翠濕香嫋嫋</div>
<div class='lg-row'>應真飛錫過　絕澗度雲鳥　舉意欲從之　翛然已松杪　微言粲珠玉　未說意先了　覺來如墮空　耿耿窗戶曉</div>
<div class='lg-row'>羣生陷迷網　獨達從古少　杜叟子何人　長歗萬物表　妻子空四壁　振策念輕矯</div>
<div class='lg-row'>遂為赤城遊　飛步凌縹緲　問禪不歸舍　屢為瓠壺繞　何人識此志　佛眼自照燎</div>
<div class='lg-row'>我夢君見之　卓爾非魔嬈　僊葩發茗碗　翦刻分葵蓼　從今更不出　閉戶閑腰褭　時從佛頂巖　馳下雙蓮沼</div>
</p></div></div>
<div class='div-other'><a id='mulu1890' />
<p class='h2'>明</p>
<div class='div-other'><a id='mulu1891' />
<p class='h3'>諸明公贈錢塘葛居士重修曇華亭（四首）</p>
<div class='div-other'><a id='mulu1892' />
<p class='h4'>王士琦</p><p style="margin-left:0em;text-indent:0em;" class="lg-abnormal"><div class='lg-row'>天台鬱名陬　艮萬八千尺　鷲嶺既紆盤　雁堂亦空寂　傍開娑竭宮　直據應真宅</div>
<div class='lg-row'>孤亭抗嶺表　故相留遺澤　軒檻俯龍湫　簷甍礙鳥翼　歲深棟宇摧　苔厚丹青蝕　不聞天雨花　祇見雲移石</div>
<div class='lg-row'>葛生信開士　善根自夙昔　欲令佛日輝　忍見人天厄　施此布地緣　直埒開山力</div>
<div class='lg-row'>乃知一笠功　奚啻千緡德　浩劫今復<span class='corr'>祛</span>　勝因豈終極　欲海湧慈航　早占蓮臺籍</div>
</p></div>
<div class='div-other'><a id='mulu1893' />
<p class='h4'>何湛之</p><p style="margin-left:0em;text-indent:0em;" class="lg-abnormal"><div class='lg-row'>倚檻臨驚澗　風雷匹練懸　道人成勝事　山水作良緣</div>
</p></div>
<div class='div-other'><a id='mulu1894' />
<p class='h4'>王立程</p><p style="margin-left:0em;text-indent:0em;" class="lg-abnormal"><div class='lg-row'>鴿嶺開神跡　龍宮隱梵天</div>
<div class='lg-row'>建標霞五色　鞭石乳千年　飛瀑橋常在　聞鐘寺不傳　未能驂鶴駕　何處禮金僊</div>
<div class='lg-row'>璧古摩青蘚　巖欹宿紫煙　尋源如捕影　得趣每忘筌　自有高人賞　欣逢長者緣</div>
<div class='lg-row'>買山惟蠟屐　布地有金錢　轉覺浮生幻　深知道念堅　旃檀施未足　舍利果將圓　願以優曇鉢　賡為桂樹篇</div>
<div class='lg-row'>應真知五百　化劫已三千　大白峯頭月　曇猷井下泉　與君深結侶　搔首意茫然</div>
</p></div>
<div class='div-other'><a id='mulu1895' />
<p class='h4'>金以諫</p><p style="margin-left:0em;text-indent:0em;" class="lg-abnormal"><div class='lg-row'>世人惟願美田宅　不識真心生業白　銅山金谷有遷時　百歲無多身是客</div>
<div class='lg-row'>我愛錢塘葛居士　叅禪往往得其旨　探奇為作赤城遊　買地揮金輕脫屣　遠觀石梁青截天　懸崖急水如飛煙</div>
<div class='lg-row'>不染紅塵真覺路　布成黃土疑孤園　遂令荒蕪宮　縹緲輝金碧</div>
<div class='lg-row'>左臨絕巘搆璇題　右向飛流甃錦石　栴檀香散滿天台　青獅白象時徘徊　巖前鐘韻今方續　鉢上曇花好再開</div>
<div class='lg-row'>憶昔葛翁隱華頂　醮壇鶴去茶煙冥　今來重結梵王緣　到頭　悟三生惺</div>
<div class='lg-row'>方廣可望亦可尋　騷客往往成高吟　入門曾識布施法　讚爾能銷慳悋心</div>
</p></div></div>
<div class='div-other'><a id='mulu1896' />
<p class='h3'>諸明公贈僧燈詩</p>
<div class='div-other'><a id='mulu1897' />
<p class='h4'>吳中禮石佛還天台，王穉登贈</p><p style="margin-left:0em;text-indent:0em;" class="lg-abnormal"><div class='lg-row'>白雲流水伴閒身　桂衲栖遲鳥雀馴</div>
<div class='lg-row'>古佛浮來知異代　空門到處悟前因　坐回芳草過殘臘　聽盡鳴禽已暮春　行度石梁人境隔　芒鞋細踏落花塵</div>
</p></div>
<div class='div-other'><a id='mulu1898' />
<p class='h4'>紫阜山講經還天台，蔡宗明贈</p><p style="margin-left:0em;text-indent:0em;" class="lg-abnormal"><div class='lg-row'>擁錫西來日　繙經北去時　高天法雲影　落日朔風吹　路斷霞標見　山空木葉遲　浮生吾已覺　汗漫遠相期</div>
</p></div></div>
<div class='div-other'><a id='mulu1899' />
<p class='h3'>四明講經還天台，諸明公贈</p>
<div class='div-other'><a id='mulu1900' />
<p class='h4'>屠隆</p>
<div class="lg regular" style="margin-left:0em;"><div class='lg-row'>鐙公結室住幽溪　水接天台佛隴西　松下石牀談般若　齋前寶地種菩提　義標二月金錍朗　香繞諸天繡蓋低</div>
<div class='lg-row'>說罷楞嚴歸去早　海門花雨落伽黎</div>
</div></div>
<div class='div-other'><a id='mulu1901' />
<p class='h4'>蔡學用</p><p style="margin-left:0em;text-indent:0em;" class="lg-abnormal"><div class='lg-row'>浮雲無定在　人身豈常住</div>
<div class='lg-row'>師居天台南　飄然乃東顧　手把楊柳枝　灑灑徧甘露　渴士思遙源　不減欽龍樹</div>
<div class='lg-row'>慧日曜法筵　果見寶花雨　口風吹雪山　逝川拯溺具　四眾聞諦詮　利者立解悟</div>
<div class='lg-row'>媿我交喪深　八正苦莫喻　徒從白社遊　攢眉一如故　惆悵送我師　目望九峯路　緬惟支遁踪　因仰右軍步</div>
<div class='lg-row'>勝覽自昔奇　千載共情素　倘過楢溪行　兼懷孫綽賦　雙闕比瓊臺　丹霞赤城亙</div>
<div class='lg-row'>有時閉禪關　石梁誰與度</div>
</p></div>
<div class='div-other'><a id='mulu1902' />
<p class='h4'>屠本畯</p>
<div class="lg regular" style="margin-left:0em;"><div class='lg-row'>吾師無住相　金策又從東　歸去天台路　祥雲賞不窮</div>
<div class='lg-row'>談經花雨橫　度世法輪空　莫笑辭官晚　猶能送遠公</div>
</div></div>
<div class='div-other'><a id='mulu1903' />
<p class='h4'>李德學</p><p style="margin-left:0em;text-indent:0em;" class="lg-abnormal"><div class='lg-row'>杖錫春來別翠微　薰風還向故山歸</div>
<div class='lg-row'>滄江月送孤帆影　赤徼猨迎老衲衣　石室低回雲自滿　松枝談對伴應稀</div>
<div class='lg-row'>卻慙野客疎狂甚　願乞蒲團聽指揮</div>
</p></div>
<div class='div-other'><a id='mulu1904' />
<p class='h4'>沈明臣</p><p style="margin-left:0em;text-indent:0em;" class="lg-abnormal"><div class='lg-row'>名師說法率陀天　嚴淨香華敞法筵</div>
<div class='lg-row'>白足僧疑褊袒問　青雲士辯攝衣前　講時猨傍翻經石　聽後龍潛洗鉢泉　我欲遠投黃葉寺　從師身到石橋邊</div>
</p></div>
<div class='div-other'><a id='mulu1905' />
<p class='h4'>楊德政</p><p style="margin-left:0em;text-indent:0em;" class="lg-abnormal"><div class='lg-row'>一聞三藏理　勝義詎能標　電露窺生滅　雲霞伴寂寥</div>
<div class='lg-row'>書題瑤島近　夢繞赤城遙　問法龍常護　興慈象可調　錫飛華頂月　杯渡海門潮</div>
<div class='lg-row'>忍草行邊茁　天花講處飄　願資功德水　一為滌凡囂</div>
</p></div>
<div class='div-other'><a id='mulu1906' />
<p class='h4'>張邦伊</p><p style="margin-left:0em;text-indent:0em;" class="lg-abnormal"><div class='lg-row'>一杯東渡指迷津　到處慈悲普利人</div>
<div class='lg-row'>花覆香臺留講席　鹿迎幢蓋引歸輪　不污蓮葉成千品　無住山雲作四隣</div>
<div class='lg-row'>遙睇石梁煙霧杳　願隨飛錫接芳塵</div>
</p></div>
<div class='div-other'><a id='mulu1907' />
<p class='h4'>張邦伺</p><p style="margin-left:0em;text-indent:0em;" class="lg-abnormal"><div class='lg-row'>昔日來滄海　飫師甘露津　今日歸赤城　遠望丹霞紛</div>
<div class='lg-row'>良晤誠不易　宿德難具陳　佩之如意珠　朗照千月輪　吹萬覺羣迷　鏜鞳洪鐘聞</div>
<div class='lg-row'>既廣長舌相　復引攢眉人　所以白社客　握手不能分　聞師考禪室　名山極嶙峋　一萬八千丈　芙蓉高秋旻</div>
<div class='lg-row'>瀑流飛積雪　香谷散長春　幽溪碧雲合　清泰足怡神　已解身為寄　甯超劫是塵</div>
<div class='lg-row'>倘餘十笏地　晨夕願相親</div>
</p></div>
<div class='div-other'><a id='mulu1908' />
<p class='h4'>陳緯</p>
<div class="lg regular" style="margin-left:0em;"><div class='lg-row'>同向空壇禮覺華　轉悲窮子滯天涯　青蓮已悟開龍藏　白法親聞喻鹿車</div>
<div class='lg-row'>海國潮生華頂月　江門雲幻赤城霞　何年乞與西林社　日繞猊牀叩結跏</div>
</div></div>
<div class='div-other'><a id='mulu1909' />
<p class='h4'>張應崧</p>
<div class="lg regular" style="margin-left:0em;"><div class='lg-row'>聞說天台上　千峯挂一帆　去天原咫尺　絕地且巉巖　古洞餘殘雪　深林鎖石嵐</div>
<div class='lg-row'>有時還入定　山月照空函</div>
</div></div>
<div class='div-other'><a id='mulu1910' />
<p class='h4'>張邦岱</p><p style="margin-left:0em;text-indent:0em;" class="lg-abnormal"><div class='lg-row'>聽罷楞嚴別遠公　一瓢一笠任西東</div>
<div class='lg-row'>定時衲挂藤花老　歸去杯浮水月空　霞起赤城凝紺殿　雲連華頂護珠宮　何時杖錫重過此　大地弘揚智者風</div>
</p></div>
<div class='div-other'><a id='mulu1911' />
<p class='h4'>聞龍</p><p style="margin-left:0em;text-indent:0em;" class="lg-abnormal"><div class='lg-row'>步出城南郊　遙騁千里目　大江何瀰澷　眾山亦崒嵂</div>
<div class='lg-row'>嶽嶽天人師　頭陀來海國　桑下宿不三　言邁返空谷　矯矯野鶴騫　濯濯冰壺潔　瀑布濕方袍　霞標絢金筞</div>
<div class='lg-row'>山猨拾果迎　林鳥鳴相慝　和光不自炫　實證疇能測　少室避機鋒　匡廬慙理窟</div>
<div class='lg-row'>道本絕去來　心豈存乖隔　請從石室覲　孰謂異疆域</div>
</p></div>
<div class='div-other'><a id='mulu1912' />
<p class='h4'>李麟</p><p style="margin-left:0em;text-indent:0em;" class="lg-abnormal"><div class='lg-row'>法師居天台　而實未嘗住</div>
<div class='lg-row'>我輩感即來　他方感即去　去來何所為　演說諸往具　以茲釋楞嚴　著述成玄義</div>
<div class='lg-row'>八法等云云　深與經相契　肉身比丘讖　今始當其記　言下獲法身　合掌成斯偈</div>
</p></div>
<div class='div-other'><a id='mulu1913' />
<p class='h4'>陳來譽</p>
<div class="lg regular" style="margin-left:0em;"><div class='lg-row'>吾師飛錫自天台　無異曇花此再開　教似冰壺含寶月　聲同空谷走長雷　忽聞瓢笠歸華頂　猶見龍神護講臺</div>
<div class='lg-row'>去路悠悠天界逼　何年重度石梁來</div>
</div></div>
<div class='div-other'><a id='mulu1914' />
<p class='h4'>沈雲沖</p><p style="margin-left:0em;text-indent:0em;" class="lg-abnormal"><div class='lg-row'>三乘開眾悟　說偈屢登堂</div>
<div class='lg-row'>揮<span class='corr'>麈</span>花常滿　懸燈鴿自翔　幾人成正覺　隨處是津梁　願結天台約　修因禮法王</div>
</p></div>
<div class='div-other'><a id='mulu1915' />
<p class='h4'>施文德（二首）</p><p style="margin-left:0em;text-indent:0em;" class="lg-abnormal"><div class='lg-row'>天台喜復啟圓宗　卓錫高明第一峯　想見繽紛花雨處　栴檀座下繞天龍</div>
</p><p style="margin-left:0em;text-indent:0em;" class="lg-abnormal"><div class='lg-row'>廿年無賴病維摩　風浪猶驚在愛河　欲學無生師又去　幽溪何日共煙蘿</div>
</p></div>
<div class='div-other'><a id='mulu1916' />
<p class='h4'>沈泰鴻</p><p style="margin-left:0em;text-indent:0em;" class="lg-abnormal"><div class='lg-row'>為問天台路　霞標萬丈披　荒臺曾說法　異蹟夙探奇　瀑布懸新雨　松門放舊枝</div>
<div class='lg-row'>寒暄真自隔　隱顯亦奚私　徑轉區中絕　人歸物外疑　昔嘗聞智者　今又覩燈師</div>
<div class='lg-row'>慧炬熒晴日　精廬俯碧漪　眼前飛鳥疾　窗外亂峯危　猨狖嚴迴復　蛟龍巧護持　鐘聲凌梵遠　香靄入雲遲</div>
<div class='lg-row'>甘露分玄鑰　靈花散赤髭　石如依講席　草似結英姿　毳衲經三伏　津梁度六時</div>
<div class='lg-row'>忽來開善趣　便許訂幽期　緣障吾當謝　彫談世最宜　衰榮觀已熟　冷暖飲先知　水以無情照　蓮從不染窺</div>
<div class='lg-row'>他年容再扣　應否訊何誰</div>
</p></div>
<div class='div-other'><a id='mulu1917' />
<p class='h4'>沈泰湻（二首）</p>
<div class="lg regular" style="margin-left:0em;"><div class='lg-row'>古木千章鶴自栖　森森法座近幽溪</div>
<div class='lg-row'>東西南北元無主　何處穿雲度紫梯</div>
</div>
<div class="lg regular" style="margin-left:0em;"><div class='lg-row'>山源直接萬峯西　白石蒼松夾兩溪</div>
<div class='lg-row'>法杖欲歸禪榻去　閒雲如有舊封題</div>
</div></div>
<div class='div-other'><a id='mulu1918' />
<p class='h4'>薛岡：十洲社集分體賦贈</p><p style="margin-left:0em;text-indent:0em;" class="lg-abnormal"><div class='lg-row'>湖中十洲杳難識　至今煙水凝秋色　水曲樓臺十萬家　朱闌粉壁暎窗紗　晚風官舫傳歌舞　朝雨漁舟出落花</div>
<div class='lg-row'>晚風朝雨四時新　長傍風流賀季真　祠前有磯堪結社　流觴列坐皆高人</div>
<div class='lg-row'>不獨高人訂交契　更有真僧度塵世　手中錫杖高於頂　杖頭一鉢供麤糲</div>
<div class='lg-row'>二月湖水生　隨流入四明　五月湖風來　吹噓返天台　來時相詫寒山子　赤城霞染袈裟紫</div>
<div class='lg-row'>還向寒山劚茯苓　石窗雲散袈裟青　山長水遠師獨往　百尺修梁攀葛上　白雲滿路無人迎　樹底深深拜魍魎</div>
<div class='lg-row'>醴泉碧林世所稀　經時不雨滴翠微　深處煩師築雲广　他年待解薜蘿衣</div>
</p></div>
<div class='div-other'><a id='mulu1919' />
<p class='h4'>僧傳慧</p><p style="margin-left:0em;text-indent:0em;" class="lg-abnormal"><div class='lg-row'>幽溪尊者總持後　現身五濁離塵垢　早契台家性具宗　普為眾生談玅有</div>
<div class='lg-row'>開權譬喻還祗夜　座上長聞獅子吼　玄關幽鋌籍弘宣　得意維摩甯杜口　慧也逢師二十年　已作吾師牛馬走</div>
<div class='lg-row'>許我稍餘信解資　怪余未斷聲聞酒　憶昔慈悲早見憐　衣珠默繫情彌厚</div>
<div class='lg-row'>今日重來示我珠　始覺蓮花吾父母　旋聞又欲返天台　心擬從之尚掣肘　作繭冰蠶赴火娥　自纏自炙伊誰咎</div>
<div class='lg-row'>傲雪堅貞羨柏松　望風零落慙蒲柳　嗚呼　蒲柳摧殘固等閒　松柏豈亦能長久</div>
<div class='lg-row'>願借幽溪屋數椽　萬一蒙師推座首</div>
</p></div>
<div class='div-other'><a id='mulu1920' />
<p class='h4'>僧佛引（二首）</p><p style="margin-left:0em;text-indent:0em;" class="lg-abnormal"><div class='lg-row'>拂衣來越水　應世度羣生</div>
<div class='lg-row'>到處稱慈父　隨方現化城　路經華頂舊　門對石梁平　遙憶雙林下　名香出澗清</div>
</p>
<div class="lg regular" style="margin-left:0em;"><div class='lg-row'>德香薰海眾　宇宙徧知名　歸路千峯亂　長江一葦輕　霞標臨海赤　瀑布落天清</div>
<div class='lg-row'>不逐中瓶去　空多別後情</div>
</div></div>
<div class='div-other'><a id='mulu1921' />
<p class='h4'>僧弘灝</p>
<div class="lg regular" style="margin-left:0em;"><div class='lg-row'>聞說天台路　如從鳥道行　衣寒山靄重　錫響谷風清</div>
<div class='lg-row'>塔影雙峯合　松濤九里晴　自嗟貧乏久　早慰髻珠明</div>
</div></div>
<div class='div-other'><a id='mulu1922' />
<p class='h4'>僧圓復</p><p style="margin-left:0em;text-indent:0em;" class="lg-abnormal"><div class='lg-row'>江郊南望草連空　歸路微茫霄漢中</div>
<div class='lg-row'>滄海波侵螺髻碧　赤城霞暎戒珠紅　曉吟天姥消殘雪　晚度浮梁跨彩虹</div>
<div class='lg-row'>數載相從猶未悟　真慙頑石感生公</div>
</p></div>
<div class='div-other'><a id='mulu1923' />
<p class='h4'>僧正亮</p><p style="margin-left:0em;text-indent:0em;" class="lg-abnormal"><div class='lg-row'>玉几高登百寶臺　寶蓮五色舌端開</div>
<div class='lg-row'>慧光普照恆沙界　法韻咸驚大辯才　方渡木杯停海岸　又飛金筞入天台　心空來徃知無著　自隔迷雲望轉哀</div>
</p></div>
<div class='div-other'><a id='mulu1924' />
<p class='h4'>錢塘勝果寺講經還天台，周錫圭贈</p><p style="margin-left:0em;text-indent:0em;" class="lg-abnormal"><div class='lg-row'>天台山高在何處　翠翦芙蓉落煙霧　我昔依稀夢裏遊　覺來月色紛琪樹</div>
<div class='lg-row'>幽溪先生朅相遇　擊皷吹螺雨法雨　瓊臺敷座發僊音　江山滿目供揮麈　非空非有指真如　一枝一葉皆沾濡</div>
<div class='lg-row'>廣長舌覆大千界　窮兒始獲衣中珠　法席蟬連殊未已　一杯又渡錢塘水</div>
<div class='lg-row'>赤城縹緲望無極　餘霞散作空中綺　心懷形勝經歲旬　因師飛錫猶馳神　何時借結雲中屋　鼎炊白石搏青精</div>
<div class='lg-row'>桃花流水今已杳　當年應悔求僊早　六十小劫彈指間　桑田滄海何須道</div>
<div class='lg-row'>秋來準擬尋雙闕　綸巾野服瑤天末　石梁橫據吸銀河　華頂高眠擲明月　山中猨鶴舊有盟　石壇芝草長青青</div>
<div class='lg-row'>名區不憎俗士駕　掃徑為我呼山靈</div>
</p></div>
<div class='div-other'><a id='mulu1925' />
<p class='h4'>何白寄贈，兼懷朗初</p><p style="margin-left:0em;text-indent:0em;" class="lg-abnormal"><div class='lg-row'>吁嗟南宗久寥廓　阿師復振人天鐸　去年說法吹臺山　機鋒鑿鑿開霜[鍔-(口*口)+品]</div>
<div class='lg-row'>天龍獅象繞經臺　六時擁護鳴天樂　湧舌蓮花吐貝多　灌頂醍醐出酥酪　了義真看鑛出金　離筌直是林辭籜</div>
<div class='lg-row'>何人寶炬照昏迷　有客金錍開障膜　貧逢長者與寶珠　病遇醫王飲良藥</div>
<div class='lg-row'>大海咸資智慧舟　九關更啟葳[(毤-允+豕)-毛+生]鑰　日斜下席據高梧　山氣霏霏圍翠幙　風高僊梵出空林　夜靜霜鐘流斷壑</div>
<div class='lg-row'>繩牀相對發清機　佛火熒熒掩深閣　香積伊蒲弟子俱　紫筍朱英和露嚼</div>
<div class='lg-row'>薰習宗雷不啻過　襟期惠肇差堪託　吾師振錫向四明　談空趺坐楞伽石</div>
<div class='lg-row'>白法元知不住施　指揮更見鬘陀落　彷彿容輝不可攀　問訊幾從南海泊　前日沙門江上來　還枉徽音慰寂寞</div>
<div class='lg-row'>琅函法寶諸佛印　五井新詩朗公作　朗公一別倐經秋　方外清遊恍如昨</div>
<div class='lg-row'>楓林同載會昌湖　一葉蜻蛉出山郭　玄言天酒溢金盤　出水芙蓉何綽約　慧業翻嫌綺語新　道尊元與時名薄</div>
<div class='lg-row'>伊余落穆亦何為　即有雕龍總糟粕　天台雪竇共相思　題書遙寄支郎鶴</div>
</p></div>
<div class='div-other'><a id='mulu1926' />
<p class='h4'>五峙講經還天台，項復弘贈</p><p style="margin-left:0em;text-indent:0em;" class="lg-abnormal"><div class='lg-row'>台教源流遠　高明紹梵音</div>
<div class='lg-row'>扶桑紅日近　華頂白雲深　清磬度山翠　黃花布地金　三乘示方便　萬法總惟心</div>
</p></div>
<div class='div-other'><a id='mulu1927' />
<p class='h4'>林國材</p>
<div class="lg regular" style="margin-left:0em;"><div class='lg-row'>解印歸來臥白雲　風塵總不到松筠　身從寶蓋依華座　手散天花聽梵文　五峙法空霞作綺　一龕慧月虎成羣</div>
<div class='lg-row'>總知隨處皆蓮土　何事幽溪兩地分</div>
</div></div>
<div class='div-other'><a id='mulu1928' />
<p class='h4'>錢塘勝果山修懺還天台，虞湻熙贈</p><p style="margin-left:0em;text-indent:0em;" class="lg-abnormal"><div class='lg-row'>玄津向絕垠　真門非外獎　超然月枕車　晶晶離塵鞅</div>
<div class='lg-row'>新伊鑒虞<span class='corr'>瞳</span>　懸皷交帝網　飲我以醍醐　經王洵無上　四行淨浮根　五悔導哀響</div>
<div class='lg-row'>普現玅色身　崩山始稽顙　辰阿素煙浮　黑月微星朗　羣昏俟燈公　千緇同一仰　吳岫啟靈壇　笪梵虛方丈</div>
<div class='lg-row'>洪鐘震幽林　衣珠輝象罔　香雲流玉毫　雜花騰寶掌　彩纈宛隋宮　芬芳集朱幌</div>
<div class='lg-row'>祥氣蕩炎風　神光燭僊榜　將夢九頭龍　倘遇六牙象　誴芝生胡牀　利樹栽空壤</div>
<div class='lg-row'>乍可抽見腸　正爾滌凡想　三周詎有疲　雙輪庶無往　勸請合情條　慇勤遡方廣　何當復來儀　式引遵安養</div>
</p></div>
<div class='div-other'><a id='mulu1929' />
<p class='h4'>修天台山志，金以諫寄贈</p><p style="margin-left:0em;text-indent:0em;" class="lg-abnormal"><div class='lg-row'>開士修書處　天台選佛場</div>
<div class='lg-row'>高明懸寺鶴　宏淨甲禪堂　地勢依金嶺　溪流帶石梁　藤蘿緣逕合　松檜倚門蒼　丈室琉璃砌　方疏瑇瑁墻</div>
<div class='lg-row'>連牀攤貝葉　充棟襲縹緗　燕尾穿紋細　蟲絲蠧錦長　標題函孔墨　臚列盡緇黃</div>
<div class='lg-row'>禹貢探將遍　秦封記不忘　巉岏思剖劂　幽隱必輝煌　雲笈抽真秘　星官失保章</div>
<div class='lg-row'>徵求方內外　詮序事存亡　玄語紛如屑　靈機露似芒　陶鎔無瓦礫　點綴到粃糠　十斛供燒石　千翻啟砑光</div>
<div class='lg-row'>端溪磨古玉　湘浦截新篁　水泛龍池黑　花分鹿苑芳　天人朝送供　神女夜添香</div>
<div class='lg-row'>易草陰移席　高吟月下廊　編圖凌五岳　結篆逼三倉　至理叅微玅　奇言破渾茫　僧林聞皷吹　藝圃挾風霜</div>
<div class='lg-row'>受筆煩鴻輩　澄心印象王　誰能將語晦　吾欲剖身藏　萬品應難說　同歸七寶裝</div>
</p></div>
<div class='div-other'><a id='mulu1930' />
<p class='h4'>周錫圭：讀無盡大師天台山志偶述</p><p style="margin-left:0em;text-indent:0em;" class="lg-abnormal"><div class='lg-row'>支提秀異境　華頂森恠絕</div>
<div class='lg-row'>崚嶒幾千仞　呼吸應帝闕　天迴海日浮　霧洗霞光發　珠林簇佛龕　玉函閉僊穴</div>
<div class='lg-row'>瀑流萬壑雲　松亂千巖雪　名區鬱阻脩　奇歇空突兀　載展幽谿志　懸鑑燭鬚髮</div>
<div class='lg-row'>標指知月形　勝情賴超豁　塵網及兩紀　樊龍苦覊紲　何時從杖錫　瑤華幸分掇</div>
</p></div>
<div class='div-other'><a id='mulu1931' />
<p class='h4'>又讀山志，因得三人，領以幽溪，作四賢詠</p><p style="margin-left:0em;text-indent:2em">晉常侍孫興公</p>

<div class="lg regular" style="margin-left:0em;"><div class='lg-row'>孫公賦遂初　經營東山岑　筞杖經長阜　磐桓依茂林　天台八百里　繪賦良工心　模勝開幽絕　詠句見嶔崟</div>
<div class='lg-row'>遂令千載下　金石有遺音</div>
</div><p style="margin-left:0em;text-indent:2em">宋康樂矦謝客兒</p>
<p style="margin-left:0em;text-indent:0em;" class="lg-abnormal"><div class='lg-row'>昔聞謝康樂　懷符刺永嘉　探奇暢詠嘯　靜慮澹八遐</div>
<div class='lg-row'>慧印貝葉義　筆散琪樹花　怡情斤竹秀　遊神赤城霞　尚子謝晚妍　魯生悲盜[大/子]</div>
<div class='lg-row'>人歸蹟猶存　千載悵巖阿</div>
</p><p style="margin-left:0em;text-indent:2em">唐學李太白</p>
<p style="margin-left:0em;text-indent:0em;" class="lg-abnormal"><div class='lg-row'>文園昔慢世　長庚亦云然　眠雲吸日月　借鹿從神僊</div>
<div class='lg-row'>濯纓吳泉流　晞髮扶桑顛　天姥夢飛越　五峯志留連　浮杯雄劒氣　粲花露新篇</div>
<div class='lg-row'>身來金粟後　意凌丹丘前　天台何處山　空翠吐青蓮</div>
</p><p style="margin-left:0em;text-indent:2em">明幽溪法師燈公</p>
<p style="margin-left:0em;text-indent:0em;" class="lg-abnormal"><div class='lg-row'>幽溪振宗緒　結宇棲高明</div>
<div class='lg-row'>含虛頓一極　了義超三乘　揮玄夜掃月　觀化日支藤　淨土開十門　字字蓮花生</div>
<div class='lg-row'>迷途建寶幢　覺踏指金繩　紛紜集緇侶　雝肅禮法庭　授記故有緣　吹萬原無情　甘雨從茲灑　塵土還清泠</div>
</p></div>
<div class='div-other'><a id='mulu1932' />
<p class='h4'>陳繼疇：聽幽溪法師講《法華經》于山陰大善寺賦贈</p><p style="margin-left:0em;text-indent:0em;" class="lg-abnormal"><div class='lg-row'>末法日凌夷　聖澤幾湮墜　疑網牿闡提　多岐蠱梵志</div>
<div class='lg-row'>佛子等恆沙　真詮誰堪寄　千載有燈公　宗門嗣正系　直探台教源　人我期兼利　爰作天人師　巍巍登法位</div>
<div class='lg-row'>舌吐青蓮花　指揮鉄如意　妙法衍一乘　真常現三昧　白日麗中天　皎皎消陰翳</div>
<div class='lg-row'>龍女愛河乾　脩羅怒刃棄　天樂闥婆陳　緒言鶖子繼　伊余初學人　悠悠牽章句　叅究匪一朝　無由見了義</div>
<div class='lg-row'>何幸逢導師　而獲沾法施　願言勵翹勤　於焉發弘誓　依此甘露門　漸入三摩地</div>
</p></div>
<div class='div-other'><a id='mulu1933' />
<p class='h4'>劉康社：送幽溪法師還天台山</p><p style="margin-left:0em;text-indent:0em;" class="lg-abnormal"><div class='lg-row'>我懷出世思　久厭塵囂網　十載負幽期　終霄勞積想</div>
<div class='lg-row'>衣珠一念述　敝帚千金享　每欲訪連人　與之遊無象　何當慧燄微　誰扶凡夫想</div>
<div class='lg-row'>智者有雲孫　卓哉嗣遺響　瓊臺結淨居　銀地開方丈　座泠水光浮　衣閒苔色上　悠然五陰空　廓爾四門敞</div>
<div class='lg-row'>學士競山瞻　緇林沼漢仰　浮杯凌滄海　挂錫來窮壤　憐我固佛民　何為麗坌鞅</div>
<div class='lg-row'>爰揮玉塵頻　更拭金[鎞-囟+(奐-大)]朗　玅理破疑襟　玄談恣勝賞　寶池蓮欲舒　星澗泉應悵　忽憶石梁雲　自扶桃竹杖</div>
<div class='lg-row'>秋風行色佳　落日離心怏　猿鶴相向迎　交遊切餘愴　我慙未拂衣　何得同長往</div>
<div class='lg-row'>唯有夢中魂　殷勤到方廣</div>
</p></div>
<div class='div-other'><a id='mulu1934' />
<p class='h4'>旃檀像成志喜</p><p style="margin-left:0em;text-indent:0em;" class="lg-abnormal"><div class='lg-row'>末法日凌夷　眾生迷習見　苦無宿昔因　不覩如來面</div>
<div class='lg-row'>開士愍沉淪　慨然思極援　乃崇象教源　欲使玄風扇　旃林購珍木　鏤象依崇殿</div>
<div class='lg-row'>神力犍連供　奇踪忉利現　金容滿月煇　螺髻青珠炫　彈指仰慈顏　人天同歎羨　始知安養國　居然趨震旦</div>
<div class='lg-row'>彌陀本性中　生佛原無間　余亦方外人　偶爾牽憂患　壯志願歸依　塵情薄婚宦</div>
<div class='lg-row'>焚香掃虛室　長作西方觀　已知劫是塵　甯昧身為幻　稽首畢微誠　接足希明鑑</div>
<div class='lg-row'>幸資般若舟　令予躋彼岸</div>
</p></div>
<div class='div-other'><a id='mulu1935' />
<p class='h4'>周應賔：贈幽溪講經還天台</p><p style="margin-left:0em;text-indent:0em;" class="lg-abnormal"><div class='lg-row'>高座譚經處　潮音<span class='corr'>襍</span>梵音　三車開寶筏　半偈得金針　雲樹江前舞　天花雨後深　石梁歸棹急　去住兩無心</div>
</p></div>
<div class='div-other'><a id='mulu1936' />
<p class='h4'>周應治：石梁行送幽溪法師還天台</p><p style="margin-left:0em;text-indent:0em;" class="lg-abnormal"><div class='lg-row'>天台盤旋八百里　赤城突屹丹霞起　中有石梁雲外見　隱隱孤虹跨天漢　琪樹參差杳難即　福庭緲緲無消息</div>
<div class='lg-row'>應真化現金烏翔　曇公洗腸澗水赤　上人卓錫佛隴西　荷擔如來大法師</div>
<div class='lg-row'>四方從學若雲集　昔日虎溪今幽溪　何幸浮杯來海上　開函為演楞嚴藏　法鼓一聲清磬幽　無數天花盈几丈</div>
<div class='lg-row'>慙余質謝淵明儔　蓮社欣逢惠遠遊　方外論交比金石　世塵直欲等浮漚</div>
<div class='lg-row'>君今振錫天台去　我願侶之訪真際　請君試問寒山子　石梁坦道今開未</div>
</p></div>
<div class='div-other'><a id='mulu1937' />
<p class='h4'>屠隆：贈幽溪師講經還天台</p><p style="margin-left:0em;text-indent:0em;" class="lg-abnormal"><div class='lg-row'>大師琉璃王　智若湛蒙翳　又如多寶船　人海涉而利</div>
<div class='lg-row'>隨喜振金策　至止譚玄義　適來講楞嚴　見聞咸受記　講罷還天台　孤雲不留滯</div>
<div class='lg-row'>天台故與四明連　天姥金庭持顧指　大師嵗嵗往復還　代佛金口宣青蓮　嗟予不悟大乘禪　安得三昧忘蹄筌</div>
<div class='lg-row'>我師慈悲雖可憐　譬比頑石那可鐫　送師還山心黯然　師但熟視無一言</div>
<div class='lg-row'>明張紺目睨青天　予亦抗手別蒼烟</div>
</p></div>
<div class='div-other'><a id='mulu1938' />
<p class='h4'>金錫敦：贈幽溪至永嘉刻香像并山志成還山</p><p style="margin-left:0em;text-indent:0em;" class="lg-abnormal"><div class='lg-row'>天台信靈譎　峭崒盤[王*延]隩　吾師託幽想　結趺愜平夙</div>
<div class='lg-row'>搴舟向永嘉　欲朗羣生目　購木鏤香象　製作何大樸　刻畫摹吳生　精微驅顧陸</div>
<div class='lg-row'>妙與優填儔　千秋拓信宿　遺悰寄逸翰　慧想騖疋逐　苞稡羣山奇　品藻綴實錄　興公具典刑　前修聊以朂</div>
<div class='lg-row'>靈境起煩雜　搜剔無滲漉　作述淹至理　世人真碌碌　徂節變蟄蟲　炎涼改初服</div>
<div class='lg-row'>施塗被嚴霜　瓊臺中天肅　蹉跎曠玄蹤　誰能挹清淑</div>
</p></div>
<div class='div-other'><a id='mulu1939' />
<p class='h4'>邵建章：贈幽溪刻栴檀像</p><p style="margin-left:0em;text-indent:0em;" class="lg-abnormal"><div class='lg-row'>鎔金鑄范蠡　買絲繡平原　人生各有慕　目擊斯道在</div>
<div class='lg-row'>阿師秉慧業　<span class='corr'>夙</span>譽著　門　舌底蓮華吐　指下貝葉翻　四座聆玅音　漸漸破愚昏</div>
<div class='lg-row'>潦澄覺泉冽　霧埽窺日暾　更念沉迷者　風幡無定論　欲令法輪轉　政賴象教尊　取材旃檀林　摹跡給孤園</div>
<div class='lg-row'>莊嚴金粟影　光輝寶月痕　俯攝眾生趣　仰報如來恩　豈云有漏因　用斷無明根</div>
<div class='lg-row'>我生苦纏縛　譬彼羊觸藩　衣色頗思壇　顛毛長欲髠　願乞甘露水　一洗此塵煩　頂禮依佛足　相對兩忘言</div>
</p></div>
<div class='div-other'><a id='mulu1940' />
<p class='h4'>汪其俊：贈幽溪法師三吳解講歸天台</p>
<div class="lg regular" style="margin-left:0em;"><div class='lg-row'>由來去住總空華　到處雲山是故家　振錫潮飛滄海月　翻經花散赤城霞　即看講　慈　滿　還對玄栖寶樹斜</div>
<div class='lg-row'>神悟密知超曠劫　為憐蕪漫滯天涯</div>
</div></div></div></div></div>
<div class='div-other'><a id='mulu1941' />
<p class='h1'>天台山方外志跋</p><p style="margin-left:0em;text-indent:2em">客僧自朝山來，禮定慧真身墖已，入室問訊。適見敏曦校勘本山方外志，展卷不數頁，避席而請曰：「寶山夙以教觀為家法，今校此志，敢問何教何觀所攝？」答曰：「坐！試詳言之。上座未來，天台安在？見山見志，從因緣生，是生滅法。藏教所攝，名為假觀。心外無山，山外無志；誰山誰志？當體俱空，是無生法。通教所攝，名為空觀。山列千層，志詮萬事；星羅棋布，差別重重，是無量法。別教所攝，亦即假觀。諸祖三德一心，印入千峯，而纖塵不立。此山名巒勝蹟，收入一志而傳遍寰區；一入一切，一切入一，是無作玅法。圓教所攝，名中道觀。經云：『知一切法，即心自性。』成就慧身，不由他悟。上座欲判教觀，還請自問。」</p>
<p style="margin-left:0em;text-indent:2em">客曰：「善哉家法，拈來即是！既聞命矣！國朝龍興以來，近三百年，豈無碩德宏法於兹？即今墖院莊嚴，何緣興起？要皆山志所必載，何不續加新輯，而必重刊明本舊志？」答曰：「未曾織錦，何自添花？敏曦願此久矣，殆有時節因緣在乎！」客曰：「敢問吾師，住山其已久如？」答曰：「曦為蒼溪沙彌，佛前自誓，宏揚教乘，勉繼台宗。同治十年辛未春，始住天台華頂方丈。訪求山志，片帙無存。旋詣真覺寺，頂禮智者大師墖，見其椽梠差脫，廧壁圮坼，惻然引為己憂。光緒五年己卯，重刊《楞嚴圓通疏》。蕆事，應武林天龍寺講《法華經》。聞錢唐息庵許居士，方校勘台家書。敏曦以本願謁，譚及真覺寺傾圮，居士潸然出涕，曰：『東土小釋迦，為宏揚教典鼻祖。墖院興廢，震旦法運攸關，豈獨係天台一山也哉？』遂發願首創捐金，并約同願貴筑李明府捐助鶴俸，屬敏曦力為重興。次年，覺塵沈太史為譔募建緣啟。嗣是諸方檀施，銖積寸累；殫十餘年，經營艱苦，而前後兩殿暨講堂、方丈、僧寮、客舍，悉復舊觀。且又增構飯王殿於東北，追祀釋迦如來之所自出，而以智者大師之父母從祀。推本窮源，表孝道焉。迄己丑歲，迺得丹艧圓滿。若非宰官居士護法宏願，曷克臻此？」客曰：「百廢具興，洵為美善；第俗云：葬者藏也。塔院陰地，宜乎幽靜；今常住僧多，頻年講經傳戒，輒集數百人，得毋嫌喧攘否？」答曰：「隋開皇十七年，建定慧真身塔院。迄宋祥符元年戊申，改「真覺寺」額。彼時龍象雲集，更盛於今。前明隆萬間，真稔先師重興佛殿、僧房，亦嘗講經二十年。然則動靜各有機緣，盛衰俱關法運。聖感眾應，眾感聖應，皆有不可思議者矣！豈人力所能為耶？他若安徽池州九華山暹羅太子塔院，相傳為地藏應化真身；浙江杭州西湖淨寺永明塔院，為彌勒應化真身；奉化封山寺布袋和尚塔院，為彌勒應化真身。凡現住世者不可枚舉，要皆晨鐘暮鼓、梵唄經魚，無間寒暑。且四時香火，梯山航海而往者，較真覺寺倍蓰，曾何嫌其喧攘乎？」</p>
<p style="margin-left:0em;text-indent:2em">客乃恍然曰：「法海淵深固難蠡測；而真覺寺重興緣由，何可不載於山志？」答曰：「敏曦住山數十年，其耿耿不能忘者，惟以不獲本山舊志為憾！平時徧處搜求，袛遇斷簡殘編，未逢足本。前年復謁息庵居士於吳門，語及山志。居士曰：『吾家《徑山全藏》中，語錄、山志為南北藏所未收者甚夥！曾憶有《天台志》在。』遂發篋開緘，果出示幽谿先師所著《方外志》三十卷，完善無缺。敏曦歡欣頂禮而受持曰：『踏破芒鞋無覓處，得來全不費工夫。當速付棗梨。』覺塵沈居士從旁贊曰：『二公滿願，會有夙因。現成先刊，勿減勿增。』敏曦夕陽晚景，才亦不勝。續編新志，還俟後人。」客僧於是「唯唯」而退。爰詮次所問答，以備續修志者擇焉。</p>
<p style="margin-left:10em">時在光緒二十年，歲次甲午，秋八月，佛隴真覺寺住持釋敏曦謹跋</p>
</div>
<div class='div-other'><a id='mulu1942' />
<p class='h1'>補錄：天台方外志跋</p><p style="margin-left:0em;text-indent:2em">明萬歷間，傳鐙禪師撰《天台山方外志》，都三十卷。《四庫提要》已著錄矣。而其書迄未廣布，以釋氏言釋，與專志山川輿地者不同，放儒家罕言之。今以世風凌替，大道不行，不得不以神道設教挽回末俗，借慈悲之妙義，懲剽掠之澆風。於是貝葉梵書日顯於世，延僧說法、數典談玄。而宗派源流，聽者或未甚明瞭；然則志傳紀載等書，所亟當探討矣！</p>
<p style="margin-left:0em;text-indent:2em">我集雲軒為南屏佛祖開化勸人而設，融貫三教，行將獨闢一宗。而探本窮源，台宗實為先河之導。</p>
<p style="margin-left:0em;text-indent:2em">上年王一亭先生以此書板已被燬；搜求原本，屬付校印，以廣流傳。繼鐙師纘述之苦心，即仰體佛祖開宗之雅化。留意研求佛學者所爭先快覩也。</p>
<p style="margin-left:10em">壬戌九秋，南屏弟子伊覺任謹跋</p>
</div>
</div><!-- end of div[@id='body'] -->
</body></html>