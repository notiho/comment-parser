<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu562' />
<p class='juan'>天台山方外志卷第八</p>
<div class='div-other'><a id='mulu563' />
<p class='h1'>高僧考第九</p>
<div class='div-xu'><a id='mulu564' /><p style="margin-left:0em;text-indent:2em">台山之僧，自晉迄今千有餘年，何翅數千百人？然高而不名者，既潛光而弗聞；名而不高者，又寡德而不志。矧不高不名，何可紀極？故知僧史之取材，良難乎其人也。今徧採諸書名德俱著者共若干人，或台教之雲仍，或禪宗之子弟，皆足光表法門，規模後學，信無愧於山靈者也。</p>
</div>
<div class='div-other'><a id='mulu565' />
<p class='h2'>教</p>
<div class='div-other'><a id='mulu566' />
<p class='h3'>陳</p>
<div class='div-other'><a id='mulu567' />
<p class='h4'>僊城慧命禪師</p><p style="margin-left:0em;text-indent:2em">天台僊城人。叅南嶽思大禪師，聞說三觀，深悟玄旨，得無礙辯，說法如瀉。將終，誡門人精進淨行；眾忽見阿彌陀佛與大士來迎，即隨佛向西升空而去。《統紀》</p>
</div></div>
<div class='div-other'><a id='mulu568' />
<p class='h3'>隋</p>
<div class='div-other'><a id='mulu569' />
<p class='h4'>國清智越禪師</p><p style="margin-left:0em;text-indent:2em">南陽人。出家遊方，至金陵遇智者，北面受業。五門六妙莫不深達，誦《法華》至滿萬部。智者晚歸台嶺，付以四眾。二十年間循循善誘，德量寬曠，學者歸心，所居之處瓶水自滿。自晉王造國清寺及登帝位，山中每遣僧使奉啟致賀，必以師名居首。上虛<span class='corr'>己</span>加敬，若智者在日無異。大業十二年十一月二十三日告眾為別，右脇而逝。風淒雲慘，地動山頹，天雨異花，一境冥晦。《統紀》</p>
</div>
<div class='div-other'><a id='mulu570' />
<p class='h4'>國清智璪禪師</p><p style="margin-left:0em;text-indent:2em">臨海人，張氏。初投安靜寺出家，聞智者為世良導，即往請業。行法華三昧，至二七日見九頭龍從地而起，上昇虛空。智者釋曰：「此表九道眾生聞《法華經》，將破無明入法性空耳。」師尋常行道，見鬼不懼，食毒不傷。大業元年煬帝巡幸揚州，師自國清啣使命至行在所。引見內殿，賜坐慰勞，遣通事舍人盧正方送還山，為智者設千僧齋，度一百人。師前後八入叅覲，主上每加異禮。唐貞觀十二年無疾正坐入滅，壽八十三。《統紀》</p>
</div>
<div class='div-other'><a id='mulu571' />
<p class='h4'>國清智晞禪師</p><p style="margin-left:0em;text-indent:2em">穎川人，陳氏。年二十投智者剃度，稟受禪訣，旦夕研心，不見倦色。智者入滅，受命居佛隴。時眾行三昧者頗盛，殿堂展闢，制度嚴整，唯香爐臺未架。當香爐峯多檉柏木，師欲伐用，眾疑神所據。夜夢神送疏舍木，遂遣伐之。寺眾法雲欲峯頂禪坐，師止之曰：「汝道力微弱，山神剛猛，不宜往。」雲不從。甫留一夕，神現形，驅令還。初智者勸沿江居民簄梁為放生池，厯年未久，復行漁捕。師與章安禮智者塔，焚香呪願。有漁人見僧立簄，意謂墮水者，乘舟往救，忽不見，居人覩驗，遂停採。時羣獸眾鳥翔集，屢日不止。東山銅鐘忽響震山谷，師曰：「此召我也。」乃香湯沐浴，趺坐，執如意說法。良久，寂然無聲。眾方號泣，復啟目誡之曰：「有生必滅，甯足為悲？」或問生處，曰：「據吾夢驗在兜率。宮殿青色，居天西北。見吾先師，侍左右者皆坐寶座，惟一空座。吾詢所以，荅云：『<span class='corr'>卻</span>後六年，頂法師當昇此座說法。』」師嘗往阿育王寶塔禮八萬四千拜，感紫文印手，方整明瑩。臨終告弟子曰：「眾聖印吾，我今往生內院矣。」忽聞弦管之聲，即趺坐而化。《統紀》</p>
</div>
<div class='div-other'><a id='mulu572' />
<p class='h4'>國清法彥禪師</p><p style="margin-left:0em;text-indent:2em">清河張氏。陳<span class='corr'>太</span>建十年，侍智者於天台，授禪那之旨。寂坐林間，不居房舍，常入定七日方起。智者證之曰：「如汝所說，是背捨觀中第二觀相。」山神數嬈試之，恬不為動。專修禪法，三十餘年常坐不臥。隋大業七年二月，於國清寺趺坐而化。《統紀》</p>
</div>
<div class='div-other'><a id='mulu573' />
<p class='h4'>佛隴等觀禪師</p><p style="margin-left:0em;text-indent:2em">富陽孫氏。受心觀於智者，居天台，常誦《法華》。貞觀九年冬，餘杭法忍寺請師講演。明年正旦有王服者至，稱臯亭廟神，來謁師曰：「禪師昨過廟庭，適弟子巡遊，不及奉迎，今故遠來，專求戒法。」師即索爐燃香為授菩薩大戒，禮謝而退。明日夜半，沐浴更衣，面西趺坐，稱三聖尊號及智者號各百餘聲。復為惠法師說三觀法門，且云：「此吾親承大師口說。」言畢而終。《統紀》</p>
</div>
<div class='div-other'><a id='mulu574' />
<p class='h4'>華頂般若禪師</p><p style="margin-left:0em;text-indent:2em">高麗人。開皇十六年來詣佛隴求禪法。未久有所證悟，智者謂之曰：「汝於此有緣，須閑居靜處，成辦妙行。華頂峯去此不遠，是吾昔頭陀之所住，彼進道必有深益。」師即遵奉明誨，宴坐十六年未嘗下山。忽一日往佛隴，有三人侍行，須臾不見。次至國清告別同志，居數日，無疾而化。龕出寺門，開眼示別，至山閉目如故。《統紀》</p>
</div>
<div class='div-other'><a id='mulu575' />
<p class='h4'>國清慧威禪師</p><p style="margin-left:0em;text-indent:2em">不知何許人。依智者學心觀，頓獲開悟。後受遺託造國清寺，凡所建立効力為多。密行殊常，人不能測。《統紀》</p>
</div>
<div class='div-other'><a id='mulu576' />
<p class='h4'>佛隴慧辯禪師</p><p style="margin-left:0em;text-indent:2em">不知何許人。稟姿聰悟，聞智者開演觀道，默識無遺，如水傳瓶，一滴不漏。後於佛隴會別大眾，架木成樓，舉火焚軀，用報佛德。煙籠林木，舍利交凝。《統紀》</p>
</div>
<div class='div-other'><a id='mulu577' />
<p class='h4'>佛隴慧燄禪師</p><p style="margin-left:0em;text-indent:2em">不知何許人。聞智者說法，即入深定。一坐旬日，率以為常。所居三寶神光夜照。《統紀》</p>
</div>
<div class='div-other'><a id='mulu578' />
<p class='h4'>佛隴慧普禪師</p><p style="margin-left:0em;text-indent:2em">不知何許人。早親智者聞深禪法，常行法華三昧。感普賢乘大白象，放光照身，忽然悟入。《統紀》</p>
</div>
<div class='div-other'><a id='mulu579' />
<p class='h4'>國清智寂禪師</p><p style="margin-left:0em;text-indent:2em">不知何許人。雖無事蹟可尋，亦皆當時得道英契。嘗撰《智者別傳》。章安所撰者，蓋用師本稍加增益，遂行於世。《統紀》</p>
</div>
<div class='div-other'><a id='mulu580' />
<p class='h4'>國清道修禪師</p><p style="margin-left:0em;text-indent:2em">無傳</p>
</div>
<div class='div-other'><a id='mulu581' />
<p class='h4'>國清師諫禪師</p><p style="margin-left:0em;text-indent:2em">無傳</p>
</div>
<div class='div-other'><a id='mulu582' />
<p class='h4'>國清如朗禪師</p><p style="margin-left:0em;text-indent:2em">無傳</p>
</div>
<div class='div-other'><a id='mulu583' />
<p class='h4'>佛隴慧綽禪師</p><p style="margin-left:0em;text-indent:2em">《別傳》云：大師時居佛隴，年既失稔，共綽種苣拾橡，安貧無戚。</p>
</div></div>
<div class='div-other'><a id='mulu584' />
<p class='h3'>唐</p>
<div class='div-other'><a id='mulu585' />
<p class='h4'>佛隴大志禪師</p><p style="margin-left:0em;text-indent:2em">會稽顧氏子。發蒙出家，師事天台智者。智者見其形神洒落，高放物表，取名大志。誦《法華經》，索然閑靜，音聲清轉，聽者忘疲。後於廬山甘露寺行頭陀行。有時投身猛獸，彼皆避去。飡粒或盡，惟以餅果繼命而已。如是七載，禪誦不休。晚住持福林寺。會大業中屏除佛教，慨大法陵遲，遂身著孝衣，於佛堂中慟哭三日，誓捨形骸申明正教，即往東都上表曰：「願陛下興隆三寶，貧道當然一臂於嵩岳，用報國恩。」帝許之，遂設大齋，七眾通集。師絕糧三日，登大棚中，布裹其臂，灌之以蠟，如炬燃之。光照巖岫，晃然大明。眾見苦行，痛入心髓，而志形色不變，或誦經文、或讚佛德、或為眾說法，聲聲不絕。燒已下棚，跏趺入定，七日而卒。《神僧傳》</p>
</div>
<div class='div-other'><a id='mulu586' />
<p class='h4'>佛隴法智禪師</p><p style="margin-left:0em;text-indent:2em">具〈蓮宗考〉。</p>
</div>
<div class='div-other'><a id='mulu587' />
<p class='h4'>佛隴智通法師</p><p style="margin-left:0em;text-indent:2em">具〈蓮宗考〉。</p>
</div>
<div class='div-other'><a id='mulu588' />
<p class='h4'>佛隴明曠禪師</p><p style="margin-left:0em;text-indent:2em">天台人。依章安稟教觀，廣化四眾，專誦《法華》。章安撰《八教大意》，師首於三童寺錄受。平時著述甚多，今所存《心經疏》耳。《統紀》</p>
</div>
<div class='div-other'><a id='mulu589' />
<p class='h4'>義興善伏禪師</p><p style="margin-left:0em;text-indent:2em">具〈蓮宗考〉。</p>
</div>
<div class='div-other'><a id='mulu590' />
<p class='h4'>焦山神邕禪師</p><p style="margin-left:0em;text-indent:2em">字道恭，晉太尉蔡謨之後，世居越之諸暨。在襁褓中聞唱經聲，即凝神靜聽。年十三入道，開元二十六年奉勅得度。既而依左溪學止觀、《法華玄義》，五夏敷演，聽者服悅。天<span class='corr'>寶</span>中遊長安，公卿問道，結轍而至。安史反亂，振錫東歸。道出襄漢，有著作郎韋子春，學贍氣剛，與之酬酢。子春墮負，滿座驚服。中書舍人<span class='corr'>苑</span>咸歎曰：「師可謂塵外摩尼、論中師子！」大厯初，中岳道士吳[竺-二+切]造論毀佛，觀察使陳少遊請決之。師約吳[竺-二+切]面論邪正，旗皷纔臨，[竺-二+切]已敗北。遂著《翻邪論》三卷以攻餘黨。師居左溪日，嘗著《天台山記》，全本亡。今《赤城志》并《天台縣志》等書指神邕山記者，特少小耳。</p>
</div>
<div class='div-other'><a id='mulu591' />
<p class='h4'>佛隴大義禪師</p><p style="margin-left:0em;text-indent:2em">蕭山徐氏子。七歲授經傳，日誦數千言。年十二入道于山陰靈隱寺。中宗登位，覃恩度人；試誦《法華》，中選第一。開元中，因喪親，入佛隴閱大藏，以益冥報，遂謁左溪，稟受止觀，大悟玄旨。常誦《法華》、《涅槃》、《大小戒本》以為正業。臨終之日，眾聞弦管之聲，議者謂天帝迎請誦經之相。《統紀》</p>
</div>
<div class='div-other'><a id='mulu592' />
<p class='h4'>國清清觀尊者</p><p style="margin-left:0em;text-indent:2em">臨海人也，姓屈氏。初誕彌月，足指間有幕蹼相著，佛經所謂網縵相也。迨為童儒，神俊挺然，乃有出塵之志。遂詣國清寺投元璋律師，執侍缾鉢。年十八納形俱法，良由善根深植，悟解天然，台嶺教文洞明，三觀兼得深定，神異通感皆莫我知。少覽百家，彌通三教；仍善屬文，長於詩筆，凡其邦伯輶軒皆嚮風造謁。觀則持重若嚴君，見則畏伏，秪就几杖以待。貴士或施財寶，皆廻入常住，罄無私畜。或曰：「貴人所施皆充別施，何不<span class='corr'>己</span>用耶？」對曰：「恨未能捨頭目，况世財乎？」《神僧傳》</p>
</div>
<div class='div-other'><a id='mulu593' />
<p class='h4'>佛隴智度禪師</p><p style="margin-left:0em;text-indent:2em">無傳。</p>
</div>
<div class='div-other'><a id='mulu594' />
<p class='h4'>佛隴良湑禪師</p><p style="margin-left:0em;text-indent:2em">師至行。無傳。</p>
</div>
<div class='div-other'><a id='mulu595' />
<p class='h4'>佛隴敬文法師</p><p style="margin-left:0em;text-indent:2em">師至行。無傳。</p>
</div>
<div class='div-other'><a id='mulu596' />
<p class='h4'>佛隴光韶法師</p><p style="margin-left:0em;text-indent:2em">師至行。無傳。</p>
</div>
<div class='div-other'><a id='mulu597' />
<p class='h4'>佛隴維蠲法師</p><p style="margin-left:0em;text-indent:2em">師至行。無傳。</p>
</div>
<div class='div-other'><a id='mulu598' />
<p class='h4'>佛隴道暹法師</p><p style="margin-left:0em;text-indent:2em">天台人，大厯中入京傳教，盛有著述。能於虛空遊行往來，時謂有神足之證。</p>
</div>
<div class='div-other'><a id='mulu599' />
<p class='h4'>國清文舉法師</p><p style="margin-left:0em;text-indent:2em">婺州東陽張氏。貞元三年勅度得戒，晝夜翹勤，遂登講訓。次通《法華經》疏義，得智者之膏腴。舉身量六尺餘，其形如山、其貌如玉，靜若止水、動如浮雲，目不迴視、口無戲言，四威儀中無非律範，丹丘二眾仰為繩準。其奔走他方聽受者，與佛窟則公禪道並驅而相高也，尋勅為國清寺大德。先是，智者大師答隋煬帝問，立七日金光明道場。每年九月遐邇征鎮侯伯，差人送供。事既無礙，黑白二眾無遠不届。人纔填委，飲食闕焉，典座僧患之。大和中，主事僧清蘊咨謀於舉，置寺莊田十二頃。自此光明會不聞告乏，舉之功歟！以會昌二年五月化去，門人幼清立塔於寺之西峯。春秋八十三，僧夏五十五。韓乂為碑頌德也。《神僧傳》</p>
</div>
<div class='div-other'><a id='mulu600' />
<p class='h4'>佛隴敬休法師</p><p style="margin-left:0em;text-indent:2em">師正定。無傳。</p>
</div>
<div class='div-other'><a id='mulu601' />
<p class='h4'>佛隴慧凝法師</p><p style="margin-left:0em;text-indent:2em">師正定。無傳。</p>
</div>
<div class='div-other'><a id='mulu602' />
<p class='h4'>佛隴處原法師</p><p style="margin-left:0em;text-indent:2em">師慧凝。無傳。</p>
</div>
<div class='div-other'><a id='mulu603' />
<p class='h4'>佛隴玄廣法師</p><p style="margin-left:0em;text-indent:2em">無傳。</p>
</div>
<div class='div-other'><a id='mulu604' />
<p class='h4'>慧光宗昱法師</p><p style="margin-left:0em;text-indent:2em">師淨光。居國清。</p>
</div>
<div class='div-other'><a id='mulu605' />
<p class='h4'>勝光瑞先法師</p><p style="margin-left:0em;text-indent:2em">師昱師。居天台。</p>
</div></div>
<div class='div-other'><a id='mulu606' />
<p class='h3'>五代</p>
<div class='div-other'><a id='mulu607' />
<p class='h4'>崇法願齊法師</p><p style="margin-left:0em;text-indent:2em">錢塘人。吳越國時，賜號崇法。初傳淨光之道，精研止觀；後叅韶國師，發明玄奧。周顯德初，螺溪居民張彥安詣淨光曰：「家居東南里所，陰晦之夕，必有鬼神吟嘯、敲擊鐘皷之聲；又嘗夢龍遊其地，非愚民所居，願以奉師。」師往視之，見山水秀異，謂眾曰：「此伽藍地也。夢龍遊者，豈龍樹之道將興於此地耶？」因納之。願齊初為法華紹巖弟子，聞其事以白師，輟眾施三萬為建法堂厨屋。覆苫累塊悉尚素朴，蓋稟師之誡也。既成，淨光與學徒俱往。既而雲居韶國師為疏於漢南王（忠懿王子），即施財，架懺堂諸屋以廣之。見錢儼撰《傳教碑》及《傳燈》</p>
</div>
<div class='div-other'><a id='mulu608' />
<p class='h4'>高麗諦觀法師</p><p style="margin-left:0em;text-indent:2em">高麗國人。初吳越王召淨光法師講經，因及台教流散海東之事，於是王遣使致書，以五十種寶往高麗求之。其國令諦觀來奉教乘，而《智論疏》、《華嚴骨目》、《五百門》等禁不令傳；且戒觀師於中國求師問難，若不能荅，則奪教文以回。觀師既至，聞螺溪善講授，即往叅謁。一見心服，遂禮為師。嘗以所製《四教儀》藏於篋，人無知者。師居螺溪十年，一日坐亡。後人見故篋放光，開視之，唯此書而<span class='corr'>已</span>。由是盛傳諸方，大為初學發蒙之助云。</p>
</div></div>
<div class='div-other'><a id='mulu609' />
<p class='h3'>宋</p>
<div class='div-other'><a id='mulu610' />
<p class='h4'>通鑑知廉法師</p><p style="margin-left:0em;text-indent:2em">賜號通鑑，久學螺溪。以其師崇建殿宇，將永歲寒之績，為請彭越公錢儼（忠懿王弟）作《傳教院碑》於螺溪。時<span class='corr'>太宗雍熙</span>三年也。</p>
</div>
<div class='div-other'><a id='mulu611' />
<p class='h4'>常甯契能法師</p><p style="margin-left:0em;text-indent:2em">永嘉人。神悟謙公之師。得教旨於昱法師，主天台常甯，講道不倦。自智者而來，以鑪拂傳授為信，至師嫡承為十四代。晚年以授扶宗忠師，扶宗曰：「吾得法廣智矣，敢辭。」師乃藏之。天台道場遂不復傳。</p>
</div>
<div class='div-other'><a id='mulu612' />
<p class='h4'>天竺慈雲大師</p><p style="margin-left:0em;text-indent:2em">師諱遵式，字知白，甯海葉氏。初依東山義全出家，年二十往禪林受具戒。繼入國清，<span class='corr'>普</span>賢像前燼一指，誓傳天台之道。雍熙元年，從學寶雲。道中夢老僧謂曰：「吾文殊和上也。」及見寶雲，正所夢僧，即北面受業。寶雲滅後，乃反天台以苦學。感疾至於嘔血，毅然入大慈佛室，用消伏呪法自咀曰：「若四教興行在我，則其疾有瘳；不爾，則畢命於此。」至三七日，聞空中呼曰：「遵式不久將死！」師益不懈。五七日，見死屍盈室，踐之而行，其屍即沒。滿七七日，空中聲曰：「十方諸佛增汝福壽！」其夕寐見一巨人，持金剛杵，以擬其口。又嘗親見觀音，垂手於師口引出數蟲；復舒指注<span class='corr'>甘</span>露於口，身心清凉，㝛疾頓愈。頂高寸餘，手長過膝，聲若洪鐘，肌如白雪。初住寶雲，次歸天台。所住東掖有白鶴廟，居民甚神之。師與授戒，改祭為齋，神與民皆聽命，乃為著〈野廟誌〉以誡之。師嘗夢居母胎十二年，及受請住杭之昭慶，果應其數。<span class='corr'>刺</span>史薛顏復以靈山命師居之。將終，作「謝三緣」詩，謂謝徒屬、絕賓友、焚筆硯也。或扣其歸，對以寂光淨土，至夜，奄然坐逝。師善屬詩，江州太守許端夫序其詩曰：「慈雲之詩，文貫於道，言切於理，酷似陶彭澤。昔貫休作《禪月集》，初不聞道而才情俊逸，有失輔教之義。中庸子作《閒居編》，言雖鳴道而文句闒冗，有失詩人之體。慈雲則不然，文既清麗，理亦昭顯，雅正簡淡，有晉宋之風。蓋其道業宏大，故詩之名不行世間也。」</p>
</div>
<div class='div-other'><a id='mulu613' />
<p class='h4'>法真處咸法師</p><p style="margin-left:0em;text-indent:2em">天台王氏子。母夢白雲自天西來，入室內化為白馬，因而有娠。七歲入國清出家，十四受具，即自歎曰：「佛法廣大，若不力學，何能見道？」乃入天封閱藏，經三年而畢。及往神照，深悟教旨，恭默自遜，人莫能測。初住赤城崇善，姑蘇<span class='corr'>李</span>庭芝將守台，夢神人曰：「公天台，五祖臺下有龍頭九九和尚，宜就見之。」至郡諮詢，莫知其說。閩士陳白曰：「天台五祖居赤城，今咸師住此。生於丙辰九月九日，其龍頭九九之謂乎？」庭芝大愕，即往謁見，為深談出世道，芝有契會。以寺宇隘陋，謀遷之，庭芝首捐金帛，乃遷就東南地。開基之日，獲銅磬於土中。少師李公尤尊敬，請主白蓮，奏賜「法真」之號。居山五十年，登門受道萬數。元祐元年正月，法皷擊之不鳴者七日。至七月告眾曰：「二十三日吾將行矣！」遜唱衣盂，飯眾為別。戒侍者：「晨鐘鳴，當告吾。」至時徐起，趺坐，寂然而化。</p>
</div>
<div class='div-other'><a id='mulu614' />
<p class='h4'>靈鷲有嚴法師</p><p style="margin-left:0em;text-indent:2em">具〈蓮宗考〉。</p>
</div>
<div class='div-other'><a id='mulu615' />
<p class='h4'>佛隴寶纖法師</p><p style="margin-left:0em;text-indent:2em">無傳。師嗣神照。</p>
</div>
<div class='div-other'><a id='mulu616' />
<p class='h4'>佛隴擇卿法師</p><p style="margin-left:0em;text-indent:2em">天台人。天資聰敏，博學強記，受學於上竺慈辯。嘗曰：「四明之意吾已得之，唯起教觀信之未及，然不敢不信也。」生平未嘗屈節豪貴。聚徒三百，施者自來。平時喜茶；臨終之頃，謂門人曰：「晨鐘即來報。」至時，啜茶一甌，書偈而化。</p>
</div>
<div class='div-other'><a id='mulu617' />
<p class='h4'>佛隴法麟法師　佛隴應通法師</p><p style="margin-left:0em;text-indent:2em">二師皆嗣有嚴法師。</p>
</div>
<div class='div-other'><a id='mulu618' />
<p class='h4'>佛隴淨侁法師</p><p style="margin-left:0em;text-indent:2em">師嗣白蓮卿法師。</p>
</div>
<div class='div-other'><a id='mulu619' />
<p class='h4'>崇善中益法師</p><p style="margin-left:0em;text-indent:2em">早親智涌法師，深境觀，富辯說，人以是驚服焉。主赤城崇善法席，講貫之餘，即入禪懺。旦夜以繼，未嘗少間。錄智涌教義，號《虎溪集》。</p>
</div>
<div class='div-other'><a id='mulu620' />
<p class='h4'>螺溪元悟法師</p><p style="margin-left:0em;text-indent:2em">居螺溪，嗣蒙泉源法師。</p>
</div>
<div class='div-other'><a id='mulu621' />
<p class='h4'>無相善勤法師</p><p style="margin-left:0em;text-indent:2em">天台人。無相以主席請於郡，時以師高行為之舉。以眾不足容，別遷勝地，增建棟宇。時謂安清淨眾、講妙教觀，宜天人之交助也。</p>
</div>
<div class='div-other'><a id='mulu622' />
<p class='h4'>左溪志昭法師</p><p style="margin-left:0em;text-indent:2em">居左溪。述《釋迦譜》，稱躬稟叔父鎧菴微旨。及編次《厯代宗承圖》，後學於是有考。</p>
<p style="margin-left:0em;text-indent:2em">傳燈議曰：「台教正統，智者而下，訖螺溪凡十二世，皆弘道茲山。自寶雲傳教，四明法智中興之後，是道廣被海內，而四明三吳猶為繁衍，台山者始漸寖微。亦猶佛教盛傳震旦，而西域是後終晦而不明。然宋末至大元、訖皇明永樂閒，而台教弘法不絕者，猶有一綫之可繼；至弘正後，則此道絕聞。豈惟茲山，即海內之學佛者，言台教則莫知誰何。豈白雪陽春，唱高和寡耶？抑人情澆漓而好為異端耶？佛言，法將滅時，則《般舟三昧經》先滅，以是經三昧難信難行故也。以此而推，則台教之不隆於末世也，宜矣！」</p>
</div>
<div class='div-other'><a id='mulu623' />
<p class='h4'>天台居昱法師</p><p style="margin-left:0em;text-indent:2em">錢塘人，郭姓。七歲扣疑於林逋，書如夙諷。丱角禮僧願隆，誦《法華經》七日而周，夏竦表為沙彌。天聖四年卒，後二年啟棺，貌如生。昱善為詩，有「松聲和雨聽，山色帶雲看」之句。</p>
</div>
<div class='div-other'><a id='mulu624' />
<p class='h4'>永慶知白法師</p><p style="margin-left:0em;text-indent:2em">居永慶院。　侍郎簡記行業云：「天台僧獨知白為可紀。」東掖慈雲大師，字知白，且與同時，豈即是耶？今姑存之。</p>
</div>
<div class='div-other'><a id='mulu625' />
<p class='h4'>天台元照法師</p><p style="margin-left:0em;text-indent:2em">錢塘人，唐姓，字湛<span class='corr'>然</span>，號安忍子。深明教律，四方宗之。少遊天台，度石橋合掌誦經，想方廣而度者三。復達宴坐峯誦經，失足幾墮，如人扶之而免。與蔣之奇、楊傑諸人為方外交。劉燾作〈行業記〉。</p>
</div></div>
<div class='div-other'><a id='mulu626' />
<p class='h3'>明</p>
<div class='div-other'><a id='mulu627' />
<p class='h4'>妙峯真覺法師</p><p style="margin-left:0em;text-indent:2em">蘇之崑山人，俗姓王氏。居徑山傳衣菴。初出月亭法師之門，亭無專宗，與師志別。由是深究性具之旨，而遙宗四明，猶北齊之悟明中論，以龍樹為師。入門有自，世人無足以派別議之也。師梵相奇古，言論風采如大火輪聚，不可攖觸，真東南無畏光明幢也！自嘉靖甲子歲以道化台南，至己丑，二十六年間，歲無虛席。而台人之佛性種子，種而與熟、熟而與脫者，師之功居多。宜其配位祖堂，為百世之宗師焉。所著述有《淨土夢譚記》、《有門頌解》、《法華披荊鉞》、《楞嚴百問書》，如干卷；（法華玄義）《玄義記》、（法華文句）《文句記》、（摩訶止觀）《止觀記》，共百餘卷。各庋函部，師皆會集成帙，以圖剞劂，獨《灋華玄記》得遂厥志耳。師常修隨自意三昧，每遇病境，止觀之功逾勵。臨終作〈三自省〉喚醒主人翁，則正念如城不可動亂也。〈三自省〉：「一曰：唯某甲，一念三千，剎那九世，汝知之乎？即促而延，既如此；即一而多，又如彼，胡不體取無生、了無死乎？二曰：唯某甲，實心繫實境，實緣次第生，實實迭相注，自然見實理。此吾宗之心訣也，汝知之乎？平日解行，正在今日；懸崖撒手，慎弗放逸！三曰：唯某甲，汝不聞僊潭垂終偈乎？自是無家可得歸，雲邊有路許誰知？溪光搖落西山月，正是僊潭夢斷時。即僊潭夢斷是妙峯夢斷，無歸而歸，汝宜無忘夙願也！」具見馮太史所撰塔銘</p>
</div>
<div class='div-other'><a id='mulu628' />
<p class='h4'>象先真清法師</p><p style="margin-left:0em;text-indent:2em">長沙湘潭羅氏子。年十五補邑諸生，十九出家依南嶽寶珠薙染，二十五從寶珠禮補陀，續遊天台。愛茲山幽曠，多聖賢居止，遂剪茨以居。是後雖往來吳會，而無時不夢寐名山。蓋師夙稟台教，仰智者之風，巖棲谷飲，固其志也。始居華頂之深雲菴，繼閱大藏於萬年寺，修《大彌陀懺》於天柱峯。率以千日為期，其他受請不與焉。師為人英卓溫厚，雖親禪觀，尤重毘尼；而虛<span class='corr'>己</span>從人，則無德不師，無善不采，故為四方之所推重。講席頻開，學徒雲集，誠叔世之津梁也。示滅於嘉禾之龍淵寺，弟子如惺塔師於天台雲居之南隴。袁職方有塔銘，言行狀甚詳。</p>
</div></div></div>
<div class='div-other'><a id='mulu629' />
<p class='h2'>禪宗</p>
<div class='div-other'><a id='mulu630' />
<p class='h3'>唐</p>
<div class='div-other'><a id='mulu631' />
<p class='h4'>佛窟巖遺則禪師</p><p style="margin-left:0em;text-indent:2em">京兆人，長孫氏。初謁牛頭山忠禪師，大悟玄旨，乃曰：「天地無物也，我無物也。雖無物而未嘗無物也，此則聖人如影、百姓如夢，孰為死生哉？至人以是能獨照，能為萬物主，吾知之矣。」遂南遊天台，隱於瀑布之西嶺。元和中，慕道者日至。有弟子可素，遂築室廬，漸成法席。「佛窟」之稱，自師始也。僧問：「如何是那羅延箭？」師曰：「中的也。」忽一日告門人曰：「汝其勉之！」閱二日，跏趺而寂。後三年塔全身於本山。唐韓乂有碑銘存國清寺。</p>
</div>
<div class='div-other'><a id='mulu632' />
<p class='h4'>雲居智禪師</p><p style="margin-left:0em;text-indent:2em">居雲居。僧問：「見性成佛，其義云何？」師曰：「清淨之性本來湛然、無有動搖，不屬有無、淨穢、長短、取捨，體自翛然，如是明見乃名見性。性即佛，佛即性，故曰見性成佛，此是極究竟處。若云我能了、彼不能了，是大病；作無凡聖解，又屬撥無因果見；有清淨性可棲止解，亦大病。然清淨性中雖無動搖，具不壞方便應用，及興慈運悲，如是興運之處，即全清淨之性，可謂見性成佛者矣。」</p>
</div>
<div class='div-other'><a id='mulu633' />
<p class='h4'>溈山靈祐禪師</p><p style="margin-left:0em;text-indent:2em"><span class='corr'>福州長溪</span>趙氏。年十五出家遊方，至國清寺受戒。與寒山、拾得往松門夾道，作虎吼三聲，溈無對。寒曰：「自從靈山一別，迄至於今，還相記麼？」溈又無對。拾拈杖曰：「老兄喚這箇作什麼？」溈又無對。寒曰：「休，休，不用問他！自從別後已三生作國王來，總忘卻也！」後叅百丈懷海禪師悟道，仍受百丈囑，住溈山。</p>
</div>
<div class='div-other'><a id='mulu634' />
<p class='h4'>平田普岸禪師</p><p style="margin-left:0em;text-indent:2em">釋普岸，姓蔡氏，漢東人也。得法於百丈懷海禪師。大和年中謂眾曰：「吾山水之遊未猒，諸人勿相留滯。天台赤城，道猷曾止；華頂石梁，智者降魔。將遊之也。」自襄陽邐迤而來，從沃洲天姥入天台之西門，得平川谷中，峯名大舍，號曰「平田」，結茅居之。未幾，見虓虎乳子，瞪目而視岸，岸以杖按其頭曰：「貧道聞此山是神僊窟宅，羅漢隱居。今欲寄此安禪，檀越勿相驚撓。」經㝛，領子而去。以大和七年營構丈室，八年春，禪侶輻凑。眾力義成此院，號平田焉。會昌三年七月告眾入滅，春秋七十四。度弟子全亮，俗姓陳氏。悟師之道，得鳳之毛一人，唯約在上元入滅，肉身不朽。岸遷塔於是山之前。臨濟訪師，到路口，先逢一嫂在田使牛，濟問嫂：「平田向甚麼去？」嫂打牛一棒曰：「這畜生到處走，路也不識！」濟又曰：「問你平田路向甚麼處去？」嫂曰：「這畜生五歲尚使不得！」濟心語曰：「欲觀前人，先觀所使，<span class='corr'>更</span>有抽釘拔楔之意。」及見師，師問：「你曾見我嫂也未？」濟曰：「已收下了也。」《神僧傳》</p>
</div>
<div class='div-other'><a id='mulu635' />
<p class='h4'>國清一行禪師</p><p style="margin-left:0em;text-indent:2em">釋一行，俗姓張氏，鉅鹿人也。早歲不羣，聰黠明利，有老成之風，讀書不再。師事普寂禪師，因窮《大衍》求訪師資。至國清，聞僧於院中布算，其聲䔩䔩；既而謂其徒曰：「今日當有弟子求吾算法，已合到門，豈無人導達耶？」即除一算，又謂曰：「門前水西流，弟子當至。」一行承言而入，稽首請法，盡授其<span class='corr'>術</span>。玄宗詔對無恆，占其災福若指於掌。邢和璞嘗謂尹愔曰：「一行其聖人乎！」漢之洛下閎造《<span class='corr'>太初曆</span>》，云後八百歲當差一日，則有聖人定之。今年期畢矣，而一行造《大衍厯》正其差謬，則洛下閎之言信矣！帝嘗問國祚幾何？有留難否？行曰：「鑾輿有萬里之行，社稷終吉。」帝驚問其故，不答，退以小金合進之曰：「至萬里即開。」帝一日發合視之，蓋當歸少許。及祿山亂，駕幸成都。至萬里橋，忽悟。未幾果歸。昭宗初封「吉王」，唐至昭宗而滅，故讖終「吉」。滅時春秋四十有五，帝哭之哀甚，輟朝三日。停龕三七日，容貌如生。帝親製碑書於石，出內庫錢五十萬建塔銅人原，諡曰「大慧禪師」。《神僧傳》</p>
</div>
<div class='div-other'><a id='mulu636' />
<p class='h4'>瑞龍慧恭禪師</p><p style="margin-left:0em;text-indent:2em">釋慧恭，俗姓羅氏，福州人也。年十七舉進士，名隨計車將到京闕。因遊終南山奉日寺，目祖師遺像，釋然世網，遂求出家。嘗遇黑蛇傷指，不求醫而毒螫自銷。見魑魅占山，諭罪福而妖物遄息。至武陵德山詣宣鑒禪師，領會風飛，由茲道合。景福三年與門人遊天台，州牧京兆杜雄留之而止，杜因創瑞龍院於紫凝山，祈恭興揚法席，以悟淪迷。緇俗雲馳，香華山積。天復三年癸亥十二月午時，命眾聲鐘，顧瞻左右，言：「去！去！」跏趺瞑目，儼然而化。門人塔於本山。《高僧傳》</p>
</div>
<div class='div-other'><a id='mulu637' />
<p class='h4'>天台玄杲禪師、<span class='corr'>天台鴻啓禪師</span></p><p style="margin-left:0em;text-indent:2em">杲為嘉禾靈光寺法相禪師之弟子，啟為杲公之弟子。二人偕<span class='corr'></span>隱天台習禪觀，相次終於山。焚之皆獲舍利焉。有《宋高僧傳》。</p>
</div>
<div class='div-other'><a id='mulu638' />
<p class='h4'>華頂景欣禪師</p><p style="margin-left:0em;text-indent:2em">受業白雲院，嗣法於六通紹禪師，人稱「欣四面」。後入天台華頂，莫知所終。</p>
</div>
<div class='div-other'><a id='mulu639' />
<p class='h4'>雲峯光緒至德禪師</p><p style="margin-left:0em;text-indent:2em">師得法於玄沙。上堂曰：「但以眾生日用而不知，譬如三千大千世界，日月星辰，江河淮濟，一切含靈，從一毛孔入一毛孔。毛孔不小，世界不大，其中眾生不覺不知。若要易會，上座日用，亦復不知。」時有僧問：「日裏僧䭾像，夜裏像䭾僧，未審此意何如？」師曰：「闍棃豈不是從茶堂裏來？」</p>
</div></div>
<div class='div-other'><a id='mulu640' />
<p class='h3'>五代</p>
<div class='div-other'><a id='mulu641' />
<p class='h4'>國清師靜上座</p><p style="margin-left:0em;text-indent:2em">師始遇玄沙示眾曰：「汝諸人但能一生如喪考妣，吾保汝得究徹者。」師躡前語問曰：「秪如教中道，不得以所知心測度如來無上知見，又作麼生？」沙曰：「汝道究得徹，所知心還測度得及否？」師從此信入。後居天台，三十餘載不下山。博綜三學，操行孤立。禪寂之餘，嘗閱龍藏。遐邇欽重，時謂大靜上座。師因覩教中幻義，乃述一偈，問諸學流曰：「若道法皆如幻有，造諸過惡應無咎。云何所作業不忘，而藉佛興慈接誘？」時有小靜上座答曰：「幻人興幻幻輪圍，幻業能招幻所治。不了幻生諸幻苦，覺知如幻幻無為。」二靜上座<span class='corr'>並</span>終於本山。</p>
</div>
<div class='div-other'><a id='mulu642' />
<p class='h4'>般若寺敬遵通慧禪師</p><p style="margin-left:0em;text-indent:2em">居護國寺，僧問：「優曇花折人皆覩，般若家風賜一言。」師曰：「不因上座問，何曾舉似人？」曰：「恁麼則般若雄峯，詎齊今古？」師曰：「也莫錯會！」師自述真讚曰：</p>
<p style="margin-left:0em;text-indent:0em;" class="lg-abnormal"><div class='lg-row'>真兮寥廓　郢人圖艧　嶽聳雲空　澄潭月躍</div>
</p></div>
<div class='div-other'><a id='mulu643' />
<p class='h4'>明巖全宰禪師</p><p style="margin-left:0em;text-indent:2em">姓沈氏，錢塘人。孩抱之間不喜葷血。其毋累覩善徵，勸投徑山法濟大師，削染及修禪觀。亭亭高竦，不雜風塵，慕十二頭陀以飾其行，諺曰「宰道者」焉。迨乎諸方叅請，得石霜禪師印證。密加保任，入天台山闇巖以永其志。伊巖與寒山子所隱對峙，皆魑魅木怪所叢萃其間。宰之居也二十餘年，惡鳥革音，山精讓窟，其出入經行，鬼神執役，或掃其路，或侍其旁，或代汲泉，或供採果，時時人見，宰未嘗言。後天成五年徑山禪侶往迎，歸鎮國院居，終於出家本院焉。</p>
</div>
<div class='div-other'><a id='mulu644' />
<p class='h4'>永明延壽智覺禪師</p><p style="margin-left:0em;text-indent:2em">餘杭王氏子。初禮翠巖叅禪師，暨謁韶國師，一見而深器之，密授玄旨，仍謂曰：「汝與元帥有緣，他日大興佛事。」忠懿王請開山靈隱新寺，明年遷永明大道場，眾盈二千。僧問：「教中道，一切諸佛及諸佛法皆從此出，如何是此經？」師曰：「長時轉不轉，非義亦非聲。」曰：「如何受持？」師曰：「若欲受持者，應須著眼聽。」師居永明十五載，度弟子一千七百人。開寶七年入天台山度戒約萬餘人。常與七眾授菩薩戒，夜施鬼食，朝放諸生類，不可稱計。六時散行道，餘力念《法華經》計一萬三千。著《宗鏡錄》一百卷，詩偈賦詠凡千萬言。開寶八年二月示疾，越二日，焚香告眾，跏趺而寂，塔於大慈山。師嘗有偈云：「渴飲半掬水，饑飡一口松。胷中無一事，長日對華峯。」天台固師之家也。</p>
</div>
<div class='div-other'><a id='mulu645' />
<p class='h4'>國清本先禪師</p><p style="margin-left:0em;text-indent:2em">姓鄭，永嘉人。出家國清寺，叅韶國師有悟，住溫州瑞鹿寺。大中祥符中示寂。長吏以聞，詔本縣檢視，得所著《竹林集》十卷，藏祕閣。</p>
</div>
<div class='div-other'><a id='mulu646' />
<p class='h4'>福田從禮禪師</p><p style="margin-left:0em;text-indent:2em">釋從禮，襄陽人也，以梁乾化中遊天台，乃挂錫於平田精舍，後推為寺之上座。持重安祥，喜慍不形於色。時夏亢陽，主事僧來告，將營羅漢齋，奈何園蔬枯悴，請闍黎為祈禱。禮曰：「但焚香於真君堂。」時主事向僊祠祝曰：「上座要雨以滋枯悴。」至夜雲起雨霏，三日而止。又僧厨闕用水槽，山上有赤樹中為材用，來白於禮，禮曰：「某向真君道去。」但庀徒具器以伺之。無何，大風卒起，曳<span class='corr'>仆</span>其樹，取用周足。其感動鬼神率多此類。兩浙武肅王錢氏聞之，召入州府，建金光明道場。檀施優渥，廻施眾僧，身唯一布納。通夜不寐，一食常坐，具無盈長。同光三年乙酉歲冬十一月入滅。春秋七十九，僧臘五十二。火葬收舍利，立塔存焉。</p>
</div>
<div class='div-other'><a id='mulu647' />
<p class='h4'>紫凝山普門智勤禪師</p><p style="margin-left:0em;text-indent:2em">僧問：「如何是空手把鋤頭？」師曰：「但恁麼諦信。」曰：「如何是步行騎水牛？」師曰：「汝自何來？」有偈示眾曰：</p>
<p style="margin-left:0em;text-indent:0em;" class="lg-abnormal"><div class='lg-row'>今年五十五　腳未蹋寸土　山河是眼睛　大海是我肚</div>
</p><p style="margin-left:0em;text-indent:2em">太平興國四年有旨試僧經業。山門老㝛各寫法名，唯師不閑書札。時通判李憲問：「世尊還解書也無？」師曰：「天下人知。」淳化初，不疾，命侍僧開浴。訖，垂誡徒眾，安坐而逝，塔於本山。三年後門人遷塔，發龕，覩師容儀儼若，髭髮仍長，遂迎入新塔。</p>
</div></div>
<div class='div-other'><a id='mulu648' />
<p class='h3'>宋</p>
<div class='div-other'><a id='mulu649' />
<p class='h4'>般若寺友蟾禪師</p><p style="margin-left:0em;text-indent:2em">錢塘人也。初住雲居普賢，忠懿王署「慈悟禪師」。遷止上寺，眾盈五百。僧問：「皷聲纔罷，大眾雲臻，向上宗乘，請師舉唱。」師曰：「虧汝甚麼？」曰：「恁麼則人人盡沾恩去也。」師曰：「莫亂道！」</p>
</div>
<div class='div-other'><a id='mulu650' />
<p class='h4'>般若寺師蘊禪師</p><p style="margin-left:0em;text-indent:2em">金華人也。梁龍德中與德韶禪師結侶遐征。迴於浙東，還棲息韶師法會。其為人也，稠人廣眾，往往滑稽；有好戲噱者則狎之，膠漆如也。故高達之者置之於度外，唯韶師默而識之，謂人曰：「蘊公癡狂，吾不測其邊際。」因有疾，求僧作懺悔文；誦經及密呪各論幾百藏為度，方知其密持之不懈。嘗謂道友曰：「吾生無益於人，欲投宴坐峯，不然石梁下，所願早預賢聖之儔。」道友多沮其計。以開寶六年七月無疾坐終，如入禪定。時炎蒸，停屍二七日，身無欹側，竅無氣穢。及遷神座，就寺之東隅闍維。煨燼中收舍利外，舌根不壞；灰寒拾之，如紅芙蕖色，柔輭可憐。有不信者，燒<span class='corr'>鍛</span>凡數十過，居然蓮花色也，遂結小塔於寺中。蘊生不言姓氏年齒，人以貌取之，則年八十餘矣。</p>
</div>
<div class='div-other'><a id='mulu651' />
<p class='h4'>佛日本空禪師</p><p style="margin-left:0em;text-indent:2em">師初遊天台，嘗曰：「如有奪得機者，即吾師矣！」尋謁雲居，作禮問曰：「二龍爭珠，誰是得者？」居曰：「卸卻業身來，與子相見。」師曰：「業身已卸。」居曰：「珠在甚麼處？」師無對。遂投誠入室，時年始十三。後四年，叅夾山。纔入門，見維那，那曰：「此間不著後生。」師曰：「某甲不求掛搭，暫來禮謁和尚！」維那白夾山，山許相見。問：「甚處來？」師曰：「雲居來。」曰：「即今在甚麼處？」師曰：「在夾山頂[甯*頁]上。」山曰：「老僧行年在坎，五鬼臨身。」山問：「闍黎與甚麼人同行？」師曰：「木上座。」山曰：「何不來看老僧？」<span class='corr'>師</span>曰：「和尚看他有分！」山曰：「在甚麼處？」師曰：「在堂中。」山便同師下堂中，師遂取柱杖擲在山面前，山曰：「從天台得否？」師曰：「非五嶽之所生。」山曰：「莫從須彌得否？」師曰：「月宮亦不逢。」山曰：「恁麼則從人得也？」師曰：「自己尚是冤家，從人得堪作甚麼？」山曰：「冷灰裏有豆爆。」來日上堂問：「昨日新到在甚麼處？」師出應諾。山曰：「子未到雲居已前，在甚麼處？」師曰：「天台國清寺。」山曰：「吾聞天台有潺潺之瀑、綠綠之波。謝子遠來，此意如何？」師曰：「久居巖谷，不掛松蘿。」山曰：「此猶是春意，秋意作麼生？」師良久。山曰：「看君[禾*互]是撑船漢，終歸不是弄潮人。」山後普請，與師問答，機路迅揵。山乃曰：「大眾有人也，歸去來，歸去來！」遂住普請歸院，眾皆仰嘆。師終於佛日，卯塔存焉。</p>
</div>
<div class='div-other'><a id='mulu652' />
<p class='h4'>般若寺從進禪師</p><p style="margin-left:0em;text-indent:2em">僧問：「古澗寒泉時如何？」師曰：「切忌飲著。」曰：「飲著又如何？」師曰：「喪卻汝性命。」</p>
</div>
<div class='div-other'><a id='mulu653' />
<p class='h4'>福唐幼璋禪師</p><p style="margin-left:0em;text-indent:2em">唐相國夏侯孜之猶子也。<span class='corr'>大中</span>初，伯父司空出鎮廣陵，師方七歲，遊慧照寺，聞誦《法華》，志求出家。伯父初不允，師因絕飲食，不得已而許之。師慧遠禪師。至江陵，騰騰和尚囑之曰：「汝居天台，尋靜而棲，遇安而止。」而又值憨憨和尚，撫而記曰：「汝卻後四十年，有巾子山下菩薩王於江南，當此時吾道昌矣！」即抵天台，於靜安鄉創福田院，乃契騰騰之言，今慧峯是也。中和四年，人死於饑，師聚骸以葬。錢武肅王嘗夢一僧，形觀甚偉，寤求不獲。後圖形，至此處，乃師也。致請入府庭，署「至德大師」，館於功臣，當自親問法。師請每年於天台山建金光明道場，諸郡黑白大會，逾月而散。天成二年卒。</p>
</div>
<div class='div-other'><a id='mulu654' />
<p class='h4'>真歇清了禪師</p><p style="margin-left:0em;text-indent:2em">師得法於長蘆祖照禪師，曾住天封法席。上堂云：「苔封古徑，不墮虛凝；霧鎖寒林，肯彰風要。鈎針隱密，孰云漁父棲巢；秪麼承當，自是平常快活。還有見透關眼麼？」良久，曰：「直饒聞早便歸去，爭似從來不出門？」</p>
</div>
<div class='div-other'><a id='mulu655' />
<p class='h4'>明智遇安禪師</p><p style="margin-left:0em;text-indent:2em">姓沈，錢塘人。出家天台山華頂峯，叅韶國師，密契宗旨。乾德中，吳越王召居天龍寺。太平興國三年有寶塔見資福殿虛空中。賜號「明智禪師」。</p>
</div>
<div class='div-other'><a id='mulu656' />
<p class='h4'>天封子歸禪師</p><p style="margin-left:0em;text-indent:2em">主天封寺。上堂，卓柱杖一下，召大眾曰：「八萬四千法門八字打開了也。見得麼？金鳳夜棲無影樹，峯巒纔露海雲遮。」</p>
</div>
<div class='div-other'><a id='mulu657' />
<p class='h4'>護國守昌禪師</p><p style="margin-left:0em;text-indent:2em">新歲上堂，拈柱杖卓曰：「三十六旬之開始，七十二候之起元。萬邦迎和氣之時，東帝布生成之令。直得天垂瑞彩、地擁禎祥；微微細雨洗寒空，淡淡春光籠野邑。可謂應時納祐、慶無不宜，盡大地人皆添一歲。且道那一人年紀多少？」良久，曰：「千歲老兒顏似玉，萬年童子鬢如絲。」</p>
</div>
<div class='div-other'><a id='mulu658' />
<p class='h4'>蓮華峯祥庵主</p><p style="margin-left:0em;text-indent:2em">僧問：「如何是雪嶺泥牛吼？」師曰：「聽！」曰；「如何是雲門木馬嘶？」師曰：「響！」示寂日，拈柱杖示眾曰：「古人到這裏，為甚麼不肯住？」眾無對，師乃曰：「為他途路不得力。」復曰：「畢竟如何？」以杖橫肩曰：「楖[木*栗]橫擔不顧人，直入千峯萬峯去。」言畢而逝。</p>
</div>
<div class='div-other'><a id='mulu659' />
<p class='h4'>崇善用良禪師</p><p style="margin-left:0em;text-indent:2em">僧問：「三門與自己是同是別？」師曰：「八兩移來作半斤。」曰：「恁麼則秋水泛漁舟去也。」師曰：「東家點燈，西家為甚麼卻覔油？」曰：「山高月上遲。」師曰：「道恁麼？」曰：「莫瞌睡！」師曰：「入水見長人。」</p>
</div>
<div class='div-other'><a id='mulu660' />
<p class='h4'>寶相蘊觀禪師</p><p style="margin-left:0em;text-indent:2em">僧問：「如何是佛？」師曰：「堂堂八尺餘。」</p>
</div>
<div class='div-other'><a id='mulu661' />
<p class='h4'>天台文輦禪師</p><p style="margin-left:0em;text-indent:2em">永嘉人也。遇天台山德韶禪翁唱宗一大師之道，輦諦受無疑，不為異緣牽轉，故三十載隨韶禪師聽其進否。嘗謂人曰：「悟入之緣，猶蠖屈之於葉也，食黃則身黃，食蒼則身蒼，其屈伸之狀無變，吾初見明照乃若是，今學玄沙又如是，此所謂殊塗而同歸。」以太平興國三年忽自操斧伐檀，巧結玲瓏，號曰浮圖。入內趺坐，自持火炬誓之曰：「以此殘喘焚之，供養十方諸佛聖賢。」言訖，發熖亘空，其煙五色，旋轉氤氳；猶聞誦經之聲，須臾始絕，觀者號哭。灰寒，收舍利不知顆數，春秋八十四。今善建寺中累石小塔，是其瘞舍利處也。</p>
</div>
<div class='div-other'><a id='mulu662' />
<p class='h4'>太平元坦禪師</p><p style="margin-left:0em;text-indent:2em">上堂：「是法無宗，隨緣建立。聲色動靜，不礙見聞。舉用千差，如鐘待扣。於此薦得，且隨時著衣喫飯。若是德山、臨濟，要須打草鞋行腳。叅！」</p>
</div>
<div class='div-other'><a id='mulu663' />
<p class='h4'>妙智光雲禪師</p><p style="margin-left:0em;text-indent:2em">僧問：「如何是祖師西來意？」師曰：「<span class='corr'>東</span>籬黃菊。」曰：「意旨如何？」曰：「九日重陽。」</p>
</div>
<div class='div-other'><a id='mulu664' />
<p class='h4'>大同如庵主</p><p style="margin-left:0em;text-indent:2em">師，天台人，久依法真。因看雲門「東山水上行」語，發明<span class='corr'>己</span>見。歸隱故山，猿鹿為伍。郡守聞其風，遣使逼令住持，師作偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>三十年來住此山　郡符何事到林間　休將瑣瑣塵寰事　換我一生閑又閑</div>
</p><p style="margin-left:0em;text-indent:2em">遂焚其廬，竟不知所止。後終於大同寺，其塔尚存。</p>
</div>
<div class='div-other'><a id='mulu665' />
<p class='h4'>萬年處幽禪師</p><p style="margin-left:0em;text-indent:2em">上堂：「先聖行不到處，凡流卻到；凡流既到，先聖莫知到與不到。知與不知，總置一壁，秖如僧問乾峯：『十方薄伽梵，一路涅槃門，未審路頭在甚麼處？』峯以柱杖畫一畫曰：『在這裏。』且道此老與他先聖凡流相去幾何？南山虎齩石羊兒，須向其中識生死。」</p>
</div>
<div class='div-other'><a id='mulu666' />
<p class='h4'>護國明照禪師</p><p style="margin-left:0em;text-indent:2em">景祐中，居護國寺。因採菜入山，見二女於桃源，如劉阮故事。照即叱曰：「山鬼伎倆，復欲媚道人耶！」言已即隱。師雖無行狀可考，即此而觀，亦禪門之正法眼也。</p>
</div>
<div class='div-other'><a id='mulu667' />
<p class='h4'>國清愚谷妙印禪師</p><p style="margin-left:0em;text-indent:2em">上堂：「滿口道得底，為甚麼不知有？十分知有底，為甚麼滿口道不得？且道誵訛在甚麼處？若知得，許你照用同時，明暗俱了；其或未然，道得道不得，知有不知有，南山石大蟲，解作師子吼。」</p>
</div>
<div class='div-other'><a id='mulu668' />
<p class='h4'>國清垂慈普紹禪師</p><p style="margin-left:0em;text-indent:2em">上堂：「靈雲悟桃花，玄沙傍不肯；多少癡禪和，擔雪去填井。今春花又開，此意誰能領？端的少人知，花落春風靜。」</p>
</div>
<div class='div-other'><a id='mulu669' />
<p class='h4'>寶相元禪師</p><p style="margin-left:0em;text-indent:2em">僧問：「一切諸佛及諸佛阿耨多羅三藐三菩提，皆從此經出，如何是此經？」師曰：「長時誦不停，非義亦非聲。」曰：「如何受持？」師曰：「若欲受持者，應須用眼聽。」</p>
</div>
<div class='div-other'><a id='mulu670' />
<p class='h4'>萬年雪巢法一禪師</p><p style="margin-left:0em;text-indent:2em">太師，襄陽郡王李公遵勉之玄孫也。得法於草堂疎山。四遷巨剎，後退長蘆，歸天台萬年觀音院。忽示微疾，書偈曰：</p>

<div class="lg regular" style="margin-left:0em;"><div class='lg-row'>今年七十五　歸作庵中主</div>
<div class='lg-row'>珎重觀世音　泥蛇吞石虎</div>
</div><p style="margin-left:0em;text-indent:2em">入龕趺坐而逝。</p>
</div>
<div class='div-other'><a id='mulu671' />
<p class='h4'>華頂法具禪師</p><p style="margin-left:0em;text-indent:2em">字圓復，紹興中居華頂峯。葉夢得、蘇庠、韓駒、呂本中、王銍、<span class='corr'>朱</span>敦儒皆與之唱酬，有《化庵集》行世。</p>
</div>
<div class='div-other'><a id='mulu672' />
<p class='h4'>萬年心聞曇賁禪師</p><p style="margin-left:0em;text-indent:2em">永嘉人，曾住江心龍翔寺。病起，上堂曰：「維摩病，說盡道理；龍翔病，咳嗽不已。咳嗽不已，說盡道理；說盡道理，咳嗽不已。汝等諸人還得其中意旨也未？本是長江凑風冷，卻教露柱患頭風。」後住萬年，上堂：「一見便見，八角磨盤空裏轉；一得永得，辰錦硃砂如墨黑。秋風吹渭水，已落雲門三句裏；落葉滿長安，而今被眼瞞。」竪拂子曰：「瞞得瞞不得，總在萬年手裏。還見麼？華頂月籠招手石，斷橋水落捨身巖。」四明太守以雪竇命師主之，師辭以偈曰：「閙藍方喜得抽頭，退皷而今打未休；莫把乳峯千丈雪，重來換我一雙眸。」</p>
</div>
<div class='div-other'><a id='mulu673' />
<p class='h4'>護國惠遠禪師</p><p style="margin-left:0em;text-indent:2em">眉山人。問法圓悟勤禪師，豁然有悟。紹興中，過天台護國、國清等寺。乾道中，賜號「佛海禪師」。周丞相必大銘其塔，虞似良書。</p>
</div>
<div class='div-other'><a id='mulu674' />
<p class='h4'>護國此庵景元禪師</p><p style="margin-left:0em;text-indent:2em">永嘉南溪張氏子。謁圓悟於鐘阜，圓悟目為聱頭元侍者，遂自題肖像付之曰：「生平只說聱頭禪，撞著聱頭如鐵璧；脫卻羅籠截腳跟，大地撮來墨漆黑。晚年轉復沒刀刀，奮金剛<span class='corr'>摧</span>碎窠窟；他時要識圓悟靣，一為渠儂併拈出。」圓悟歸蜀，師還浙東，鏟彩埋光，不求聞達。括蒼守耿公延禧嘗問道於圓悟，因閱其語錄。至〈題肖像〉，得師為人，乃致開法於南明山，遣使物色，至台之報恩，獲於眾寮，迫其受命。後歸老護國寺。將寂時，示訓如常，俄握拳而逝。茶毗得五色舍利，齒舌右拳無少損。塔於寺東劉阮洞前。</p>
</div>
<div class='div-other'><a id='mulu675' />
<p class='h4'>國清簡堂行機禪師</p><p style="margin-left:0em;text-indent:2em">本郡人，姓楊氏。見此庵，密有契證。出應筦山，刀耕火種，單丁者一十七年。嘗有偈云：「地爐無火客囊空，雪似楊花落歲窮；拾得斷麻穿壞衲，不知身在寂寥中。」每謂人曰：「猶未穩在，豈以住山樂吾事耶？」一日偶砟樹倒，忽然大悟。先住江州圓通，後住國清。示眾曰：「觀色即空，成大智故，不住生死；觀空即色，成大悲故，不證涅槃。生死不住，涅槃不證，漢地不收，秦地不管，<span class='corr'>且</span>道在恁麼處安身立命？莫是昭昭於心目之間而相不可覩，晃晃於色塵之內而理不可分麼？莫是起坐鎮相隨，語默同居止麼？總是髑髏前敲磕。須知過量人自有過量用。且作麼生是過量用？北斗藏身雖有語，出羣消息少人知。」</p>
</div>
<div class='div-other'><a id='mulu676' />
<p class='h4'>天封覺禪師</p><p style="margin-left:0em;text-indent:2em">上堂：「無生國裏未是安居，萬仞峯頭豈容駐足？且『望空撒手直下翻身』一句作麼生道？人逢好事精神爽，火入真金色轉鮮。」</p>
</div>
<div class='div-other'><a id='mulu677' />
<p class='h4'>萬年無着道閑禪師</p><p style="margin-left:0em;text-indent:2em">本郡洪氏子。上堂：「全機敵勝，猶在半途。啐啄同時，白雲萬里。纔生朕兆，已落二三。不露鋒<span class='corr'>鋩</span>，成何道理？且道從上來事合作麼生？誣人之罪，以罪加之。」</p>
</div>
<div class='div-other'><a id='mulu678' />
<p class='h4'>萬年自詢禪師</p><p style="margin-left:0em;text-indent:2em">號「國道者」，傳法於了空大寂。嘗燃臂供佛。雍熙初，勅建受業寺，遂燃身報國。火滅，舌根不壞。詔改寺為壽昌，今萬年是也。</p>
</div>
<div class='div-other'><a id='mulu679' />
<p class='h4'>國清蘊常禪師</p><p style="margin-left:0em;text-indent:2em">字不輕。通內外典，作詩清麗，字法堅勁。淳熙間住國清，號荷屋老人，有集行於世。</p>
</div>
<div class='div-other'><a id='mulu680' />
<p class='h4'>國清志南禪師</p><p style="margin-left:0em;text-indent:2em">字明老，號指堂，會稽人。朱文公晦庵、韓尚書原吉皆與之遊，文公有〈與南老索寒山子詩啟〉。終國清寺，有《指南集》。善書，「天台山」、「佛隴」、「萬松徑」諸石刻皆其手蹟。</p>
</div></div>
<div class='div-other'><a id='mulu681' />
<p class='h3'>元</p>
<div class='div-other'><a id='mulu682' />
<p class='h4'>華頂先覩禪師</p><p style="margin-left:0em;text-indent:2em">字無見，葉姓，僊居人。住華頂峯四十年，操行卓絕，聞其風者不遠數千里叅問。元統甲戌五月望日，遺書謝朋舊，作偈趺坐示滅。翊日焚化，舍利凝積成五采，白乳如注。曇噩撰塔銘。有語錄行於世，金華黃縉、宋濂為之序。</p>
</div>
<div class='div-other'><a id='mulu683' />
<p class='h4'>華頂光菩薩</p><p style="margin-left:0em;text-indent:2em">鄞人。先世習雕塑，至光藝益精。光好道，遍叅有道尊㝛。聞華頂無見和尚道行清竣，挾胷中所疑扣之。年七十有三，無疾坐蛻於華頂山。</p>
</div></div>
<div class='div-other'><a id='mulu684' />
<p class='h3'>明</p>
<div class='div-other'><a id='mulu685' />
<p class='h4'>國清曇噩禪師</p><p style="margin-left:0em;text-indent:2em">號夢堂，王姓，慈谿人。洪武二年以高僧召至說灋。尋被詔住持國清寺，賜號「佛真文懿大師」。六年六月忽沐浴作偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>塊然一物　或有或無　翻身歸去　踏破毘盧</div>
</p><p style="margin-left:0em;text-indent:2em">端坐而寂，塔於善興寺西嶴，宋景濂銘其塔。能詩文，有所集《高僧傳》行於世。</p>
</div>
<div class='div-other'><a id='mulu686' />
<p class='h4'>國清心泰禪師</p><p style="margin-left:0em;text-indent:2em">越人，字岱宗，幼習洙泗之業，長為釋氏學。嘗師事夢堂噩禪師於台之國清寺，而為其掌箋翰焉。其學贍而識達，氣充而守約；其發為文章，雄渾淵雅，惟務以弘宗樹教為本，不以誇多鬬靡為奇。嘗出世說法郡之東山禪寺，而從之學者益眾。所著述有《佛灋金湯編》，始於周昭王，訖於元順，共若干人，皆名著青史、從事宗教，足為法門之重者。</p>
</div>
<div class='div-other'><a id='mulu687' />
<p class='h4'>華頂宗濟禪師</p><p style="margin-left:0em;text-indent:2em">字北源，姓李氏，臨海人。少朴而敏，尤長於義理。師事明州護聖迪元啟禪師。歸華頂二十七年，足不越閾。重建殿屋，後歸深雲庵，年七十示滅。又窄菴偉禪師、愚傑英禪師、寂庵光禪師、空叟聞禪師，皆國朝高僧，俱住華頂。</p>
</div>
<div class='div-other'><a id='mulu688' />
<p class='h4'>萬年馬公禪師</p><p style="margin-left:0em;text-indent:2em">青州馬郎中子。弘治間入萬年山修行。一日趺坐龕中，令左右轝至寺前雙塔下。忽心中火發，須臾而盡。火至半身猶作偈遺其徒。今其舍利在寺西，及其先世誥勑具存云。</p>
</div>
<div class='div-other'><a id='mulu689' />
<p class='h4'>華頂正方禪師</p><p style="margin-left:0em;text-indent:2em">朱姓，臨海黃奢村人，號百川，師真際和尚。但以苦行為本，靜練之極，毫光如雪。嘉靖<span class='corr'>己</span>未入華頂，作偈以表心要，遂泊然坐化。</p>
</div>
<div class='div-other'><a id='mulu690' />
<p class='h4'>荊山圓珂禪師</p><p style="margin-left:0em;text-indent:2em">金陵人，居毘陵之金沙寺。師事玉芝禪師，往來開講台溫者十餘年。師為人寬厚，不與物校。雖冥心禪觀，而猶以淨土為專門，道俗化之。善屬詩，堂講《楞嚴》於石橋菴。〈題石梁瀑布〉有云：</p>
<p style="margin-left:0em;text-indent:0em;" class="lg-abnormal"><div class='lg-row'>我來送目與雲齊　着境令人咲自迷　巖上水同巖下水　男兒誰肯放頭低</div>
</p><p style="margin-left:0em;text-indent:2em">至今為學者口實。有詩集如<span class='corr'>干</span>卷，弟子祕而未傳。</p>
</div>
<div class='div-other'><a id='mulu691' />
<p class='h4'>月亭明得禪師</p><p style="margin-left:0em;text-indent:2em">吳興人，性穎悟，師事萬松和尚。於禪宗大有所得，出入於天台賢首之間。講席繁興，學者駢集，台南道俗猶宗事之。登華頂峯禮無見禪師塔，謂弟子曰：「吾昔閱無見禪師語錄，每[口*咨]嗟悅服；今見其塔，若覩其人。無見之見，吾於斯證矣！」趣命弟子刻其語錄，台南學人大受其益。</p>
</div>
<div class='div-other'><a id='mulu692' />
<p class='h4'>暎菴傳玬禪師</p><p style="margin-left:0em;text-indent:2em">豫章進賢人，蓋燈薙染師也。少遊邑泮，博綜羣書；壯年厭俗，遊武林。從白衲禪師出家，後事月亭禪師。悟明心地，仗錫天台。藂林上德莫不相延請益。師澄靜寡言，翛然一室。亭亭七尺，如蒼松野鶴，有古人之風。至與士大夫相接，則禪語清言皆中金石。聞者忭躍，啟悟至多。余遊五臺時，以《永嘉集》寄師篋中。將終，索筆題卷末云：「此傳燈置，當勉旃！余日望之，若果能於此深造悟入，則佛法不恨無人矣。余西歸是其時也！色斯舉矣，可以人而不如鳥乎？」及余歸，已當茶毘之次。捧卷跪讀，因而慟絕。德音手澤至今不忘。僧臘有十，春秋纔三十四耳。</p>
</div>
<div class='div-other'><a id='mulu693' />
<p class='h4'>易菴如通禪師</p><p style="margin-left:0em;text-indent:2em">會稽陳留杭氏子。年十五，投諸暨三德寺大海禪師出家。後詣徑山萬松和尚，决擇心要。侍講之暇，即營眾務，不辭胼胝。一日松問曰：「如何是白雲不繫青山住？」師應聲曰：「明月常懸古澗心。」松因以法付之。嗣後每登講席，大興梵宇。若杭之慧音、靈隱，檇李之東塔、精嚴，或植之於草莾之間，或扶之於將<span class='corr'>圮</span>之際，皆師功也。尋受國清寺請，將鳩工繕殿。忽稱不豫，以萬厯乙未臘之三日示寂。師為人樸素，坦夷無矯行、無餙語。雖不究心文字，而當機數語亦自可觀。如頌五家宗旨有曰：</p>
<p style="margin-left:0em;text-indent:0em;" class="lg-abnormal"><div class='lg-row'>五宗五師吼　百獸盡狂走</div>
<div class='lg-row'>龍象失威儀　<span class='corr'>狐</span>兔難啟口　白牛露地眠　一默不見有　斗轉與星移　日月懷中走</div>
</p><p style="margin-left:0em;text-indent:2em">具見陸宮保所撰塔銘。</p>
</div></div></div>
<div class='div-other'><a id='mulu694' />
<p class='h2'>蓮宗</p>
<div class='div-other'><a id='mulu695' /><p style="margin-left:2em">夫佛之法<span class='corr'>一</span>耳，有禪、教、蓮、律之分者，入道者因緣不同，而唱導者設門有異也。故得之自心謂之禪，敷演誨人謂之教，漚和指歸謂之蓮。至於檢<span class='corr'>束</span>身心、典刑初學，律之為法又宜先焉。然則語自心則何適而非禪？語誨人則何適而非教？語漚和則何適而非蓮？如遠公為蓮宗鼻祖，懸悟心宗，孜孜誨人，垂老不倦，非蓮而禪與教乎？思大口吞諸佛，法智喝示經王，生階圓位，沒生安養，非教而蓮與禪乎？永明為禪宗大老，的嗣雲居，送想西方，援著《宗鏡》，非禪而蓮與教乎？老子曰「小智自私，賤彼貴我」，宜其禪而禪，教而教，蓮而蓮矣。若曰達人大觀，無可不可，又孰間禪教與蓮哉？今此分門，又復重出；為明此理，故不避繁冗云。</p>
</div>
<div class='div-other'><a id='mulu696' />
<p class='h3'>陳</p>
<div class='div-other'><a id='mulu697' />
<p class='h4'>南嶽大師</p><p style="margin-left:0em;text-indent:2em">見〈祖師考〉。</p>
</div></div>
<div class='div-other'><a id='mulu698' />
<p class='h3'>北周</p>
<div class='div-other'><a id='mulu699' />
<p class='h4'>慧命禪師</p><p style="margin-left:0em;text-indent:2em">長沙人。十五誦《法華》，纔七日，終一部。與法音為淨土友，一夕携手月下，相顧笑曰：「時至不行為貪生，西方有期，吾其去矣！」音曰：「甯不俟我十日？」命[監-皿+立]兩指曰：「過此不可也！」越二日果終。眾見天人下降，奇香異樂，或唱「善哉」。後十日音亦亡，祥瑞悉與命同。《往生傳》</p>
</div></div>
<div class='div-other'><a id='mulu700' />
<p class='h3'>隋</p>
<div class='div-other'><a id='mulu701' />
<p class='h4'>智者大師</p><p style="margin-left:0em;text-indent:2em">將示寂，令唱《無量壽佛》及《觀經》首題，合掌讚曰：「四十八願，莊嚴淨土；華池寶樹，易往無人。火車相現，一念改悔，尚得往生；况戒定熏修，行道力故，實不唐捐。」又曰：「吾諸師友、侍從、觀音皆來迎我！」言訖，跏趺，唱三寶名，如入三昧。《往生傳》</p>
</div>
<div class='div-other'><a id='mulu702' />
<p class='h4'>章安禪師</p><p style="margin-left:0em;text-indent:2em">臨終示小疾，而室有異香。因誡弟子畢，忽起合掌，稱「阿彌陀佛」、二大士名，奄然而化。《往生傳》</p>
</div>
<div class='div-other'><a id='mulu703' />
<p class='h4'>等觀禪師</p><p style="margin-left:0em;text-indent:2em">見〈教宗考〉。</p>
</div></div>
<div class='div-other'><a id='mulu704' />
<p class='h3'>唐</p>
<div class='div-other'><a id='mulu705' />
<p class='h4'>法智禪師</p><p style="margin-left:0em;text-indent:2em">居國清寺，一心念佛，常感觀音、勢至來下，光映其身。謂所親曰：「吾生淨土有日矣，誰能具食餞我？」眾為具之。食訖，無他異，眾疑其侮。㝛鄰房以候之，夜未央，忽安坐牀上，念佛而化。有金光自西來，江上漁人誤謂天曉。《往生傳》</p>
</div>
<div class='div-other'><a id='mulu706' />
<p class='h4'>善伏禪師</p><p style="margin-left:0em;text-indent:2em">姓蔣，一名等照，義興人。生即頭白，日誦經典，一目七行。唐貞觀中，至天台超禪師出家，習西方淨<span class='corr'>土</span>觀行。顯慶五年終。舊志</p>
</div></div>
<div class='div-other'><a id='mulu707' />
<p class='h3'>石晉</p>
<div class='div-other'><a id='mulu708' />
<p class='h4'>智通法師</p><p style="margin-left:0em;text-indent:2em">師遊天台，見智者《淨土儀》，欣然會心。嘗至招手巖，因陳大願，念阿彌陀佛，誦四十八願已，投身巖下。若有神人捧之于樹，乃復整心登巖曰：「餘生可厭，大願已發，惟海眾菩薩同相接引。」再投而下，適在蒙茸草上。久之復蘇，寺眾舁歸，身心無損。後遊越至法華山。一夕，見白鶴孔雀行列西下，蓮華開合，光明現前，乃起禮佛，趺坐而化。具《往生傳》</p>
</div></div>
<div class='div-other'><a id='mulu709' />
<p class='h3'>郭周</p>
<div class='div-other'><a id='mulu710' />
<p class='h4'>永明壽禪師</p><p style="margin-left:0em;text-indent:2em">初住天台智者巖，九旬習定，有赤鷃巢於衣裓。後於國清行法華懺，夜見神人持戟而入，師呵之曰：「何得擅入？」對曰：「久積善業，方到此中。」夜半繞像，見普賢前蓮華在手，遂上智者巖，作二鬮，一曰「常坐禪定」，一曰「誦經萬善莊嚴淨土」。乃冥心精禱，得「誦經萬善」，乃至七度。於是一意專修淨業，於禪觀中見觀音以甘露灌其口，遂獲辯才。遷永明，日課一百八事。往別峯行道念佛，傍人聞螺具天樂之聲。師嘗著〈四料揀〉，偈有云：「有禪有淨土，猶如戴角虎。今世為人師，來生作佛祖。」滅後，有僧暴亡，至冥司見閻王設僧像，作禮。僧問：「何人？」獄吏對曰：「此永明壽禪師也，已生西方上品，為王敬慕如此。」《神僧傳》及《往生傳》</p>
</div></div>
<div class='div-other'><a id='mulu711' />
<p class='h3'>宋</p>
<div class='div-other'><a id='mulu712' />
<p class='h4'>寶雲尊者</p><p style="margin-left:0em;text-indent:2em">見〈祖師考〉。常呼人為鄉人，有問其故，曰：「吾以淨土為故鄉，諸人皆當往生，皆吾鄉中人也。」後右脇念佛而化。《往生傳》</p>
</div>
<div class='div-other'><a id='mulu713' />
<p class='h4'>法智尊者</p><p style="margin-left:0em;text-indent:2em">師述《妙宗鈔》，釋天台《觀經疏》，大彰觀心觀佛之旨。曾於每歲二月望日，建念佛施戒會，動逾萬人。又撰《融心解》，明一心三觀，顯四淨土之義。後於歲旦建金光明懺，至五日，召大眾說法，驟稱佛號數百聲，奄然坐逝。《往生傳》</p>
</div>
<div class='div-other'><a id='mulu714' />
<p class='h4'>慈雲大師</p><p style="margin-left:0em;text-indent:2em">後住四明寶雲，結緇素，專修淨業，作《誓生西方記》。及居天竺靈山，於寺東建日觀菴，為送想西方之法。依《無量壽經》述《往生淨土懺儀》，為杭守馬亮述《淨土行願法門往生略傳》。後居草堂，示疾。弟子問所歸，對以寂光淨土。至夜奄然坐逝。《往生傳》</p>
</div>
<div class='div-other'><a id='mulu715' />
<p class='h4'>有嚴法師</p><p style="margin-left:0em;text-indent:2em">受業天台靈鷲，專事淨業。作〈懷安養故鄉〉詩四篇，為時所傳。居山十年，夢池中大蓮華、天樂四列，乃作〈餞歸淨土〉詩。後七日，跏趺而化。塔上有光如月，三夕而隱。《往生傳》</p>
</div>
<div class='div-other'><a id='mulu716' />
<p class='h4'>錢丞相</p><p style="margin-left:0em;text-indent:2em">錢象祖，天台居，號止菴。守金陵日，問道於保甯全，猶以淨土真修為念。嘗於鄉州建接待十處，皆以淨土、極樂等名。創止菴高僧寮，為延僧談道之所。自左相辭歸，益進淨業。嘉定四年二月微疾，書偈曰：</p>
<p style="margin-left:0em;text-indent:0em;" class="lg-abnormal"><div class='lg-row'>菡蓞香從佛國來　琉璃地上絕纖埃　我心清淨超於彼　今日遙知一朵開</div>
</p><p style="margin-left:0em;text-indent:2em">後三日，有問疾者，公曰：「我不貪生、不怖死，不生天、不為人，唯求生淨土耳。」言訖，跏趺而逝。時天皷震響，異香芬郁。未終之前，子姪、郡人同夢空中有云：「錢丞相當生西方蓮宮，為慈濟菩薩」。《往生傳》</p>
</div>
<div class='div-other'><a id='mulu717' />
<p class='h4'>左伸居士</p><p style="margin-left:0em;text-indent:2em">天台人。從神照授菩薩戒，刻三聖像，誦《法華》三千四百部、《金剛》二萬過。命男沙門淨圓唱法華首題，增受菩薩戒。夢三偉人立江臯，召伸登舟。復請僧誦《彌陀經》，遽曰：「我已見佛光。」即端坐、作印而逝。《往生傳》</p>
</div></div></div></div>
<div class='div-w'>
<ul class="">
<li><p style="margin-left:2em">揚州府萬壽寺源浩和尚助英洋拾元</p>
</li>

<li><p style="margin-left:2em">天台山方廣寺深意和尚助英洋陸元</p>
</li>

<li><p style="margin-left:2em">上海縣龍華寺授源和尚助英洋陸元</p>
</li>

<li><p style="margin-left:2em">黃巖縣會中寺功嚴法師助英洋伍元</p>
</li>

<li><p style="margin-left:2em">鎮海縣三官堂諦受法師助英洋伍元</p>
</li>
</ul><p style="margin-left:0em;text-indent:2em">光緒十九年桂月佛隴真覺寺敏曦謹募</p>
</div>
<p class='juan'>天台山方外志卷第八終</p>
</div><!-- end of div[@id='body'] -->
</body></html>