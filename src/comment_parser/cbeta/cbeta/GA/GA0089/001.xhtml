<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' />
<div class='div-other'><a id='mulu3' />
<p class='h2'>序</p><p style="margin-left:0em;text-indent:2em">聞之地有得人以傳，人有藉地以傳，有其地，有其人；或不抱傳世心，行傳世事，地仍不傳，人亦隨之湮沒，良可慨已！天台為浙省名勝，智者大師定慧塔院在焉，宋祥符間始改為真覺寺。山川靈秀，物產菁英，披奇攬勝者，題詠備矣。千百年來廢興不一，我朝咸同間，赭寇竄逆，浙台地當要衝，戎馬蹂躪，干戈擾攘，寺遂燬於一炬，時事使然爾。然大師靈爽式憑，鬼神呵護，可證天心重道，而我敏曦師繼起矣。曦為大師四十世孫，肇當年衣鉢，示後學津梁。光緒六年，奮圖興築，越九載寺成。後賈餘勇籌刻《天台續志》，自有明萬歷迄今，垂三百年事。奔走江淮，集貲鳩工，非有志者事竟成哉？余不能無感焉！世有擁厚資、憑先業，風塵轉徙，幻影倏成，奚屑力任艱辛、備盛事以傳其人？固無論也，其或手剙門楣盛名，虛享娛游，晚歲幽忽以終，其人又安在耶？嗟夫！曦師一衲子耳，青年勵志，白首窮經，同志延之講解，恆孜孜不倦。平生布衣疏食，跋涉山川，年六十有四慨然曰：「某倦於遊矣，將竣山志以終老乎！」曦師行乎哉！天台寺多僧眾，何獨任此巨力成此鉅功也？其山崔巍而巉峩，其人磊落而英多，是之謂與！書成，用補數言簡端，至其表惠禪門，固別有可久可傳者在！</p>
<p style="margin-left:10em">時為光緒十八年歲次壬辰十月，誥授振威將軍．前署湖南衡州協鎮壯勇巴圖魯．兼襲雲騎尉．壽春韓殿爵頓首撰書</p>
<div style="margin-left:3em"><img src='../images/GA088p0010_01.gif' alt='GA088p0010_01.gif' /></div>
</div>
<div class='div-other'><a id='mulu4' /><p style="margin-left:0em;text-indent:2em">佛法從來不立文字，自智祖以五時八教接人度世，而後天台別為一宗，葢由博會冥搜，研精至理，適致其極，而實則與達磨大師旨歸仍同而不異。余嘗讀祖語錄，至「靈山一會，儼然未散」，語輒狂惑，不得其解。後讀湛堂和尚與大慧禪師所說「薰風自南來，殿閣生微涼」話頭，乃始豁然打失布袋，爾時心中之樂，誠有微妙不可思議者，信古人之不我誑也。敏師深通經教，冥振元風，杖履經行，諸方共仰。昔人嘗謂韶國師是智祖後身，燈公又國師轉世。以理推測，師得無為燈公再來耶？善乎燈公之言曰：「能忘乎山乃見夫道，能忘乎道乃見夫山。」此其所以作為志書，搜羅宏富，隨文證義，舉重若輕，良由心體虛明，行所無事。今敏師為之重刻，振錫一唱，歡動諸天；喜捨法財，人人恐後；彈指之頃，告厥成功；承接法流，作將來眼。詎非所謂如水入水、如印印泥哉？余世夢乍醒，結習未盡，比者過宿真覺，瞻禮祖庭，悲戀之深，非可言喻。洎乎舟過百步，蓬牕無事，取祖別傳讀之，忽覺神風洒然被體，更若法華三昧登時現前，豈荷雲慈密相授記乎？劣器下根，常恐失墜，乃蒙敏師愍其愚鈍，時出一指來相提携。適會書成，又命檢校作序，爰呈所解，附託人天，夫豈敢以文字言哉？明明百草頭，明明祖師意也！</p>
<p style="margin-left:10em">時在光緒癸巳十月朔，受菩薩戒優婆塞弟子．始豐張邁并書</p>
<div style="margin-left:8em"><img src='../images/GA088p0013_01.gif' alt='GA088p0013_01.gif' /></div>
</div>
<div class='div-other'><a id='mulu5' />
<p class='h2'>重刻天台方外志叙</p><p style="margin-left:0em;text-indent:2em">余以光緒己卯游天台，遍攬石梁、華頂、桐柏、桃源諸勝，於高明觀貝葉梵書，於大慈獲《修禪道場碑》，於方廣閱內府藏經，而求明釋傳燈《方外志》不可得，僅得化霖《志要》以歸。其時智者墖院以頹廢不治，為慨然者久之。後官京師，得徐靈府《天台山記》及燈公《幽溪別志》，而《方外志》迄未得也。去歲奉諱家居，天台敏曦上人來訪，出智者大師傳印本，言墖院幸告成，又得《方外志》原書將付刊，乞為序。余聞之合十贊歎，喜台宗之將復振為有人矣。（按阮文達公序《志要》云：「化霖嘗請齊息園先生刪定，而其書蕪襍失體，疑是息園未定之稿。乃屬嚴君杰比事属詞，以《吳郡志》為法。」）嘗攷燈公此書成於萬厤癸卯，錢希言稱其學識高出道流，甚有禪藻。《四庫提要》亦言撰自釋家，故稱述梵跡為多，與專志山川者有別。盖彼自用彼法，詎必以史家地志繩之乎哉？今曦公既復墖院，為山中巨觀，而又重刻是書，所謂慧力過人，能振其宗風者，故不辭而為之叙。</p>
<p style="margin-left:10em">歲在昭陽大芒駱七月既朢，現掌四川道監察御史．前翰林院編修．國史館纂修．黃巖楊晨書於京邸</p>
<div style="margin-left:7em"><img src='../images/GA088p0019_01.gif' alt='GA088p0019_01.gif' /></div>
</div>
<div class='div-other'><a id='mulu6' />
<p class='h2'>天台山方外志序</p><p style="margin-left:0em;text-indent:2em">夫中國名山有七，而五嶽為尊。天台山，其南嶽之佐理乎！昔大禹治水，會天下諸侯於於越，乃封其山為南鎮。當是時，置甌閩為蠻夷之地，舟車阻絕，疑天台者大禹未之至，至則不封於越而封天台矣。余昔讀孫興公賦，彷彿名山倒影於重溟之上，旁薄於霄漢之間，足與五嶽七山埒；後得剖符茲邑，即津津色喜與名山有緣，得為地道主焉。爰自蒞任以來，雖公事旁午，簿書積案，未嘗不握如意拄頰，望霞標而耳瀑布。至於美景良辰，則又攜一二文學，或采真於石梁，或覽勝於華頂，或登桐柏禮夷、齊之像，或過楢溪弔顧歡之宅，一觴一詠，信可樂也。第名山洞府為仙釋之都會，其中必多異人，若白道猷、葛孝先諸君者，求之於今，余非異人，固未易知人之異；求之於古，余將誰質？質之山靈，山靈無言；質之邑乘，邑乘不詳。余終將誰質哉？乃山僧無盡法師示余以《方外志》，其敘事該、稽古博、究理深，為文則求諸辭達而已，不以奇衒人。釋氏固其所長，仙宗亦復傍綜，久住名山，而形勝固伊家中物，左提右挈，東指西撝，若登鴻臚而陳俎豆。余喜斯志先得我心，乃趣命剞劂以補邑乘之未備。余觀古今著述，互有詳畧，為各有所主也。夫邑乘志方內者也，佛氏仙宗不妨聊爾並志；志方外者也，玄風釋理宜加詳焉，兩者並行而不相害。故知斯志又邑乘之佐理也，因為之序。</p>
<p style="margin-left:10em">賜進士第．北京大理寺左評事．前知天台縣事．雲間王孫熙書於台嶽官舍</p>
</div>
<div class='div-other'><a id='mulu7' />
<p class='h2'>天台山方外志序</p><p style="margin-left:0em;text-indent:2em">職方氏曰：余守方內名嶽，蓋有天台山焉。上應泰符，下禋星鳥；黃潤為德，青祇建元；金土聚斗而陵衍沉，太乙升堦而爵祿降；宛弢躔次，正襲紘維矣。是以閭閻詠其克遜，里俗識以始豐。花縣松關七篇之諭美，棠陰琪木五字之歌歡。若乃賈直舒文屈忠江孝，唐興秀而章俊，天姥鬱其生楨，超超往田，攘攘倚<span class='corr'>市</span>，域中多戀，興公憐之，使吾有力負之而趨，超不踰矩，矩周其山也。然而元聖忘山忘道，遊化於茲，闡士泯色泯空，唱導於此，福庭隱岳，斯以稱焉。恆河既覩琉璃，皇基詎非佛國？由夫纓絡自纏，鳧舄束綦；蟯客黃甯，安知革表？算米鹽於塵窌，侈延旒於賁墉，誰決愚籠，必逢智印。有大導師燈公者，天宮蜚譽，婺宿開祥，枚引百松，葉榮雙樹，光幢繼日，寺翳景而高明德，瓶注雲溪，伏流而幽隱，眾仰足行經藏，人呼皮裏法華。太末道賓愈方袍之平叔，勝果淨梵兼鍮鉢之言公。道得智者膏腴，近住神僊窟宅。代興才子，矢結金蘭；國學儒英，請揮玉麈。楚鴻，寶中之寶；善逝，天中之天。雖三觀之內融，曾一時之外學，雲雨慈味，笙簧道聲。在山言山，山是新伊中點；知幻離幻，幻成志外別傳。萃五界於貫華，總八峯於一軸。分章二十，十法以之成乘；取策二三，三教因之合轍。每馳神而運思，復遠寄以冥搜，拓邑志之廣輪，設圖經之彩繪。正名軒牒，溯源達池。語本則山王之印文生，採勝則妙德之冠影涉。行滿飛錫，處處仁祠；道岸披圖，人人賢位。禪波合派於星海，祖堂大祫於台垣。陵再來而孔釋併，韶應化而宗教一，載培桐柏，引配苾蒭。右弼左玄，金庭是集僊之都會；歡溪察嶺，玉京假天隱以衡門。王侯屹峙金湯，羽飛儼陳甲冑。衛我教也，綸音表而摩霄；成汝名也，金聲流而擲地。人非昔而蹟在，神不滅而塔懸，以至《酉陽》之〈諾臯〉，爰及庚除之唐述，《齊諧》薈志，慧皎異科，太陽之草長生，菩提之樹攝念，莫不花生筠管，藜燦藤箋。執珠盤於秇壇，傾銀河於口海。吐玄亭之白鳳，禦福三台；驅相宅之青烏，恥名一行。若陳吳，若宋謝，空揭霞標；若邕綽，若理中，虛張帆彩。遙連越乘，內折魯儒，家有譜而野有謀，近者知而遠者曉，記載以來，此為大方矣。爾其毋越牧俎，罔侵予宮，語必烟霞，人惟出世固已。爇麟香而屏穢，操犀導以辟埃。然虎落時開，鹿柴不守，咲司馬過橋之悔，嗤阮客還家之悲，漫云朿足洗腸，聊復招手饒舌。亦以鶴林神訓，綴萬剎於珂毫；龍樹靈文，洞干璣於珍網。示一家性具之旨，超孫生妙有之談。斯則赤縣赤城，並落硯池之蟣罟；天堦天柱，同含毛穎之兔塵。巖岫徹于市朝，在外無外；廛廬通于寺觀，即方離方。瑤丘掩丹丘之房，應真入養真之境。瓊臺方廣，英玄[生/(同-(一/口)+┴)]而象移；芝草娑羅，正倫澁而味變。孤竹竟貪九州僕射，南嶽須成五通僊人。黃門一開，惠虛偏行乎中道；玉局三降，寶瓊忍折乎<span class='corr'>幔</span>幢。陰巖之石能回，國清之竈可破，是為塵塵三昧，字字真如。六合版圖，咸收冊府；五車經史，盡入石渠矣。何妨名越岑為佛隴，名呂山為東蒼，又何妨指一山為天台，指一寺為國清，如最澄之歸日本，若甯賁之適會稽耶？嗟乎！太虛寥廓，真智靡涯，職方於此索途，燈公於此遺照，敘固非我，志亦非他，華藏遮外而納安明於芥舟，靈圉毀方而入玄真於珠口。太史之圭奚測？司空之度應捐。權示桑欽括水泉於緗帙，幻同伯禹攝山海於金經，末裔由此衣傳，傾都為之紙貴矣！</p>
<p style="margin-left:10em">萬厯癸卯法華三昧道場期滿日，菩薩戒弟子．進士天官司勳大夫．前職方郎．武林虞湻熙和南書</p>
</div>
<div class='div-other'><a id='mulu8' />
<p class='h2'>天台山方外志序</p><p style="margin-left:0em;text-indent:2em">天台山者，上應三台星得名，列於道書洞天福地，為東南一大名勝。按釋氏教宗，則自智者大師以五時八教判釋東流一代聖教，傳之四明尊者，是為教觀。禪宗則自雪居韶國師以祕密心印授永明壽禪師，舉一心為宗，照萬法如鏡，是為宗門。又五百應真行化此山，方廣寺在有無縹緲間，土人時聞鐘磬梵唄聲隱隱從地中出，高僧曇公曾一至其處，聖賢嫌其腸穢不得留，出而洗腸於澗，至今有曇華亭在石梁旁，為應真舊蹟。而彌陀一化現國清為豐<span class='corr'>干</span>，文殊、普賢兩化現，一為寒山、拾得，一為戒闍黎、周七娘，應變無方，多所開化，賢聖先後託迹，稱三寶地。按：僊宗自周靈王太子晉僊去，奉上帝命治桐柏宮，實主此山。其後劉晨、阮肇採藥入桃源洞，遇僊子度世。唐司馬子微隱此山，受度黃眉公，證太乙生人之果。至宋張紫陽真人大闡悟真之旨，化度羣真。終於佛氏，滅度茶毘而收舍利，玄風丕振。又稱神僊地，山形秀出，華頂為最高處，其山多名都洞府，神峯秀嶺，幽溪絕壑，寶剎精藍，琳宮道院，嘉樹修竹，靈藥瑤草，在在有之，以故王逸少、許玄度輩結伴從剡溪入茲山采真焉。孫興公作〈天台山賦〉，鉅麗哉！頗盡靈秀之觀矣。邇者法師無盡燈公，以上智夙德為百松玅峯師高足，遠紹台宗，卓錫佛隴，愛此山秀拔神奇，遂抽靈心、發藻思作《天台山志》，志佛蹟僊蹤，名區勝壤亦既囊括臚列，纖悉靡遺，且氣格森嚴，辭華宛畼，掩文人之筆，奪秇林之采，而又發明宗教究極旨歸，上繼佛隴之風，下振百松之緒，作人天之耳目，為道俗之津梁。旁及僊宗，研討同異，歸趨寶所，羽翼台傳。不知者以為名山之志，知者謂是教觀之文。自古山經地志多出文士之手，彼其止習辭華，罔究大道，文藻雖盛，玄風蔑如；乃至淨衲高緇，非不精通佛理，或長於講演，短於筆札；惟師禪觀既深，文心復鬯，粲然鴻麗成一家言，文章家取而藏之名山，佛門中且取而庋之函部也。嗟夫！台宗自四明師示寂後，幾乎泯泯，狂禪之徒輒詆台教為煩瑣。余謂科條似煩，旨歸則要，眾星拱辰，百川會海，如以台教為煩，則《華嚴》八十一卷科條次第不更煩乎？天幸百松振之，幽溪復大振之，而窮公闡發於句甬，介公揚詡於虎林，於是天台之宗煥然，揭日月於重朗，盛矣盛矣！是志也，紹先賢則光接慧炬，開後學則智爍羣昏，酬山靈則勒石懸崖，傳文苑則永垂竹素，是志之善物也。世傳韶國師為智師後身，以去來無礙之理論之，安知韶公之後不復為盡老耶？志成，問序於余。余夙稟教盡老，得聞五時八教之旨，夢寐名山，託之神遊之日久，烏得無言？要以附志青雲而不朽，匪特山神首肻，亦或如來之所印可也。</p>
<p style="margin-left:10em">旹萬歷乙巳仲春朔，娑羅居士屠隆緯真甫篹於天中天室</p>
</div>
<div class='div-other'><a id='mulu9' />
<p class='h2'>天台山方外志序</p><p style="margin-left:0em;text-indent:2em">史莫良于志，天地人物禮樂刑名，至奧渺夥賾矣。然而圖諜度數存焉，虛可稽也，實可錄也，苟擅三長，甯欪四善哉？志莫良于山，紀載之難有數端焉。猨栖熊館，鳥道蛇盤，蠟屐從所未經，樵斧繇來罕到，即有幽奇，何緣覯覿？雁宕徑辟于宋年，黃海道登于明代，非其驗與？故真見難詳。自昌黎慟哭于落雁之峰，王陽迥馭于羊腸之阪，文人墨客往往心快臥游，具窮濟勝，丹椒翠<span class='corr'>冪</span>，月磴天崖，秪標異于登高眺遠之篇，間問奇于牧竪蕘夫之口，言之若夢，槩乎有聞信耳。既非任目逾舛，山之真形從是遯矣，故傳聞難據。時易世移，陵虛谷實，嘑隨方改，字以俗訛。石翳蘚中，疇睹神清之洞；門潛水底，詎窺小有之天？或古有而今亡，或此非而彼是，文士疑而莫質，野老㳂而不知，辨而析焉良未易矣，故攷証難精。經丘尋壑，別引勝流，攬木援藟，必資曠日。而或輶軒之駕，恨束馬之未能；杖屨以遊，虞贏糧之不繼。非倥傯而靡暇綴錄，即悵望而無力篹言，徒遙想于冥搜，曷散懷于奮藻，故結撰難富。兼而有之者，其惟無盡大師之志天台乎？師以法中龍象坐大道場，以舌上珠璣作大佛事，隘舊志之未廣，懼靈蹟之無徵，折竹晨編，然松暝寫，緝為山志數十萬言。自山名以訖文章，有涉茲山者，罔不采其故實，掇彼菁華；至台教之真文，高人之遺韻，尤加詳焉。頃以請藏金陵，屬余為序，余受而卒業。嚮之所難，今之所易，可謂冥通地絡，潛鏡山靈，勒遐貫于清都，垂宏模于法界者矣。蓋其住山三紀，振錫千峯，徧尋不死之庭，畢踐無人之境，有勝必窮，無險不陟，與夫目薦未奇、耳剽多妄者異矣。而又蘿封之字普入搜羅，樹挂之錢咸資考索，且日探月厯，神畫形摸，以故琪樹金松，同檢桐君之籙，墨池茶圃，雙甄管子之題，鉅細不遺，名實無爽，又何有攷之未精，撰焉未備者乎？嗟乎！覽應邵之記，如禪岱宗；披王履之圖，若臨僊掌。猶曰地以文奇，境因語麗耳。至若道元之注《水經》，旁洽異書；靈運之賦山居，廣陳奇物。千載而下，等諷詠于登陟，嫓簡冊于丹青，志而若斯，斯<span class='corr'>已</span>偉矣，師之天台，庶幾是乎！若夫精詮教觀，弘闡宗風，霏法雨于松樞，霔慈雲于蘿愰，花飄座側，樂鼓空中，斯又地靈以人傑逾章，山笥與海藏同久者也。彼楊衒常記伽藍，慧遠曾經廬阜，厥稱著矣，豈如斯志，名寄區中，理存方外，將使絕粒茹芝之客默引瑤梯，餐風味道之儔羣登寶筏者哉！</p>
<p style="margin-left:10em">萬歷壬子仲秋日，賜進士及第．南京國子監司業．前翰林院國史編修．記注起居．編纂章奏．江甯友人顧起元撰</p>
</div>
<div class='div-other'><a id='mulu10' />
<p class='h2'>天台山方外志序</p><p style="margin-left:0em;text-indent:2em">夫志，猶史也，亦傳也。有天下之史，一國之史、一縣之史、一家之史；有僧史、僊史、高士之史、名山之史。史雖不同，所以記言記事一也。漢明以來，佛教東漸，三寶事蹟，班班可紀，故太史有左右之官，僧錄亦設左右之職。矧山林碩德，著述猶多，若梁慧皎法師、唐道宣律師、宋僧統贊甯之《高僧傳》，宋道原禪師之《傳燈錄》，駙馬李遵勗之《廣燈錄》，惟白禪師之《續燈錄》，四明盤公之《佛祖統紀》，以至《釋氏通鑑》、《佛祖通載》、《僧史畧》、《釋氏稽古略》之類，曰教、曰禪、曰律，人齊七眾，門備十科，矯矯人龍，翼翼義虎，有一言之悟人必書之，有一行之合道必書之，其啟迪後昆，弘範時俗，功德可勝言哉！天台山者，域內之名區，東方之聖境也。地靈人傑，先靈於老釋，後傑於儒宗。僊風綿邈資始於軒商，佛法秘藏肇基於方廣，正言緇門著蹟，則爰自東晉曇猷棲神、蕭梁定光顯聖。洎我陳隋智者大師立宗命教，因山為家，海內之宗事佛法者，必以台教為司南，降唐及宋元至我皇明，師資相繼千有餘年，無論天下教黌之盛，即茲山流衍，考諸僧史，不減數百餘人，與夫禪門則韶踵躅白沙，皆法門之梁棟，教鼎之鹽梅，名言懿德膾灸人口，豈不以此山泉石足以疏練神明、產育聖賢而然耶？然則山因人顯，人以山名，山已有志，人胡可略？舊為是志者，謂釋老非志所急，故存而不書，或書而不詳。然有世間法、出世間法，達人大觀無可不可，若分門立戶，不啻冰炭，宜其目為天地間之尤物也。今之所志亦謂世間法，非出世之所急，故存而不書，非若冰炭之相視也，為縣志已備，故不復疣贅。云志之為類者凡二十，始於山之名，終於山之文章。蓋名者實之賓也，微名無以顯實，首以山名考。緣名求實，形勝雖山之實質，源又山之起祖，次以來源考。形勝與山，其猶影響，山之形聲，乃吾心之靈覺也，次以山體考。有形聲矣，影響從之，次以形勝考。依形勝以建名剎，次以山寺考。石梁方廣，赤城支提，菩薩聖僧，靈宅攸託，次以聖僧考。智者依山而進道，後代繼祖以傳燈，次以祖師考。祖因山而得名，法因山而立目，次以台教考。教得人以弘，人得教以立，次以高僧考。桐柏桃源，洞府在焉，次以神僊考。察嶺歡溪，考槃是宮，次以隱士考。名山勝剎，賴神功為之密護，次以神明考。三寶陰翊世道，藉權貴為之顯持，次以金湯考。厯代奉法者咸有匱遺，如陳宣帝之捐調，隋煬帝之施品，物雖歸化，事尚傳聞，為法門盛事，次以盛典考。石梁之現光現花，佛隴之見橋見雀，同乎見聞，異乎常論，次以靈異考。古佛舍利，奉安高顯，諸祖靈骨，<span class='corr'>瘞</span>之方墳，次以塔廟考。智者降魔於華頂，壽公入定于天柱，至於一石一泉皆前人之遺蹟，次以古蹟考。人與山名欲同垂于不朽，或刻石以記名，或樹碑而頌德，次以碑刻考。菩提琪樹，靈根託于名山，羅漢恠松，天葩生于勝地，次以異產考。上之王臣以及墨客，或因人而著作，或緣景以紬思，皆有足以光彩名山、憲章人物，次以文章考。發前人之所不發，書前人之所未書，述而不作以成一家之書，名曰《天台山方外志》，蓋取異于縣志之所略爾，觀者請以此意恕之。</p>
<p style="margin-left:10em">皇明萬厯歲在辛丑孟冬癸未之吉，太末釋無盡傳燈命筆于天台之幽溪講堂</p>
</div></div>
<div class='div-other'><a id='mulu11' />
<p class='h1'>天台山志目錄</p>
<ul class="no-marker">
<li><p style="margin-left:2em">序</p>

<ul class="no-marker">
<li><p style="margin-left:2em">韓將軍序</p>
</li>

<li><p style="margin-left:2em">始豐張序</p>
</li>

<li><p style="margin-left:2em">翰林院楊序</p>
</li>

<li><p style="margin-left:2em">王邑侯序</p>
</li>

<li><p style="margin-left:2em">虞司勳序</p>
</li>

<li><p style="margin-left:2em">屠儀部序</p>
</li>

<li><p style="margin-left:2em">翰林院顧序</p>
</li>

<li><p style="margin-left:2em">幽溪燈序</p>
</li>
</ul></li>

<li><p style="margin-left:2em">第一卷</p>

<ul class="no-marker">
<li><p style="margin-left:2em">山名考第一</p>
</li>

<li><p style="margin-left:2em">山源考第二</p>
</li>

<li><p style="margin-left:2em">山體考第三</p>
</li>
</ul></li>

<li><p style="margin-left:2em">第二卷</p>

<ul class="no-marker">
<li><p style="margin-left:2em">形勝考第四</p>

<ul class="no-marker">
<li><p style="margin-left:2em">山（五十三處）</p>
</li>
</ul></li>
</ul></li>

<li><p style="margin-left:2em">第三卷</p>

<ul class="no-marker">
<li><p style="margin-left:2em">峰（三十三處）</p>

<ul class="no-marker">
<li><p style="margin-left:2em">巖（二十九處）</p>
</li>

<li><p style="margin-left:2em">嶺（四十處）</p>
</li>

<li><p style="margin-left:2em">洞（八處）</p>
</li>

<li><p style="margin-left:2em">石（十處）</p>
</li>

<li><p style="margin-left:2em">溪（二十五處）</p>
</li>

<li><p style="margin-left:2em">潭（二十處）</p>
</li>

<li><p style="margin-left:2em">湖（八處）</p>
</li>

<li><p style="margin-left:2em">塘（三處）</p>
</li>

<li><p style="margin-left:2em">井（九處）</p>
</li>

<li><p style="margin-left:2em">泉（十處）</p>
</li>

<li><p style="margin-left:2em">池（三處）</p>
</li>
</ul></li>
</ul></li>

<li><p style="margin-left:2em">第四卷</p>

<ul class="no-marker">
<li><p style="margin-left:2em">山寺考第五</p>

<ul class="no-marker">
<li><p style="margin-left:2em">寺（六十二所）</p>
</li>

<li><p style="margin-left:2em">院（九所）</p>
</li>

<li><p style="margin-left:2em">庵（十四所）</p>
</li>

<li><p style="margin-left:2em">蓮社（一所）</p>
</li>

<li><p style="margin-left:2em">道場（二所）</p>
</li>

<li><p style="margin-left:2em">堂（二所）</p>
</li>

<li><p style="margin-left:2em">觀（五所）</p>
</li>

<li><p style="margin-left:2em">宮（五所）</p>
</li>

<li><p style="margin-left:2em">道院（十二所）</p>
</li>

<li><p style="margin-left:2em">道庵（三所）</p>
</li>
</ul></li>
</ul></li>

<li><p style="margin-left:2em">第五卷</p>

<ul class="no-marker">
<li><p style="margin-left:2em">聖僧考第六</p>

<ul class="no-marker">
<li><p style="margin-left:2em">隱（二處）</p>
</li>

<li><p style="margin-left:2em">顯（二十一人）</p>
</li>

<li><p style="margin-left:2em">補遺（七人）</p>
</li>
</ul></li>
</ul></li>

<li><p style="margin-left:2em">第六卷</p>

<ul class="no-marker">
<li><p style="margin-left:2em">祖師考第七（一十七人）</p>
</li>
</ul></li>

<li><p style="margin-left:2em">第七卷</p>

<ul class="no-marker">
<li><p style="margin-left:2em">台教考第八</p>

<ul class="no-marker">
<li><p style="margin-left:2em">教觀大綱</p>
</li>

<li><p style="margin-left:2em">教門（十<span class="corr">八</span>條）</p>
</li>

<li><p style="margin-left:2em">觀門（九條）</p>
</li>

<li><p style="margin-left:2em">清規（二條）</p>
</li>

<li><p style="margin-left:2em">教觀書目（共六十三人，書三百部）</p>
</li>

<li><p style="margin-left:2em">石室藏書（儒部四十一種，仙部十九種，志部十一種）</p>
</li>
</ul></li>
</ul></li>

<li><p style="margin-left:2em">第八卷</p>

<ul class="no-marker">
<li><p style="margin-left:2em">高僧考第九</p>

<ul class="no-marker">
<li><p style="margin-left:2em">教宗（五十八人）</p>
</li>

<li><p style="margin-left:2em">禪宗（五十七人）</p>
</li>

<li><p style="margin-left:2em">蓮宗（十四人）</p>
</li>

<li><p style="margin-left:2em">律宗（人）</p>
</li>
</ul></li>
</ul></li>

<li><p style="margin-left:2em">第九卷</p>

<ul class="no-marker">
<li><p style="margin-left:2em">神仙考第十</p>

<ul class="no-marker">
<li><p style="margin-left:2em">神仙（三十六人）</p>
</li>

<li><p style="margin-left:2em">道士（三十七人）</p>
</li>
</ul></li>
</ul></li>

<li><p style="margin-left:2em">第十卷</p>

<ul class="no-marker">
<li><p style="margin-left:2em">隱士考第十一</p>

<ul class="no-marker">
<li><p style="margin-left:2em">隱士（五十人）</p>
</li>

<li><p style="margin-left:2em">僑寓（二十三人）</p>
</li>
</ul></li>

<li><p style="margin-left:2em">神明考第十二</p>

<ul class="no-marker">
<li><p style="margin-left:2em">護伽藍神（二人）</p>
</li>

<li><p style="margin-left:2em">龍神（十人）</p>
</li>

<li><p style="margin-left:2em">土谷神祗（十七人）</p>
</li>
</ul></li>
</ul></li>

<li><p style="margin-left:2em">第十一卷</p>

<ul class="no-marker">
<li><p style="margin-left:2em">金湯考第十三（七十七人）</p>
</li>
</ul></li>

<li><p style="margin-left:2em">第十二卷</p>

<ul class="no-marker">
<li><p style="margin-left:2em">盛典考第十四（二十五事）</p>
</li>

<li><p style="margin-left:2em">靈異考第十五</p>

<ul class="no-marker">
<li><p style="margin-left:2em">釋（三十四事）</p>
</li>

<li><p style="margin-left:2em">道（三十事）</p>
</li>
</ul></li>
</ul></li>

<li><p style="margin-left:2em">第十三卷</p>

<ul class="no-marker">
<li><p style="margin-left:2em">塔廟考第十六（三十九處）</p>

<ul class="no-marker">
<li><p style="margin-left:2em">佛塔（一十三處）</p>
</li>

<li><p style="margin-left:2em">祖塔（二十六處）</p>
</li>

<li><p style="margin-left:2em">墳墓</p>
</li>
</ul></li>

<li><p style="margin-left:2em">古蹟考第十七（六十七處）</p>
</li>

<li><p style="margin-left:2em">碑刻考第十八</p>

<ul class="no-marker">
<li><p style="margin-left:2em">碑（六十七處）</p>
</li>

<li><p style="margin-left:2em">手書（四種）</p>
</li>

<li><p style="margin-left:2em">巖鐫（十四人）</p>
</li>
</ul></li>

<li><p style="margin-left:2em">異產考第十九</p>

<ul class="no-marker">
<li><p style="margin-left:2em">食（十六種）</p>
</li>

<li><p style="margin-left:2em">木（五種）</p>
</li>

<li><p style="margin-left:2em">杖（三種）</p>
</li>

<li><p style="margin-left:2em">花（五種）</p>
</li>

<li><p style="margin-left:2em">草（四種）</p>
</li>

<li><p style="margin-left:2em">獸（十三種）</p>
</li>

<li><p style="margin-left:2em">禽（十四種）</p>
</li>

<li><p style="margin-left:2em">藥（七十九種）</p>
</li>

<li><p style="margin-left:2em">石（三種）</p>
</li>
</ul></li>
</ul></li>

<li><p style="margin-left:2em">第十四卷</p>

<ul class="no-marker">
<li><p style="margin-left:2em">文章考第二十</p>

<ul class="no-marker">
<li><p style="margin-left:2em">敕（十五首）</p>
</li>
</ul></li>
</ul></li>

<li><p style="margin-left:2em">第十五卷</p>

<ul class="no-marker">
<li><p style="margin-left:2em">書（二十二首）</p>
</li>
</ul></li>

<li><p style="margin-left:2em">第十六卷</p>

<ul class="no-marker">
<li><p style="margin-left:2em">書（三十三首）</p>
</li>
</ul></li>

<li><p style="margin-left:2em">第十七卷</p>

<ul class="no-marker">
<li><p style="margin-left:2em">書（二十九首）</p>
</li>
</ul></li>

<li><p style="margin-left:2em">第十八卷</p>

<ul class="no-marker">
<li><p style="margin-left:2em">疏（十二首）</p>
</li>
</ul></li>

<li><p style="margin-left:2em">第十九卷</p>

<ul class="no-marker">
<li><p style="margin-left:2em">序（三十一首）</p>
</li>
</ul></li>

<li><p style="margin-left:2em">第二十卷</p>

<ul class="no-marker">
<li><p style="margin-left:2em">記（十六首）</p>
</li>
</ul></li>

<li><p style="margin-left:2em">第二十一卷</p>

<ul class="no-marker">
<li><p style="margin-left:2em">記（十六首）</p>
</li>
</ul></li>

<li><p style="margin-left:2em">第二十二卷</p>

<ul class="no-marker">
<li><p style="margin-left:2em">記（首）</p>
</li>
</ul></li>

<li><p style="margin-left:2em">第二十三卷</p>

<ul class="no-marker">
<li><p style="margin-left:2em">碑（六首）</p>
</li>
</ul></li>

<li><p style="margin-left:2em">第二十四卷</p>

<ul class="no-marker">
<li><p style="margin-left:2em">塔銘（五首）</p>

<ul class="no-marker">
<li><p style="margin-left:2em">行狀（一首）</p>
</li>

<li><p style="margin-left:2em">傳（一首）</p>
</li>
</ul></li>
</ul></li>

<li><p style="margin-left:2em">第二十五卷</p>

<ul class="no-marker">
<li><p style="margin-left:2em">贊（十三首）</p>
</li>
</ul></li>

<li><p style="margin-left:2em">第二十六卷</p>

<ul class="no-marker">
<li><p style="margin-left:2em">賦（四首）</p>
</li>
</ul></li>

<li><p style="margin-left:2em">第二十七卷</p>

<ul class="no-marker">
<li><p style="margin-left:2em">詩（賦景）</p>

<ul class="no-marker">
<li><p style="margin-left:2em">天台山（四十二首）</p>
</li>
</ul></li>
</ul></li>

<li><p style="margin-left:2em">第二十八卷</p>

<ul class="no-marker">
<li><p style="margin-left:2em">國清寺（二十八首）</p>

<ul class="no-marker">
<li><p style="margin-left:2em">赤城（二十四首）</p>
</li>

<li><p style="margin-left:2em">佛隴諸寺（九首）</p>
</li>

<li><p style="margin-left:2em">華頂（十三首）</p>
</li>

<li><p style="margin-left:2em">石梁橋（三十三首）</p>
</li>

<li><p style="margin-left:2em">萬年寺（一十二首）</p>
</li>

<li><p style="margin-left:2em">玉霄峰（三首）</p>
</li>

<li><p style="margin-left:2em">桐柏宮（三十八首）</p>
</li>

<li><p style="margin-left:2em">瓊臺（二十三首）</p>
</li>
</ul></li>
</ul></li>

<li><p style="margin-left:2em">第二十九卷</p>

<ul class="no-marker">
<li><p style="margin-left:2em">桃源洞（三十三首）</p>

<ul class="no-marker">
<li><p style="margin-left:2em">護國寺（七首）</p>
</li>

<li><p style="margin-left:2em">寒巖（十六首）</p>
</li>

<li><p style="margin-left:2em">明巖（六首）</p>
</li>

<li><p style="margin-left:2em">雜詩（九首）</p>
</li>

<li><p style="margin-left:2em">曹文晦八景（八首）</p>
</li>
</ul></li>
</ul></li>

<li><p style="margin-left:2em">第三十卷</p>

<ul class="no-marker">
<li><p style="margin-left:2em">寄贈（六十首）</p>

<ul class="no-marker">
<li><p style="margin-left:2em">佛隴曦跋</p>
</li>
</ul></li>
</ul></li>
</ul><p style="margin-left:8em"><span class='note-inline'>(刻板餘貲印訂三佰部流通)</span></p>
</div>
<p class='juan'>天台山方外志卷第一</p><p class="byline">天台山幽溪沙門傳燈撰</p>
<div class='div-other'><a id='mulu12' />
<p class='h1'>山名考第一</p><p style="margin-left:0em;text-indent:2em">自夫有天地即有人物語言，有人物語言則事事物物皆有名。謂此山稱名始於何人？上古荒藐，無以稽焉；僅可考者，始於劉阮名傳，後因孫公賦顯海內，方知有天台山也。正以茲山頂對三辰，當牛女分野，而上應三台，故以名焉。顧野王《輿地志》又云：「天台山一名『桐柏』，眾嶽之最秀者也。」徐靈府記又云：「天台與桐柏接而少異，又名赤城、瀑布、佛隴、香爐、華頂、東蒼。」要之，天台為諸山之總稱，若桐柏等眾名，乃諸山各隨其勝而別目之。即《西域記》亦云：「震旦天台石橋方廣寺，五百阿羅漢居焉。」按此則「天台」之稱，其來遠矣。又章安禪師《山記》云：「本稱『南嶽』，周靈王太子晉居之，魂為其神，命左右公改為『天台山』也。」荊溪禪師云：「若準孫公《山賦》云，所以不列於五嶽、闕載于常典者，以其所立幽奧，其路曠逈。」故未知章安所出，今姑存之。《華嚴．菩薩住處品》又云：「東南方有處名支提山，從昔已來諸菩薩眾於中止住。現有菩薩名曰天冠，與其眷屬諸菩薩眾一千人俱，常住其中而演說法。」清涼國師謂「支提」，梵語，此云可供養處，即塔之異稱。惟東南方有赤城，其形如塔，且其巔又有舍利寶塔，應是支提。據此則石橋方廣為五百應真住處，赤城又為天冠菩薩住處，然二住處皆天台山內之境，惟「天台」為定名也。</p>
</div>
<div class='div-other'><a id='mulu13' />
<p class='h1'>山源考第二</p><p style="margin-left:0em;text-indent:2em">山有來脈，水有來源，猶人身之有經絡，樹木之有根本也。水以地載，山以水分，考山猶當考水，知水之所由，後能知山之發脈也。故堪輿家之言風水云：乘風則散，界水則止。山豈為風水之止散？蓋山之為氣，風則散，水則止耳。說者謂中國名山有七，而五嶽為尊，山自崑崙發源，此見其近而未見其遠，聞其小而未聞其大也！今既許以方外名志，而方內之說置而後論可也。請試考之，謹按佛經：須彌山之南，大海之中有洲名贍部，縱廣七千由旬，周圍之可得二十八萬里（此以一由旬四十里計之也）。從遼東西行出陽關，踰蔥嶺，經五竺，盡西海際；從南海北行出雁門，踰沙漠，極北至瀚海，皆可九萬里，而四方各得四萬五千里。之中其地名中天竺國，有阿耨達池，在香山之南、雪山之北，周八百里，十地菩薩化為龍王於中潛宅，出清泠水以給贍部。池之東南銀牛口流出兢伽河，遶池一匝，入東南海。池之南面金象口流出信度河，遶池一匝，入西南海。池之西面琉璃馬口流出縛芻河，遶池一匝，入西北海。池之北面頗胝師子口流出徙多河，遶池一匝，入東北海。此第四水為此方黃河之源，此水自出池後，先經葱嶺為蔥河，入蒲菖海潛流地下至積石山，復從地湧出為東華黃河之源。（積石即崑崙山也。葛僊翁傳曰：崑崙，一曰玄圃，一曰積石瑤房，一曰閬風臺，一曰華蓋，一曰天柱，皆僊人所居也。）以此而推，則阿耨達池為贍部四河之源，河水流入四海，天下諸山由此四水而界。此池之地，其形最高，為贍部諸山之祖，而東華七山五嶽與夫崑崙莫不宗於此也。蓋山因水界，由阿耨達池之水分天下之山為四支，而東華之地當一支焉，此徙多河及黃河以南、殑伽河以北之地界也。自池水分支以後，其脈或起或伏，伏而為地，起而為山，而崑崙四傍山麓，各入大荒外，入中國者一東南支也。其支又于塞外分為三支：左支環虜庭陰山、賀蘭入山，西起太行數千里，出為毉巫閭庭，度遼海而止，為北龍。中循西番入趨岷山，沿岷江左右，出江右者包敘州而止，江左者北去趨關中，脈系大散，關左渭右漢中，出為終南、太華，下秦山起崧高，右轉荊山抱淮水，左落平原千里，起泰山入海，為中龍。而南龍右出吐蕃之西，衍至震旦起而結為峨山，次梁州，次益州，次西南夷，次南越，次荊州，次百越，次閩中，次豫章，次吳越、建業，同一脈也。衍至荊州起而結為南嶽，自南嶽東至庾嶺又分三支，北則豫章而下結為匡廬，南則張為全粵而盡羅浮，中則甌越翔武夷常山。又為濲水所分，溪之左為浙西，溪之右為浙東，過爛柯、太末至栝蒼起頂；南支僊都、石門、玉甑、雁蕩、海門，環抱於台之東南；北支金華屏峙於台之西北；其正東一支至大盆山一化而為玉山，再化而為天台。玉山又為兩支，北支衍為會稽秦望，蓋自九里坑發源，至嵊縣出曹江；東支過關嶺，復大起之結為天台。說者謂關嶺回支起天姥護峽而止，不知天姥為石城之胚胎，自萬年藤公嶺發脈，已為僊人浪黃杜溪截斷，是天台西北榦也。關嶺過脈處，北以黃杜，南以左溪，界水極分明。台山竣拔，如海中巨浪，陡然一躍，纖悉頓足，不必論其前後，凡結為九大峯，中為華頂峯，東為摘星峯，東南為東蒼峯，南為獅子峯，西南為大雷峯，西為葛閬峯，西北為香爐峯，北為香柏峯，東北為菩提峯。摘星峯分為兩支：一至緱城發為長汀、勾章諸山，屆東海大嵩管江而止者，左龍也；一至緱城發為象邑諸山，屆大瀛海而止者，右龍也。東蒼峯亦分兩支：一由王愛山過桑洲，至東嶴清渚沿海而止者，左龍也；一於榧木村、跌斷穿、青山頭、覆盆山迤衍入大固山，孕臨海山川之秀，屆章安、芙蓉、桃渚、徤跳、周水亭傍而止者，右龍也。獅子峯為歡嶴、九析峯、東橫山之龍，屆大溪而止。大雷峯亦分兩支，左為修禪、太平、高明三寺之龍，屆幽溪、螺溪而止；右為真覺、後明、清心、傳教四寺之龍，開洋為縣治，屆大溪而止。葛閬峯亦分兩支，左為國清赤城山之龍，右為桐柏山之龍，屆南嶴溪、靈溪、清溪而止。香爐峯為護國寺、桃源諸山之龍，屆左溪、秀溪而止。香柏峯為慈聖、萬年、金庭、上虞諸山之龍，屆剡溪、娥江而止。菩提峯為姚江、慈水、定海諸山之龍，屆招寶山東北大海而止。是知天台山者，東瀕大海，界水而止，為東南一大結局。而父於南嶽，祖於峨山，曾於崑崙，高於雪山，自雪山東南而下不減四五萬里，其中所有靈粹之氣，莫不畢集於此，為神僊之窟宅，羅漢之道場，間生聖賢，養育英哲，豈徒然哉！</p>
</div>
<div class='div-other'><a id='mulu14' />
<p class='h1'>山體考第三</p><p style="margin-left:0em;text-indent:2em">夫桎梏之士，因泉石成膏肓；解脫之賓，以山林為藥石。其故何哉？見道不見道，忘山不忘山，異也。不見道則滿目皆山，能忘山則觸途皆道。若庖丁之解牛，始解之時所見無非牛者，三年之後未嘗見全牛也。然不見全牛猶有乎牛，未忘牛也；同乎不見全山猶有乎山，未忘山也；能忘乎山，斯見道矣。有道之可見，未忘道也；見道亦忘，真見道矣。是則忘山者易，忘道者難，能忘道者，其惟如來乎！或曰忘山有道乎？曰：忘山之道莫貴乎見性，見性之道莫先乎明心。性其猶鏡也，心其猶明也，鏡明同耶、異耶？離明無鏡，離鏡無明，同也；鏡為明體，明為鏡用，異也。以其同者觀乎異，非異也；以其異者觀乎同，非同也；亦不以非同非異見，惟見乎心性而已矣。不見而見，無所不見，終日見終日心性，吾亦不知孰為見、孰為心性？吾將見與心性同歸於絕待之道而已矣。或曰：請問心性？曰：心，性之光明也，性之所由顯也；性，心之本體也，心之所由生也。性之為德，具大覺知，體包太虛，量周沙界，非首非尾，非上非下，非邊非中，非去非來，非今非古，非生非滅，非作非為，非同非異，非彼非此，非能非所，非淨非垢，非明非暗，非有非無，非雙亦有無，非雙非有無，非增非減，非動非靜，非短非長，非欠非剩，非方非圓，非大非小，非倒非正，非隱非顯，非合非離，非一非二，非本非末，非生非佛，非聖非凡，非賢非愚，非迷非悟，非體非用，非苦非樂，非成非敗，非縛非脫，非理非事，非真非妄，非境非觀，非機非應，非依非止，非麤非妙，非久非近，非迹非本，非實非虛，非性非相，非常非斷，非人非我，非修非證，非因非果，非根非塵，非色非空，非世非出世。彼首者不能尾，彼尾者不能首，以至彼世者不能出世，彼出世者不能世；惟其非首尾者能首能尾，非世出世者能世出世。故性之為德也，能首能尾，能上能下，能邊能中，以至能世出世。故性之為德，無法不具，無法不攝，無法不能，惟隨緣何如耳。故《華嚴》云：「能隨染淨緣，具造十法界。」《楞嚴》云：「隨眾生心，應所知量，循業發現。」故性之為體，隨淨緣時，則為佛為聖，為悟為體為用，為成為解脫，為即事之理、為即理之事，為真為應為妙依正，為久為近，為說為默，為迹為本，為實為妙，為性為相，為常為樂，為我為淨，為出世。故性之為體，隨染緣時，則為首為尾，為上為下，為邊為中，為去為來，為古為今，為生為滅，為作為為，為同為異，為彼為此，為能為所，為垢為淨，為明為暗，為有為無，為雙亦雙非有無，為增為減，為動為靜，為短為長，為欠為剩，為方為圓，為大為小，為倒為正，為隱為顯，為合為離，為二為一，為本為末，為聖為凡，為迷為愚為苦，為成為敗為縛，為理為事，為妄為境為觀，為依為止為麤，為虛為斷，為人為我，為根為塵，為因為果，為世間法，以至為泉為石，為林為野，為烟為霞。是以為佛為聖，為淨為悟等者，性之能事也；即其為眾生，為迷為染，為苦為縛等，亦性之能事也。性之能事而為之，非勉強也，皆稱性之所施設者也。惟其稱性施設，故事事物物皆法界之全體也。故曰剎海法性不大，一塵法性不小，多亦法性，少亦法性。故約迷情觀事物，有大小方圓之殊；約道眼觀事物，惟廣大法性而已。故曰為物所轉故，於是中觀大觀小，若能轉物，即同如來。或曰：性體已聞命矣，心之為用，尚請言之！曰：體惟一性而已矣，餘皆性之用也，何獨惟心！第迷情日久，親疎碩分。以內身對外物，則內身為親，外物為疎；以身對心，則心為親，身為疎。蓋外物無覺知，內身則異此。然內身之有覺知者，由心之使然也，故心在，身則有覺知，離則同乎木石矣。故外物疎之至疎者也，心親之至親者也。故言心為用，切近而易指；言他為用，疎遠而難明。今就近易之心以指性德之用，緣用以明體，其猶緣明以求鏡，不亦易乎？故曰見性莫要乎明心。心之為用，似有待也；性之為體，故無待也。全性體以為心用，彼有待即無得矣。故彼山之巃嵸，吾眼之可見者也；水之潺湲，吾耳之可聞者也；花之馥郁，吾鼻之可嗅者也；泉之鮮冽，吾舌之可嘗者也；谷風之溫涼，吾身之可覺者也；五者之法塵，吾意之可知者也。此六知根，又心之用也。總而為之，官者心也。心王之所以擾擾者，六塵為之賊也，由茲六根賊媒之使然也，故經曰：「六為媒賊，自刦家寶。」彼六塵者，果賊邪？非賊耶？彼六根者，果媒邪？非媒邪？彼六塵非六賊，六根之使然也；彼六根非賊媒，心王之不能御也。王苟能御，彼將為清淨六根與夫淨妙六塵矣，何妄之有哉？經云：「見與見緣，并所想相，如虛空花，本無所有，元是菩提妙淨明體。」非此之謂乎？是以善見道者，即心以見性；善明心者，即物以明心。其猶善見面者，即明以觀鏡；善矚明者，即像以求明。故曰性其猶鏡也，心其猶明也。彼山川泉石與夫一切事物，非像之謂乎？彼鏡有實體也，明有實用也，像則無實質也；以譬乎性有實體也，心有實用也，萬物無實質矣。像無實質，由形對而生，同乎物無實體，由性具而有。善觀鏡者不取彼像之有無，惟鑑吾面之妍醜；以譬夫善見道者不取物之是非，惟見吾性之廣大寂照而已。故彼解脫之賓，以山林為藥石者，樹吾光明之臺，朗吾寂照之境，形對像生，了罔陳跡，吾亦不知孰為山也、孰為水也、孰為林木也、孰為泉石也、孰為烟霞也、孰為白雲也。然而何非山也、何非水也、何非林木也、何非泉石也、何非烟霞也、何非白雲也？離即離非，是即非即，惟學如來以道眼觀之者，有以明之也。</p>
</div>
<p class='juan'>天台山方外志卷第一終</p>
</div><!-- end of div[@id='body'] -->
</body></html>