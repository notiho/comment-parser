<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1130' />
<p class='juan'>天台山方外志卷第十三</p><p class="byline">天台山幽溪沙門　傳燈撰</p>
<div class='div-other'><a id='mulu1131' />
<p class='h1'>塔廟考第十六<span class='note-inline'>(附墳墓)</span></p>
<div class='div-other'><a id='mulu1132' /><p style="margin-left:0em;text-indent:2em">梵語「塔婆」，今略云塔；此翻方墳，亦翻圓塚，亦翻高顯，義翻靈廟<span class='note-inline'>(翻者，譯西天梵語為東土華言)</span>。即供佛、菩薩及辟支、羅漢等舍利之所。隨尊卑層級不同：佛菩薩者高十三層，辟支塔應十一層，阿羅漢塔成以四層，餘隨品級減之。此八種塔上並有露盤：佛塔八重，菩薩七重，辟支六重，四果五重，三果四，二果三，初果二，輪王一，凡僧但蕉葉火珠而已。後世建塔不原佛制，聖凡相濫，<span class='corr'>紕繆</span>至多矣。台山塔凡若干處，赤城巔者最古，次國清、紫凝、護國諸寺。今次第以錄緣起，後附諸祖墓塔及錢王等墓，以備通考。</p>
</div>
<div class='div-other'><a id='mulu1133' />
<p class='h2'>塔類</p>
<div class='div-other'><a id='mulu1134' />
<p class='h3'>赤城塔</p><p style="margin-left:0em;text-indent:2em">在赤城山巔，七級，高二十丈，梁岳陽王妃建。舊有三所，今惟餘一。中藏佛舍利子四十九顆。五代韶國師重修，存二十八顆，餘散安東都府內，并應天寺、國清、護國等處。事見般若〈新寺磚塔記〉。</p>
</div>
<div class='div-other'><a id='mulu1135' />
<p class='h3'>國清寺前大塔</p><p style="margin-left:0em;text-indent:2em">是隋煬帝遣司馬王弘為智者大師建。</p>
</div>
<div class='div-other'><a id='mulu1136' />
<p class='h3'>寺內二磚塔</p><p style="margin-left:0em;text-indent:2em">是韶國師建，分安赤城塔舍利二顆。</p>
</div>
<div class='div-other'><a id='mulu1137' />
<p class='h3'>寺前七塔</p><p style="margin-left:0em;text-indent:2em">供過去七佛。</p>
</div>
<div class='div-other'><a id='mulu1138' />
<p class='h3'>寺前二小塔</p><p style="margin-left:0em;text-indent:2em">表解脫門。</p>
</div>
<div class='div-other'><a id='mulu1139' />
<p class='h3'>萬松徑二塔</p><p style="margin-left:0em;text-indent:2em">三處俱煬帝建。</p>
</div>
<div class='div-other'><a id='mulu1140' />
<p class='h3'>護國寺二塔</p><p style="margin-left:0em;text-indent:2em">韶國師建，各安舍利三顆。</p>
</div>
<div class='div-other'><a id='mulu1141' />
<p class='h3'>白巖塔</p><p style="margin-left:0em;text-indent:2em">在白巖寺後山上，七級，高十五丈，普耀禪師建。</p>
</div>
<div class='div-other'><a id='mulu1142' />
<p class='h3'>萬年寺塔</p><p style="margin-left:0em;text-indent:2em">自詢禪師建。</p>
</div>
<div class='div-other'><a id='mulu1143' />
<p class='h3'>寶華寺塔</p><p style="margin-left:0em;text-indent:2em">七級，高二十丈，唐乾符閒建。</p>
</div>
<div class='div-other'><a id='mulu1144' />
<p class='h3'>降魔塔</p><p style="margin-left:0em;text-indent:2em">在華頂，智者大師降魔之處。後人建塔，久廢。明王中丞恒叔重建。</p>
</div>
<div class='div-other'><a id='mulu1145' />
<p class='h3'>真覺寺前雙塔</p><p style="margin-left:0em;text-indent:2em">智者大師將終，命門人曰：「歿後可於峯南龕居吾身，累石周屍。龕前立二石塔，使見者發菩提心。」今廢。</p>
</div>
<div class='div-other'><a id='mulu1146' />
<p class='h3'>寒山塔</p><p style="margin-left:0em;text-indent:2em">在寒山寺石洞側。寒山子入滅後，有梵僧杖錫拾黃金鎖子骨，或問所以，對曰：「吾拾文殊菩薩舍利歸西天耳。」後人於此建塔。</p>
</div></div>
<div class='div-other'><a id='mulu1147' />
<p class='h2'>諸祖龕塔</p>
<div class='div-other'><a id='mulu1148' />
<p class='h3'>曇猷尊者全身龕塔</p><p style="margin-left:0em;text-indent:2em">在赤城山室。晉隱士褚世標登山，見尊者顏貌如生平，而舉體綠色。他欲觀者輒為雲霧所蔽。</p>
</div>
<div class='div-other'><a id='mulu1149' />
<p class='h3'>智者大師全身龕塔</p><p style="margin-left:0em;text-indent:2em">大師以隋開皇十七年十一月二十四日於石城入滅，弟子舁歸，龕全身於真覺寺。隋煬帝仁壽元年，於大師忌辰設齋，開龕，顏貌如生。至大業元年更開，惟空龕而已。</p>
</div>
<div class='div-other'><a id='mulu1150' />
<p class='h3'>章安大師全身塔</p><p style="margin-left:0em;text-indent:2em">師以唐貞觀六年八月七日終於國清。九日，窆全身於國清之南山。</p>
</div>
<div class='div-other'><a id='mulu1151' />
<p class='h3'>法華禪師塔</p><p style="margin-left:0em;text-indent:2em">師以唐永隆元年十一月二十八日終於東陽之法華山，塔於寺右。</p>
</div>
<div class='div-other'><a id='mulu1152' />
<p class='h3'>左溪禪師塔</p><p style="margin-left:0em;text-indent:2em">師以唐天寶十三載九月十九日終於左溪，門人分舍利為二分：一塔左溪之西原，遵像法之遺制；一塔東陽之東原，慰邑人之後思。</p>
</div>
<div class='div-other'><a id='mulu1153' />
<p class='h3'>荊溪禪師全身塔</p><p style="margin-left:0em;text-indent:2em">師以唐建中三年二月五日終於佛隴。全身之塔去智者大師塋兆百步，後為天人取去。事見〈神明考〉。</p>
</div>
<div class='div-other'><a id='mulu1154' />
<p class='h3'>至行尊者塔</p><p style="margin-left:0em;text-indent:2em">師以唐會昌三年二月十六日終於禪林寺，葬全身於金地道場。後二十三年，門人良湑、敬文發塔，火育之，得舍利千餘粒，大如菽。即舊地建塔藏之。</p>
</div>
<div class='div-other'><a id='mulu1155' />
<p class='h3'>正定尊者塔</p><p style="margin-left:0em;text-indent:2em">師以唐中和五年三月十五日終於國清，葬於智者塔院之側。</p>
</div>
<div class='div-other'><a id='mulu1156' />
<p class='h3'>普岸禪師塔</p><p style="margin-left:0em;text-indent:2em">師終於唐代，遺塔存平田寺。</p>
</div>
<div class='div-other'><a id='mulu1157' />
<p class='h3'>韶國師塔</p><p style="margin-left:0em;text-indent:2em">師於宋太祖開寶五年示寂於蓮華峯，全身塔於本院。</p>
</div>
<div class='div-other'><a id='mulu1158' />
<p class='h3'>紫凝山普聞智勤禪師塔</p><p style="margin-left:0em;text-indent:2em">師於宋太宗湻化初不疾而逝，塔於本山。三年後，門人遷塔發龕，覩師容儀儼若，髭髮仍長，遂迎入新塔。</p>
</div>
<div class='div-other'><a id='mulu1159' />
<p class='h3'>螺溪尊者塔</p><p style="margin-left:0em;text-indent:2em">師以宋雍熙四年十一月初四日終於螺溪傳教寺，門人累小塔窆於方丈後。徒屬謀遷塔，見貌若生人，髮長餘寸，遂遷葬於國清東南隅。</p>
</div>
<div class='div-other'><a id='mulu1160' />
<p class='h3'>此庵景元禪師塔</p><p style="margin-left:0em;text-indent:2em">師於護國寺握拳而逝，茶毘得五色舍利，齒舌右拳無少損。塔於寺東劉阮洞前。</p>
</div>
<div class='div-other'><a id='mulu1161' />
<p class='h3'>如菴主塔</p><p style="margin-left:0em;text-indent:2em">在大同寺。</p>
</div>
<div class='div-other'><a id='mulu1162' />
<p class='h3'>無見覩禪師塔</p><p style="margin-left:0em;text-indent:2em">師終於大元元統甲戌五月二日，塔於善興寺之西偏五十步。</p>
</div>
<div class='div-other'><a id='mulu1163' />
<p class='h3'>噩夢堂禪師塔</p><p style="margin-left:0em;text-indent:2em">在國清，有塔銘，今佚。</p>
</div>
<div class='div-other'><a id='mulu1164' />
<p class='h3'>文大德禪師塔</p><p style="margin-left:0em;text-indent:2em">在高明寺，踪跡埋沒，漫不可尋。適於深土中得小石一片，鐫「文大德舍利」五字，則知亦有道高僧也。</p>
</div>
<div class='div-other'><a id='mulu1165' />
<p class='h3'>窄菴偉禪師塔</p></div>
<div class='div-other'><a id='mulu1166' />
<p class='h3'>愚傑英禪師塔</p></div>
<div class='div-other'><a id='mulu1167' />
<p class='h3'>寂菴光禪師塔</p></div>
<div class='div-other'><a id='mulu1168' />
<p class='h3'>空叟聞禪師塔</p></div>
<div class='div-other'><a id='mulu1169' />
<p class='h3'>北源濟禪師塔</p><p style="margin-left:0em;text-indent:2em">已上五塔俱在華頂。</p>
</div>
<div class='div-other'><a id='mulu1170' />
<p class='h3'>玅峯覺法師塔</p><p style="margin-left:0em;text-indent:2em">在高明寺西偏，馮太史有塔銘。</p>
</div>
<div class='div-other'><a id='mulu1171' />
<p class='h3'>象先清法師塔</p><p style="margin-left:0em;text-indent:2em">在慈雲寺前嶺下，袁兵憲有塔銘。</p>
</div>
<div class='div-other'><a id='mulu1172' />
<p class='h3'>易菴通法師塔</p><p style="margin-left:0em;text-indent:2em">在國清寺，陸太宰有塔銘。</p>
</div>
<div class='div-other'><a id='mulu1173' />
<p class='h3'>蘊空照禪師塔</p><p style="margin-left:0em;text-indent:2em">在萬年寺。</p>
</div></div></div>
<div class='div-other'><a id='mulu1174' />
<p class='h1'>古蹟考第十七</p>
<div class='div-other'><a id='mulu1175' /><p style="margin-left:0em;text-indent:2em">夫宇宙之內，人物之盛，品彙之多，自古迄今，何可勝數？卒皆泯滅無聞，棄置不錄。閒有獲貽名於終古，得傳美於當年；或物因人顯，人以物名，孰不由精神所召、盛德所感而然耶？若羊祜傷逝而峴山萬古，天台賦勝而孫綽千秋；矧佛祖之精神，湛然復性，聖人之盛德至矣！及人一行一坐，皆足啟後世之遐思；一石一泉，誰不仰斯人之勝蹟？嗚呼！物之傳美固亦有由，人之流芳又豈容易哉？作〈古蹟考〉。</p>
</div>
<div class='div-other'><a id='mulu1176' />
<p class='h2'>古蹟類</p><p style="margin-left:0em;text-indent:2em">降魔塔<span class='note-inline'>(在華頂峯頭，智者大師降魔之處（詳〈祖師志〉）。古有靜室（詳〈高僧志〉）。余友僧如慧，字大觀，萬曆十五年結茆其閒，趺坐三載。法弟傳統，字無餘，次踵其跡。是後住者，不得其人。)</span></p>
<p style="margin-left:0em;text-indent:2em">拜經石<span class='note-inline'>(在華頂，相傳謂智者大師向西天竺拜《楞嚴》處。然準瑩公《清話》，但云「西望一十八載」，未嘗言拜也。)</span></p>
<p style="margin-left:0em;text-indent:2em">煉丹井<span class='note-inline'>(有二，一在華頂峯傍，一在桐栢觀鐘樓之下，舊傳葛玄煉丹之所。)</span></p>
<p style="margin-left:0em;text-indent:2em">太白堂<span class='note-inline'>(在華頂峯，李白嘗遊天台，後人為建書堂。)</span></p>
<p style="margin-left:0em;text-indent:2em">伏虎壇<span class='note-inline'>(伏虎禪師遺跡。)</span></p>
<p style="margin-left:0em;text-indent:2em">鬼疊石<span class='note-inline'>(智者大師降魔遺跡。)</span></p>
<p style="margin-left:0em;text-indent:2em">墨池<span class='note-inline'>(相傳為王右軍洗筆池。)</span></p>
<p style="margin-left:0em;text-indent:2em">黃經洞<span class='note-inline'>(藏右軍為白雲先生所書《黃庭經》處。)</span></p>
<p style="margin-left:0em;text-indent:2em">甘泉先生居、茶圃<span class='note-inline'>(相傳為葛玄種茶之圃。已上在華頂。)</span></p>
<p style="margin-left:0em;text-indent:2em">靈墟石<span class='note-inline'>(初智者大師入山，見一老父告云：「師上菴，遇盤石可止。」果如所告，師於此晏坐。其後成寺，因號「靈墟」。)</span></p>
<p style="margin-left:0em;text-indent:2em">天柱峯<span class='note-inline'>(永明禪師九旬入定，斥鷃巢衣裓處。)</span></p>
<p style="margin-left:0em;text-indent:2em">智者嶺<span class='note-inline'>(智者大師嘗於此註《涅槃經》。)</span></p>
<p style="margin-left:0em;text-indent:2em">察嶺<span class='note-inline'>(漢高察隱居於此，後人名其嶺。下有讀書堂址。)</span></p>
<p style="margin-left:0em;text-indent:2em">卓錫泉<span class='note-inline'>(在智者嶺，大師遺蹟。)</span></p>
<p style="margin-left:0em;text-indent:2em">宴坐石、石牀、看經臺<span class='note-inline'>(皆在太平寺白雲峯下，智者大師經行處也。)</span></p>
<p style="margin-left:0em;text-indent:2em">淨名堂<span class='note-inline'>(在大慈寺，智者大師曾講是經，故名。)</span></p>
<p style="margin-left:0em;text-indent:2em">智者泉<span class='note-inline'>(在大慈寺側，今蕪沒。)</span></p>
<p style="margin-left:0em;text-indent:2em">石經幢<span class='note-inline'>(在高明寺，連座葢高四尺許，幢體八方，上刻尊勝呪，末題云：「晉天福二年捨入幽溪禪院」。)</span></p>
<p style="margin-left:0em;text-indent:2em">翻經堂<span class='note-inline'>(在高明寺，智者大師佛隴翻經之遺跡也，今行道菴。)</span></p>
<p style="margin-left:0em;text-indent:2em">招手石<span class='note-inline'>(在定光菴之東峯，三石列峙，高丈許，色同赤城。一云在華頂，非。見〈聖僧志〉。)</span></p>
<p style="margin-left:0em;text-indent:2em">金地嶺、銀地嶺<span class='note-inline'>(在大慈寺之左右。見〈聖僧志〉。)</span></p>
<p style="margin-left:0em;text-indent:2em">錫杖泉<span class='note-inline'>(昔寺僧取水甚遠，普明禪師以錫杖叩之，泉水湧出。)</span></p>
<p style="margin-left:0em;text-indent:2em">清音亭、更好亭、雨花亭、御書閣、萬工池、萬松徑、曹源<span class='note-inline'>(已上皆在國清寺。)</span></p>
<p style="margin-left:0em;text-indent:2em">放生池<span class='note-inline'>(有二，俱大師放生遺蹟。一自縣溪至海際，綿亘三百餘里。一在崇善寺前。)</span></p>
<p style="margin-left:0em;text-indent:2em">洗腸井、金錢井、僊人井、結集巖、釋籤巖<span class='note-inline'>(已上皆在赤城山。具見〈形勝志〉。)</span></p>
<p style="margin-left:0em;text-indent:2em">螺溪<span class='note-inline'>(在清心寺前，智者大師放螺之處，有石泓如釜。)</span></p>
<p style="margin-left:0em;text-indent:2em">應真閣、玅音亭、先照亭<span class='note-inline'>(在石橋寺，俱廢。)</span></p>
<p style="margin-left:0em;text-indent:2em">曇花亭<span class='note-inline'>(賈丞相似道建，萬曆甲辰尼性慧募錢塘葛居士重建。)</span></p>
<p style="margin-left:0em;text-indent:2em">列秀亭、右軍墨池<span class='note-inline'>(在白巖寺，今廢。)</span></p>
<p style="margin-left:0em;text-indent:2em">閭丘太守影<span class='note-inline'>(在明巖寺。)</span></p>
<p style="margin-left:0em;text-indent:2em">玅蓮閣、覽眾亭<span class='note-inline'>(在萬年寺。)</span></p>
<p style="margin-left:0em;text-indent:2em">貧婆鐘<span class='note-inline'>(在廣嚴寺。)</span></p>
<p style="margin-left:0em;text-indent:2em">自轉藏、自滿庫<span class='note-inline'>(在大覺寺，今廢。)</span></p>
<p style="margin-left:0em;text-indent:2em">雙松亭<span class='note-inline'>(在慈雲寺，今廢。)</span></p>
<p style="margin-left:0em;text-indent:2em">親到堂<span class='note-inline'>(在萬年寺，宋仁宗有「如朕親到」之語，故名。)</span></p>
<p style="margin-left:0em;text-indent:2em">鮑湖<span class='note-inline'>(四明鮑大王遺跡。)</span></p>
<p style="margin-left:0em;text-indent:2em">招隱峯<span class='note-inline'>(在歡嶴，顧歡招杜京產處。)</span></p>
<p style="margin-left:0em;text-indent:2em">顧儒嶺<span class='note-inline'>(在東[山*卬]，顧先生讀書堂在焉。)</span></p>
<p style="margin-left:0em;text-indent:2em">拾得巖<span class='note-inline'>(在國清寺。)</span></p>
<p style="margin-left:0em;text-indent:2em">繫船山<span class='note-inline'>(山高與華頂埒，舊傳古煎鹽處。)</span></p>
<p style="margin-left:0em;text-indent:2em">司馬悔山<span class='note-inline'>(在縣北十三里，司馬承禎應召至此而悔，故名。)</span></p>
<p style="margin-left:0em;text-indent:2em">鶴峯<span class='note-inline'>(又名折山，王喬控鶴於此，故名。)</span></p>
<p style="margin-left:0em;text-indent:2em">寒巖<span class='note-inline'>(寒山子隱此。)</span></p>
<p style="margin-left:0em;text-indent:2em">劉將軍宅<span class='note-inline'>(在縣西五十步，晉黎護將軍劉玄，因遇雨有金錢之異，遂捨宅為闡法寺。後寺徙溪南，而玄廟食其地。)</span></p>
<p style="margin-left:0em;text-indent:2em">柳<span class='corr'>刺</span>史宅<span class='note-inline'>(在縣北二十五里，唐元和閒，柳泌於此領務修藥，築室號「紫霄山居」。其中多有靈葩翠桱、修篁奇竹，又有曲池環沼，藥室丹爐。)</span></p>
<p style="margin-left:0em;text-indent:2em">孟簡歇亭<span class='note-inline'>(在大慈寺西北，當華頂、石橋之衝。簡廉察浙東，捐俸以建，為遊人憩息，今廢。)</span></p>
<p style="margin-left:0em;text-indent:2em">普賢閣<span class='note-inline'>(在大慈寺，陳宣帝為大師建。)</span></p>
<p style="margin-left:0em;text-indent:2em">止觀亭<span class='note-inline'>(在國清寺解脫門外，隋煬帝為大師建。)</span></p>
</div>
<div class='div-other'><a id='mulu1177' />
<p class='h2'>手書</p><p style="margin-left:0em;text-indent:2em">師嚴教尊<span class='note-inline'>(爪)</span></p>
<p style="margin-left:0em;text-indent:2em">喜捨供養<span class='note-inline'>(龍)</span></p>
<p style="margin-left:0em;text-indent:2em">習惱餘氣<span class='note-inline'>(懸針)</span></p>
<p style="margin-left:0em;text-indent:2em">緣覺侵斷<span class='note-inline'>(垂露)</span></p>
<p style="margin-left:0em;text-indent:2em">咸登常樂<span class='note-inline'>(飛白)</span></p>
<p style="margin-left:0em;text-indent:2em">豈如菩薩<span class='note-inline'>(倒薤)</span></p>
<p style="margin-left:0em;text-indent:2em">能施所受<span class='note-inline'>(魚)</span></p>
<p style="margin-left:0em;text-indent:2em">聲聞是證<span class='note-inline'>(科斗)</span></p>
<p style="margin-left:0em;text-indent:2em">戒定慧滿<span class='note-inline'>(豸)</span></p>
<p style="margin-left:0em;text-indent:2em">苦集滅道<span class='note-inline'>(大篆)</span></p>
<p style="margin-left:0em;text-indent:2em">穀皮屏風一具<span class='note-inline'>(爪、篆、龍、魚、科斗、飛白、垂露、倒薤等書。右諸字，隋煬帝為晉王時手書嚫智者大師者，舊在修禪寺，今亡。)</span></p>
<p style="margin-left:0em;text-indent:2em">國清寺<span class='note-inline'>(隋煬帝敕。取大牙殿牓，填以雌黃，書以大篆，付使人安寺門。)</span></p>
<p style="margin-left:0em;text-indent:2em">《陀羅尼經》<span class='note-inline'>(四卷，智者大師手書，舊在修禪寺，今留慧明寺。至唐宋時失去一卷，四明元通法師習大師書法補完。復恐散失，別書四卷以俟。後復散失，惟留一卷。至隆慶閒為譚海憲持去。今所存者，是元通所書。)</span></p>
<p style="margin-left:0em;text-indent:2em">《華嚴經》<span class='note-inline'>(唐虞世南書，是晉譯六十卷者，安修禪道塲供養，後為秦檜取去。)</span></p>
<p style="margin-left:0em;text-indent:2em">天台佛大中國清之寺<span class='note-inline'>(唐大中五年重建國清寺，散騎常侍柳公權書「大中國清之寺」六字、「天台佛」三字。批僧清觀狀尾，言「天台佛」者，蓋指大師也。)</span></p>
</div>
<div class='div-other'><a id='mulu1178' />
<p class='h2'>巖鐫</p><p style="margin-left:0em;text-indent:2em">普賢境界<span class='note-inline'>(右四字楷，在修禪寺前石壁上，智者大師書。)</span></p>
<p style="margin-left:0em;text-indent:2em">幽溪<span class='note-inline'>(右二字楷，在高明寺幽溪之上，大師書。)</span></p>
<p style="margin-left:0em;text-indent:2em">結集、釋籤<span class='note-inline'>(右四字俱小篆，在赤城巖，唐清觀法師書。)</span></p>
<p style="margin-left:0em;text-indent:2em">玉京<span class='note-inline'>(右二字在赤城山，不知何人書。)</span></p>
<p style="margin-left:0em;text-indent:2em">蓋竹洞天<span class='note-inline'>(右四字大篆，在石橋傍，題云：「大宋嘉泰壬戌，奉議郎知天台縣事晉陵丁大榮書。」)</span></p>
<p style="margin-left:0em;text-indent:2em">曹源<span class='note-inline'>(右二字楷，在國清寺，宋譙國曹勳書。)</span></p>
<p style="margin-left:0em;text-indent:2em">潛真洞<span class='note-inline'>(右三字行，在寒石山，宋米芾書。)</span></p>
<p style="margin-left:0em;text-indent:2em">蚪斗篆<span class='note-inline'>(右字在韋羌山。)</span></p>
<p style="margin-left:0em;text-indent:2em">佛隴、天台山<span class='note-inline'>(右五字楷，在修禪寺前，宋國清寺僧志南（字指堂）書，傍有「指堂」字。)</span></p>
<p style="margin-left:0em;text-indent:2em">天台僊界<span class='note-inline'>(右四字在桃源，邑令鄭至道書。)</span></p>
<p style="margin-left:0em;text-indent:2em">萬松徑<span class='note-inline'>(右三字楷，在萬松徑上，志南書。)</span></p>
<p style="margin-left:0em;text-indent:2em">瞻風<span class='note-inline'>(右二字八分，在石橋瞻風亭側，不知何人書。)</span></p>
<p style="margin-left:0em;text-indent:2em">石梁<span class='note-inline'>(右二字行，在石梁，晉江莊一俊書。)</span></p>
<p style="margin-left:0em;text-indent:2em">星橋勝槩<span class='note-inline'>(右四字行，在石橋，本縣主簿靈壁王榭書。)</span></p>
<p style="margin-left:0em;text-indent:2em">飛梁懸瀑<span class='note-inline'>(右四字八分，在石橋潭上，廬陵甘雨書。)</span></p>
<p style="margin-left:0em;text-indent:2em">教源<span class='note-inline'>(右二字八分，在修禪寺前，明邑貢元許光宇書。雖無題名，余嘗見其鐫石。)</span></p>
<p style="margin-left:0em;text-indent:2em">華頂峯<span class='note-inline'>(右三字，兵憲吳憲台書。)</span></p>
</div></div>
<div class='div-other'><a id='mulu1179' />
<p class='h1'>碑刻考第十八</p>
<div class='div-other'><a id='mulu1180' /><p style="margin-left:0em;text-indent:2em">文章乃載道之器，器在則道存，器亡則道歸於元始。是以古人之於道與器也，其用心不謂之不勤矣。以道傳之於竹帛；弗久，則傳之於嘉木；弗久，則傳之於良石。石之或弗久，久之或弗傳，是必道有弗尊也，文有弗古也，書有弗神也。三者苟有獲一而必傳，矧其全者乎？即如唐長安〈弘福寺聖教序碑〉，既得太宗之睿藻，復有奘師之道德，兼集右軍之妙書，今人獲片言隻字，猶寶之如珙。夫道傳之假，豈細故哉？天台僻居荒左，上古碑刻無聞焉，隋唐以來嘉刻非少，不災於火則災於水，惟修禪寺梁敬之碑䇄然草莽閒，字畫猶可辨，豈智師道德之所鍾，肅公精神之所及，而山靈故為之密祐耶？外此皆弗傳，傳之或弗古，今存廢古今並錄，兼附巖石書刻於後，好古者不無探奇之一助云。</p>
</div>
<div class='div-other'><a id='mulu1181' />
<p class='h2'>碑類</p><p style="margin-left:0em;text-indent:2em">智者大師放生碑<span class='note-inline'>(陳宣帝勅國子祭酒東海徐<span class='corr'>孝克</span>撰，不知何人書。在縣前五顯廟前。碑亡，文入本志。)</span></p>
<p style="margin-left:0em;text-indent:2em">金庭館碑<span class='note-inline'>(梁沈約撰。碑亡，文入本志。)</span></p>
<p style="margin-left:0em;text-indent:2em">天台館徐則法師碑<span class='note-inline'>(陳僕射徐陵撰，不知何人書。碑亡，文入本志。)</span></p>
<p style="margin-left:0em;text-indent:2em">國清寺智者禪師碑<span class='note-inline'>(隋煬帝敕開府儀同柳顧言撰，不知何人書。碑亡，文入本志。)</span></p>
<p style="margin-left:0em;text-indent:2em">善利亭記<span class='note-inline'>(唐博州防禦使韓衍撰。碑文俱亡。)</span></p>
<p style="margin-left:0em;text-indent:2em">修禪道場碑<span class='note-inline'>(唐翰林學士梁肅撰，徐放書。在寺前草莽中，字頗遒勁。)</span></p>
<p style="margin-left:0em;text-indent:2em">修桐柏觀記<span class='note-inline'>(唐元稹、劉處靜撰。碑文俱亡。)</span></p>
<p style="margin-left:0em;text-indent:2em">佛隴禪林碑<span class='note-inline'>(唐台州司馬陳諫撰，<span class='corr'>刺</span>史徐放書。碑文俱亡。)</span></p>
<p style="margin-left:0em;text-indent:2em">新桐柏觀碑頌<span class='note-inline'>(唐崔尚撰，韓擇木八分書，玄宗題額。在玅山，碑仆三截，中截猶存，文入本志。)</span></p>
<p style="margin-left:0em;text-indent:2em">玉霄宮記<span class='note-inline'>(唐御史陸潛撰。碑文俱亡。)</span></p>
<p style="margin-left:0em;text-indent:2em">褚伯玉碑<span class='note-inline'>(唐孔稚圭撰。碑文俱亡。)</span></p>
<p style="margin-left:0em;text-indent:2em">佛窟禪師塔銘<span class='note-inline'>(唐州守鄭仁弼撰。碑文俱亡。)</span></p>
<p style="margin-left:0em;text-indent:2em">桐柏上清閣記<span class='note-inline'>(唐學士鄭仁規撰。碑文俱亡。)</span></p>
<p style="margin-left:0em;text-indent:2em">長生福田記<span class='note-inline'>(唐太守顏顒撰，何歸儒書，沙門宗及篆額。碑文俱亡。)</span></p>
<p style="margin-left:0em;text-indent:2em">白郎巖記<span class='note-inline'>(唐王展撰。碑亡，文入本志。)</span></p>
<p style="margin-left:0em;text-indent:2em">福聖院碑<span class='note-inline'>(吳越王錢弘俶撰。碑文俱亡。)</span></p>
<p style="margin-left:0em;text-indent:2em">護國寺碑<span class='note-inline'>(宋中書平章錢惟演撰，工部尚書李瑞懿學《聖教序》筆法，檢校司空鄂州<span class='corr'>刺</span>史錢惟濟篆額。文已殘缺。)</span></p>
<p style="margin-left:0em;text-indent:2em">傳教寺碑<span class='note-inline'>(五代特進判和州錢弘俶撰。碑文俱亡。)</span></p>
<p style="margin-left:0em;text-indent:2em">重修桐柏觀記<span class='note-inline'>(宋曹勛撰。碑亡，文入本志。)</span></p>
<p style="margin-left:0em;text-indent:2em">重修桐柏道藏記<span class='note-inline'>(宋夏竦撰。碑文俱亡。)</span></p>
<p style="margin-left:0em;text-indent:2em">重修老君殿記<span class='note-inline'>(宋天台居士鮑嶷撰，松陽陳戒書。碑文俱亡。)</span></p>
<p style="margin-left:0em;text-indent:2em">桐柏金籙齋記<span class='note-inline'>(宋郡守曾會撰。又有〈設醮銘〉、〈靈寶齋投龍記〉，皆會撰，碑文俱亡。)</span></p>
<p style="margin-left:0em;text-indent:2em">重建三真人殿碑<span class='note-inline'>(宋句曲山道士王簡竹撰，范子詮書，薛如初篆額。碑文俱亡。)</span></p>
<p style="margin-left:0em;text-indent:2em">天台觀碑<span class='note-inline'>(宋隱居徐觀撰，道士杜有廷書。碑文俱亡。)</span></p>
<p style="margin-left:0em;text-indent:2em">習養瀑泉記<span class='note-inline'>(宋陳襄撰。碑文俱亡。)</span></p>
<p style="margin-left:0em;text-indent:2em">秦魯國賢穆大長公主墓碑<span class='note-inline'>(宋給事中兼直學士院楊愿撰，兵部侍郎<span class='corr'>米</span>友仁書。碑文俱亡。)</span></p>
<p style="margin-left:0em;text-indent:2em">重建國清寺碑銘<span class='note-inline'>(宋福建安撫司參議謝伋撰，提舉玉隆觀曹勛書，主管崇觀賀允中篆額。碑文俱亡。)</span></p>
<p style="margin-left:0em;text-indent:2em">訶羅神碑記<span class='note-inline'>(宋苾蒭慧遠撰，釋蘊常書。碑文俱亡。)</span></p>
<p style="margin-left:0em;text-indent:2em">佛隴記<span class='note-inline'>(宋龍圖閣直學士葉清臣撰。碑文俱亡。)</span></p>
<p style="margin-left:0em;text-indent:2em">國清三隱堂記<span class='note-inline'>(宋禹穴沙門志南撰。碑文俱亡。)</span></p>
<p style="margin-left:0em;text-indent:2em">石梁羅漢聖跡記<span class='note-inline'>(宋縣令太史章撰。碑文俱亡。)</span></p>
<p style="margin-left:0em;text-indent:2em">送金銀錢還潭記<span class='note-inline'>(宋守俞建撰。碑亡，文入本志。)</span></p>
<p style="margin-left:0em;text-indent:2em">伫真亭記<span class='note-inline'>(宋之瑞撰。碑亡，文入本志。)</span></p>
<p style="margin-left:0em;text-indent:2em">導元院記<span class='note-inline'>(秘書校書郎張仁穎撰，僊都山道<span class='corr'>士</span>葉璚秀書。碑文俱亡。)</span></p>
<p style="margin-left:0em;text-indent:2em">曇華亭記<span class='note-inline'>(僧法照撰。碑亡，文入本志。)</span></p>
<p style="margin-left:0em;text-indent:2em">石橋寺碑<span class='note-inline'>(宋嚴首座撰。碑文俱亡。)</span></p>
<p style="margin-left:0em;text-indent:2em">記人說生前事<span class='note-inline'>(宋王十朋撰。舊碑亡，明都御史吳時來重刻。在曇華亭。文入本志。)</span></p>
<p style="margin-left:0em;text-indent:2em">應心泉記<span class='note-inline'>(宋賀允中撰。碑亡，文入本志。)</span></p>
<p style="margin-left:0em;text-indent:2em">萬年覽眾亭記<span class='note-inline'>(宋福建轉運副使賀允中撰。碑文俱亡。)</span></p>
<p style="margin-left:0em;text-indent:2em">萬年寺塗田記<span class='note-inline'>(宋大理少卿宋之瑞撰，提舉浙東常平倉黃唐書。碑文俱亡。)</span></p>
<p style="margin-left:0em;text-indent:2em">金文藏院記<span class='note-inline'>(宋邑令鄭至道撰，縣尉鄭儀書。碑文俱亡。)</span></p>
<p style="margin-left:0em;text-indent:2em">國清千門塗田記<span class='note-inline'>(宋劉潮撰。文入本志，碑近仆斷。)</span></p>
<p style="margin-left:0em;text-indent:2em">劉阮洞記<span class='note-inline'>(宋鄭至道撰。碑亡，文入本志。)</span></p>
<p style="margin-left:0em;text-indent:2em">飛泉石記<span class='note-inline'>(宋余亨記集，米南宮書。碑在慈聖寺，文入本志。)</span></p>
<p style="margin-left:0em;text-indent:2em">廣嚴寺記<span class='note-inline'>(宋苾蒭有嚴撰，則休書，縣令吳師正篆額。碑文俱亡。)</span></p>
<p style="margin-left:0em;text-indent:2em">無相院記<span class='note-inline'>(宋禮部員外郎楊傑撰，禮部郎中博陵崔度書，主客郎中河南鞠承之篆額。碑文俱亡。)</span></p>
<p style="margin-left:0em;text-indent:2em">大智寺記<span class='note-inline'>(宋僧法殊撰。碑存，文入本志。)</span></p>
<p style="margin-left:0em;text-indent:2em">淨慧寺記<span class='note-inline'>(并〈轉輪藏記贊〉，俱宋承議郎致仕韓韶撰，尚書金部員外郎韓昭書。碑文俱亡。)</span></p>
<p style="margin-left:0em;text-indent:2em">福田莊記<span class='note-inline'>(宋丁可撰。碑亡，文入本志。)</span></p>
<p style="margin-left:0em;text-indent:2em">智者塔鉢盂記<span class='note-inline'>(通判台州賈廷佐撰。碑文俱亡。)</span></p>
<p style="margin-left:0em;text-indent:2em">重建法輪真一宮記<span class='note-inline'>(元學士虞集撰。碑文俱亡。)</span></p>
<p style="margin-left:0em;text-indent:2em">娑羅軒記<span class='note-inline'>(元僧梵琦撰。碑亡，文入本志。)</span></p>
<p style="margin-left:0em;text-indent:2em">無見禪師塔銘<span class='note-inline'>(元曇噩撰。在華頂。文存本志。)</span></p>
<p style="margin-left:0em;text-indent:2em">九天僕射祠記<span class='note-inline'>(郡倅李彙撰，姑蘇丁椿書。碑文俱亡。)</span></p>
<p style="margin-left:0em;text-indent:2em">祀夷齊碑記<span class='note-inline'>(郡守張廷臣撰。碑文俱亡。)</span></p>
<p style="margin-left:0em;text-indent:2em">夷齊碑頌<span class='note-inline'>(在桐柏宮。)</span></p>
<p style="margin-left:0em;text-indent:2em">重建桐柏山門記<span class='note-inline'>(國初道士吳彥欽撰。碑文俱亡。)</span></p>
<p style="margin-left:0em;text-indent:2em">鴻蒙先生草菴銘<span class='note-inline'>(□□□□□□□□)</span></p>
<p style="margin-left:0em;text-indent:2em">□三真人香火記<span class='note-inline'>(□□□□□□□□□□)</span></p>
<p style="margin-left:0em;text-indent:2em">寒石山二僊示現記<span class='note-inline'>(□□□□□□□□□□)</span></p>
<p style="margin-left:0em;text-indent:2em">明玅峯覺法師塔銘<span class='note-inline'>(在高明寺側，翰林院編修馮夢禎撰文，禮科都給事中王士性書丹，禮部儀制司主事屠隆篆額。文入本志。)</span></p>
<p style="margin-left:0em;text-indent:2em">象先清法師塔銘<span class='note-inline'>(在慈雲寺側，袁兵憲黃撰。文<span class='corr'>入</span>本志。)</span></p>
<p style="margin-left:0em;text-indent:2em">易菴通法師塔銘<span class='note-inline'>(吏部尚書陸光祖撰文，禮科給事中王士昌題額，刑部清吏司員外郎劉啟元書丹。)</span></p>
<p style="margin-left:0em;text-indent:2em">重建國清禪寺記<span class='note-inline'>(邑侯王孫熙撰文，河南左布政王士奇題額，禮科給事中王士昌書丹，刑部清吏司員外郎劉啟元立石。)</span></p>
</div></div>
<div class='div-other'><a id='mulu1182' />
<p class='h1'>異產考第十九</p>
<div class='div-other'><a id='mulu1183' /><p style="margin-left:0em;text-indent:2em">夫五方之土，各異其性；五土之產，各殊其物。國之所本，民之所天，《禹貢》之所以詳考宜矣。天台土地沙磧，民庶魯朴；所產無嘉物，所出無奇貨。上國之所不取，貴人之所不錄。或有一二，適足標奇佛界，樹異僊鄉，若茯苓、白朮、肥蕨、黃精等物，此又儉歲之膏粱，山林之府庫也。然以之贍家，則日富而歲貧；以之養生，則神王而氣固。天台異產，如此而已。餘物雖眾，又烏足書？</p>
</div>
<div class='div-other'><a id='mulu1184' />
<p class='h2'>食類</p><p style="margin-left:0em;text-indent:2em">黃精<span class='note-inline'>(按《本草》云：「黃精君，味甘氣平，無毒。主補中益氣，安五臟，益脾胃，潤心肺，除風濕，補五勞七傷。久服輕身，延年不饑，耐寒暑。」稽康曰：「聞道人遺言，餌朮黃精，能令人久壽。」《博物志》云：「藥物有大毒，不可入口鼻耳目者，即殺人，一曰鈞吻。」盧氏註曰：「陰精、黃精不相連，根苗獨生者是也。」又曰：「鈞吻草與荇華相似，採者宜辯之。」)</span></p>
<p style="margin-left:0em;text-indent:2em">青精飯<span class='note-inline'>(陶隱居《登真訣》載：「太極真人青精乾石飢飯。」注云：「以南燭草木煮汁，漬米為之。」《真誥》云：「有道士鄧伯元者，授青精石飯之法。」《上元寶經》云：「子服草木，王氣與神通；子食青燭之津，命不復殞。」)</span></p>
<p style="margin-left:0em;text-indent:2em">五芝<span class='note-inline'>(許邁云：「天台臨海，山多有僊人芝草。」《耳目記》亦云：「赤城山頂，有青芝二根。」《天台賦》云：「五芝含秀而晨敷。」注云：「赤芝、黃芝、白芝、黑芝、紫芝也，又有六芝。」《神農經》曰：「上藥養命，謂玉石之練形，六芝之延年。」)</span></p>
<p style="margin-left:0em;text-indent:2em">朮草<span class='note-inline'>(《吳氏本草》曰：「朮，一名山連，一名山介，一名天蘇，一名山姜。有倉白兩種，台山皆有之。」曰：「朮有家者，然不及野朮為佳。」《抱朴子內篇》曰：「南陽文氏，其先祖漢中人，值亂逃華山中，饑困欲死。有二人教之食朮，遂不饑。數十年乃還鄉里，顏色更少，氣力轉勝，故朮一名山精。」《神農經》曰：「必欲長生，常服山精。」《異術記》曰：「朮草者，山之精也。結陰陽之精氣，服之令人長生，絕穀致神僊。」余謂蒼白二朮皆可服餌，蒼朮味苦而効速，白朮味甘而効遲。)</span></p>
<p style="margin-left:0em;text-indent:2em">菖蒲<span class='note-inline'>(《春秋運斗樞》曰：「玉衡星散為菖蒲。」《孝經援神記》云：「菖蒲益聰。」《吳氏本草》曰：「菖蒲，一名元韭，一名昌陽。」《神僊傳》曰：「漢武帝上嵩山，忽見有僊人，長二丈，耳出頭下垂肩。帝禮而問之，僊人曰：『吾九疑人也，聞中嶽有石上菖蒲，一寸九節，食之可以長生，故來採之。』忽然不見。帝對侍臣曰：『彼非欲服食者，以此諭朕耳。』」《羅浮山記》曰：「羅浮山中菖蒲，一寸十二節。」余居幽溪，每採菖蒲入藥，一寸九節、十二節者至多。其他谿谷，類皆有之。《抱朴子》曰：「韓終服菖蒲三十年，身生綠毛。」)</span></p>
<p style="margin-left:0em;text-indent:2em">茯苓<span class='note-inline'>(《抱朴子》云：「任子季食茯苓十八年，玉女從之，能隱能見。」)</span></p>
<p style="margin-left:0em;text-indent:2em">薯蕷<span class='note-inline'>(《本草經》曰：「薯蕷，一名山芋。益氣力，長肌肉，除邪氣。久服輕身，耳目聰明，不饑延年。」《湘中記》曰：「永和初有採藥衡山者，道迷糧盡，過息巖下。見一老公，四五年少，相對執書。告之以饑，與其食物如薯蕷，指教所去。六日至家而不復饑。」台山處處有之，藤葉如家植薯藥而小，土人多不知採食。《異苑》曰：「薯蕷入藥，又可服食，野人謂之土藷。若欲掘之，嘿然有獲；唱名者便不可得。」有移植者，隨所種之物而像之。)</span></p>
<p style="margin-left:0em;text-indent:2em">黃獨<span class='note-inline'>(俗稱毛團，根子皆可餐。年愈多而根實愈大。不費耕鋤，道人清供也。)</span></p>
<p style="margin-left:0em;text-indent:2em">蹲鴟<span class='note-inline'>(即芋也。昔高僧居山，惟種芋三百六十本。日餐其一，不遊人<span class='corr'>間</span>，因之得道。)</span></p>
<p style="margin-left:0em;text-indent:2em">蕨粉<span class='note-inline'>(土名蕨鷄，以初生狀如鷄拳故名。苖可煮食，根可為粉。山中之民，每於秋冬閒，漫山開掘，渟漉為粉。或切素作麫，或蒸炙為餅，皆甘美可口。萬曆己亥，天台失稔，鄉人携妻子入山採蕨度荒者萬餘人。不填溝壑，蕨之功也。)</span></p>
<p style="margin-left:0em;text-indent:2em">苣勝子<span class='note-inline'>(即胡麻也，可作飯。昔劉阮誤入桃源，僊女飯以胡麻，即此物也。今山中無此。《智者別傳》云：「師共慧綽種苣拾橡，安貧無戚。」故知必由種植而得。)</span></p>
<p style="margin-left:0em;text-indent:2em">橡斗子<span class='note-inline'>(即擇樹子。《莊子》「狙公養猿，朝三暮四」，即此物也。實可為粉，秋末閒人人採之。水漬一月，晒乾，去其殼；復漬月餘，然後磨，濾去滓，水渟成粉。山中有此，足稱佳品。或云可愈痢疾。)</span></p>
<p style="margin-left:0em;text-indent:2em">山栗<span class='note-inline'>(山中人稱羅漢果。樹不高，四五尺，遍山皆是枝葉。花果同於家栗，但大小為異耳，然香脆有勝於大栗也。秋閒善探者，日可斗許。或以之易米，或曝作乾糧，亦山居之佳品也。)</span></p>
<p style="margin-left:0em;text-indent:2em">孟菜<span class='note-inline'>(處處有之，華頂最多。有油菜孟、火棍孟、犂頭孟、藤孟。山中僧俗每於二三月閒，競採為乾。清涼無毒，可愈痢疾，多食不傷胃。苦行沙門每賴此以當煮石之供。)</span></p>
<p style="margin-left:0em;text-indent:2em">茶<span class='note-inline'>(陸羽《茶經》稱：「生赤城山者與歙同。」桑莊《茹芝讀譜》云：「天台茶有三品，紫凝、魏嶺、小溪是也。」今諸處並無出產，而土人所需多來自西坑、東陽、黃坑等處。石橋諸山近亦種茶，味甚清甘，不讓他郡。蓋出自名山雲霧中，宜其多液而全厚也。但山中多寒，萌發較遲。兼之做法不嘉，以此不得取勝；然所產不多，足供山居而已。)</span></p>
<p style="margin-left:0em;text-indent:2em">泉<span class='note-inline'>(陸鴻漸《茶經》以天台瀑布泉為天下第十三水。余嘗試飲，比余幽溪蒙泉殊劣。余疑鴻漸但得至瀑布泉耳，苟遍厯台山，當不取金山為第一也。)</span></p>
</div>
<div class='div-other'><a id='mulu1185' />
<p class='h2'>木類</p><p style="margin-left:0em;text-indent:2em">菩提樹<span class='note-inline'>(舊惟東[山*卬]有之。相傳謂西天梵僧遊化於此，人得飯之，乃遺報此種。今山寺頗皆接得。樹如柿，花亦大同。未結蘂先，乃別抽一葉，長指半許，闊兩指，色白而光閏。乃結蘂於葉下，日則覆子以蔽穢，夜則捧子以承露。秋社後，取子為珠，十百中必有一二如羅漢者，謂之佛頭。他處所產則無之。若西天佛菩提樹，智藥三藏移植於廣州光孝寺者，其樹不花不實，經冬不凋。葉之筋脉細緻如絹，廣人每用此為燈、為花、為蟬蟲之翼，則與此大不相類。余謂樹無定名，以實建名。菩提，梵語；此稱為覺。佛於樹下得成正覺，故稱樹為菩提。今以此珠令人念佛。佛稱為覺，所念既覺，念者亦覺，成不二覺，即大菩提，樹稱菩提宜矣。又《校量數珠功德經》，佛明言菩提子比槵子蓮子等功德最多，則菩提有子明矣。)</span></p>
<p style="margin-left:0em;text-indent:2em">琪樹<span class='note-inline'>(李紳詩云：「石橋峯上棲玄鶴，碧澗巖邊蔭羽人；水葉萬條垂碧實，玉珠千日保青春。月中泣露應同色，澗底浸雲尚有塵；徒使伏根成琥珀，不知松老化龍鱗。」自注云：「垂條如弱柳，結子如碧珠，三年子乃一熟。每歲生者，相續一年者綠，二年者碧，三年者紅。綴條上璀錯相閒。孫興公賦所謂『<span class='corr'>琪</span>樹璀璨而垂珠』是也。」則李善注謂「僊都所產」，正指桐柏、石橋等處也。)</span></p>
<p style="margin-left:0em;text-indent:2em">金松<span class='note-inline'>(按唐李德裕賦序云：「於顏太師猶子舊宅，覩奇木，枝似檉松，葉如瞿麥，訪其名，曰『金松』。得於台嶺，故為之賦。」其略云：「風入葉而成韻，露垂柯而流液；含春藹而葱菁，映夕陽而的礫。疑翠羽之羣翔，笑金潭之旁射；亦猶處子在於隱淪，奇材遺於山澤。」)</span></p>
<p style="margin-left:0em;text-indent:2em">羅漢<span class='note-inline'>(蒼翠可愛，葉如翦刻，狀如綠玉，結實如羅漢，故名。)</span></p>
<p style="margin-left:0em;text-indent:2em">怪松<span class='note-inline'>(在資福寺。大數圍，高不四五尺。枝葉翱翔於水面，狀如舞鳳。根株盤屈於巖畔，形類盤龍。櫻寧子以「盤龍舞鳳」顏之，陸龜蒙〈怪松圖讚〉即此也。余於萬曆壬辰特往觀之，癸巳七月即為溪水摧壞。然台山宜松，佳者致多。今真覺寺後，覆智者大師塔坎者不下數百年，偃蹇如虬龍，亦可愛也。又石橋舊多古松，故風景愈佳，近為俗品所殺。唐人詩云：「畫松一似真松樹，待我尋思記得無？曾向天台山上過，石橋東畔第三株。」可想見也。)</span></p>
</div>
<div class='div-other'><a id='mulu1186' />
<p class='h2'>杖類</p><p style="margin-left:0em;text-indent:2em">萬歲藤<span class='note-inline'>(土名倒掛<span class='corr'>刺</span>。可作杖，近年須索者多，難得佳者。)</span></p>
<p style="margin-left:0em;text-indent:2em">方竹<span class='note-inline'>(生南山，北山無此種。)</span></p>
<p style="margin-left:0em;text-indent:2em">佛面竹<span class='note-inline'>(北山閒有佳者。可作杖，不堪他用，故植之者寡。)</span></p>
</div>
<div class='div-other'><a id='mulu1187' />
<p class='h2'>花類</p><p style="margin-left:0em;text-indent:2em">娑羅樹花<span class='note-inline'>(一名鶴翎，出華頂峯。以多經風霜，樹不高大。樹數百枝，枝十餘頭，頭六七葉，經冬不凋。花如芍藥，香如茉莉。按〈蜀都賦〉，雅州瓦屋山產娑羅，花有五色，照映山谷，與此相類。)</span></p>
<p style="margin-left:0em;text-indent:2em">杜鵑<span class='note-inline'>(台山致多。山㵎邊有高一二丈者，惟紫色者極高。有四、五色，白者蓋寡。)</span></p>
<p style="margin-left:0em;text-indent:2em">山礬<span class='note-inline'>(一名鄭花，台山處處有之。黃山谷云：「江南山野中，有一種小白花，木高數尺，春開極香，野人謂之鄭花。王荊公嘗欲作詩，而陋其名，予請名曰『山礬』。野人採鄭葉以染黃，不借礬而成色，故名曰『山礬』。又名『瑒花』，又名『玉蘂花』。」《高齋詩話》云：「唐人王建〈題唐昌觀玉蘂花〉詩云：『一樹瓏鬆玉刻成，飄廊點地色輕輕；女冠夜覓香來處，唯見堦前碎月明。』」今瑒花即玉蘂花，蓋瑒，玉名，取其白耳。)</span></p>
<p style="margin-left:0em;text-indent:2em">蘭蕙<span class='note-inline'>(一幹一花，正月開者蘭，香清而雅。一幹五七花，三四月開者蕙，香濃而濁。又有葉闊如建蘭者，一幹而五七花，開於秋閒，故知建蘭亦蕙也。黃山谷以蘭比君子，蕙比士大夫，槩山林十蕙而一蘭也。《離騷》曰：「既滋蘭之九畹，又植蕙之百畝。」是知楚人賤蕙而貴蘭矣。)</span></p>
<p style="margin-left:0em;text-indent:2em">玉蘭<span class='note-inline'>(台山處處有之，其樹有合抱者，土人謂之望春花。開時香滿山谷。)</span></p>
<p style="margin-left:0em;text-indent:2em">山海棠<span class='note-inline'>(土人謂之紅棠梨，有紅梨。樹大者花開如紅梅、紅杏。)</span></p>
</div>
<div class='div-other'><a id='mulu1188' />
<p class='h2'>草屬</p><p style="margin-left:0em;text-indent:2em">觀音草<span class='note-inline'>(生山巖中，以盆盛清水沙石植之則青，着泥則萎。夏赤城詩云：「西來小草異嵩逢，天地生時別有工；怪見着根泥土上，只須水石養青藂。」)</span></p>
<p style="margin-left:0em;text-indent:2em">長生草<span class='note-inline'>(即僊人指甲蘭，素花多香，生山巖及古樹中。取而空懸，曝之以日，經年不槁。王右丞詩云：「老根那復古春色，能住虛空自發生。」)</span></p>
<p style="margin-left:0em;text-indent:2em">生卷柏<span class='note-inline'>(生石上，土人謂之萬年松。曝之葉卷，得水葉舒。雖藏於箱篋，經年猶有生意。)</span></p>
<p style="margin-left:0em;text-indent:2em">僊掌<span class='note-inline'>(生石壁上，如人掌。)</span></p>
</div>
<div class='div-other'><a id='mulu1189' />
<p class='h2'>獸屬</p><p style="margin-left:0em;text-indent:2em">僊鹿<span class='note-inline'>(高五尺，逐則跽而請命。)</span></p>
<p style="margin-left:0em;text-indent:2em">青羊<span class='note-inline'>(虞洪嘗見於紫凝山。)</span></p>
<p style="margin-left:0em;text-indent:2em">岐尾獸<span class='note-inline'>(傅弘業宰天台，有人獵得一物，如豕仰鼻，長尾有岐，謂之怪。傅識之曰：「雖非怪，天雨則懸於樹，以尾塞其鼻。」後驗之。見《葆光志》)</span></p>
<p style="margin-left:0em;text-indent:2em">僊鼠<span class='note-inline'>(即服翼。在山孔中食諸乳石。其大如鳩鵲者。《僊經》所謂「玉芝」是也。)</span></p>
<p style="margin-left:0em;text-indent:2em">麋鹿<span class='note-inline'>(相依道人，有同家畜。)</span></p>
<p style="margin-left:0em;text-indent:2em">虎、豹、豺、狼<span class='note-inline'>(此為惡獸，獨台山有之而不惡，非以聖僊異境而異物馴化耶？)</span></p>
<p style="margin-left:0em;text-indent:2em">猿<span class='note-inline'>(台山有猿而無猴。猴性輕躁，喜犯苗稼。山居無此物，亦萬安之福也。《天台游考》云：「金絲猿隱石梁閒，見者必大貴。」)</span></p>
<p style="margin-left:0em;text-indent:2em">松鼠、栗鼠<span class='note-inline'>(松鼠尾小，栗鼠尾大。余幽溪果木豐饒，是物至夥。辰午飼以生飯，皆不失期而至。)</span></p>
<p style="margin-left:0em;text-indent:2em">猩猩<span class='note-inline'>(雖有，不常見人。隆慶閒，有僧結茅於華頂峯，四壁陡立。雪夜跏趺擁爐，是物來附火。僧故怡然不屑，而是物亦相望於海翁，向曉乃去。後不復至。)</span></p>
</div>
<div class='div-other'><a id='mulu1190' />
<p class='h2'>禽屬</p><p style="margin-left:0em;text-indent:2em">念佛鳥<span class='note-inline'>(聲喚「阿彌陀佛」。)</span></p>
<p style="margin-left:0em;text-indent:2em">搗藥鳥<span class='note-inline'>(以其音丁當似之。)</span></p>
<p style="margin-left:0em;text-indent:2em">金雀<span class='note-inline'>(石梁方廣梵唄方作，先有金色鳥飛翔林石。)</span></p>
<p style="margin-left:0em;text-indent:2em">飛生鳥<span class='note-inline'>(即五技鼠。狀類鴟，大於鵞。紫毛，夜飛，人多以為怪。藏其皮，臨產者持之則易娩胎，故列之土貢。)</span></p>
<p style="margin-left:0em;text-indent:2em">天鷄<span class='note-inline'>(產桃都，李謫僊詩「空中聞天鷄」是也。)</span></p>
<p style="margin-left:0em;text-indent:2em">畫眉、黃頭、黃鶯、竹鷄、布穀、杜鵑、百舌、百勞、鵜鶘<span class='note-inline'>(山中鳥屬無慮百種，惟是數鳥音聲頗佳，空谷無人之境，足當一部鼓吹。)</span></p>
</div>
<div class='div-other'><a id='mulu1191' />
<p class='h2'>藥屬</p><p style="margin-left:0em;text-indent:2em">昔劉阮因採藥誤入桃源，則台山產藥其來舊矣。然所產藥品實不止此，今取及耳目者列之，亦居山者養生之一助也。</p>
<p style="margin-left:0em;text-indent:2em">百藥祖、黃寮郎、崔風便、石南藤、含藤清風藤、耆婆藤、天壽藤、百稜藤、紫葛、千里急、烏藥<span class='note-inline'>(右十二品，按《本草》皆出天台。先朝廷常取清風藤，無有識者。後於臨海山中得之，蓋「天台」乃六邑之總名。)</span></p>
<p style="margin-left:0em;text-indent:2em">天南星、枳殻、玄參、天門冬、何首烏、蛇牀子、無名異、牽牛、五味子、五倍子、覆盆子、龍膽草、瞿麥、香附子、骨碎補、山茨菰、桑白皮、枳實、麥門冬、桑寄生、山查子、五加皮、萞麻、威靈僊、金銀花、車前子、草決明、桔梗、瓜蔞子、天花粉、僊遺糧、薏苡仁、茵陳馬蘭、柴胡、薄荷、大黃、常山、台芎、百合、貝母、莞花、巴㦸、連翹、杏仁、蟬蛻、黃連、茯苓、芍藥、茱萸、地黃、草薢、苦參、沙參、細辛、草烏、僊茅、根子、枸杞、白芷、卷柏、半夏、陳皮、蒼耳、蒼蒲、葶藶、狶薟、黃精、白朮、花椒、前胡、獨活、良姜、金線重樓。</p>
</div>
<div class='div-other'><a id='mulu1192' />
<p class='h2'>石類</p><p style="margin-left:0em;text-indent:2em">石連理木<span class='note-inline'>(產消山，皮日休〈送從勉游天台〉詩「行過石樹凍無煙」是也。)</span></p>
<p style="margin-left:0em;text-indent:2em">圖書石、硯石<span class='note-inline'>(《圖經》云：石之丹者如霞，青者如黛。然求其美者不可得，惟寶花山所出者可為圖書，潢水山所出僅可為硯而已。)</span></p>
</div></div>
<div class='div-w'>
<ul class="">
<li><p style="margin-left:2em">天童寺德清和尚助洋十二元般若寺妙樹和尚助洋十二元</p>
</li>

<li><p style="margin-left:2em">延慶寺一峯和尚助洋一十元龍樹庵守林和尚助英洋六元</p>
</li>

<li><p style="margin-left:2em">迴龍寺修楞和尚助英洋六元迎恩堂梅春法師助英洋四元</p>
</li>

<li><p style="margin-left:2em">七塔寺達光法師助英洋四元昭慶寺省徹和尚助英洋四元</p>
</li>

<li><p style="margin-left:2em">國清寺光月和尚助英洋三元</p>
</li>
</ul><p style="margin-left:0em;text-indent:2em">光緒十九年陽月佛隴日種敏曦謹募</p>

<ul class="">
<li><p style="margin-left:2em">信受法師　諦愿法師　宗量法師　諦閑法師　文權法師　慶雲法師　滄量法師　榮祥法師　了塵法師　成光法師　文清法師　各助洋二元</p>
</li>

<li><p style="margin-left:2em">輝壽法師　見法法師　則禪法師　道通法師　各助洋一元</p>
</li>
</ul><p style="margin-left:0em;text-indent:2em">光緒十九年陽月天台佛隴敏曦識</p>
</div>
<p class='juan'>天台山方外志卷第十三終</p>
</div><!-- end of div[@id='body'] -->
</body></html>