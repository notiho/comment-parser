<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu1228' />
<p class='juan'>天台山方外志卷第十五</p>
<div class='div-other'><a id='mulu1229' />
<p class='h2'>書</p>
<div class='div-other'><a id='mulu1230' />
<p class='h3'>陳</p>
<div class='div-other'><a id='mulu1231' />
<p class='h4'>左僕射徐陵啟智者大師書</p><p style="margin-left:0em;text-indent:2em">《國清百錄》云，陳左僕射徐陵上大師書最多，門人競將去，追尋止得三紙。</p>
<p style="margin-left:0em;text-indent:2em">其一曰：「陵和南。昨預沈儀同法席，餐奉甘露。無畏之吼，眾咸歸伏；然正法<span class='corr'>炬</span>，朗諸未悟。自慶餘年得逢玅說，尋事諮展，此不申心。謹和南。」</p>
<p style="margin-left:0em;text-indent:2em">其二曰：「陵和南。注仰之心，難可敷具。拔公至，蒙三月二十日旨，用慰積歲傾心。麥冷，體中何如？願一日康勝，山中春夏無餘惱耳。遲復存旨，弟子二三年來，溘然老至；眼耳聾闇，心氣昏塞，故非復在人。兼去歲第六兒夭喪，痛苦成疾。由未除愈，適今月中又有哀故。頻歲如此，窮慮轉深。自念餘生無復能幾，無由禮接，係仰何言？敬重璪公，<span class='corr'>今</span>還白書，不次。弟子徐陵和南。」</p>
<p style="margin-left:0em;text-indent:2em">其三曰：「陵和南。放生星聞公家極相隨喜事，是拔公口具，謹不多諮。唯遲拔公廷出數百里水，全其命根。如此功德，算數無盡。隨喜無量，此不委諮。」</p>
<p style="margin-left:0em;text-indent:2em">又五願上智者大師云：「弟子徐陵和南。弟子思出樊籠，無由羽化。既善根微弱，願力莊嚴：一願臨終正念成就，二願不更地獄三途，三願即還人中不高不下處託生，四願童真出家如法奉戒，五願不墮流俗之僧。憑此誓心，以策西<span class='corr'>暮</span>。今書丹款，仰乞證明。陵和南。」</p>
</div>
<div class='div-other'><a id='mulu1232' />
<p class='h4'>吏部尚書毛喜上智者大師書</p><p style="margin-left:0em;text-indent:2em">其一曰：「累年仰系，不易可言。承今夏在石像行道，欣羨無極。又聞欲於天台營道場，當在夏竟耳。學徒遠近歸依者，理應轉多；安心林野，法喜自娛，禪講不輟耳。四十二字門令附，雖留多時，讀竟不解。無因<span class='corr'>諮</span>訪，為恨轉積。南嶽亦時有信，照禪師在嶽嶺，徒眾不異大師在時。善公於山講釋論，彼亦邑遲望還，綱維大法；不者歸鍾嶺、攝山，亦是棲心之處，何必適遠方詣道場？希勿忘京師。邊地之人豈知回向？傾心無時不積。未因接顏色，東望欷滿敬德。信人今返，白書不具。弟子毛喜和南。</p>
<p style="margin-left:0em;text-indent:2em">弟子諸弟及兒等，悉蒙平安，第<span class='corr'>二</span>任鄱陽郡，第<span class='corr'>三</span>為豫章王司馬，第四大延卿，第五入閤度支郎，大兒由在東宮為中書舍人。仰蒙垂顧，大善知識大同學，輒復遠諮。」</p>
<p style="margin-left:0em;text-indent:2em">其二曰：「秋色尚熱，道體何如？禪禮無乃損德。弟子老病相仍，湯藥無効；兼不得自閑，轉有困耳。仰承移往佛隴，永恐不復接顏色，悲慨具深。仰惟本以曠濟為業，獨守空巖，更恐違菩薩普被之旨。近與徐丹陽諸善知識共詳量，等是一山，鍾嶺、天台，亦何分別？必希善加三思，不滯於彼我。京師彌可師一二，因拔師口具其閒，願敬道德。弟子毛喜和南。」</p>
<p style="margin-left:0em;text-indent:2em">其三曰：「適奉南嶽信，山眾平安。弟子有荅，具述甲乙。後信來當有音外也。今奉寄牋香二片、熏陸香二觔、檳榔三百子。不能得多，示表心，弗責也。弟子毛喜和南。」</p>
<p style="margin-left:0em;text-indent:2em">其四慶講書曰：「仰餐其敷說，訓往綽然，道俗嗟味，般若照明，豈是拙辭所能稱述？弟子毛喜和南。」</p>
</div>
<div class='div-other'><a id='mulu1233' />
<p class='h4'>智者大師遺台州鎮將書</p><p style="margin-left:0em;text-indent:2em">台州沿海居民捨放生處，大師遣人表聞金陵，欲求此處永為放生之池。宣帝勅云：「此江若無烏賊珎味，宜依所請，永為福池。」後大隋有國，摠使江南收捕海族。臨海鎮將解拔國不諭其旨，謂大師江溪山水放生之處亦在其例；欲盡復民之簄業，兼欲毀國清所樹之碑。故大師以書遺之云：「貧道少懷靜志，願屏囂塵。微悟苦空，得從閑曠。是以去西陜之舊里，將領門徒，游憩天台，十有二載。但此山溪接江源，連亘海際，魚捕簄業，交橫塞水。殺戮既多，煮炙無限。非但夭傷物命，有足悲者；亦是公私去來，頻遭沒溺。以此死亡，不可稱數。貧道不惟虛薄，願以拯濟。仍率勵山僧，貨衣資什物，就土民孔玄達等買兹簄業，永作放生之池。變化魚梁，翻成法流之水。故臨海內史計尚兒敬法心重，仍請講說《金光明經》。至〈流水品〉，檀越羊公賀等，聞斯玅句，咸捨簄梁，凡五十五所。遂使水陸沾濡，人蟲荷澤。蓋聞雨華滿室，荅長者之恩；明珠照夜，報隋侯之德。斯固植玅行於前修，播芳風於末代。福不唐捐，善無虛矣。仍以此事，表白前陳。敕云：『此江若無烏賊珎味，宜依所請，永為福池。』國子監祭酒徐孝克，宿植德本，才地兼美。聞斯積善，請樹高碑。冀此法基與嶽同固，願兹勝業將日月俱全。昔陳氏江東地不過數千里，猶若此慕善忘懷。抑惟皇帝陛下，秉金輪而御八表，握寶鏡以臨萬民。風雨順時，牛馬內向。信以道高堯舜，德邁軒羲。加復躬行十善，等赤子於羣分；自運四弘，摠下生而普濟。且不麑不卵，著自外書；救蟻救魚，聞之內典。豈有富天下而恡惜一江源，恩洽宇內而獨隔數百里？改蓮華之池，興燒煮之業；使軍民恣其傷殺，水陸嬰其酸楚；身首分離，骨肉糜潰。以貧道意度皇帝之心，豈其然乎？但晉王殿下，道貫今古。允文允武，二南未足比其功；多材多藝，兩獻無以齊其德。茂績振於山西，英聲馳於江左。管淮海之地，化吳會之民。不以貧道不肖，曲垂禮接。躬非世範，謬荷人師。具述事源，爰降符命。在所恭承，莫敢違越。假令別有嚴使，的奉勅符，毀所樹之碑，復民簄業者，貧道即振錫披衣，擔簦躡履；遠遊京輦，詣闕上書；殞首碎身，以全物命。况今上旨，總使江南收捕海族；而江溪山水不出海魚。披省符文，事不相涉。特由在斯，苟欲是非，毀壞放生，興殘善業。當今太平之世，路不拾遺。若恣軍民收羅採捕，則是奪人現財，公行劫盜。若以至尊，欲令軍民豐沃，不許放生者。<span class='corr'>昔</span>貧道西遊，路經嶽州，<span class='corr'>刺</span>史王宣武仍結香火，稟受大乘。而彼地民不事農桑，專行殺捕之業。學士曇揵請講，遂即停留。一州五縣，咸捨其業，凡一千餘所。以事表臺，降勅開許。自是嶽州頓降祥瑞，使君宣武旌賞倍常。至尊神智高明，有感皆應，豈容為軍民口味，奪人善業？縣尉此啟，恐成僻見。且江溪狹小，不及嶽州一基之地；又止有雜魚，本無海族。至尊以晉王殿下有文武奇才，故徧加委任。江南諸州，事無大小，皆由決判。今若不得注言，王教不聽者，則是是非由於縣，裁斷不關晉王。如此之言，豈可聞於王耳？且大王親有符旨，開許放生，何容在所私行壅遏？貧道辭還幽谷，有二因緣：一為大王功德，治葺舊寺；二為按行江溪，修營福會。共諸檀越，遠建菩提，爰被存亡莊嚴。永願一人有慶，保盤石之基；使十千之魚，恣相望之樂。貧道至止已久，頻荷優任，供給資須。人功影響，每思往彼，未展來遊。逖聽所聞，頗傳惠化。境有三異之德，民謠五袴之歌。飡味高風，誠深隨喜。但君臨稍畢，旋反非賖。唯希善始令終，以全佳譽；攀轅臥轍，無愧昔賢。貧道反覆九思，徘徊三省：北方人士，壽長有福，豈非慈心少害，感此玅齡？東海民庶，多<span class='corr'>夭</span>殤漁獵，所以短命貧窶。乃是世<span class='corr'>間</span>現見，可為鑑誡者也。今若斷三皈之命，養五陰之身，斯則廢淨土之花業，起無邊之重過。事既反常，恐非養生之術。餘州鎮防，不邊江海，既處高源，採捕無地。未聞亡身他境，帶病還鄉；豈復必須水族以資身命？直令採捕，尚乃非宜；况有毀他放生，以給軍士？明府在鎮清嚴，遠近稱歎。一錢不納，一犢方留。噲參養鵠，卒獲寶珠；孔愉放龜，終佩金印。檀越若不逆晉王符旨，不乖貧道之言，則是再灑法流，奉宣帝道。有德必酬，無善不報。玉佩彫弓，不求自至。金印紫綬，應念便來。今遣弟子普明齎舊事往簡，但明府摠此邦之政務，執一鎮之兵機；有教必行，如風靡草。願以貧道此書，宣示百姓，訓誨軍民。使遵九言之教，無為始禍；改十惡之心，永符元吉。事事信人口具，不復委陳。智某白。」書去之後，其事遂寢。</p>
</div>
<div class='div-other'><a id='mulu1234' />
<p class='h4'>永陽王上智者大師書</p><p style="margin-left:0em;text-indent:2em">其一曰：「秋氣淒冷，願安樂行耳。弟子寡末，未能治道。願欲延屈，方憑開道。今遣左右陳文強往，悉其一二。弟子陳伯智和南，八月十日。」</p>
<p style="margin-left:0em;text-indent:2em">二曰：「弟子少奉正真，長而彌篤。州中<span class='corr'>事</span>隙，時得用心。但至止以來，實有欽睠。前書要師出鎮講說，未辱還告，良以鬱陶。伫聽之情不忘瞬息，重遣今信必望翻然，學徒多少並存希帶。故前有白，尋勒人船，所遲來儀，會言在促。弟子陳伯智和南。」</p>
<p style="margin-left:0em;text-indent:2em">三曰：「使人山返，仰具高懷，域誠不果，更深為限。本知山水得性，為物忘懷，復須安忍。今遣迎接，伫望光臨。弟子陳伯智和南。」</p>
</div></div>
<div class='div-other'><a id='mulu1235' />
<p class='h3'>隋</p>
<div class='div-other'><a id='mulu1236' />
<p class='h4'>秦孝王請智者大師住安州方等寺書</p><p style="margin-left:0em;text-indent:2em">一曰：「冬暮寒切，道體何如？法務勤辛，有以勞悆。安州方等寺奉為皇帝修立，屈法師向彼行道，甚不可言。已令所司發遣供給，願以熏修為懷，不憚利涉也。道深敬德，遣白不具。弟子楊俊和南，十二月十七日。」</p>
<p style="margin-left:0em;text-indent:2em">二曰：「傾仰每深。甚熱，禪師道體何如？修習不乃勞心也。夫由有展，企結良深，願珍德，遣白不具。弟子楊俊和南，五月十九日。奉施沉香等如別，至願檢領。」</p>
</div>
<div class='div-other'><a id='mulu1237' />
<p class='h4'>晉王上智者大師書</p><p style="margin-left:0em;text-indent:2em">初修書云：「金風御節，白露調時，道體休和，安樂行不？法師抗志名山，棲心慧定；法門靜悅，戒行熏修。籍甚徽猷，久承音德。欽風已積，味道為樂。翼託舟航，用披雲霧。故遣使人，往彼延屈。希能輕舉，以沃虛衿。伫望來儀，不乖眷意也。弟子楊廣和南。」</p>
<p style="margin-left:0em;text-indent:2em">又治禪眾寺書云：「深具謙悒之旨，但高人遊處，觸地自安，然法宇僧房須盡嚴整。經云，四事供養，一不可缺。已勒有司修葺，願忘懷受施也。弟子楊廣和南。」</p>
</div>
<div class='div-other'><a id='mulu1238' />
<p class='h4'>晉王請留智者大師書</p><p style="margin-left:0em;text-indent:2em">初書云：「弟子總持和南。爰逮來誨，須往荊楚；辭致首尾，仰具高懷。但秪稟淨戒，事成甫爾；宿昔凝滯，匪遑諮决。闍黎和尚，經稱勝田。種子雖投，嘉苖未植。方用心形，永伸供養。庶憑善誘，日灑塵勞。凡厥共緣，依止有地。斯亦舟航兼運，利益弘多。如來化道，何必止還天竺？菩薩亦變，本無定方。深願坦然，以虛受物。遲延展禮，面當諮遜。謹和南。」</p>
<p style="margin-left:0em;text-indent:2em">又開府柳顧言宣口教云：「智者為當長去，更有還期？弟子意不欲相去遼遠。脫能旋廻，不敢停留。鎮下近山，隨樂住止。又欲奉留，待二月十八日，同度延陵鎮，仍共至棲霞履行，於彼送別。」</p>
<p style="margin-left:0em;text-indent:2em">王重留書云：「弟子總持和南。逮旨須取明，二日垂別，修復未周，便深傾欷。弟子前昨晝夜，熟更惟忖。智者至止以來，未經一夏；兼荊潭路遠，安居將促。江波浩蕩，行程難期。既去此處，又不至前所；半途結夏，投止亦難。又案經律，一夏供養僧，福田無量，况乎師道及大眾力？凡夫淺薄，本資勝緣；菩薩大慈，須受應供。暮春行謝，首夏向臻。九<span class='corr'>旬</span>忽違，四事虛棄。修心與理，於情匪安。今欲仰留，度夏發遣。冀不半途飄露，脫疑邑下喧湫。須依林壑，安居攝山，亦當為便。若法歲將滿，預勒蔣州裝船，南出石頭，西浮彌易。既乘爽節，因得順風。去留之宜，事理咸會。此閒彼處，仰聽擇一。意不可盡，辭豈多宣？謹和南，三月一日。」</p>
</div>
<div class='div-other'><a id='mulu1239' />
<p class='h4'>晉王許智者大師行書</p><p style="margin-left:0em;text-indent:2em">弟子摠持和南。復逮今旨，欲遂前心，功德因緣，豈敢違忤？謹遵宿願，即命所司發遣。發日離晨，仰聽詳擇。庶解夏非遠，秋水乘流；賜荅不期，必當無爽。用茲歡喜，以蠲悲欷。謹和南。</p>
</div>
<div class='div-other'><a id='mulu1240' />
<p class='h4'>晉王謝智者大師法門書</p><p style="margin-left:0em;text-indent:2em">弟子摠持和南。奉旨，今日齋竟，即事登舟。睽阻方遙，彌以傾欷。垂示法相，雖文旨淵頤，源本難尋；而教門方便，開悟易益。恭承善誘，永以受持；庶藉津梁，得無退轉。自服膺至道，每沾弘護。將事遵途，復降良藥。沐浴慈被，伏用棲荷。謹和南。</p>
</div>
<div class='div-other'><a id='mulu1241' />
<p class='h4'>晉王遣使往匡山參智者大師書</p><p style="margin-left:0em;text-indent:2em">弟子摠持和南。親信傳仲詵還，逮去月朔告，用慰延結。熱猶熾，願道體休和。仰承經過攝山、鍾岫，寺塔安善，徒眾和肅。仍留二十僧，權停開善。進至匡嶽，結夏安居，東林禪閣還為一寺。峯頂精舍復皆隨喜，敬緣勸發，獲此熏修。用辱身田，方流法雨，金光明福，喜荷彌深。弟子去月十四日始度朱方，風土異宜，流金在節。攝衛多不調適，每有劣然。二十九日來石頭，稍<span class='corr'>已</span>平復。自江浦違心，馳情彭蠡。以日為歲，無時暫忘。願未解夏前，預整裝束。法歲若滿，即事西浮。彼閒酬願，務令在促。非但弟子蔽識，希護周爰深；恐禪慧學徒，咸思鑽仰。宣尼在陳致歎，自衛便歸。屈道紆情，事非為<span class='corr'>己</span>。今遣主簿王灌，指往祇承。謹和南。</p>
</div>
<div class='div-other'><a id='mulu1242' />
<p class='h4'>智者大師述匡山寺與晉王求外護書</p><p style="margin-left:0em;text-indent:2em">江州匡山東林寺者，東晉雁門慧遠法師之所創也。遠是彌天釋道安之高足，安是大和尚佛圖澄之弟子。三德相承，如日月星，真佛法樑棟，皆不可思議人也。而遠內閑半滿，外善三玄；德布遐方，聲高霄漢。初詣山足，依止一林，共耶舍禪師頭陀其下，若說若默，修西方觀。末於林右建立伽藍，因以為名。東林之寺，遠自創般若、佛影二臺，謝靈運穿鑿流池三所，梁孝元搆造重閣，莊嚴寺宇，即日宛然。峯頂寺者，是齊慧景禪師感山人延請，因棲其峯。次梁慧歸在後登躡，方建伽藍。峯有水泉，忽然枯涸。歸燒香呪願，清流盈滿，天降甘露於泥洹。<span class='corr'>自</span>是以先德名蹤，垂芳不斷；松霞青曠，觸處蕭條；公私往還，莫不歸向。自大化江<span class='corr'>左</span>，貧道因至彼山，憩泊東林，時遊峯頂。以歲為日，羨[習*旡]忘勞。然山下伽藍，偏近驛道；行人歸去，頗成混雜。今奉請為兩寺檀越，庶藉影響，眾得安心。禮誦虔誠，用酬洪澤。并乞勒彼所由，永禁公私停泊。沙門某敬白。</p>
</div>
<div class='div-other'><a id='mulu1243' />
<p class='h4'>晉王荅智者大師書</p><p style="margin-left:0em;text-indent:2em">弟子摠持和南。垂誨述江州潯陽廬山東林寺、峯頂寺，須令弟子並為檀越主。山嶺盤秀，下屬江湖；香爐層峯，上虧雲日。僊人之所戾止，隱淪於焉不歸。况乎慧遠法師，勝依結搆；謝客梁元，穿池重閣；景師息心，神應峯頂。智者憩厯，踵武前賢。師嚴道尊，實深隨喜。所恨寡薄，無益將來。庶藉熏修，方證常樂。兼陳二寺偏近驛道，行人往來，頗成混雜。須勒彼州，令去公私使命，不得停止。即付所司，依事頒下。謹和南，三月一日。</p>
</div>
<div class='div-other'><a id='mulu1244' />
<p class='h4'>晉王與匡山三寺書</p><p style="margin-left:0em;text-indent:2em">極暄，法師道體何如？眾內咸宜也？雁門遠法師四依菩薩，翻飛朔野，棲息南山。自斯以後，名德相繼。智者見令為寺檀越，顧修寡薄，非敢克當。獎導既引，良深隨喜。敬德指此承問。楊廣和南。</p>
</div>
<div class='div-other'><a id='mulu1245' />
<p class='h4'>晉王與匡山禪閣寺書</p><p style="margin-left:0em;text-indent:2em">春序將謝，道體何如？僧眾清善？匡山佛寺，興自慧遠法師。法師師於彌天道安，安師於佛圖澄。玅德相承，莫之為最。江東龍藏，悉本雁門。雁門上人創迹廬阜，自梁及晉，止有東林。陳晚澆漓，別生禪閣。僧徒好異，豈稱至和？智者爰居，還須合一。想均願海，更無異味。行人將送過，指此相聞。楊廣和南。</p>
</div>
<div class='div-other'><a id='mulu1246' />
<p class='h4'>晉王與匡山峯頂寺書</p><p style="margin-left:0em;text-indent:2em">暮春暄和，寺眾清勝。禪悅法喜，致足恬懷。爐峯香氣，煙霞共遠。智者經託勝地，為在摠內；令為檀越，誠深隨喜。更追厚愧，善當敬朂。楊廣和南，三月二十一日。</p>
</div>
<div class='div-other'><a id='mulu1247' />
<p class='h4'>晉王謝荅智者大師造玉泉寺書</p><p style="margin-left:0em;text-indent:2em">弟子摠持和南。奉旨，於荊州當陽縣境玉泉山陲，為建伽藍招提行道，圖寫地形，具以賜示。伏以布金徧地，買園建立；奉置三尊，永流萬代。唱誦所不能讚，算數所不能量。孰意輕微，頓蒙創造。循復來旨，爽然失措。既事出神心，理生望表，無容違挋。苟非形迹，即具聞奏，嘉號乃覃。名符天冠道場，聲滿<span class='corr'>恒</span>沙世界。福報仰歸，遜辭難涉。謹和南。</p>
</div>
<div class='div-other'><a id='mulu1248' />
<p class='h4'>文皇帝敬問智者大師書</p><p style="margin-left:0em;text-indent:2em">皇帝敬問智顗禪師，省書具至意。孟秋餘熱，道體何如？熏修禪悅，有以怡慰。所須寺名額，今依來請。智邃師還，指宣往意。</p>
</div>
<div class='div-other'><a id='mulu1249' />
<p class='h4'>晉王遣往荊襄參問智者大師書</p><p style="margin-left:0em;text-indent:2em">弟子摠持和南。東林山寺使至，逮八月八日誨，用慰馳結。仰承已往衡山，至當稍久。法緣若竟，願即沿流。擬在歲陰，必期展覲。弟子渡江還，去月初移新住；多有造次，未善安立。來旨朂以法事，實用慚悚。始於所居外援，建立慧日道場，安置照禪師以下。江陵論法師亦以遠至，於內援建立法雲道場，安置潭州覺禪師已下。即建深善，輒以諮知。仰承相次，為營功德；深荷扶助，難用遠陳。而發此至江州，遂下請僧料，云何能得相資。前施鹽米，其米廻入東林；鹽以上路，盈長之外，乃可別營功德。今山僧返路，行用仰酬。尋別遣使迎延，願預整歸計。江山遼敻，豈盡誠曲？謹和南，十月十日。</p>
<p style="margin-left:0em;text-indent:2em">次遣書往潭州迎云：弟子摠持和南。歲聿云暮，寒氣殊重；禪悅經行，願常安樂。弟子頃來每多勞疾，但暌覲稍久，唯用傾結。仰度所營功德，已當究竟。<span class='corr'>今</span>遣左親信，伏逢奉迎。願便事㳂流，延遲諮具。謹和南，十一月十五日。</p>
<p style="margin-left:0em;text-indent:2em">次遣荊州迎書云：弟子摠持和南。暄和，道體勝愈。仰<span class='corr'>揆</span>衡嶽法事，久當圓滿；江陵功德，復應成就。隨喜之至，難用勝言。弟子今入朝覲，行次<span class='corr'>陝</span>州；馳仰之誠，與時而積。故遣使人迎候，希便進道。來月下旬，唯遲秪接。路首忽促，豈復委言？謹和南，二月二十二日。</p>
<p style="margin-left:0em;text-indent:2em">次於長安遣書云：弟子摠持和南。仰違移歲，馳誠載勞。兼事入朝，彌增延屬。武關雖阻，荊近於吳。是以暫停<span class='corr'>陝</span>州，遣使承接。行人返命，具奉覼縷。非唯年尊疾動，又以結夏安居。理事相推，固須停止。弟子還鎮非久，便願㳂流。仰會江都，庶應旦夕。將聖德果，亦復差機。因緣多端，請不勞慮。謹和南，九月十日。</p>
<p style="margin-left:0em;text-indent:2em">又書云：弟子摠持和南。僧使智邃來，奉五月二日誨，用慰馳結。仰承衡嶽功德圓滿，便致荊巫。履涉虧利，深以傾悚。弟子於江都入朝，至<span class='corr'>陝</span>關眩瞀，停岐陽，腹內又不調適。去月末還京師，如欲相承，猶自羸薾。未即秪覲，望雲延願珎納。行人今返，辭豈宣具。謹和南。</p>
<p style="margin-left:0em;text-indent:2em">又書云：弟子摠持和南。垂旨令撰衡嶽禪師碑文。郭有道之無愧辭，高德逾此；陸士衡之披文想質，弟子多慚。即蒙獎成，不無尅勵。邯鄲絕玅，深恐難工。還鎮病瘳，或勉強。循覽行狀，用難思議。佛澄道安，寧復過是？和南。</p>
<p style="margin-left:0em;text-indent:2em">又謝袈裟啟云：弟子摠持和南。垂賜萬春樹皮袈裟一緣，述是梁武帝時外國唯獻四領，今餘一，而是建初烏瓊法師所披。謹尋菩薩戒稱，所着袈裟皆染使壞色；况復自然嘉樹，玅彩天成。相應之言，無勞外假。萬春表長生之稱，二翼合善譬之辭，永服周旋，恆克布薩。常事半月，豈唯元日？着如來衣，深荷慈愛。謹和南。</p>
<p style="margin-left:0em;text-indent:2em">又致物啟云：弟子摠持和南。率施別牒、五彩旛錦、香爐檀等十種，示表微誠，薄伸法貺，尠陋追悚。謹和南。</p>
<p style="margin-left:0em;text-indent:2em"><span class='corr'>又</span>在京遣書云：弟子摠持和南。仰違已久，馳係實深。獻歲非遙，傾遲虔禮。暮春屆節，當遣奉候。謹和南，九月二十四日。</p>
<p style="margin-left:0em;text-indent:2em">又重遣云：弟子摠持和南。適逮近旨，用慰馳情。春暄，願道體康勝。玉泉創立，道場嚴整；禪眾歸集，靜慧日新。隨喜之勝，難以辭諭。弟子始服三石散竟，調息勞心。秋仲歸藩，請夏訖㳂下，在於拜覲，差當匪奢，其閒珍德。今遣統軍魯子譽往祇承。謹和南。</p>
<p style="margin-left:0em;text-indent:2em">又從駕東岱於路書云：弟子摠持和南。仲秋轉冷，仰惟道體康勝。弟子即日粗可行，未由虔禮，但增延結。願珎德，敬遣修承。謹和南。</p>
<p style="margin-left:0em;text-indent:2em">又云：摠持和南。寒氣漸嚴，仰惟康豫，動寂怡神，興居安悅。弟子陪奉鑾駕，旅次長奉。遠憑勝力，行往安隱。瞻言秪覲，庶或匪遙。願珎重，此不宣具。謹和南，十月十九日。</p>
<p style="margin-left:0em;text-indent:2em">又還藩遣迎書云：弟子摠持和南。獻歲春明，仰惟道體勝豫。禪悅法喜，眾咸集業；功歸有在，悉由明導。敬憶江都，暫欲西上。先致衡嶽，用賽師恩。次往渚宮，以報生處。虔誠此旨，衛送大江。陽子臨流，具申來請。即蒙開許，還至觀濤。年來歲往，寒暑屢變。恭聞功德圓滿，遠難讚述。弟子多幸，生在佛家。過庭所聞，匪直詩禮。轉輪斯奉，實惟旦暮。今者陪扈鑾輪<span class='corr'>軑</span>，發自京歸。言停洛陽，又止厯下。□柴望之禮，本自《虞書》；巡會之聲，盛於姬典。至尊憲章先古，允叶人神。相風指南，奉朝東岱。以正月十九日吉辰，宗事云畢。於時天地載廓，日月增華；[但-日+木]氣神光，燭近被遠。靈芝競吐山谷，連木並秀宮檀。瘖聾矎躄之徒，無醫而自愈；扶老携幼之侶，不謀而同到。臣子殫見，事非虛飾。一物得所，萬里斯應。師資至重，敢不稍聞？弟子從鑾歸藩，即辭行所。夾鍾將末，必屆楊州。今遣奉<span class='corr'>迎</span>，便願㳂下。餘春未盡，必希拜覲。其閒珍德，續復秪承。謹和南。</p>
</div>
<div class='div-other'><a id='mulu1250' />
<p class='h4'>晉王謝智者大師天冠，仍請《淨名義疏》書</p><p style="margin-left:0em;text-indent:2em">摠持和南。前揆菩薩天冠，率爾式之樣，深嫌不工，即用呈簡。爰逮今製，思出神襟。圖比目連，玅逾郢匠，開士五明，此<span class='corr'>居</span>其一。金剛種智，茲焉標萬。是知因地化佛，不可思議；接引隨方，多能盡達。冠尊於身，端嚴稱首；跪承頂戴，覽<span class='corr'>鏡</span>徘徊，有飾陋容，增華改觀。弟子多倖，謬稟師資。無量劫來，悉憑開悟。色心無作，觸仰勝緣；度脫舟航，何慮不果？但戒為基址，信實行先。保解毗尼，昔年虔受。身雖悚漏，心護明珠。而定品禪枝，屏散歸靜。猥以凡薄，荷國鎮藩。為子為臣，難虧難怠。豈藉四緣，能入三昧？此非臆斷，實荷誠說。經稱非禪不智，非智不禪；定解相資，能證無漏。又電光斷結，其例甚多；慧解脫人，厥朋不少。即日欲服膺智斷，率先名教；永<span class='corr'>汎</span>法流，兼同治國。未知底滯，可開花不？師嚴道尊，可降意不？宿世根淺，可發萌不？菩薩應機，可逗時不？若未堪敷化，且暫息緣；如可津梁，便開秘藏。書云「民生在三，事之如一」，况譚釋典，而不從師？今之慊言，備厯素款。成就事重，請棄飾辭。謹和南，六月二十一日。</p>
</div>
<div class='div-other'><a id='mulu1251' />
<p class='h4'>智者大師辭謝書</p><p style="margin-left:0em;text-indent:2em">爰逮累翰，殷勤至法。匹夫行善，止度一身；仁王行道，含生荷賴。蓋登地菩薩應生大家，所以發心興隆大道，曷可量也？孰可比哉？貧道山僧本懷夙志，於天台舊居，言念無捨。庶因世境安樂，便得寄趾幽林。仰為行道，非唯城邑。近歲謬承人訊，擬迹師資。顧此踈敝，<span class='corr'>似</span>非時許。况聖澤日隆，復垂今命。省諸庸鄙，靡匪克堪。貧道稟承師教，禪慧頗持；耳去眼流，如華上水。採聽經論，其功既淺；賴荷禪門，憑定修習。比於專學，數論區分；理乃　弗違，業乖至熟。自非如來明達，種智高圓；檀林殊能，誰肯雙揖？况乎去聖滋遠，曉悟甚微；徒欲承恩，懼乖深寄。有招幽譴，兼虧聖德。特願更<span class='corr'>迴</span>神慮，別俟聖賢。玅果芳因，使無斷絕。經稱「一句染神，厯劫不朽；大智慧海，信為能入」。固知深解大乘，佛法久住，功德易滿，智慧最高；守質抱愚，仰希聽覽，徒伸庸俚，終不自宣。沙門某白。</p>
</div>
<div class='div-other'><a id='mulu1252' />
<p class='h4'>晉王重請《淨名義疏》書</p><p style="margin-left:0em;text-indent:2em">弟子摠持和南。仰逮還旨，猶乘謙尊。循復久之，怳如自失。共功以學貴承師，事推物論，厯求法界緣，厝心有在。若習《毘曇》，則滯有情著；若修《三論》，又入空過甚。《成實》雖復兼舉，猶帶小乘；《釋論》、《地持》，但通一經之旨。如使次第徧修，僧家尚難盡備，況居俗而欲無崖？當今數論法師，無過此地。但恨不因禪發，多起諍心。達者無違，<span class='corr'>求</span>那明偈。仰惟厚習善根，非一生得。初乃遊學，俄逢聖境。南嶽禪師，親所記莂。說法第一，無以仰過。照禪師來，具述此事。於時心喜，<span class='corr'>已</span>域寸誠。智者昔入陳朝，彼國明式；瓦官大集，眾論鋒起。榮公強口，先被折角，兩瓊繼軌，裁獲交綏。忍師讚嘆，唯唱希有。弟子仰延之始，便事勝集。屈登無畏，釋難如流。親所聽聞，眾咸瞻仰。適承前往荊楚講《法華經》，舊學名僧莫不歸服。故知非禪不智，驗乎金口。比聞名僧所說，智者融會，盡有階差。譬若羣流歸乎大海，此之包舉始得佛意。弟子即日而不依請，譬彼彌勒，今當聞誰？唯願未得<span class='corr'>令</span>得，未度令度；樂說無窮，法施無盡。復使柳顧言稽首虔拜。謹和南。</p>
</div>
<div class='div-other'><a id='mulu1253' />
<p class='h4'>晉王謝《淨名義疏》書</p><p style="margin-left:0em;text-indent:2em">弟子摠持和南。逮旨送初卷《義疏》，跪承法寶。粗覽綱宗，悉檀內外，耳未曾聞。故知龍樹代佛，不可思議。今所著述，肉眼未覩明暗。謹復研尋，遲比覲接。謹和南。</p>
<p style="margin-left:0em;text-indent:2em">又柳顧言啟云：弟子柳正善具成就稽首和南。暄和，不審尊體起居何如？伏願禪法喜悅。去歲經蒙一旨，至今保持。奉齎十卷《玄義》往仁壽宮，伏讀八徧，粗疑略盡，細開難除。新治六卷，并入文八軸，為莊染未竟，少日鑽研。大王今遣使人蕭通國參承書意，自當仰簡。頻被顧問，奉荅必來。伏願夏竟，便待舟檝。冀此殘生，盡心聽受。懺悔往日懈惰昏沉。啟。（計此應是大師再入天台參問之書）</p>
</div></div></div></div>
<div class='div-w'>
<ul class="">
<li><p style="margin-left:2em">定海廳隆教寺朗珠和尚助洋二十四元</p>
</li>

<li><p style="margin-left:2em">嘉興府楞嚴寺玉樹和尚助洋二十四元</p>
</li>

<li><p style="margin-left:2em">海甯州華嚴寺功立和尚助洋二十四元</p>
</li>

<li><p style="margin-left:2em">平湖縣福臻寺慶良和尚助洋二十四元</p>
</li>

<li><p style="margin-left:2em">嘉興府福寺學愚和尚助洋一十四元</p>
</li>

<li><p style="margin-left:2em">杭州府海潮寺性空和尚助洋一十二元</p>
</li>

<li><p style="margin-left:2em">嘉興府精嚴寺願新和尚助洋一十二元</p>
</li>

<li><p style="margin-left:2em">上虞縣旌教寺　　和尚助洋　　　　</p>
</li>

<li><p style="margin-left:2em">蘇州府隆慶寺妙濬和尚助英洋六元</p>
</li>
</ul><p style="margin-left:0em;text-indent:2em">光緒十九年至月天台佛隴釋敏曦謹募</p>

<p class='juan'>天台山方外志卷第十五終</p></div>
</div><!-- end of div[@id='body'] -->
</body></html>