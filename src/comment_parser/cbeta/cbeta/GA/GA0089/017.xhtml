<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='w'><a id='mulu1288' />
<p class='juan'>天台山方外志卷第十七</p><p class="byline">天台山幽溪沙門　傳燈　撰</p><p class="head1">文章考</p>

<div class='div-other'><a id='mulu1289' />
<p class='h2'>明</p>
<div class='div-other'><a id='mulu1290' />
<p class='h3'>檇李馮太史：為玅峯灋師護灋，致王都諫書</p><p style="margin-left:0em;text-indent:2em">丈入都屬，弟聞先人之變，倉卒歸，不得一通聞問。忽忽至今，弟且釋衰麻矣。丈在諫省大有氣色，弟每讀丈疏，未嘗不斂膺嘆服。吾黨中有人哉！聞足下亦在艱，何艱也？又不知足下何時過此，不及相物色，一遂把握，悵結如何！天台、鴈宕久在臥遊，亦不及足下在家一瓢一衲，了此一段勝緣。敢邀足下寵，通一語於山靈也。清涼菴傳光上人欲因不佞延玅峯法師建楞嚴法會。玅峯、不佞方外至契，其說法如師子吼。而光上人戒行粹白，肅如秋霜，固吾輩所宜庇護者。但不佞遠在千里外，惟足下勿辭，作功德主。幸甚！因附不腆奉唁，并展所懷。孟春猶寒，惟珎愛是。</p>
<p style="margin-left:10em">祝除前九日，夢禎叩首上</p>
</div>
<div class='div-other'><a id='mulu1291' />
<p class='h3'>臨海王都諫：復馮太史書</p><p style="margin-left:0em;text-indent:2em">不肖弟奔走風塵，逖違謦咳。往往於屠長卿所，得聞足下以菩薩身權現世界，獨挈空宗，善護持諸法。恆思得一當足下者，未有其繇。年來枘鑿世味，宦轍非心，輒思退處。青山白雲，一瓢一衲，尋方外遺籌。而先慈奄棄，情緒荒迷。跣奔已來，跧伏郊坰。即城<span class='corr'>市</span>閱月不一入。蓋熏氛之厲屬饜也久矣。今兹不肖於心性大事，即未能有所悟入。而生來七情頗淡，雖亦齒縉紳大夫後，然未嘗以一旦機關嗜好之便。輕彼丹元。即僅僅不大墮落於鬼趣畜道，然亦挽寸莖而絕百仞之淵危矣。足下倘便度石梁、入鴈宕，不肖當持鉢相隨，冀一開悟至趣也。辱諭光上人者，以玅峯法王相託，幸為轉致。嘉幣之致，榮施存歿。并用百稽顙於下。執事者覆瓿之業，是輪轉種子，大可咲。附以助足下噴飯也。</p>
<p style="margin-left:10em">士性稽顙</p>
</div>
<div class='div-other'><a id='mulu1292' />
<p class='h3'>馮太史：復王都諫書</p><p style="margin-left:0em;text-indent:2em">弟為營先人一丘，走苕霅間，雨後偶眺郭外青山。而光上人者以足下報書至，若從五色雲中墮下。展讀之，口齒俱香，兩腋欲舉，快哉如佐揮麈於天台赤城間矣。足下方負時望，何得遽言餐霞？丈夫處世，一龍一蛇不必有意。若弟者，自目堅瓠，無當于時，即蒙主恩，放之長林豐草間，以遂野鹿之性，故其宜也。足下自當以拯人慈物之為心，策大人之業，何作厭世語哉？弟年來好釋氏書，於心性之旨畧窺一二，須是實悟實證始得。欲進其道，大都從一念不自欺始；而以古尊㝛機緣語句為緣。世間說玄說玅之徒，如渴鹿逐陽焰，終無益也。今寄足下《大慧語錄》一部，足下幸一觀之，自有入處，如有疑情，不妨相見時共為商畧也。承寄惠佳集，侑以二幣，秪領。妙峯座主具大辯才，得安法席，四眾之幸，足下幸善護持之。光上人還布此。漸熱，珎重！</p>
<p style="margin-left:10em">孟夏十日，夢禎叩首</p>
</div>
<div class='div-other'><a id='mulu1293' />
<p class='h3'>王都諫：請玅峯法師書</p><p style="margin-left:0em;text-indent:2em">似此五濁世界之民，又生長海濱，習氣相矜，昏迷大道，名為可憐憫者，非一旦夕矣。尊師多聞大慧，獨了空宗，此間一二善信男子，洗心皈依，如火宅追亡，良非浮偽。而傳光為之倡，欲不肖僕為之先容。倘尊師遂發菩提心，卓錫於天台鴈宕之間，令濡首汩溺之徒，得聞鈞天廣奏，一躍彼岸，何啻以七寶布施！不肖翹首以俟，伏祈台慈。</p>
<p style="margin-left:10em">士性稽顙拜</p>
</div>
<div class='div-other'><a id='mulu1294' />
<p class='h3'>馮太史：請玅峯灋師解《有門頌》書</p><p style="margin-left:0em;text-indent:2em">武林一別，聞問杳然，不審比日道體何似？震旦國中天台種子，惟師一人，不可不自愛。倘藥餌之暇，望一思《有門頌》註，惠教為感。即日秋序，涼風動幃，浮生過客，閃眼無常，我輩幸受法熏，倘一蹉過，與庸人何異？願師珍重，作我輩津梁。尊恙良<span class='corr'>已</span>，更祈振錫，以慰渴想。風便馳此，不多。</p>
<p style="margin-left:10em">七月一日，弟子夢禎和南</p>
</div>
<div class='div-other'><a id='mulu1295' />
<p class='h3'>諸明公致幽溪書</p>
<div class='div-other'><a id='mulu1296' />
<p class='h4'>臨海王都諫書</p><p style="margin-left:0em;text-indent:2em">久別法座，注想為殷。午日養疴，入天台山中；擬造蘭若，一聽玄譚，以清俗慮。而淫雨如注，坐臥小樓者十日已，乃遣人問道履。知上人方登壇揮麈，說法於紫雲、聖水之間，徒有黯然下山焉已。不佞兩疏乞骸，未蒙允覆；只得勉向齊魯一行，俟明春再作歸計。方在懷念，辱手翰，跫然空谷，重以《宗鏡》之賜，至讀《楞嚴玄義》，上人傳佛心印以救迷情，韞藉不可思議功德，亦不可思議，何幸也！戔戔不能成禮，聊道遠忱，并附謝。</p>
<p style="margin-left:10em">名具正幅</p>
</div>
<div class='div-other'><a id='mulu1297' />
<p class='h4'>又謝書</p><p style="margin-left:0em;text-indent:2em">上人登壇說法，開悟迷途眾生，功德無算。不佞深為山海諸橫慶幸。乃抵家，百冗蝟集；無能遣一介，握脫粟半粒，趨香積厨中作供具。至辱佳品之賜，則何當焉？然不敢不拜。容少間耑致忱也。言下解縛，會中有人否？有則幸以相示。</p>
<p style="margin-left:10em">名正具</p>
</div>
<div class='div-other'><a id='mulu1298' />
<p class='h4'>又謝書</p><p style="margin-left:0em;text-indent:2em">前走天台山中，不獲一晤，茲聞且閉關矣。僕又沾沾升斗，促裝西行，未卜再會何日也。蒙賜，謝謝，令師窀穸，定於何時？小銜篆額，并附上。</p>
<p style="margin-left:10em">名別具</p>
</div>
<div class='div-other'><a id='mulu1299' />
<p class='h4'>四明屠儀部書</p><p style="margin-left:0em;text-indent:2em">海會寺今涓中秋佳節，敦請大法師登蓮華寶座，演說《首楞嚴經》。一真破妄，明了義於覺皇；七處徵心，現尼珠於大眾。攪長河為酥酪，變大地為黃金。有情無情，人非人等，均沾法旨，並證真如。羣情不任懇切皈依之至！</p>
<p style="margin-left:10em">佛弟子屠隆頓首</p>
</div>
<div class='div-other'><a id='mulu1300' />
<p class='h4'>又致偈書</p><p style="margin-left:0em;text-indent:2em">法師講經，甘露洒心，金[鎞-囟+(奐-大)]抉眼，道俗同皈，人天來聽，不慧得入蓮華座，領無上玅義，三生致幸矣。頃乃以小女分娩，往一看之，臥內體受穢惡，恐為韋䭾所訶，不敢溷入法壇。凡夫無緣，良可歎息，故知愛河即苦海矣。敬撰得俗偈四章，聊寫欽挹，臨風神往。</p>
<p style="margin-left:10em">屠隆和南白</p>
</div>
<div class='div-other'><a id='mulu1301' />
<p class='h4'>四明聞隱鱗書</p><p style="margin-left:0em;text-indent:2em">不沾法乳，又八閱朔。沉淪苦海，何啻盲龜？雖達一切本空，其柰六根擾亂？髮日白而事日繁，誠未知所稅駕耳。造化弄人，可歎，可歎！乃者育公憫眾生苦，發大道心；假鉢飯於眾香，迎法王於靈鷲。演《首楞嚴》了義，顯常住真心。豈惟有識蒙恩？亦使無情獲益。孤露若龍，歡喜無量。乞發慈悲，枉臨敝邑。四眾不任翹勤渴仰之至！</p>
<p style="margin-left:10em">弟子聞龍和南</p>
</div>
<div class='div-other'><a id='mulu1302' />
<p class='h4'>又書</p><p style="margin-left:0em;text-indent:2em">正我兄來，拜師手教，知懺期已滿，法體輕安；三昧現前，不言可卜。再讀〈思歸偈〉，語語醍醐，言言寶筏。手書口誦，不能自已。因恨遇此良師，不能少竊餘潤；徒汩沒於紅塵苦海中，未知止泊，真可痛心！仰視<span class='corr'>土</span>剎，已若隔十萬億佛土矣，何况極樂國耶？承委《決疑行願二門》及《五百問經》，龍書實不堪登梓。平生所最歉者，非敢方命，唯吾師有以亮之。我兄還，肅此，附候起居。〈思歸偈〉先得二首，詞理紕繆，不足辱法眼，幸一目擲之。</p>
<p style="margin-left:10em">弟子聞龍和南</p>
</div>
<div class='div-other'><a id='mulu1303' />
<p class='h4'>屠儀部：致平湖陸太宰，為幽溪薦書</p><p style="margin-left:0em;text-indent:2em">久不奉大教，神馳可言。隆比刳心學道，苦志參宗，繙閱藏教，叩請明師大乘宗旨，頗有小悟入處。天台無盡法師者，嗣智者大師法衣，傳天台四儀教觀；無理不詮，無義不了。叩之如弘鐘，探之如巨海。蓋夙慧既明，藏教復熟，真燭昏之寶炬，抉翳之金錍也。東浙遠邇，屢登講席，靈蠢咸獲利益，龍象無不皈依；獨於吳中似未有緣法。隆念明公人倫師模、道門宗匠，豈可不知當世有此明德沙門哉？今幸其以緣事出遊，特秉虔心，推轂門下。惟立進而與之語，倘道法果精，鄙言不妄，可作興都講，開示有情；廣利人天，同除垢穢。明公之功德不淺矣！師居天台佛隴，即智師傳法道場。名山儼然，靈蹟猶在，向無大殿崇奉聖師。今欲募化人緣，創此勝事。明公為法，幸作檀波。勸化一言，其誰不信？主臣！主臣！</p>
<p style="margin-left:10em">山民隆再頓首</p>
</div>
<div class='div-other'><a id='mulu1304' />
<p class='h4'>平湖陸太宰：請講經書</p><p style="margin-left:0em;text-indent:2em">往年僕與蛟門沈公、赤水屠公等，共募建舍利殿。今將落成，住持無漏上人擬講《楞嚴》妙經，以報答諸檀越。伏聞師道行純備，內典精通。敢請飛錫育王，登壇講演，緇俗不勝仰望。</p>
<p style="margin-left:10em">居士陸光祖和南，四月十一日具</p>
</div>
<div class='div-other'><a id='mulu1305' />
<p class='h4'>四明楊太史：與黃邑林侍御，為幽溪護法書</p><p style="margin-left:0em;text-indent:2em">與丈不相聞問，且十餘年於此矣。吾兄弟中如丈知愛，能得幾人？迺令疏闊至此！衷情非不念之，實苦纏縛，擾擾度日耳。日者道况何似？想山中靜攝，神王天全，大是樂境。第胷中經濟，百不攄一，恐更須了償簪紱中業債耳。不肖向以老母故，家居五年。己巳歲，為簡書趣出，蹇命之人，行與禍會。昨春即遘先慈之慼，扶服奔歸。今已屆小祥矣，宛轉草土中，如不欲生。倘從是溘先朝露，即期與丈握手，再敘生平，其何日之有？言之哽塞。茲因天台無盡講師歸，附此為候。其人戒律精嚴，經義了貫。此行原以講經而來，茲歸將復開講於太平柳纂菴。恐庸俗凡夫不知皈向，或致陵慢，求丈破格一護持之。此大功德事故，知丈之不靳也。衰中不能作莊啟統在亮原，不盡。</p>
<p style="margin-left:10em">午日制年弟楊德政再稽顙</p>
</div>
<div class='div-other'><a id='mulu1306' />
<p class='h4'>黃邑林侍御：請講經書</p><p style="margin-left:0em;text-indent:2em">日承清供經籍之惠，感仰大慈，未可云喻思議矣。緬惟大龍道場將告成事，皆大歡喜。此之功德，其誰比隆師之力也？第教門宏演，契慕孔多，茲敝邑雙雲塔峯之側瑞相禪寺，法足性超等，竊聞古剎重興，焚修唯謹。顧念覺路尚迷，諸天玄遠，敢會大眾，皈依大師。矧此地為吾巖第一法界，迺者杖錫曾飛。雖非常住，卻有夙緣，固知師不我靳。而超等猶懼善信未孚，福力淺鮮，更託不慧代匱宰官為容。倘蒙慈允，肯來開席，不慧當為護持。則紫阜雙雲之浮屠數級，將拔地柱天，即瑞相一。古佛堂未必不與祇園太子爭勝也。若近世所著稱，補陀諸名境，豈不隘視之哉？幸惟戒從，伫領法音，臨楮曷勝縣注？</p>
<p style="margin-left:10em">不慧生名具端幅</p>
</div>
<div class='div-other'><a id='mulu1307' />
<p class='h4'>屠儀部：致黃少府，為幽溪護灋書</p><p style="margin-left:0em;text-indent:2em">隆竊伏草莽，雅聞老公祖，方今人倫標的，吏治冠冕。私心向往，欽挹有年。敝同年王太初數貽書，招不佞為台蕩之遊；擥結名山，樂觀德化，神飛可知。乃以向平昏嫁事羇人，而王鴻臚亦驅車南去，遂輟裹糧。嘗結念寒拾應化，智顗焚修，道場天台佛國乎，至今不乏名德沙門矣。隆從佛隴幽溪法師無盡燈遊，此沙門精通三藏，力修教觀；嗣智師之法衣，弘台宗之絕響。屢登講席，開示善信，利益人天。不佞隆之從事佛門，賴此僧提誨多矣。茲赴黃巖方山淨名講佛法，所在時有魔事。闡提無賴，或有溷嬈。非得宰官弘護，講席不安。敢乞老公祖轉致下情於署，黃巖事，老公祖發一紙，鎮靜此山，了此善緣法事。幸甚！感甚！手勒此牋，台亮萬萬。</p>
<p style="margin-left:10em">隆再頓首</p>
</div>
<div class='div-other'><a id='mulu1308' />
<p class='h4'>屠儀部：致劉司理，為幽溪護法書</p><p style="margin-left:0em;text-indent:2em">山民頃入武林南山，與敝道友虞德園居士禪棲兩月。方修出世大事，而東西邊報，時入山中。狡夷跳梁，廟堂失策。野人雖結跏蒲團，亦未免漆室之憂。因相與抵掌海內真正大英雄、異日足負乾坤擔子者，虞君首推轂台州理劉使君。使君氣雄萬夫，胸苞三畧；且盛延攬豪俊，究心時務。今天下必有事矣，匡扶整頓，數必有歸。如謝太<span class='corr'>傅</span>之於晉，李鄴侯之於唐，皆玄宰主張，非繇人力。民采近代士大夫之論，往往以此事屬明公，明公努力。民以雕蟲盜虛聲海內，然生平抱負實有不止於此者，幸不為人知；巖棲谷飲，可得終老矣。民有方外法師無盡沙門，精通內典，嚴持戒行，為方今佛法龍象。山民參請有年，善信依皈甚眾。近赴黃巖道場開講，貽書不佞，求明公為法門弘護。仍望轉屬黃巖視篆郡公，同作大功德主，幸甚！山民仰明公千秋豪傑意氣，故敢輕通此訊。主臣！主臣！</p>
<p style="margin-left:10em">隆再頓首</p>
</div>
<div class='div-other'><a id='mulu1309' />
<p class='h4'>屠儀部：致周判府，為幽溪護法書</p><p style="margin-left:0em;text-indent:2em">不佞隆跧伏勾甬，距天台咫尺；相望明公風采聲猷，私心欽注之日久矣。丈人若王鴻臚太初、王太僕樓峯，數招道民為寒明、石梁之遊；蹉跎未往，山靈咲人。郡伯簡公，隆同年同事司馬署中　歲。頃嘗以一札侯之，且與訂天台之約。寓書者為一沙門，想尚未達也。俟郡伯報書至，便杖履南行矣。子晉治桐柏宮，劉阮入桃源、石梁最深處，豐干、寒拾應化靈巖，智顗大師演台教佛隴。僊釋勝蹟，此土為最多，道民神往可言。佛隴近有高僧無盡傳燈者，精通教觀，力紹台宗；性地開明，德行醕白，法門領袖也。善信皈往，不佞隆亦師事焉。頃赴黃巖方山淨名講席，恐有魔阻，法席不安，求老公祖為三寶作大功德主，頒一禁諭，鎮靜此山，終此勝事。幸甚，幸甚！惟公祖人倫準的，大道宗盟，故不敢以未同自外。輕溷尊嚴，不任皇悚。</p>
<p style="margin-left:10em">隆再頓首</p>
</div>
<div class='div-other'><a id='mulu1310' />
<p class='h4'>楊太史書</p><p style="margin-left:0em;text-indent:2em">春杪得侍座末，與聞奧義，迷途之人幸藉津梁，為幸已大。又辱憫念哀悃，主持法事，使客死之魂歸於故鄉，沉滯之魄登彼樂土。則師實有大造於不孝，甯可為報哉？即師固以普度示慈悲，不以屑意；乃不孝凡夫之心，何能已<span class='corr'>已</span>？別來又復三月餘，諗知法從已歸山中。白雲紅葉，清溪紫煙；遙想禪心，更增超曠。不孝擾擾塵中，日復一日。雖嚮往常切，而罪過日叢。近接翰札，殷勤指示，不勝慙愧。何時得更覿慈容，披領砭教，是庸愚之至幸也。上足去，附此為候。統惟鑒亮，不具悉。</p>
<p style="margin-left:10em">九月朔日，不孝楊德政稽顙</p>
</div>
<div class='div-other'><a id='mulu1311' />
<p class='h4'>永嘉何無咎書</p><p style="margin-left:0em;text-indent:2em">阿師比來四大安和否？唯有跂慕。弟子鹿鹿塵坌，苦無善狀，未知何所稅駕。不識吾師，何以開示？四明故來多佳士，師法旨玄義，如須彌山王，慈雲法雨，何所不被？弟子聾瞽凡愚，諸佛所最憐愍，師獨無意耶？異日當肩瓢過赤城，三帀蓮座，幸不惜一轉法輪也。上足來拜，同歸浮幻二書，如獲牟尼寶珠；第不得吾師片言，內懼不為有道所齒，豈勝股栗？頃有白門之遊，微行口占，長句奉懷，殊不成語。藤鉢一事并往，儻晤朗初上人，為道相憶。</p>
<p style="margin-left:10em">八月十三日，弟子何白和南</p>
</div>
<div class='div-other'><a id='mulu1312' />
<p class='h4'>縉雲鄭中丞書</p><p style="margin-left:0em;text-indent:2em">日望栝旋，為窮僊都之勝，不知入甌也。眾緣既集，勝事可舉。善心人人本有，第以法喜神化，率未有不格心者。助緣護法須得本處宰官信士；已作五書，遍仗其出力。此可如願，勝於他仗。熟計為便，故行之爾。道場不宜婦女混入，似宜戒嚴，惟加之意。更珍道體，為慰翔鳳。菴得老成住持，以一通經宗者侶之，二能作務者供之為妙。可以相訂，期畢而至，今不別招，無虛此願。望之！</p>
<p style="margin-left:10em">秋前一日，具名正楮存</p>
</div>
<div class='div-other'><a id='mulu1313' />
<p class='h4'>又書</p><p style="margin-left:0em;text-indent:2em">秋具尺牘，專力訊講席起居，至則師已還天台矣。會東嘉人士道法筵之盛，甚慰。了心上人來，得手劄，更悉潮音一鳴，六種震動；第不知東廊闍黎有偷法者否？比正中比丘至，又欲屈上堂了玄義。此自美舉，但恐維摩示嘿，斷此葛藤耳。然為百松未究之緒，了此遂為壁觀，亦無不可。冷煖自知，他人無能喻也。愚衷書在冊中，不審師謂何？不佞再奉新命，有如登場戲劇，心已厭之。即當控辭翔鳳僊都間，冀與諸善知識作期同出生死耳。比丘旋，草草不既。</p>
<p style="margin-left:10em">己亥十一月二日，谷潭逸客汝<span class='corr'>璧</span>和南白</p>
</div>
<div class='div-other'><a id='mulu1314' />
<p class='h4'>屠儀部書</p><p style="margin-left:0em;text-indent:2em">法師久住名山，弘開法席，導引善信，廣利人天。寶花繽紛，香供絡繹，偉矣！盛矣！不慧久慕樂邦，尚沉苦海。雖熏修之念不忘，而攀緣之塵未斷。追憶與師周旋時，於今未免退惰。所以轉想巾瓶，皈依更切耳。舍利理公上來參便，布此為訊。理公佛法通利，高足白眉，再訪名德，當大透悟。羨之，羨之！因風契結。</p>
<p style="margin-left:10em">隆再頓首</p>
</div>
<div class='div-other'><a id='mulu1315' />
<p class='h4'>林侍御書</p><p style="margin-left:0em;text-indent:2em">頃會知駐錫幽溪，茲聞又浮杯瑞龍之河，指蓬萊矣。公彼此去住，莫非緣法；迺不敏俗士，寒山盟左，初緣則甚悵惘也。望高明勝地，奚啻萬百千丈上哉！惟是萱花蕨粉之惠，則香積玅蓮在按，一切世味坐忘矣。即習靜小樓，跬步不出，皆公教也。謝謝外，舊作書扇一柄奉寄，幸慧照一咲。逢甬東諸名公為道材也，當專修尺寸，謝小樓大作。造次不敢率爾附牘。</p>
<p style="margin-left:10em">八月望前日，材生再頓首</p>
</div>
<div class='div-other'><a id='mulu1316' />
<p class='h4'>四明沈尚寶書</p><p style="margin-left:0em;text-indent:2em">大師憫念濁世，隨分津梁。側聞大闡宗旨，弘宣妙諦；鴻思切窹寐，非復可解。憶去年飛錫下臨，猥以凡夫，荷蒙汲引。而先太君冥福，庚叨普度，西方當必立證。恨慧心未朗，懵懵無知，竟不審作何品地。哀戚之中，百身莫贖；輒又念道力與作功德，銜感如恆河沙，算數譬喻所不能及矣。鴻從齠年，世味<span class='corr'>已</span>澹。凡人間富貴福澤、名譽是非，差可不關其靈明，只此生死未了。近頗能持蔬奉律，先遵五戒之首，未度先期度人。捃集慈向，聞<span class='corr'>已</span>達於尊聽。謹奉呈覽，教頗不謬於如來否？嚮辱委作講堂大書，自知醜惡，閣筆許久。祕藏來云「正虛顏以待」，則鴻之逋負甚矣。偕二聯並塗染以塞諾責，恐不可用以累萬方觀瞻耳。鴻方買舟北征，定省家尊，以詰旦發。冗次草率，具詹法從。伫候指教，啟我愚癡。曷勝翹仰！</p>
<p style="margin-left:10em">鴻再和南</p>
</div>
<div class='div-other'><a id='mulu1317' />
<p class='h4'>林侍御復書</p><p style="margin-left:0em;text-indent:2em">歲前接雲漢令徒書，迺聞杖錫還山。擬今正乘閒走訪，踐石梁之約；又緣感恙，倦於屐履。豈山靈厭我凡夫而尼之耶？茲承翰惠，幸徼清福，為感良多。志草已成，梓完，希以副本寄教何如？</p>
<p style="margin-left:10em">賤名正具</p>
</div>
<div class='div-other'><a id='mulu1318' />
<p class='h4'>介山如法師書</p><p style="margin-left:0em;text-indent:2em">師王南吼，蟻子北遊；萬里相懸，未外徧吉，尊者一毛孔耳。况座下方舉眉閒白毫光明，四花六振，即無明為真明，三變千涌，以永嘉為嘉會若是。當不慧末弟與座下時相把臂，而半座風月未許他人分卻也。頃在京師會達觀老人，機緣甚偶。此老孜孜以開戒為念，適人主獨於沙門一宗，有意作大檀越；諸當道中一時肹蠁，慕道者不下數十輩，放生戒殺徧行宮掖閒；但講解稱師者，未免楓落吳江之誚耳。得座下飄然而北，末弟願以弘誓佐之，俾吾祖九旬之玄不閒南北，一何快哉！此座下於是必有夙願，母俟餘人之喋喋也。仰雲為法門之誼，不遠千里過弟，且有永嘉之行。敬附八行為訊，臨楮莫罄欲語。</p>
<p style="margin-left:10em">七月初四日寓歸義寺，弟傳如頓首</p>
</div>
<div class='div-other'><a id='mulu1319' />
<p class='h4'>馮太史：請修《法華三昧》書</p><p style="margin-left:0em;text-indent:2em">去秋一別，忽焉至今；伏想法履，勝常為慰。去冬曾付一牘梓上人，為今歲懺期迎主法席。屬時事有所韜避不果，投明歲懺期圓滿，惟慨然臨貺至禱。法華懺為諸懺中王，我輩誓畢生修習而勝果三期為之弄引。嗣當擇勝地踵修，法門旗鼓，非師兄誰屬？首事仲春，先期布此。秋暑未退，惟為法門珍護！謹疏。</p>
<p style="margin-left:10em">七月二十一日，夢禎具</p>
</div>
<div class='div-other'><a id='mulu1320' />
<p class='h4'>武林虞司勳：請修《法華三昧》書</p><p style="margin-left:0em;text-indent:2em">象駕載諸珎，委兔窟；會與鹿豕遊，且向狐丘，未能迎侍，殊惘惘。今日將力疾赴期聞教，中止此間魔佛同宮，八部散處他方，即一馮宰官復入新都矣。獨藉烏龍君為之呵護，病居士安所逞支離一節哉？懷德畏威，願不有慮！</p>
<p style="margin-left:0em;text-indent:2em">祴花三十八趺，似隋宮翦綵之餘。散之每鮮好不萎，當是所需也。沉速香各一瓣，爇鵲尾爐中導六牙香。象駕或可如願，願付典者。比正熱，清眾幸好安隱，少閒便操杵來充八部矣。憒憒言不多及。</p>
<p style="margin-left:0em;text-indent:2em">雨浹日，堂中如待漏院，不成「灌頂」師耶？甚念之。速香四兩，比前似多液，致充月朔之供。梅漿一甖，飲郭公泉用之。涼屩一承千輻輪，不借九承諸白足，六日旋繞，願步步生蓮花也。貧里人不當供養（一咲）。開之先生解懺來侍，不慧同之矣，預白。</p>
<p style="margin-left:0em;text-indent:2em">祝融挾炎威以當，大雄用雪山醍醐敵之，便退三舍，正爾不煩崇甯居偃月刀也。不慧令梓公從事矣。君家治病法門，助以水觀，七軍不盡沒乎？諸師力戰，定無堅壘；第揮<span class='corr'>汗</span>成雨，難以滅火，不若理懺為強。一實境界，何事不攝？而必偏袒敷袵，使火攻者得其便也？幸轉諭之，毋謂居士孱，示弱於魔。</p>
<p style="margin-left:0em;text-indent:2em">日者河魚腹疾，無由聽麈談。見淨侶得通得慧之狀，想自恣日不自恣，後月月圓，果乃圓耳。蓋所三請者如此台志，若紺螺髻不容尸作花冠，疾閒當施竹皮肉頂，終拂去矣。聞欲入諸方外人，俟剞劂時助涓埃也。聞有斗母書，思一證所授，即病未閒。他日以書來，以序往何如？委頓極草草。</p>
<p style="margin-left:0em;text-indent:2em">鄰山新粟，奉供諸尊者。不慧苦滯下，復以頑痰故，嘔血作沉香色，未敢更勞丹元。與師期兩日，不能成序。當先歸志於天台，俟台星偕斗母同降，命筆未晚也。委頓草草。</p>
<p style="margin-left:0em;text-indent:2em">嘔血是口業報，向以斗易台之語，正口業也。血中無珠璣，嘔出糠粃，為師前導，因藉以通懺耳。師志縱橫奔瀉，如石梁懸瀑飛流千丈（酉京咸陽乃有此體，不慧不敢步趨其間），直作徐陵以後人語。隋宮女子翦青繒作牽牛花，不堪天人散佛頭上也，罪似難懺矣。主臣，主臣！大悲千手眼援師而止，能俟不慧強起握手否？宛轉一牀，徒有馳想。</p>
<p style="margin-left:0em;text-indent:2em">女歸寧，不能似龐家靈照作無生話，直以振緒三盆，足手縈紛，繞我如蛾，未由飛出。看片帆即還山，殊怏怏耳。師異晨肇二女，安得㭊山羊脯惑淨行沙門？春期當不留滯洞口也。望之維斗有母，不慧嚴事久矣。所許書訣，幸無忘。道貴食母，非女惑也。</p>
<p style="margin-left:0em;text-indent:2em">不佞受書後善病，即人天果不能修，無論足下家法。且時事有所不可，輒來敗人意，釋門桓文輿尸矣。獨遊夏，以綺語全令人短氣味，則本色道人，處幽溪而愈高明也。猊牀在在可敷，何必黃金臺畔？竟使波旬扼獅子吭，禁不得吼，禁又厲，則此曹之為矣。乃懺主獨在禁外，足下無意乎？不慧雖病，猶堪花時舞手散花也。因梓公呈司成疏，遙三請焉。如法師冬日定歸，易所謂用脫桎梏，以往內自訟而懺，始占無咎。與師輔車，詎患衝飈仆獨輪哉？梓公行率爾奉請，從火雲中望赤城，徒有內熱。</p>
<p style="margin-left:0em;text-indent:2em">聞病波旬退舍，大師領眾入室矣。敬陳少供，惟攝受。幸甚！新茗初蓴，雀舌未吐，雉尾欲張，蓋見初心道人意耳。白粲五斗，以飯十大比丘。併祈叱致，少間當趨侍也。</p>
<p style="margin-left:0em;text-indent:2em">夏日襲行冬夏二令，大師暨清眾少病少惱不？不慧不勝凝冰焦火，病惱特甚。未能操杵，隨八部通懺為難矣。雨中花一盤，供當雨花，幸勅烏龍君速斂鱗甲。春花証果，則花供養不絕耳。</p>
<p style="margin-left:0em;text-indent:2em">火疾得涼稍解，而水榭蒸水氣足，又且不仁所謂陰陽之患也。師居卑濕，久便思高明乎？故當候天晴漲落去也。陶家代有鳳毛，不慧之疾，且不見龍象，况復威鳳？為題字，得練裙乃堪縱筆，從蚊雷中展雀目鬼腕，作蠅頭書，應伺聞耳。台志中一神求入，神名周凱，幸識之。</p>
<p style="margin-left:0em;text-indent:2em">午餘，乘人表兄未渡江，持[竺-二+建]反命度師尚齋開之所。今日納上，其便西渡耶？開之先生定勸請終《法華》之講，與不慧同心，寧忍半提，令額珠不全現乎？行潦阻輿，未得即侍。肅箋勸請，惟師終之，滿梓公之願也。簀上草草。</p>
<p style="margin-left:0em;text-indent:2em">檢得僊人神人事畧二紙，俱燈下錄。不能楷而又不敢草，匆匆不成字，煩史譯耳。大抵師志中已有之，獨桐柏一派為正一教，與智者分途而騁，皆天台之靈所護也。欲得其詳，當覓本傳錄之。比日書簡縱橫，大不易檢，逢早涼便檢付史矣。寒山子事應附釋門，惟尊意刪裁。力疾草草。</p>
<p style="margin-left:0em;text-indent:2em">欲造膝一談，欬逆無時不作；遂與開之都成十笏，居待問人，苦矣。幸道駕尚盤桓，猶冀良晤也。病中錄得僊人神人二紙，想多重出。至於司馬子微一派，僊傳極詳，而舊志寥寥。眼昏手懶，無史可屬，筆者不能盡錄也。岳侯事見鐵崖《詠史詩》，已錄得，一二日奉覽矣。王、金兩孝廉欲通入行，恨病不得閒，柰何？竢間圖之。</p>
<p style="margin-left:0em;text-indent:2em">介公傳慈旨，令取閫<span class='corr'>帥</span>符為鑄像津梁。不慧出樞府久，新帥故不相聞；而參遊以下，訊東海未歸，無可當介紹者。乞一手札，屬不慧轉致金中丞，可藉手屬中丞致閫帥，津梁易矣。聞前日海門之警不一。自非杯渡，不易乘槎也。謹俟。</p>
<p style="margin-left:0em;text-indent:2em">頃三囑中丞，公復書云云，亦老成之見也。古有銷金人而為劍戟者，彼用借寇兵泥吾行，何詞以對？幸少須臾，竢總戎至，如中丞指可也。十七吉朔且移置江上，是日中宮為招搖，震巽為攝提，軒轅東南之行亦未全吉。他日總戎或許艨艟利載，雖無順風，彼岸可登矣。午日訊歸，度未晚也。出浴目昏，草答不多及。</p>
<p style="margin-left:0em;text-indent:2em">不慧喉舌俱糜，腓趾欲攣，無緣追隨八部久矣。說法今第幾卷？想不待勸而終副四眾之望也。鐵佛行不？此時中丞左遷，海防加肅，當異梓公歸日。總戎夏至旋師，似應取符而往，乃無咎耳。菰二百荄飯淨人，乞入之，少閒且侍也。</p>
<p style="margin-left:0em;text-indent:2em">像移江壖不？且莫謝傍人。總戎之歸符可致，艅艎未可必致也，幸酌之。暑未小而輒大，節序幾紊。淨人僕僕，或當稍節乎？鄰魔詐言涅槃，今定何如，并一訊強軟之狀。筍[竺-二+志]、枇杷二器奉供，餘不多及。</p>
<p style="margin-left:0em;text-indent:2em">火令大不宜於火疾人，無論畏褦襶客，如祝融熒惑，即寸絲尺縷亦抵去，真成牛馬走矣。翻得展簟臥檢書，又檢出僊人及隱淪士，繼進求益，僊人何必玉霄降神？即飈車倏經，亦當列於方外。若呂巖之黃鶴樓、演福寺何嘗久停鶴駟乎？至今吳楚之乘不能遺也，不慧所以求益矣。若隱士寥閴，儒流厚顏，欲從僊傳分之；彼褚伯玉、徐則、張伯雨諸君轉稱東方洪厓之隱，彼亦甘之矣。惟師總裁焉。錫何時飛？有二[竺-二+建]求繫六環上，致兩檀越，既入法界，詎是未同之言也？一苧、四帨、雙鞵、三詩，且供且懺。十帨十箑，供十淨友。拭我慚汗，措之清涼耳。幸慈指入之詰，朝得露花雨葉，或能侍承未盡之論也。僊史四帙錄過，求歸蠧肆，其侶候焉。臥作書草草。</p>
<p style="margin-left:0em;text-indent:2em">早涼，檢得僊傳四冊，奉書史分錄之。二書多帙，無使為不全之物也。正一派是田虛應至閭丘方遠為一家；寒山子似志中已有，當另立一名稱入紀傳，糾道士之失可也。三洞尚有《編珠墉城》、《甘泉七籤》等書，未盡檢，師猶可委之異教。一二日後，或能一面盡所欲言。牀上草草。</p>
</div>
<div class='div-other'><a id='mulu1321' />
<p class='h4'>四明周太史：請講經書</p><p style="margin-left:0em;text-indent:2em">嘗聞西方教主獨稱「無量壽尊」，安養淨邦。聿顯蓮池勝會，金臺九品，不外一心正願，往生無勞彈指。第凡夫溺於塵障，眷戀娑婆；慧性濁於昏波，難逃輪轉。是以釋迦文佛廣示一十六觀之門，彌陀如來弘開四十八願之法，使賢愚同臻彼岸，善惡共出迷途。修行捷徑莫逾於此。茲者阿育王寺舍利寶殿住持理公，欲啟法筵，闡揚淨土。若非老㝛之尊嚴，曷遂人天之瞻仰？敬用奉迎，先此馳報。蓋聞法師圓融玅觀，常運無緣之慈；拔濟郡生，定納有待之請。臨楮不勝惓惓。</p>
<p style="margin-left:10em">名具正幅</p>
</div>
<div class='div-other'><a id='mulu1322' />
<p class='h4'>陶司成：請講經書</p><p style="margin-left:0em;text-indent:2em">恭惟大法師宗說二通，行解兩足，接天台已墜之正傳，獲法華殊勝之三昧。浙之東西，人無緇素，咸<span class='corr'>沾</span>溉法味，稱甘露門。獨禹穴故墟，密鄰籌室；眾生薄福，未被圓音。茲以沖菴上人推讓之誠，洎闔郡僧俗翹勤之願，瓣香䖍請，白簏將臨。生夙親道韻，仰贊勝緣，豈勝欣抃？敬附短函，奉迓中錫。惟惠然時發，以慰四眾。幸甚，幸甚！又法席宏啟，海眾駢集。宜求靜域，以安眾杜非。闤帀之閒，慮生得失。大善白塔，惟法師實命之。併請！</p>
<p style="margin-left:10em">望齡再頓首</p>
</div>
<div class='div-other'><a id='mulu1323' />
<p class='h4'>陳主政：請講經書</p><p style="margin-left:0em;text-indent:2em">恭聞大師玅悟三乘，勤行萬善；冥探宗極，廣闢度門。疇雖未獲參承，而慕德嚮風，皈依恆切矣。茲者淨行比丘，信心檀越，僉欲傾聆玄咳，瞻仰慈顏；啟大善之戒壇，演法華之玅義。仰祈大師憫念眾生，特垂矜允；法駕光臨於穢土，慈航普度夫迷津。感戴何深，功德無量！</p>
<p style="margin-left:10em">清和前四日具</p>
</div>
<div class='div-other'><a id='mulu1324' />
<p class='h4'>劉春元兄弟：請講經書</p><p style="margin-left:0em;text-indent:2em">當今擁紫法座者，皆是求高擡眼孔。穩踏腳根者為誰？維是大師。芳名耳食久矣，昨一識荊，拈花玅義，滿盤應現；莫逆在語言文字之外，大師真人天眼目哉，人天眼目哉！敝里大善古剎新建藏閣，向承冲菴禪師提示，一方愚昧頗知信向。今渠仰服大師特甚，欲攀法駕主盟，心更切於生輩。竊意人生會聚自有定因。冲菴師能推讓無盡師，無盡師能使冲菴師推讓，如此必越國眾生有緣矣。况剡中三年閱藏之約，大師已俯允，三年中隨緣住錫，政周、陶二先生隨順大師初心，而又况其桑梓地乎？賤兄弟荒陋，敢當檀越？然而瀝瀝此中不敢自隔於如來，亦既有年。仰惟慈悲憐憫，慨然辱臨。越人氏幸甚！諸人天幸甚！</p>
<p style="margin-left:10em">塙埁合十和南</p>
</div></div></div></div>
<div class='div-w'>
<ul class="">
<li><p style="margin-left:2em">杭州府普慈寺聞達和尚助洋二十四元</p>
</li>

<li><p style="margin-left:2em">杭州府鳳林寺敏松和尚助英洋二十元</p>
</li>

<li><p style="margin-left:2em">杭州府彌勒院楚禪大師助洋二十四元</p>
</li>

<li><p style="margin-left:2em">杭州府昭慶寺發朗和尚助洋一十二元</p>
</li>

<li><p style="margin-left:2em">杭州府長慶寺　　和尚助洋</p>
</li>

<li><p style="margin-left:2em">上海縣龍華寺月溪和尚助洋六元</p>
</li>

<li><p style="margin-left:2em">順天府龍泉寺通智法師助洋六元</p>
</li>

<li><p style="margin-left:2em">杭州府長慶寺義行和尚助洋四元</p>
</li>

<li><p style="margin-left:2em">杭州府白衲庵通泉和尚助洋四元</p>
</li>

<li><p style="margin-left:2em">蘇州府萬壽院寶鏞和尚助洋五元</p>
</li>

<li><p style="margin-left:2em">上海縣龍華寺子松法師助洋八元</p>
</li>
</ul><p style="margin-left:0em;text-indent:2em">光緒二十年三陽月佛隴日種敏曦謹募</p>

<p class='juan'>天台山方外志卷第十七終</p></div>
</div><!-- end of div[@id='body'] -->
</body></html>