<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='w'><a id='mulu1484' />
<p class='juan'>天台山方外志卷第二十六</p><p class="head1">文章考</p>

<div class='div-other'><a id='mulu1485' />
<div class='div-other'><a id='mulu1486' />
<p class='h3'>晉孫興公：天台山賦<span class='note-inline'>(并序)</span></p><p style="margin-left:0em;text-indent:2em">天台山者，蓋山嶽之神秀也。涉海則有方丈、蓬萊，登陸則有四明、天台，皆玄聖之所遊化，靈僊之所窟宅。夫其峻極之狀，嘉祥之美，窮山海之環富，盡人神之壯麗矣！所以不列於五嶽，闕載於常典者，豈不以所立冥奧，其路幽迴？或倒景於重溟，或匿峯於千嶺。始經魑魅之塗，卒踐無人之境；舉世罕能登涉，王者莫由禋祀。故事絕於當篇，名標於奇紀。然圖像之興，豈虛也哉？非夫遺世翫道、絕粒茹芝者，烏能輕舉而宅之？非夫遠寄冥搜、篤信通神者，何肯遙想而存之？余所以馳神運思、<span class='corr'>晝</span>詠宵興，俛仰之間，若已再升者也。方解纓絡，永託茲嶺。不任吟想之至，聊奮藻以散懷。</p>
<p style="margin-left:0em;text-indent:0em;" class="lg-abnormal"><div class='lg-row'>太虛遼廓而無閡　運自然之玅有　融而為川瀆　結而為山阜　嗟台嶽之所奇挺　實神明之所扶持</div>
<div class='lg-row'>陰牛宿以曜峯　託靈越以正基　繪根彌於華岱　直指高於九疑　應配天於唐典　齊峻極於周詩</div>
<div class='lg-row'>邈彼絕域　幽邃窈窕　近智者以守見而不知　仁者以路絕而莫曉　哂夏蟲之疑冰　整輕翮而思矯</div>
<div class='lg-row'>理無隱而不彰　啟二奇以示兆　赤城霞起以建標　瀑布飛流以界道　覩靈驗而逐徂　忽乎吾之將行</div>
<div class='lg-row'>仍羽人於丹丘　尋不死之福庭　苟台嶺之可攀　亦何<span class='corr'>羨</span>於層城</div>
<div class='lg-row'>釋域中之常戀　暢超然之高情　被毛褐之森森　振金策之鈴鈴　披荒榛之蒙蘢　陟峭崿之崢嶸</div>
<div class='lg-row'>濟楢溪而直進　落五界而迅征　跨穹隆之懸磴　臨萬丈之絕冥　踐莓苔之滑石　搏壁立之翠屏</div>
<div class='lg-row'>攬樛木之長蘿　援葛藟之飛莖　雖一冒於垂堂　乃永存乎長生　必契誠於幽昧　履重險而逾平</div>
<div class='lg-row'>既克隮於九折　路威夷而修通　恣心目之寥朗　任緩步之從容　藉萋萋之纖草　蔭落落之長松</div>
<div class='lg-row'>覿翔鸞之裔裔　聽鳴鳳之嗈嗈　過靈溪而一濯　疏煩想於心胸</div>
<div class='lg-row'>蕩遺塵於旋流　發五蓋之遊蒙　追羲農之絕軌　躡二老之玄蹤　陟降言宿　迄于僊都　雙闕雲竦以夾路　瓊臺中天而懸居</div>
<div class='lg-row'>朱闕玲瓏於林間　玉堂陰映於高隅　彤雲斐亹以翼櫺　皦日炯晃於綺疏</div>
<div class='lg-row'>八桂森挺以凌霜　五芝含秀而晨敷　惠風佇芳於陽林　醴泉涌溜於陰渠</div>
<div class='lg-row'>建木滅景於千尋　琪樹璀璨而垂珠　王喬控鶴以冲天　隱真飛錫以躡虛　騁神變之揮霍　忽出有而入無</div>
<div class='lg-row'>於是遊覽既周　體靜心閑　害馬已去　世事都捐　投刃皆虛　目牛無全　凝思幽巖　朗詠長川</div>
<div class='lg-row'>爾乃羲和亭午　遊氣高褰　法皷琅以振響　眾香馥以暢煙　肆覲天宗　爰集通僊</div>
<div class='lg-row'>挹以玄玉之骨　潄以華池之泉　散以象外之說　暢以無生之篇　悟遣有之不盡　覺涉無之有間</div>
<div class='lg-row'>泯色空以食跡　忽即有而得玄　釋二名之同出　消一無於三幡　恣語樂以終日　等寂默於不言</div>
<div class='lg-row'>渾萬象以冥觀　兀同體於自然</div>
</p></div>
<div class='div-other'><a id='mulu1487' />
<p class='h3'>白玉蟾：天台山賦</p><p style="margin-left:0em;text-indent:0em;" class="lg-abnormal"><div class='lg-row'>天台之山　神僊景象　周迴八百餘里　高聳萬八千丈　實金庭之洞天　乃玉京之福壤</div>
<div class='lg-row'>霓裳羽節之隱顯有無　天簫雲璈之清虛璙喨　赤烏吳王之修崇　景雲睿宗之興創</div>
<div class='lg-row'>琳宮蘃殿而壯麗千載　煙嶠松崖而塊奇萬丈　雲隨羽客　在瓊臺雙闕之間</div>
<div class='lg-row'>鶴唳芝田　正桐柏靈墟之上　丹元真人之身居赤城　左極僊翁而坐斷翠屏　眾妙臺空而曠古陳迹　法輪院莊而何年授經</div>
<div class='lg-row'>藤蘿蔦蔓而夜月照白　蒿莾荊蓁而曉煙鎖青</div>
<div class='lg-row'>勢吞吳越而峻極紫霄　基彼柳史君之什　地接蓬萊而臨滄海　形於韓釋本之銘　千丈瀑布而上跨石橋　萬頃雲花而橫書佛隴</div>
<div class='lg-row'>三井龍蟠而水潄石吼　九峯虎嘯而風生樹壅　紫檜封丹兮老幹不死　碧泉潄玉兮飛流自湧</div>
<div class='lg-row'>玄璵蒼武之恠石天成　黃精白朮之靈苗僊種</div>
<div class='lg-row'>刳苔剔莓而尋訪真跡　斬竹縛茅而逃其俗冗　昭慶院法輪院　雲間之雞犬相聞　元明宮洞天宮　煙鎖之樓臺爭聳</div>
<div class='lg-row'>知天開地闢之久矣　信神刓鬼劃之奇哉　萬頃碧琉璃之水　千層青翡翠之崖</div>
<div class='lg-row'>風響笙響　而子晉何在　花香水香　而劉郎不回　月洞風林之野鶴夜唳　雲溪月隴之山猨曉哀</div>
<div class='lg-row'>幽鳥一聲兮花落青澗　飛螢數點兮露濕丹臺　丹霞飛華頂之峯　援天峻極</div>
<div class='lg-row'>紫霧銷方瀛之路　峭壁崔嵬　椿庭檜殿之金磬敲風　竹院松齋之玉琴弄月　翠檻丹楹兮山粢藻<span class='corr'>梲</span>　碧眼蒼髯兮星冠羽褐</div>
<div class='lg-row'>丹爐灰冷而久兮不火　僊蛻壇高而知誰換骨</div>
<div class='lg-row'>金漿玉醴兮泉冽石髓　瓊樹琪林兮花開春雪　鄰峯古寺之或顯靈異　古德聖僧之相傳衣鉢</div>
<div class='lg-row'>寒山拾得　興國清之伽藍　智顗普明起　定光之法窟　釋子耘藥　僊翁種茶　春紉素蘭而秋摘黃菊　曉吸玄露而暮餐赤霞</div>
<div class='lg-row'>倚松長嘯而落月悲鶴　探芝歸來而斜陽噪鵶　唐有甘泉而坐此翠石　漢其高察而隱于白沙</div>
<div class='lg-row'><span class='corr'>馮</span>雲翼於岑頭　種玉蓮而結子　徐默希於巖頂　栽鐵樹以開花</div>
<div class='lg-row'>文章不療山水癖　身心每被溪山縛　躡芒屩而杖蒼柯　披麻簑而載青篛</div>
<div class='lg-row'>攜黃癡而歸冲寒之庵　吟洞章而登凌虛之閣　野鳥鳴嚶嚶　山花開灼灼　玉霄峯上水嗚咽　華頂峯前雲寂寞</div>
<div class='lg-row'>煙駕浮空天渺渺　空翠舞蕭韶雲駢　入洞風冷冷　洞門無鎖鑰　登翠微而望香林　陟紫霄而顧玉泉</div>
<div class='lg-row'>僊花靈草而蒼翠無邊　千巖萬壑而森羅目前　吟李白天台之詩　賡張<span class='corr'>籍</span>天台之篇</div>
<div class='lg-row'>塵襟俗垢俱洗盡　兩袂飄飄身欲僊　我欲駕青龍而呼白鶴　乘風飛去　瀛洲之外　方丈之巔</div>
</p></div>
<div class='div-other'><a id='mulu1488' />
<p class='h3'>覺如：赤城賦</p><p style="margin-left:0em;text-indent:0em;" class="lg-abnormal"><div class='lg-row'>寄乾坤以成象　設名形以開圖　萬不同而各異　齊一化而均夫　天台之峯　一卷之多</div>
<div class='lg-row'>胡為赤城　拔然非他　跋陟崔嵬　廷廷乎橫崗曲阿　眺睨峻截　落落乎綴斗懸河</div>
<div class='lg-row'>寬兮綽兮　襟雲帶溪　盤兮漫兮　飛虹舞霓　木與石而爭砌　花與鳥而交迷　其壯也麗冰霜以如炎　其雄也戴星日而長輝</div>
<div class='lg-row'>羣龍蟄而勢不撓　百獸作而形莫威　越菖蒲以來人　祖蕭韶以紹基</div>
<div class='lg-row'>蟒虎既遠　僊靈亦嗤　錫井成而韭萃　鐵筆化而文糜　捫蘿躡蘚　割草分岐</div>
<div class='lg-row'>霞或飛而天自定　佛可臥而僧固宜　今視昔為奚若　心與境咸自如　研幻儀於水月　廸朗鑑於塵虛</div>
<div class='lg-row'>載行載止　載笑載欣　徘徊萬象之中　獨露一真之外　奚分刀頭取火　澗底疏芹</div>
<div class='lg-row'>寄蒲團於井石　據蒺黎以成勛　安危不知　榮辱未分　星兮日兮　上天開廓　雲兮雨兮　下界雷奔</div>
<div class='lg-row'>經春御臘　即寒就溫　一衲翩翩而寄適　三生寂寂以無由　赤城之人　歸休歸休</div>
</p></div></div></div>
<div class='div-w'>
<ul class="">
<li><p style="margin-left:2em">餘姚縣龍泉寺功順師太助洋二十四元</p>
</li>

<li><p style="margin-left:2em">甯海縣信女：葛周氏同桂助洋二十四元</p>
</li>

<li><p style="margin-left:2em">葛謝氏同蘭助洋一十二元</p>
</li>
</ul><p style="margin-left:0em;text-indent:2em">光緒二十年荷月佛隴日種敏曦謹募</p>

<p class='juan'>天台山方外志卷第二十六終</p></div>
</div><!-- end of div[@id='body'] -->
</body></html>