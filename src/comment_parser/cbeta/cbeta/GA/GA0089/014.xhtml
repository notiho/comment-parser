<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1193' />
<p class='juan'>天台山方外志卷第十四</p>
<div class='div-other'><a id='mulu1194' />
<p class='h1'>文章考第二十</p>
<div class='div-other'><a id='mulu1195' /><p style="margin-left:0em;text-indent:2em">文章，載道之器也。道有世<span class='corr'>間</span>、出世<span class='corr'>間</span>，文亦因之。今之所志，既因山以明道，故凡台之文獻有繫於佛道必取之。然達人大觀，山亦道也，道亦山也，即台之文獻有繫於名山亦必取之。上自帝王，下至士庶；始於勑命，終於詩頌。以類而聚，共若<span class='corr'>干</span>篇。雖殘編斷簡，亦事搜輯，不欲遺前人述作之美也。</p>
</div>
<div class='div-other'><a id='mulu1196' />
<p class='h2'>勑</p>
<div class='div-other'><a id='mulu1197' />
<p class='h3'>陳</p>
<div class='div-other'><a id='mulu1198' />
<p class='h4'>宣帝留智者大師勅</p><p style="margin-left:0em;text-indent:2em">京師三藏雖弘，皆一途偏顯，兼之者寡。朕聞瓦官濟濟，深用慰懷；宜停訓物，豈遑獨善？一二曹義達口，具得朕意也。四月一日，臣景厯。</p>
</div>
<div class='div-other'><a id='mulu1199' />
<p class='h4'>宣帝割始豐縣調勅</p><p style="margin-left:0em;text-indent:2em">智顗禪師，佛法雄傑，時匠所宗；訓兼道俗，國之望也。宜割始豐縣調，以充眾費；蠲兩戶民，用供薪水。主者施行。<span class='corr'>太</span>建九年二月六日，臣景厯。</p>
</div>
<div class='div-other'><a id='mulu1200' />
<p class='h4'>宣帝給寺名勅</p><p style="margin-left:0em;text-indent:2em">具左僕射徐陵啟，智顗禪師創立天台，宴坐名嶽，宜號修禪寺也。<span class='corr'>太</span>建十年五月一日，臣景厯。</p>
</div>
<div class='div-other'><a id='mulu1201' />
<p class='h4'>少主迎智者大師勅</p><p style="margin-left:0em;text-indent:2em">春寒，道體何如？宴坐經行，無乃為弊？都下法事恆興，希相助弘闡。今遣宣傳左右趙君卿迎接，遲能即出也。至德三年正月十一日，臣徵神筆。一二君卿口具，便望相見在<span class='corr'>促</span>。</p>
</div>
<div class='div-other'><a id='mulu1202' />
<p class='h4'>少主第二勅</p><p style="margin-left:0em;text-indent:2em">得使人趙君卿啟，并省來荅表，志存林野，兼有疾病，願停山寺，不欲出都，不具一二。巖壑高深，乃幽人之節；佛法示現，未必如此。且京師甚有醫藥，在疾彌是所宜。故遣前主書朱宙迎接，想便隨出都，唯遲法流不滯，會言在近。二月八日，臣徵神筆，朱宙口述一二。</p>
</div>
<div class='div-other'><a id='mulu1203' />
<p class='h4'>少主第三勅</p><p style="margin-left:0em;text-indent:2em">前雖遣使，殊未委悉。意存三寶，故有相迎。今復遣龍宮寺道昇，並令面陳一二也。二月二十八日，臣徵。</p>
</div>
<div class='div-other'><a id='mulu1204' />
<p class='h4'>少主命東陽州<span class='corr'>刺</span>史永陽王敦諭勅</p><p style="margin-left:0em;text-indent:2em">聞王在州迎顗禪師大弘法事，甚會朕心。今迎出都，王宜敦諭，申朕意也。正月十日，臣徵。</p>
</div>
<div class='div-other'><a id='mulu1205' />
<p class='h4'>少主迎候智者大師路次迎陵勅</p><p style="margin-left:0em;text-indent:2em">近得永陽王啟，知禪師遂能屈德，隨朕使出都，甚有欣遲。當稍次近，路涉險道，殊足為勞。今遣勅左右黃吉寶迎候，但未知欲安止何寺？想示使人，仍令前還，即勒所由料理房舍也。遲近會言，此未<span class='corr'>委</span>悉。三月二十四日，臣徵。</p>
</div>
<div class='div-other'><a id='mulu1206' />
<p class='h4'>智者大師至開陽門，舍人陳建宗宣口勅</p><p style="margin-left:0em;text-indent:2em">禪師舟渚日久，固勞道德。今遣主書陳建宗齎輿往，必希上至敬寺。三月二十六日。</p>
</div>
<div class='div-other'><a id='mulu1207' />
<p class='h4'>在至敬寺宣口勅</p><p style="margin-left:0em;text-indent:2em">仰延略成勞動，但禪靜必依空閑。令葺靈耀寺，權充宴坐。勅主書羅闡相送。四月。</p>
</div>
<div class='div-other'><a id='mulu1208' />
<p class='h4'>在靈耀寺請講經口勅</p><p style="margin-left:0em;text-indent:2em">護國之力，莫過敷演。仰屈於太極殿，開《大智度論》題，還寺就講。今遣舍人施文慶往，論相開法施也。</p>
</div>
<div class='div-other'><a id='mulu1209' />
<p class='h4'>在靈耀寺施物，主書羅闡宣口勅</p><p style="margin-left:0em;text-indent:2em">初勅，不許讓扶月供云：「扶月薄少，無所致讓。受已捨施，彌會功德之心。」又不許讓<span class='corr'>嚫</span>衣服云：「法施無盡，財物有竭，所送不多，忘懷納受。九月二十四日。」</p>
</div>
<div class='div-other'><a id='mulu1210' />
<p class='h4'>請講《仁王經》，羅闡宣口勅</p><p style="margin-left:0em;text-indent:2em">國家一年舊有《仁王》兩集，仰屈於太極殿開講，法式處分一聽指撝。今遣主書羅闡取意。</p>
</div>
<div class='div-other'><a id='mulu1211' />
<p class='h4'>請於光宅寺講《仁王經》口勅</p><p style="margin-left:0em;text-indent:2em">今欲於寺捨身，僧得大施。敬屈講《仁王經》日，自欲聽聞。今遣後閣舍人李善慶往，遲知一二。</p>
</div>
<div class='div-other'><a id='mulu1212' />
<p class='h4'>治光宅寺勅</p><p style="margin-left:0em;text-indent:2em">光宅，是梁武龍潛之地，不整處多。今勅繕量，隨由就功一二，羅<span class='corr'>闡</span>取來意。</p>
</div></div>
<div class='div-other'><a id='mulu1213' />
<p class='h3'>隋</p>
<div class='div-other'><a id='mulu1214' />
<p class='h4'>高祖文皇帝勅</p><p style="margin-left:0em;text-indent:2em">敬問光宅寺智顗禪師：朕於佛教，敬信情重。往者周武之時，毀壞佛法；發心立願，必許護持。及受命於天，仍即興復。仰憑神力，法輪重轉。十方眾生，俱獲利益。比以有陳虐亂，殘暴東南，百姓勞役，不勝其苦。故命將出師，為民除害。吳越之地，今得廓清，道俗<span class='corr'>乂</span>安，深稱朕意。朕尊崇正法，救濟蒼生，欲令福田永存，津梁無極。師既已離世網，修<span class='corr'>己</span>化人，必希獎進僧伍，固守禁戒；使見者欽服，聞即生喜，方副大道之心，是為出家之業。若身從道服，心染俗塵，非直含生之類無所歸依，抑恐玅法之門更來謗讟。宜相勸勵，以同朕心。春日漸暄，道體如宜也。</p>
</div>
<div class='div-other'><a id='mulu1215' />
<p class='h4'>文皇帝給荊州玉泉寺額勅</p><p style="margin-left:0em;text-indent:2em">皇帝敬問修禪寺智顗禪師：省書具至意。孟秋餘熱，道體何如？熏修禪悅，有以怡慰。所須寺名額，今依來請。智邃師還，指宣往意。開皇十三年七月二十三日。</p>
</div>
<div class='div-other'><a id='mulu1216' />
<p class='h4'>隋煬帝與天台寺沙門智越法師等勅</p><p style="margin-left:0em;text-indent:2em">皇帝敬問括州臨海縣天台寺沙門智越法師等：餘寒，道體如宜也？僧使智璪至，得書具意。大業元年正月十三日，柱國內史令莒國公臣未上，都督兼內史侍郎虞世基，兼內史舍人臣封德彝。</p>
<p style="margin-left:0em;text-indent:2em">又舍人封德彝宣勅僧使智璪云：「師能如此遠來，在道寒苦。好去，還寺宣朕意，向大眾好行道，勿損先師風望。」</p>
<p style="margin-left:0em;text-indent:2em">又右僕射蘇威宣勅，賜天台寺物五百段，至楊州庫參軍向德元，送物到寺。</p>
</div>
<div class='div-other'><a id='mulu1217' />
<p class='h4'>煬帝問天台僧使智璪法師口勅</p><p style="margin-left:0em;text-indent:2em">九月十九日，僧使智璪於楚州華林園通起居表，通事舍人李大方宣勅云：「師能如許遠來，在路辛苦。至楊州與師相見。」</p>
<p style="margin-left:0em;text-indent:2em">九月二十六日，共諸州僧使引對大牙殿前，邳國公蘇威宣勅云：「和南師等。漸冷，師等各堪行道？弟子巡撫舊住師等，故能來相覓。師等好去。」</p>
<p style="margin-left:0em;text-indent:2em">十一月二十日，舍人李大方引入殿，口勅云：「師上座坐。」坐訖，黃門侍郎張衡宣勅云：「師等是先師之寺僧，眾和合不？相諍競是非不？」璪欲起對，敕云：「師坐，師坐，勿起。」璪對云：「門人一眾，掃灑先師之寺，上下和如水乳。盡此一生奉國行道，不敢有競是非，常以寒心戰懼。」敕云：「好。」張衡又宣敕云：「師等既是先師之寺，行道與諸處同，為當有異？」對云：「先師之法與諸寺有異，六時行道，四時坐禪。處別行<span class='corr'>異</span>，道場常以行法奉為至尊。」勅旨云：「大好，大好。」張衡又宣勅云：「師等既是行道之眾，勿容受北僧及外客僧，乃至私度出家，冒死相替，<span class='corr'>頻</span>多假偽，並不容受。」對云：「天台一寺即是天之所覆，寺立常規，不敢容外邑客僧，乃至私度以生代死。」勅云：「好。」張衡又宣勅云：「弟子為先師度四十九人出家，停寺受業，紹繼於後。師可檢校有道心者，必須係<span class='corr'>籍</span>人，非私度者。」對云：「爾。」張衡又宣勅云：「爾後更開先師龕不？」對云：「仁壽元年奉勅開竟，爾後更不敢開。」勅旨云：「知。」張衡又宣勅云：「師還寺，不更開先師龕，必當大異。」對云：「爾。」勅旨云：「弟子欲為先師造碑，先師有若為行狀？」對云：「先師從生以來，訖至無常，其閒靈異非止一條，並是弟子灌頂記錄為行狀一卷。由在山內，未敢啟。」勅云：「大好，大好。弟子正欲為先師造碑，師等可即將隨使人出。」對云：「爾。」張衡又宣勅云：「問：灌頂師何在？」對云：「灌頂師在寺，本應出奉參見，為患痢四十餘日，不堪在道。」敕云：「好。」張衡又宣敕云：「師等僧悉在寺不？勿使名係在寺、身住於外。」對云：「先師在世，有十條制約，名係於寺、身居別處，則不同止。」勅云：「大好，大好。」張衡又宣勅云：「師等房舍有穿漏欹邪不？」對云：「當起寺時，既是春初，竹木並非時節，至今已有穿漏。亦得臨海鎮官人恆檢校修理。」勅云：「好。若未整頓，弟子即勅使人檢校。」對云：「爾。」張衡又宣勅云：「施師物充，師等衣資勿作餘用；欲作功德，亦得須得弟子意。弟子看師與餘有異，供給繼連，必令不斷。勿使寺僧在外多求，損先師之後。」對云：「爾。」張衡又宣勅云：「弟子遣使，送師等還寺，為先師作功德。度人出家竟，可開師龕，必當大異，可急去。功德竟，師等即隨使人出。」對云：「爾。」璪等起辭，勅云：「弟子已荅，大眾書竟。」對云：「爾。」辭去。</p>
</div>
<div class='div-other'><a id='mulu1218' />
<p class='h4'>煬帝與國清寺沙門智越法師等勅</p><p style="margin-left:0em;text-indent:2em">皇帝敬問括州國清寺沙門智越法師等：僧使智璪至，得書具至懷。天台福地，實為勝境，所以敬為智者建立伽藍。法緣既深，尊師義重。欲使宗匠遺範奉而弗墜，菩薩淨業久而彌新。然則去聖久遠，學徒陵替；規求利<span class='corr'>養</span>，不斷俗緣；滋味甘腴，違犯戒律。此乃增長罪垢，豈謂福田？師等離有為法，求無上道；棄捨諸漏，鑑在雅懷。猶須獎訓未學修淨行，俾夫法門等侶咸歸和合，諸佛禁戒畢竟遵行。又比寺嘉應，事表先覺。既理由冥感，即號國清寺。并有施物，用伸隨喜。冬序甚寒，道體清豫。朕巡省風俗，爰屆江都，瞻望山川，載伸勞想。故遣兼通事舍人盧政力往，指此，不多具。</p>
</div>
<div class='div-other'><a id='mulu1219' />
<p class='h4'>荅百司上表稱賀口勅</p><p style="margin-left:0em;text-indent:2em">勅語諸公云：「智者是我菩薩戒師，先多靈異，恆語我言，必若得道。得道之後，擁護國土，利益蒼生。入於涅槃，坐於石室，容範不變。我於仁壽元年遣張乾威往看，儼然如舊。昨更令盧政力往，親開龕門，閉塞無有聞迹，遂不見靈體。既以變化，得道非虛。擁護利益之言，必應無爽。今有行狀一卷，諸公等共觀之。諸州考使各寫一通，還所部流布。」已上諸勅，具載《國清百錄》。</p>
</div></div>
<div class='div-other'><a id='mulu1220' />
<p class='h3'>唐</p>
<div class='div-other'><a id='mulu1221' />
<p class='h4'>睿宗賜司馬承禎置觀勅</p><p style="margin-left:0em;text-indent:2em">勅台州始豐縣界天台山癈桐柏宮墓一所：自吳赤烏二年葛僊翁已來，至於國初，學道壇宇連接者十餘所。如聞：始豐縣人毀壞壇場，砍伐松竹，耕種及作墳墓。於此觸犯，家口死亡，不敢居住，於是出賣。宜令州縣准地畝數酬價，仍置一小觀，還其舊額。更於當州取道士三五人，選擇精進行業者，并聽將侍者供養。仍令州縣與司馬煉師相知，於天台山中辟封內四十里，為禽獸草木長生之福庭，禁斷採捕者。景雲二年十月七日。《縣志》</p>
</div></div>
<div class='div-other'><a id='mulu1222' />
<p class='h3'>宋</p>
<div class='div-other'><a id='mulu1223' />
<p class='h4'>仁宗皇帝供施石梁橋五百應真勅</p><p style="margin-left:0em;text-indent:2em">詔曰：「朕荷祖宗之休，丕承洪業，未嘗不虛懷逸士，<span class='corr'>昃</span>席幽人。雅聞天台之石橋，近接四明之雪竇。智覺之遺風具在，應真之靈迹儼存。慨想名山，載形夢寐。今遣內使張履信賫沉香山子一座、龍茶二百觔、銀五百兩、御衣一襲，表朕崇重之意。景<span class='corr'>祐</span>四年。」《佛法金湯》</p>
</div>
<div class='div-other'><a id='mulu1224' />
<p class='h4'>理宗皇帝封靈澤孚濟侯勅</p><p style="margin-left:0em;text-indent:2em">台州天台縣廣袤，山靈澤侯。蒼山之下聚雨九淵，鼓膚寸之雲而能濟一方者，爾龍神之所宮乎？鄉人有禱必應，悉具靈蹟以聞。宜加侯封，以侈神貺，可特封「靈澤孚濟侯」。奉勅如右，牒到奉行。景定四年七月二十七日。《縣志》</p>
</div></div>
<div class='div-other'><a id='mulu1225' />
<p class='h3'>大明</p>
<div class='div-other'><a id='mulu1226' />
<p class='h4'>今上賜天台萬年寺藏經勅</p><p style="margin-left:0em;text-indent:2em">皇帝勅諭天台萬年寺住持及僧眾人等：朕惟佛氏之教具在經典，用以化導善類，覺悟羣迷，於護國佑民，不為無助。茲者聖母慈聖宣文明肅皇太后，命工刊印，續入藏經四十一凾，并舊刻藏經六百三十七凾，通行頒布本寺。爾等務須莊嚴持誦，尊奉珍藏。不許諸色人等妄行褻玩，致有遺失損壞。特賜護持，以垂永久。欽哉，故諭。萬曆十四年九月四日。</p>
</div>
<div class='div-other'><a id='mulu1227' />
<p class='h4'>今上賜天台國清寺藏經勅</p><p style="margin-left:0em;text-indent:2em">勅諭天台山浙江台州府天台縣國清寺住持及僧眾人等：朕發誠心，印造佛大藏經，頒施在京及天下名山寺院供奉，經首護勅諭其由。爾住持及僧眾人等，務要䖍潔供安，朝夕禮誦，保安眇躬康泰，宮壼肅清；懺已往愆尤，祈無彊福壽；民安國泰，天下太平。俾四海八方同歸仁慈善教，朕成恭<span class='corr'>己</span>無為之治道焉。今特差漢經厰闍黎、御馬監太監党禮，齎請前去彼處供安，各宜仰體知悉。欽哉，故諭。萬曆二十八年三月十七日。</p>
</div></div></div>
<p class='juan'>天台山方外志卷十四終</p></div>
</div><!-- end of div[@id='body'] -->
</body></html>