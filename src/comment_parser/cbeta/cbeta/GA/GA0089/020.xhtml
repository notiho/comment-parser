<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1377' />
<p class='juan'>天台山方外志卷第二十</p><p class="head1">文章考</p>

<div class='div-other'><a id='mulu1378' />
<div class='div-other'><a id='mulu1379' />
<p class='h2'>唐</p>
<div class='div-other'><a id='mulu1380' />
<p class='h3'>王展：白郎巖記</p><p style="margin-left:0em;text-indent:2em">白郎巖因神姓名也，在天台山西，東抵唐興縣三十里。長慶四年秋，風雨不應候，土產之物焦乾幾七八。農人愁毒，相視不聊生，自浙東數郡咸然。縣令白餘豐曰：「某竊長斯邑，邑人愁毒，猶吾愁毒也。」將禱於名山，顧其遼遠。某始至時，經於白巖，異狀深黑巍峭，疑有神宅焉。因探其端，得寺記，知白郎神事。因詣法師普耀所憇巖側，虔禱禮請。未及竟，有異物自穴出，黑首高眶，素臆錦<span class='corr'>脊</span>。其顧視昂昂之勢，若龍若蛇；然不驚不搖，受祝而退。其夕降甚雨，居數日，物反秀綠。自寶厯元年，更復旱，縣令求去年之祥，召邑居客與同往祝請。其年六月十八日，是物復自穴而出，一如去年狀，加四足焉。足呈掌爪，若欲挐矯。是夕復降甚雨。</p>
<p style="margin-left:0em;text-indent:2em">異哉！其神明歟？神必依山川；山川不崛，神不依焉。受祝惟神；禱不精誠，神不歆哉。天與神通；神非真正，天不應焉。縣令與丞非尊官也，能一精專於下，而通天降神，其應如射，豈細事耶？足以誨天下之慢易者。展適在山，因獲同觀焉，因記其年月於是巖之側。</p>
<p style="margin-left:10em">寶曆元年八月日記</p>
</div></div>
<div class='div-other'><a id='mulu1381' />
<p class='h2'>宋</p>
<div class='div-other'><a id='mulu1382' />
<p class='h3'>天台般若新寺甎塔記</p><p style="margin-left:0em;text-indent:2em">按《越都圖經并古碑》云：梁朝岳陽王者，是昭明太子第三子，即梁蕭詧是，第二生梁王是也。於赤城山頂造甎塔三所，中有如來舍利四十九顆。其塔至唐會昌五年，乙丑歲七月勅廢。至咸通六年乙酉歲，僧宗立并居士倪求、徐師約與眾信士，同修一所，至八年丁亥歲七月功畢。星霜綿遠，其塔甎石隳墮。爰至顯德七年庚申載，般若寺沙門德韶重建，纔啟舊甎石。感雷電風雨驚眾，現如來身光，頂佩毫光，光中又現阿育王寶塔，塔中亦放五色祥光，遂獲舍利四十九粒，迎歸紫凝山。香花品饍，并眾僧各然頂臂，種種供養，遂累甎。而僧俗雲萃，逾一祀圓就。再安舍利二十八顆，前後可三十餘。<span class='corr'>現瑞</span>光與前無異。留舍利二十一顆，散安東都府內，并應天寺甎塔、<span class='corr'>吳中</span>武丘寺甎塔、國清寺甎塔、東場中興寺甎塔各一顆。當寺二塔，盡是德韶特捨衣鉢資金新造，各安舍利三顆。上贊皇王帝業，次資軍庶樂康云爾。</p>
<p style="margin-left:10em">辛酉歲大宋建隆二年十一月十日題記</p>
</div>
<div class='div-other'><a id='mulu1383' />
<p class='h3'>鄭至道：劉阮洞記</p><p style="margin-left:0em;text-indent:2em">劉阮洞其傳久矣！余竊邑於此，訪於故老，往往不知其所在。比按圖得之，以詢護國寺僧介豐，乃曰：「洞居寺之東北二里，斜行山谷隱於榛莽間，人跡罕及。景祐中，先師明照大師，嘗採藥，見金橋跨水，光彩眩目；二女未笄，戲於水上，如劉阮所見。此水僊之洞府也。」</p>
<p style="margin-left:0em;text-indent:2em">元祐二年春，迺鑿山開道，立亭於其上。環亭夾道，植桃數百本，所以追遺迹、續故事也。越明年，三月十日丁<span class='corr'>巳</span>，寺僧報桃花盛開，并以其景物之盛求名焉。余率縣尉縉雲郭儀彥文、監征開封曹[山/求]得之來遊。而黃巖縣主簿西安王沔之彥楚，與其弟宣德郎．知金華縣事漢之彥昭繼至。乃相與幅巾仗藜，徜徉行歌，沿澗而上。觀綠波之漣漪，聽寒音之潺湲。微風過之，餘韻清遠。飄飄然猶鏘佩環而朝玉闕也。遂名之曰「鳴玉㵎」。</p>
<p style="margin-left:0em;text-indent:2em">㵎之東有塢，植桃數畦。花光射目，落英繽紛，點綴芳草。流紅縹緲，隨水而下。此昔人食桃輕舉之地也，遂名之曰「桃花塢」。</p>
<p style="margin-left:0em;text-indent:2em">自塢以北，行數百步，攢峯疊翠，左右迴擁。中有澗流，隨山曲折，而遊人之道從之。及水窮而道盡，則有潭清澈淵澄，可鑒毛髮。羣山倒影，浮碧搖青。中有洞門，潛通山底，其深不測。雖淫霖暴注而不盈，大旱焦山而不涸。此寺僧見金橋之地也，遂名之曰「金橋潭」。</p>
<p style="margin-left:0em;text-indent:2em">潭之南滸，水淺見沙。中有磐石三，不沒水者數寸，可坐以飲。自上流盃盤，隨流蕩漾，必經三石之間。俯而掇之，如在几案。此羣僊會飲之地也，遂名之曰「會僊石」。</p>
<p style="margin-left:0em;text-indent:2em">據石之端，仰而視之，三峯鼎峙，峻極雲漢。寒光襲人，虛碧相映；危崖蕩花，紅雨散亂。其東峯則孤危峭拔，儀狀奇偉。上有雙石，如綰鬟髻，遂名之曰「雙女峯」。</p>
<p style="margin-left:0em;text-indent:2em">其兩峯則壁立千尋，上連巨嶽。朝陽方升，先得清照，遂名之曰迎陽峯。</p>
<p style="margin-left:0em;text-indent:2em">其中峯則居中處焉，以雙女、迎陽為之輔翼。羣山之翠，合而有之，遂名之曰「合翠峯」。</p>
<p style="margin-left:0em;text-indent:2em">三峯之閒，林麓疏廣，草石瑰異。左連瓊臺、雙闕之山，右接石橋合澗之水。採芝茹朮，<span class='corr'>擷</span>翠佩芳，杖屨輕而白雲隨，笑語高而山谷應。翛然而往，直欲跨兩鳬、御清風，逍遙乎不死之鄉，而不知塵境之卑蹙、涉世之有累也，遂名之曰「迷僊塢」。</p>
<p style="margin-left:0em;text-indent:2em">自塢以出，至於迎陽峯之下，有石偃於山腹，廣袤數丈；寺僧因石址，結亭於其上。畫桷雕楹，翬飛鳥革。前臨清泚，瓦影浮動；魚跳圓波，光弄樽俎。浮盃之迹，顧指在目，遂名之曰「浮盃亭」。</p>
<p style="margin-left:0em;text-indent:2em">是日也，天氣清明，東風和暢，巖端過雨，疏雲留日。余與諸君攜茵席、挈壼觴，上登崔嵬，下弄清淺。流觴藉草，惟興所適；山殽野蓛，具於臨時。膾靈溪之鱗，茹金庭之蕨，無備具之勞也。掛衣長松，落帽幽石。帶慵則披衣，履倦則洗足。解衣漉洒，玉山自頺，無衣冠之<span class='corr'>束</span>也。意所欲飲，命樽注之；一引而盡，量窮則止，無鐘鼓之節也。酒酣浩歌，聲振林木；音無宮商，唯意所發。樵夫牧廝為之捫高崖、履危石，荷柯倚策而視之。彼烏知其非劉氏之子、阮氏之孫，厭洞府之未廣，而復為山閭之遊乎？</p>
<p style="margin-left:0em;text-indent:2em">既而夕陽西傾，暮煙四塞，洞天之景，恍若失之。於是尋雲路、騁歸驂，松月照人，金影破碎。遙聞雞犬，乃悟人間。諸君皆瞿然而驚，相顧而語；疑夫陵谷之更變，而子孫之遷易也。時郭彥文立馬謂余言曰：「數千百年湮沒之迹，自公發之。今日勝遊之樂，可無文以紀之乎？」余病夫山水清而文辭俗，景物富而才思窮，不能盡洞中之幽趣，固辭而不獲免。乃書其所見之實，以塞來命。若夫寫難名之景，發不盡之意，則諸君之新辭雅詠在焉，非余所能道也。</p>
</div>
<div class='div-other'><a id='mulu1384' />
<p class='h3'>李彌綸：元應善利廣濟真人祠記</p><p style="margin-left:0em;text-indent:2em">雨暘晦明之候，豐穰荒歉之數，皆繫於陰陽，司於人物。非乘天地之正，御六氣之辦者，孰能噓吸變動，宰制役使之耶？</p>
<p style="margin-left:0em;text-indent:2em">歲<span class='corr'>己</span>未夏六月，天台郡大旱，禾稼將槁，徧走羣望不應，民以怨嗟。郡請通軍州事李彚，詣桐柏山崇道觀，迎元應善利真人像入城祈禱。將至山，雲氣四合，風雷倏起，左右駭觀。及境，雨澤沾足，遂獲秋成。郡考覈自政和間始稱之，因兼前後，累有靈效，上之朝命，褒稱善利。郡人歡呼，願書其事。按：載籍真人，周靈王之子晉，喬或其字也。靈王有子三十八人，晉太子也。嘗以諫疏陳川澤之說，後受飛解之道，去入[糸*候]氏山，遺言將賓帝所。《圖經》云為「右弻真人」，登侍帝宸，司天台水旱。故一方之人，敬事且有期應也。</p>
<p style="margin-left:0em;text-indent:2em">陶隱居稱桐柏山在會稽東海內，有金庭，誠不死之福鄉。方圓四十里，常有黃雲覆之。木則蘇玡琳碧，泉則石髓金漿，其山盡五色金也。孫興公賦云：「天台蓋山嶽之神秀，玄聖之所游化，靈僊之所窟宅也。」陶隱居又稱越桐柏之金庭、吳句曲之金陵，養真之福境，成僊之靈墟。其詩云：「三㝛麗天序二金，標地靈《真誥》載真。」人往來吳、越，棲宴兩金，其說甚詳。</p>
<p style="margin-left:0em;text-indent:2em">惟真人生能以陰陽事物之理，利害休戚之說告於王。厭世上賓，邈數千載，猶能以雨暘惠澤及於民。輕舉遠遊，擁雲氣、跨飛龍，出乎六合之外。而靈通妙應，肹蠁之報，一皆曲應人寰，真人之道亦傳矣！</p>
<p style="margin-left:0em;text-indent:2em">予所以考詳而並載，非特寵茲上貺為一方之榮；蓋欲夫為道嗇精，神光德業，久而不替。可以贊化育、參天地，靈為星辰，妙為造化。而為吏為民者，知幽冥之間，不可欺昧。天地鬼神鑒之在上，質之在旁。精誠之應，速於影響；善惡之報，顯如黑白。如是之不可誣也，庸可以不書？</p>
<p style="margin-left:10em">紹興十一年三月初一日記</p>
</div>
<div class='div-other'><a id='mulu1385' />
<p class='h3'>王十朋：記人說生前事</p><p style="margin-left:0em;text-indent:2em">予少時，有鄉僧每見予，必謂曰：「此郎，嚴伯威後身也。」予不曉所謂，既而訪諸叔父寶印大師。叔父曰：「嚴闍黎，字伯威，汝祖母賈之兄，吾之舅氏，且法門之師也。博學詩文，戒行修飭，有聲江浙間，為士俗所推重。汝父母既以無子為憂，禱求甚力。至<span class='corr'>政和</span>壬辰之正月，吾師卒，汝祖一夕夢吾師至其家，手集眾花，結成一大毬，字汝祖而遺之，曰：『孝祖，君家求此久矣，吾是以來。』忽不見。是月汝母有娠，至十月而汝生。吾師眉濃黑而垂，目深而神藏。兒時能誦千言，喜作詩。人以汝眉目及趣好類之，且符所夢。又謂吾師死之月，而汝受胎也，故云。」</p>
<p style="margin-left:0em;text-indent:2em">予幼從學鹿巖，人有指予眉垂目藏而靳之者。表丈賈元達曰：「此子眉目類吾伯嚴闍黎，他日能文未可知也。然嚴闍黎智慧名德，卓卓如許。縱未脫輪迴，當復生人間世，為大善知識。胡為於滅度之後，鍾成迂愚魯鈍之性，現此窮薄困苦相耶？」</p>
<p style="margin-left:0em;text-indent:2em">予嘗寫字作文，貽寶印叔父。叔父曰：「人言汝吾師也，文僅似之，字乃爾不同邪？」嚴闍黎尤工筆札，予最不善書故也。紹興庚午七月二十日，因作文寫字，兩俱不佳，媿而曰：「嚴闍黎，汝前生食蔬，何多智？今生食肉，何許愚也？」用記之。</p>
</div>
<div class='div-other'><a id='mulu1386' />
<p class='h3'>俞建：送金銀錢還潭記</p><p style="margin-left:0em;text-indent:2em">石橋勝甲東南，其巔有瀑。倚壁淙潀，練如雪激。下瀦為淵，奫沄泓泚。蜿蜒所家，過者動色。州邑旱潦謁請，顧答如響。旁封閔雨，耄倪越疆，丐潤缾罌。朝歸霖[泳-永+(瑤-王)]，暮洽殊靈，嘉應隱然為霞城冠。</p>
<p style="margin-left:0em;text-indent:2em">先是，邑大夫凡禱，率於曇華亭致禮。即高瞰卑，情文匪稱。慶元庚申冬，仲縣尹丁君大榮，始至款謁，心蹙不寧。首捐帑夷荒，臨淵十許步，築亭為祈禱所，榜以「伫真」。嘉泰改元，夏五月，不雨，禱於廟、於社、於佛，弗獲命，嗸嗸搏手。丁尹躬走靈淵，祝史薦詞。香縷甫升，倏有巨黿躍見。迎至邑宇，飇車發軔，遊靄四集。翊日，甘液翻盆，淪洽槁顇。耋稚呼舞，合詞願白。郡以徹於朝。丁尹弗能抑，具以實聞。旋錫廟額惠澤，以侈神休。尹既肖像揭虔，仍撙費買田。歲得榖四十石，為蒸嘗奉。越明年，十雨五風，時氣熏沃，以大有書，龍君陰相實弘夏。五月末澣，雷電晦冥，淵泉濺涌，舒露錢寶，班班崖側。樵牧摩肩，攘取恐後，巨石陡然從空隕，窒其穴，萬牛莫挽。貪且覬者始信有物護持，屏息退縮。浮屠氏或獲而私之，青蛇輒護繞陰祝願輸官，猶徘徊弗遽去。</p>
<p style="margin-left:0em;text-indent:2em">邑人駭異愬縣。縣諗覈，得金，若銀錢十數。圓徑六寸而贏，鎔範如刻，晶采弗磨。實國朝太平興國中，賚予道者自詢舉以鎮龍淵者也。丁君創觀斯寶，<span class='corr'>斂</span>袵起敬。懼無所歸肆，委寮寀吳邦彥，護而復諸潭。且囑建識顛末以詔後。建竊觀天下，寶藏光芒，鮮克自閟；惟神龍所潛九淵叵測。故千金頷珠，非遭其睡弗得也。金錢之在淵，亡慮二百餘祀。先後踐更凡幾，儲深伏奧，靳不輕發，特為丁尹出焉。豈顯晦久速，默存定數；而金石為開，感召厥有機歟？</p>
<p style="margin-left:0em;text-indent:2em">使丁君微不燭明，不幸落愚貪手；疇能昭揭奇寶，通邑戶傳，其美不沒？意龍君灼知丁尹，其殆擇焉以耀其靈耶？猶不盡顯，則鑱石以傳不朽。丁君所以答塞龍君至矣！雖然，地不愛寶，昔推有道盛時。揭之斯文，唯邑人樂昭縣尹格物忱恂；甯知歸美朝家，丁君實惓惓歟！故不得辭而為之記。</p>
<p style="margin-left:10em">嘉泰壬戌八月既望，承事郎台州府學教授俞建記</p>
</div>
<div class='div-other'><a id='mulu1387' />
<p class='h3'>賀允中：應心泉記</p><p style="margin-left:0em;text-indent:2em">居士賀子忱，編茅為屋，與其孥寓天台山。萬年禪院之西，地勢爽塏，土脈深厚，植花種竹，日以成趣。惟是水之去人稍遠，而饋餾滌濯之用不足。上有小澗，走以竹渠，則寒月常冰。下有廢井，汲以桔槔，則人力深勤。</p>
<p style="margin-left:0em;text-indent:2em">一日，居士齋心炷香，仰首穹靈而祝之曰：「聚族百指，結草而居；上下蔬食，甘苦一律。所需於世者甚薄，而瓢飲之樂未適。其願昔耿恭拜井而泉溢，王霸濟渡而冰合。雖今昔異時，閑劇殊事；而約<span class='corr'>己</span>為眾，有求斯應。誠苟至焉，理則均也，神其吐之乎！」既祝之十日，旱陽驕亢，氣蒸如焚。舍之東北，相去十步，不加穿治，天冽之泉既潔且豐。其甘如醴，其寒如冰，其澤如玉，其清如鑑。由是一家之用，不煩人力，而遂給足。衡茅之勝，寢以膏潤矣！</p>
<p style="margin-left:0em;text-indent:2em">山中父老，明日舉相謂曰：「此處無泉，何慮數千百年？君居未久，而浹旬之間，忽於平地，湧激靈源。若出造化，如是之敏，是何祥也？豈天嗇其寶，將有待而出耶？抑時至事契，而適相濟遇也？將以化尼父之雨，以資溉後學耶？將以興傅說之霖，而被蒼生耶？不然，則泉源混混，不舍晝夜，胡為一日而驟至也？」</p>
<p style="margin-left:0em;text-indent:2em">居士曰：「汝無佞予，予將告汝！夫通天下者一氣，備萬物者一誠。我之禱也以眾，來之應也以心。天地鬼神，昭昭然常在人上；若將閔予而告之曰：『爾家何貧？爾志何清？棄官何人？樂閑何真？人棄爾取，人疏爾親。處荒山以自適，邈四顧而無鄰。地若有泉，不[田/廾]天下，其孰與為仁？』以吾心如陶潛，故得泉涓涓而始流；以吾心如李愿，濯清泉以自潔。吾方將拜天之遺，落泉之成。借此之居，以為斜川盤谷。求諸文人作賦序，侈以其貺而流其聲，不亦可乎！」</p>
<p style="margin-left:0em;text-indent:2em">父老曰：「唯唯！」居士乃命工甃焉。</p>
</div>
<div class='div-other'><a id='mulu1388' />
<p class='h3'>宋之瑞：伫真亭記</p><p style="margin-left:0em;text-indent:2em">石梁勝冠台隴，寔五百應真示現之地。故其下龍湫特靈，遇禱輒嚮答。第山徑墝埆，披榛取道，往往就曇華亭望拜，從高瞰下，於禮弗虔。</p>
<p style="margin-left:0em;text-indent:2em">去歲冬十一月，縣令丁大榮，始至展謁。顧瞻惕然，乃捐縣帑百千，諉住持萬年寺僧智海，即潭之隙，度地建亭，榜曰「伫真」。於是夷險鋤荒，護以欄楯。今年夏五月不雨，種猶未入土。令集緇黃，躬詣新亭，伏謁致拜。告起未竟，忽有黿大如覆盂，出沒波面。已而投刺下墜，若有物掣而取之，觀者駭異。須臾，黿復出遊，遂迎以歸。越二日，雨大霶霈，四郊霑足。稚耋歡喜，莫不感神之休，頌令之德，願刻山石，以彰永久之瑞。</p>
<p style="margin-left:0em;text-indent:2em">竊謂：山水佳處，居官類多築臺抗榭，務為遊觀。斯亭之建，意獨不爾。矧中孚之信，尚及豚魚，宜乎淵潛效靈，厥應照焯，是可書矣！舊傳石梁側，有「蓋竹洞天」，堙沒踰二百年。往歲何公偁持節澄按，嘗夢遊其地，訪求不獲。是行也，尹窮探偶得之。洞深可二丈餘，中有二硤，<span class='corr'>穹</span>窿幽邃；下視攢峯疊嶂，如列畫屏。又得曇猷厥初修道遺址，於蕪穢蒼莽中，見謀[并*刀]亭，以嚴奉事；而易置今庵為龍君祠。一旦天地祕藏，軒豁呈露。以是知境不終晦，待人而顯，故并書之。</p>
<p style="margin-left:10em">嘉泰元年六月望日記</p>
</div>
<div class='div-other'><a id='mulu1389' />
<p class='h3'>僧法照：曇華亭記</p><p style="margin-left:0em;text-indent:2em">聖賢間出，厥惟艱哉！如優曇鉢花，時一現爾。按《西域記》，佛言：「震旦天台山，石橋方廣聖寺，五百大阿羅漢居焉。」或者以為誕。東晉時，梵僧白道猷始尋抉之。由齊、梁、隋、唐至於我宋，國王大人，莫不遐仰；通儒明公，見於賦詠、圖志可考也。</p>
<p style="margin-left:0em;text-indent:2em">景定元年春三月，太傅大丞相魯國公肅清江面，正位廟堂。明年春，緬思舊遊，以俸資五萬，俾萬年寺長老妙弘作新曇華亭。且曰：「宦未達時，嘗於斯地有心，期今酬之。」於是弘謹唯命，督役趣<span class='corr'>辦</span>。袤延翬飛，視昔尤莊麗。落成，供五百聖僧茶。茶甌中，一一現異花，猶夫常也；中現四字，其文曰「大士應供」，聚觀者神之。得非曇華之應乎？</p>
<p style="margin-left:0em;text-indent:2em">弘陳於魯公，祠公像於亭之左。剙憩亭於右，而響空、瞻風、伫真、許來、方廣之亭，皆一撤而新之。凡聞風而登，具瞻殊勝。不蘄而喜捨踴躍、贊嘆佛語豈虛也哉！</p>
<p style="margin-left:0em;text-indent:2em">先是，旂纛在維楊，緡錢以萬計者三，予弘造大佛殿。巍昂雄特，甲於浙間，斯可謂大施矣。於戲！天台神秀之氣，鍾於我公。修文偃武，天下既定。異時從赤松子，則曇華之作，若有所待然。法照歸老山中，竊觀盛事，為之記而書之石。</p>
<p style="margin-left:10em">維四年二月乙丑也</p>
</div>
<div class='div-other'><a id='mulu1390' />
<p class='h3'>曹勛：重修桐柏觀記</p><p style="margin-left:0em;text-indent:2em">天台山之右曰「桐柏」，自地距洞門幾十里始至。其上重復奧區，別為室所。西山如城郭，不假除治。雲聳壁立，天造地設。中則葛僊翁鍊丹之居。至唐司馬子微大營宮宇，設虛皇像以安羽流。玉霄峯直其東，瓊臺峙其西，靈府方瀛奠其北。中有瀑水，飛流噴沫，勢若萬馬，奔而南下。四時巖際，垂若天紳，居人行客，彌望不極。故《真誥》謂越之桐柏，實金庭洞天，養真之福境。上真主領以會羣僊，固非尋常山川。惟龍蛇所處，是以高接上漢，深隱九霄，控引天地，錯綜今古。包括形勢，不與外塵相關。苟非棲神養素之士，則不能少留煙霞間。</p>
<p style="margin-left:0em;text-indent:2em">㒒比丐閑，稅鞅踰月，都忘俗駕。因見屋宇，閱五代至今，無不損弊。而象設蒙漏，往往渝剝。欲力為勸緣營建，時觀門都監石慶端、道副正厲永年、石葆璋，皆捧手相勉，誠山門不世之幸。獨葆璋願竭力任土木之役，罔敢懈怠。於是六、七年中，專以觀事求在位者，得太師和王楊公，并其子敷文閣待制偰，洎㒒，悉出俸錢，擴殿廊基，各增闊丈餘，創為高廣顯闢修廊。又摹古石本，繪度人經像為壁，改造三清正殿，及命工粧彩棟宇，俾之輪奐。其象先天人之容者，則易塑睟穆，增舊金翠；以至立三官殿，移齋堂為鉅甍，可容千眾。并敞東西兩客館，以待過賓。　　　　撤去外戶，如中都上清之制。洞啟三門，塑龍虎君，率極雄槩。展立靈星門，以拱耽耽之勢。覺青厓丹壑，松竹幽積，隱居道師，悉蘊和氣。道士唐知章，以錢氏手寫金銀字道經，出私錢建藏并殿，由是內外堂宇皆備。良材堅甓、文石五金之用，自重山而下，扛木累土於上，及諸綵繪等，約費千萬。崇廈岌嶪，翹鴟相直，如出於浮空紫翠之中，粲然一新。真九清僊聖之攸居，萬靈威神之所御。巖巖翼翼，飛宏耀化成中天。來居來遊者，皆道念超勝，殆若靈僊飛化，無不懷凌虛靜一之志。遂可日與道眾陞殿，香火仰祝天子萬壽。為閱世無窮之道場，豈不休哉！</p>
<p style="margin-left:0em;text-indent:2em">故一山淨友，觀感而化，以勝增善。平日慵墮嗜食之徒，皆磨礲淬厲，期合於真。遊詠道德，卒皆修整，得慈儉三寶之益。問其教，則精勤持誦，皆不踰矩；入於堂，則戒臘有序，無相奪倫；與之語，則氣貌清潔，漸入僊宗。其於荷負至要，隨時樂道，可以副紫陽〈新宮〉之文；而山卿其可無辭以言其詳也？</p>
<p style="margin-left:0em;text-indent:2em">㒒晚暮之景，得相與成茲勝事，因為原本極始，敘得人任職，比舊修創增易之難，刻於堅珉，以示將來。葆璋常日刳心厯膽，每無忘於興造有日矣！然未遇知音。果上真垂憐，肯助此功也，或者以桐柏在浙東，最號名觀。扶晨暉霄，緱山降九龍之駕；辟非素景，陽策三公之衛。至朝廷則鉅公顯人，每為均逸提領之所。又閩廣、湖湘，多取便道；車馬遊訪，項背相屬。賓從棲止，視餘處為尤煩，詎可隘陋，徒示虛無？且復吾教惟言清淨淡泊，非有死生禍福，為警世資取之方，獨有際遇賢智，心規亮清。始方求建易興作，覬接續真境，弗墜厥績，所以倍難以成也。</p>
<p style="margin-left:0em;text-indent:2em">噫！不避眾人之謗，不虛一日之供，躬役土木，載新靜域。能畢力而不憚者，葆璋是已；豈不賢於坐視以待其廢隳哉？後之繼者，倘不忘前人之功，俾道眾晨夕瞻禮，安於寢息，而保希夷之樂，亦始事者之幸，必不獲譴於洞天福地矣！尚監於茲，㒒停鞅方外，野鶴閑雲，蘿月松風，放意身世，寄言蕪纇，且勸方來爾！其諸梗槩，覽者當有得於斯文。</p>
<p style="margin-left:10em">乾道四年歲在戊子清明日，太尉．昭信軍節度使．譙郡公致仕曹勛撰</p>
</div>
<div class='div-other'><a id='mulu1391' />
<p class='h3'>丁可：福田莊記</p><p style="margin-left:0em;text-indent:2em">耕而食，生者所以為養。浮屠氏作，迺衣食於持鉢，其說行，其與多。斯民以耳目為信向，龜手繭足，榾榾朝夕，輟口腹懽喜以為養，釋氏安焉。於是議者始以不耕少釋氏。</p>
<p style="margin-left:0em;text-indent:2em">伊菴權師來天台，主萬年方外禪。衲雲闐霧合師謂其徒子性曰：「來者多食指，柰何？吾觀大舍之陽，羅漢之麓，淖泥之汦，去寺數里。兩山陰陰，雪棘風林，夾徑深深，老木千尋；伏虺匿蝮，行邁寒心。汝其屏除叢灌，攘剔芃檏。高可以藝，下可以殖。大舍之左，平田之東，洩瀑之上，去寺一舍，四山低回，不險既夷。土膏水深，原田每每，菅茅莽䔿，風雨叢滋。汝其薙翳薈、刜蓊鬱，可以經理溝塍，井畫疆<span class='corr'>埸</span>。於是巨室豪家，具以為宜。接軫踵轂，委貲散金，迤[這-言+里]風靡，贊喜無數。」</p>
<p style="margin-left:0em;text-indent:2em">性曰：「原隰奧區，無有垠堮，施者有限。疲人力於一役，如是憊！何迺訪故老，尋廢址，築莊於平田洩上，曰福田。為屋　區，堂廡庫庾，兩序具備。存施錢千緍為母以倡子，歲取嬴焉。因農隙、廣隴畝，其本不搖，而力有餘地。歲浸久，且將琱鎪谽谺，盡為阡陌；高下封畛，[其/巾]布綺錯，利可既哉？」</p>
<p style="margin-left:0em;text-indent:2em">性以其說，求記於可，且曰：「萬年舊得額曰福田，今以名莊，示反本也。鑱施者姓名於碑，陰示不忘本也。」可曰：「吾固不肯夫總總之不耕，汝知本哉！」三歎而為之記。</p>
<p style="margin-left:10em">中書舍人王卿月書，郡守趙汝愚題蓋</p>
</div>
<div class='div-other'><a id='mulu1392' />
<p class='h3'>僧昕：大智寺記</p><p style="margin-left:0em;text-indent:2em">台邑之東，行六十里，有大智院，建於宋開寶七年甲戌歲也。祖師諱行品，餘杭人，即永明壽禪師之嗣也。童稚時，一日，禪師引其手熟相，曰：「汝何能邪？」曰：「誦《蓮經》二十八品。」師奇之，因名焉。曰：「他日耿光佛祖、建立法幢，子任之矣！」</p>
<p style="margin-left:0em;text-indent:2em">師挈囊遊行，至止天台榧木，遇豪士周公彥，復傾蓋懽若夙契。愒息久之，曰：「此　官路東去三十里，　　　　　　　　師拽杖如之。而谿山排闥，一峯孤秀　賞。而面勢寬廣，遠山矗立，絕喧塵、離潰鬧，此可居矣！」卜之，曰吉。相寺、剪荊棘、墾砂石；富者輸金，貧者施力。翕然廈屋帡幪，為震風凌雨之備。院之成，曰「大明」，即太平興國初也。治平三年，準明堂勅改額「大智院」。天聖間，寺僧浩化里俗嗇施之心，建宮殿、塑佛像，欀楹栥<span class='corr'>梲</span>，區宇一新。復簣以菑田，令單鉢飫足也。續　裔益稠，總眾者，皆甲乙，致倫緒不振，坐觀廢置。靖康丙午，輿議革舊矩、立新式，顧道福兩勝者。會眾請寺僧法殊主之，為四方道俗所顧敬。越數年而法堂、僧堂、庫堂，爽塏屹若化成矣！</p>
<p style="margin-left:0em;text-indent:2em">或曰：「吾以圓覺為伽藍，解脫為門戶，慈悲為殿堂，空寂為寢處，何區區從事於土木乎？」曰：「然豈不知從有為而至無為，順俗諦而顯真諦？所謂崇飾塔廟，表剎莊嚴，為出世之益，豈虛也哉？」</p>
<p style="margin-left:0em;text-indent:2em">昕幼而學佛，懶事筆硯。殊未序其始末，屬余為記。固辭不獲免。恐後代無聞，故書其實，試告於來者。</p>
<p style="margin-left:10em">紹興三年癸丑重陽後三日，東軒記住持傳教比丘法殊、右奉議郎知台州天台縣主管勸農公事　　　立石</p>
</div>
<div class='div-other'><a id='mulu1393' />
<p class='h3'>劉邑侯景德：國清寺干門塗田記</p><p style="margin-left:0em;text-indent:2em">儒釋之道，大抵相為表裏。或者岐之，過也。吾儒序政，其一曰食，而釋氏亦以食為法輪之先。至於富而加教，揆之財法二施，果何差別？矧自生民以來，以食為大業。釋者雖以苦空淡泊為宗，而饘於是，粥於是，其能一日闕乎？然世皆以譚禪悅者為高，計財穀者為俗；獨我世尊自在，與大比丘眾敷演教乘之際，猶且着衣持鉢，况吾屬乎？</p>
<p style="margin-left:0em;text-indent:2em">台之國清，迺聖僧之化現。坐視縣治之　，具眼宗師，四方衲子凑焉。以故食指日眾，而常產益狹。加以寺介孔道之衝，距邑步　　　時之需，凡躡康樂之屐者，必首登國清；然後禮石橋而訪萬年，日不虛轍。其於供頓之　□□之勞，色色取辦於此，眾皆病之。</p>
<p style="margin-left:0em;text-indent:2em">乾道四年，長老道逵剏請甯海縣千田塗，欲裨其用度。　　　經畫間而逵有祥符之命。幸妙詮繼之，傾衣資為倡，請僧中訥、可延、法規、義師、若師、圓清雅師、揆師、默居士、王公度，募緣以董其役。至七年秋，始捍上下岸，七百餘丈，建十門凡三。未幾，詮又有別峯之行。湻熙戊戌夏，住持曉林復往甯海叩<span class='corr'>檀</span>施。合港方就，遽為風濤所蕩。前功俱廢，執事靡矣。</p>
<p style="margin-left:0em;text-indent:2em">有僧師遐於次夜夢神人，曰：「此大緣事，汝等但毋退轉，吾其助汝。」遐以夢諗於眾，眾以費不貲為拒。惟清雅曰：「神夢豈偶？」乃賈餘勇，率眾而前，畚築兩岸，一日而就，若有神護焉。因以神運名其莊。俄有邑之水月庵思正寶華，行人守宗、池陽僧寶林，相與戮力，乃墾乃闢。約畝幾萬，可耕耨者纔三之一。</p>
<p style="margin-left:0em;text-indent:2em">紹熙改元，治山志南，即其地建莊屋三十餘閒。䂓模雄偉，儲蓄贏餘，欲訖其事。遂白於邑令劉潮，曰：「自長官之宰是邑也，僅兩朞；而志南亦掃灑是山也適相若。年屢豐，莊落成，事若有待。」諉潮志其顛末。潮謂：「天下事易於經始，難其圖終。海日瀚澷，歲閱久而不竟，人厯多而益困。師能通儒釋之倫類，無體空析色之跡；而　乎真源，解假有借無之名，而歸於實用。境與智合，緣與時遭，宜乎慨然任責而不辭難，潮亦何靳於骫骳之文？况台之為山，古號佛國。天下聞其名，終身不一目者，不知其幾？自有此山，如師與潮見者多矣，[湮-西+(占@夕)]沒無聞者，又不知其幾？主是剎，不約而相值，但師。且又開拓前人未既之功，與潮大有間矣！自茲以往，粟有餘積，人有餘力，飽滿具足。異時各法了不二義，臻第一，甯云所自來？若徒以口腹是計，又非師之與潮所敢望也。」</p>
<p style="margin-left:10em">是歲八月望日，邑令福清劉潮記并書，監寺可文立石</p>
</div>
<div class='div-other'><a id='mulu1394' />
<p class='h3'>慈聖寺耆舊捨飛泉田記</p><p style="margin-left:0em;text-indent:2em">慈聖寺在天台萬山中，去余家五十里而近。一日，住持僧道　謁余而請曰：「初吾山禪寺也，　始於天聖之七年，當嘉定之十六年，始改建寺。土瘠而資單，地僻而施絕。歲久屋老，傾圮弗治，幾廢矣！寺之僧智通，精密堅苦，常出力經紀，弗避燥溼寒暑，遂以得疾。則曰：『吾身病矣，心固未病也。』為之益力。</p>
<p style="margin-left:0em;text-indent:2em">自湻<span class='corr'>祐</span>之八年，鳩良材、新棟宇；范金合土，肖諸鬼神，像苟全矣。則與弟子端楷者曰：『吾寺麤立，寺之力未裕，且建且復廢矣！』於是悉取槖中之餘，以其俗之姓買本都飛泉田。旋積歲租，增置丘段，以入於寺。著其約曰：『歲別儲其所入，以待屋之弊。而時葺之外，皆不得妄移一錢。』欲來者之知本末也，願得君記。」</p>
<p style="margin-left:0em;text-indent:2em">余慨然曰：「若通與楷者，賢於其徒矣！異時余聞，人有能言慈聖之事者曰某。曰某住持入寺，本以資易帖利，其餘席卷去矣。曰僧以饑貸某家穀計百，償之，室垂罄矣。舍非他有竒巧，而能扶植於垂壞，去㝛蠧而新是圖，賢也。佛之徒，固非崇宮室、誇靡麗；然有弗給，則必四出，齊民皆厭薄之。與足不越戶限，惟規其衣食之贏否，率能有成，又賢也。夫人之情，<span class='corr'>苟</span>計旦暮；今能計其久，使有恃而弗墜，又賢也。」</p>
<p style="margin-left:0em;text-indent:2em">抑余又有感焉，禪寺被天下列職而趨走者相望，其壞而不能葺，葺而不成，成而不能久。善慮而自力，不私其儔幾人？苟有其人矣，不忌其成而聽其為者幾人？嗟夫！可嘆哉！世之儒者，多[次/言]佛氏之學。韓退之欲廬其居；及從觀之營浮圖，則又賦詩夸詡之。蓋其學者之才，類有不可掩者；而退之亦有不能不為之喜。然余於智通之事，不得而畧也。遂與為記，且使讀吾文者，皆知所警焉。若田之頃畝若干，則列碑陰云。</p>
<p style="margin-left:10em">咸湻甲戌十月朔旦，迪功郎．新寶應軍歲學教授石余亨記</p>
<p style="margin-left:10em">朝奉大夫．權戶部尚書．兼詳定勅令官．浙西安撫制置使．兼知臨安府曾淵子篆蓋</p>
<p style="margin-left:10em">當寺僧端楷集</p>
<p style="margin-left:10em">元章米芾書</p>
</div></div>
<div class='div-other'><a id='mulu1395' />
<p class='h2'>元</p>
<div class='div-other'><a id='mulu1396' />
<p class='h3'>僧梵琦：娑羅軒記</p><p style="margin-left:0em;text-indent:2em">抱道懷德者，宜居山，山居有助於道德。若夫雜花生樹，敷其慧也；眾綠垂蔭，適其定也；繁霜熟果，圓其行也；積雪連嶺，資其證也。雲之英英，泉之冷冷；百鳥晝啼，孤猿夜鳴。滿眼非色，滿耳非聲，此山居四時無窮之樂也。</p>
<p style="margin-left:0em;text-indent:2em">何獨人間為然？彼忉利、夜摩，化生人天，尚入山林，隱居學道。雖有瓊樓玉宇，棄之弗居；嘉殽美味，斥之弗食；丰容妙質，厭之勿御。時時行乞，轉化諸天。衣取蔽形，食纔接氣而已。豈非以身為大患，生死不停；欲究竟湼槃，必離憒鬧者乎？</p>
<p style="margin-left:0em;text-indent:2em">至元至正八年，歲次戊子。妙明真覺禪師無見和尚，隱於天台華頂峯，智者禪師之故地，大寂國師又中興焉。日居月諸，鞠為茂草。及和尚戾至，檀施填門。未逾數年，追復舊觀，咸謂非大寂再來不能也。</p>
<p style="margin-left:0em;text-indent:2em">按天台華頂，上應三台華蓋。其山秀出，八重如一。高一萬八千丈，周環八百里。最高頂則「望海尖」，草木薰郁，殆非人世。孫綽所賦「陟降信宿，迄乎僊都。」寺曰「善興」，善興善類也。方丈軒娑羅，娑羅峯直其前。梵語「娑羅」，唐言「高出」，蓋此峯特起於眾峯之外，而得是名，因以名軒。和尚每居其中，開導學者。順緣歸寂，補處得人。千里遠來，托余為記。</p>
<p style="margin-left:0em;text-indent:2em">嘗試論之，釋迦降瑞於中天，達磨標奇於東國。悟而無得者性，傳而無盡者心也。高出三界，號為獨尊。汝師平生，仰慕佛祖，可記也。且東南山水之勝，娑羅峯為冠；天台之勝，華頂為冠；華頂之勝，善興為冠；善興之勝，娑羅軒為冠。得名高出，不亦宜乎！汝師言行純潔，道德兼備；邈在霄漢，下視塵凡。『高出』之名，尤非忝也。既為其嗣，而居此軒。思所以名，忘所以筌。則不期高，自然超出矣！夫如是為師者，真不負於弟子；為弟子者，亦不愧於先師。交相成而互相益也，雖老天地可涯也哉？</p>
<p style="margin-left:0em;text-indent:2em">余聞方廣石橋，相去不遠；五百聖者，時相往來。或游乎此軒，為道問訊。今方何時，乃安坐耶？當生人間，扶持末運可也。</p>
<p style="margin-left:10em">龍集己丑至正九年，四明沙門梵琦撰并書</p>
</div>
<div class='div-other'><a id='mulu1397' />
<p class='h3'>丁世傑：䓧溪廟記</p><p style="margin-left:0em;text-indent:2em">浙之右七州，惟嘉靈最盛；盛莫盛於台邦，更漢及今，幾二千載矣。王之得躋於祀典者，非淫詞比。王先能以神道設教，以異法濟其民，警動禍福，民咸神之。死又能洋洋乎如在其上，復血食於茲土，民又神之。况能忠於時國，陰又捍禦大寇，摧破強敵，殄滅羣妖，明<span class='corr'>己</span>之功，搴旗樹號，以彰其神，與宋諸將相為犄角。故破金人於蔡州城下，得蒙宋氏極爵之封。自侯王而躋於帝，其盛矣乎！</p>
<p style="margin-left:0em;text-indent:2em">嗚呼！王其能以捍大患、制大侮，其功德及民與國者，若是之卓卓。君子謂是祠也，法應得祀。而王之祠宇，星羅碁列於台者，十居八九焉。凡民之出入、吉凶、水旱，皆禱。王以平日英氣降格於人，賜福為諸行；祠之表者，惟此廟焉。</p>
<p style="margin-left:0em;text-indent:2em">是廟也，古䓧溪上游靈氣萃止，故王之副將，能降神於巫覡之身。年歲美惡，人民災福，暴風疾雨之害，指告時日，靡不應驗。其有災[生/月]，則驅而至絕域，故斯民不敢忘其德。春秋祈報，士女婆娑於市，舞雩詠歌於庭；犦牲鷄卜登於俎，粢盛酒醴備於筵。簫鼓驚喧，民慕敬之不暇。正所謂窮天地、齊日月而不朽者也。遂致殿閣一新，翬飛四起；堂室廊廡，黝堊丹漆；堦戺壇墠，俱以制度。以棲神馭厥土而陽。厥材孔良，各用其當。</p>
<p style="margin-left:0em;text-indent:2em">落成大祭，其神降靈。乞文於山陰丁世傑，不敢固辭。因即其梗概，鑴之豐石，以示於眾。曰：「王姓趙，諱炳，衢州人。後漢時，以方技著。少時，與東海徐登能招蛇虎，於稠人中，馴狎所伏。夏月，禁蚊蚋不咀嚙人肌膚。履水不溼，入火不燔。驅雷駕電，役使鬼神。如費長房、壼公之流，史氏例書焉；不載其終，乃史逸之。而元廟在浙右，臨海郡之冷水源諸祠，皆其行宮也。故老相傳王廟食之由，以王在日，能駕清風、乘白鶴，御氣溟涬，神遊八表。得不死之藥於比覺僊人，服而延齡，顏色如童，傲睨天壤。一日，於冷水源刳剔其臟腑，浣宿滯不潔於澗中；被淫婦所觸，不復能納諸。其師比覺聞而駭之，遣鑾駕羣僊，乘空而至。共擁而扶之，傅以神膏，經宿乃甦。仍用烏鷄饘糜食之而愈。羣僊曰：『子以啖煙火之故，今不昇天矣！』王含憤而卒。始立廟於冷水之源，古碑益詳焉。是事幾於怪誕，故史氏不書。因其居民有請，姑記錄之。<span class='corr'>大</span>德三年三月記。」</p>
</div></div></div>
<div class='div-w'>
<ul class="">
<li><p style="margin-left:2em">慈谿縣山北王門陳蓮照太太助洋念四元</p>
</li>

<li><p style="margin-left:2em">慈谿縣山北王門沈修西太太助洋念四元</p>
</li>

<li><p style="margin-left:2em">鎮海縣祖林庵清信女景星喜助洋十二元</p>
</li>

<li><p style="margin-left:2em">滿願師太　寶來師太　蓮願師太　定安師太　任葉氏蓮香　德宏師太　通如師太　岑沈氏法蓮　慈濟庵同蓮　方沈氏善蓮　各助洋二元</p>
</li>

<li><p style="margin-left:2em">龍勝師太　能修師太　宓方氏蓮香　沈蔣氏慧智　呂李氏同貞　范童氏　裘蔣氏善丹　顧蔣氏文顯　林潘氏　方葉氏青蓮　王林氏同壽　韓通福　已上各助洋一元</p>
</li>
</ul><p style="margin-left:0em;text-indent:2em">光緒二十年芳春佛隴比丘敏曦謹募</p>

<p class='juan'>天台山方外志卷第二十終</p></div>
</div><!-- end of div[@id='body'] -->
</body></html>