<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1339' />
<p class='juan'>天台山方外志卷第十九</p><p class="head1">文章考</p>

<div class='div-xu'><a id='mulu1340' />
<div class='div-other'><a id='mulu1341' />
<p class='h2'>唐</p>
<div class='div-xu'><a id='mulu1342' />
<p class='h3'>梁翰林：《天台止觀統例》序</p><p style="margin-left:0em;text-indent:2em">夫止觀何謂也？導萬法之理而復於實際者也。實際者何也？性之本也。物之所以不能復者，昏與動使之然也。照昏者謂之明，駐動者謂之靜。明與靜，止觀之體也。在因謂之止觀，在果謂之智定。因謂之行，果謂之成。行者行此者也，成者證此者也。</p>
<p style="margin-left:0em;text-indent:2em">原夫聖人有以見「惑足以喪志，動足以失方」，於是乎止而觀之，靜而明之。使其動而能靜，靜而能明。因相待以成法，即絕待以照本。立大車以御正，成大事而總權。消息乎不二之場，鼓舞於說三之域。至微以盡性，至頤以體神。語其近則一毫之善可通也，語其遠則重玄之門可窺也。用至圓以圓之，物無偏也；用至實以實之，物無妄也。聖人舉其言所以示也，廣其目所以告也。優而柔之，使自求之；擬而議之，使自至之。此止觀所由作也。</p>
<p style="margin-left:0em;text-indent:2em">夫三諦者何也？一之謂也；空假中者何也？一之目也。空假中相對之義，中道者得一之名。此思議之說，非至一之旨也。至一即三，至三即一。非相舍而然也，非相生而然也；非數義也，非強名也，自然之理也。言而傳之者，迹也。理謂之本，迹謂之末。本也者，聖人所至之地也；末也者，聖人所示之教也。由本以垂迹，則為大、為小、為通、為別、為頓、為漸、為顯、為祕、為權、為實、為定、為不定。遁迹以返本，則為一、為大、為圓、為實、為無住、為中、為妙、為第一義，是三一之蘊也。</p>
<p style="margin-left:0em;text-indent:2em">所謂空也者，通萬法而為言者也；假也者，立萬法而為言者也；中也者，妙萬法而為言者也。破一切惑，莫盛乎空；建一切法，莫盛乎假；究竟一切性，莫大乎中。舉中則無法非中，目假則無法非假，舉空則無法不空。成之謂之三德，修之謂之三觀。舉其要，則聖人極深研幾、窮理盡性之說乎！昧者使明，塞者使通。通則悟，悟則至，至則常，常則盡矣。明則照，照則化，化則成，成則一矣。聖人有以彌綸萬法而不差，磅礡萬劫而不極；寓名之曰佛，強號之曰覺。究其旨，其解脫自在，莫大乎極妙之德乎！</p>
<p style="margin-left:0em;text-indent:2em">夫三觀成功者如此。所謂圓頓者，非漸次，非不定，指論十章之義也。十章者，恢演始末通道之關也；五畧者，舉其宏綱截流之津也；十境者，發動之機、立觀之諦也；十乘者，妙用所修發行之門也。止於正觀而終於見境者，義備故也。闕其餘者，非所修之要故也。</p>
<p style="margin-left:0em;text-indent:2em">乘者何也？載物而運者也；十者何也？乘載之事者也。知其境之妙，不行而至者，德之上也。乘一而已矣，豈藉夫九哉！九者非他相生之說，未至者之所踐也。故發心者，發無所發；安心者，安無所安；破徧者，徧無所破。爰至餘乘，皆不得已而說也。至於別其義例，判為章目，推而廣之不為繁，統而簡之不為少。如連環不可解也，如貫珠不可雜也，如懸鏡不可掩也，如通川不可遏也。義家多門，非諍論也。案經證義，非虛設也。辯四教淺深，事有源也；成一事因緣，理無遺也。噫！《止觀》──其救世明道之書乎！非夫聖智超絕、卓爾獨立，其孰能為乎！非夫聰明深達、得意忘象，其孰能知乎！今之人乃專用章句文字，從而釋之，又何疏漏耶！</p>
<p style="margin-left:0em;text-indent:2em">或稱不思議境，與不思議事，皆極聖之域；等覺至人，猶所未盡。若凡夫生滅心行，三惑浩然，於言說之中，推上妙之理，是猶醯雞而說大鵬，夏蟲之議層冰，其不可見明矣！</p>
<p style="margin-left:0em;text-indent:2em">今止觀之說，文字萬數，廣論果地，無益初學。豈如暗然自修，功至自知？何必以早計為事乎？是大不然。凡所謂上聖之域，豈隔闊遼敻，與凡境夭絕歟？是唯一性而已，得之謂悟，失之謂迷；一理而已，迷而為凡，悟而為聖。迷者自隔，理不隔也；失者自失，性不失也。《止觀》之作，所以辯同異而究聖神，使羣生正性而順理者也。正性順理，所以行覺路而至妙境也。不知此教者，則學何所入？功何所施？智何所發？譬如無目，昧乎日月之光，行於重險之處，顛踣墮落可勝紀哉！</p>
<p style="margin-left:0em;text-indent:2em">噫！去聖久遠，賢人不出，庸昏之徒，含識而已。致使魔邪詭惑，諸黨並熾，空有云云，為坑為[口*井]。有膠於文句不敢動者，有流於漭浪不能住者，有太遠而甘心不至者，有太近而我身即是者，有枯木而稱定者，有竅號而稱慧者，有奔走非道而言權者，有加於鬼神而言通者，有放心而為廣者，有罕言而為密者，有齒舌潛傳為口訣者，凡此之類，自立為祖，繼祖為家，反經非聖，昧者不覺。仲尼有言：「道之不明也，我知之矣！」有物累也，悲夫！</p>
<p style="margin-left:0em;text-indent:2em">隋開皇十七年，大師去世；皇朝建中，垂二百載，以斯文相傳，凡五家師。其始曰灌頂，其次曰縉雲威，又其次曰東陽威，又其次曰左溪朗公，其五曰荊溪然公。頂公於同門中，慧解第一，能奉師訓，集成此書，蓋不以文辭為本故也。或失則繁，或得則野，當二威之際，緘授而已，其道不行。天寶中，左溪始弘解說，而知者蓋寡。荊溪廣以傳記，數十萬言，網羅遺法，勤矣備矣！荊溪滅後，知其說者適三四人。古人云：「生而知之，上也；學而知之者，次也；困而學之，又其次也。」夫生而知之者，蓋性德者也；學而知之者，天機深者也。若嗜慾深、耳目塞，雖學而不能知，斯為下矣！</p>
<p style="margin-left:0em;text-indent:2em">今夫學者內病於蔽，外役於煩，沒世不能通其文，數年不能得其益，則業文為之屢校梏足也，棼句為之簸糠眯目也。以不能喻之師，教不領之弟子，止觀所以未光大於時也。予常戚戚，於是整其宏綱，撮其機要。理之所存，教之所急，或易置之，或引伸之。其義之紆，其辭之鄙，或薙除之，或潤色之。凡浮疏之患，十愈其九；廣畧之宜，三存其一。是<span class='corr'>祛</span>鄙滯，導蒙童，貽諸他人，則吾豈敢？若同見同行，且不以止觀罪我，亦無隱乎爾！建中上元甲子首事，筆削三歲，歲在折木之津，功畢云耳。</p>
<p style="margin-left:10em">翰林學士安定梁肅撰</p>
</div>
<div class='div-other'><a id='mulu1343' />
<p class='h3'>智者大師傳論</p><p style="margin-left:0em;text-indent:2em">論曰：修釋氏之訓者，務三而已，曰戒、定、慧。斯道也，始於發心，成於妙覺；經緯於三乘，導達於萬行，而能事備焉。昔法王出世，由一道清淨，用一音演說，機感不同，所聞蓋異。故五時、五味、半滿、權實、徧圓、大小之義，播於諸部，粲然殊流。要其所歸，無越一實。故經曰：「雖說種種道，其實為佛乘。」又曰：「開方便門，示真實相。」喻之以眾流入海，標之以不二法門；自他兩得，同詣祕密。此教之所由作也。</p>
<p style="margin-left:0em;text-indent:2em">暨鶴林滅而法網散，神足隱而宗途異；各權所據，矛盾更作。其中或三昧示生，或四依出現，應機不等，持論亦別。故《攝論》、《地持》、《成實》、《唯識》之類，分路並作；匪有匪空之譚，莫能一貫。既而去聖滋遠，其風益扇。說法者<span class='corr'>桎</span>梏於文字，莫知自解；習禪者虛無其性相，不可牽復。是此非彼，未得者謂證。慧解之道，流以忘返；身口之事，蕩而無章。於是法門之大統，或幾乎息矣！</p>
<p style="margin-left:0em;text-indent:2em">既而教不終否，至人利見，慧文、慧思，或躍相繼。法雷之震未普，故木鐸重授於天台大師。大師象身子善現之超悟，備帝堯、大舜之體相；贊龍樹之遺論，從南嶽之妙解。然後用三種止觀，成一事因緣。括萬物於一心，開十乘於八教。戒定慧之說、空假中之觀，坦然明白，可舉而行。於是教無遺法，法無棄人，人無癈心，心無擇行，行有所證，證有其宗。大師教門，所以為盛。故其在世也，光照天下，為帝王師範；其去世也，往來上界，為慈氏輔佐。卷舒於普門示現，降德於如來所使。階位境智，蓋無得而稱焉。</p>
<p style="margin-left:0em;text-indent:2em">於戲！應迹雖往，微言不墜。習之者猶足以抗折百家、昭宗三藏；又况聞而能思，思而能修，修而能進，進而不已者歟！斯人也，雖曰未證，吾必謂之近矣！今之人，正信者鮮。啟禪關者，或以無佛無法、何罪何善之化，化之中人以下；馳騁愛欲之徒，出入衣冠之類，以為斯言至矣，且不逆耳。私欲不廢，故從其門者，若飛蛾之赴明燭，破塊之落空谷。殊不知<span class='corr'>坐</span>致焦爛，而不能自出，雖欲益之，而實損之。與夫眾魔外道，為害一揆。由是觀之，此宗之大訓，此教之旁濟，其於天下為不侔矣！自智者傳法，五世至今，湛然大師中興其道，為予言之如此，故錄之以繫於篇。一名〈天台法門議〉。</p>
<p style="margin-left:10em">前人</p>
</div>
<div class='div-other'><a id='mulu1344' />
<p class='h3'>普門子：《法華玄義釋籤》緣起序</p><p style="margin-left:0em;text-indent:2em">四教成列，開合之旨，蘊乎其中。十子既往，幽贊之功，在人方絕。惟三轉遂周，一乘載導。經文顯而約，玄記博而深；後進難窺，蒙求尚壅。不遠而復，存乎其時，我哲匠湛然公當之矣。</p>
<p style="margin-left:0em;text-indent:2em">公，孩提秀發，志學名成。淵解得於自心，博贍振於先達。無適不可以虛受人；暨毘壇以至於國清，其從如雲矣！間者島夷作難，海山不寧，徇法之多，側身嚴宇。或謂身危法喪，莫如奉法全身。僶俛遂行，暴露原野。是樂法者請益悅隨。且法實無邊，身則有待。弘敷未暇，籤訪有憑。因籤以釋，思逸功倍。美哉！洋洋乎！登門者肯綮未嘗，望涯者恥躬不逮，乘是以訓，文其可廢耶？先德既詳，雖大科不舉；諸生未達，在小疑必疏。凡十年不忘於本，以天台名家，善繼其宗，以釋籤順學。信所謂觀象得意，俾昏作明，永代不朽者也。普早歲在塵，後時從道，徒欲擊其大節，獨不愧於心乎？</p>
<p style="margin-left:10em">天王越在<span class='corr'>陝</span>郛之明年，甲辰歲紀月貞於相，君餘除饉男普門子撰</p>
</div>
<div class='div-other'><a id='mulu1345' />
<p class='h3'>《止觀輔行傳弘決》序</p><p style="margin-left:0em;text-indent:2em">宗虛無者，名教之道廢；遺文字者，述作之義乖。古先梵王，乘時利見；聖賢道契，德音莫違。尚假言詮，寄諸結集。況時淹像季，學鮮知幾；領會之賓，十無一二。至有窮年默坐，甘節於昏懵；白首論心，遲回於半滿。人之多僻，其若是乎！未階捫象，各陳乳色。或謂即心是佛，悟入之門。色不異空，本末誰迹？將冥絕待，章句何施？嗚呼！大教陵夷若是，蓋由未辯文字之性離，孰喻總持之功深？</p>
<p style="margin-left:0em;text-indent:2em">惟昔智者大師降生示世，誕敷玄德，大拯橫流。咨覆簣於大思；振絕維於龍猛。命家作古，以中觀為師宗；立極建言，以上乘為歸趣。爰付灌頂，頂公引而伸之。欽若弘持，廣有記述。教門戶牖，自此重明。繼之以法華威，威公宿植，不愆於素。復次天宮威，威公敬承，如水傳器。授之於左溪玄朗。朗公卓絕，天機獨斷；相沿說釋，遑恤我文。載敡於毘檀湛然，然公閒生，總角穎悟，左谿深相器異，誓以傳燈。</p>
<p style="margin-left:0em;text-indent:2em">嘗言止觀二門，乃統萬行；圓頓之說，一以觀之。噫！纘承四世，年將二百，魚魯斯訛，不無同異。方將繹思，津導玄流。遂廣斥邪疑，磅礡今古。質而不野，博而不繁，著《輔行記》凡十卷。備前聖廣畧之旨，允今人勝劣之機。豈唯錯綜所聞，將以隱括所治。所治即行，三多之妙運遽階；所聞唯解，一經之玄覽斯㳷。夫行有岐路，則始終天隔；解無方隅，亦淺深隨類。建言輔行以舉其全。故自遠方來，詢疑請益，擊蒙發覆；孜孜日夕，庶幾幽贊，欽若傳弘。道之將行，不孤運矣！咨予末學，輕議上乘，其猶<span class='corr'>爝</span>火，增輝二曜。</p>
<p style="margin-left:10em">前人</p>
</div>
<div class='div-other'><a id='mulu1346' />
<p class='h3'>崔尚：桐柏觀頌序</p><p style="margin-left:0em;text-indent:2em">桐柏山高萬八千丈，周旋八百里。其山八重，四面如一。中有洞天，號金庭宮，即右弻王喬子晉之所處也。是之謂不死之福鄉，養真之靈境。故立觀有初，強名桐柏焉耳。</p>
<p style="margin-left:0em;text-indent:2em">古觀荒廢，則有道之士，往往因之。壇址五六，厥迹猶在。洎乎我唐，有司馬煉師居焉。景雲中，天子布命於下，新作桐柏觀。蓋以光昭我元元之丕烈，保綏我國家之洪祉者也。</p>
<p style="margin-left:0em;text-indent:2em">夫其高居八重之一，俯臨千仞之餘；抱陰嚮陽，審曲面勢。東西數百步，南北步如之。連山嵬峩，四野皆碧；茂木蓊鬱，四時並青。大巖之前，橫嶺之上，雙峯如闕，中天豁開。長澗南瀉，諸泉合漱。一道瀑布，百丈垂流。望之雪飛，聽之風起。石梁翠屏可倚也，琪木珠條可攀也。僊花靈草，春秋競發；幽鳥清猿，晨暮遞響，信足賞也。始豐南走，雲嶂間起。剡川北去，煙岑相接。東亞入滄海，不遠蓬萊；西則浩然長山，無復人境。總括奧祕，鬱為秀絕。苞元氣以混成，鎮垕地而安靜。非夫神與僊宅，僊得神營，其孰能致斯哉！</p>
<p style="margin-left:0em;text-indent:2em">故初營天尊之堂，晝日有雲五色，浮靄其上；三井投龍之所，時有異氣入堂復出者三。書之者記祥也。然后為虛室以鑿戶，起層臺而纍土。經之殖之，成之翼之。綴日月以為光，籠雲霞以為色。花散金地，香通元極。貞侶好道，是遊斯息。微我練師，孰能興之？</p>
</div></div>
<div class='div-other'><a id='mulu1347' />
<p class='h2'>宋</p>
<div class='div-other'><a id='mulu1348' />
<p class='h3'>晁待制：《仁王般若經疏》序</p><p style="margin-left:0em;text-indent:2em">陳隋間，天台智者大師，遠稟龍樹，立一大教；九傳而至荊溪。荊溪之世，有新羅來學者，曰法融、理應、純英。故此教播於海外，諸國與中原並盛矣！唐室喪亂，典籍蕩滅。雖此教不可忘者，亦難乎其存也。然杲日將出，而曉霞先升；真人應運，而文明自見。我有宋之初，此教復航海入吳越。今世所傳，三大部之類是也。然尚有留而不至，與夫至而非真者。</p>
<p style="margin-left:0em;text-indent:2em">《仁王經疏》先至有二本，眾咸斥其偽。昔法師既納日本信禪師所寄辟支佛髮，答其所問二十義，乃求其所謂《仁王經疏》。信即授諸海舶。無何，中流大風驚濤，舶人念無以息龍神之意，遽投斯疏，以慰安之。法智乃求強記者二僧詣信，使誦文以歸。既而二僧喪乎日本。至元豐初，海賈乃持今疏二卷來四明，有沙門如詢因緣得之云云。</p>
<p style="margin-left:0em;text-indent:2em">智者慈霔，盡法性為止觀，而原流釋迦之道。今方盛於越中，異日會當周於天下。豈獨是書之不可掩哉！大抵吾宗所以永異它家，不容同世並語者，其唯三千乎！其唯觀具乎！</p>
</div>
<div class='div-other'><a id='mulu1349' />
<p class='h3'>吳鎧菴居士：重刊《刪定止觀》序</p><p style="margin-left:0em;text-indent:2em">奇哉！救世明道之書，不圖復行於今也！使王公大人知有此書，必不至信讒以廢毀；使縉紳先生知有此書，必不至立論以觝排；使啟禪關者讀此書，其肯以教外別傳自欺乎？使尋經論者能讀此書，其肯以分別名相自困乎？矧欲使薄海內外，家藏此書，展轉開導，了達此義，又孰肯貪於麤弊五欲而不早求解脫者乎？是皆內教弟子，護持教法之大畧也。子貢好辯，孔道以明；孟子巖巖，功堪繼禹。斯言槩之，誰曰不信？</p>
<p style="margin-left:10em">吳克<span class='corr'>己</span>撰</p>
</div>
<div class='div-other'><a id='mulu1350' />
<p class='h3'>慈雲大師：《南嶽止觀》後序</p><p style="margin-left:0em;text-indent:2em">止觀，用也，本乎明靜；明靜，德也，本乎一性。性體本覺謂之明，覺體本寂謂之靜。明靜不二謂之體。體無所分，則明靜安寄？體無不備，則明靜斯在。語體則非一而常一，語德乃不二而常二。祇分而不分，祗一而不一耳。體德無改，強名為萬法之性；體德無住，強名為萬法之本。萬法者，復何謂也？謂舉體明靜之所為也，何其然乎？良由無始本覺之明強照，照生而自惑謂之昏；無始無住之本隨緣，緣起而自亂謂之動。昏動既作，萬法生焉。揑目空華，豈是他物？故云不變隨緣，名之為心；隨緣不變，名之為性。心，昏動也；性，明靜也。若知無始即明而為昏，故可了今即動而為靜。於是聖人見其昏動可即也，明靜可復也，故因靜以訓止，止其動也；因明以教觀，觀其昏也。使其究一念即動而靜，即昏而明。昏動既息，萬法自亡，但存乎明靜之體矣。是為圓頓，是為無作，是如來行，是照性成修，修成而用廢誰論？止觀體顯而性泯，亦無明靜，豁然誰寄，無所名焉。為示物指歸，止成謂之解脫，觀成謂之般若。體顯謂之法身，是三即一，是一即三。如伊三點，如天三目；非縱橫也，非一異也。是謂不思議三德，是謂大般涅槃也。</p>
<p style="margin-left:0em;text-indent:2em">嗚呼！此法自鶴林韜光授大迦葉，迦葉授之阿難。阿難而下，燈燈相屬，至第十一馬鳴。鳴授龍樹，樹以此法寄言於《中觀論》。論度東夏，獨<span class='corr'>河淮</span>慧文禪師解之，授南嶽大師。南嶽從而照心，即復於性；獲六根清淨，位鄰乎聖。斯止觀之用驗矣！我大師惜之無聞後代，從大悲心出此數萬言，目為《大乘止觀》，亦名《一乘》，亦名《曲示心要》。分為二卷，初卷開止觀之解，次卷示止觀之行。解行備矣，猶目足焉。俾我安安不遷，而運到清涼之池。噫！斯文也，歲月遼遠，因韜晦於海外，道將復行也。果於咸平三祀，日本國圓通大師寂照，錫貲扶桑，杯泛諸夏。既登鄮嶺，解篋出卷。天台沙門遵式首而得之，度支外郎朱公<span class='corr'>頔</span>冠首序，出奉錢，摸板而廣行焉。</p>
<p style="margin-left:0em;text-indent:2em">大矣哉！斯文也，始自西傳，猶月之生；今復東返，猶日之升。素景圓暉，終環回於我土也。因序大畧，以紀顯晦耳。</p>
<p style="margin-left:10em">天竺沙門遵式撰</p>
</div>
<div class='div-other'><a id='mulu1351' />
<p class='h3'>王太師：〈十法界圖〉序</p><p style="margin-left:0em;text-indent:2em">修觀之道，曰從行、曰附法、曰託事，唯三而已。今觀心圖者，從行之正軌也。準夫止觀二十五法為方便，十乘十境為正修者，固非於此能備。若其日用之際，以十界德過升沉，鑑我心曲，雖絲髮不能自逃，其遷善改過之要乎！</p>
<p style="margin-left:0em;text-indent:2em">慈雲大師示我以觀心之圖，研味法喜，心乎不忘。置諸座隅，足以自警，而未見兼人之益。乃復命工形諸篆刻，用廣流行，庶幾乎仰承於師志也。</p>
<p style="margin-left:10em">宋皇天聖元年九月既望，太原王欽若撰</p>
</div>
<div class='div-other'><a id='mulu1352' />
<p class='h3'>賀允中：《江東天籟》序</p><p style="margin-left:0em;text-indent:2em">紹興壬子之春，余挐舟自秦淮東下。雅聞天台有玉霄峯之境，巉絕秀爽，可以冥搜遠寄，於是卜萬年之麓而寓焉。</p>
<p style="margin-left:0em;text-indent:2em">一日遊萬年上桐柏，至福聖松下，遇見一人焉；修而岸，傲吟而來。有黃冠謂予曰：「此劉與機也。」揖而坐，盤礡良久。徐叩所業，與機自笑：「亡日月舊矣。徜徉谿澗，酬揖僊風，所未能去懷者，惟觴及咏，餘復何言！」</p>
<p style="margin-left:0em;text-indent:2em">因口占數篇，坐客皆擊節，余亦不覺近前捋其鬚，曰：「比招山友，尋獲詩人，大不孤於此行矣！」自此芒鞋竹杖，季往月來，率以為常。及余為福建漕回，每遇於巾子山之精舍。訪其近作，則氣益渾而格益整，雄贍兩足，意語具勝。往往筆端超詣，可以平視鮑、謝，而髣髴乎唐之氣象焉。遂目其編為《江東天籟》。與機曰：「君子愛人，不以姑息，夫子何誇予之有？」予應之曰：「聞有豫章先生乎？此老句法為江西第一祖宗，而和者始於陳后山，派而為十二家，皆錚錚有名，自號江西詩派。今子孤立江東，恨知于者不多。他日士大夫終得子之詩，必有心醉而興「見晚」之嘆者矣。彼派焉者，雖欲擅一方，而不容對壘之可乎？」與機掉頭不領，予強名之以歸其卷云。若問與機所以為與機，胸中有皂白者，開卷自燎然也。</p>
<p style="margin-left:10em">己巳仲秋，賀允中序</p>
</div>
<div class='div-other'><a id='mulu1353' />
<p class='h3'>吳子良：《江東天籟》序</p><p style="margin-left:0em;text-indent:2em">台以山名，而天台縣山所盤礡，巔頂入霄漢，雲氣與滄海相吐吞。其秀英所鍾，在物為靈根異卉，在人為僊侶佛徒，晉唐以來傳之矣。然予曩使畿下，俾所部各議祠鄉先賢，以勵來學。而天台獨以二劉公應，然則無達宦先二公者乎？何為其取此？嘻！此可見人心矣！</p>
<p style="margin-left:0em;text-indent:2em">世之通塞者外，而非通塞者內；顯晦者暫，而非顯晦者常。方二公在時，身名僅一第，官薄不過初品。葛巾藜杖，往來林谷間，與牧童樵叟相爾汝；而孝義積於家，孚於鄉。鄉之饑歲賴以活，鄰里賴以安，鬪訟賴以平。當世名公卿皆其賓友，一時名聲俊流多其門下士也。則位雖非通，而道不為塞；生雖非顯，而死不為晦。上下千二百年，宜未有先二公者。</p>
<p style="margin-left:0em;text-indent:2em">二公，長曰知過，字與機；少曰知變，字與權，皆以能詩稱。而與機之詩，尤宏富俊健，有慶曆元祐氣骨。賀公允中目其集為《江東天籟》，謂與江西宗派相上下，迨庶幾哉！夫優於詩而劣於德，詩未必傳，傳未必彰彰也。德勝其詩，詩減其德，德既傳，詩亦傳矣！而况詩不復減其德，詩有不傳者乎？</p>
<p style="margin-left:10em">湻祐十二年二月二日，荊溪吳子良序</p>
</div>
<div class='div-other'><a id='mulu1354' />
<p class='h3'>宋之瑞：〈天台圖經〉序</p><p style="margin-left:0em;text-indent:2em">天台僻居海嶠，古不以佳郡名，往往為逐臣禦魑魅之地。暨皇朝聲教遠被，乃稍列於中州。翠華南渡，密邇行都，始為輔郡。然而氣衝神秀，僊佛所宅，洞天福地，殆與蓬萊、方丈相埒。其著稱自昔，又不可掩者。</p>
<p style="margin-left:0em;text-indent:2em">之瑞弱冠游太學，先是未嘗一登勝踐。或有問者，輒口呿不能對。私竊嘆曰：「司馬遷徧游天下名山大川，而吾居是邦，曾不能出戶庭，少迂杖屨，是可嗤矣！」曩歲居憂多暇，遂與一二釋子，窮探極詣，不憚繭足。凡高僧逸士之所棲隱，騷人墨客之所賦詠，斷碑殘刻，靈蹤異狀，隨筆之紙。歸而參以《祥符圖經》，所載殊畧。蓋是時委官會粹，志於趣就。矧距今垂二百祀，其戶口之繁庶，賦入之增益，與夫人材輩出，區宇創建，自應月異而歲不同矣。</p>
<p style="margin-left:0em;text-indent:2em">於是門分彚次，麤成一編。惟荒誕不經者，削去弗錄。姑以便覽觀而資問答，藏之巾笥有年矣。邑宰毘陵丁公大榮，博雅好事；一日訪予，深以圖經未備為闕典。因出是編示之，欣然抵掌，薦續近事，尋命鋟梓。</p>
<p style="margin-left:0em;text-indent:2em">昔興公蓋嘗賦天台矣，第不過馳神想像，故辭雖富而事不該。今具得於耳目睹，記詳而非虛意者，庸可以傳信乎！庶俾懷青霞之致者，聞其名而不及見，一開卷而盡得之。若乃蒐補遺放，則猶有望之後人。</p>
<p style="margin-left:10em">嘉泰二年八月望日序</p>
</div></div>
<div class='div-other'><a id='mulu1355' />
<p class='h2'>元</p>
<div class='div-other'><a id='mulu1356' />
<p class='h3'>黃太史：《無見語錄》序</p><p style="margin-left:0em;text-indent:2em">天台之華頂峯，有大比丘居焉，曰無見覩禪師。</p>
<p style="margin-left:0em;text-indent:2em">禪師之道，上承臨濟之正傳者也。蓋自菩提達摩，以摩訶迦葉所得無上正法，至於東土，直接上根。其後支分為二，而心印獨傳於曹溪，派別為五，而宗風大振於臨濟。其得人之眾，莫臨濟一宗為盛焉。七傳至於楊岐、白雲、五祖、圓悟，誠所謂不立一法，根源直截，使人明心見性，以成佛者矣！悟之傳有虎丘隆公、大慧杲公，皆卓然竪立教道。於故宋南渡之初，東南禪門之盛，遂冠絕於一時。而隆之傳為應菴華公、密菴傑公、破菴先公、及無準範公，凡四世。範公之傳有斷橋倫公、雪巖欽公。當宋之季年，宗門耆宿，相繼淪謝；而二公獨唱道東南，以振揚宗風為<span class='corr'>己</span>任，可謂禪門之柱石矣！倫公之傳為方山寶公而禪師則得法於寶公。故其門戶嚴峻，機關警捷，無忝於乃祖。其居華頂四十寒暑，苦行堅守，足迹未嘗下山。不起於座，而道價之重，傾動遐邇。此其為道，豈非有光於臨濟之正傳者乎！</p>
<p style="margin-left:0em;text-indent:2em">初欽公之傳為高峯妙公、中峯本公。而妙公宴坐天目山上，設死關以待學者，終其身亦不下山，其與禪師實法門叔侄行。故其為道，若出一揆。入國朝以來，能使臨濟之法，復大振於東南者，本公及禪師而<span class='corr'>已</span>，可謂盛矣！</p>
<p style="margin-left:0em;text-indent:2em">禪師沒既久，弟子道昌集其語錄，將刊梓以行，來請予為序。予於禪師之道，其微奧高遠者，誠非所能知；輒述其源流之所自，書於首簡，庶使覽者目擊道存，則思過半矣。</p>
<p style="margin-left:10em">至正十七年歲在丁酉六月甲子，中奉大夫．前翰林侍講學士．知制誥．同修國史．同經筵事黃溍序</p>
</div>
<div class='div-other'><a id='mulu1357' />
<p class='h3'>曇噩：《無見語錄》序</p><p style="margin-left:0em;text-indent:2em">默說而當，則或默或說而盡道；默說而不當，則或默或說而盡物。且默與說在此，而道與物在彼。在此者有以予之，在彼者有以受之，則知予者以其所當而默其所不當，受者以其所不當而求其所當歟！夫苟欲以不當而求其當，則世尊之拈華，達磨之面壁，臨濟喝、德山棒，擎叉打地，作舞輥毬，雖從上祖師機用之別，其擊石火閃電光，箭鋒直而函蓋合，默說一致，道物兩冥。予者受者，俱成鈍置，又何有於當不當哉？</p>
<p style="margin-left:0em;text-indent:2em">無見覩和尚既佩方山寶公真子之印，大坐天台之華頂峯上，為法壇度四十年。其標指之際，發藥之頃，此予而彼受，因悉錄之，以貽將來。其弟子寂菴上人光師，一日出以示余，余讀而歎曰：「此槩永嘉所謂默而說，說而默，大師門開，無壅塞者耳！」惟佛果以默說之要，傳般若之道於虎丘。自虎丘一傳而得應菴，再傳而得密菴，三傳而得破菴。是皆得以默說開般若施門而無壅塞者。至於無準斷橋，則默說一致，道物兩冥。般若之施，逮華頂而此錄出矣。然而議者以為，存此錄於施門，則般若之妙偏於說；廢此錄於施門，則般若之妙偏於默。審若是，則此錄之於施門，存可也，廢可也，具眼者試定當看。</p>
<p style="margin-left:10em">至正戊戌冬仲，國清比丘曇噩序</p>
</div>
<div class='div-other'><a id='mulu1358' />
<p class='h3'>曹君煥：題行天台山序後</p><p style="margin-left:0em;text-indent:2em">序，故宋天台尉章公所作。章由科第進身，與余祖霞寓翁托斯文之好。序未及傳，而以代去，故以藁留。延祐改元，邑尹佟公復訪赤城，過余崇節堂，問以山川之勝，因進是藁。曰：「一行作吏，此事便廢，安能蹈其故轍以遊之乎？」及代，乃裹糧載酒，筍車藤策，命余同往焉。所至皆按索無遺，<span class='corr'>陟</span>降盤桓，既月乃周。歸謂余曰：「是序也，曾圖經之不若也，盍鑱諸石，以傳永遠。使來者循而知之，無擿埴索塗之難。往者或舉似人，而有指掌之易，固不偉歟！」余遂鋟諸梓。然其文無所損益者，蓋欲有證古今廢興存亡也。</p>
</div></div>
<div class='div-other'><a id='mulu1359' />
<p class='h2'>明</p>
<div class='div-other'><a id='mulu1360' />
<p class='h3'>徐一夔：何憲副集天台山賦為詩序</p><p style="margin-left:0em;text-indent:2em">天台山在越之南，名雖不齊於三嶽，而神秀所鍾，有雄麗絕特之觀焉。晉孫興公為章安令，嘗慕其勝，著為〈天台山賦〉。其賦既成，以示友人范榮期曰：「此賦擲地，必作金石聲。」茲山之勝，古未有發其祕者，自興公始發之。其後名公鉅人，若唐翰林供奉李白，元余文忠公闕皆有作，以嗣其響焉。李翰林有〈至天台曉望詩〉，余文忠公有〈勸農至桐柏〉詩。其詩妙麗，膾炙人口，而未有櫽括孫賦而積為篇什者也。僉憲宣城何公行部至天台，觀其雄麗絕特之狀，左顧右盻，有不欲捨去之意。然職在巡訪，勢不能窮幽極敻，甚戀嫪焉。方外士有以趙文敏公所書〈天台山賦〉刻本獻者。按而讀之，目之所遇，與賦之所及，意欣而神會。遂集賦內所指景物，如東坡先生櫽括陶淵明〈歸去來辭〉為樂府故事，以題詠焉，得近體詩若干首。其還司也，且以示凡能言之士，悉集其句為之，曰：「誠不用其語，雖工弗采。」且囑予以言弁其首。</p>
<p style="margin-left:0em;text-indent:2em">余也世居天台，凡勝地之見於篇什者，少時侍先人杖屨，嘗遊焉。竊較赤城之霞氣，瀑布之飛流，莓苔之滑石，而皆莫若瓊臺、雙闕之為奇特。峭崎嶸崢，懸磴萬丈；比至其頂，地平如砥。九嶺環拱，雙闕夾之，瓊臺中居。五芝含秀，八桂森出。樓閣縹緲於彤雲彩霧之中，彷彿如在天上。故興公之賦，目為僊都，而述其地特加詳焉。</p>
<p style="margin-left:0em;text-indent:2em">今余流落他郡，且老，而鄉之勝未嘗不往來於懷。若興公之賦，早嘗習之。當夫懷土之心生，蓋嘗臨風一詠，以<span class='corr'>祛</span>愁思；而習熟見聞之久，終不能<span class='corr'>祛</span>也。今見公所集其句之字為詩，組織工緻，模寫圓熟，逸興飛動於層巒疊嶂之間。政如李光弻入郭子儀軍，部伍雖舊，號令一出，風彩新矣。不其奇哉！</p>
<p style="margin-left:0em;text-indent:2em">是詩也，使他方之士見之，天台之勝，如在目前，况如予之舊所遊者哉？寧不為之欣快！因不辭而序于公詩之次。凡承公命而作者，則請以次書焉。</p>
</div>
<div class='div-other'><a id='mulu1361' />
<p class='h3'>范理：《天台要覽》序</p><p style="margin-left:0em;text-indent:2em">世固有同稱而異歸者，「天台」之名，著自古昔。其著於古者，若劉阮之云，孫公之賦。隋唐以降，神僊老佛之說，前後迭出。蓋方其時，長才秀民之生其間，不欲與世相聞，往往托而逃焉。謂為神僊窟宅者，此也。其稱於後者，率皆發為道學之懿，用世文章事業之顯，如潘時舉之有得於程氏之傳，徐大受之與聞乎朱氏之旨。他如曹譙公、賀參政、黃祕監、賈節制之流，各以所長自見者，後先相望。蓋至趙宋以來，文教誕敷。渡江之後，京邑密邇。中原避地之賢，則又參迹錯處。其鴻生碩儒之興，一變而轉為佐時之具，固其宜矣！</p>
<p style="margin-left:0em;text-indent:2em">我朝其聖聖相承，涵濡既久，其用於世，如徐文肅公以下諸賢，又皆卓卓流聲著實。嗣是而起，森然蔚然，足膺當㝉之付任，以發聞光昭於時者，比比有之。於是又有文儒藪澤之稱。向之所謂僊風異流，蓋泯泯也。是其出處隱顯之跡不能無間。要之神秀孕靈，今昔同一軌矣！</p>
<p style="margin-left:0em;text-indent:2em">舊志頗泛無統。比因來宦遠方，睠然故邑，命兒曹錄其詩賦，得古今人所作如<span class='corr'>干</span>首；并手疏游覽名勝大畧，分為山水、人物、詞翰三志，名之曰《天台要覽》；藏之篋笥，用備政餘檢閱，以慰他鄉之思。因述梗槩篇端，俾覽者知天台之著稱雖同，而所以取稱則異如此。其他公署、額設、版圖、財賦、故實，與夫長邑名賢出處，古蹟碑刻、雄文大章之亹亹者，則固有不能盡錄者焉。</p>
<p style="margin-left:10em">邑人范理撰</p>
</div>
<div class='div-other'><a id='mulu1362' />
<p class='h3'>范吉：《天台縣志》序</p><p style="margin-left:0em;text-indent:2em">志書之重尚矣！自國而省而郡而邑，莫不有志。所以周紀載備，考校嚴稱，述昭監戒，非尋常文籍比，不亦重乎？</p>
<p style="margin-left:0em;text-indent:2em">吾台自有封邑以來，不知厯幾代、更幾令矣；而此書未之有作，豈非一大缺典與！然在邑令欲作焉，亦非易事；必也學優而有史才，政成而有餘力，斯可言作也。否則難矣！</p>
<p style="margin-left:0em;text-indent:2em">泰和劉公，領鄉薦掌教縉雲，陞令吾台。視篆之初，欲知一邑風土之槩，無所於考，心甚歉焉。甫朞月，而政通人和，百廢具舉；念斯典之缺，所宜作也。乃掇拾耆舊之殘編，參以眾人之公論，擇諸生中熟於史學者三人，曰陳紱、陳壽嵩、陳木，俾創造之；而凡裁斷則出之於己。三生者恪共乃事，克副公意，不半載而書告成。綱立而目分，文簡而事核。紀載以周稱述以嚴。考校監戒於是乎備且昭矣！凡在斯文，莫不歆豔。於是貳尹袁君士敏、掌教何君寶諸士夫，咸謂吉宜序不容以不能辭也。</p>
<p style="margin-left:0em;text-indent:2em">夫製作之成，信乎不易。斯志也，幸劉公為之，主學該博矣，而又長於史；政循良矣，而又力有餘。三生之才識又足以翼贊之。是以曠昔所未有之缺典，得以倏成於今日，豈偶然哉？公可謂知所重矣！公名俸，字應爵，廉仁得民，政蹟卓異，輿論也。合并書之，以與此志並傳云。</p>
<p style="margin-left:10em">前甯國知府．邑人范吉撰</p>
</div>
<div class='div-other'><a id='mulu1363' />
<p class='h3'>劉俸：《縣志》後序</p><p style="margin-left:0em;text-indent:2em">天台邑志成，或有譽俸者，曰：「曠古之缺典，子一朝成之，其永有辭哉！」嗚呼！其然，豈其然乎？昔孔子作《春秋》，曰：「知我者其惟《春秋》乎！罪我者其惟《春秋》乎！」今志之成，知俸者或一二，而罪俸者或千百。俸惟此之懼，而何永辭之有哉？</p>
<p style="margin-left:0em;text-indent:2em">或曰：「不然！楊雄作《太玄》、《法言》，張伯松不肯一觀，劉歆觀之，詆為廢物。雄之文，至終漢世而後顯。退之凡三黜於禮部而自訟曰：『為文而為舉世之所不好。』至宋歐陽永叔，始特雄退之之作。是知退之之文，尚晦於當時，而有俟於後來。然則子所成之志，雖自謂有罪之者，夫豈知公論之在人心，自有不可泯滅，豈終罪之哉？」人皆以或言為然，俸懼亦或釋其二三，因筆其說於志末，以俟夫知俸者。</p>
<p style="margin-left:10em">嘉靖改元七月，泰和劉俸謹書</p>
</div>
<div class='div-other'><a id='mulu1364' />
<p class='h3'>馮太史：《有門頌畧解》序</p><p style="margin-left:0em;text-indent:2em">宋時天台之教盛行，無論僧徒，即號為士大夫者，類能言之。今觀陳瑩中先生所譔《有門頌》，抑何言約義辨也！今相去僅四五百年，而海內緇流，無能舉天台一字一言者，況士大夫乎？</p>
<p style="margin-left:0em;text-indent:2em">妙峯覺法師，奮然為鳴陽孤鳳，幾二十年。講者或竊咲，斥為異物。而法師益精其說，不為動。今則稍習矣！海內賢士夫，或有起而助法師者矣。惜余非其人也，因請法師出《有門頌畧解》行於世，以聳動今之士大夫。台教中興，在此一舉，余日望之。</p>
<p style="margin-left:10em">萬曆甲申長至日，翰林院編修．教觀弟子馮夢禎謹撰</p>
</div>
<div class='div-other'><a id='mulu1365' />
<p class='h3'>李素：《天台勝紀》序</p><p style="margin-left:0em;text-indent:2em">予家居時，見達人遊士，聞所敘列，名山最多。至譚靈異，則東南諸勝，必首天台山。如孫公一賦，眾妙悉矣。遐思夢遊，不知凡幾，恨耳之而未目之也。</p>
<p style="margin-left:0em;text-indent:2em">迨<span class='corr'>己</span>丑歲，叨承簡命，忝牧茲土。維時同志者，率相慶曰：「君斯往也，行將涉桃源、跨石梁、登華頂。奇觀在目，至人可招，誠希遘已！閭守僊跡，鄭宰芳躑，君其踵之乎！」予笑而荅曰：「斯非吾所期，祇以酬夙願。且他日得持以報諸君耳！」</p>
<p style="margin-left:0em;text-indent:2em">既而策蹇之台，則邑值荒歉者累歲。兼以路當孔道，案牘旁午；即自公有寢食不暇者，暇為登臨計乎？時幸而追隨千從遊公車者之後，僕僕然為輿皂之忙。供應之辦，心勞神敝，亦竟弗得以縱目達觀；甚者瞬息間旋忘其處所矣。噫！昔耳之而未目之為恨，今目之而身又未能徧厯其詳。即客有問台山之勝者，予將胡辭以應？爰是搜天台舊錄，謀諸廣文陳君，輒用<span class='corr'>己</span>意簡別而刪定之。列於圖，附以諸名公之吟咏。山峙川流，指掌可視；僊區佛窟，觸目可知。天台靈異諸跡，不惟藉是而益彰；設有問及者，予亦得以次第陳之，而不負為此地道主人矣。且使履斯境者見之，而快心於既往；未至於斯者見之，而慨慕於將來。即遐陬僻壤不可得至者，亦據是而得臥遊焉。斯於寰宇遊士，尚亦有助也已！</p>
<p style="margin-left:0em;text-indent:2em">雖然，台之境稱奇絕矣，而台民則疲困之甚也。遊於斯者，誠念餼廩我者，皆民之脂膏；奔役我者，皆民之筋力。少存一節省心，以葆全吾民之精神命脈，俾得以寧土幹而居；則山川景物，將依人而益勝矣。不然饑弗食，勞弗息，又不然，將使人聞車馬之音、羽蓋之美，舉疾首蹙額而不願見。即瓊臺、雙闕，何補於閭閻哉？又何樂於有此景為也？觀風者幸留心焉！</p>
<p style="margin-left:0em;text-indent:2em">書成授梓，爰序其端，因命之曰《天台勝紀》云。</p>
<p style="margin-left:10em">萬曆十九年歲在辛卯季秋望吉，知天台縣事．靈陽李素撰</p>
</div>
<div class='div-other'><a id='mulu1366' />
<p class='h3'>彭憲副：續修《天台縣志》序</p><p style="margin-left:0em;text-indent:2em">嘗論古今天下疆域廣狹之辯，則古視今為儉，而今於古不啻倍之。以古之儉，猶云建萬國、親諸侯。以今倍之，而我皇祖御宇，部分郡邑，自府州而外，為縣僅一千一百二十有奇。則今之小邑，足方古之大國明矣。古國有史，今縣亦有志，皆以掌記載、廣聞見。凡境內興衰沿革之跡，咸取稽焉。古列國之史何限，率泯泯無聞；而惟《魯春秋》，以仲尼筆削列為聖經，大義炳然，與日星雲漢，共示不朽。則所貴於紀載者，又不獨為聞見稽考之資。凡以裨勸懲、昭鑑戒，表已然之故，而教於方來也。古謂作史有三難，有四蔽，而兼取其三長，詳哉而言之矣。</p>
<p style="margin-left:0em;text-indent:2em">浙東天台邑，以上應台宿，故名。赤城霞標、桐柏、佛隴、石梁、桃源、華頂、天姥，蔽日<span class='corr'>干</span>霄。誠洞天福地，僊都靈窟，而騷客墨卿所欲冥搜而遐探者也。</p>
<p style="margin-left:0em;text-indent:2em">邑故有志，修於正德辛巳。年久弗輯，所闕遺字蹟，魚豕不可以句。邑令張視事四年，屬二三廣文，蒐集而重訂之，為十二卷。彭子以備兵蒞台，受而讀之。色喜已，愀然有慨也。蓋天台在㝢內較著；迺其里井之彫耗，市肆之蕭條，闤闠生計之瘠苦。公輸弗繼而征調日迫，稱不聊生甚矣！以其地多崇山峻嶺，不足為耕耨賴。而又當紹台二郡孔道，輶車使客，公私驛騷，一應取辦於孑遺赤骨之氓。矧近日海內多故，諸無名之賦，日創而月設。嗟乎！天台尚可以為善國乎？令茲土者覽是編而繹思之：昔何以紓？今何以棘？昔何以給？今何以乏？昔何以乂？今何以棼？雖其故有非距心所得為者；而隨時調劑，寬一分則民受一分之賜。是不得諉於不可如何，而遂秦越人視之者也。</p>
<p style="margin-left:0em;text-indent:2em">且遡上世以來，宦斯土也夥矣；而其惠心善政猶有遺思，為邑所尸祝者凡幾？其鷙害如荼猶有遺臭，為邑所嫉視者凡幾？又曠素苟位，靡所短長，如飄風一過而不能舉其姓氏者凡幾？然則君子宜何居焉？若其境以內，鴻公偉人，德業炳炳者，邑子弟能克肖之思乎？而式其廬，吊其遺墟，亦良有司高山仰止之一助也。然則斯篇之所裨大矣！張令名弘代，靈壁人，潔躬而慈下，余因以為令勗，而且以告方來者。</p>
<p style="margin-left:10em">萬曆庚子仲春既望，全椒彭夢祖應壽甫撰</p>
</div>
<div class='div-other'><a id='mulu1367' />
<p class='h3'>張邑矦：重修《天台縣志》序</p><p style="margin-left:0em;text-indent:2em">夫邑之有志，邑之實錄也；亦猶家之有乘，國之有史也。凡修志法宜精鑿，無令蹖駁；宜考信，無令疑似。故前人有志，今之操觚家，得挾策以議其是非。使裔是成編者，仍駁而不精，疑而不信；恐後之議今，即今之議昔也，其事詎不重且大哉？</p>
<p style="margin-left:0em;text-indent:2em">余令台，凡有關於台之民事者，靡不巨細綜理，昕夕拮据；冀少有補裨，無貽曠瘝誚。因思台之有志，自正德辛巳，距今八十餘䙫。則《台志》之修，固余事也，余責也。迺學博魏君予上、趙君予祿、余君有恆，二三諸生姜璣、潘學孔、楊士遇輩，本之舊志，益以新得。凡人材、風俗、戶賦、物產，諸凡屬於台者，率詳加考覈，補缺輯遺，次第彚帙。帙成，因謀之趙君，曰：「是不可不印正於大方博雅君子也。」於是具藁呈之兵憲彭公。幸公為之披閱，捐俸助鋟，復序諸首。炳焉，足為台邑光！余竊謂是誌也，庶幾哉可稱台之實錄矣！遂書之以為序。</p>
<p style="margin-left:10em">萬曆庚子秋吉，知天台縣事．靈壁張弘代書</p>
</div>
<div class='div-other'><a id='mulu1368' />
<p class='h3'><span class='corr'>王</span>司寇：《天台勝蹟錄》序</p><p style="margin-left:0em;text-indent:2em">天台之名聞於世，自漢劉阮而<span class='corr'>已</span>然矣。雖其涉於荒唐，難以盡信；而山水之勝，不可誣也。厥後詞臣墨客，流寓寄傲於其閒者盛，而述作之富不可勝紀。潘梅壑氏產於茲土，懼其久而散逸，乃博考羣籍，旁搜石刻，選粹正訛，彚次成帙，命曰《天台勝蹟錄》。不憚修阻，詣予請序，予作曰：「勤矣哉，梅壑之用心也！其有功於天台不多乎？」</p>
<p style="margin-left:0em;text-indent:2em">竊嘗聞之，山川顯晦，皆繫乎人；然而遇與不遇，則有幸不幸存焉。滁之山以歐陽氏之記顯，赤壁以蘇氏之賦顯。自今觀之，滁山猶夫山也，赤壁猶夫水也。而遇於文章鉅公，豈非幸與？鴈宕、桂山，天下之奇勝也，在漢唐固無聞焉。由是推之，則今之名山秀水，不幸托非其地，泯滅而無聞者，豈其微者？乃若天台之勝，得附能言之士，以聞於世，則名非過情；然視夫托非其地，泯滅而無聞者，亦不為非幸矣。</p>
<p style="margin-left:0em;text-indent:2em">嗟乎！豈直山川然哉？士生斯世，幸而獲遇，若伊尹之於湯，呂望之於文王，諸葛之於昭烈，古今數人而已矣。何吐握之風，日漸以微！巖穴之下，豈無抱經濟之才，流落不偶，而興遺珠之歎者乎？揚于王庭，固皆一時之選；然其間豈無德薄而位尊、力小而任重，卒貽覆餗之羞者乎？別其幸與不幸，又見大焉者矣。予於此切有所感，故潛及之。梅壑名瑊，字子良。嘗著《山川昆蟲百詠》、重修天台詩選，蓋亦不幸而不遇者歟！</p>
<p style="margin-left:10em">賜進士第．南京都察院右都御史．前刑部右侍郎致仕．黃巖南渠王爌撰</p>
</div>
<div class='div-other'><a id='mulu1369' />
<p class='h3'>馮太史：《天台教源流圖》序</p><p style="margin-left:0em;text-indent:2em">夫學佛法者，稟智者大師而曰天台教，以自別乎賢首、慈恩諸家也。其為教也，有教焉，有觀焉。教則以五時八教為經，以五章七釋為緯。觀則以二十五法為方便，以十乘為正修。乃至修性不二之談，色心互具之旨。以例諸家，如眾流之望巨海，皭火之隣日月，靡可同日而語矣！</p>
<p style="margin-left:0em;text-indent:2em">然則始於智者大師乎？曰：「非然也！」蓋大師得之南嶽，南嶽得之北齊，北齊得之龍樹，而龍樹得之釋迦。或當機印可，或懸契心宗，此台教之源也。故龍樹而下，皆稱祖焉。然則章安而下，曷為稱祖？曰：「敘得統也，敘功德也。」大師說法，惟縱靈辯，不由筆授。時惟章安夙擅多聞，復由妙悟集為論疏，以啟後人。說者謂其總持之功，同符慶喜。四傳而至荊溪，教網稍夷，金錍義例，闢邪輔正。說者謂其弘贊之勳，比隆章安。</p>
<p style="margin-left:0em;text-indent:2em">唐末喪亂，吾宗典籍，流散海東。螺溪、寶雲之際，遺文復還。雖講演稍聞，而曲見尚熾。我四明尊者，抉迷雲以輝性日，挽頹波而清教海。是以立陰觀妄，別理隨緣，究竟蛣羌，理毒性惡。十不二門之旨要，十種三法之觀心，三雙之論佛身，即具之論經體，判權判實，說性說修。凡章安、荊溪未暇結顯諸深法門，莫不表而出之，無遺憾矣！</p>
<p style="margin-left:0em;text-indent:2em">說者謂九世二百年閒，備眾體而集大成，闢異端而隆正統者，惟法智一師，信然哉！自龍樹迄法智，是為十七祖。法智下得傳者最夥，而廣智、神照、南屏，亢而為三宗，其學徒蓋紛紛鼎盛矣！宋景定間，東湖磐公作《佛祖統紀》，有世系表，載傳授源流頗具。而法智十一世以後，竟泯泯無傳焉。嗟乎！常住教典，滿閻浮提；方袍之徒，多於竹葦。而天台教脈竟無有起而續之者。遂使時教不行，觀道不明，此何異於佛法已滅？可慨已！然則今之君子，有能不惑不沮，奮然稟天台之學，若揭日月而行者乎？以今觀我玅峯覺法師之為是役也，即謂之繼法智而興，夫誰曰不可？</p>
<p style="margin-left:0em;text-indent:2em">語云：「在則人，亡則書。」即北齊之繼龍樹，亦有然矣。然草堂以失緒被斥，柰何？是不然。草堂如周室尚在，而吳、楚僭王，今則匹夫而有天下，誰得而議之？有志者勉之矣！</p>
<p style="margin-left:0em;text-indent:2em">於是取磐公世系表圖而授諸梓人，名曰《天台教源流圖》。噫！後之與於斯文者，其益思所以衍其流，毋令泯泯無傳而絕佛慧命也哉！</p>
<p style="margin-left:10em">皇明萬曆龍集甲申，宗天台教觀弟子．賜進士第翰林院編修．檇李馮夢禎齋沐拜撰</p>
</div>
<div class='div-other'><a id='mulu1370' />
<p class='h3'>虞司勳：《楞嚴玄義》序</p><p style="margin-left:0em;text-indent:2em">有門燈公，仿《法華》述《楞嚴玄義》四卷。當是時，士習多聞，狹六<span class='corr'>籍</span>而治《楞嚴》者半。學宮明經儒人，哆口不能取束脯；而學語小師，一揚傘蓋，䞋施山委。於是海內學人，始置《法華》不譚，譚《楞嚴》矣！漫不知五重之玄而譚之，將無盲者揣象乎？</p>
<p style="margin-left:0em;text-indent:2em">乃燈公則違眾好，正呵多聞。藉令貫花摘葉，供含英者之探擷。是與摩登伽女爭妍取憐也。十乘觀法，三種懺儀，玅定一路，通華屋以徹果海。此智師之《楞嚴》，即如來之《楞嚴》。吾剖塵出之，庶幾逆折淫豔，哇吐烝砂。我比丘即常覆應器，奚憾哉？屠緯真諸君，聞而深嗜之。儒門慶喜，便期證果。[目*替]子亦其一歟！</p>
<p style="margin-left:0em;text-indent:2em">[目*替]子嘗預千松席。千松宗賢首，百松師焉。見去為台衡之學，千松每病之。俄而[目*替]子更習止觀，結楞嚴壇七日，天雨玄黍雨、金粟雨，沉水之香覆几。百松居吳興，傳能射覆，比東方生。以語千松，千松曰：「吾向學此，開目閉目，見綠疇累日。然所居故是享室。心謂魔攝，改事清涼。」後演《玄譚》於天台，鑱及判教；雲長公從茶爐踊出，舞刀怒入講筵，俄而堂室灰燼，僧圓鑨同大眾見。二師弘荷台宗，雲長氏固有願乎！自爾三人說法，不復有閒矣。</p>
<p style="margin-left:0em;text-indent:2em">燈公既師百松，[目*替]子於其說固無有閒。若玅定一路，不復問途，遙舍華屋，無二無別。茲現寓言，呈諸違情之色，以顯實也。安能傅黛施朱，懸鏡自證，適人玄覽，邀人玅供哉？公有弟如公，雄雄詻詻。今結茆九沙，將迎燈公，修法華三昧，[目*替]子亦預焉。公又將以楞嚴壇法相決矣！因先及之。</p>
<p style="margin-left:10em">萬曆丁酉季春，習衡嶽教觀[目*替]子虞湻熙書於煙霞之平鼎山</p>
</div>
<div class='div-other'><a id='mulu1371' />
<p class='h3'>聞居士：《楞嚴玄義》序</p><p style="margin-left:0em;text-indent:2em">嘗聞釋經之要，其畧有三，曰合經、合論、合心。合經不合論，則漫無所範；合論不合心，則罔識所宗。經論合矣，苟不合心，又同說食。兼茲三者，而後可以入如來之室矣！</p>
<p style="margin-left:0em;text-indent:2em">天台智者大師，生陳隋之際，說《摩訶止觀》，申明《法華》圓行。梵僧聞而歎曰：「此說大類吾國《首楞嚴經》。」於是大師朝夕西望。既而入滅期迫，遂懸記曰：「《楞嚴》吾不及見，然當有宰官菩薩，以文章飜譯；復有肉身比丘，以吾教判此經歸中道者。」語具《瑩公清話》。後七十餘年，唐天后朝，是經果入中夏，宰相房融筆授而藏之。迨宋元以來，台教諸師，競為疏釋。究其旨趣，咸可議焉；或合經而背論，或合論而背經。至若此方教體，真實圓通，今古諸師，莫能措手，此其故何哉？良由經山論海，同詮此心；得心則不求合，而自無不合。大師以之不得，則雖求合而去之更遠。諸師以之，夫不求合而合者，以聖智玄同聖量也；求合而不合者，以比量蠡測聖量也。玄同者易，蠡測者難。必欲即難以之易，求合而終合者，予蓋有取於現量焉。</p>
<p style="margin-left:0em;text-indent:2em">天台有門和尚，稱智者之雲仍，為百松之冢嫡。以<span class='corr'>己</span>現量參同聖量，撰茲玄義，懸譚此經。言言有則，語語歸宗；洞古佛之真心，發當人之玅用。誠所謂以佛心印佛心，即《楞嚴》釋《楞嚴》者矣！大師肉身比丘之記，不其徵歟？</p>
<p style="margin-left:0em;text-indent:2em">書凡四卷，六萬餘言。龍始讀其名章，約八法以釋《楞嚴》，立十乘以違現業，私頗患其支離。及讀體宗二章，別示靈源，明常住真心，的指宗要，解耳根三昧，則又樂其簡要。汩默而體之，統而會之，始悟釋名之廣，廣其畧也；體宗之畧，畧其廣也。宜廣而廣，廣不為繁；宜畧而畧，畧不為少。廣乎畧乎，其如來說默之旨乎！龍將朝夕研味，師軌終身。不離聞見，冀入圓通；敢不努力，以毋忘明訓哉？願公十方同沾法乳。</p>
<p style="margin-left:10em">癸巳春日，門人四明聞龍謹序</p>
</div>
<div class='div-other'><a id='mulu1372' />
<p class='h3'>介山傳如法師：《楞嚴玄義》序</p><p style="margin-left:0em;text-indent:2em">夫契經文心，不易標指也。唯智者大師，發旋陀羅尼，起遵《法華》，具演十玅，絓是教網，無不炳著詳悉，稱玄義云。然而《止觀》大部全體《法華》十玅，是知教觀殊袠，理無二轍也。乃大覺世尊，於佛頂又揭總持，所示境觀，有縣契焉。但是典後入真丹，未經判釋，時味偏圓，莫知適從。我百松和尚撰《百問》，啟重玄之漸。終慨洞庭鈞天，環而聽之之無幾也。參兄燈公，不慮世忤，作《楞嚴玄義》四卷，豈助總持夙夜願見之意邪？抑竟先師窮詰沉疑之意邪？燈兄偕不慧行三昧懺法，於卷荷根得入流地。故於玄義，三觀十乘，教理行證，無不究竟而委示之。即靈山大蘇，相與首肯。不慧編端附言，亦華屋不閒庠序之謂乎！然當是時，多聞流亞既昧一真，撥無萬行；排藏心為世智，值登伽為樂境。觸目教觀，多懷顰蹙。如來說為可憐愍者。即諄諄聖詰，無柰之何；予言獨柰之何！</p>
<p style="margin-left:10em">傳如撰</p>
</div>
<div class='div-other'><a id='mulu1373' />
<p class='h3'>聞居士：《法華玄義輯畧》序</p><p style="margin-left:0em;text-indent:2em">夫文者詮道之器也；文則可既而道實無窮。以可既詮無窮，自非思入重玄，意超象表，深證實相，玅悟文心，烏能縣契佛懷，釋茲玄義哉？矧《法華》經典，諸經中王；統御三乘，撫字八教。海墨書而不盡，塵刦演以難量。苟以單詞隻義，弘斯上乘，何異蚊足蠅眉撐彼樓櫓耶？</p>
<p style="margin-left:0em;text-indent:2em">唯天台智者大師，靈山夙聞，大蘇玅悟；降天魔於華頂，讚聖者於空中。夜覩明星，毋論蹟同。往聖時談玅法，可稱辯類懸河。明本迹，具談十玅，野色合彼秋空；通境觀，備演十乘，醎味投於海水。教觀二途，目足兼暢，能令行者疾詣涼池。《法華》之道，至是殆無餘蘊矣！</p>
<p style="margin-left:0em;text-indent:2em">茲《玄義輯畧》者，蓋五玄十玅之大綱耳。乃吾師有門和尚，慮今學人心力不勇，於茲教海，多事望洋。乃就玄文輯其大畧，可謂提綱挈領，指要明宗。雖短脛，亦預法流，即孺子，俱餐甘露。流通台教，自是師餘；普利羣生，實為吾幸云。</p>
<p style="margin-left:10em">四明聞龍撰</p>
</div>
<div class='div-other'><a id='mulu1374' />
<p class='h3'>聞居士：送幽溪解講歸天台序</p><p style="margin-left:0em;text-indent:2em">昔乾竺古皇先生，以一大事因緣出興於世。說法四十九年，半滿兼陳，權實互顯。求其總攝化機，直指心體；使人轉物同如來，彈指超無學，無尚《首楞嚴經》。誠有味乎天如師之言也！</p>
<p style="margin-left:0em;text-indent:2em">此經譯來震旦，自唐迄今，諸家箋釋，咸有異同。龍披尋研斆，奄踰數載。非量凡情，纏苦彌篤。已聆我有門和尚所譚玄義，霍然有省，稍窺谿徑。畧舉其要，則有八焉，所謂教、理、智、斷、行、位、因、果是也。蓋教者七之詮，七者教之旨。故教有大乘小乘、了義不了義之殊；而七者之頓漸偏圓，亦因以異矣。請以八者諦審《楞嚴》，是為大乘中之大乘，了義中之了義也。語其教則曰宣勝義中，真勝義性；語其理則曰常住玅明，不動周圓；語其智則曰玅奢摩他，三摩禪那；語其斷則曰理雖頓悟，乘悟併銷；語其行則曰首楞嚴王，具足萬行；語其位則曰毘婆舍那，清淨修證；語其因則曰得圓明覺，為因地心；語其果則曰圓滿菩提，歸無所得。故聞斯教，而了義之說可明矣；悟斯理，而如來藏性可復矣；起斯智，而楞嚴大定可獲矣；斷斯惑，而性具法門可顯矣；行斯行，而普賢之門可入矣；厯斯位，而化城之設可超矣；修斯因，而菩提之路可踐矣；證斯果，而玅莊嚴海可泛矣！故知八者乃《楞嚴》一經之大旨，十乘觀法之樞機，六度四等之權衡，八萬法門之關鍵。苟非功齊二智，洞比三明，惡能釋茲滯義，抉彼疑網耶？</p>
<p style="margin-left:0em;text-indent:2em">或曰：「八者之目，創始於法師有門乎？」曰：「非也，法師得於天台智者，而智者又得於乾竺古皇先生也。」當漢明時，佛法始入中國。禪教雖弘，目足尚異。業禪者來暗證之譏，弘教者有算沙之誚。達磨西來，不立文字；復指《楞伽》，以為印心。得非治此膏<span class='corr'>肓</span>之疾乎。而我智者大師，古佛再來，大權應世。悟禪則深證乎《中論》，發慧則玅悟於《法華》。由是而演之以為教，教即禪也；述之以為觀，觀即教也。教觀兼弘，定慧俱暢，《楞嚴》、《止觀》同出而異名矣！故一聞梵僧之言，朝夕西望。既而入滅，弗獲寓目。乃預讖譯人，懸記釋者。菩薩宰官既驗往昔，肉身比丘奚惑今茲？况我和尚親嗣玅峯，遠宗智者，克明師匠，無忝徽音。悟《楞嚴》則佛心可印，闡《玄義》則文獻足徵。謂非受智者大師之記，吾不信也。</p>
<p style="margin-left:0em;text-indent:2em">吾鄉教觀，自法智中興，雲仍不替。迄乎近代，寥寥罕聞。乃今風氣稍回，人心慕道。故海會寺育公徼惠于屠儀部，遺書勸請。師普大慈，儼然至止。遂開筵精舍，捉麈華座。冠蓋如雨，若赴華陰之墟；瓢笠如雲，宛謁靈山之會。莫不傾耳屏氣，聞所未聞。譬彼洪鐘，有扣斯應；同夫明鏡，屢照不疲。法席方輟於首夏，金策復響於空山。攀留弗克，翹仰徒勤。四眾同聲，命龍讚述。龍學慙入室，辯愧瀉瓶。聊拾《玄義》之山斤，少抒見聞之海滴。僭為結集，用告將來。吾師讀之，得無哂其饒舌乎？</p>
<p style="margin-left:10em">萬曆乙未四月八日，受優婆塞戒門人聞龍合十和南，撰并書</p>
</div>
<div class='div-other'><a id='mulu1375' />
<p class='h3'>申太師：送覲西上人歸錫天台序</p><p style="margin-left:0em;text-indent:2em">昔人有云：「客此身於寰中，如樊籠鸚鵡。」既客矣，何樊籠為？挂搭雞園，朝也；暮則飛錫鹿苑矣。松直棘曲，鵠白烏玄。出諸六凡，證諸二智。劫波羅巾，知其解者。旦暮遇之，亦何山不可歸？何山是歸？何地不可住？何地常住？故執問覲西，以天台如是我聞。方廣、法蓮諸院今安在？雲門雞犬聲相聞否？風響笙響，子晉去後誰聞之？劉郎歸而花香有無也？元明洞天則又奚若？宮存乎廢也？覲西一一為述，此吾得指樊籠如六結，現前求覲西脫也。</p>
<p style="margin-left:0em;text-indent:2em">覲西邇年來，納須彌於芥子矣！其厯南海普陀、五臺、嵩嶽，參水月，收煙霞，將歸休矣。玉蓮結子，鐵樹開花，甘泉翠石，高察白沙。只此衣鉢付之。覲西歸休矣！於是騷人墨士，和李白天台之什，賡張籍天台之篇，歌興公、玉蟾天台之賦。流目送意，急投杖挑，顧盻間天台着覲西腳矣！</p>
<p style="margin-left:10em">休休居士時行書</p>
</div>
<div class='div-other'><a id='mulu1376' />
<p class='h3'>王方伯：贈葛居士修曇花亭序</p><p style="margin-left:0em;text-indent:2em">佛以一大事因緣，出現於世，只是教人去貪着一念。遍觀法界性，種種生滅，都無實義。乃至於愛河慾海，戰壘慢山，俱是貪業所染。因貪生吝，無量劫來，翻身跳出者，能得幾人？即不住一法，而有絲毫貪法之心，藤蛇篋鼠，潛窟橫軼，不自覺知。何况世間最重恩愛，饒諸利益。覓食得食，覓衣得衣。遍大地作黃金，不能滿諸眾生願欲。孰肯割<span class='corr'>己</span>月藏投之空壑，捐茲見在證彼來生乎？是以釋迦趺坐於雪山，但求解脫；維摩高臥於方丈，力排苦空。悠悠世人，孰知辯此？</p>
<p style="margin-left:0em;text-indent:2em">我天台山，自智者大師演法以來，金碧切雲，鐘磬接谷。惟茲石梁絕壁，為應真五百羅漢之所棲止。曇猷顯跡，今皆問之煙蘿石溜中，止存賈相曇花一亭。歲久崩阤，遊者惜之。</p>
<p style="margin-left:0em;text-indent:2em">近有武林居士南陽葛君，乃捐資三百，獨力葺此。諸苾蒭高其事，乞余一言獎之。余惟葛君既已<span class='corr'>眎</span>槖中資如敝屣，安取余言？不幾於眼中着屑，喉裏添針，重為如來所呵罵耶？雖取舍兩端，兩無定義；法財並用，始結勝因。葛君以無所取為佛取，故以無所捨為佛捨。故以無取無捨，虛以大其心；以能取能捨，忍以堅其行。豈非給孤布地，龍女獻珠？遂令釋迦微笑，維摩強起矣！此一段大事因緣，能無為葛君記莂乎哉？余因題卷贈之，以喚醒世之墮於貪業而不覺知者。具識眼人無笑余，言尚未聞方廣鐘聲在。</p>
<p style="margin-left:10em">萬厯壬寅陽月，赤城無礙居士王士琦</p>
</div></div></div>
<p class='juan'>天台山方外志卷第十九終</p>
</div><!-- end of div[@id='body'] -->
</body></html>