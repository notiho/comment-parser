<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台山方外志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu718' />
<p class='juan'>天台山方外志卷第九</p><p class="byline">天台山幽溪沙門　傳燈　撰</p>
<div class='div-other'><a id='mulu719' />
<p class='h1'>神僊考第十</p>
<div class='div-other'><a id='mulu720' /><p style="margin-left:0em;text-indent:2em">天台山，古稱神僊窟宅，道書指赤城為玉京洞天，乃十大洞天之一，茅司命所治。其下別有洞臺，方二百里，魏夫人所治。南馳縉雲、北接四明、東距溟渤、西通剡川。桐柏山，號「金庭洞天」，王子晉所治之處。中有日月三辰之精，光燭洞天。金臺玉室，瑤花芝草等物可以修鍊金丹，故好道之士皆依棲焉。夫神僊之界，絕於人境，惟有僊緣者得以見之。若劉阮之逢僊女，可交之遇至人，自古及今能幾人斯？然劉阮踪蹟，道家傳談以為盛事；而或者以神僊絕欲、無㛰配事難之，而道士卒無以自解。不知僊者同於欲界，雜於地居，進於人而劣於天；而欲界六天尚未出欲，矧神僊乎？第欲情漸薄，與人為異，故經云「六受欲交抱，執手笑視媱」。以次推輕重，可知神僊之欲，輕於人而重於天，又可知也。而儒者陸可大又以費禮<span class='corr'>刺</span>之，其詩有云：「古來賢潔羞自媒，神僊往往非凡胎；劉晨、阮肇如有道，詎肻費禮㛰天台」云云。此不獨欲以方內之教以繩方外，且又欲以儒禮而訓神僊矣。不知彼有僊緣，緣即良媒。若董永之孝感而天帝妻之以僊女。董以天為媒，安知劉阮不以僊為媒乎？禪者或又曰：「若如子言，則宋景祐中護國寺僧明照亦見此物，照即叱曰：『山鬼伎倆，復欲魅道人耶？』言已即隱。此復云何？」余對曰：「學佛與學僊異。學僊者惟恐不得見相，學佛者惟恐著相。尚不著佛而求，矧著僊乎？雖一切不著，亦不固謂之無。此三教之道用之所以為異也。然深山窮谷之中，千年木石每為鬼物所附。其變幻詭異往往惑人，在在有之。此不可不辯，而求僊者又不可不知也。舊志所書，僊凡混淆。今為兩門，先神僊，次道士。若寒山、拾得則已書於〈聖僧志〉中，以非僊類故也。</p>
</div>
<div class='div-other'><a id='mulu721' />
<p class='h2'>神僊</p>
<div class='div-other'><a id='mulu722' />
<p class='h3'>軒轅黃帝</p><p style="margin-left:0em;text-indent:2em">《神僊體道通鑑》云：「黃帝嘗往天台山受金液神丹。」</p>
</div>
<div class='div-other'><a id='mulu723' />
<p class='h3'>商</p>
<div class='div-other'><a id='mulu724' />
<p class='h4'>伯夷、叔齊</p><p style="margin-left:0em;text-indent:2em">道書稱：「二子死，為九天僕射，治桐柏。」由今桐柏觀有二石像，鐫製奇古，體色溫潤。或云「王靈寶請之徽宗宮中」，然無所據。</p>
</div></div>
<div class='div-other'><a id='mulu725' />
<p class='h3'>周</p>
<div class='div-other'><a id='mulu726' />
<p class='h4'>彭宗</p><p style="margin-left:0em;text-indent:2em">字法先。師杜沖真人，授丹經五千文、守一之道。嘗有神燈浮空映席，五色雲霞臨繞。能三晝夜通為一息。或自沒水底，竟日方出。若瞑目僵臥，輒一年許不動。塵委其上，積厚如[糸*氐]。能以一氣誦五千文，通為兩遍。氣禁蛇虎，亦能禁㐫人，使手足不覺自拘。或使幽靈擊之。年一百五十歲，常如二十年少。周厲王丙申，太上遣僊官下迎，為太清真人，治赤城宮。</p>
</div>
<div class='div-other'><a id='mulu727' />
<p class='h4'>王喬</p><p style="margin-left:0em;text-indent:2em">字子晉，靈王太子，好吹簫，作鳳鳴。浮丘公接以上嵩高，三十餘年後，人求之不得。偶見亘良，曰：「告我家人，七月七日待我於緱氏山。」至時，果見喬乘白鶴而去。道家稱為「右弼真人」，治桐柏山，掌吳越水旱。五代時封「元弼真君」，宋政和三年封「元應真人」，紹興庚申加號「善利廣濟真人」。台之寺院奉為護伽藍神，蓋一方土地主也。事蹟具見〈靈異考〉。</p>
</div>
<div class='div-other'><a id='mulu728' />
<p class='h4'>控鶴僊人</p><p style="margin-left:0em;text-indent:2em">天台山元靈老君華真僊師遣第七僊子名屬仁，乘雲駕鶴遊厯武夷山，安排地僊。見張湛等各有僊分，乃遣何鳳兒往天台山取籍檢視。僊籍各有姓名，乃安排魏王而下一十三人同居此山。</p>
</div></div>
<div class='div-other'><a id='mulu729' />
<p class='h3'>西漢</p>
<div class='div-other'><a id='mulu730' />
<p class='h4'>茅盈</p><p style="margin-left:0em;text-indent:2em">字叔申，少秉異操，天才頴爍。十八棄家，遇西城王君，告以玉佩金璫之法。玄迹渺邁，白日神僊，乘飛步虛、越波凌津。靈官奉從，著於民口；節旄旌旗，光耀天下。並教二弟茅固、茅<span class='corr'>衷</span>上道，三神乘鶴，各治茅山。盈與王君俱去，到赤城玉洞，蒞司命之任，出入太微，受事太極也。</p>
</div>
<div class='div-other'><a id='mulu731' />
<p class='h4'>李奉僊</p><p style="margin-left:0em;text-indent:2em">東蜀人，自幼不語。年十八，常欲寒栖，以避臭茹。人問之，曰：「知白守黑，道貴昏默。我<span class='corr'>師</span>南岳公云：『吾，周靈王太子，吹笙者也。今授子朱綱之法，將<span class='corr'>升</span>度南宮。吾師浮丘公授予，今付於子，子宜勤守；若更此生，萬刧不度。吾將為南岳司命，侍帝晨。又補桐柏真人。』」言訖遂隱，漢宣帝詔，不起。</p>
</div></div>
<div class='div-other'><a id='mulu732' />
<p class='h3'>東漢</p>
<div class='div-other'><a id='mulu733' />
<p class='h4'>劉晨、阮肇</p><p style="margin-left:0em;text-indent:2em">漢永平五年，剡縣劉晨、阮肇共入天台山，迷不得返。經十三日，糧盡，饑餒殆死。遙望山上有一桃樹，大有子實。永無登路，攀緣籐葛乃得上。各噉數枚而饑止體充。復下山，持杯取水欲盥潄，見蕪青葉從山腹流出，甚鮮新；復一杯流出，有胡麻飯糝。便共沒水，逆流行二三里，得度山，出一大溪邊。有二女子姿質妙絕，見二人持杯出，便笑曰：「劉阮二郎捉向所失流杯來。」晨、肇既不識之，緣二女子便呼其姓，如似有舊，乃相見；而悉問：「來何晚？」因邀還家。其家銅瓦屋，西<span class='corr'>壁</span>東<span class='corr'>壁</span>下各有一大牀，皆施絳帳四維。帳角懸鈴，金銀交錯。牀頭各有十侍婢，敕云：「劉阮二郎經涉山岨，向雖得桃實，猶尚虛，可速作食。」食胡麻飯、山羊脯、牛肉，甚美。食畢行酒，有一羣女來，各持五三桃子，笑曰：「賀汝壻來。」酒酣作樂。暮令各就一帳宿，女就之。言聲清婉，令人忘憂，遂停半年。氣候草木是春時，百鳥啼鳴，更懷悲思，求歸甚苦。女曰：「罪使君思家，當可如何？」遂呼前來女子有三、四十人，集會奏樂，共送劉、阮，指示還路。既出，親舊零落，邑屋改異，無相識。問訊，得七世孫，傳聞上世入山，迷不得歸。至晉太元八年，總復去，不知何所。</p>
</div>
<div class='div-other'><a id='mulu734' />
<p class='h4'>王思真</p><p style="margin-left:0em;text-indent:2em">王思真者，位為太上侍經僊郎。漢靈帝光和二年<span class='corr'>己</span>未正月一日，太上老君降於天台山，命思真披九光之韞，書《洞玄》、《太洞》等經三十六卷，以授太極左僊公葛玄。</p>
</div>
<div class='div-other'><a id='mulu735' />
<p class='h4'>張皓</p><p style="margin-left:0em;text-indent:2em">字文明，汝南人。漢安帝永初中，遇封衡授以《青要紫書》、《金根上經》及神丹半兩，從而戒之曰：「勤則得之，替則失之。」皓俯伏受命，入赤城山服丹行道。久之，耳能洞聽，目能徹視。常有學者迫來訪之，則或為白鶴，或為飛雲，摶空遊虛，隱沒莫見。至魏明帝太和初登真。</p>
</div>
<div class='div-other'><a id='mulu736' />
<p class='h4'>陰長生</p><p style="margin-left:0em;text-indent:2em">受太上之命住赤城。</p>
</div></div>
<div class='div-other'><a id='mulu737' />
<p class='h3'>吳</p>
<div class='div-other'><a id='mulu738' />
<p class='h4'>葛僊公</p><p style="margin-left:0em;text-indent:2em">名玄，字<span class='corr'>孝</span>先，道士支道紀夢通玄真人從大羅天降生。十八九歲，僊道漸成，入天台赤城精思念道。遇左元放授以《九丹金液僊經》、《劾鬼秘法》、《三元真一妙經》。行持三年，廣積功效。光和二年正月朔，感太上老君敕真人徐來勤等同降於天台，授《靈寶經》三十六部，及《上清齋法》二等，并《三籙七品齋法》。今桐柏有法輪院，三真降經之處及僊公役鬼所築受誥壇存焉。又得分形萬化之術、靈感應變之法。道成，乃於天台山立壇，授道微《五岳真形圖》，曰：「吾昔受左元放先生，今付於汝。」後玉帝三頒錫命，服閣皂煉成之丹。聞僊樂嘹喨，旌幢翳天。坐八景琅輿，僊童玉女左右衛迎。白鶴繞空，冉冉而舉。位為太上玉宗太極左宮僊公。</p>
</div></div>
<div class='div-other'><a id='mulu739' />
<p class='h3'>晉</p>
<div class='div-other'><a id='mulu740' />
<p class='h4'>袁根、柏碩</p><p style="margin-left:0em;text-indent:2em">剡縣人。因驅羊度赤城山，忽有石門豁然，見二女方笄，遂為室家。後謝歸，女以香囊遺之。根後羽化，碩年九十餘。見《搜神記》。</p>
</div>
<div class='div-other'><a id='mulu741' />
<p class='h4'>班孟</p><p style="margin-left:0em;text-indent:2em">是女子，能飛行。服酒餌丹，年四百歲，色如少女。能飛行，坐虛空之中與人談語；又能入地中，初沒足，漸至腰及胷髻，良久而盡沒不見。又以指刻地，即成井，可汲；指人瓦，屋即飛。嘗取人桑果數千株，聚之如山；十餘日吹之，各還其本處如故。又能含墨水噴紙成文字，皆有意義。後入天台山僊去。事出《僊苑編珠》。或訛「大治山」云。</p>
</div>
<div class='div-other'><a id='mulu742' />
<p class='h4'>魏夫人</p><p style="margin-left:0em;text-indent:2em">名華存，西王母降之，授以《<span class='corr'>玉</span>清隱書》；三十餘真<span class='corr'>各</span>歌陰歌陽歌之曲，王母為之和，上元夫人亦荅歌。王母及上元夫人、紫陽左僊公、太極僊伯、清虛王君，乃攜華存同去。東南行，俱詣天台山洞宮玉宇之下，眾真皆從王母昇還龜臺矣。</p>
</div>
<div class='div-other'><a id='mulu743' />
<p class='h4'>王玄甫</p><p style="margin-left:0em;text-indent:2em">沛人也。同吳人鄧伯元學道於赤城，受服青精飯，吞日精丹景之法。內思洞房，積三十四年，乃內見五臟，冥夜中能書。穆帝永和元年正月十五日天帝遣羽車迎之。與鄧伯元垂雲駕龍，白日昇天，為中岳真人。</p>
</div>
<div class='div-other'><a id='mulu744' />
<p class='h4'>許邁</p><p style="margin-left:0em;text-indent:2em">字叔玄，勾曲人也。入懸[雨/溜]山，改名遠遊。服朮黃精，感太乙真人定錄茅君授上法。後移赤城，遇王世龍，受解<span class='corr'>束</span>反行之道。服玉液朝腦精，三年之中面有童顏。後度世東宮，為地僊中品。</p>
</div>
<div class='div-other'><a id='mulu745' />
<p class='h4'>羊愔</p><p style="margin-left:0em;text-indent:2em">兄忻為台州樂安令。遊阮郎亭，崖上有字，世傳阮肇題。愔醉亭畔，七日方醒。夢入洞遇靈英，食青靈芝，百節俱輕。自括蒼往天台一日可到，日行三四百里。</p>
</div></div>
<div class='div-other'><a id='mulu746' />
<p class='h3'>梁</p>
<div class='div-other'><a id='mulu747' />
<p class='h4'>徐則</p><p style="margin-left:0em;text-indent:2em">道士徐則者，東海剡人。入縉雲山修道，太極徐真人降謂曰：「汝出八十，當為王者師，然後得道。」因廬天台山，絕粒養和，所資惟松水而已。梁武帝詔講道要，徐陵欽其風，致晉王廣召問道法。謂門人曰：「吾今年八十一，王召我，徐真人之言驗矣！」既至則辭以日時不利。至五更，寂然返真。王命便送還天台。是日江都人或見師徒步，云得還返。至舊隱，令弟子掃一室，曰：「有客至，宜延之於此。」有頃，跨石梁而去。翌日，果柩至，方知其異。</p>
</div></div>
<div class='div-other'><a id='mulu748' />
<p class='h3'>唐</p>
<div class='div-other'><a id='mulu749' />
<p class='h4'>王遠知</p><p style="margin-left:0em;text-indent:2em">天台道士也。其母夢靈鳳，有娠。僧寶誌曰：「生子當為神僊宗伯。」年七歲，日覽萬言。十五入華陽，事陶貞白，授三洞正一法。潘師正是其入室弟子，而司馬承禎則師正弟子也。遠知善易知人死生禍福，作《易總》十五卷。一日雷雨雲霧中，老人叱之曰：「汝所著書何在？上帝命吾攝六丁雷電追取。」遠知方懼，傍有衣青衣人，已捧書立矣。老人責曰：「上方禁文，自有飛天保衛；金科秘於玄都，汝何敢輙藏緗帙！」遠知對曰：「青丘之老傳授。」老人曰：「上帝敕下，汝僊品已及受度，期展四年之紀數也。又以小時誤傷一童子唇，不得白日昇天。」署少室僊伯。將行，沐浴焚香而化，年一百二十六歲。後於東海借迅風，與人飛渡至登州。</p>
</div>
<div class='div-other'><a id='mulu750' />
<p class='h4'>司馬承禎</p><p style="margin-left:0em;text-indent:2em">字子微，洛州溫人。事潘師正，傳辟穀導引術。遍遊名山，唐武后嘗召之，未幾去。與陳子昂、王維、李白、孟浩然、賀知章、盧藏<span class='corr'>用</span>、宋之問、王適、畢搆為「僊宗十犮」。睿宗復迎至京師，訪以治道，曰：「游心於淡，合氣於漠，與物自然而無容私焉，則天下治。」帝嘆詠曰：「廣成之言，何以加此！」辭歸天台。盧藏<span class='corr'>用</span>指終南山曰：「此中大有佳處，何必天台？」對曰：「以僕觀之，乃仕宦之捷徑爾。」盧初隱終南，後登朝，聞言殊有慚色。女貞有名焦靜貞者，泛海詣蓬萊求師。至一山，見道者指言曰：「天台山司馬承禎名在丹臺，身居赤城，爾良師也。」靜貞既還，詣承禎求度，未幾昇天。嘗降人間，謂薛季昌曰：「司馬先生得道，高於陶都水之任，當為東華上清真人。」開元中，文靖天師與承禎赴長生殿千秋節齋。直中夜，行道畢，隔雲屏各就枕。斯須，忽聞小兒誦經聲，玲玲如金玉響。天師乃褰裳躡步而窺之，見承禎額上有小日如錢，光耀一席。逼而聽之，乃承禎腦中之聲也。天師還，謂其徒曰：「《黃庭經》云：『泥丸九真皆有房，方圓一寸處此中。』又云：『左神公子發神語。』其先生之謂乎？」一日謂弟子曰：「吾於玉霄峯東望蓬萊，有靈真降駕。今為東海小清童君、東華君所召，必須往。」俄頃化去，如蟬蛻，弟子葬其衣冠焉。時年八十有九。玄宗親撰碑文。有《修真秘旨》、《天地宮府圖》、《坐忘論》、《登真系》等書行於世。詔贈「銀清光祿大夫」，諡「正一先生」。</p>
</div>
<div class='div-other'><a id='mulu751' />
<p class='h4'>陳世安</p><p style="margin-left:0em;text-indent:2em">京兆人。好道，遇僊，白日昇天。治小台山。見《總僊傳》。</p>
</div>
<div class='div-other'><a id='mulu752' />
<p class='h4'>謝自然</p><p style="margin-left:0em;text-indent:2em">華陽女冠。幼而入道，慕南岳魏夫人之操。至天台從司馬子微學道後，白日僊去。事見《續僊傳》。</p>
</div>
<div class='div-other'><a id='mulu753' />
<p class='h4'>汪子華</p><p style="margin-left:0em;text-indent:2em">字時美。三舉不第，嘆曰：「年逾不惑，不登仕版，何面目見朋友乎？」遂與顏真卿同事白雲先生張約；再師赤城先生司馬承禎。丹成道備，貞元五年白日昇天。</p>
</div>
<div class='div-other'><a id='mulu754' />
<p class='h4'>李元</p><p style="margin-left:0em;text-indent:2em">開元間嘗遊華山採藥。忽一日騎白鹿，謂山下人曰：「我今遊天台，有三老人遮道，留之不可。」見王簡《<span class='corr'>疑</span>僊傳》。</p>
</div>
<div class='div-other'><a id='mulu755' />
<p class='h4'>王可交</p><p style="margin-left:0em;text-indent:2em">蘇州人。嘗棹舟入松江，中流見畫舫，有道士七人，皆玉冠霞帔。一人呼可交，與二栗，命黃衣送上岸，且令合眼。洎開眼，已失黃衣，但見峯巒中，松柏叅天。問之，乃天台山瀑布寺前也。自是不食，後挈妻子入四明山，不復出。具見〈靈異考〉。</p>
</div>
<div class='div-other'><a id='mulu756' />
<p class='h4'>許碏</p><p style="margin-left:0em;text-indent:2em">少為進士，晚學道。常厯天台，於懸崖人不及處題曰：「許碏自峨眉山尋偃月子至此。」後插花滿頭，醉歌、昇雲而去。</p>
</div>
<div class='div-other'><a id='mulu757' />
<p class='h4'>王旻</p><p style="margin-left:0em;text-indent:2em">不知何許人，天寶中賜號「太和先生」。有姑亦得道，年七百歲。往來天台，貌如嬰孩。見《湖海紀聞》。</p>
</div>
<div class='div-other'><a id='mulu758' />
<p class='h4'>夏侯隱</p><p style="margin-left:0em;text-indent:2em">不知何許人。大中末遊天台，獨止一室，或露宿草樹間。每登山渡水，則閉目而睡，比至則覺。人呼睡僊。見《僊傳拾遺》。</p>
</div>
<div class='div-other'><a id='mulu759' />
<p class='h4'>月光童子</p><p style="margin-left:0em;text-indent:2em">《巨鰲記》云：「有人誤入嵩高山，見東南大巖下石孔中，入有大宮闕，自然明燭，與日月無異。有六僊人云：『月光童子在天台，往來此中，非有道不得見。』」又見《總僊記》。</p>
</div></div>
<div class='div-other'><a id='mulu760' />
<p class='h3'>五代</p>
<div class='div-other'><a id='mulu761' />
<p class='h4'>呂洞賓</p><p style="margin-left:0em;text-indent:2em">遊天台，居福聖觀，靈應事跡甚多。嘗題一絕於壁云：「青蛇遶地月徘徊，夜靜雲閑鶴未回。欲度有緣人換骨，暫留踪跡在天台。」宋紹興間，一丐者負其母，歌於市，但云：「只兩口」。既久，詢羣丐所聚，則無是人。一日到台州，出崇和門至泉井洋，擲其母於水，乃一巨瓢。跨而昇空。人方思兩口乃呂字也。</p>
</div>
<div class='div-other'><a id='mulu762' />
<p class='h4'>厲歸真</p><p style="margin-left:0em;text-indent:2em">天台縣人也。性嗜酒，冬夏常衣單衣。妙於水墨，見屋壁即畫鵲。時人不知其得道也。以天祐三年十一月，於河中府中條山，白日沖天。告時人曰：「吾本台州府唐興縣人，有弟在彼。」脫下破布衫，服星簪、羽袂而輕舉雲中，寥寥有簫管之聲。</p>
</div></div>
<div class='div-other'><a id='mulu763' />
<p class='h3'>宋</p>
<div class='div-other'><a id='mulu764' />
<p class='h4'>張伯端</p><p style="margin-left:0em;text-indent:2em">天台人，字平叔。少好學，晚傳混元之道而未備。孜孜訪問，遍厯四方。後遊蜀，遇劉海蟾授金液還丹火候之訣，乃改名用誠，號紫陽。能出陽神，自謂得形神俱妙之道。歸，以所得稡成秘訣八十一首，號《悟真篇》。後世宗之，稱為「天台僊派」。年九十九歲趺坐而化。用火燒化，得舍利千百，大者如芡實，色皆紺碧。至湻熙中，其家蚤起，見一道流踞上席而坐，叩其家事厯厯。值其孫他出而去。人以為用誠之歸云。</p>
</div>
<div class='div-other'><a id='mulu765' />
<p class='h4'>白玉蟾</p><p style="margin-left:0em;text-indent:2em">得法於張伯端之再傳。往還天台諸山。<span class='corr'>博</span>洽儒書，究竟禪理；出言成章，文不加點。用都天大雷之法，祈禳輒應；時言休咎，驚動聾俗。嘗墮西湖，遶尋不見。達旦則在水上，猶曛然也。後尸解於海豐縣。</p>
</div>
<div class='div-other'><a id='mulu766' />
<p class='h4'>姜僊翁</p><p style="margin-left:0em;text-indent:2em">牧牛山谷中，夏熱，招雲覆之，旱則呼雨，多著神異。後坐化，人以其真骨塑像，見存豐饒坑廟。旱潦有禱必應。</p>
</div>
<div class='div-other'><a id='mulu767' />
<p class='h4'>沈僊翁</p><p style="margin-left:0em;text-indent:2em">歲旱，遇人曰：「請我以瓜酒，必雨。」果如其言。子小僊翁，靈異如父，併塑於尖山廟。</p>
</div></div></div>
<div class='div-other'><a id='mulu768' />
<p class='h2'>道士</p>
<div class='div-other'><a id='mulu769' />
<p class='h3'>東漢</p>
<div class='div-other'><a id='mulu770' />
<p class='h4'>劉根</p><p style="margin-left:0em;text-indent:2em">字君安，長安人，隱永嘉飛霞洞。嘗至天台赤城訪紫極君。見《僊家雜記》、葛洪《神僊傳》。</p>
</div></div>
<div class='div-other'><a id='mulu771' />
<p class='h3'>晉</p>
<div class='div-other'><a id='mulu772' />
<p class='h4'>白雲先生</p><p style="margin-left:0em;text-indent:2em">《洞天福地》記：「靈墟乃白雲先生隱處。」《世說》載：「王右軍得筆法於白雲先生。」又按《野史辯才》云：「右軍作〈蘭亭記〉三百七十五字，始夢天台子真傳授筆訣，以「永」字為法云。」其後司馬子微亦號「白雲子」。</p>
</div></div>
<div class='div-other'><a id='mulu773' />
<p class='h3'>梁</p>
<div class='div-other'><a id='mulu774' />
<p class='h4'>夏馥</p><p style="margin-left:0em;text-indent:2em">字子治，陳留人。入桐柏山，遇王真人授以黃水雲漿之法。今在洞中為明晨侍郎。見陶弘景《真誥》。</p>
</div></div>
<div class='div-other'><a id='mulu775' />
<p class='h3'>齊</p>
<div class='div-other'><a id='mulu776' />
<p class='h4'>褚伯玉</p><p style="margin-left:0em;text-indent:2em">錢塘人也。年十六，家為娶。婦乘車而入，先生踰垣而出，隱於天台中峯二十年。樵人見之在重巖之下，顏色怡怡，左右惟有松屑二褁，由是遠近知之。齊高帝徵之，不起，乃移居大霍山，僊去。</p>
</div>
<div class='div-other'><a id='mulu777' />
<p class='h4'>葉法善</p><p style="margin-left:0em;text-indent:2em">字道元，松陽人。七歲溺於江中，三年不還。父母問其故，曰：「青童引我，飲以雲漿，朝於太上，太上領而留之。」自僊府還，已有役使鬼神之術。年十五中毒殆死，見青童曰：「天台苗君飛印相救。」於是獲蘇。開元初為銀青光祿大夫鴻臚卿，封「越國公」，充景隆觀主。嘗於上元夜引玄宗於西涼府觀燈；又嘗因八月望夜與玄宗遊月宮，聆月中天樂。顯慶中，奉命修〈黃籙齋〉於天台山桐柏觀，顯跡甚多。</p>
</div></div>
<div class='div-other'><a id='mulu778' />
<p class='h3'>唐</p>
<div class='div-other'><a id='mulu779' />
<p class='h4'>甘泉先生</p><p style="margin-left:0em;text-indent:2em">不知何許人。隱華頂峯，頻詔不起。開元十八年，元宗特於王屋山置臺觀以居之。</p>
</div>
<div class='div-other'><a id='mulu780' />
<p class='h4'>吳筠</p><p style="margin-left:0em;text-indent:2em">字正節，通經義，美文詞。入嵩山，依潘師正究其術。南遊天台，觀滄海，與有名士相娛樂。明皇召問，每開陳，皆名教世務。後復步剡中，忽焚香返真。</p>
</div>
<div class='div-other'><a id='mulu781' />
<p class='h4'>賀知章</p><p style="margin-left:0em;text-indent:2em">字季真，會稽人。按許鼎撰《通和先生祖貫碑》云：「貫學黃老，初賀監得攝生之術，負笈賣藥，數百年不死。後於天台山昇僊。」（見《高道傳．知章》）。見《唐書．隱逸傳》，亦嘗棄官入道。昇僊之說，恐未必然。</p>
</div>
<div class='div-other'><a id='mulu782' />
<p class='h4'>田虛應</p><p style="margin-left:0em;text-indent:2em">字良逸，薛季昌以「上清大洞法」授之。潭州旱，蓬髮至，無言而雨降。久雨不止，默然岸幘而坐，即霽。元和中入天台不復出，憲宗詔，不起。神人持金爐降詔，因羽化。</p>
</div>
<div class='div-other'><a id='mulu783' />
<p class='h4'>馮惟良</p><p style="margin-left:0em;text-indent:2em">字雲翼，師田虛應。元和中入天台，元稹聞其風而悅之。桐柏觀正一先生完葺以來，湮廢之久；惟良乃再締構，作上清室、降真堂、白雲亭、翛閑亭，遠復正一先生之迹。以三洞之道，行於江表。憲宗詔，不起。一日沐浴冠簪降庭，若有所對召。須臾陞階，遂化。</p>
</div>
<div class='div-other'><a id='mulu784' />
<p class='h4'>吳善經</p><p style="margin-left:0em;text-indent:2em">縉雲僊都山人。年十七為道士，遍登匡廬、天台、三茅。元和甲午年八月十三羽化。詳見權德輿《大清三洞法師吳先生碑》。</p>
</div>
<div class='div-other'><a id='mulu785' />
<p class='h4'>應夷節</p><p style="margin-left:0em;text-indent:2em">字適中，汝南人也，唐明皇開元中高士應凝之曾孫。七歲詣蘭谿靈瑞觀出家，年十三與道士籍。久之，遊天台龍虎山，受正一紫虛都功等錄。而後復受昇玄上清回車畢道，及紫文素帶藉地騰天符。且「上清大法」，自陶隱居傳王遠知，王傳潘先生，潘傳司馬<span class='corr'>煉</span>師，司馬傳薛<span class='corr'>季</span>昌，薛傳田良逸，田傳馮惟良，馮傳夷節也；師行之精勤，故動有神靈之助。唐武宗會昌中，就天台桐柏觀之西南，別建淨壇以居。觀察使李褒閒來問道，因奏請院額，因詔以「道元」為名。拾遺張頴撰記。公卿以師名奏聞，詔賜服號，固辭回。昭宗乾甯中，忽一日，沐浴入靜，凝神如有所待。至翌日昧爽解化。及遷神就窆，但空棺而已。</p>
</div>
<div class='div-other'><a id='mulu786' />
<p class='h4'>閭丘方遠</p><p style="margin-left:0em;text-indent:2em">字大方，舒州宿松人也。幼而辯慧，年十九，問大丹於香林左元澤。復詣僊都山隱真巖，事劉處靜，學修真出世之術。三十四歲受法籙於天台玉霄宮；葉藏質真文秘訣盡蒙付授。而方遠守一行氣之暇，篤好子史羣書。每披卷，必一覽之不遺於心。常自言：「葛稚川、陶貞白，吾之師友也。」銓《太平經》為三十篇，備盡樞要，其聲名愈播於江淮間。唐昭宗景福二年，錢塘彭城王錢鏐深慕方遠道德，訪於餘杭大滌洞，築室宇以安之。昭宗累徵之，竟不赴召；乃降詔褒異，就頒命服，俾耀玄風，賜號「妙有大師玄同先生」。闡揚聖化，啟發蒙昧。真靈事跡顯聞吳楚，由是從而學者無遠不至。天復二年二月十四日，沐浴焚香，端拱而坐，俟亭午而化。顏色怡暢，屈伸自遂，異香芬馥，三日不散。弟子以從俗葬，舉以就棺，但空衣而尸解矣。葬於大滌洞之傍白鹿山。後有道俗於僊都山及廬山累見之，自言：「我捨大滌洞，歸隱灊山天柱源也。」</p>
</div>
<div class='div-other'><a id='mulu787' />
<p class='h4'>左玄澤</p><p style="margin-left:0em;text-indent:2em">永嘉人，性介不隨俗。居玉霄峯二年，絕粒不語。常制《真一頌》。見《赤城志》。</p>
<p style="margin-left:0em;text-indent:2em">又按《續志》載：左同仁云即前志玄澤也。師徐徵君，常遊山，經旬不返。樵者見與三虎坐。不食五穀，後尸解。見《總僊傳》。</p>
</div>
<div class='div-other'><a id='mulu788' />
<p class='h4'>陳惠虛</p><p style="margin-left:0em;text-indent:2em">河東人，為僧居國清寺。嘗與同侶遊石橋，遇異人，自此慕道。晚歸終南山，遇一老叟遺以大丹，服之昇天而去。見《僊傳拾遺》。具見〈靈異考〉。</p>
</div>
<div class='div-other'><a id='mulu789' />
<p class='h4'>陳寡言</p><p style="margin-left:0em;text-indent:2em">字太初，隱於玉霄峯，號曰華林。天台科法有闕遺者，拾而補之，惟傳度弟子。有劉介者就華林請教，奉几杖香火凡二十年，盡寡言之道。寡言將尸解，謂劉介曰：「當盛我以布囊，致石室中，慎勿以木為也。」又以詩示其徒曰：</p>

<div class="lg regular" style="margin-left:0em;"><div class='lg-row'>我本無形暫有形　偶來人世逐營營</div>
<div class='lg-row'>輪迴債負今還了　搔首索然歸上清</div>
</div><p style="margin-left:0em;text-indent:2em">別有詩十篇，舊在天台道元院。</p>
</div>
<div class='div-other'><a id='mulu790' />
<p class='h4'>徐靈府</p><p style="margin-left:0em;text-indent:2em">號默希子，錢塘天目山人。通儒學，無冀於名利。居天台雲蓋峯虎頭巖石室中凡十餘年，絕粒。久之，凝寂而化，亯年八十二。著《玄鑑》五篇，詮《通玄真經》十二篇，及撰《天台山記》、《三洞要畧》、《寒山子集序》。</p>
</div>
<div class='div-other'><a id='mulu791' />
<p class='h4'>葉藏質</p><p style="margin-left:0em;text-indent:2em">字含象，處州松陽人，法善之裔也。詣天台馮惟良，授《三洞》經籙。於玉霄峯選勝，創道齋，號「石門山居」。日誦《道德》、《度人》二經。晚年尤精符術，請之者如織。婺州牧為邪物所撓，詣請符，至中路犯以忌穢，失之。牧親造，見案上有封箇，封檢甚固，乃前之符也。因焚香致匣捧歸，祟物遂絕。唐懿宗優詔石門山居為玉霄觀。忽命酒，召其友應夷節同飲。語及生平事，然後告以行日。及期，題於門曰：「雞鳴時去。」門人遂聞珠珮雜鼓樂聲于空中。須臾雞唱，視之，已化矣，年七十四。</p>
</div>
<div class='div-other'><a id='mulu792' />
<p class='h4'>杜光庭</p><p style="margin-left:0em;text-indent:2em">字聖賓，號東瀛子。或云栝蒼人，為時巨儒。唐懿宗朝，與鄭雲叟賦萬言不遂，入道事天台山應夷節。嘗謂：「道法科教，自漢天師暨陸修靜撰集以來，歲月綿邈，幾將廢墜。」遂考《真誥》，條例始末，故天下羽襡永遠受其賜。鄭畋薦其文於朝，僖宗召見，賜以紫服象簡，充麟德殿文章應制。為道門領袖，當時推服。中和初，從駕興元道，遊西縣。適遇術士陳七子（名休復），灑然異之，披榛穴地，取瓢酒酌之，曰：「以此換子五臟爾。」遊成都，喜青城山白雲溪氣象盤礡，遂結茅居之。溪蓋薛昌真人飛昇之地也。一日忽謂門人曰：「吾昨夢朝上帝，以吾作岷峩主司，恐不久於世。」時後唐莊宗長興四年，年八十四歲。一旦，披法服作禮，辭天陞堂，趺坐而化。顏色溫晬，宛若其生。異香滿室，久之乃散。蜀主王建初欲大用之，為張裕所沮。賜號「廣德先生」。又欲優於名秩，以為諫議大夫，封「蔡國公」，進號「廣成先生」。</p>
</div>
<div class='div-other'><a id='mulu793' />
<p class='h4'>劉方瀛</p><p style="margin-left:0em;text-indent:2em">天台道士，受天師劍法符籙。嘗呪水愈疾。咸通末卒。見《雲笈七籤》。</p>
</div>
<div class='div-other'><a id='mulu794' />
<p class='h4'>莫道士</p><p style="margin-left:0em;text-indent:2em">不知何名，孫郃有〈與天台莫道士書〉。</p>
</div>
<div class='div-other'><a id='mulu795' />
<p class='h4'>劉處靜</p><p style="margin-left:0em;text-indent:2em">自號「天台山耕人」。會昌中，與葉藏質、應夷節為林泉友。見《舊圖經》。</p>
</div>
<div class='div-other'><a id='mulu796' />
<p class='h4'>王文果</p><p style="margin-left:0em;text-indent:2em">天台道士，有詩集一卷。見《崇文總目》。</p>
</div>
<div class='div-other'><a id='mulu797' />
<p class='h4'>化石僧</p><p style="margin-left:0em;text-indent:2em">天台山東有洞，入十餘里有居人，市肆多賣飲食。乾符中，有遊僧入洞，經厯市中，饑甚。聞食香，買蒸餅啗之；同行一僧，服氣不食。行十餘里，出洞門，已在青州牟平縣，而食僧俄變為石。</p>
</div>
<div class='div-other'><a id='mulu798' />
<p class='h4'>金柔</p><p style="margin-left:0em;text-indent:2em">天台道士，與<span class='corr'>刺</span>史鄭冊為方外之友。冊見女僊三百餘人來迎，與柔共入靜室。禮拜已，揖柔向按，不令閉四門。跪拜再三，少時而逝。形體柔軟，顏色不變。後柔亦得道。</p>
</div>
<div class='div-other'><a id='mulu799' />
<p class='h4'>張雨</p><p style="margin-left:0em;text-indent:2em">字伯雨。年二十棄家，遊天台諸山。吳人周大靜為許宗師弟子，得楊、許遺書，外史師事之，遂傳正一之法。隨王壽<span class='corr'>衍</span>入京師吳閒閒家，師大喜焉。受七十二家符篆于虞集。嘗作〈台僊閣記〉。與薛玄卿、章心遠、毛伯玄相友善；而文字之交則虞、楊、袁、范諸君也。詩宗杜，古選類大厯間諸子；文學昌黎，而令語類漢人。引敗筆點綴木石人物，亦自賞適。作字勁健在陶貞白上。葺黃篾樓，[(冰-水+〡)*ㄆ]藏圖史甚富。修《玄史》、《尋山志》、《山世集》、《茅山志》，因號「勾曲外史」。年七十六化。化後百餘年而所手營墓為居人所發，鋤擊陶器，裂其腦，容色如生。面貯法書二帙，發塚者取一帙示鄭太史環。太史欲併得全帙，令其人且攜書歸。置市肆橫閣扇側，雷擊一聲，失其書。歸視，腦亦完好；書二帙仍在其前，驚掩之。</p>
</div>
<div class='div-other'><a id='mulu800' />
<p class='h4'>朱霄外</p><p style="margin-left:0em;text-indent:2em">郡人，居天台崇道觀，有題梁云：「吳越兩街道統．天台道門威儀．棲真明德太師．通玄先生．正一天師．特進檢校太傅．守太保．上柱國．吳郡開國公．食邑一千五百戶朱霄外建」。</p>
</div></div>
<div class='div-other'><a id='mulu801' />
<p class='h3'>宋</p>
<div class='div-other'><a id='mulu802' />
<p class='h4'>王茂端</p><p style="margin-left:0em;text-indent:2em">行「上清大洞法」，通真達靈，事驗甚著。養母至百歲，自年九十八清健不衰，人呼為「靈寶」。其弟契真亦行大洞法，號「小靈寶」。所著《靈寶教法秘籙》十卷，留桐柏觀。</p>
</div>
<div class='div-other'><a id='mulu803' />
<p class='h4'>張無夢</p><p style="margin-left:0em;text-indent:2em">字靈隱，號鴻濛子，與种放、劉海蟾結為方外友。事陳希夷先生，多得微旨。久之，遊天台，登赤城。廬於瓊臺觀，行赤松導引、安期還丹之法。居十餘載，詠修煉事，題曰《還元篇》。夏英公獻于真宗，召對，令講《易》，即說謙卦曰：「方大有之時，宜守之以謙。」除著作郎，不受。復召講《還元篇》，曰：「國猶身也，心無為則氣和，氣和則萬寶結矣；心有為則氣亂，氣亂則英華散矣。此還元之大旨也。」上以歌一闋賜之。還山，令台州給著作郎俸以養老。有黃白術，秘而不言。居瓊臺又十餘年，後到金陵。九十九歲終，經三日，頂中有白氣勃勃然，出高三尺；肢體柔軟，指甲不青，心胷尚煖。有《瓊臺詩集》行世。</p>
</div>
<div class='div-other'><a id='mulu804' />
<p class='h4'>皇甫坦</p><p style="margin-left:0em;text-indent:2em">字履道，遇朱桃椎真人，頂有珠光。顯仁太后目疾，夢見坦能醫。坦南遊，后令人物色得之，目明。甄踊而行，為布氣，即釋踊。留一扇，禁中患瘧者用之皆驗。平都山柏枯二十年矣，呵氣再榮。凡四赴召命，靈跡甚著。隆興中遊天台，會康壽殿產靈芝，遣兩府傳宣撫問於天台山，賜沉香二百兩。至乾道初，方遊武當，後還青城；拱手垂足，坐繩牀而化，三日不欹。將窆，天燈下燭，僊鶴盤旋。</p>
</div>
<div class='div-other'><a id='mulu805' />
<p class='h4'>陳景元</p><p style="margin-left:0em;text-indent:2em">字大靈，號碧虛子。遊天台，遇張無夢授秘術。宋神宗詔開講，賜左右街道錄及師號。所居以道儒醫書為齋館而區別之。所役二奴曰「黃精」、「枸杞」，馴而不狡。王安石、王珪直與之遊。善正書，祖述《樂毅論》、《黃庭經》，下逮歐陽詢《化度寺碑》。年七十，沐浴改衣，作韻語云：「昔之委和，今之蛻質；非化非生，復吾真宅。」長嘯一聲，正坐而逝。所著《道德經註》、《老氏藏室纂微》、《莊子註》、《高士傳》百卷、《大洞經集註》、《度人經傳》、文集二十卷。</p>
</div>
<div class='div-other'><a id='mulu806' />
<p class='h4'>張契真</p><p style="margin-left:0em;text-indent:2em">字齊一，錢塘人也。性沉默，聲利不容於心；惟嗜文，善草隸、弈棋。幼從胡法師遊赤城，時朱天師居天台，目而器之。以其有青骨方瞳，度為道士。又<span class='corr'>受</span>〈正一盟威靈寶法錄〉於樊先生，由是紫蕋玉笈之書無不厯覽，名振江湖。錢忠懿王俾總三錄齋事，宋太宗命醮；賜紫衣已，命刊正道書，賜號「元靜大師」。真宗景德三年正月十一日夜，髣髴見朱衣吏持符而至，曰：「奉命張契真宜速淨穢，往彼職事。」二十三日沐浴訖，泊然返真。翼日遷神，肢體柔軟，流汗被面。火化得青黑色珠，《步虛經》云：「舍利耀金姿，龍駕欻來迎。」是也。</p>
</div>
<div class='div-other'><a id='mulu807' />
<p class='h4'>毛洞元</p><p style="margin-left:0em;text-indent:2em">不知何許人，隱蓮華峯石湖，范叅政有詩贈之。</p>
</div>
<div class='div-other'><a id='mulu808' />
<p class='h4'>張雲友</p><p style="margin-left:0em;text-indent:2em">邑人，元明宮道士。白玉蟾以其有僊風道骨，勸往瓊臺卓菴。張亦師事玉蟾，得其道要。</p>
</div>
<div class='div-other'><a id='mulu809' />
<p class='h4'>祝通玄</p><p style="margin-left:0em;text-indent:2em">桐柏觀道士，專事修煉。所著〈修真〉詩五首，在桐柏觀。</p>
</div></div>
<div class='div-other'><a id='mulu810' />
<p class='h3'>元</p>
<div class='div-other'><a id='mulu811' />
<p class='h4'>王中立</p><p style="margin-left:0em;text-indent:2em">邑人，字定民，號足菴，為桐柏觀道士。母初生時，夜夢乘白鶴者止于庭。生而好清淨，讀書頴悟，住持杭之西太一宮，潛心教典。宋理宗朝，寵錫優渥，元賜「仁靖純素真人」。有語錄藏于桐柏宮，史孝祥為之序。</p>
</div>
<div class='div-other'><a id='mulu812' />
<p class='h4'>曹法師</p><p style="margin-left:0em;text-indent:2em">居溪南大路旁，曰「大路曹氏」，其族元季嘗繁衍焉。法師壯年為狐婦所惑，去桐柏觀為道士，三年無所得。乃往謁張真人，盡通其法。回至杭，適大旱，禱雨無應。法師書片紙粘背上曰：「雨出賣。」官聞之，命往吳山。行事用一大甕盛水，燒磚投其中。青天轟雷一聲，四神將立左右曰：「上蒼主旱，雨不可求。」法師曰：「權借太湖三尺水。」須臾，陰雲四合，黑霧漫空，大雨如注，平地尺餘。頃之開霽，視簷下水，悉有鮮魚薀草，太湖果乾三尺。諸司厚貺皆不受。居家除淫祠、伐妖樹、滅邪魔、救疾苦、禱雨祈晴，厥應如響。年七十餘終。今有法劒、藥磨存焉。</p>
</div></div></div></div>
<div class='div-w'>
<ul class="">
<li><p style="margin-left:2em">天台山方廣寺達濬和尚助英洋拾貳元</p>
</li>

<li><p style="margin-left:2em">上海縣龍華寺志拱和尚助英洋拾貳元</p>
</li>
</ul><p style="margin-left:0em;text-indent:2em">光緒十九年良月佛隴真覺寺敏曦監梓</p>
</div>
<p class='juan'>天台山方外志卷第九終</p>
</div><!-- end of div[@id='body'] -->
</body></html>