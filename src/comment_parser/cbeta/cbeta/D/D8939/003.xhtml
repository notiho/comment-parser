<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu151' />
<ul class="">
<li>南院和尚<span class="note-inline">(亦云寶應)</span>名慧顒鄉貫姓氏受業不載得法於興化獎和尚臨濟第三世後唐莊宗明宗時人。</li>

<li>首山和尚名省念萊州人姓狄氏南禪院受業得法於風宂昭和尚壽六十八臨濟第五世　本朝太宗淳化中示寂。</li>

<li>葉縣和尚名歸省冀州人姓賈氏易州保壽院受業得法於首山念和尚臨濟第六世　本朝太宗真宗時人。</li>

<li>神鼎和尚名洪諲襄水人姓氏受業不載得法於首山念和尚年八十餘臨濟第六世與葉縣同時。</li>

<li>承天和尚名智嵩<span class="note-inline">(亦云三交嵩亦云唐明嵩亦云鐵佛嵩三交即承天也)</span>鄉貫姓氏受業不載得法於首山念和尚臨濟第六世與葉縣同時。</li>

<li>石門和尚<span class="note-inline">(亦住谷隱號慈照)</span>名蘊聦南海人姓張氏受業不載得法於首山念和尚壽六十八　臨濟第六世　本朝仁宗天聖中示寂。</li>
</ul>
<p class='juan'><a id='mulu152' />汝州南院顒和尚語要　　　嗣興化獎和尚</p>
<div class='div-other'><a id='mulu153' /><p>上堂云赤[冉-工+又]團上壁立千仞有僧問赤[冉-工+又]團上壁立千仞豈不是和尚語師云是僧便掀倒禪床師云你看這瞎漢乱做僧擬議師便打趂出院。</p>
<p>上堂云諸方只具啐啄同時眼不具啐啄同時用僧問如何是啐啄同時用師云作家不啐啄啐啄同時失僧云猶是學人問處師云你問處作麼生僧云失師便打其僧不肯後到雲門會裏舉前因緣說不肯其時有傍僧云當時南院棒折那僧聞此語言下大悟方見南院荅話處僧却來汝州省覲值南院<span class='corr'>已</span>遷化却上風宂禮拜風宂認得便問上座是當時問南院啐啄同時話否僧云是宂云會也未僧云會也宂云當時作麼生僧云當時如在燈影裏行相似宂云你會也。</p>
<p>問大用不逢人時如何師云鷄鵝舞道引入千峯。</p>
<p>問十方通暢時如何師云八極連門禍問龍躍江湖時如何師云瞥嗔瞥喜。</p>
<p>問傾湫倒岳時如何師云老鵶無觜。</p>
<p>問從上古人見不盡處師還見也無師云握髮吐食人不頋滿朝盡道好周公僧向口上打師云道者大煞瞎僧云有恁麼瞎老漢恁麼道師便打。</p>
<p>問從上諸聖向什麼處去也師云不上天堂即入地獄僧云和尚作麼生師云你還知寶應老落處也無僧擬議師便打一拂云你還知喫拂子底麼僧云不會師云正令却是你行又打一拂子。</p>
<p>問如何是第一句師云你試道看僧便喝師拍手云大眾好喝僧又喝師便打。</p>
<p>問囬旋空中時如何師云四面連架打。</p>
<p>問龍獸相交時如何師云狗脊坡頭。</p>
<p>問円霄獨步時如何師云日馳五百。</p>
<p>問金榜題名請師印可師云日下拽脚。</p>
<p>問大震虹霓請師引驗師云日下三刻。</p>
<p>問黃巢過後何處囬避師云六纛旗下。</p>
<p>問忽遇捉著時如何師云賊首頭犯。</p>
<p>問寶劒未出匣時如何師云泥乾跌宕僧云出匣後如何師云天魔唱快。</p>
<p>問楊朱泣歧時如何師云白狗臨刑莫怨天。</p>
<p>問人逢碧眼時如何師云鬼爭[泳-永+(夾/(恭-共))]桶。</p>
<p>問獨步青霄時如何師云四眾圍遶僧云四眾圍遶時如何師云梵音絕處行。</p>
<p>問寂寂無聲時如何師云打了拖聲[執/力]。</p>
<p>問鳳拪不到處時如何師云忽聞庭前撲煞老鴟梟。</p>
<p>問如何是歸宗理事絕師云納孺處錯。</p>
<p>問如何是日輪正當午師云理事甚分明便打。</p>
<p>問如何是獨步四山頂師云深深海底行。</p>
<p>問如何是自在如師子師云金鎚勒咽索白棒擁將行。</p>
<p>問久在貧中如何得濟師云滿掬摩尼親自捧學云教人眼瞎師云眼裏無筋一世貧學云挑筋了瞎師便打。</p>
<p>問奔流度刃疾㷔過風時如何師云住學云住即瞎師打禪床僧便喝師拈棒僧云老和尚莫掣猱奪棒打老和尚去在師云今日被這瞎漢鈍置煞我僧云陣敗不禁苕菷掃。</p>
<p>問疋馬單鏘來時如何師云且待我斫棒。</p>
<p>問如何是佛法大意師云無量大病源僧云請師醫師云世醫拱手。</p>
<p>問師唱誰家曲宗風嗣阿誰師云掌塔戴鵰冠口中更河海。</p>
<p>問如何是無相涅槃師云前三點後三點僧云無相涅盤請師證照師云三點前三點後。</p>
<p>問萬里無雲時如何師云飢虎投崖。</p>
<p>問古<span class='corr'>殿</span>重興時如何師云明堂瓦插簷僧云與麼則莊嚴畢備也師云斬草虵頭落。</p>
<p>問二王相見時如何師云十字街頭吹尺八。</p>
<p>問如何是無相道場師云斫破鬼神村。</p>
<p>上堂云是你諸人盡曾向諸方去來不是不知不見還知老僧這裏有諱麼僧便問請和尚諱師云推筭决疑。</p>
<p>問如何是簷蔔林師云鬼厭箭。</p>
<p>問如何是不動尊師云邂逅到崖州。</p>
<p>問擬驀要津時如何師云灰糞堆。</p>
<p>問百了于當時如何師云未是好手。</p>
<p>問大義爭權時如何支擬師云光漆交社僧云將何奉獻師云切以生蒭祭惟驢糞。</p>
<p>問如何是乾坤主師云周人遺刀心剜九竅。</p>
<p>問麟閣圖形請師憐念師云纓拂面塵。</p>
<p>問如何是解脫漿師云苞[蕵-食+ㄗ]滲血簋物不多問如何是金剛不壞身師云老僧在你脚底僧便喝師云未在不是僧又喝師便打。</p>
<p>問南宗北祖如何顯示師云大庾嶺頭雲太行山下賊僧云如何明會師云幽燕經刼殺吴越笑呵呵僧云畢竟如何師云莫言無法說最苦是新羅。</p>
<p>問薄地天龍如何弁識師云有什麼難弁僧云便請弁師云瘦眼生盲莖毛磔索僧云如何醫治師云氣針抉舌上雷電震雲間僧云忽遇葉公時如何師云見假不知驚著否至今猶是眼翻天。</p>
<p>問日出扶桑時如何師云閻浮樹下過問凡聖同居時如何師云兩箇猫兒一箇獰。</p>
<p>問旃檀鬱密時如何師云獨栁樹下坐。</p>
<p>問近不得時如何師云冤家難解脫。</p>
<p>問萬仞龍門今朝透過時如何師云全存霹靂聲僧云恁麼則全承布雨去也師云泥人眼赤。</p>
<p>問如何是道師云鷹過長空無一物。</p>
<p>問獨遊滄海時如何師云雷震青空畜生燒尾。</p>
<p>問運尼不知路時如何師云鳥道盲人遇。</p>
<p>問中間不會時如何師云靜[皮-(〡/又)+(王/匆)]踝了打。</p>
<p>問投機不遇時如何師云足下全身去。</p>
<p>問金鏁断時如何師云失僧云金鏁既断為什麼却失師云崖州路上問行人。</p>
<p>問燃燈前即不問燃燈後亦不問如何是正燃燈師云滅僧從東過西邊立師云野狐精。</p>
<p>問不施寸刃便登九五時如何師云單杖控天街太白過後望。</p>
<p>問如何是無縫塔師云八花九裂。</p>
<p>問如何是塔中人師云頭不梳面不洗。</p>
<p>問萬里無雲時如何師云寸步不可過。</p>
<p>問剪鐵鏌鎁猶恨鈍齧鏃當鋒事如何師云剪即死僧便喝師拍膝一下僧又喝師拈棒僧云老和尚莫盲枷瞎棒奪却棒來打老和尚去莫言不道師云今日無端黃面浙子鈍置一場僧云老和尚莫掣猱好。</p>
<p>問如何是佛師云如何不是佛。</p>
<p>問惜宗風護三乗如何是道師云更夣見什麼。</p>
<p>上堂云過去祖佛盡皆恁麼道時有僧問道箇什麼師云大哉問上上根器人來師還接也無師云接僧云便請和尚接師云且喜共你平交問如何是佛師云我不曾知僧禮拜師便打。</p>
<p>上堂云有解問話者出來時有僧出禮拜師云是者老漢罪過便下座問如何是和尚家風師云秋[(冰-水+〡)*ㄆ]冬藏問如何是寶應正主師云拘大椀小問如何是寶應水師云了云飲者如何師云了問牛頭未見四祖時如何師云今日不荅話問擬伸一問師意如何師云是何公案僧應喏師云放你三十棒問如何是祖師西來意師云五男二女問如何是寶應劒師云天下老和尚荅話了也將此語別處問去僧云用者如何師便打問祖意與教意是同是別師云黃尚書李僕射僧云不會師云牛頭南馬頭北問萬代留名時如何師云光漆郊社問如何是佛法大意師便喝僧云老和尚莫探頭好師又喝僧便禮拜師云放過即不可便打問如何是佛法大意師便喝僧便禮拜師云今夜兩箇俱是作家禪客與寶應老稱提臨際正法眼藏若要一喝下弁賔主問取二禪客問學人有一問在和尚處時如何師云你問道什麼僧便喝師便休至明日上堂眾集師云昨日問話師僧在什麼處僧才出師拈棒便打問如何是佛師云待有即向你道僧云與麼則和尚無佛也師云正當好處僧云如何是好處師云今日是三十日。</p>
<p>上堂云諸方盡是把虵頭求歇終不敢向第二頭荅賔家話若是本色衲僧便莫共語作麼生是本色衲僧良久云有輸有贏有防禦使問長老還具見聞覺知也無師與一踏踏倒。</p>
</div>
<div class='div-other'><a id='mulu154' />
<p class='h2'>勘辯</p><p>問僧近離什麼處云襄州師云來作什麼僧云特來禮拜和尚師云恰遇寶應不在僧便喝師云向你道不在又喝作什麼僧又喝師便打僧禮拜師云這棒本是你打我我且打你要此話行瞎漢叅堂去。</p>
<p>師見新到來竪起拂子僧云敗闕師放下拂子僧云猶有這箇在師便打。</p>
<p>問園頭瓠子開花也未僧云開花<span class='corr'>已</span>久師云還著子也無僧云昨日遭霜了也師云大眾喫箇什麼僧擬議師便打。</p>
<p>問風宂南方一棒作麼<span class='corr'>商</span>量宂云作奇特<span class='corr'>商</span>量宂却問和尚此間一棒作麼<span class='corr'>商</span>量師拈拄杖云棒下無生忍臨機不見師。</p>
<p>問近離甚處云長水師云東流西流僧云總不恁麼師云作麼生僧珎重師便打。</p>
<p>問僧近離什麼處僧云龍興師云發足莫離葉縣否僧便喝師云好好問你又惡發作什麼僧云喚作惡發即不得師便喝云你既惡發我也惡發近前來僧近前來師云我也沒量大罪過瞎漢叅堂去。</p>
<p>師有時把住一僧云作麼作麼僧無對師云三十年來弄馬騎有時把住一僧云會麼僧云不會師云牛頭南馬頭北。</p>
<p>問僧夏在什麼處僧云五臺師云文殊還說著老僧也無僧云不說著師云今日遇作家有時見僧來參便把住參頭云是什麼僧無語師云三十年弄馬騎今日被驢撲又自云大眾莫道閑處語。</p>
<p>問僧近離甚處云襄州師云什麼物恁麼來云和尚試道看師云適來禮拜底僧云錯師云錯箇什麼僧云再犯不容師云三十年弄馬騎今日被驢子撲瞎漢參堂去。</p>
<p>問大德講什麼經僧云維摩經師指云會麼僧云不會師云侍者點茶來問僧夏在什麼處云湖南師云喚維那來上板頭安排著。</p>
<p>問僧名什麼云普叅師云忽遇屎橛作麼生僧不審師便打。</p>
</div>
<p class='juan'>南院和尚語錄終</p></div>
</div><!-- end of div[@id='body'] -->
</body></html>