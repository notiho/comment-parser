<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu613' /><a id='mulu614' />
<p class='juan'>智門祚禪師語錄<span class='note-inline'>(并序)</span></p><p class="byline">門人住明州雪竇山資聖寺明覺大師賜紫　重顯　述</p>
<div class='div-other'><a id='mulu615' /><p>利生機要捨悲智無以立言暢道軌圍存中下無以臻極苟非曠發羣動越絕孤應則何以燄續千燈芳騰五葉師韶陽的孫香林嗣子闢天人之深域振今古之洪謨建化度門高運寰海既編聮而㸦出致流落以交叅敢議窺班輒形刪定但貴其簡略而<span class='corr'>已</span>於戲祖胄之來星布攸廣或[戶@句]一方一師之解玷瀆先知蘊半禪半律之冝加諸後進起異端於筆舌固狂狷於辭鋒譏圎明有三句接人指淨慧列三聚之語既非摭實頗共傳虚衒惑見聞盜求聲利蓋叢室之巨蠹也豈堪忍乎夫欲抑其宗必先入其奥儻未甄別徒自傷殘魯誥所謂君子非詩書不言非禮樂不動故昔賢人三緘其口以誡于心況吾徒萌一意立一事得不務於弘濟而恣銷金銷骨之毀說寧不畏慎滅身之斧耶可為龜鑑矣庶知我者觀斯文而絕其謗閱于集而味其道則凜凜慧風無遠不及。</p>
<p>時辛未歲蕤賔月之五日</p>
</div>
<div class='div-other'><a id='mulu616' /><p>上堂良久師顧視左右云莫有作家戰將出來雖然如是風不來樹不動時有僧問十地菩[薩-產+(辛/工)]見性如隔羅縠秖如初地菩[薩-產+(辛/工)]又隔什麼師云須彌山進云如何透得師云三生六十劫　問一機未發如何辨其語脉師云大眾可驗僧云學人如何進向師云退後三步　問格外稱提請師舉唱師云你合作麼生進云與麼則承指示也師云莫妄想　問曹溪路上還有俗談也無師云六祖是盧行者　問一切智智清淨還有地獄也無師云閻羅王是鬼作　問如何是佛　師云踏破草鞋赤脚走進云如何是佛向上事師云拄杖頭上挑日月　問蓮華未出水時如何師云蓮華進云出水後如何師云荷葉　師乃云一法若有毗盧墮在凡夫萬法若無普賢失其境界正當與麼時文殊向什麼處出頭若也出頭不得金毛師子腰折又云幸好一盤飯莫待糝椒薑便下座　因舉僧問香林雲門親的旨今夜囑何人林云涅槃經僧云與麼則親的林云末後品時有僧問師涅槃經意旨如何師云大喻八百小喻三千進云末後品意旨如何師云雞足三峯頭倒卓又云會麼僧云不會師云直待彌勒下生來　問師子返躑即不問[虎-儿+几]頭生角時如何師云生得幾箇進云漝麼則學人退身三步　師云龍頭蛇尾　問如何是大乗修行師云檐枷帶鏁　問既是龍居未審龍在什麼處師云眼下一帶青僧云學人未曉此意如何師云瞎。</p>
<p>上堂云汝若進一步即迷其理若退一步又失其事若也寂然地又同無性作麼生免得此過所以古人道明知與麼故合不犯正當與麼時切忌傾倒著便下座　問古人拈起拄杖意旨如何師云看樓打樓進云放下拄杖意旨如何師云百雜碎　問聖僧<span class='corr'>為</span>什麼被大蟲咬師云不錯　問如何是離却藥忌一句師云口是禍門又云叉手當胷　問魚游陸地時如何師云取死不遟進云却下碧潭時如何師云鑚泥<span class='corr'>刺</span>土　問牛頭未見四祖時如何師云天寬地窄進云見後如何師云地窄天寬。</p>
<p>上堂云德山入門便棒臨際入門便喝你且道山僧者裏用箇什麼還有人委悉麼不如歸堂向火珍重。</p>
<p>上堂云三兩日來好春雨可謂霶[雨/(湤-方)]凡夫人見水是水天人見水是琉璃魚龍見水是窟宅餓鬼見水是火你衲僧家喚作什麼你若喚作水又同凡夫見若喚作琉璃又同天人見若喚作窟宅又同魚龍見若喚作火又同餓鬼見是你尋常還作麼生所以道若是得底人道火不燒口道水不溺身你每日喫飯還少得一粒麼又古人云終日著衣喫飯未曾咬著一粒米未曾挂著一縷線雖然如此又須實到者裏始得若未到者田地且莫掠虚　問諸法寂滅相不可以言宣時如何師云好箇問頭進云漝麼則帀地普天師云更是一堆　問如何是無縫塔師云四楞著地進云如何是塔中人師云鼻孔三斤秤不起　問威音王<span class='corr'>已</span>前是什麼人先悟師云何不問露柱僧云便漝麼會時如何師云二頭三手　問威音一響妙色<span class='corr'>已</span>彰時如何師云兩重公案　問既是普眼為什麼不見普賢師云弄巧成拙　問學人有龜毛拂子將奉師時如何師云老僧有兔角拄杖與闍棃進云與麼則進貢得賞也師云三十年後此話大行。</p>
<p>上堂云諸上座且得秋涼正好進道決擇還有疑情出來對眾大家共你商量理長處就所以趙州八十尚自行脚秖是要飽叢林又且不檐板若有作者但請對眾施呈忽有騎墻察辨呈中藏鋒忽棒忽喝或施圎相忽象王廻旋忽師子返躑忽大作師子吼忽拗折拄杖忽掀倒禪牀但請施設還有麼眾無對又云若是宗門中兒孫須贍祖師機方可是祖師苗裔不可喫却祖師飯著却祖師衣趂讚過日便道我是行脚僧者箇秖喚作名字比丘徒消信施閻羅王久後徵你草鞋錢有日在莫道我得便冝忽然一日眼光落地入地獄如箭射又圖箇什麼各自著便冝又不是憨漢也久立。</p>
<p>因歲朝上堂云斬新日月特地乾坤人人盡加一歲你道露柱年多少還有人道得麼對眾道看若道不得山僧與你註破也秖是甲子會時有僧問大用現前不存軌則時如何師云你為什麼趯破脚指頭　問日用而不知常用事如何師云兩重公案進云漝麼則更不運步也師云草鞋底穿　問金剛眼中著得箇什麼師云一把沙進云為什麼如此師云非公境界　問如何是學人自<span class='corr'>己</span>師云問底是誰僧云學人請益師云也是作賊人心虚　問絕功勳處如何履踐師云更買兩緉草鞋進云漝麼則退步也師云太少在　問如何是如來禪師云橫檐拄杖緊繫草鞋問如何是祖師禪師云上大人又云會麼僧云不會師云不會且順朱。</p>
<p>上堂云是你諸人橫檐拄杖出一叢林入一叢林你道叢林有幾種或有栴檀叢林栴檀圍繞或有荊棘叢林荊棘圍繞或有荊棘叢林栴檀圍繞或有栴檀叢林荊棘圍繞秖如四種叢林是你諸人在阿那箇叢林裏安身立命若無安身立命處虚踏破草鞋閻羅王久後徵你錢有日在　問眾生有難炭庫裏藏身諸佛有難火燄裏藏身衲僧有難甚處藏身師云你不是衲僧　問既是龍居為什麼不降甘雨師云踈田不貯水進云漝麼則眾生無賴也師云悲龍爭柰何　問國師三喚侍者意旨如何師云憐兒不覺醜進云國師辜負侍者意旨如何師云美食不中飽人食進云侍者辜負國師意旨如何師云粉骨碎身未足酬　問三身中那身說法師云闍棃鼻孔塌進云因什麼如此師云謗斯經故獲罪如是　問既是諸法寂滅相為什麼却有真說師云話墮也進云寂滅相又何在師云不在你口裏　問如何是一大事因緣師云問取目犍連進云學人不會乞師再指師云舎利弗當知進云未審如何領會師云大似不齋來　問作麼生是和尚歇人一句師云待闍棃不漝麼來即得僧云秖如漝麼來還得休歇也未師云驢年　問盡大地人各置一問問問各別未審和尚如何祗對師彈指一下進云未審還副得他問也無師云隋州紙貴　問如何是一合相師云明鏡當臺進云如何是貪著底事師云胡是胡漢是漢　問從上古德以何酬効於師承師云驗在目前進云漝麼則心不[力/貝]人面無慚色師云你為什麼辜[力/貝]我僧云和尚也須領話師云放你三十棒　問承教中有言譬如摩尼寶殿三角常隱一角常現如何是常現底一角師云險。</p>
<p>上堂云數日好雨且道雨從什麼處來若道從天降那箇是天若道從地出喚什麼作地若更不會所以古人道天地之前徑時人莫強移箇中生解會眼上更安錐又云赫日裏我人雲霧裏慈悲霜雪裏假褐雹子裏藏身還藏身得麼若藏不得却被雹子打破你髑髏。</p>
<p>上堂云茫茫宇宙人無數幾箇男兒是丈夫且道男兒與丈夫是同是別所以古人道佛法無多子其中難得人且道難得什麼人秖是難得不會佛法底人眾中還有不會佛法人麼若有吐露箇消息來看所以黃梅七百眾却被行者傳衣付法去且道行者還會佛法麼故知籌盈石室童子悟道又何關多口衲僧之事。</p>
<p>上堂云雪峯輥毬羅漢書字歸宗斬蛇<span class='corr'>大</span>隨燒畬且道明什麼邊事還有人明得麼試道看若明不得所以道斬蛇須是斬蛇手燒畬須是燒畬人瞥起情塵生妄見眼裏無筋一世貧　問如何是大通智勝佛師云言無再響進云如何是十劫坐道場師云禍不單行進云如何是佛法不現前師云金屑雖貴進云如何是不得成佛道師云眼裏著不得　問久雨不晴時如何師云蘿蔔不生根進云既是久雨為什麼不生根師云一任呌皇天　問如何是形山寶師云你有幾條袈裟進云請師指示師云一任亂走　問如何是不變異句師云變也進云畢竟如何師云鳬脚長鶴脚短。</p>
<p>上堂云若欲多求恐妨於道秖如諸上座還得道業成辦也未若也未辦千般巧說不益其心萬種思量是何道理所以古人道你若無心我也休晴乾不肯去須待雨霖頭　問如何是般若體師云蚌含明月進云如何是般若用師云兔子懷胎　問三春<span class='corr'>已</span>去九夏又臨學人未明乞師直指師云打你頭破作七分僧云也知師為迷徒<span class='corr'>切爭柰</span>學人未曉何師云非日月咎　問經有方便學<span class='corr'>人</span>情學人上來乞師直指師云見成公案進云未審學人過在什麼處師云放你三十棒　問未有世界時還有佛法也無師云少一時不生剩一時不死　問拈槌竪拂<span class='corr'>揚</span>眉瞬目即不問向上一路請師舉唱師云你為什麼檐枷過狀進云與麼則謝師方便師云罪不重科　問師唱誰家曲宗風嗣阿誰師云重疊關山路進云今日一會又奚為師云對牛彈琴　問真源無眹兆如何話祖宗師云句裏明人進云漝麼則南山起雲北山下雨師云<span class='corr'>揚</span>花得暖風　問如何是透法身句師云猢猻繫露柱。</p>
<p>上堂云千人排門不如一人拔關僧便問如何是千人排門師云守株待兔進云如何是一人拔關師云你不是者手脚　問如何是禪師云最苦是黃連進云如何是道師云甜底是甘草。</p>
<p>上堂云鼓聲纔罷罕遇作家僧出禮拜師云打鼓為三軍僧云長蛇偃月休施展匹馬單鎗謾<span class='corr'>立</span>功師云冰消瓦解僧云諾師云蘇嚕蘇嚕　問空王殿中以何為侍者師云樓至佛。</p>
<p>上堂云南泉道自小養一頭水牯牛擬向谿東放不免食他國王水草擬向谿西放不免食他國王水草不如隨處納些些他惣不見所以雲門大師道平地上死人無數過得荊棘林是好手直饒你截断凡聖及盡有無也秖是老䑕入飯甕未知有向上一竅在便有僧問如何是向上一竅師便打云我早是將一塊屎驀口抹了你更來咬我手作麼僧擬議師便趂。</p>
<p>上堂云神方祕術子父不傳山僧有箇藥方黑正好合醬便下座　問如何是清淨法身師云滿眼<span class='corr'>是</span>埃塵　問如何是色空師云薤園裏賣葱　問應化非真佛亦非說法者未審是什麼人說師云露柱口唇缺　問如何是無底鉢盂師云挂向壁上進云未審將何齋粥師云瓦椀竹筯　問如何是佛師云抱贓叫屈　問如何是祖師西來意師云山雲野雉　問如何是然燈前師云空劫無閑人僧云如何是正然燈師云火星入牛斗進云如何是然燈後師云衲僧天下走　問古鏡未磨時如何師云也秖是箇銅片進云磨後如何師云且收取　問學人有一問未審師還荅也無師云南地鵠北地狐進云意旨如何師云三月裏看　問善才入樓閣是何時節師云末後殷勤進云畢竟如何折倒師云不如退後三步僧云恁麼則古人不先今人不後師云秦王擊缶　問終日切切秖為庭前殘雪如何得雪消去師云相次春來進云恁麼則紅輪起處底穿盪盡師云雪上更加霜　問閉門造車時如何師云還得成就也未進云出門合轍時如何師云魯般門下　問承教有言一人發真歸源十方虚空悉皆銷殞既是虚空云何銷殞師云歸源者合知進云恁麼則一漚生處眾波同師云細看前話。</p>
<p>因李都尉奏師紫衣到日上堂僧問皇恩遠降紫服新披未審師今將何報荅師云頭戴天脚踏地進云恁麼則知恩報恩也師云你也是老䑕喫鹽　問照日[糸*系]綸自天而降皇恩極大師將何報師云大好天涼進云與麼則雲龍會合日月重明師云閑言語師乃云問話且止斯日皇恩且道自何而降老僧本志弊衣遮幻質糲食補飢瘡無何都尉聞天榮頒紫服著即又違本志不著又[力/貝]天心挂不挂且致你道祖師挂什麼衣若也委悉許上座終日著衣未曾挂著一縷[糸*系]終日喫飯未曾咬著一粒米若不委悉看老僧今日披衣去也遂乃披衣。</p>
<p>師示眾云智門記得在母胎中有一則語今日舉似大眾諸人又不得作道理商量還有人商量得麼若商量不得三十年後不得錯舉　或云登天不假梯徧地無行路正當漝麼時向什麼處安身立命　或云千人排門不如一人拔關還有人拔得關麼試對眾道看若道不得且在門外　或云日來月往瘡痍轉多你將什麼醫得你若醫不得作麼生柰者瘡痍何　或云三十年前即不問你三十年後不用將來正當即今還道得麼若道不得一處不通兩處失功或云荊棘叢林則不問你出身一句作麼生道　或云頭上霹靂則不問你雲開雨散道將一句來　或云天下行脚道我叅禪你道禪是什麼義　或云日裏來往惣不疑著半夜裏道將一句來　或云橫檐拄杖則不問你針箇鼻孔裏道將一句來　或云鉢盂無底成得箇什麼　或云狂象無鉤將何制勒若制勒不住莫教犯他苗稼　或云天降時雨為什麼枯木不生花　或云天地及日月時至皆歸盡作麼生是透脫一句　或云出身一句則不問你三家村裏道將一句來　或云衲僧須是透得名身句身方可具得衲僧一隻眼還有道得底麼　或云滿口道不著底句還道得麼　或云仰面看天為什麼不識月。</p>
</div>
<div class='div-other'><a id='mulu617' />
<div class='div-other'><a id='mulu618' />
<p class='h3'>青苔　因事二首</p><p style="text-indent:0em" class="lg-abnormal"><div class='lg-row'>左轉復右轉身被摩訶衍放下搆深泉不論深與淺</div>
</p><p style="text-indent:0em" class="lg-abnormal"><div class='lg-row'>猛燄爐中看月輪急須著眼莫因循若未垂得勞生手如何出得燄光身</div>
</p></div>
<div class='div-other'><a id='mulu619' />
<p class='h3'>世尊一日升座大眾雲集文殊從座而起白槌云諦觀法王法法王法如是世尊便下座</p><p style="text-indent:0em" class="lg-abnormal"><div class='lg-row'>文殊白槌報眾知法王法令合如斯會中若有仙陀客不待眉間毫相輝</div>
</p></div>
<div class='div-other'><a id='mulu620' />
<p class='h3'>汾州莫妄想頌</p><p style="text-indent:0em" class="lg-abnormal"><div class='lg-row'>馬祖出得一汾州妄想如雷播九州叅禪若無衲子眼多於海上覓浮漚</div>
</p></div>
<div class='div-other'><a id='mulu621' />
<p class='h3'>雪峯示眾云南山有一條鼈鼻蛇你等諸人切須好看</p><p style="text-indent:0em" class="lg-abnormal"><div class='lg-row'>鼈鼻事難提當陽薦者迷舉頭錯入草嶺上鷓鴣啼</div>
</p></div>
<div class='div-other'><a id='mulu622' />
<p class='h3'>雪峯輥毬頌</p><p style="text-indent:0em" class="lg-abnormal"><div class='lg-row'>象骨輥毬孰辨機一千五百幾人知眨起眉毛千萬里須是吾門師子兒</div>
</p></div>
<div class='div-other'><a id='mulu623' />
<p class='h3'>僧問雲門如何是吹毛劒門云祖頌</p><p style="text-indent:0em" class="lg-abnormal"><div class='lg-row'>吹毛寶劒問雲門來者投機豈更存路逢劒客如何也甑人擕首向南奔</div>
</p></div>
<div class='div-other'><a id='mulu624' />
<p class='h3'>僧問雲門如何是和尚家風門云有讀書人來報</p><p style="margin-left:0em;text-indent:0em;" class="lg-abnormal"><div class='lg-row'>在處叢林有家風且與雲門事不同門外若有讀書或云低頭拾芥為什麼不見地</div>
<div class='lg-row'>或云初秋夏末遊山翫水且從你驀劄一問快道將來</div>
<div class='lg-row'>或云出門一句不問你萬里無雲道將一句來</div>
<div class='lg-row'>或云險峻路上則不問你平田莊裏道將一句來</div>
<div class='lg-row'>或云黃卷赤軸則不問你衲僧分上一句作麼生道</div>
<div class='lg-row'>或云直得凡聖情盡未是衲僧本分事且作麼生是衲僧本分事試通箇消息來若也道不得莫道龍居相埋沒好</div>
</p></div>
<div class='div-other'><a id='mulu625' />
<p class='h3'>綱宗歌</p><p style="text-indent:0em" class="lg-abnormal"><div class='lg-row'>昆明池裏失却劒曲江池內撈得鋸䶥䶥齖齖且過時莾莾鹵鹵河沙數糲竭節拽路布刢利衲僧通一路師子不捉麒麟兒猛獸那堪牀下顧摩斯吒入水去者廻休吐黑雲霧俊鷹俊鷂摶天飛鈍鳥籬根涯不去佛祖言休更舉直饒格外猶未許見成公案早多端那堪更涉他門戶夜烏鷄誰捉去天明戴雪遭指注胡蜂不戀舊時窠猛將那肯家中死</div>
</p></div>
<div class='div-other'><a id='mulu626' />
<p class='h3'>三巴鼻</p><p style="text-indent:0em" class="lg-abnormal"><div class='lg-row'>座主巴鼻休誇不二維摩一默文殊失利</div>
</p><p style="text-indent:0em" class="lg-abnormal"><div class='lg-row'>衲僧巴鼻高原陸地不生蓮華豈容香氣</div>
</p><p style="text-indent:0em" class="lg-abnormal"><div class='lg-row'>禪師巴鼻師子遊戲水漲舩高蒱牢贔屓</div>
</p></div>
<div class='div-other'><a id='mulu627' />
<p class='h3'>示眾</p><p style="text-indent:0em" class="lg-abnormal"><div class='lg-row'>何物苦求而不得何物不求而自來何物鐵槌打不破何物夜合而晝開若人不會山僧意琉璃寶殿生者任是顏回亦不通</div>
</p></div>
<div class='div-other'><a id='mulu628' />
<p class='h3'>僧問雲門如何是祖師西來意門云日裏看山頌</p><p style="text-indent:0em" class="lg-abnormal"><div class='lg-row'>日裏看山也是常西來祖意謾商量金毛師子稀逢有多是狐狸喚作狼</div>
</p></div>
<div class='div-other'><a id='mulu629' />
<p class='h3'>雲門抽顧頌</p><p style="text-indent:0em" class="lg-abnormal"><div class='lg-row'>雲門抽顧笑咦咦擬議遭他顧鑑咦任是張良多計䇿到頭於此亦難施</div>
</p></div>
<div class='div-other'><a id='mulu630' />
<p class='h3'>僧問大隨劫火洞然大千俱壞未審者箇還壞也無隨云壞僧云與麼則隨他去也隨云隨他去頌</p><p style="text-indent:0em" class="lg-abnormal"><div class='lg-row'>切忌隨他不會他大隨此語播天涯真淨性中纔一念早是千差與萬差</div>
</p></div>
<div class='div-other'><a id='mulu631' />
<p class='h3'>大隨和尚看烏龜在陸地僧便問一切眾生皮褁骨者箇眾生為什麼骨褁皮隨脫一隻鞋蓋却烏龜便去</p><p style="text-indent:0em" class="lg-abnormal"><div class='lg-row'>如龜藏六<span class='corr'>已</span>彰名休向人前弄眼睛一隻皮鞋都蓋却直至如今猶未惺</div>
</p></div>
<div class='div-other'><a id='mulu632' />
<p class='h3'>僧問洞山如何是佛山云麻三斤</p><p style="text-indent:0em" class="lg-abnormal"><div class='lg-row'>麻皮三斤不用秤秤頭那肯坐於蠅一念纔生筯骨露徒勞更覔定盤星</div>
</p></div>
<div class='div-other'><a id='mulu633' />
<p class='h3'>僧問雲門如何是沙門行門云會不得僧云為什麼會不得門云秖守會不得</p><p style="text-indent:0em" class="lg-abnormal"><div class='lg-row'>君問沙門行沙門行最高若教人會得業性卒難逃</div>
</p></div>
<div class='div-other'><a id='mulu634' />
<p class='h3'>僧問趙州久嚮趙州石橋到來秖見掠彴州云你秖見掠彴不見石橋僧云如何是石橋州云渡驢渡馬</p><p style="text-indent:0em" class="lg-abnormal"><div class='lg-row'>趙州石橋本無星水急游魚不易停橋上秖觀驢馬跡誰人敢向御街行</div>
</p></div>
<div class='div-other'><a id='mulu635' />
<p class='h3'>趙州問南泉離四句絕百非請師道泉便歸方丈州云者老漢尋常口吧吧地不消一問</p><p style="text-indent:0em" class="lg-abnormal"><div class='lg-row'>離却四句絕百非作者相諳識得伊跳下禪牀便歸去從他鷂子摶天飛</div>
</p></div>
<div class='div-other'><a id='mulu636' />
<p class='h3'>同光帝命諸禪師坐次云朕收得中原之寶秖是無人酬價興化云如何是陛下中原之寶帝以兩手展幞頭脚化云君王之寶誰敢酬價</p><p style="text-indent:0em" class="lg-abnormal"><div class='lg-row'>君王之寶實難酬興化形言下一籌兩手展開幞頭脚勑書挂在鳳皇樓</div>
</p></div>
<div class='div-other'><a id='mulu637' />
<p class='h3'>南泉齋次自將生盤去首座前云出生杉山時為首座云無生泉云無生猶是未便過杉山乃召長老長老泉回首云作麼杉云莫道是未頌</p><p style="text-indent:0em" class="lg-abnormal"><div class='lg-row'>古老巡堂親掠生渡水行舟不易耕莫道無生猶是未纖毫不了亂縱橫</div>
</p></div>
<div class='div-other'><a id='mulu638' />
<p class='h3'>僧問長慶有問有荅賔主歷然不問不荅時如何慶云相逢盡道休官去林下何曾見一人頌</p><p style="text-indent:0em" class="lg-abnormal"><div class='lg-row'>人人盡道我心休問著何曾有地頭口說心違瞞自己業河迅速任漂流</div>
</p></div>
<div class='div-other'><a id='mulu639' />
<p class='h3'>僧問長慶眾手淘金誰是得者慶云有伎倆者得僧云學人還得也無慶云大遠在頌</p><p style="text-indent:0em" class="lg-abnormal"><div class='lg-row'>眾手淘金得者誰纖塵窒礙豈能為洪波浩渺黃金遠一事無成空手歸</div>
</p>
<p class='juan'>智門祚禪師語錄終</p></div></div></div>
</div><!-- end of div[@id='body'] -->
</body></html>