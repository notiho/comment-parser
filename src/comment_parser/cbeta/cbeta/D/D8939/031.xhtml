<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu687' />
<div class='div-other'><a id='mulu688' />
<div class='div-other'><a id='mulu689' />
<p class='h2'>雲峰悅禪師語録序</p><p class="byline">無為楊　傑　撰</p><p>祖師門下正令全提坐斷十方壁立千仞摩竭掩室<span class='corr'>已</span>渉塵勞淨名杜辭自彰瑕謫別傳一句盜賊破家不失本宗狐狸戀窟。</p>
<p>西山谷口南嶽峰前有大沙門曽行是令叢林學者輻湊景從報緣將終辤眾坐逝舎利充溢激射寳龕末後度人不可勝[婁*殳]後三十年黃梅齊曉山主求無為子序其錄云禪師諱文悅鍾陵人也。</p>
</div>
<div class='div-other'><a id='mulu690' />
<p class='h2'>恱禪師初住翆巖語録</p><p class="byline">門人　　齊曉　　編</p><p>師在同安受請陞座僧問師唱誰家曲宗風嗣阿誰師云新長老不[前-刖+合]話進云恁麼則大愚的子汾陽親孫師云放你二十棒　師乃云山僧今日平地喫交了也你等諸人還知敗闕麼然官不容針私通車馬拍禪床下座。</p>
<p>次夜小叅僧問昔日靈山分半座二師今日意如何師云天高誰側首進云恁麼則昔日靈山今日翆巖也師云地闊少知音學人喝師便打僧問抱璞投師請師雕琢師云不雕琢進云為什麼不雕琢師云雲從龍風從虎僧問佛不化本國和尚為什麼歸鄉住持師云放過一着僧擬議師便打　乃云莫更有作家禪客本分衲僧何妨出来共相證據有麼布袋裏盛錐子不出頭来也大好大凢扶竪宗乗亦湏是箇人始得若未有奔流度刃石火電光底眼不勞拈出臨際大師與德山座次德山云今日困濟云老漢䆿語作麼山擬拈棒濟便掀倒禪床師云竒怪諸禪德看此二貟作家一拶一捺略露風規大似把手上高山然雖如是未免傍觀者哂且道誰是傍觀者喝一喝擊禪床下座。</p>
<p>離同安眾請上堂僧問今離鳳嶺將届龍沙如何是不動尊師云天寒雨至進云特地上来伸此問師為如何不指南師云緊捎草鞋乃云山僧道慚荒薄德揣無堪豈謂使命遐飛僧徒雲請此盖堂頭和尚友于情深發揮道廣但勵履氷之志敢忘報德之誠而又翆巖一行專使俯近<span class='corr'>四</span>十餘人數日之間頗多喧聒其於感愧併集山懷兼此者一行叅隨高德既蘊成人之羙更敦尅志之心其如跋渉長途各希愛護然出家逹士以利人為<span class='corr'>己</span>任動若行雲止猶谷神豈有心於彼此情繫於動靜者哉既無心於彼此亦無象於去来所以紜紜自彼於我何為如是則兾諸上人高撗金錫輕卷雲袍明日遂行胡往弗利。</p>
<p>在上藍開堂宣䟽罷師指法座云還有不受人謾底麼有即出来推倒禪床喝散大眾然未是作家也且救得一半還有麼良久云既無人出来山僧今日不惜眉毛不免指鹿為馬翻日作月去也三十年後莫錯恠人好便陞座祝　聖畢又拈香云大眾此一辦香天不能蓋地不能載塵沙諸佛天下老師未敢正眼覷著諸人向什麼處摸索然官不容針私通車馬奉為先翆巖芝禪師乃加趺而座維那白槌云法筵龍象眾當觀第一義師云祖禰不了殃及子孫事到如斯寧容分雪所謂出世利生之事呼為第一義門但有言說都無實義諸人若也委悉山僧出世事畢其或未然有疑請問僧問承教有言若有聞法者無一不成佛此日朝蓋臨筵如何是法師云劒過遠矣尓方刻舟進云大愚山上曽施力豫章今日正宣揚師云臨崖看滸眼特地一場愁問師唱誰家曲宗風嗣阿誰師云識法者懼進云一言[糸*(免/免)]出駟馬難追師云放過一著僧撫掌師云自領出去問朝蓋<span class='corr'>已</span>伸三請禮乞師一句露尖新師云重言不當吃進云恁麼則雲散家家月春来䖏䖏花師云斫額望扶桑問師有衝天之略學人有入地之謀两陣交鋒如何即是師云山僧打退鼓僧擬議師便喝學云相逢盡道休官去林下何曽見一人師云拖出去　乃云問話且止佛法正論非竟辨而可求擊揚鏗鏘以摧異學諸祖之道豈其然乎所以一大藏教不䏻自詮十方諸佛不䏻提唱輝騰今古逈絕見知圎滿十虚寧有方所只為情生智隔想變體殊雖終日行而不自覺是以勞他先聖逥首塵勞曲開方便方便即有還證明得麼若也證明得便䏻隨機利物應化無方出沒卷舒人間天上然雖如是即不得向衲僧門下何故笑破他口。</p>
<p>師入山大眾出接首座問德山宗乗即不問作麼生是臨際大用師云你甚䖏去來首座擬議師便掌首座云滕王閣又作麼生師喝云領眾歸去入院陞座僧問[敲-高+壴]聲絕名香爇臨際德山請師决師云頭戴天脚踏地進云學人今日失利去也師云錢唐去國三千里進云真善知識師云放你一頓問知師久蘊囊中寳今日當機事若何師云何不高聲問進云恁麼則學人退身去也師云還我話頭來學云喏師云<span class='corr'>杜</span>撰衲僧　乃云山僧昔年曽到今日重來非唯人事增歡抑亦林泉如秀且道不傷物義一句作麼生道良久云天高東南地傾西北下座。</p>
<p>上堂僧問師登寳座舉唱宗乗學人上来請師垂示師云楚石不當玉進云相識滿天下知心能幾人師云杇木不可雕　復云此是普光明殿華藏師子之座人天普集凢聖共居今日曲順人情如何剖露若以宗乗舉唱直湏大地荒涼就下平高未免遭他笑恠且道不落化門一句作麼生道良久云惜取眉毛好便下座。</p>
<p>上堂諸佛出世平地䧟人祖師西来承虚接響一大藏教誑謼閭閻明眼衲僧自救不了諸人到這裏慿何話會良久云為眾竭力禍出私門擊禪床下座。</p>
<p>上堂寳劒<span class='corr'>已</span>失虚舟[彳*(土/(之-、))]刻買帽相頭江南江北擊禪床下座。</p>
<p>上堂僧問如何是道師云路不拾遺進云如何是道中人師云草賊大敗僧禮拜師噓一聲　乃云臨濟先鋒放過一着德山後令且在一邊獨露無私一句作麼生道良久云翆巖今日失利以拂子擊禪床下座。</p>
<p>上堂三轉法輪於大千其輪本来常清淨毗婆尸佛在你諸人眉毛眼睫上放光動地轉大法輪看看見諸人不會却向翆巖拂子頭上般涅槃去也擊禪床下座。</p>
<p>上堂僧問名喧宇宙知師久翆巖家風略借看師云滑石不打連底凍僧便喝師云作什麼僧擬議師便打問鴻門未踏時如何師云擗進云踏後如何師云裂進云恁麼則天下歸漢去也師噓一聲　乃云千人排門不如一人踏關一人踏關千人萬人得到無疑安樂之地豈不快哉如今還有踏關者麼良久云見義不為何勇之有擊禪床下座。</p>
<p>上堂拈起柱杖云金鱗不現虚勞力収取絲輪歸去来擲柱杖下座。</p>
<p>上堂過去諸佛已滅未来諸佛未生正當今日佛法委在翆巖放行則隨機利物把住則瓦解氷銷且道把住好放行好良久云咄這野狐精以拂子擊禪床下座。</p>
<p>上堂髑髏常干世界鼻孔摩觸家風驀拈起柱杖云玄沙老子穿過了也會麼復云無人過價打與三百擊禪床下座。</p>
<p>上堂僧問寳劒未出匣時如何師云在匣裏進云出匣後如何師云京三汴四問如何是和尚家風師云大木大皮裹進云忽遇客来將何祗待師云小木小皮纏問如何是祖師西来意師云解纜放舡問如何是佛法大意師云天長地久進云恁麼則大盡三十日小盡二十九師云釋迦老子為什麼失却鼻孔僧無語師云脫空謾語漢　復云真不掩偽曲不藏直現在可驗固是謾人眼不得且作麼生是諸人眼還驗得麼若也驗得翆嵓瓦解氷銷若驗不得分付德山和尚便下座。</p>
<p>四月八日上堂僧問如何是佛師云寸釘入木進云意旨如何師云三生六十刼　復云教中道<span class='corr'>四</span>月八是佛生之日放大光明照耀十方地湧金蓮華自然捧雙足東<span class='corr'>西</span>及南北各行於七步分手指天地作師子吼聲上下及<span class='corr'>四</span>維無能尊我者後来雲門大師舉了云老僧當時若見一棒打殺與狗子喫却且圖天下太平師曰竒恠諸禪德雲門雖有定乱之謀且無出身之路若也辯得許你頂門具一隻眼便下座。</p>
<p>上堂翆巖今日不惜眉毛向你諸人道一大藏教祖師覀来天下老和尚橫說竪說並不是衲僧分上事且作麼生是衲僧分上事驀拈起柱杖云這一隊漆桶便下座。</p>
<p>上堂竿木隨身逢場作戲然雖如是一手不獨拍眾中莫有作家禪客本分衲僧何妨出来共相唱和有麼時有僧出礼拜師云依俙似曲[糸*(免/免)]堪聽又被風吹別調中下座。</p>
<p>上堂僧問靈山拈花意旨如何師云一言[糸*(免/免)]出駟馬難追進云迦[葉-廿+卄]微笑意旨如何師云口是禍門問國師三喚侍者意旨如何師云有年有德　復云不用愛聖聖是空名不用厭凢凢是妄立若得聖凢情盡喚作體露真常所以古者道但盡妄緣即如如佛諸人還信得及麼若信得及止宿草庵且居門外三十年後鼻孔撩天莫錯恠人好擊禪床下座。</p>
<p>上堂官不容針私通車馬今日不惜身命與大眾舉箇古人話良久云毗婆尸佛早留心直至如今不得妙便下座。</p>
<p>上堂汝等諸人與麼上来大似<span class='corr'>刺</span>頭入膠盆與麼下去也是平地喫交直饒不来不去朝打三千暮打八百便下座。</p>
<p>上堂一刀两叚未稱宗師就下平高固非作者翆巖到這裏口似[柩-久+扁]檐你等諸人作麼生<span class='corr'>商</span>量良久云欲得不招無間業莫傍如来正法輪便下座。</p>
<p>上堂看風使㠶諸方共用斬釘截鐵翆巖不然光吞萬象一句作麼生道良久云龍頭蛇尾漢下座。</p>
<p>上堂未逹境唯心起種種分別逹境唯心<span class='corr'>已</span>分別即不生知諸法唯心便捨外塵相諸禪德只如大地山河明暗色空法法現前作麼生說箇捨底道理於此明得正在半途須知向上更有一竅在便下座。</p>
<p>上堂三界無安猶如火宅出身一句作麼生道良久云雲在嶺頭閑不徹水流澗下太忙生下座。</p>
<p>上堂若見諸相非相即山河大地並無過咎諸上座終日着衣喫飯未曽咬破一粒米未曽挂著一條絲便能變大地作黃金攪長河為酥酪然雖如是着衣喫飯即不無衲僧門下汗臭氣也未夣見在下座。</p>
<p>解夏上堂僧問<span class='corr'>西</span>天以蠟人為驗和尚此間以何為驗師云鐵彈子進云學人無用功處也師云學語之流問如何是諸佛出身處師云十字街頭進云豈無方便師云千重百匝　復云日月易流光隂倐忽始見安居又當自恣此夏喜得大眾各各道體康安然出家之流曠逹無礙初秋夏末或東去或<span class='corr'>西</span>去出一叢林入一叢林忽有人問上座翆巖和尚今夏如何為人被他一問如何祗對莫道九九八十一莫道但得雪消去自然春到来莫道日出東方夜落西莫道合取狗口莫是下一喝撫一掌坐具驀口摵拂袖便行諸禪德如斯布露深屈翆嵓既不然者別作麼生披露試對眾道看還有道得底麼眾無語師云若到諸方莫道我從翆嵓来便下座。</p>
<p>上堂僧問万法歸一一歸何所師云黃河九曲進云恁麼則今古無間斷也師云可憐沙塞鴈嗚咽与春期問如何是第一句師云垂手過膝問如何是第二句師云万里崖州問如何是第三句師云糞箕掃帚問巔山巖崖還有佛法也無師云有進云如何是巔山嵓崖佛法師云猢猻倒上樹　復云老儒道仁者見之謂之仁智者見之謂之智百姓日用而不知是故君子之道鮮[ㄙ/天][(石*戈)/聿]法師亦謂在天而天處人而人原夫能天能人者豈天人之所能哉諸禪德故知先聖垂範理契必同你等諸人如何委悉良久云穿僧堂入佛殿北斗裏藏身三門頭合掌阿呵呵是什麼擊禪床下座。</p>
<p>上堂僧問學人心眼未通乞師方便師云十字街頭石幢子僧無語師云會麼僧云不會師云你豈不是洪州人問逹磨未来時如何師云流沙浪闊進云来後如何師云熊耳山高問如何是禪師云軍期急速進云有什麼交渉師云日馳五百　復云雲從龍風從虎水流濕火就燥且道衲僧就箇什麼竪起拂子云揔在這裏裂開也在我揑聚也在我良久喝一喝云王令稍嚴下座。</p>
<p>寒食日上堂諸上座還會麼冬至寒食一百五家家塚上添新土翻思拾得与寒山南北東<span class='corr'>西</span>太莽鹵南泉不打鹽官[敲-高+壴]以拂子擊禪床下座。</p>
<p>上堂天明平旦万事成辦北俱盧州長粳米飯下座因入城眾請上堂僧問如何是豫章境師云樹色遠分仙尉宅湖光寒浸昔賢亭進云如何是境中人師云朝看東南暮看<span class='corr'>西</span>北問如何是名無翼而長飛師云天上星進云如何是道無根而永固師云地下木有俗弟子問如何是佛師云著衣喫飯量家道進云恁麼則退身三步义手當胷去也師云醉後添盃不如無　復云語不投機承言者䘮直饒你說得天雨<span class='corr'>四</span>花地搖六震衲僧門下[(打-丁+匆)/心]是喫棒數然事無一向理出多門曲順機緣豈無方便所以古者道閙市裏識取天子百草頭上薦取老僧拘留孫佛在你諸人脚跟下放光動地轉大法輪乃竪起拂子云看看見你諸人不會却向翆嵓拂子頭上入大光三昧去也擊禪床下座。</p>
<p>上堂未離兜率<span class='corr'>已</span>降王宮未出[母-(、/、)+〡]胎度眾生畢古人與麼道只見錐頭利不見鑿頭方下座。</p>
<p>上堂僧問承教有言唯此一事實餘二即非真如何是此一事師云鼻孔大頭向下進云與麼則晨朝有粥齋時有飯也師云惜取眉毛好問如何是無縫塔師云<span class='corr'>四</span>稜著地如何是塔中人師云香風吹萎花更雨新好者問如何是衲衣下事師云皮裹骨問牛頭未見<span class='corr'>四</span>祖時如何師云庵內人不知庵外事見後如何師云水流澗下任縱橫問[舟-(白-日)]霞燒木佛意㫖如何師云橫三竪<span class='corr'>四</span>進云院主為什麼眉鬚墮落師云七通八逹　復云始從鹿野苑終至跋提河<span class='corr'>四</span>十九年間都来說一夣你等諸人還曽夣見麼所以道眼若不睡諸夣自除且作麼生是不睡底眼還驗淂麼若也驗得塵沙諸佛天下祖師揔向上座眼裏百雜碎若驗不得翆巖今日死中淂活。</p>
<p>上堂道是常道法是常法汝等諸人切莫枉用身心馳求語句所以道但有纖毫即是塵舉意便遭魔境撓且道不渉廉纖一句作麼生道驀拈起拄杖云放過一著便下座。</p>
<p>上堂看窟籠著楔罕遇當人通褒貶一句作麼生道良久云不得春風花不開花開又被風吹落以拄杖卓一卓下座。</p>
<p>上堂僧問學人解問譊訛句請師不[前-刖+合]訝人機師云髮長僧皃醜進云恁麼則日日香煙夜夜燈師云腦後合掌問承教有言但一月真中間自無是月非月如何是真月師云瞎驢趂大隊進云恁麼則早知今日事悔不慎當初師云脚頭脚尾　乃拈拄杖示眾云我喚這箇作拄杖子你諸人喚作什麼若喚作拄杖子蝦跳不出斗若不喚作拄杖子平地上喫交還有道得底麼良久云翆嵓今日失利擲拄杖下座。</p>
<p>上堂有佛䖏不得住無佛䖏急走過你等諸人橫檐拄杖向什麼䖏行脚良久云東勝身洲持鉢西瞿耶尼喫飯下座。</p>
<p>上堂假使心通無量時歷刼何曽異今日且道今日事作麼生良久云烏龜鑽破壁以拂子擊禪床下座。</p>
<p>上堂乾坤之內宇宙之間中有一寳秘在形山諸禪德頭上是天脚下是地口裏有舌面上有鼻寳在什麼䖏良久喝一喝下座。</p>
<p>上堂見聞覺知無障礙聲香味觸常三昧衲僧道會也山是山水是水飢来喫飯困来打睡忽然湏弥山[跳-兆+孛]跳入鼻孔裏摩竭魚穿你眼睛中作麼生<span class='corr'>商</span>量良久云參堂去。</p>
<p>上堂北鬱正中宵閻浮即當晝輪迴如未惺薝蔔何曾嗅諸上座還會麼有智不假年高無智徒勞百歲。</p>
<p>上堂僧問不渉廉纖請師速道師云須弥山僧擬議師便打問如何是第一要師云蛇穿䑕宂如何是第二要師云猢猻上樹如何是第三要師云村裏草鞋問如何是般若體師云箭穿楊[葉-世+廿]進云如何是般若用師云李廣陷畨問如何是清淨法身師云紫枝荻樹云向上更有事也無師云有進云如何是向上事師云風吹日炙復顧視左右云放憨作什麼便下座。</p>
<p>上堂謹白參玄人是何言歟光隂莫虚度雪上更加霜下座。</p>
<p>上堂道遠乎哉觸事而真聖遠乎哉體之即神所以娑婆世界以音聲為佛事香積世界以香飯為佛事翆嵓這裏秖於出入息內供養承事過去未来塵沙諸佛無一空過者過現未来塵沙諸佛是翆嵓待者無一不到如一不到三十拄杖諸上座還會麼將此深心奉塵剎是則名為報佛恩擊禪床下座。</p>
<p>歲旦上堂僧問大眾雲集合談何事師云花須連夜發進云與麼則草偃風行也師云萬里望雲關進云入水見長人師云速礼三拜　復云三十六旬竟今朝還復起剎那不相知諸法何曾尓尊卑敘礼儀歡戚同居止廓哉㧾持門而人不能啟玉兔金烏藏頭露尾以拂子擊禪床下座。</p>
<p>冬至上堂晷運推移日南長至大家知有何勞特地日落三更騎驢入市參。</p>
<p>上堂觸目不會道猶教些子運足焉知路錯下名言諸上座翆巖今日將錯就錯你等諸人見色有眼聞聲有耳嗅香有鼻了味有舌因什麼却不會去良久云武帝求仙不得仙王喬端坐却昇天以拂子擊禪床下座。</p>
<p>上堂門裏出身易身裏出門難冬行春令即且置不渉程途一句作麼生道良久云渾家送上釣魚舡便下座。</p>
<p>上堂普賢行文殊智補陁巖上清風起[目*(宭-尹+工)]驢趂隊過新羅吉繚舌頭三千里。</p>
<p>上堂觀色即空成大智而不住生死觀空即色成大悲而不住涅槃諸禪德還會麼東勝身洲走馬<span class='corr'>西</span>瞿耶尼著撲看看不審維摩老子喝一喝擊禪床下座。</p>
<p>上堂天得一以清地得一以寧君王得一以治天下衲僧得一旱地遭釘以拂子擊禪床下座。</p>
<p>上堂動容揚古路不墮悄然機師云古人與麼放開了也還跳得出麼[匕/且]饒你跳得出鼻孔也在翆嵓手裏且道翆巖鼻孔在什麼人䖏良久云得人一牛還人一馬下座。</p>
<p>上堂德山入門便棒臨濟入門便喝看這两箇老漢一場敗闕然則事不孤起起必有因翆嵓不著便盖是為眾竭力你等諸人平地喫交過在阿誰良久云當斷不斷反遭其乱驀拈拄杖一時趂下。</p>
<p>上堂摩竭掩室<span class='corr'>已</span>不及初毗耶杜詞至今話杷向上一路千聖不傳是什麼熱要當衲僧門下壁立千仞也是賊過後張弓是你諸人心憤憤口悱悱皮下還有血麼㧾在這裏遞相埋沒有什麼了期以拄杖趂下。</p>
<p>上堂即今休去便休去若覔了時無了時此事若向言語上作解會意根下卜度天地懸殊大丈夫一刀两叚猶未相應豈况被人喚去方丈裏塗糊指注舉楞嚴[(石*戈)/聿]論根塵色法向上向下有無得失他時後日死不得其地近世更有一般宗匠二三十年馳聲走譽只管教人但莫上他言句喚作透聲色便問東[前-刖+合]<span class='corr'>西</span>以為格外之句将此狂解遞相㳂襲從此混傷宗教誑惑後生苦哉苦哉我王庫中無如是刀㧾若似與麼行脚清風月下守株人涼兎漸遙芳草綠下座。</p>
<p>上堂汝等諸人與麼上来大似拋却甜桃樹尋山摘醋梨大凢行脚人十二時中也湏管帶些子始得豈可只與麼隨行逐隊虚生浪死看他先聖百般不奈何了向人道我今為汝保任此事終不虚也你等諸人還信麼直饒向這裏信得及也是[聽-王]事不真喚鐘作甕以拂子擊禪床下座。</p>
<p>到南嶽承天陞座僧問二師相見時如何師云石橋通大路進云恁麼則千里同風師云一字两頭垂進云大眾證明學人礼謝師云鈍致殺人問寳座既登於此日翆嶺家風略借看師云雨来山色暗進云莫便是和尚家風也無師云鐵山南面三千里　師乃云承天師兄早是瞞你諸人了也翆嵓乍到不可雪上更加霜然則一言[糸*(免/免)]出駟馬難追事到如斯不免塗灰抹土盖為祖禰不了殃及兒孫三十年後鼻孔遼天莫錯恠人好下座。</p>
<p>初住翆巖語録</p>
</div>
<div class='div-other'><a id='mulu691' />
<p class='h2'>次住法輪語録</p><p>初入寺陞座僧問法席久虚師子吼乞師方便震雷音師云好生聽取進云與麼則一音[糸*(免/免)]剖大眾沾恩師云雲綻不湏藏九尾怒君殘壽速歸丘僧便禮拜師乃云法不孤起仗境方生道不虚行遇緣即應然通方之士舉必知歸游渉之徒何妨進步有麼良久云釣竿斫盡重㘽竹不計功程得便休。</p>
<p>開堂陞座僧問善法堂開於此日第一義諦請師宣師云何不早問進云學人未曉師深旨乞師方便再垂慈師云去去<span class='corr'>西</span>天路迢迢十萬餘問如何是法輪境師云岣嶁峯高雲半出進云如何是境中人師云五湖来往任縱橫問如何是和尚為人一句師云雨来山色暗進云莫便是和尚為人䖏也無師云你眼在什麼䖏僧擬議師便打　乃云且住且住大象既消希音杳絕旁通實化開拓權門於是三藏五乗對機設教猶國家兵噐不得<span class='corr'>已</span>而用之爾後逹磨覀来單傳心印一花五[葉-世+廿]分布寰中大似持聾作啞何故况你諸人各有一叚事耀古騰今通廓等於太虚明淨同乎皎鏡現在可驗固是瞞人眼不得且何者是諸人眼還驗得麼若也驗得塵沙諸佛三乗十二分教六代祖師天下老和尚盡向諸人眼裏百雜碎若驗不得前是案山後是主山良久復拈香云此日一會固非小緣匝地普天孰不欣慶更不敢祝賛皇風囬向諸僚何故古人道吾禱久矣豈况當今聖主賢臣者哉久立大眾伏惟珍重。</p>
<p>上堂一道直如絃家家當戶前有人爭共進至竟[(打-丁+勿)/心]論先喝一喝擊禪床下座。</p>
<p>上堂觀色即空成大智故不住生死觀空即色成大悲故不證涅槃驀拈拄杖云竪窮三際橫遍十方塵沙諸佛天下祖師盡在拄杖頭上縱橫十字轉大法輪見麼見麼見你諸人不會走入新羅國裏去也卓拄杖下座。</p>
<p>上堂春日雨滋霑漙逐根苗得門戶甜者甜兮苦者苦便下座。</p>
<p>上堂相逢不擎出舉意便知有也是萬里望鄉關所以保福有言擊石火睒電光透得透不得未免喪身失命而今還有透得底麼良久云為眾竭力禍出私門下座。</p>
<p>上堂火熱風動搖水濕地堅固然於一一法依根[葉-世+廿]分布所以雲從龍風從虎水流濕火就燥且道衲僧就箇什麼良久云千箇作團萬箇作隊困則一䖏睡夢則各自做便下座。</p>
<p>上堂僧問久戰沙場為什麼功名不就師云誰遣你進云道㤗不傳天子令時清休唱太平歌師云誰遣你　復云元首明哉股肱良哉風以時雨以時五穀熟万民安有什麼事但能隨順世緣自然合於正理不見祖師道入得世間出世無餘諸禪德還會麼良久云三邊若得渾無事<span class='corr'>四</span>海何愁不太平下座。</p>
<p>上堂直得地搖六震天雨<span class='corr'>四</span>花祖師門下白雲千里萬里下座。</p>
<p>上堂叮嚀損君德無言最有功任從滄海變終不為君通諸禪德還會麼口是禍門擊繩床下座。</p>
<p>上堂拈起拄杖云掌鉢盂向香積世界為什麼出身無路挑日月於拄杖頭上為什麼有眼如盲直得風行草偃響順聲和無纖芥可留猶是交爭底法作麼是不交爭底法以拄杖卓一卓下座。</p>
<p>上堂舉教中道此見及緣元是菩提妙淨明體又道林木池沼皆演法音交光相羅如寳絲綱竒恠諸禪德古聖與麼說話喚作囬首塵勞曲開方便所以道如我按指海印發光汝暫舉心塵勞先起會麼拂子且將揮世界拄杖權為[前-刖+合]話人以拂子擊禪床下座。</p>
<p>上堂僧問浩浩之中如何辨主師云波斯入閙市進云與麼則不假披沙也師云學語之流僧便禮拜師云語不離巢道焉能出蓋纏片雲橫谷口迷却幾人源下座。</p>
<p>上堂有情之本依智海以為源含識之流㧾法身而為體只為情生智隔想變體殊逹本情亡知心體合諸禪德會麼古佛與露柱相交佛殿與天王闘額若也不會單重交拆擊禪床下座。</p>
<p>上堂拂子吞却須弥山尋常言論德山卓牌閙市裏作麼生<span class='corr'>商</span>量良久云官不容針私通車馬下座。</p>
<p>上堂僧問金烏未必常當午玉兔半夜不曾昬時如何師云點即不到僧無語師云會麼僧云不會師云到即不點問如何是心地法門師云莫從人覔進去不從人覔如何得師云此去衡陽不遠　乃云諸禪德既入叢林善叅知識知識非他非他謾覓法性徧圎心源湛寂避尚無門求之何益君不見黃檗掩耳百丈卷席直下分明無別消息得失是非一時氷釋喝一喝下座。</p>
<p>上堂玄沙不出嶺保壽不渡河善財叅知識五十三貟慧遠結黑白一十八士雪峯三度上投子智者九句談法華且道這箇漢是野干鳴師子吼喝一喝擊禪床下座。</p>
<p>上堂未離兜率<span class='corr'>已</span>降王宮未出[母-(、/、)+〡]胎度眾生畢法輪到這裏有口無用䖏你等諸人還相委悉麼若相委悉天下老和尚鼻孔㧾在你手裏若也不會啼得血流無用䖏不如緘口過殘春下座。</p>
<p>上堂舉不顧即[前-刖+老]互擬思量何刼悟乃竪起拂子云如今舉了也你作麼生顧良久云擬思量何刼悟擊禪床下座。</p>
<p>上堂舉教中道於三七日中思惟如是事我寧不說法疾入於涅槃師便喝云當時若有人出来下得這一喝塞却老胡咽喉豈不天下肅靜<span class='corr'>四</span>夷蕩蕩而今放開了也是你諸人還皮下有血麼良久云為眾竭力禍出私門卓禪床下座。</p>
<p>上堂古鏡照精其精自形古教照心其心自明諸禪德會麼心明諸法朗性昧眾緣昏日月不到䖏特地好乾坤喝一喝下座。</p>
<p>上堂十方同聚會箇箇學無為此是選佛場心空及第歸古人一期與麼道衲僧家還甘也無若甘去行脚眼在什麼䖏若不甘轉身一句作麼生道良久喝一喝卓禪床下座。</p>
<p>上堂聲色不到䖏病在見聞言詮不及䖏過在唇吻離却咽喉一句作麼生道還有人道得麼若道得坐却天下人舌頭若道不得法輪門下有粥有飯下座。</p>
<p>上堂便與麼會也是雪上加霜更待[敲-高+壴]兩片皮白雲千里萬里擊禪床下座。</p>
<p>上堂語不離巢道焉能出蓋纏片雲橫谷口迷却幾人源所以言無展事語不投機承言者喪滯句者迷你等諸人到這裏慿何話會良久云欲得不招無間業莫傍如来正法輪珍重。</p>
<p>上堂舉教中道林木池沼皆演法音交光相羅如寳絲網又道鐘鳴[敲-高+壴]響宣真實水綠山青為舉揚諸禪德還會麼忽若有箇衲僧出来道話墮也且作麼驅遣良久云啼得血流無用䖏不如緘口過殘春。</p>
<p>上堂舉古者道學道先須有悟由還如曽闘快龍舟雖然舊閣閑田地一度[亡/(罩-卓+(月*羊*几))]来方肯休古人與麼道大似貪觀白浪失却手撓眾中還有撿點得出底麼若撿點得出救取古人若撿點不出法輪今日失利去也擊禪床下座。</p>
</div>
<div class='div-other'><a id='mulu692' />
<p class='h2'>後住雲峯語録</p><p>上堂古者道風動心搖樹雲生性起塵若明今日事暗却本來人今日事且置作麼生是本來人良久云鶴有九皐難翥翼馬無千里謾追風珎重。</p>
<p>冬日上堂節令届書雲山家何所論一輪[糸*(免/免)]出海万類盡沾恩以拂子擊禪床下座。</p>
<p>上堂舉明教大師示眾云初秋夏末莫道我不向你諸人道大家看火燭師云明教老人憐兒不覺醜盖由土曠人稀是你諸人今夏在這裏老僧深不欲向你道惜取眉毛好便下座。</p>
<p>上堂古者道古路若為登金僊道可慿不勞平有物不物未全稱且道全稱一句作麼生道雲峰打退鼓以拂子擊禪床。</p>
<p>上堂臨濟先鋒放過一著德山後令且在一邊獨露無私一句作麼生道良久云堪嗟楚下鐘離末以拂子擊禪床下座。</p>
<p>上堂古人道動容揚古路不墮悄然機還會麼古人與麼和底翻了也有般漢聞之如風過樹有什麼救豦以拂子擊禪床下座。</p>
<p>上堂舉興化問克賔維那汝不久為唱道之師克賔云我不入這保社化云你會了不入不會了不入克賔云我惣不恁麼化便打遂罰錢五貫設鑽飯了趂出院後来却法嗣興化師云還會麼路遙知馬力歲久見人心以拂子擊禪床下座。</p>
<p>上堂古人道言多去道轉遠秖如未言道在什麼䖏乃云欲得不招無間業莫傍如来正法輪以拂子擊禪床下座。</p>
<p>上堂教中道種種取捨皆是輪迴未出輪迴而辨圎覺彼圎覺性即同流轉若免輪迴無有是[皮-(〡/又)+(王/匆)]你等諸人到這裏且作麼生辨圎覺良久云荷[葉-世+廿]團團團似鏡菱角尖尖尖似錐以拂子擊禪床下座。</p>
<p>上堂舉僧問法眼云秋風[糸*(免/免)]動貧者何依法眼云若能知恩即解報恩師乃云還會麼一[葉-世+廿]飃空便見秋法身須透閙啾啾來年更有新條在惱乱春風卒未休以拂子擊禪床下座。</p>
<p>上堂僧房閴寂夏修持閉戶踈人恠亦知儂家自有同風事千里無来却肯伊且作麼生是同風事還會麼餬餅蒸作家常茶飯一言半句古人葛藤雲峯與你两無交渉下座。</p>
<p>上堂舉教中道歸源性無二方便有多門聖性無不通順逆皆方便還會麼所以道不浪階隨功涉位經有經師論有論主你道衲僧門下還有這箇消息麼良久云一言[糸*(免/免)]出駟馬難追下座。</p>
<p>上堂聲色不到䖏病在見聞言詮不及䖏過在脣吻離却咽喉脣吻一句作麼生道還有人道得麼若也道得坐却天下老師三世諸佛舌頭若道不得但知隨例飡䭔子也得三文買草鞋下座。</p>
<p>上堂舉教中道知幻即離不作方便離幻即覺亦無漸次大眾還會麼須弥踣跳入你鼻孔裏即且從你道娑竭龍王年多少[冉-工+又]重千斤智無銖两下座。</p>
</div>
<div class='div-other'><a id='mulu693' />
<p class='h2'>室中舉古</p><p>師一日謂侍者曰汝問訊了一邊立地是什麼道理[前-刖+合]云不會師云過這邊立侍者便過師云無端無端。</p>
<p>舉僧問雪峯如何是佛峯云寐語作什麼師云古人與麼道喚作應病與藥放過即不可若不放過你這裏下得什麼語僧擬議師以拂子驀口打。</p>
<p>舉法燈禪師初開堂日示眾云山僧本欲跧棲巖竇隨眾過時又緣清涼老人有不了底公案今日出来為他分扸時有僧問如何是不了底公案燈便打祖祢不了殃及兒孫僧云過在什麼䖏燈云過在我殃及你師云這漢一期與奪也似光前絕後及乎拶著又却龍頭虵尾如今莫有為清涼作主底麼。</p>
<p>舉教中道法身流轉於五道是故眾生現時法身不現乃竪起拂子云這箇是拂子那箇是法身又云這箇是法身那箇是拂子會麼法身吞却拂子拂子吞却法身於此若不會十月仲陽春。</p>
<p>舉黃蘗一日問百丈云從上相承底事和尚如何指示於人百丈㩀坐蘗云後代兒孫將何傳受百丈云我將謂你是箇人便歸方丈師云怜兒不覺醜然雖如是盡法無民。</p>
<p>舉玄沙和尚一日見長生乃作一圎相云一切人出此不得沙云情知你向鬼窟裏作活計生云某甲只恁麼和尚作麼生沙云一切人出此不得生云某甲適來與麼道為什麼不得和尚便道得沙云我道得你道不得師云道得道不得㧾在玄沙圈繢裏如今還有出得底麼。</p>
<p>舉僧問趙州學人乍入叢林乞師指示趙州云你喫粥了也未僧云喫粥了也州云洗鉢盂去其僧大悟後雲門拈云且道有指示無指示若道有指示向伊道什麼若道無指示其僧因什麼悟去師云雲門不識好惡恁麼說話大似為蛇畫足與黃門㘽鬚翆巖則不然這僧與麼悟去入地獄如箭射。</p>
<p>舉雪峯示眾云盡乾坤大地撮来如一粒粟米大拋向面前[泳-永+(夾/(恭-共))]桶不會打鼓普請看師云雖然匹上不足翆嵓更與葛藤拈拄<span class='corr'>杖</span>云還見雪峯麼。</p>
<p>舉黃蘗在南泉會裏為首座一日捧鉢盂向南泉位上坐南泉入堂見乃問長老什麼年中行道蘗云威音王<span class='corr'>已</span>前泉云猶是王老師兒孫在下去蘗便過第二位坐泉便休師云從來叢林極有<span class='corr'>商</span>量或有道須知黃蘗有䧟虎之機又道須知南泉有殺虎之威若㩀與麼說話誠實苦哉殊不知這般老賊有年無德一箇喫飯坐䖏也不依本分若在翆嵓門下說什麼威音王<span class='corr'>已</span>前王老師更大直須喫棒了趂出。</p>
<p>舉雲門大師示眾云佛法也大有只是舌頭短師云雲門大師與麼道也是秦州來僧云和尚作麼生師便打。</p>
<p>舉祖師道泡幻同無礙云何不了悟逹法在其中非今亦非古師驀拈拄杖云三世諸佛六代祖師天下衲僧鼻孔惣在這裏又打香䑓一下云南贍部洲北鬱單越。</p>
<p>舉汾州和尚示眾云識得拄杖子行脚事畢師拈起拄杖云這箇豈不是拄杖子阿那箇是你行脚事復云楖[木*栗]橫擔不顧人直入千峯万峯去。</p>
<p>舉古者道有物先天地無形本寂寥䏻為万象主不逐四時凋且道是什麼物又云水長舡高。</p>
<p>舉古者道過去諸如來斯門已成就現在諸菩薩今各入圎明未来修學人當依如是法師云停囚長智養病喪軀驀拈拄杖云什麼䖏去也。</p>
<p>舉古者道禪非意想道絕功勳汝等諸人作麼生叅。</p>
<p>舉祖師道如來一切法為度一切心我無一切心何用一切法還信得及麼若信得及止宿草庵且居門外若信不及長連床上有粥有飯。</p>
<p>舉肇法師道智有窮幽之[鑒-(罩-卓)]而無知焉神有應會之用而無慮焉古人與麼道也大殺費力爭如諸上座寒即圍爐向火熱即竹林溪畔坐然雖如是我且問你畢竟事作麼生。</p>
<p>舉祖師道吾本來茲土傳法救迷情你道這漢還自救得也未又道一花開五[葉-世+廿]結果自然成一人傳虚萬人傳實。</p>
<p>舉古者道剃髮著袈裟宜應行聖道自餘閑雜事俱為生死因師云汝等諸人橫檐拄杖撥草瞻風遶天下行脚且道還曽踏著田地也無僧無對師云虚生浪死漢。</p>
<p>舉瑞巖空寂禪師尋常方丈內自召主人公自云喏又云惺惺著師云鬼窟裏作活計却問傍僧云你還識瑞巖老漢麼僧無對師云蒼天蒼天。</p>
<p>舉教中云有智若聞則能信解無智疑悔則為永失師云釋迦老子壓良為賤你還甘麼若甘去行脚眼在什麼䖏若不甘轉身一句作麼生道。</p>
<p>舉智門和尚道何物苦求而不得何物不求而自來何物鐵椎打不破何物晝合而夜開若人會得山僧意琉璃殿上長青苔師云會麼穿破你髑髏拶破你鼻孔。</p>
<p>師一日僧侍立次師忽召云某甲僧應喏師云過去諸佛也與麼未來諸佛也與麼僧云和尚又作麼生師便打復云來來僧近前師云我早是無端入屎坑裏是你屎臰氣也不知。</p>
<p>舉盤山和尚道似地擎山不知山之孤峻如石含玉不知玉之無瑕師云這老漢生來莾鹵學[皮-(〡/又)+(王/匆)]顢頇似地擎山如石含玉什麼䖏得這消息來。</p>
<p>舉教中道此見及緣元是菩提妙淨明體祖師亦云六塵不惡還同正覺師云會麼直饒你向這裏叅見祖師了更買草鞋行脚三千里外也被翆嵓換却眼睛了也還有不甘底麼。</p>
<p>舉睦州見僧來云見成公案放你三十棒師云作賊人心虚。</p>
<p>舉古者道虚堂閴寂夏修持閉戶踈人恠亦知儂家自有同風事千里無來却肯伊師云說什麼千里無來直得萬里無來鼻孔也在翆嵓手裏僧云和尚只見錐頭利不見鑿頭方師呵呵大笑云道什麼僧擬議師以拄杖趂出。</p>
<p>舉盤山道心若無事萬法不生師云會麼僧云不會師云頼遇你不會山僧拾得口喫飯。</p>
<p>舉睦州示眾云放開也在我揑聚也在我師云負入不負出。</p>
<p>舉古人道山河石壁不礙眼光師云作麼生是眼又拈起拄杖打禪床一下云須弥山百雜碎即不問你且道娑竭羅龍王年多少。</p>
<p>舉舎利弗問須菩提夢中說般若波羅密與覺時是同是別師遂喝云當時若下這一喝免見落三落四須菩提云此義幽深吾不能說此會有弥勒大士當往問之師云果然舎利弗遂迴首問弥勒弥勒云誰名弥勒誰是弥勒者師云什麼䖏去也。</p>
<p>舉五洩初叅石頭[糸*(免/免)]到門便問一言相契即住一言不契即去石頭㩀坐五洩拂䄂便行石頭遂召闍梨闍梨五洩迴首石頭云從生至死只是這箇迴頭轉腦作什麼五洩因而有省師云石頭老坐不定把不住似這般檐板漢教去便休又喚迴頭來却被他塗糊一上道我向這裏有箇悟䖏驢年未夢見在。</p>
<p>舉古德云擬將心意學玄宗狀似<span class='corr'>西</span>行却向東徒經累刼終難會會得還歸六道中僧云某甲不會師云苦瓠連根苦甜[瓜-、]徹蔕甜。</p>
<p>舉木平叅洛浦問一漚未發時如何浦云移舟諳水脉舉棹別波瀾木平不契後叅盤龍亦如前問龍云移舟不別水舉棹即迷源木平於是大省師云這漢當初於洛浦言下悟去猶校些子却向盤龍死水裏淹殺後来有人問如何是木平[前-刖+合]云不勞斤斧師云果然只在這裏諸禪德大凢發足超方也須甄別邪正識辯真偽帶些眼筋始得然雖如是賊過後張弓。</p>
<p>舉趙州問南泉知有底人向什麼䖏去泉云山下作一頭水牯牛去州云謝和尚指示泉云昨夜三更月到[穴/忽]師云若不是南泉洎乎打破蔡州。</p>
<p>舉法眼示眾云識得橙子周匝有餘雲門道識得橙子天地懸殊師云官不容針私通車馬。</p>
<p>舉僧問[葉-世+廿]縣省和尚諸餘即不問如何是當今施設省云有你這驢漢問僧云恁麼則打鼓弄琵琶去也省云捺胃放屁聲師云然則倚[執/力]欺人爭奈事不孤起[葉-世+廿]縣失却一隻眼還有撿點得出麼若也撿點得出翆巖分坐與你若撿點不出橫案鏌[鉺*ㄗ]全正令太平寰宇斬癡頑。</p>
<p>舉祖師示眾云吾有一物非青黃赤白男女等相汝等諸人還識麼師云當時忽有个漢出來為眾竭力不惜身命便與掀倒禪床喝散大眾子孫也未到斷絕却有沙弥出來道某甲識祖云你既識喚作什麼云是諸佛之本源神會之佛性祖便打云吾喚作一物尚不中你更喚作本源佛性此子<span class='corr'>已</span>後設有把茅蓋頭只成得箇知解宗徒師便喝云祖禰不了殃及兒孫如今還有不甘底麼。</p>
<p>舉僧問汾州如何是接初機句州云你是行脚僧如何是驗[社-土+內]僧句州云<span class='corr'>西</span>方日出夘如何是正令行底句州云千里馳來呈舊面如何是定乾坤底句州云北俱盧洲長粳米飯食者無貪亦無嗔州云將此<span class='corr'>四</span>轉語驗天下[社-土+內]僧師云将此<span class='corr'>四</span>轉語被天下[社-土+內]僧勘破。</p>
<p>舉保壽開堂三聖為請主[糸*(免/免)]陞座聖推出一僧保壽便打聖云似恁麼為人瞎却鎮州一城人眼去在壽擲下拄杖便歸方丈師云臨濟一宗掃地而盡因什麼到這裏驀拈起拄杖云什麼䖏去也。</p>
<p>舉興化一日與同光帝坐次帝云朕収下中原獲得一寳只是無人酬價興化云略借陞下寳看帝以两手舒開幞頭脚化云君王之寳誰敢酬價師云會麼真不掩偽曲不藏直有眼者辨取。</p>
<p>舉睦州問僧什麼䖏來僧云那邊劄州云老僧屈僧云和尚即得州云檐枷過狀擗脊便打師云睦州何用繁詞那邊劄擗脊便打。</p>
<p>舉先地藏問修山主甚䖏來主云南方來藏云南方近日佛法如何主云<span class='corr'>商</span>量浩浩地藏云爭如我這裏插田博飯喫師云會麼插田博飯喫言中誰辨的午後打齋鐘金剛曽失色。</p>
<p>舉睦州示眾云裂開也在我捏聚也在我時有僧問如何是裂開州云三九二十七菩提涅盤真如解脫即心即佛我且恁麼道你又作麼生僧云某甲不恁麼道州云盞子落地楪子成七片師云會麼相罵饒你接觜相唾饒你潑水。</p>
<p>舉雪竇示眾云要知真實相為但以上無攀[仁-二+印]下絕<span class='corr'>己</span>躬自然常光現前箇箇壁立千仞師云雪竇與麼為人入地獄如箭。</p>
<p>舉五通仙人問佛佛有六通我有五通如何是那一通佛召仙人仙人應諾佛云那一通你問我師云大小瞿曇被這外道勘破了也有傍不肯底出來我要問你如何是那一通。</p>
<p>舉古人道牽牛向水東不免官中徭役牽牛向水<span class='corr'>西</span>不免官中徭役不如隨分納些子師云說什麼納些子盡乾坤大地色空明暗情與無情惣在翆嵓這裏放行則隨緣有地把住則逃竄無門且道放行好把住好。</p>
<p>舉僧叅南院[糸*(免/免)]入方丈以手指云敗也院乃拈起拄杖度與僧僧[糸*(免/免)]接院便打師云這僧雖然頂上有光爭奈脚下似[泳-永+(夾/(恭-共))]直饒十字縱橫朝打三千暮打八百。</p>
<p>舉古人道無邊利境自他不隔於毫端十世古今始終不離於當念師云手擎日月背負湏弥即不問你新羅國裏一句作麼生道。</p>
<p>舉古人道閙市裏識取天子百草頭上薦取老僧雲門道蝦䗫入你鼻孔裏毒蛇穿你眼睛中且向葛藤䖏會取師云雲門大師恁麼道大似和泥脫墼若無後語疑殺天下人翆岩今日因行不妨掉臂乃竪起拂子云還見雲門麼。</p>
<p>舉世尊一日於涅盤會上人天普集以手摩胷告大眾云汝等善當觀我紫磨黃金身瞻[仁-二+印]令足莫令後悔若言吾滅非吾弟子若言吾不滅亦非吾弟子于時百千万眾一時悟道師云然則膏肓之門不足以發藥翆岩且作死馬醫你等諸人皮下還有血麼。</p>
<p>舉南泉一日問黃蘗定慧等學明見佛性此理如何蘗云十二時中不依倚一物始得泉云莫是長老見䖏云不敢泉云漿水錢且致草鞋錢教什麼人還蘗便休師云若不同床卧焉知被裏穿。</p>
<p>舉古者道露裸裸赤洒洒四維無遮障上下沒可把師云朝游羅浮暮歸檀特即不問你脚跟下一句作麼生道。</p>
<p>舉龐居士問馬祖不昧本來人請師高著眼祖直上覷士云一等無弦琴唯師彈得妙祖直下覷士禮拜祖便歸方丈士隨後云今日弄巧成拙師云且道賔家弄巧成拙主家弄巧成拙還有人揀得出麼若揀得出三十棒一棒也較不得若揀不出來年更有新條在惱乱春風卒未休。</p>
<p>舉教中云有諍則生死無諍則涅盤師云直得風行草偃響順聲和不求諸聖不重<span class='corr'>己</span>靈無纖芥可留猶是爭諍法且作麼生是無諍底法。</p>
<p>舉古者道三世諸佛不知有師云如䖝[飢-几+(乏-之+虫)]木狸奴白牯却知有師云雪上加霜。</p>
<p>舉德山問龍潭久嚮龍潭及乎到來潭又不見龍又不現潭云子親到龍潭山便休師云你識龍潭老麼僧擬議師以拂子驀口打。</p>
<p>僧入室舉僧問趙州萬法歸一一歸何所師便喝僧忙然師却問趙州道什麼僧擬議師以拂子驀口打。</p>
<p>舉僧問智門祚和尚如何是佛門云踏破草鞋赤脚走如何是佛向上事門云拄杖頭上挑日月師乃問僧會麼僧云不會師乃以頌示之鞋穿赤脚走[社-土+內]僧休大口日月杖頭挑面南看北斗僧便禮拜出師云來來僧乃迴頭師云莫教撞著露柱。</p>
<p>舉溈山宥和尚方丈頌云溈山方丈峭峻難上若人踏著氣如礬將師云作家宗師天然有在僧云和尚作麼生師有頌示之翆岩方丈曽無遮障[社-土+內]子入來便見和尚僧便禮拜起師云還見翆岩這箇老漢麼僧擬議師以拂子驀口摵。</p>
<p>舉僧問香林如何是[社-土+內]衣下事林云臘月火燒山師乃問僧會麼僧云不會師云你為什麼謾老僧其僧良久云某甲也有箇會䖏師云香林亦須喫棒。</p>
<p>小叅舉先百丈因歲暮示眾云你一隊後生經律論固是不知也入眾叅禪禪又不會臘月三十日且作麼生折合去師云灼然諸禪德去聖時遙人心淡薄看却今之叢林更是不得也所在之䖏或聚徒三百五百浩浩地只以飯食豐濃寮舎穩便為旺化也中間孜孜為道者無一人設有十箇五箇走上走下半青半黃會即惣道我會各各自謂握靈蛇之寳孰肯知非洎乎挨拶鞭逼將來直是万中無一苦哉苦哉所謂般若叢林歲歲凋無明荒草年年長就中今時後生[糸*(免/免)]入眾來便自端然拱手受他別人供養到䖏菜不擇一莖柴不般一束十指不霑水百事不干懷雖則一朝快意爭奈三塗累身豈不見教中道寧以熱鐵纏身不受信心人衣寧以洋銅灌口不受信心人食上座若是去直饒變大地作黃金攪長河為酥酪供養上座也未為分外若也未是至於滴水寸絲便須披毛戴角牽犁拽杷償他始得不見祖師道入道不通理復身還信施此是决定底事終不虚也諸上座光隂可惜時不待人莫待一朝眼光落地緇田無一簣之功鐵圍䧟百刑之痛莫言不道珎重。</p>
</div>
<div class='div-other'><a id='mulu694' />
<p class='h2'>偈頌</p>
<div class='div-other'><a id='mulu695' />
<p class='h3'>原居<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>挂錫<span class='corr'>西</span>原上玄徒苦問津千峯銷積雪万木自迴春谷暖泉聲遠林幽鳥語新翻思遺隻履深笑洛陽人</div>
</p><p style="text-indent:0em" class="lg-abnormal"><div class='lg-row'>挂錫<span class='corr'>西</span>原上誰同振此風卷簾千障日坐石一枝[竺-二+卬]雪嶺書無說衡陽信不通迴觀清景外雲鳥自憧憧</div>
</p></div>
<div class='div-other'><a id='mulu696' />
<p class='h3'>三印</p><p style="text-indent:0em" class="lg-abnormal"><div class='lg-row'>一印印泥賢愚共知裂轉鼻孔頂上金槌</div>
</p><p style="text-indent:0em" class="lg-abnormal"><div class='lg-row'>一印印水徒張唇觜未渉流沙洪濤競起</div>
</p><p style="text-indent:0em" class="lg-abnormal"><div class='lg-row'>一印印空明月清風爍迦羅眼齋後之鐘</div>
</p></div>
<div class='div-other'><a id='mulu697' />
<p class='h3'>春日閑居<span class='note-inline'>(<span class='corr'>四</span>首)</span></p><p style="text-indent:0em" class="lg-abnormal"><div class='lg-row'>林下春時節融融萬物新睠茲和煦力孰不謂通津</div>
</p><p style="text-indent:0em" class="lg-abnormal"><div class='lg-row'>林下春時節幽居境倍清曉雲分岳色流水帶鶯聲</div>
</p><p style="text-indent:0em" class="lg-abnormal"><div class='lg-row'>林下春時節遲遲日漸暄不知謌有道泉石自相便</div>
</p><p style="text-indent:0em" class="lg-abnormal"><div class='lg-row'>林下春時節誰同狎此心野花開不盡巖檜冷森森</div>
</p></div>
<div class='div-other'><a id='mulu698' />
<p class='h3'>布袋和尚<span class='note-inline'>(<span class='corr'>五</span>首)</span></p><p style="text-indent:0em" class="lg-abnormal"><div class='lg-row'>散誕不拘儀[車*丸]終日拖泥帶水茫茫竟未知歸教伊從誰雪耻</div>
</p><p style="text-indent:0em" class="lg-abnormal"><div class='lg-row'>困來抱囊無語傍<span class='corr'>觀</span>盡生疑慮未免開献諸人是甚閑家破具</div>
</p><p style="text-indent:0em" class="lg-abnormal"><div class='lg-row'>貧道本無遮護舉目知君罔措可憐二月三月是䖏蜂狂蝶舞</div>
</p><p style="text-indent:0em" class="lg-abnormal"><div class='lg-row'>莫訝衣裳破碎入[壓-猒+黑]且無忌諱撗身要道等人那箇便知圈繢</div>
</p><p style="text-indent:0em" class="lg-abnormal"><div class='lg-row'>日暮愛㳺貧里豈是圖他小利分明報你諸人臘水氷霜滿地</div>
</p></div>
<div class='div-other'><a id='mulu699' />
<p class='h3'>和泥合水<span class='note-inline'>(<span class='corr'>五</span>首)</span></p><p style="text-indent:0em" class="lg-abnormal"><div class='lg-row'>余有一道千聖不到北走南奔相頭買帽是何之道雲橫碧嶠</div>
</p><p style="text-indent:0em" class="lg-abnormal"><div class='lg-row'>余有一辨風生岳面舉目千差知君不薦是何之辨僧堂佛殿</div>
</p><p style="text-indent:0em" class="lg-abnormal"><div class='lg-row'>余有一說善知時節若人會得眼裏添榍是何之說春寒秋熱</div>
</p><p style="text-indent:0em" class="lg-abnormal"><div class='lg-row'>余有一劒寒光若練虎嘯風生飛霞走電是何之劒灰頭土面</div>
</p><p style="text-indent:0em" class="lg-abnormal"><div class='lg-row'>余有一機聖凢共知拈却鼻孔舉起須弥是何之機淵明皱眉</div>
</p></div>
<div class='div-other'><a id='mulu700' />
<p class='h3'>示學者<span class='note-inline'>(三首)</span></p><p style="text-indent:0em" class="lg-abnormal"><div class='lg-row'>赫日光中誰不了底事堂堂入荒草擔簦負笈苦勞心從門入者非家寳演宗乗提祖教千年枯骨何堪咬南北東<span class='corr'>西</span>歸去来拈得鼻孔失却口</div>
</p><p style="text-indent:0em" class="lg-abnormal"><div class='lg-row'>經不看禪不會終日擁炉長瞌睡五湖禪子競頭來眨上眉毛三門外</div>
</p><p style="text-indent:0em" class="lg-abnormal"><div class='lg-row'>翆嵓不會禪[仁-二+印]面看青天打破大唐國笑殺老南泉</div>
</p></div>
<div class='div-other'><a id='mulu701' />
<p class='h3'>因雪示眾<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>雪雪片片交飛無暫歇萬里江山一樣平要津把斷</div>
</p>底時節<p style="text-indent:0em" class="lg-abnormal"><div class='lg-row'>文殊印普賢訣杲日當空還漏泄無言童子念摩訶憍梵鉢提長吐舌</div>
</p></div>
<div class='div-other'><a id='mulu702' />
<p class='h3'>宗本義</p><p style="text-indent:0em" class="lg-abnormal"><div class='lg-row'>宗本[糸*(免/免)]彰義<span class='corr'>已</span>賖徒将心識話周遮漁人夜唱歸煙島樵父春行踏落花</div>
</p></div>
<div class='div-other'><a id='mulu703' />
<p class='h3'>六相義</p><p style="text-indent:0em" class="lg-abnormal"><div class='lg-row'>成壞惣別同異帝網交叅六義拈起大地山河透出過現未世文殊夢裏楊眉普賢空中彈指三十年後自看且恁和泥合水</div>
</p></div>
<div class='div-other'><a id='mulu704' />
<p class='h3'>頌古十二首</p><p style="text-indent:0em" class="lg-abnormal"><div class='lg-row'>灌水不滿巵運雪不填井吁哉碧眼人迢迢渉[卄/忽]嶺絕粒既無功負舂寧有省一花五[葉-世+廿]開猿嘯諸峯頂</div>
</p><p style="text-indent:0em" class="lg-abnormal"><div class='lg-row'>入門何必辨來機潦倒禪和不自知栢樹庭前剛指注翻令平地下針錐</div>
</p><p style="text-indent:0em" class="lg-abnormal"><div class='lg-row'>抱拙少林<span class='corr'>已</span>九年趙州忽長亭前栢可憐無限守株人寥寥坐對千峯色</div>
</p><p style="text-indent:0em" class="lg-abnormal"><div class='lg-row'>平常心是道舉步入荒草翻嗟王老師到底不能曉玉兔金烏任飛走</div>
</p><p style="text-indent:0em" class="lg-abnormal"><div class='lg-row'>桃花見後謂無疑壯志由來本是伊若問玄沙言未徹現前贓物自家知</div>
</p><p style="text-indent:0em" class="lg-abnormal"><div class='lg-row'>趙州有語喫茶去明眼[社-土+內]僧皆賺舉不賺舉未相許堪笑禾山解打鼓</div>
</p><p style="text-indent:0em" class="lg-abnormal"><div class='lg-row'>杖林山下竹筋鞭頭尾拈來惣一般莫恠玄沙不出嶺他家元是釣漁舡</div>
</p><p style="text-indent:0em" class="lg-abnormal"><div class='lg-row'>言中辨的老禪和驀直䑓山路不蹉勘破却囬人莫問岳陽舡子洞庭波</div>
</p><p style="text-indent:0em" class="lg-abnormal"><div class='lg-row'>踏著秤槌硬似鐵矇瞳禪和猶未瞥三冬嶺上火雲生六月長天降大雪</div>
</p><p style="text-indent:0em" class="lg-abnormal"><div class='lg-row'>杜禪和杜禪和一箇餬餅無奈何礼拜任君頭著地海東舩子過新羅</div>
</p><p style="text-indent:0em" class="lg-abnormal"><div class='lg-row'>洞山有語麻三斤[社-土+內]子擎拳要問津因憶舊年看草字張顛顛後更無人</div>
</p><p style="text-indent:0em" class="lg-abnormal"><div class='lg-row'>休問藏身北斗撩他露柱煩惱[跳-兆+孛]跳撞入燈籠穿却湖南長老</div>
</p></div>
<div class='div-other'><a id='mulu705' />
<p class='h3'>因僧舉泐潭頌乃有頌示之</p><p style="text-indent:0em" class="lg-abnormal"><div class='lg-row'>北斗藏身事不孤韶陽由是䘮殘軀而今澤國垂綸者猶把鯹鱣誑懵夫</div>
</p></div>
<div class='div-other'><a id='mulu706' />
<p class='h3'>留僧</p><p style="text-indent:0em" class="lg-abnormal"><div class='lg-row'>侍余凾丈二三秋日損由來道未詶何事解衣輕取別鉢囊猶挂樹梢頭</div>
</p></div>
<div class='div-other'><a id='mulu707' />
<p class='h3'>數珠</p><p style="text-indent:0em" class="lg-abnormal"><div class='lg-row'>落落循環在手茫茫未知出跳雖然本自圎成爭奈其中一竅放行怛薩舒光把住毗沙匿曜有時捉向手中貴與[社-土+內]僧取笑</div>
</p></div>
<div class='div-other'><a id='mulu708' />
<p class='h3'>南峯師子山</p><p style="text-indent:0em" class="lg-abnormal"><div class='lg-row'>狀奪<span class='corr'>西</span>河類雄雄鎮此峯爪牙終不露狐兎自潜蹤</div>
</p></div>
<div class='div-other'><a id='mulu709' />
<p class='h3'>雲門上菴</p><p style="text-indent:0em" class="lg-abnormal"><div class='lg-row'>草堂危構若耶<span class='corr'>西</span>九夏幽居景物竒簾卷乱峯初雨後白雲流水自相隨</div>
</p></div>
<div class='div-other'><a id='mulu710' />
<p class='h3'>送化士<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>化門舒卷豈同時出塞還須斬萬機道㤗却旋林下日卷簾閑看岳雲歸</div>
</p></div>
<div class='div-other'><a id='mulu711' />
<p class='h3'>送文禪者</p><p style="text-indent:0em" class="lg-abnormal"><div class='lg-row'>禪人別我訪南宗吳楚山川去幾重莫謂臨歧無可贈萬年松在祝融峯</div>
</p></div>
<div class='div-other'><a id='mulu712' />
<p class='h3'>送寧首座</p><p style="text-indent:0em" class="lg-abnormal"><div class='lg-row'>一語通諸密開權渉化門當機如有路北斗坐南坤</div>
</p></div>
<div class='div-other'><a id='mulu713' />
<p class='h3'>送就維那</p><p style="text-indent:0em" class="lg-abnormal"><div class='lg-row'>振錫歸韶石重来欵竹扉無言宣祖意溢目太陽輝</div>
</p></div>
<div class='div-other'><a id='mulu714' />
<p class='h3'>送華禪者</p><p style="text-indent:0em" class="lg-abnormal"><div class='lg-row'>一字不出頭十字不挑脚可惜少林人端坐無斟酌孰云錯金錫高擎返故鄉清風浩浩生寥廓</div>
</p></div>
<div class='div-other'><a id='mulu715' />
<p class='h3'>送聰山主</p><p style="text-indent:0em" class="lg-abnormal"><div class='lg-row'>故國曽不住他鄉無暫留肩橫一枝錫何䖏問蹤由</div>
</p></div>
<div class='div-other'><a id='mulu716' />
<p class='h3'>寄慈濟大師</p><p style="text-indent:0em" class="lg-abnormal"><div class='lg-row'>凛凛氷風臨晚景環爐獨坐雙峯頂茫茫六合曽未知月冩千江萬江影</div>
</p></div>
<div class='div-other'><a id='mulu717' />
<p class='h3'>寄福嚴禪師<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>跡遁寒岩雲鳥絕隂崖流水花微發昨夜天風掃石床寥寥坐對三生月</div>
</p><p style="text-indent:0em" class="lg-abnormal"><div class='lg-row'>一[葉-世+廿]落兮天下秋古今人事謾悠悠皇㤙三讓名還大千載真風詠莫休</div>
</p></div>
<div class='div-other'><a id='mulu718' />
<p class='h3'>寄雲蓋鵰禪師</p><p style="text-indent:0em" class="lg-abnormal"><div class='lg-row'>情忘應許道相交肯謂川途有所遙月皎五峯湘水白雲蒸石廩露偏饒</div>
</p></div>
<div class='div-other'><a id='mulu719' />
<p class='h3'>寄南華慈濟禪師</p><p style="text-indent:0em" class="lg-abnormal"><div class='lg-row'>曹溪何幸示來書忽憶當年在大愚堪笑堪悲無限事甜[瓜-、]生得苦葫蘆</div>
</p><p style="text-indent:0em" class="lg-abnormal"><div class='lg-row'>握草為金未足竒韶陽風骨與誰知年來老大渾無用應對盧公獨<span class='corr'>斂</span>眉</div>
</p></div>
<div class='div-other'><a id='mulu720' />
<p class='h3'>寄木山長老</p><p style="text-indent:0em" class="lg-abnormal"><div class='lg-row'>刊石休誇自點頭武陵法道欲誰醻年來應是慵開眼獨坐龍門見九州</div>
</p></div>
<div class='div-other'><a id='mulu721' />
<p class='h3'>寄龍王進長老</p><p style="text-indent:0em" class="lg-abnormal"><div class='lg-row'>南北山居道不殊不殊猶未得通途龍峯地暖花應秀石廩雲寒萬仞孤</div>
</p></div>
<div class='div-other'><a id='mulu722' />
<p class='h3'>與李君行者</p><p style="text-indent:0em" class="lg-abnormal"><div class='lg-row'>辭家日久慕叅禪不憚崎嶇甚可憐報汝速湏歸故里䦨冬耕取昔年田</div>
</p></div>
<div class='div-other'><a id='mulu723' />
<p class='h3'>暮冬旅懷</p><p style="text-indent:0em" class="lg-abnormal"><div class='lg-row'>雪壓恠松枝欲折衰病畏寒長擁爐添薪坐久眼忽瞑偃卧不知山月晡</div>
</p></div>
<div class='div-other'><a id='mulu724' />
<p class='h3'>瞻木平道人</p><p style="text-indent:0em" class="lg-abnormal"><div class='lg-row'>岳頂雲披清風皃古一漚未形万機起縷道極致淳行敦亡矩稽首木平不勞斤斧</div>
</p></div>
<div class='div-other'><a id='mulu725' />
<p class='h3'>禪人[冗-几+(舄-臼+(〡*日))]余真固命余賛</p><p style="text-indent:0em" class="lg-abnormal"><div class='lg-row'>頂高頰拳祖佛之怨唇尖鼻缺禪庭之孽天下人憎這箇老傑</div>
</p><p style="text-indent:0em" class="lg-abnormal"><div class='lg-row'>十五十六天輪地軸日面月面神嘷鬼哭少室從風竹馬年而今莫問胡家曲<span class='note-inline'>(咄)</span></div>
</p></div>
<div class='div-other'><a id='mulu726' />
<p class='h3'>自詒一首</p><p style="text-indent:0em" class="lg-abnormal"><div class='lg-row'>壞[社-土+內]曽披蒙雪頂遶軒松竹冷相侵虚堂夜永坐將半花落嵓前知幾深</div>
</p></div>
<div class='div-other'><a id='mulu727' />
<p class='h3'>山居<span class='corr'>四</span>首</p><p style="text-indent:0em" class="lg-abnormal"><div class='lg-row'>片片殘紅隨遠水依依煙樹帶斜陽橫笻石上誰相問猿嘯一聲天外長</div>
</p><p style="text-indent:0em" class="lg-abnormal"><div class='lg-row'>靜聽凉飈遶洞溪漸看秋色入冲微漁人撥破湘江月樵父踏開松子歸</div>
</p><p style="text-indent:0em" class="lg-abnormal"><div class='lg-row'>壠麥重重覆紫煙太平時節見豐年野雲忽散孤峯出列[泳-永+(瓜-、)]橫飛落澗泉</div>
</p><p style="text-indent:0em" class="lg-abnormal"><div class='lg-row'>凍把巖根雪尚稠暮雲閑鏁遠峯頭地爐骨柮高燒起石銚烹茶時一甌</div>
</p></div>
<div class='div-other'><a id='mulu728' />
<p class='h3'>[前-刖+合]雲峯正大師<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>溢目江山雪正深旅庭寒色尚沉沉尤忻象外有良契時以嘉言慰此心</div>
</p><p style="text-indent:0em" class="lg-abnormal"><div class='lg-row'>竹齋欹枕病方迴春餤梅花忽寄來珍重此㤙何以報榰笻時上石樓䑓</div>
</p></div>
<div class='div-other'><a id='mulu729' />
<p class='h3'>寄道友</p><p style="text-indent:0em" class="lg-abnormal"><div class='lg-row'>散盡浮雲落盡花到頭明月是生涯天垂六幕千山外何䖏清風不舊家</div>
</p></div>
<div class='div-other'><a id='mulu730' />
<p class='h3'>對菊</p><p style="text-indent:0em" class="lg-abnormal"><div class='lg-row'>澹然金菊映秋光底事無人泛玉觴翻憶陶潜舊池上肯教和草過重陽</div>
</p></div>
<div class='div-other'><a id='mulu731' />
<p class='h3'>退居寄承天偶作<span class='note-inline'>(五首)</span></p><p style="text-indent:0em" class="lg-abnormal"><div class='lg-row'>道薄常慙繼祖猷退居嵓石任春秋齋時自有盂羹飯六合清風卒未休</div>
</p><p style="text-indent:0em" class="lg-abnormal"><div class='lg-row'>道薄常慙繼祖天瞬眸金色<span class='corr'>已</span>虚傳而今猶舉僧伽服端坐鷄峯誑後賢</div>
</p><p style="text-indent:0em" class="lg-abnormal"><div class='lg-row'>道薄常慙繼祖燈老來林下笑盧能抱腰特石長三尺不愧黃梅會裏僧</div>
</p><p style="text-indent:0em" class="lg-abnormal"><div class='lg-row'>道薄常慙繼祖心九年何事絕知音到頭無頼空迴首皮髓分拏直至今</div>
</p><p style="text-indent:0em" class="lg-abnormal"><div class='lg-row'>道薄常慙繼祖門隨家豐儉且安貧掌間日月須弥走把住南星對北辰</div>
</p></div>
<div class='div-other'><a id='mulu732' />
<p class='h3'>十二時歌</p><p style="text-indent:0em" class="lg-abnormal"><div class='lg-row'>鷄鳴丑眹兆之前還乱走夢裏論量幾万般天明無是虚開口</div>
</p><p style="text-indent:0em" class="lg-abnormal"><div class='lg-row'>平旦寅山何大地掌中擎金剛熖裏空彈指碧眼胡僧來未能</div>
</p><p style="text-indent:0em" class="lg-abnormal"><div class='lg-row'>日出夘炟赫威光無剩少茫茫宇宙未知歸競向途中闘機巧</div>
</p><p style="text-indent:0em" class="lg-abnormal"><div class='lg-row'>食時辰南北東<span class='corr'>西</span>誰是親鉢裏不逢香積飯深慙枉作出家人</div>
</p><p style="text-indent:0em" class="lg-abnormal"><div class='lg-row'>禺中巳信手拈來無不是迷却南街走北街草鞋踏破因誰置</div>
</p><p style="text-indent:0em" class="lg-abnormal"><div class='lg-row'>日南午翻出囊中無一縷銅頭鐵額知未知草偃風行立千古</div>
</p><p style="text-indent:0em" class="lg-abnormal"><div class='lg-row'>日眣未休話真如論實義官家不許夜行人誰教醉酒街頭睡</div>
</p><p style="text-indent:0em" class="lg-abnormal"><div class='lg-row'>晡時申遊子前來問要津鉢盂打破渾閑事茶鹽少了却生嗔</div>
</p><p style="text-indent:0em" class="lg-abnormal"><div class='lg-row'>日入酉朝參暮請何曽有不如靜坐念金剛從他笑破[社-土+內]僧口</div>
</p><p style="text-indent:0em" class="lg-abnormal"><div class='lg-row'>黃昬<span class='corr'>戌</span>一點寒燈照幽室鐘[敲-高+壴]喧轟閙一場摩訶般若波羅密</div>
</p><p style="text-indent:0em" class="lg-abnormal"><div class='lg-row'>人定亥啐啄之機遭哂恠自從胡亂知幾年不曽少人一文債</div>
</p><p style="text-indent:0em" class="lg-abnormal"><div class='lg-row'>夜半子開眼尿床到如此老胡猶自渉崎嶇石塔空留鎮熊耳</div>
</p></div>
<div class='div-other'><a id='mulu733' />
<p class='h3'>師嘉祐七年七月將示寂上堂有頌</p><p style="text-indent:0em" class="lg-abnormal"><div class='lg-row'>住世六十五年為僧五十七夏玄徒休問指歸鼻孔大頭向下</div>
</p></div></div>
<p class='juan'>住雲峯恱禪師語録</p></div>
<div class='div-w'><p>恱禪師語者青山白雲開遮自在碧潭明月撈摝方知鐵石崩崖霜弓劈箭不受然燈記莂自提三印正宗假令古佛出頭也下一椎定當前則激恵南老子出泐潭死水而印慈明後則勸祖心禪師撥大愚寒灰而見黃檗看儂兩著須天下碁客受先破此一塵与四海禪宗點眼有懷疑者是不肯山谷道人擬欲全提且救取。</p>
<p>無為居士黃　庭堅　題</p>
</div>
</div><!-- end of div[@id='body'] -->
</body></html>