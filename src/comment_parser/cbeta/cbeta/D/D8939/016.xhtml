<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu520' />
<div class='div-other'><a id='mulu521' />
<div class='div-other'><a id='mulu522' />
<p class='h2'>舒州白雲山海會演和尚語錄序</p><p class="byline">左宣德郎知台州黃巖縣事張　景脩　撰</p><p>蓋聞言語道斷而未始無言心法雙亡而率相傳法有得兔忘蹄之妙無執指為月之迷故宗師起而稱揚若尺棰取之不竭學者從而領悟如連環解之無窮教外別傳道斯為美。</p>
<p>演師和尚游方寖久徇請無私周旋黃蘗之庭踐履白雲之室常心是道信手成金紅粉佳人發最上之機金色頭陀無容身之處念聦明呪唱太平歌皆諸方之所未聞後人之所警䇿其他妙語不可殫論廣于簡編庶為龜鑑云耳。</p>
<p style="margin-left:1em">巨宋紹聖三年三月　　日序</p>
</div>
<div class='div-other'><a id='mulu523' />
<p class='h2'>初住四面山錄</p><p class="byline">叅學　　才良　　　編</p><p>師開堂日授䟽示眾云兵隨印轉將逐符行請對尊官分明剖露宣䟽了指法座云此大寶華王座從朝至暮與諸人同起同坐諸人還見麼若見更不在升若不見莫道今日謾你便升座拈香云此一瓣香先為今上皇帝伏願常居鳳扆永鎮龍樓次拈香云此一瓣香奉為州縣官僚伏願乃忠乃孝惟清惟白永作生民父母長為外護紀綱又拈香云此一瓣香得來久矣十有餘年海上雲遊討一箇冤讎未曾遭遇一到龍舒果遇其人方契憤憤之心今日對大眾雪屈須至爇却為我見住白雲端和尚從教熏天炙地一任穿過蔡州有鼻孔底辨取龍門和尚白槌云法筵龍象眾當觀第一義　師云若論第一義西天二十八祖唐土六祖立在下風一大藏教白雲萬里摩竭掩室毗耶杜口正在夢中千佛出世寐語未了文殊普賢拗曲作直所以道設使言前薦得猶是滯殻迷封縱饒句下精通未免觸途狂見若也把定封疆說什麼法堂前草深一丈直得凡聖路絕鳥飛不度天下衲僧無出氣處眾中莫有不甘底麼出來相見　時有僧問優曇花現方便門開朝宰臨筵如何舉唱　師云今日好晴　學云杲日當空清風匝地　師云省得我多少　問如何是人中境　師云寶閣凌空金鐸響怪松隈險野猿啼　學云如何是境中人　師云鼻直眼撗。</p>
<p>乃云更有問話者麼若無雙泉今日向第二義門放一線道與諸人相見和泥合水一上且要釋迦弥勒動地雨花文殊普賢觀音勢至各踞一方助佛揚化皆務本事器量堪任雙泉不免也入一分共說東家杓柄長西家杓柄短任從春草青青炎光爍爍秋樹葉零冬氷片薄何故如是且要諸人順時保愛<span class='note-inline'>(謝辭不錄)</span>。</p>
<p>乃拈起拄杖云古人道拈起也天囬地轉放下也草偃風行四面即不然拈起也七穿八宂放下也錦上鋪花且道還有為人處也無良久云來年更有新條在惱亂春風卒未休。</p>
<p>師在白雲授帖拈起示眾云大眾只恁麼會得埋沒宗風過犯不小幸有見成公案請維那對眾宣讀宣帖了授法衣提起云既是大庾嶺頭提不起為什麼却在者裏且道者裏底是那裏底是乃云攜缾自汲清涼水却著袈裟作主人便披指法座前云象王回師子步儂家看著雙眉聚然雖如是事到如斯難為辭讓但有路可上更高人也行便升座僧問禪非意想道絕功勳轉身一句作麼生道　師云大眾見你　學云也知和尚有此機鋒　師云獨出闍梨　學云今日却成造次　師云捧上不成龍　問沙場久戰名遂今朝不涉功勳作麼生道　師云長虵猶自可偃月怎生當　學云金鏃慣調曾百戰鐵鞭多力恨無讎　師云知君不是金牙作爭解彎弓射尉遟　學云眼親不如手親　師云新長老敗闕　學云口是禍門　師噓。</p>
<p>乃云秋風颯颯玉露垂珠水碧山青蛩吟蟬噪圎通門大啟文殊普賢穿過汝諸人鼻孔自是汝諸人當面諱却<span class='note-inline'>(敘謝)</span>復云諸佛不出世四十九年說未審說箇什麼少林有妙訣殃及子孫至今分踈不下更說什麼妙訣若人識祖佛當處便超越超越與未超越則且置你道祖佛即今在什麼處若無人道得山僧不惜眉毛與汝諸人拈出拍禪床一下。</p>
<p>小叅僧問如何是佛　師云肥從口入乃舉德山示眾云今夜不荅話有問話者三十棒眾中舉者甚多會者不少且道向什麼處見德山有不顧性命底漢試出来道看若無山僧為大眾與德山老人相見去也待德山道今夜不荅話問話者三十棒但向伊道某甲話也不問棒也不喫你道還契他德山老人麼到者裏須是箇漢始得況法演遊方十有餘年海上參尋見數人尊宿自謂了當及到浮山圎鑑會下直是開口不得後到白雲門下咬破一箇䥫酸餡直得百味具足且道餡子一句作麼生道乃云花發鷄冠媚早秋誰人能染紫絲頭有時風動頻相倚似向堦前鬥不休。</p>
<p>入院日上堂僧問攜笻領眾祖令當行把斷封疆師意如何　師云秋風吹渭水落葉滿長安　學云四面無門山岳秀今朝且得主人歸　師云你道路頭在什麼處　學云為什麼對面不相識　師云且喜到來。</p>
<p>乃舉祖師道吾本來茲土傳法救迷情一花開五葉結果自然成達磨大師信脚來信口道後代兒孫多成計校要會開花結果處麼鄭州梨青州棗萬物無過出處好。</p>
<p>上堂舉古人道若有一人發真歸源十方虚空悉皆消殞雙泉則不然若有一人發真歸源十方虚空築著礚著。</p>
<p>到興化上堂僧問和尚未離四面時如何　師云在屋裏坐　學云離後如何　師云走殺闍梨。</p>
<p>乃舉法眼頌云山水君居好城堭我亦論靜聞鍾角響閑對白雲屯大眾法眼雖不拏雲擭霧爭柰徧地清風四面今日試與法眼把手共行靜聞鍾角響且不是聲閑對白雲屯且不是色既非聲色作麼生商量乃云洞裏無雲別有天桃花似錦柳如煙仙家不解論冬夏石爛松枯不記年。</p>
<p>上堂云天上無彌勒地下無彌勒十字街頭立被人喚作賊便下座。</p>
<p>上堂僧問四面無門山岳秀箇中時節若為分　師云東君知子細徧地發萌芽　學云春去秋來事宛然也　師云纔方搓彈子便要捏金剛。</p>
<p>乃舉古人云我若向你道即秃却我舌若不向你道即啞却我口且道還有為人處也無四面有時擬為你吞却只被當門齒礙擬為你吐却又為咽喉小且道還有為人處也無乃云四面自來柳下惠。</p>
<p>歲旦上堂云元正啟祚萬物咸新揚盡大千沙界都來只在一塵乃展手云是新是舊有人出來道看若無四面且世諦流布去也遂义手云孟春猶寒伏惟首座大眾洎諸知事尊體起居萬福。</p>
<p>上堂僧問千峯寒色即不問雨滴嵓花事若何　師云今日也相似　學云一句逈超千聖外千山鎖斷萬重關　師云一滴落在什麼處　學云錯　師云錯　學云錯錯　師便打。</p>
<p>乃云千峯列翠岸柳垂金樵父謳歌漁人皷棹笙簧聒地鳥語呢喃紅粉佳人風流公子一一為汝諸人發上上機開正法眼若向者裏薦得金色頭陁無容身處若也不會喫粥喫飯許你七穿八宂。</p>
<p>白眾出隊上堂云明日疋馬單鏘為國出戰得勝回戈之日滿路歌謠大眾作麼生是歌謠一曲乃云囉邏哩囉邏哩還有人和得麼良久云鴛鴦繡了從君看莫把金針度與人。</p>
<p>寒食夜小叅僧問群迷久渴冒雨登山向上之機請師方便　師云不免入山一回　學云恁麼則步步踏實去也　師云空手却回去　學云若是那邊還的當也無　師云罕遇知音　學云謝師證明　師云知音底事作麼生　僧劃一劃　師云又被風吹別調中　學云往往隨他口頭走　師云更是阿誰。</p>
<p>乃云李白桃紅山青水淥雲撗洞口月皎長空若只向者裏薦得法眼道月明幽室寒星分拱辰異便須瓦解冰消韶國師道通玄峯頂不是人間心外無法滿目青山亦須百雜碎何也盡乾坤大地不消一捏然雖如是事無一向今夜且放過一著。</p>
<p>上堂舉梁武帝問達磨如何是聖諦第一義磨云廓然無聖帝云對朕者誰磨云不識又僧問六祖黃梅意旨什麼人得祖云會佛法底人得僧云和尚還得麼祖云不得僧云和尚為什麼不得祖云我不會佛法師云大小大祖師問著底便是不識不會為什麼却兒孫徧地乃云一人傳虚萬人傳實。</p>
<p>小叅僧問施主遠趨於丈室請師一句利於人　師云教天下人成佛去　學云悠悠塵內客不謾入山來　師云中間猶有眾生在　僧便喝　師云且道是佛是眾生　學云四面眼難謾　師云你向什麼處見四面　僧拂袖歸眾　師云作家。</p>
<p>乃云滿口道得底却不知有知有底又道不得且道過在什麼處將成九仞之山莫惜一籄之土。</p>
<p>上堂舉雲門垂語云古佛與露柱相交是第幾機自代云南山起雲北山下雨師云大小大雲門大師元來小膽四面道古佛與露柱相交是第四機良久却云者箇說話面皮厚三寸出語成不遜好將臨濟棒一日打三頓什麼人下得手雖然罪過彌天新赦咸放。</p>
<p>結夏上堂僧問五天結制分付蠟人未審雙泉如何示眾師云足不履地。</p>
<p>乃云結夏無可供養大眾作一家醼管顧諸人遂擡手云囉邏招囉邏搖囉邏送莫怪空踈伏惟珎重。</p>
<p>上堂云於三七日中思惟如是事釋迦老子半夜逾城直往雪山早是漏豆不少更思惟箇什麼便下座。</p>
<p>上堂舉藥山久不上堂主事報云大眾久思和尚示誨山云打皷著大眾方集山便歸方丈主事云和尚許為眾說法何故一言不措山云經有經師論有論師爭怪得老僧師云雖然以己妨人爭柰賊身<span class='corr'>已</span>露諸人要識藥山麼閑持經卷倚松立笑問客從何處來。</p>
<p>上堂舉僧問洞山如何是善知識眼山云紙撚無油師云洞山老漢不是無只是太儉忽有人問四面如何是善知識眼只向伊道瞎何故且要相稱乃云紙撚無油也大竒不堪拈掇有誰知回身却憶來時路月下騰騰信脚歸。</p>
<p>上堂舉教中道若謂如來有所說法即為謗佛只如一大藏教甚處得來若言無說五千四十八卷什麼處消遣到者裏須是箇人始得還會麼莫謗四面好。</p>
<p>上堂舉僧問投子如何是十身調御投子下禪床立或有人問四面如何是十身調御老僧亦下禪床立為什麼却依樣畫猫兒待我計校成即說向你。</p>
<p>上堂舉藥山問石頭三乗十二分教某甲粗知承聞南方直指人心見性成佛某實未明乞師指示石頭云恁麼也不得不恁麼也不得恁麼不恁麼總不得山僧在眾日聞兄弟商量道即心即佛亦不得不即心即佛亦不得若恁麼說話敢稱禪客何故殊不知石頭老人文武兼備韜略雙全若是四面見處也要諸人共知只見波濤涌不見海龍宮。</p>
<p>上堂云三世諸佛遙望頂礼六代祖師開口不得四面今日且權為指使且道是箇什麼一二三四五雷門誇布皷謾說李將軍藍田射石[虎-儿+几]。</p>
<p>上堂云真如凡聖皆是夢言佛及眾生並為增語或有人出來道盤山老[吃-乙+小]但向伊道不因紫陌開花早爭得黃鸎下柳條若更問道四面老[吃-乙+小]自云喏惺惺著。</p>
<p>上堂云仲冬嚴寒伏惟首座大眾尊體起居萬福兩彩一賽便下座。</p>
<p>上堂云有一則語舉似諸人第一不得錯舉便下座。</p>
<p>上堂云昨宵年暮夜今朝是歲旦都大尋常日世人生異見不解逐根元只管尋枝蔓新舊只如今子細分明看若也更商量秦時鐸鑠鑽。</p>
<p>諸院長老入山師上堂云臨濟入門便喝是甚盌鳴聲德山入門便棒拗曲作直雲門三句曹洞五位大開眼了作夢何故如此國清才子貴家富小兒嬌。</p>
<p>到龍門上堂云有舌胡利無口非啞七出八沒風流儒雅便下座。</p>
<p>到海會上堂云白雲山裏白雲人把定疆封無縫罅無縫罅知幾價莫有知價底麼乃云一二三四五。</p>
<p>到興化上堂云世事冗如麻空門路轉賖青松林下客幾箇得歸家共唱胡笳曲分開五葉花幸逢諸道友同上白牛車大眾車在者裏牛在什麼處芳草渡頭尋不見夜來依舊宿蘆花下座甘露資長老把師住云舒州管界元來有箇草賊師云和尚也須堤防資擬議師便拓開。</p>
<p>上堂云祖師道葉落歸根來時無口祖師恁麼道猶欠悟在便下座。</p>
<p>上堂僧問祖意教意是同是別　師云人貧智短馬瘦毛長。</p>
<p>乃云祖師說不著佛眼看不見四面老婆心為君通一線便下座。</p>
<p>上堂云春氣乍寒乍暖春雲或卷或舒引得韶陽老子放出針眼裏魚乃云錯。</p>
<p>謝主事上堂僧問王索仙陁婆時如何　師云七孔八竅　學云如何是王索仙陁婆　師云鸞駕未排齊號令　學云如何是仙陁婆　師云眼瞤耳熱　僧禮拜　師云點。</p>
<p>乃云文殊張帆普賢把柂勢至觀音共相唱和贏得雙泉閙中打坐打坐即不無且道下水舡一曲作麼生唱囉邏哩囉邏哩俗氣不除。</p>
<p>上堂云今宵正月半乾坤都一片普賢門大開相逢不相見乃云過在阿誰。</p>
<p>上堂云默默默無上菩提從此得賺殺人便下座。</p>
<p>上堂云適來思量得一則因緣而今早忘了也却是拄杖記得乃拈起拄杖云拄杖子也忘了遂卓一下云同坈無異土咄。</p>
<p>上堂舉鏡清問玄沙學人乍入叢林乞師指箇入路沙云還聞偃溪水聲麼清云聞沙云從者裏入師云果是得入一任四方八面若也未然輒不得離却者裏謝典座上堂云小繩錢貫大繩井索日急要用笟籬木杓雖然破家具應用有處著著錯南北東西水洒不著。</p>
<p>冬至上堂云少年天子此日拜郊林泉之士遠望歌謠萬歲萬歲便下座。</p>
<p>有一道姑入山禮拜請上堂云道可道非常道真可笑姮娥一夜繡鴛鴦解把金針呈巧妙將並老黃梅兒孫一何拙如今箇箇口吒呀問著烏龜喚作[敞/黽]四面今日與君決列怎生雪[宋-木+免]家[宋-木+免]家莫向背地裏吐舌。</p>
</div>
<div class='div-other'><a id='mulu524' />
<p class='h2'>次住太平錄</p><p class="byline">叅學　　　清遠　　集</p><p>師入院日僧問遠別雙泉來臨禪眾入門一句願師舉揚　師云也待一一覷過　學云恁麼則清涼山遠人休去只此焚香便見師師喝云話也不領　學云今朝親見面端的勝聞名　師云猶自喃喃　問如何是太平境　師云數層寶塔侵天起萬本喬松帀地寒　學云如何是境中人　師云閑持經卷倚松立笑問客從何處來　學云人境<span class='corr'>已</span>蒙師指示向上宗乗事若何　師云須信下方城郭近果然鍾磬接笙歌　問如何是佛　師云露胷跣足　學云如何是法　師云大赦不放　學云如何是僧　師云釣魚舡上謝三郎。</p>
<p>乃云我本無心有所希求今此寶藏自然而至世間之寶能變窮為富此之一寶能轉凡成聖且道如今是凡是聖太平道總不是何故苦瓠連根苦甜[瓜-、]徹蒂甜。</p>
<p>上堂云達磨無端少林面壁二祖断臂一生受屈黃蘗樹頭討甚木蜜太平今日兩眼如漆李廣神箭是誰中的。</p>
<p>上堂云十方諸佛六代祖師天下善知識皆同者箇舌頭若識得者箇舌頭始解大脫空便道山河大地是佛草木叢林是佛若也未識得者箇舌頭只成小脫空自謾去明朝後日大有事在太平恁麼說話還有實頭處也無自云有如何是實頭處歸堂喫茶去。</p>
<p>上堂僧問如何是賔中賔　師云少喜多瞋　學云如何是賔中主　師云傳言送語　學云如何是主中賔　師云鍾馗小妹　學云如何是主中主　師云一言纔出口地上繡絪開。</p>
<p>乃云近日太平院禪和多聚散參底老婆禪喫底籼米飯知事失照顧主人少方便雖然沒滋味要且緩緩嚥。</p>
<p>謝莊主上堂云一不做二不休不風流處也風流若要公私濟辦好看露地白牛。</p>
<p>上堂云此箇物上拄天下拄地皖口作眼皖山作鼻太平退身三步放你諸人出氣。</p>
<p>上堂僧問牛頭未見四祖時如何　師云頭上戴纍垂　學云見後如何　師云青布遮前　學云未見四祖時為什麼百鳥銜花獻　師云富與貴是人之所欲　學云見後為什麼百鳥不銜花獻　師云貧與賤是人之所惡。</p>
<p>乃云西天二十八祖也恁麼道唐土六祖也恁麼道天下老和尚也恁麼道獨有太平不恁麼道何故寡不敵眾且道畢竟如何妙舞更須知徧拍三臺須是大家催。</p>
<p>上堂云上是天下是地南北東西依舊位釋迦老子弄精魂達磨西來多忌諱忽有箇漢出來道和尚低聲但向伊道秖要拋塼引玉。</p>
<p>上堂云山僧今日將山河大地盡作黃金凡該有情無情總令成佛去然後太平不入者保社何故爭畢不足讓之有餘。</p>
<p>上堂云太平不會禪一向外邊走臘月三十日贏得一張口且道那箇是太平口自云兩片皮也不識。</p>
<p>上堂舉寶壽作街坊時見兩人相諍一人以手打一拳云你得恁無面目寶壽因而得入若人於此知落處可謂公辦私辦大眾聽取一頌甚妙也甚妙於此知性命擗鼻與一拳當時便打正。</p>
<p>上堂云太平淈[泳-永+盾]漢事事盡經徧如是三十年也有人讃歎且道讃歎道什麼好箇淈[泳-永+盾]漢。</p>
<p>上堂舉教中道假使滿世間皆如舎利弗盡思共度量亦復不能知尋常衲僧家高揖釋迦不拜弥勒是會佛智不會佛智眾中有則有只是藏牙伏[瓜-、]太平有箇見處不惜眉毛舉向諸人待有人問隨口便荅。</p>
<p>上堂僧問如何是奪人不奪境　師云秋風吹渭水落葉滿長安　學云如何是奪境不奪人　師云路上逢人半是僧　學云如何是人境俱不奪　師云少婦棹輕舟歌聲逐流水　學云如何是人境俱奪　師云高空有月千門掩大道無人獨自行。</p>
<p>乃云數日<span class='corr'>已</span>來連綿大水所到之處皆有損傷曺源一滴㳽滿人間衲僧一吸鼻孔遼天且道名字既同為什麼損益有異誰知遠煙浪別有好思量。</p>
<p>上堂云一葉落天下秋一塵起大地收收即不無何人親手月中仙桂和根拔海底驪龍把角牽。</p>
<p>上堂云撮土為金猶容易變金為土却還難轉凡成聖猶容易轉聖成凡却甚難何故誰肯屈尊就卑且道不凡不聖一句作麼生道乃云不得教壞人家男女。</p>
<p>上堂舉三祖見二祖禮拜問曰請師懺罪二祖云將罪來與汝懺三祖云求罪不可得二祖云與汝懺罪竟因成一頌舉似大眾無孔笛子氊拍板五音六律皆普徧時人不識黃幡綽笑道儂家登寶殿。</p>
<p>上堂云淺聞深悟深聞不悟爭柰何爭柰何獻佛不在香多。</p>
<p>上堂云開眼為晝合眼為夜坐斷舌頭誰談般若金色頭陁不入保社。</p>
<p>上堂舉風宂云若立一塵家國興盛野老嚬蹙不立一塵家國喪亡野老謳歌太平即不然若立一塵法堂前草深一丈不立一塵錦上鋪花何也不見道九九八十一窮漢受罪畢纔擬展脚眠蚊蟲獦蚤出。</p>
<p>上堂因雪舉僧問雲門不起一念還有過也無門云須弥山師云有時問著師僧或竪一指或進一步或下一喝或拂袖便去上座未在何故太平未曾向二三月間下一陣雪向汝諸人在如今有箇漢出來道老和尚莫七顛八倒見今下也不是乃展手云了。</p>
<p>上堂僧問蓮花未出水時如何　師云在泥裏　學云出水後如何　師云在水上　問王子未登九五時如何　師云逢人多問路　學云正登九五時如何　師云天下<span class='corr'>太</span>平　學云登九五後如何　師云誰論好醜。</p>
<p>乃云末後最慇懃儂家隨處新大千沙界裏不免箇中人且道那箇是箇中人平蕪盡處是青山行人更在青山外。</p>
<p>上堂舉雲門道平地上死人無數出得荊棘林者是好手時有僧云恁麼則堂中第一座有長處雲門云蘇嚧蘇嚧太平即不然平地上箇箇丈夫荊棘林裏坐得底是好手何故乃云格。</p>
<p>上堂云將四大海水為一枚硯須弥山作一管筆有人向虚空裏寫祖師西來意五字太平下座大展坐具禮拜為師若寫不得佛法無靈驗有麼有麼便下座大眾散師高聲云侍者侍者應喏師云收取坐具復問侍者云還收得坐具麼侍者提起坐具師云我早知你恁麼也。</p>
<p>上堂僧問佛未出世時如何　師云大憨不如小憨　學云出世後如何　師云小憨不如大憨。</p>
<p>乃云入荒田不揀信手拈來草不認大哥妻元來是嫂嫂鄭州出鵝梨青州出大棗無事巾單下箇箇從頭咬。</p>
<p>上堂云山僧昨日入城見一棚傀儡不免近前看或見端嚴竒特或見醜陋不堪動轉行坐青黃赤白一一見了子細看時元來青布幔裏有人山僧忍俊不禁乃問長史高姓他道老和尚看便休問什麼姓大眾山僧被他一句直得無言可對無理可伸還有人為山僧道得麼昨日那裏落節今日者裏拔本。</p>
<p>上堂云有鹽曰鹹無鹽曰澹太平聞說口似匾檐便下座。</p>
<p>上堂云神通妙用不欠絲毫通人分上何用忉忉泥多佛大水長舡高。</p>
<p>上堂云一月普現一切水一切水月一月攝誠哉是言也可謂塑不成畫不就昨夜三更白如晝。</p>
<p>謝典座上堂云變生作熟雖然易眾口調和轉見難鹹澹若知真箇味自然飢飽不相干。</p>
<p>上堂拈起拄杖云昨夜三更夢見拄杖子教我一片禪向我道和尚明日早起上堂舉似大眾昨日錦上鋪花今日脚蹋實地但看今日明朝說甚祖師來意翻思黃面老人謾道靈山授記直饒大地山河借我鼻孔出氣不如放下身心自然仁義禮智。</p>
<p>為亡僧下火舉起火把云火風四大互相違背當此時節隨緣自在。</p>
<p>次日又為一僧舉起火把云昨日也恁麼今日也恁麼且道昨日是今日是說甚是不是你看是甚火色。</p>
<p>上堂云今朝正月半與諸人相見嫰麥長新苗粒粒皆成麫薦不薦全藉春風扇。</p>
</div>
<div class='div-other'><a id='mulu525' />
<p class='h2'>次住海會錄</p><p class="byline">叅學　　　景淳　　集</p><p>師入院開堂日宣䟽了乃云䟽帖一時讀了若是具金剛眼睛底何必重說偈言雖然如是事無一向便升座拈香罷四面白搥云法筵龍象眾當觀第一義師云金鏃慣將平祖道鐵鞭多力恨無讎莫有不顧危亡底衲僧麼出來相見。</p>
<p>僧問白雲山下祖令當行如何是祖令　師云一二三四五　學云恁麼則昨日太平今朝海會　師云高著眼　僧問昔日為霖去今朝領眾來朝賢臨座下願震一聲雷　師云你還聞麼　學云風送好雲歸碧洞水潮滄海助波濤　師云知心有幾人　學云寒山常撫掌拾得每慇懃　師云將謂無人　學云也不得壓良為賤　師云且禮拜著。</p>
<p>乃云問話且止夫第一義適來若於四面搥下薦得千聖不能近祖師言不到天下作者拱手歸降何也況第一義本來清淨不受諸塵如何說得同道方知今日放過一著向建化門中別作箇解話會是以紹先聖之遺蹤稱提祖令為後學之模範建立宗風若非當人曷能傳授<span class='note-inline'>(謝詞不錄)</span>乃云陳謝既畢不可空然有一頌舉似大眾日暖風和花正開七重山鎖白雲堆翻思城市繁華處又出松門步一回。</p>
<p>師在太平受帖拈起示眾云恁麼會去早是鈍漢何也若慿說五千四十八卷豈不是說若不慿說又如何辨白請維那分明拈出讀䟽了遂升座。</p>
<p>乃曰祖令當行十方坐断其中莫有不惜性命者麼出來與老僧相見　時有僧出云日月易見好事難逢　師云令人疑著　問公牋<span class='corr'>已</span>至師今受祖意西來願舉<span class='corr'>揚</span>　師云雲從龍風從[虎-儿+几]　學云人天既獲聞真諦更有尖新事也無　師云有　學云如何是尖新底事　師云蹉過也不知　問白雲長老太平禪師於其中間未審如何辨的　師云你試定當看　學云莫是月無來去影現千江　師云一任鑽龜打瓦遂云法不孤起仗境方生明鏡當臺好醜自現久叅上士言下知歸晚學初機當須子細是以古人道法無去來無動轉者輙成山頌舉似大眾觸目光明處處新其中那箇辨踈親祇園枝上千花秀一度芬芳一度春。</p>
<p>上堂僧問如何是佛　師云悉達多太子　學云逾城時如何　師云自有四天王在　學云到雪山時如何　師云蘆芽穿膝鵲巢頂上　學云爭柰未是學人安身處　師喝云禮拜了退。</p>
<p>乃云天地為烘炉烹煉強與弱大道本無元卷舒由橐鑰凡聖路坦然各自看謀略。</p>
<p>謝首座上堂云槌破蟠桃核得見其仁捋斷驪龍鬚得遇其寶雖然如是也未是好手黃帝失玄珠於赤水使智索之而不得使離朱索之而不得使契詬索之而不得乃使罔象直饒罔象得之亦未是好手爭似今日與大眾同使一箇通事舎人雖然如是也只得一半。</p>
<p>上堂云永嘉道取不得捨不得不可得中只麼得祖師道不是心不是物不是佛大眾且道是箇什麼乃云到江吳地盡隔岸越山多。</p>
<p>結夏上堂僧問如何是白雲境　師云七重山鎖潺湲水　學云如何是鏡中人　師云來千去萬　學云人境<span class='corr'>已</span>蒙師指示向上宗乗又若何　師云面赤不如語直。</p>
<p>乃云此夏居白雲禪人偶聚會三月九旬中尊卑相倚頼粥飯與茶湯精麁隨忍耐逐意習經書任運行三昧彼此出家兒放教肚皮大。</p>
<p>上堂云昨日有一則因緣擬舉似大眾却為老僧忘事都大一時思量不出乃沉吟多時云忘却也忘却也復云教中有一道真言号聦明王有人念者忘即記得遂云唵阿盧勒継娑婆訶乃拍手大笑云記得也記得也覔佛不見佛討祖不見祖甜[瓜-、]徹蔕甜苦瓠連根苦下座。</p>
<p>解夏上堂云一塵起大地收一葉落天下秋金風動處警砌畔之蛩吟玉露零時引林間之蟬噪遠煙別浦行行之鷗鷺爭飛絕壁危巒處處之猿猱競嘯又見漁人舉櫂樵子謳歌數聲羗笛牧童戲一片征帆孤客夢可以發揮祖道建立宗風九旬無虚弃之功百劫在今時之用如斯話會衲子攅眉不見道一塵不立始歸家若有纖毫非眷属。</p>
<p>上堂僧問見來不采時如何　師云各自守疆界　進云見來却采時如何　師云看築著你鼻孔　學云謝師荅話　師云放。</p>
<p>乃云古人道如何是不動尊朝到西天暮歸唐土大眾莫是動而不動不動而動麼只者便是白雲見處。</p>
<p>上堂云白雲不會說禪三門開向兩邊有人動著關棙兩片東扇西扇。</p>
<p>郡中囬上堂云舡上無散工時時事不同昨朝城郭裏今日白雲中且道不動尊在什麼處自云氣似韛袋令人可愛。</p>
<p>自出緣化囬上堂云白雲海會院足水兼柴炭唯少麻與麥眾人皆盡見親去化檀那踈却阿羅漢且望大慈悲一一看佛面大眾佛身充滿於法界且作麼生看我道不隔一條線。</p>
<p>上堂云幸然無一事行脚要叅禪却被禪相惱不透祖師關如何是祖師關把火入牛欄。</p>
<p>上堂云我有一柄箒掃盡雪山雪我有一張口臨事無可說我有一雙眼和盲悖訴瞎任意過平生烏龜喚作[敞/黽]處世學為人喫水須防噎仰山曾道底兩口一無舌四海五湖人當陽瞥不瞥。</p>
<p>上堂舉靈雲悟桃花頌云三十年來尋劒客幾經葉落又抽枝自從一見桃花後直至如今更不疑玄沙云諦當甚諦當敢保老兄未徹在師云說什麼諦當更叅三十年始得。</p>
<p>上堂僧問如何是佛　師云獨木橋子　學云如何趣向　師云緊帩草鞋。</p>
<p>乃云幸然可怜生剛地學叅問既然叅得了未免肚裏悶悶即自家悶困即自家困祖佛生[宋-木+免]家好與槌一頓且道佛祖過在什麼處若人會得許你具一隻眼桐樹郭宅請升座云桐林郭評事家門幸食祿性靜好吾宗溫良如美玉封䟽請諸山營齋殖洪福二人長老共談玄正值陽和二月天渴鹿飲溪冰作水野猿啼樹霧成煙黃梅路上多知己今日同乗般若舡乗舡即不無且道說箇什麼事幸遇三春明媚因行不妨掉臂囉邏哩囉邏哩乃拍手大笑云是何曲調萬年歡。</p>
<p>上堂云二月春將半相呼同賞翫寒食近清明百花開爛熳或上白雲峯或遊赤水畔野外摽墳人路傍酒醉漢半笑半悲啼真誠堪讚嘆人人謂我泄天機子細分明與批判看看五湖禪客莫輕詶記取本朝者公案。</p>
<p>上堂舉趙州問婆子什處去婆云偷趙州笋去州云或遇趙州又作麼生婆連打兩掌州便休去師云趙州休去不知眾中作麼生商量白雲也要露箇消息貴要眾人共知婆子雖行正令一生不了趙州被打兩掌咬断牙關婆子可謂去路一身輕似葉趙州高名千古重如山。</p>
<p>上堂云僧問雲門如何是一代時教門云對一說師云對一說卷盡五千四十八風花雪月任流傳金剛腦後添生鐵。</p>
<p>施主請上堂云道吾與漸源往山下弔慰源拊棺問曰生耶死耶吾云生也不道死也不道源云為什麼不道吾云不道不道囬至中路源云和尚須與某甲道若不道即打和尚去也吾云打即任打道即不道源便打至院吾令潛去白雲今日忿氣不甘須要断者公案道吾第一不解與身作主第二不能隨機入俗當初待伊問道生耶死耶<span class='corr'>但</span>向伊道等歸院裏向你道當時若著得者語靈利漢一蹋蹋著大小大道吾和尚也又免得一頓拳頭有眼底子細看。</p>
<p>解夏上堂云九旬三箇月彈指瞥然閒忙者直然忙閑者直然閑事事無窮盡千古白雲山。</p>
<p>上堂舉雲門一日普請般柴次乃拋下一片柴云一大藏教只說者箇師云大小雲門錯下註脚老僧當時若見向伊道普請處不得狼藉若點撿得出免你普請。</p>
<p>上堂僧問如何是先照後用　師云王言如絲　學云如何是先用後照　師云其出如綸　學云如何是照用同時　師云舉起軒轅鑑[蚩-一]尤頓失威　學云如何是照用不同時　師云金將火試。</p>
<p>乃舉僧問首山如何是佛首山云新婦騎馿阿家牽大眾莫問新婦阿家免煩路上波吒遇飯即飯遇茶即茶同門出入宿世[宋-木+免]家。</p>
<p>上堂僧問如何是臨濟下事　師云五逆聞雷　學云如何是雲門下事　師云紅旗閃爍　學云如何是曹洞下事　師云馳書不到家　學云如何是溈仰下事　師云斷碑橫古路　僧禮拜　師云何不問法眼下事　學云留與和尚　師云巡人犯夜。</p>
<p>乃云會即事同一家不會萬別千差一半喫泥喫土一半食麥食麻或即降龍伏虎或即摝蜆撈蝦禾山唯解打皷祕魔一向擎[扠-一]者箇一場戲笑皆因微笑拈花白雲隨隊骨董順風撒土撒沙若無者箇腸肚如何衣錦還家且道還家一句作麼生道今日榮華人不識十年前是一書生。</p>
<p>上堂云<span class='corr'>但</span>知喫果子莫管樹曲录不識曲录樹爭解喫果子不過祖師關爭會敵生死如何是祖師關拈却大案山。</p>
<p>上堂云一向恁麼去路絕人稀一向恁麼來辜負先聖云此二途祖佛不能近設使與白雲同生同死亦未稱平生何也鳳凰不是凡間鳥不得梧桐誓不捿。</p>
<p>上堂舉法眼道識得橙子周帀有餘雲門道識得橙子天地懸殊師云這兩人一人過舡一人渡水若點撿得出許你具正法眼。</p>
<p>上堂云望天祈好雪祥瑞實難加鵲噪青松上變成白老鵶紫騮牽出薄寒馬金鐙粧成銀鏤花苦苦苦箇什麼忽然變成雨。</p>
<p>石臺師弟至上堂僧問如何是和尚家風　師云鐵旗鐵皷　學云只有者箇為復別有　師云採石渡頭看　學云或遇客來如何祗待　師云龍肝鳳髓且待別時　學云客是主人相師　師云謝供養。</p>
<p>乃云昔日先師頌臨濟三頓棒云一拳拳倒黃鶴樓一剔剔翻鸚鵡洲有意氣時添意氣不風流處也風流大眾若到白雲門下須要眾人助拳。</p>
<p>上堂舉起拳頭云若喚作拳頭一似不曾行脚若不喚作拳頭對面相謾除此之外也少一拳不得。</p>
<p>出隊歸上堂云出隊半箇月眼不見鼻孔忘却祖師禪拾得箇骨董且道向什麼處著一分奉釋迦牟尼佛一分奉多寶佛塔。</p>
<p>謝首座上堂云弥勒看不見釋迦說不得恁麼尊貴生日用無差忒得不得識不識三德六味味逾多千古萬古為規則。</p>
<p>上堂僧問如何是燃燈前　師云令人疑著　學云如何是正燃燈　師云錯認定盤星　學云如何是燃燈後　師云一場懡㦬。</p>
<p>乃云每月有箇十五無始劫來盡數數到弥勒下生未免有甜有苦且道畢竟如何南山白額大蟲元是西山猛虎。</p>
<p>上堂云日可冷月可熱眾魔不能壞真說大眾作麼生是真說潑狼潑賴若信不及白雲為你道一要眾人會二要龍神知乃拈起法衣云者箇真紅色剛然道是緋。</p>
<p>上堂云風和日暖古佛家風栁綠桃紅祖師巴鼻眼親手辦未是惺惺口辯舌端與道轉遠從門入者不是家珎且道畢竟如何相見又無事不來還憶君。</p>
<p>上堂僧問如何是白雲為人親切處　師云愛捩轉人鼻孔　學云便恁麼去時如何　師云不知痛痒漢。</p>
<p>乃云四海五湖竒士圍遶無狀村夫只解拖犁拽杷水草無底鉢盂高懸羊頭賣狗肉時中那辨精與麤恁麼續佛壽命誠哉天地懸殊誰有拔山之力撗身擔荷也無有麼有麼有即家門富貴無那辜[力/貝]老盧。</p>
<p>上堂舉僧問巴陵鑒和尚祖意教意是同是別鑒云鷄寒上樹鴨寒下水師云大小大巴陵只道得一半白雲即不然掬水月在手弄花香滿衣。</p>
<p>上堂云春風別有巧工夫吹綻百花品類殊唯有牡[舟-(白-日)]并芍藥時人一見便歡娛且道衲僧分上成得什麼邊事拈來嗅罷歸何處透骨馨香付老盧。</p>
<p>上堂僧問達磨面壁時如何　師云計較未成　學云二祖立雪時如何　師云將錯就錯　學云只如断臂安心時又如何　師云煬帝開汴河　學云總不恁麼時如何　師云却問取二祖。</p>
<p>乃舉達磨問二祖作什麼二祖云請師安心白雲當時若見好與二十棒何故他人覷見將謂兩箇說安心法畢竟如何菩薩龍王行雨潤遮身向上數重雲。</p>
<p>上堂云昨日閙閧閧今朝靜悄悄子規枝上啼蝦蟆鑽入草好箇寒食天辜負白雲老。</p>
<p>為亡僧下火提起火把云大眾三世諸佛向火燄裏轉大法輪聞名不如見面今日智悟上座見面不如聞名。</p>
<p>上堂舉龐居士問馬大師不與萬法為侶是什麼人大師云待汝一口吸盡西江水即向汝道師云一口吸盡西江水洛陽牡円新吐蘂簸土颺塵勿處尋擡頭撞著自家底。</p>
<p>結夏上堂云聖制<span class='corr'>已</span>臨時當初夏幽邃之巖巒蒼翠畢鉢無差潺潺之溪谷清泠曹溪髣髴稱衲子安居之地實吾家禁足之方大敝禪關巨延儔侶扶立宗旨高建法幢上荅君親下資含識莫不栴檀林中栴檀林師子王多師子眾師子眾共躋攀萬象森羅指掌間大眾灰頭土面從他笑贏得白雲堆裏閑。</p>
<p>上堂卓拄杖一下乃舉起云拄杖子敢問你還說得如來禪麼自云說不得還說得祖師禪麼自云說不得既說不得白雲今日出自己意去也出自己意小兒子戲人天眾前討甚巴鼻。</p>
<p>上堂僧問如何是白雲一滴水　師云打碓打磨　學云飲者如何　師云教你無著麵處。</p>
<p>乃云恁麼恁麼蝦跳不出㪷不恁麼不恁麼弄巧成拙軟似鐵硬如泥金剛眼睛十二兩衲僧手裏秤頭低有價數勿商量無鼻孔底將什麼聞香。</p>
<p>邑中升座云白雲相送出山來滿眼紅塵撥不開莫謂塵中無好事一塵一剎一樓臺。</p>
<p>上堂舉馬大師不安院主問云和尚近日尊位如何大師云日面佛月面佛師云會麼如不會白雲與你頌出[髟/丫]鬟女子畫娥眉鸞鏡臺前語似癡自說玉顏難比並却來架上著羅衣。</p>
<p>炙茄會上堂云六月三伏天火雲布郊野松間臨水坐解帶同歡奲毳侶弄荷花賔朋傾玉斚紅塵事繁華碧洞何<span class='corr'>瀟</span>洒重會在明年相期莫相捨白雲曾有約願結青蓮社。</p>
<p>上堂云佛祖生[宋-木+免]家悟道染泥土無為無事人聲色如聾瞽且道如何即是恁麼也不得不恁麼也不得恁麼不恁麼總不得忽有箇出來道恁麼也得不恁麼也得恁麼不恁麼總得則向伊道我也知你向鬼窟裏作活計。</p>
<p>上堂云先入白雲門次過白雲浪吞底栗蒲禪喫底籼米飯君子如到來好好看方便。</p>
<p>上堂僧問如何是道　師云治平郡　學云如何是道中人　師云赤心為主　學云未審道與道中人相去多少　師云名傳天下。</p>
<p>乃舉僧問南泉如何是道泉云平常心是道又龐居士問馬大師不與萬法為侶是什麼人大師云待你一口吸盡西江水即向你道師云為復是同是別同則神出鬼沒別則醉後添盃畢竟如何待你念得熟向你道。</p>
<p>上堂云釋迦弥勒猶是他奴且道他是誰便下座。</p>
<p>上堂云五千四十八卷教理行果成見祖師門下商量須知一貴一賤貴則珠玉難偕賤則分文太遠有人於此辯得白雲與你三十忽有箇漢出來道大丈夫賞罸分明不知是那箇三十良久云三十年後。</p>
<p>上堂云三處移場定是非頑心不改在家時呼兄喚弟長如此且作隈雚老古錐。</p>
<p>陳助教入山煎茶上堂云戒定慧相扶堂堂大丈夫吹毛光燦爛佛祖不同途。</p>
<p>謝典座上堂云白雲嵌<span class='corr'>枯</span>老漢要喫無皮酸饀典座取巧安排一任眾人咂噉良久云羊羹雖美眾口難調。</p>
<p>上堂舉僧問馬大師離四句絕百非請師直指西來意大師云我今日勞倦不能為汝說去問取智藏僧問智藏藏云我今日頭痛不能為你說去問取海兄僧問海兄海云我到者裏却不會僧却舉似大師大師云藏頭白海頭黑師云馬大師無著慚惶處只道得箇藏頭白海頭黑者僧將一擔矇[目*董]換得箇不會若也眼似流星多少人失錢遭罪。</p>
<p>上堂云庭開金菊宿根<span class='corr'>生來雁</span>新聞一兩聲昨夜七峯牽老興千思萬想到天明。</p>
<p>冬日上堂云達磨西來事久多變後代兒孫門風無限攪擾身心一團麻線白雲今日都通截斷大眾一百單五近清明上元定是正月半。</p>
<p>次日上堂云一陽生後正嚴寒皎潔蟾蜍挂碧天氷鎖瀑泉聲細碎風搖危木影攣拳狂猿抱子藏深洞羸鶴將<span class='corr'>鶵</span>逐老仙莫謂可師徒立雪方知古德用心堅。</p>
<p>上堂舉德山問龍潭久響龍潭及乎到來潭又不見龍又不現潭云子親到龍潭師云龍潭老人可謂騎賊馬趕賊便下座。</p>
<p>送諸郡化主上堂云荷眾諸禪流才能足機劃逢人定有錢見面寧無麥<span class='corr'>已</span>是吾家兒久為物外客溫柔一手擡剛硬雙拳搦牙爪一時全勝南山白額。</p>
<p>上堂云一代時教五千四十八卷空有頓漸豈不是有永嘉道亦無人亦無佛大千沙界海中漚一切聖賢如電拂豈不是無大眾若道是有違他永嘉若道是無又違釋迦老子作麼生商量得恰好若知落處朝見釋迦暮叅弥勒若也未明白雲為你點破道無不是無道有不是有東望西耶尼面南看北斗。</p>
<p>上堂云說佛說法拈槌竪拂白雲萬里德山入門便棒臨濟入門便喝白雲萬里然後恁麼也不得不恁麼也不得恁麼不恁麼總不得也則白雲萬里忽有箇出來道長老你恁麼道也則白雲萬里者箇說話喚作矮子看戯隨人上下三十年後一場好笑且道笑箇什麼笑白雲萬里。</p>
<p>上堂云白雲門前路往復行大步中間有一片方塼你諸人為什麼却蹋不著。</p>
<p>王提刑入山上堂云祖師門下如箭中的手辦眼親無得無失僧問朝蓋臨筵清風帀座學人上來請師决破　師云殘臘一雨即漸迎春　學云天垂寶蓋地布金蓮去也　師云未為多在　學云多底事作麼生　師云人天眾前不欲造次　學云覺海波瀾增浩渺釋天日月轉光輝　師云也不消得。</p>
<p>乃舉阿難問迦葉世尊傳金襴外別傳何物迦葉召阿難阿難應喏迦葉云倒却門前剎竿著又永嘉道建法幢立宗旨明明佛勑曹溪是師云迦葉教倒却剎竿永嘉又教立宗旨且道倒底是立底是到者裏須是具擇法眼始得畢竟如何倒也七縱八橫立也二三成六七峯閣上共談玄一句一言清耳目。</p>
</div>
<div class='div-other'><a id='mulu526' />
<div class='div-other'><a id='mulu527' />
<p class='h3'>舒州海會演和尚語錄序</p>
<div class='div-other'><a id='mulu528' /><p>粤自靈山拈出葱嶺傳來天下叢林分枝布葉石霜古月海會重圎介在祖山隱若敵國誰主茲地演公其人。</p>
<p>演公系本蜀川令行淮甸三提宗印二紀于茲仁義道中空華結果荊棘林內石筍抽條莫疑優鉢現前翻作葛藤會去。</p>
<p>克勤上人錄其語要俾之賛<span class='corr'>揚</span>兔角龜毛敢言有實狐裘羔袖終愧非冝。</p>
<p>紹聖二年十一月二十四日宣德郎新差知蘄州蘄水縣事兼兵馬監押武騎尉河間劉　　[跳-兆+(敲-高)]　　謹序</p>
</div>
<div class='div-other'><a id='mulu529' />
<p class='h4'>再序</p><p>海會演師昔行脚至白雲峯頂逢一善知識據師子座現比丘身為無所為說無所說有時挐雲擭浪游戱自如有時截鐵斬釘犯干不可諸方輻湊四眾景從罔測其由舉皆自失。</p>
<p>師獨熟視而笑莫逆於心曾未踰時遂蒙受記天人叶賛自四面而住太平父子相承由太平而來海會隨機荅問因事舉<span class='corr'>揚</span>不假尖新自然竒特其徒纂集請余為之序欲傳於世云紹聖二年十一月初十日述。</p>
<p style="margin-left:7em">楊州錄事叅軍[口/矢]郡朱　元禍　序</p>
</div></div><p class="head2">海會後錄</p>
<p class="byline">叅學　　　智宣　　集</p><p>歸新僧堂上堂云十月今朝初一新搆雲堂<span class='corr'>已</span>畢聖眾<span class='corr'>已</span>得安居雅麗全勝舊日於中受用之時凡百㸦相愛惜願存古佛家風三有四恩獲益慶懺別有上聞具位題名立石敢勸遠近諸檀越記取摩訶般若波羅蜜忽有箇出來道長老不妨好文章乃云咄白雲口裏道誰敢道不好。</p>
<p>提刑入寺上堂云兵隨印轉將逐符行大權菩薩覆護眾生相順者善言誘諭凶頑者枷棒縱橫中間有箇沒量大漢金鎖玄關留不住聖凡位裏莫能收若柰何不得佛法無靈驗白雲有箇消息試說看古人云無邊剎境自他不隔於毫端十世古今始終不離於當念納須弥於芥中擲大千於方外變大地為黃金攪長河為酥酪到者裏合作麼生國土動搖迎勢至寶花弥滿送觀音。</p>
<p>端午上堂舉昔有秀才造無鬼論論就纔放筆有鬼現身斫手謂秀才云你爭柰我何白雲當時若見便以手作鵓鳩觜向伊道谷谷呱。</p>
<p>上堂舉肅宗帝問忠國師百年後所須何物國師云與老僧造箇無縫塔帝曰請師塔㨾國師良久云會麼帝曰不會國師云吾有弟子躭源却諳此事請詔問之師云眾中盡道國師良久殊不知懸皷待槌當時肅宗若是作家君三待伊道教詔躭源但向道國師國師何必肅宗後詔躭源源呈頌湘之南潭之北中有黃金充一國無影樹下合同舡瑠璃殿上無知識師代肅宗云閑言語雪竇頌道無縫塔見還難澄潭不許蒼龍盤層落落影團團千古萬古與人看師云雪竇可使千古傳名老僧秖愛他道澄潭不許蒼龍盤首尾一時貫串秖如前來一絡索拈放一邊且道畢竟如何乃云姹女<span class='corr'>已</span>歸霄漢去獃郎猶自守空房。</p>
<p>上堂舉僧問雲門如何是超佛越祖之談門云糊餅白雲即不然忽有人問如何是超佛越祖之談只向伊道驢屎似馬糞又云破草鞋又云靈龜曳尾且道是同是別試辯看。</p>
<p>上堂僧問如何是極則事　師云何須特地。</p>
<p>乃舉僧請益瑯瑘清淨本然云何忽生山河大地瑯瑘云清淨本然云何忽生山河大地其僧有省師云金屑雖貴落眼成翳。</p>
<p>上堂云祖師遺下一隻履千古萬古播人耳空自肩擔跣足行何曾踏著自家底。</p>
<p>上堂云行者不報來打皷曲录木頭上不免將錯就錯叅。</p>
<p>上堂云子丑寅夘辰巳午未申酉<span class='corr'>戌</span>亥終而復始有猒有愛畢竟如何但管熟念。</p>
<p>上堂云遍周沙界幾曾移步深山白雲是何報土若是真家道人日洗鉢盂兩度。</p>
<p>新鞔法皷上堂云多載頑皮擊不響新皮纔動震天雷無滯莫言隨勢去有聲誰謂不平來何也雙眼聽不聞雙耳覷不見一條平坦路是誰沒方便。</p>
<p>上堂云本末須歸宗尊卑用其語利劒擲虚空大棒打老䑕。</p>
<p>上堂舉世尊滅後諸聖弟子於畢鉢巖中結集法藏阿難既陞座形儀與佛無殊大眾遂生三疑一疑阿難成佛二疑佛再現身三疑他方佛化阿難唱云如是我聞眾疑皆息當時若有箇漢出眾云大眾依而行之各自散去免見滿藏琅函攪人膓肚然雖如是猶未剿絕在何也阿難道如是我聞白雲也道如是我聞若道當時是重古輕今若道即今是重今輕古要會麼優曇花不開跡絕無香氣。</p>
<p>上堂云六祖能大師是箇大癡漢後代兒孫多展轉生惑亂子細好思量白雲不著便。</p>
<p>上堂僧問百尺竿頭如何進步　師云快走始得　乃舉雲門道聞聲悟道見色明心觀世音菩薩將錢來買糊餅放下手元來却是饅頭雲門好則甚好竒則甚竒要且只說得老婆禪若是白雲即不然作麼生是聞聲悟道見色明心遂作打杖皷勢云堋八囉札。</p>
<p>上堂云四五百石麥二三千石稻好箇休粮藥耆婆不得妙。</p>
<p>上堂舉龍牙云天下名山到因脚年深辛苦與韈著而今老大不能行手裏把柄破木杓白雲即不然脚也不能著草鞋手亦不能把木杓端坐受供養施主常安樂。</p>
<p>上堂云達磨西來事今人謾揣量天河爭起浪月挂不聞香何也見成公案。</p>
<p>安樂院主修齋上堂云昨夜得一夢夢見臻公在天宮與帝釋對坐臻問帝釋曰天上有五衰相是否釋云此是佛之所說豈可妄言於是帝釋却問臻云我聞閻浮提有不持戒者是否臻云此是佛之所說豈可妄言良久臻云天宮雖樂不是久居遂下十八重地獄乃見閻王居正殿與地藏菩薩耳語臻便出門首見一青衣童鞠躬云東海龍王請伴諸羅漢齋臻遂往赴齋迴得數顆如意珠一時分付諸門人白雲被珠光一爍忽然夢覺以至今朝諸法乳為臻公設齋請白雲陞座大眾且道昨夜夢底是適來說底是眾中盡是久叅先德禪中之精若人辨得試出來露箇消息看有麼有麼若無白雲又有箇古話釋迦老子在跋提河側般涅槃了迦葉始至遶金棺而哭於是世尊為現雙趺大眾且道般涅槃時是現雙趺時是乃云止止不須說我法妙難思諸增上[慢-又+万]者聞必不敬信。</p>
<p>謝監收上堂云人之性命事第一須是○欲得成此○先須防於○若是真○人○○。</p>
<p>上堂僧問不昧當機請師直道　師云捏聚放開　乃舉僧辭趙州州云有佛處不得住師云換却你心肝五臟無佛處急走過師云鴈過留聲三千里外逢人不得錯舉師云出門便錯僧云恁麼則不去也師云種粟却生豆州云摘楊花摘楊花師云不覺日又夜爭教人少年。</p>
<p>小叅云達磨西來不立文字直指人心見性成佛忽有箇出來道長老尋常室中愛問人如何是你心某甲即不會却問長老如何是和尚心老僧即向他道却來者裏捋虎鬚什麼心造次說向你他若又問栢樹子話長老作麼生會向伊道我有箇方便有甚方便却須先問取首座又問德山入門便棒作麼生會我聞便[冉-工+又]戰臨際入門便喝作麼生會是什麼破草鞋直饒一時透過也是七九六十八。</p>
<p>中秋上堂云中秋月中秋月古今盡謂尋常別別不別皎皎清光遍大千任從天下紜紜說。</p>
<p>上堂僧問一代時教是箇切脚未審切那箇字　師云鉢囉穰　學云學人秖問一字為什麼却荅許多　師云七字八字　學云也是慣得其便　師云許多時茶飯元來也有人知滋味。</p>
<p>乃云祖師心印好消息處無消息無消息古篆分明拈起也大千岋崿放下也凡聖同源有時印却諸人面門自是諸人甘伏不肯承當帶累白雲受屈且道過在什麼處。</p>
<p>上堂拈起拄杖子者箇拄杖子不從天台南岳得亦不在此土西天且道生在什麼處若也知生處同得受用若也不知遂靠却下座。</p>
<p>上堂舉妙湛總持不動尊首楞嚴王世希有銷我億劫顛倒想不歷僧祇獲法身大眾若作禪會則謗經若作經會則謗禪若作一團則儱侗有人跳得日銷萬兩黃金若跳不出有處著你在。</p>
<p>上堂云但知月圎月缺誰知月缺月圎忙忙乗舡過水不知過水乗舡百年三萬六千日等閑老却失顏各自照鏡看是什麼面孔。</p>
<p>上堂舉僧問洞山如何是善知識眼山云紙撚無油若問白雲對道無油不點燈雖然如是也較洞山三千里秖是其間有箇好處有甚好處諸人黑地裏撞著露柱悟去也不定。</p>
<p>歲朝上堂云威音王<span class='corr'>已</span>前也恁麼威音王<span class='corr'>已</span>後也恁麼三世諸佛也恁麼西天四七唐土二三也恁麼前年去年也恁麼明年後年更後年外後年也恁麼忽有箇出來道和尚和尚和尚自云若不被他喚住便一百年也只恁麼復云元正啔祚萬物咸新去年乞火和煙得今日擔泉帶月歸晷運推移日南長至當軒有直道無人肯駐脚孟春猶寒伏惟首座大眾起居萬福蘇武牧羊海畔累日忻然李陵望漢臺邊終朝笑發落在甚處人義只從貧處断世情偏向富門多。</p>
<p>上堂僧問如何是本分事　師云結舌無言。</p>
<p>乃云每日起來拄却臨際棒吹雲門曲應趙州拍擔仰山鍬駈溈山牛耕白雲田七八年來漸成家活更告諸公每人出一隻手共相扶助唱歸田樂麁羹淡飯且恁麼過何也但願今年蚕麥熟摩睺羅兒與一文。</p>
<p>上堂舉南泉云文殊普賢昨夜三更起佛見法見各與二十棒貶向二䥫圍山白雲則具大慈悲遂拍手云曼殊室利普賢大士不審不審今後更敢也無自云一度被虵傷怕見断井索。</p>
<p>上堂云狗子還有佛性也無也勝猫兒十萬倍下座。</p>
<p>上堂舉雪峯問德山從上諸聖以何法示人山云我宗無語句亦無一法與人雪峯從此有省後有僧問雪峯和尚見德山得箇什麼便休去雪峯云我空手去空手歸白雲今日說向透未過者有兩箇人從東京來問伊什麼處來他却道蘇州來便問伊蘇州事如何伊道一切尋常雖然如是謾白雲不過何故只為語音各別畢竟如何蘇州菱邵伯藕。</p>
<p>上堂云二十五年坐這曲录木頭上舉古舉今則不無秖是未曾道著第一句眾中莫有具大慈悲者試出來道看也要眾人共知兼乃平生行脚有麼有麼莫道無忽有箇出來却問如何是第一句白雲不免向他道放憨作麼。</p>
<p>上堂云難難幾何般易易沒巴鼻好好催人老默默從此得過這四重關了泗州人見大聖叅。</p>
<p>上堂云是法不可示言詞相寂滅這兩句猶較些子忽遇羚羊掛角時如何直上指云天天久立。</p>
<p>上堂僧問如何是佛　師云口是禍門。</p>
<p>乃云今日上元之節處處燈光皎潔不知天意如何瑞雪翻為苦雪貧窮變作殭蚕烏龜凍得成鼈唯有四海禪流箇箇眼中添屑何故不說不說下座。</p>
<p>請化主上堂云造化之功祖宗門下作天地發生之氣春夏秋冬決含靈顛倒之心常樂我淨若據衲僧用處又且不然變大地為黃金攪長河為酥酪猶未稱白雲在忽有箇漢出來道似恁說話只是箇貪心不足漢自云道著叅。</p>
<p>上堂舉達磨大師云誰得吾正宗出來與汝證明尼總持云據某見處如慶喜見阿閦佛國一見更不再見達磨云汝得吾皮道育云據某見處寔無一法當情磨云汝得吾肉二祖禮三拜依位而立磨云汝得吾髓師云當時若見他三人恁麼道各人好與三十棒只如白雲今日也合喫二十九棒留一棒與汝諸人其間若有知痛痒者不辜負先聖亦乃得見白雲其或未知堂裏喫粥喫飯更須爛嚼多見是渾圝吞却。</p>
<p>上堂舉釋迦如來往忉利天為[母-(、/、)+〡]說法優填王思佛命匠人雕栴檀像及至世尊下來像亦出迎諸人且道下來底是出<span class='corr'>迎</span>底是又教中道如來者無所從來亦無所去莫是法身無來去化身有來去麼若人於此見得日消萬兩黃金其或未然草鞋錢教什麼人還。</p>
<p>上堂云說禪被禪纏不說却成現若真箇不說真箇好方便如馬前相撲似霹靂閃電會即大富貴不會空對面。</p>
<p>因齋上堂云不寒不暖喜春遊士女傾心結預修自覺一生如幻夢始知百歲類浮漚子規啼處真消息芍藥開時野興幽此箇門風誰會得等閑白却少年頭。</p>
<p>上堂云前迴底今日使不著今日底後次使不著使不著說不著重遭撲自古至如今誰錯誰不錯忽有箇出來道白雲不是今日錯也自云錯錯下座。</p>
<p>師一日持錫遶方丈行問僧還有屬牛人問命麼無對　遂云孫賔今日開鋪並無一人垂顧可惜三尺龍[肆-聿+((彰-章)/(泳-永+頁))]喚作尋常破布。</p>
<p>上堂云有一則竒特因緣舉似諸人欲說又被說礙不說又被不說礙欲舉山河大地又被山河大地礙從教頭上且安頭真金不愽鍮丈夫意如此快樂百無憂。</p>
<p>上堂舉僧問曹山佛未出世時如何山云曹山不如出世後如何山云不如曹山師云若以世諦觀之曹山合喫二十棒若以祖道觀之白雲合喫二十棒然雖如是棒頭有眼兩人中一人全肯一人全不肯若人點撿得出許你具半隻眼。</p>
<p>上堂云你等諸人見老和尚皷動唇吻竪起拂子便作勝解及乎山禽聚集牛動尾巴却將作等閑殊不知簷聲不断前霄雨電影還連後夜雷。</p>
<p>上堂云釋迦<span class='corr'>已</span>滅弥勒未生森羅萬象推向一邊且作麼生是你諸人常住法身乃云有功無功莫使腹空請供頭修造上堂云白雲今日權將大宋世界作一面碁盤先將東嶽太山南嶽衡山西嶽華山北嶽恒山中嶽嵩山定却五方次將五臺峨嵋支提羅浮以為相助左畔則斜飛鴈陣右邊則虎口雙關遂舉手云且道這一著落在什麼處若知落處便為敵手若也未然白雲試通箇消息十九條平路爭功勢未休莫教一著錯敗子卒難收。</p>
<p>正旦上堂元正啔祚西天此土萬物咸新獬豸麒麟應時納祐誠言不謬孟春猶寒種種多般伏惟首座大眾普天齊用洎諸知事懷才抱義并諸化主如龍似[虎-儿+几]尊體起居萬福直是如金如玉歲歲三百六十管取粥足飯足。</p>
<p>因齋上堂云二月中春物象鮮盡塵沙界一般天蒼莓雨洗去冬雪野火風飄昨夜煙危嶺乍聞猿嘯日長江時見客乗舡人生幾度逢斯景好是誠心種福田。</p>
<p>端午上堂僧問今朝五月五權罷䒵芸皷雖是無事人亦請燒一炷　師云急急如律令　進云也待小鬼做箇伎倆　師云鍾馗嚇你。</p>
<p>乃云今日端午節白雲有一道神符也有些小靈驗不敢隱藏舉似諸人一要今上皇帝太皇太后聖躬萬歲二要合朝[夕*即]相文武百官州縣寀寮常居祿位三要萬民樂業雨順風調有箇符使却來報白雲道諸處盡去徧只為神通小不柰一件事何遂問他是甚事使云禪和子鼻孔遼天白雲向伊說莫道你我尚不柰何然雖如是澤廣藏山理能伏豹畢竟如何一抽三二添四黃牛角向天八脚垂過鼻急急下座。</p>
<p>上堂舉尼問趙州如何是密密意州於尼腕上掐一掐尼云和尚猶有這箇在州云你猶有這箇在師云此尼若是箇人但向他道也放和尚不得。</p>
<p>上堂僧問天下人舌頭盡被白雲坐斷秖如白雲舌頭未審是什麼人坐断　師云東村王大翁。</p>
<p>乃云日用事無別慿君為甄別若於言上會知君打不徹不於言上會心頭似火熱先過趙州關剪断白雲舌不負先聖恩歸堂且憩歇。</p>
<p>上堂云若要天下撗行見老和尚打皷升堂七十三八十四將拄杖驀口便築然雖如是拈却門前上馬臺剪断五色索方始得安樂。</p>
<p>小叅僧問德山不荅話千古把断要津白雲今夜小叅未審如何施設　師云我不可承嗣端和尚不得也　學云作家宗師天然有在　師云是何言歟　進云只者箇又為甚人施設　師云你還信得及麼　進云教某甲作麼生信　師云你是會來問不會來問　進云某甲却是不會來問　師云昨日也恁荅一僧來　進云今日為甚却干戈相待　師云只為買賣不當價　進云壓良為賤則得爭柰有諸方在　師云大眾看取者一貟禪客　進云放過一著　師云噓。</p>
<p>乃舉陸亘大夫問南泉弟子家中有一片石也曾坐也曾卧擬[錐/乃]作佛得麼泉云得陸云莫不得麼泉云不得大眾夫為善知識須明決擇為什麼他人道得也道得他人道不得也道不得還知南泉落處麼白雲不惜眉毛與你注破得又是誰道來不得又是誰道來你若更不會老僧今夜為你作箇樣子乃舉手云將三界二十八天作箇佛頭金輪水際作箇佛脚四大洲作箇佛身雖然作此佛兒子了你諸人又却在那裏安身立命大眾還會也未老僧作第二箇樣子去也將東弗于逮作一箇佛南贍部洲作一箇佛西瞿耶尼作一箇佛北鬱單越作一箇佛草木叢林是佛蠢動含靈是佛既恁麼又喚什麼作眾生還會也未不如東弗于逮還他東弗于逮南贍部洲還他南贍部洲西瞿耶尼還他西瞿耶尼北鬱單越還他北鬱單越草木叢林還他草木叢林蠢動含靈還他蠢動含靈所以道是法住法位世間相常住既恁麼你又喚什麼作佛還會麼忽有箇漢出來道白雲休寐語大眾記取這一轉。</p>
<p>上堂云平生百了千當底正好喫棒且道過在什麼處打你百了千當。</p>
<p>上堂云去聖時遙人多懈怠逆則生嗔順則生愛且道作麼生是不瞋不愛東海剪刀西畨皮袋。</p>
<p>上堂僧問承師有言山前一片閑田地秖如威音王<span class='corr'>已</span>前未審什麼人為主　師云問取寫契書人　學云和尚為甚倩人來荅　師云秖為你教別人問　學云與和尚平出去也　師云大遠在。</p>
<p>乃云五目莫覩其容二聽絕聞其響有功者罸無功者賞拈須弥山秤來二兩忽有箇道一方知識為什麼大秤秤人物事自云官不容針私通車馬。</p>
<p>謝街坊上堂云街坊昨日將一把沙到方丈前一見老僧劈面便撒頼遇老僧先見衫袖一遮並不妨事今朝舉似大眾不敢隱藏何故賞伊膽大下得者箇手脚忽有人問白雲為什麼只恁休去不見道老不以筋力為能然雖如是賔主歷然。</p>
<p>上堂僧問如何是佛　師云許多時向什麼處去來。</p>
<p>乃云達磨未來時冬寒夏熱達磨來後夜暗晝明諸人若下得一轉平實語喫鹽聞鹹喫醋聞酸若道不得迦葉門前底。</p>
<p>上堂云若論此事如人博戯相似忽然贏得身心歡喜家業昌盛覆隂兒孫不覺輸他自然迷悶然雖有輸有贏此事還在白雲今日有條攀條無條攀例不見陸亘大夫與南泉看雙陸次大夫撮起骰子問南泉云恁麼不恁麼便恁麼信彩去時如何南泉云臰骨頭十八大眾此去縣城不遠外人聞得便來捉賭時又且如何乃云白雲自有道理記得龍牙道學道先須有悟由還如曾鬥快龍舟雖然舊閣閑田地一度贏來方始休。</p>
<p>上堂云目犍連雙足越坈大迦葉聆箏起舞畢陵迦訶駡河神迦留陁夷埋身糞壤此事教中一一有出處總道是習氣秖如祖師門下達磨九年面壁秘魔擎杈禾山打皷石鞏彎弓雪峯輥毬國師水椀歸宗拽石德山入門便棒臨際入門便喝無業纔有人問便道莫妄想且道是箇什麼眾中還有久叅先德天下撗行具頂門上眼底衲僧麼出來為白雲證據也要暢快平生有麼有麼若無三十年後此話大行且道畢竟如何朱夏火雲歸碧洞清秋危露滴金盤。</p>
<p>先師忌晨上堂云去年正當恁麼時多前年三件事今年正當恁麼時多去年七件事這十件事數不過者甚多何也去却七三存一事是去年說是今日急如箭黑似漆無言童子口吧吧無足仙人擗胷趯乃云交下座。</p>
<p>與能表白起喪云本是你送我今朝我送你生死是尋常推倒又扶起至墳所復謂眾云今朝正當三月八送殯之人且聽說君看陌上桃花紅盡是離人眼中血。</p>
<p>上堂云仲春漸暖牡円生卵紫鷰攢身黃鸎開眼共賞芳春三盃兩盞唯有白雲一生擔板。</p>
</div>
<div class='div-other'><a id='mulu530' />
<p class='h2'>偈頌</p>
<div class='div-other'><a id='mulu531' />
<p class='h3'>投機</p><p style="text-indent:0em" class="lg-abnormal"><div class='lg-row'>山前一片閑田地义手叮嚀問祖翁幾度賣來還自買為憐松竹引清風</div>
</p></div>
<div class='div-other'><a id='mulu532' />
<p class='h3'>題東頴西湖簡太守李秘監</p><p style="text-indent:0em" class="lg-abnormal"><div class='lg-row'>脩竹喬松積翠隂綠楊紅蘂徧園林到頭須讓西湖水淡靜還如君子心</div>
</p></div>
<div class='div-other'><a id='mulu533' />
<p class='h3'>悼浮渡圎鑑禪師</p><p style="text-indent:0em" class="lg-abnormal"><div class='lg-row'>浮渡嵓前青瘦栢叢林聳出摽風格夜來寒影落西衢誰唱胡家十八拍</div>
</p></div>
<div class='div-other'><a id='mulu534' />
<p class='h3'>聞角</p><p style="text-indent:0em" class="lg-abnormal"><div class='lg-row'>幽幽寒角發孤城十里山頭漸杳冥一種是聲無限意有堪聽有不堪聽</div>
</p></div>
<div class='div-other'><a id='mulu535' />
<p class='h3'>嘉隱堂</p><p style="text-indent:0em" class="lg-abnormal"><div class='lg-row'>一松一竹一溪雲時有清風伴月輪䆫外泉聲長似雨逈然居者不知春</div>
</p></div>
<div class='div-other'><a id='mulu536' />
<p class='h3'>賦祖花次李提刑韻</p><p style="text-indent:0em" class="lg-abnormal"><div class='lg-row'>此花逈與人間別結果開花當處生要會祖師端的旨未萌天地<span class='corr'>已</span>先成</div>
</p></div>
<div class='div-other'><a id='mulu537' />
<p class='h3'>悼投子青禪師</p><p style="text-indent:0em" class="lg-abnormal"><div class='lg-row'>寂住峯頭雲灑落曹溪水高張浮渡帆直入大洋裏運載既緣終昨夜狂風起鬢角女子戴瓊花八十翁翁穿繡履</div>
</p></div>
<div class='div-other'><a id='mulu538' />
<p class='h3'>次韻詶黃龍圖</p><p style="text-indent:0em" class="lg-abnormal"><div class='lg-row'>海會雲山疊亂青龍潭瀉碧聲泠泠使君乞與安閑地時共禪徒終夜聽</div>
</p></div>
<div class='div-other'><a id='mulu539' />
<p class='h3'>次韻詶蘄倅李朝奉</p><p style="text-indent:0em" class="lg-abnormal"><div class='lg-row'>諦當之言不在多文殊不二問維摩趙州眼爍四天下頼有同叅凌行婆</div>
</p></div>
<div class='div-other'><a id='mulu540' />
<p class='h3'>寄高臺本禪師法兄</p><p style="text-indent:0em" class="lg-abnormal"><div class='lg-row'>春山望極幾千重獨凭危欄誰與同夜靜子規知我意一聲聲在翠微中</div>
</p></div>
<div class='div-other'><a id='mulu541' />
<p class='h3'>寄太平燈長老</p><p style="text-indent:0em" class="lg-abnormal"><div class='lg-row'>白雲嵓上月太平松下影深夜秋風生都成一片境</div>
</p></div>
<div class='div-other'><a id='mulu542' />
<p class='h3'>次韻詶甘露顒長老</p><p style="text-indent:0em" class="lg-abnormal"><div class='lg-row'>本自居山不厭山水聲山色異人間知音若會儂家意任是危層亦共攀</div>
</p></div>
<div class='div-other'><a id='mulu543' />
<p class='h3'>送仁禪者</p><p style="text-indent:0em" class="lg-abnormal"><div class='lg-row'>秋雲秋水兩依依塞鴈聲聲度翠微多向洞庭青草岸楚天空闊不知歸</div>
</p></div>
<div class='div-other'><a id='mulu544' />
<p class='h3'>次韻詶高臺師兄</p><p style="text-indent:0em" class="lg-abnormal"><div class='lg-row'>每覽嘉隱篇清風益可愛有時說向人時人都不會囬首望衡岳岳山千里外獨步立斜陽䬃䬃聞秋籟俳佪兩澗齊瀉碧垂雙帶長沙波浪深湍流轉霶霈</div>
</p></div>
<div class='div-other'><a id='mulu545' />
<p class='h3'>詶石秀才</p><p style="text-indent:0em" class="lg-abnormal"><div class='lg-row'>昨夜西風激怒濤驚翻舊事沒絲毫凭欄笑罷思量著望斷長天月色高</div>
</p></div>
<div class='div-other'><a id='mulu546' />
<p class='h3'>送朱大[夕*即]</p><p style="text-indent:0em" class="lg-abnormal"><div class='lg-row'>但得心閑到處閑莫拘城市與溪山是非名利渾如夢正眼觀時一瞬間</div>
</p></div>
<div class='div-other'><a id='mulu547' />
<p class='h3'>病起</p><p style="text-indent:0em" class="lg-abnormal"><div class='lg-row'>病來又病皮黏骨抖擻起來無一物行不成步語聲低鼻孔依前空突[一/几]</div>
</p></div>
<div class='div-other'><a id='mulu548' />
<p class='h3'>寄李元中</p><p style="text-indent:0em" class="lg-abnormal"><div class='lg-row'>寄盡千張[糸*氐]徒煩心手勞人情如太華爭似道情高</div>
</p></div>
<div class='div-other'><a id='mulu549' />
<p class='h3'>山居</p><p style="text-indent:0em" class="lg-abnormal"><div class='lg-row'>床是柴棚蓆是茅枕頭葛怚半中凹霜天索寞人投宿睡到平明手脚交</div>
</p></div>
<div class='div-other'><a id='mulu550' />
<p class='h3'>東頴途中</p><p style="text-indent:0em" class="lg-abnormal"><div class='lg-row'>一宿成家步孤雲萬里游吾門隨處靜世路幾時休舉首問明月慿心寄斗牛歸期何太晚猶尚往他州</div>
</p></div>
<div class='div-other'><a id='mulu551' />
<p class='h3'>擬雲送信禪者作丐</p><p style="text-indent:0em" class="lg-abnormal"><div class='lg-row'>春晴觸石欲高飛皖伯臺前度翠微本自無心為雨露何曾有意泄天機風雷倚勢聲光遠草木乗隂色澤肥莫謂功成空聚散巖房潜約幾時歸</div>
</p></div>
<div class='div-other'><a id='mulu552' />
<p class='h3'>寄諸郡丐者</p><p style="text-indent:0em" class="lg-abnormal"><div class='lg-row'>坐一須走七古聖留蹤跡此土與西天箇箇明格尺點䥫化為金喝石變成壁大力那羅延是誰親中的</div>
</p></div>
<div class='div-other'><a id='mulu553' />
<p class='h3'>遷住白雲入院後示二三執事</p><p style="text-indent:0em" class="lg-abnormal"><div class='lg-row'>登山須拄杖渡水要行舩有客開顏笑無愁展脚眠萬般存此道一味信前緣試比紅塵裏清虚直幾錢</div>
</p></div>
<div class='div-other'><a id='mulu554' />
<p class='h3'>寄舊<span class='note-inline'>(三首)</span></p><p style="text-indent:0em" class="lg-abnormal"><div class='lg-row'>木落高秋玉露垂䆫前黃菊漸離披白雲片片迎新鴈不是知音說向誰</div>
</p><p style="text-indent:0em" class="lg-abnormal"><div class='lg-row'>寄書未到他先望傳語不來我未知度日林泉無世慮<span class='corr'>斂</span>眉偷看白猿兒</div>
</p><p style="text-indent:0em" class="lg-abnormal"><div class='lg-row'>梅花欲謝不謝桃花欲開不開思君共聽猿啼處一片白雲天外來</div>
</p></div>
<div class='div-other'><a id='mulu555' />
<p class='h3'>送化主<span class='note-inline'>(三首)</span></p><p style="text-indent:0em" class="lg-abnormal"><div class='lg-row'>嵓縫迸開雲片片半籠幽石半從龍為霖普潤焦枯後却入煙蘿第一重</div>
</p><p style="text-indent:0em" class="lg-abnormal"><div class='lg-row'>莫論人情與道情大都物理自分明皖公山下長流水今古滔滔徹底清</div>
</p><p style="text-indent:0em" class="lg-abnormal"><div class='lg-row'>庭無立雪人路有塵埃客傾盡此時心松間贈行色</div>
</p></div>
<div class='div-other'><a id='mulu556' />
<p class='h3'>示學徒<span class='note-inline'>(四首)</span></p><p style="text-indent:0em" class="lg-abnormal"><div class='lg-row'>學道之人得者稀是非長短幾時虧若慿言語論高下恰似從前未悟時</div>
</p><p style="text-indent:0em" class="lg-abnormal"><div class='lg-row'>空門有路人皆到到者方知滋味長心地不生閑草木自然身放白毫光</div>
</p><p style="text-indent:0em" class="lg-abnormal"><div class='lg-row'>一片秋光對草堂籬邊金菊預聞香蟬聲未息涼風起勝似征人歸故鄉</div>
</p><p style="text-indent:0em" class="lg-abnormal"><div class='lg-row'>終日談玄第一宗枯河道裏覔魚蹤直饒祖佛無階級須向竒人棒下通</div>
</p></div>
<div class='div-other'><a id='mulu557' />
<p class='h3'>送己德二禪者之長安緣幹</p><p style="text-indent:0em" class="lg-abnormal"><div class='lg-row'>二人同心其義断金古今有此吾道堪任山之厚重海之淵深白雲留不住祖佛莫能禁極目少林峭峙傍觀華岳崟岑分得維摩按指法且彈一曲訪知音</div>
</p></div>
<div class='div-other'><a id='mulu558' />
<p class='h3'>山中四威儀</p><p style="text-indent:0em" class="lg-abnormal"><div class='lg-row'><span class='corr'>山中</span>行攜藍採蕨稱幽情牧童唱罷胡家曲子規枝上一聲聲</div>
</p><p style="text-indent:0em" class="lg-abnormal"><div class='lg-row'>山中住萬疊千重誰伴侶縱使知音特地來雲深必定無尋處</div>
</p><p style="text-indent:0em" class="lg-abnormal"><div class='lg-row'>山中坐月夜霜天寒鴈過炉灰撥盡未成眠報曉靈禽清耳朶</div>
</p><p style="text-indent:0em" class="lg-abnormal"><div class='lg-row'>山中卧一片清光高鑑我但得身心到處閑多年布衲從教破</div>
</p></div>
<div class='div-other'><a id='mulu559' />
<p class='h3'>次韻詶吳都曹</p><p style="text-indent:0em" class="lg-abnormal"><div class='lg-row'>山家旨趣最幽微路轉峯囬到者稀一鉢黃菁消永日滿頭白髮<span class='corr'>已</span>玄機遶巖瀑布䆫前落哭月狂猿嶺上飛自得平生觀不足那知浮世是兼非</div>
</p></div>
<div class='div-other'><a id='mulu560' />
<p class='h3'>自述真賛<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>以相取相都成幻妄以真求真轉見不親見成公案無事不辦百年三萬六千日翻覆元來是這漢</div>
</p><p style="text-indent:0em" class="lg-abnormal"><div class='lg-row'>我真我賛唯己自知面面相覷有甚了期</div>
</p></div></div>
<p class='juan'>舒州白雲山海會演和尚語錄終</p>
<div class='div-w'><p style="margin-left:13em">四明胡昶刊</p>
</div></div>
</div><!-- end of div[@id='body'] -->
</body></html>