<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu169' /><a id='mulu170' />
<p class='juan'>汝州葉縣廣教省禪師語錄</p><p class="byline">叅學小師　　　智親　　重錄</p>
<div class='div-other'><a id='mulu171' /><p>師初開堂日纔昇法座大眾雲集師捻香示眾云此一瓣香不從他方得即汝州水土然願　皇帝萬歲重臣千秋文武百僚常居祿位但某道薄人微觸事荒瑣謝郎中廵撿司徒諸官貟等光揚佛日野干說法釋迦和南梵王前引帝釋後隨重法不重人謝西州和尚遠發緘封曲獎卑能悚惕無盡兩院主首街市檀越堂內僧眾請某開堂說箇什麼即得若說三乗五性來又有經律論座主宣<span class='corr'>揚</span>若說仁義禮智信又有夫子夫子是儒童菩薩入廛化俗若是闡<span class='corr'>揚</span>宗旨又有諸方宿德和尚穿鑿了也更教某甚處運釿斧即得便有僧問祖相傳心印印印皆親師今出世法　嗣何人　師云寰中天子塞外將軍學云汝海一滴蒙師指向上家風事若何師云高祖殿前樊噲怒須知萬里絕煙塵。</p>
<p>問昔日世尊說法梵王親躬此日朝騎臨筵將何指教師云塞鴈過時聲咽咽喜鵲喃喃恱殺人進云與麼即法雨洪傾人天有頼也師云雲綻家家月春來處處花。</p>
<p>問不落諸緣請便道師云落。</p>
<p>問如何是無縫塔師云頭不梳面不洗問如何是出家人師云緊裹頭進云與麼即在家出家師云麄麻鞋。</p>
<p>問喫却施主食將何報荅他師云老僧罪過進云與麼即萬兩黃金亦消得師云家醜不外<span class='corr'>揚</span>。</p>
<p>問寶劒未出匣時如何師云不可錯恠老僧進云出匣後如何師云換手搥胸。</p>
<p>問如何是禪師云文殊殿如何是道師云法堂是老僧蓋進云禪道相去多少師云汝問我荅進云向上還更有事也無師云有如何是向上事師云八捧對十三學家禮拜師云教休不肯休直待雨霖頭。</p>
<p>問如何是清淨法身師云廁坑頭籌子。</p>
<p>問機臨一句請師速道師云速進云與麼即沙場無朕跡也師云滴血驗身容。</p>
<p>師乃云逹麼西來為傳東土直指人心見性成佛獨摽萬像物外宣<span class='corr'>揚</span>悟之者纖毫不隔迷之者背覺合塵中下之機也須子細莫虛過時光各各有之况以西來的意教外別傳道契一言縱撗自在打破髑髏揭却腦蓋豈不是慶快。</p>
<p>僧問學人來日擬入帝京帝王不[(厂@((既-旡)-日+口))*頁]時如何師尋時頌荅云一年春盡一年春觸目無私遍乾坤時人盡唱無私曲罕遇知音對者稀進云與麼即處處通身去也師云底事作麼生進云十方世界盡是學人行履處師云真師子児進云謝師證明師云一翳在眼天花乱墜。</p>
<p>問如何是佛法大意師云麥賤米貴問如何是當機一句師云有你驢漢問進云與麼即打鼓弄琵琶也師云捺紂放屁聲。</p>
<p>問如何是隨色摩尼珠師云閙市散本進云未審意旨如何師云拍手唱歌行。</p>
<p>問維摩丈室不以日月為明和尚丈室以何為明師云眉分八字進云未審意旨如何師云雙耳垂肩。</p>
<p>問如何是古佛心師云何不高聲問進云莫者便是也無師云是即錯進云如何得不錯師云千錯萬錯。</p>
<p>問如何是非非法義師云十字路頭坐進云不會意旨如何師云一任眾人看。</p>
<p>問如何是金剛不壞身師云百雜碎進云不會意旨如何師云終是一堆灰。</p>
<p>問如何是出家人師云草深不露頂進云露頂後如何師云搒殺塚頭蒿。</p>
<p>問無邊身菩薩來還起也無師云水牯牛進云與麼即頭上安頭師云一頓五[外-〡+十]料。</p>
<p>問蓮花未出水時如何師云競生頭角進云出水後如何師云一場摩㦬。</p>
<p>問承古有言未得入頭直須入頭既得入頭不得孤負老僧意旨如何師云獨脚蝦䗫能上樹進云未審意旨如何師云野鵲帶席帽。</p>
<p>問如何是戒定慧師云破家具。</p>
<p>師上堂良久云大眾夫行脚禪流直須著忖叅學須具叅學眼見地須得見地句方始有相親分始得不被諸境惑亦不落於惡道畢竟如何委息有時句到意不到妄緣前塵分別影事有時意到句不到如盲摸象各說異端有時意句俱到打破乹坤界光明照十方有時意句俱不到無目之人縱撗走忽然不覺落深坈。</p>
<p>問如何是道師云萬緣俱頓息夜半繡鴛鴦。</p>
<p>問如何是祖師西來意師以手劃劃進云不會此意如何師云合掌靈山問世尊。</p>
<p>問如何是和尚心師云長三尺進云如何通信師云方圎二寸餘。</p>
<p>問學人未到來時如何師云疑殺老僧進云到來後如何師兩手搥胸。</p>
<p>問慈雲起處雷聲大廣教門下霹靂聲時如何師云今冬頻雨雪來年麥大熟進云恁麼即大眾有依倚也師云㷔頭誇富貴今古化灰塵問起坐相隨為什麼不識師以手劃一劃進云恁麼即直截根源也師云冥冥一去杳杳何知。</p>
<p>師上堂良久云宗師血脉或凢或聖龍樹馬鳴天堂地獄鑊湯爐炭牛頭獄卒<span class='note-inline'>(森羅)</span>萬像日月星辰他方此土有情無情以手劃一劃云俱入此宗此宗門中亦能殺人亦能活人殺人須得殺人刀活人須得活人句作麼生是殺人刀活人句道得底出來對眾道看若是道不得即辜負平生珎重。</p>
<p>問忽遇大闡提人來還相為也無師云西天出白㲲進云未審此意如何師云東土波斯鼻孔大問十方薄伽梵一路涅盤門如何是一路涅盤門師云洞山見雲門進云未審意旨如何師云山僧是冀州人。</p>
<p>問如何是真道人師云露崖崖進云不會意旨如何師云莫遣外人聞。</p>
<p>問心地法門與佛相去多少師云闍梨致問老僧有荅進云未審意旨如何師云五九盡日春。</p>
<p>問如何是道師云家家門前長安路。</p>
<p>問如何是西來意師云齋後一椀茶。</p>
<p>問<span class='corr'>己</span>事未明以何為驗師云閙市裏打靜搥進云意旨如何師云日午點金燈問如何是無縫塔師云破皮厚三寸進云未審意旨如何師云金牓題名天下傳。</p>
<p>問如何是清淨法身師云蝗䖝步蜪驚人恐飡食苗稼盡傷心進云為什麼學人不識師云無心㐲物賀太平。</p>
<p>師上堂有僧問纔上法堂來時如何師拍禪床一下進云未審此意如何師云無人過價打與三百。</p>
<p>問清淨伽藍為什麼打魚鼓喫飯師云打草蛇驚。</p>
<p>問路絕煙塵時如何師云無手行者能打餅進云恁麼即傀儡人抽牽也師云無目之人不假燈。</p>
<p>師上堂云聞鍾聲即尋聲而來如無鍾聲向甚處去即得若是上來下去是何面目不來不去又濕地上坐了也作麼生是納僧出氣底鼻孔道得底出來道看直饒道得也是勿交涉若是道不得也即墮坈落壍便下座。</p>
<p>問煞父煞母佛前懺悔煞佛煞祖向甚麼處懺悔師云長連城進云不會意旨如何師云天靈盖。</p>
<p>問承古有言良由取捨捨即是不捨即是師云大洋海底鑚龜卜進云恁麼即取捨俱忘也師云遇明眼人舉似。</p>
<p>問如何是佛云大意師云杏熟來年麥進云不會意旨如何師云棗収當年禾學人禮拜師云彭祖壽年八百歲莫忘却稀禾稹麥。</p>
<p>問如何是納僧活計師云城東太山廟進云不會意旨如何師云判官手裏筆。</p>
<p>問如何是露地白牛師云破盆子進云未審意旨如何師云堪作麼。</p>
<p>問不落言詮請師便道師云西方極樂世界進云恁麼即滿口道不得也師云東土樹子大。</p>
<p>問如何是和尚受用[皮-(〡/又)+(王/匆)]師云長三尺。</p>
<p>問如何是毗盧體師云寒時寒煞熱時熱煞進云不會意旨如何師云冬天著火向夏月取凉行。</p>
<p>學人心病請師一服妙藥師云破皮厚三寸進云未審意旨如何師云杖頭挑取。</p>
<p>師上堂云廣教有驗人関截人機活人句還有人道得麼若是道不得辜負平生。</p>
<p>問和尚朝也說暮也說還接得幾人師云洎合疑殺老僧。</p>
<p>問靈山如畫月漕溪如指月如何是真月師云昨日擊金鍾告報天下聞進云恁麼即山河大地也師云大眾齊合掌香煙滿乹坤。</p>
<p>問無目人來請師指路師云坐飡都不問莫作問禪賔進云不會此理如何師云紫羅袋裏盛官誥金牓題名天下傳。</p>
<p>問大施門開請師垂示師云腦後抽簮進云便恁麼會時如何師云孤峯無宿客進云噓噓師便打。</p>
<p>問如何是世尊不說說師云涅盤山側畔香煙滿乹坤進云如何是迦葉不聞聞師云觀音勢至引到西方。</p>
<p>問如何是學人親切處師云昨日十九今日二十。</p>
<p>問如何是毗盧師法身主師云僧排夏臘俗列耆年進云向上還更有事也無師云有進云如何是向上事師云萬里崖州君自去臨行惆悵怨他誰。</p>
<p>問布鼓當軒擊誰是知音者師云眼中有澁釘進云未審此意如何師云喬翁賽南神。</p>
<p>師上堂云諸[禪-(口*口)+(ㄙ*ㄙ)]德若是說[禪-(口*口)+(ㄙ*ㄙ)]說道說佛說法來又匝匝地遍天遍地也更教廣教說箇什麼即得若約至理論似此之輩且去涅盤堂內粥飯裏將養始得謂何如此當言不避截舌若是說[禪-(口*口)+(ㄙ*ㄙ)][禪-(口*口)+(ㄙ*ㄙ)]是病若是說道道亦非真說佛被佛謾說法被法障也錯恠廣教雖是善囙而招惡果何不離此之外試與廣教相見看方有叅學分始得不被諸境惑亦不落於惡道還委息得麼直饒委得入地獄如箭射無人替代渠莫道不道珎重。</p>
<p>問遍歷寰中未曾逢一人時如何師云椀進云恁麼即碧霄雲外無依倚也師云未曾解開紂僧云錯師云尋時打二十棒趂出院。</p>
<p>問如何是密密[皮-(〡/又)+(王/匆)]用心師云閙市裏輥毬進云未審意旨如何師云一任眾人看。</p>
<p>問如何是涅盤門師云三更無忌諱進云未審此意如何師云却忌五更時。</p>
<p>問西州和尚遷化向什麼處去師云寶塔元無縫靈骨鎮天涯。</p>
<p>問如何是涅盤路師云玄沙不出嶺寶壽不渡河。</p>
<p>問如何是正令一句師云古墓裏點燈猶作恠樹上叫喚闍梨意如何。</p>
<p>問六國來朝時如何師云南有雪峯北有趙州進云恁麼即萬里絕煙塵也師云目前無一物不換太陽春。</p>
<p>問遠遠相投請師一接師拈起火示云會麼云不會師云滿爐添炭猶嫌冷路上行人只守寒。</p>
<p>問維摩默然文殊讃善此意如何師云莫埋沒維摩進云恁麼即清淨道場師云莫錯認定盤星。</p>
<p>問春來萬物秀石頭為什麼不生芽師云為報遐方叅禪子只為麄心致令廣教打二十進云又太不慈悲生師云禍福無門唯人自召。</p>
<p>師上堂云說底法即便是也十二時中行住坐卧喫粥喫飯合掌頂禮麄言細語闘打相爭揮拳掉臂是也不是若道不是即法有二見若道是為什麼不休去不歇去若約至理論須是待廣教與你打破髑髏揭却腦蓋廓然山河無礙豈不慶快還委悉得麼直饒委悉得入地獄如箭射無人替代渠莫言不道珎重。</p>
<p>問彼自無瘡勿傷之也道合隨機請師應用師云今年頻雨水何人不傷心進云恁麼即雲散青天出山高眾岫歸師云日出天然異森羅觸目真。</p>
<p>問忽逢大闡提人来師還相為也無師云法久成弊進云慈悲何在師云年老却成魔。</p>
<p>問如何是第一句師云失如何是第二句師云臰[冉-工+又]來蠅如何是第三句師云今日好晴云三句不分時如何師云來日到崖州。</p>
<p>問寶劒未出匣時如何師云擗口著云出匣後如何師云拈却牙齒。</p>
<p>問如何是論頓不留朕跡師云日午打三更石人側耳聽云如何是語漸返常而合道師云問處分明覿面相呈。</p>
<p>問三災競起如何救之師云廣教不問你來日喫鈐槌云不會師意如何師云涅盤山側念弥陁。</p>
<p>問如何是百骸俱潰散一物鎮長靈師云晴乾開水道無事設曹司云未審此理如何師云雨下街頭濕晴乾便無泥。</p>
<p>問禁足九旬須藉無䖝之地甚處是無䖝之地師云趂熟人民乱縱撗五月麥熟盡息心云不知甚麼處立身師云夏月多毒熱行人盡休歇。</p>
<p>問雪山童子捨身為求諸行此行如何師云掉臂街頭走仰面看青天云恁麼即迷人尋著向城路也師云此人入地獄萬刼出應難。</p>
<p>問如何賔中賔師云慙惶沒心情如何是賔中主師云相手覷前程如何是主中賔師云起坐甚分明如何是主中主師云大祭不留身。</p>
<p>問如何超師之作師云老僧眉毛長多少。</p>
<p>問古人一言便悟和尚種種說學人為什麼不悟師云草鞋無底云畢竟如何師云皮襪無根。</p>
<p>問如何是和尚四無量心師云放火煞人云慈悲何在師云遇明眼人舉似。</p>
<p>師上堂良久云惣被須弥山塞却你諸人眼也還覺麼莫不識痛痒若是去却須弥山方有叅學分作麼生是去却須弥山底句若是道得底試對眾道看若是道不得也且莫乱磕便下座。</p>
<p>問師子吼時全意氣文殊仗劒意如何師云飛砂走石人驚恠决定彎弓射尉遟。</p>
<p>問如何是佛師云白馬駞經云如何是道師云善信扼喉。</p>
<p>問本来無一物以何法示於人師云無法示於人。</p>
<p>問不施寸刃便登九五時如何師云不封不樹云未審此意如何師云今古不同且應時。</p>
<p>問承古有言藏身不吞炭意旨如何師云莫遣外人聞云山雉枉遭傷此意如何師云天網恢恢踈而不漏。</p>
<p>問夏終此日師意如何師云今年夏末去年秋東京西洛任意㳺。</p>
<p>問大用現前不存䡄則時如何師云虛空無䈥骨金搥打不入進云恁麼即百雜碎也師云弥陁佛前親聞玉偈。</p>
<p>問如何是塵中獨露身師云塞北有千人帳江南有萬斛舡進云恁麼即非塵也師云學語之流一扎萬行。</p>
<p>問如何是和尚深深處師云猫有縮血之印虎有起屍之德進云莫便是也無師云碓搗東南磨推西北。</p>
<p>問承教中有言三人同坐解脫床如何是解脫床師云有言須得句進云未審此意如何師云不用更遅疑。</p>
<p>問萬法歸一一歸何處師云北[(〦/(戉-戈))*ㄗ]山下進云未審意旨如何師云千年中一遇。</p>
<p>問世尊為一大事因緣故出現扵世如何是一大事因緣師云梁園城[重/(衣-〦)]円鳳門進云不會意旨如何師云襄州出大悲。</p>
<p>問行住坐卧如何用心得不落於惡道師云莫用心。</p>
<p>問如何是文殊活人底草師云須弥頂上雨霖霖進云如何是文殊煞人底草師云錯。</p>
<p>問如何是㓛用智師云舉目千山秀大海徹底清。</p>
<p>問疑情未息如何除遣師云碓搗東南磨推西北。</p>
<p>問學人迷路請師直指師云三更不閉戶進云未審此意如何師云日午不點燈。</p>
<p>問承古有言不在內不在外未審在什麼處師云南斗六星北斗七。</p>
<p>問一物不將來時如何師云放下著進云恁麼即纖毫不隔也師云且擔著。</p>
<p>師上堂云諸苦所因貪欲為本若滅貪欲無所依止若是無貪欲心在處澇澇隨所碌碌山河大地不礙眼光不礙眼光則且止你道雪山童子眉毛長多少眾中還有道得者麼試對眾道看為你證據若道不得辜負平生便下座。</p>
<p>問學人不曉三玄義請師方便第一玄師云截舌三分進云如何是第二玄師云沒蹬驢子夜三更進云如何是第三玄師云晴乾開水道無事設曹司。</p>
<p>問羙玉貴金門何異荊山體師云錯進云恁麼即鳳飛在處祥雲聚龍行何慮少風雷師云騎驢不把鞭一世勿模樣。</p>
<p>問如何是第一要師云全令提綱行正令却須當道與人看進云如何是第二要師云坐飡都不問莫作問禪賔進云如何是第三要師云包含大地人皆喜滿路謌謠賀太平。</p>
<p>問如何是西來意師云骨崙背象牙。</p>
<p>問色身病法身病師云江山無阻滯日月鎮長明。</p>
<p>問承聞一子出家九族生天某甲兩人出家合作甚道理師云截舌三分進云未審意旨如何師云閙市[重/(衣-〦)]卧街。</p>
<p>問擬過青山時如何師云金州出好漆。</p>
<p>問文殊云前三三後三三未審意旨如何師云昨夜風寒緊今日又溫和。</p>
<p>問如何是百尺竿頭進步底句師云南贍部洲北鬱單越。</p>
<p>問如何是西來意師云冬無積雪夏無餘粮。</p>
<p>問如何是古今無異路師云俗人盡裹頭進云未審意旨如何師云闍梨無席帽。</p>
<p>問得舡便渡時如何師云鈍根阿師進云恁麼即直截根源也師云下坡不走快便難逢。</p>
<p>問如何是奪人不奪境師云臰[冉-工+又]來蠅進云如何是奪境不奪人師云沒鐙驢子夜三更進云如何是人境兩俱奪師云光漆無人識進云如何是人境俱不奪師云須弥頂上雨霖霖。</p>
<p>問如何是一印印空師云今年夏末[膜-大+(句-口+匕)]人氷進云如何是一印印水師云未逢秋草死爭忍下堦行進云如何是一印印泥師云兩重公桉就萬里江山應不迴。</p>
<p>問寂寂無依時如何師云觀身實相進云與麼即謝師指示師云廓然無邊。</p>
<p>問龍女獻珠得成佛學人無珠可獻還得成佛也無師云好日多同贈土不贈金進云恁麼即謝師指示師云恐魔逐我後鎮壓在㕔堦。</p>
<p>問古路重開時如何師云無目之人不假燈進云恁麼即七縱八撗沒去處也師云拍手唱歌行。</p>
<p>問師子吼時無意氣文殊仗劒意如何師云一送荒郊裏千峯永不迴進云恁麼即大眾齊合掌一時念弥陁師云不因寒食節餘日且難來。</p>
<p>問香煙起處大眾側聆當為何事師云專聽三下鼓喫粥五更時進云此理如何師云朝霞不出門暮霞行千里。</p>
<p>問國師禮倒鐵天王意旨如何師云驚動十方剎進云此理如何師云當言不避截舌。</p>
<p>師上堂云僧堂入佛殿裏過佛殿入僧堂裏行須弥山騎牛說話木人打鼓唱歌露柱每日搊笋犍椎拍手笑他若遇大乗根器不在於言下若是中下之機也須子細珎重。</p>
<p>問未遇眾緣時如何師云虛空無瑕翳到者盡息心進云遇眾緣後如何師云任你大海變桑田廣教誰能管得你。</p>
<p>問抱璞投師請師雕琢師云把將來看進云恁麼即得遇和尚師云元來是箇糞毬。</p>
<p>問古人有不了之句請師為學人說師云破皮厚三寸。</p>
<p>問自<span class='corr'>己</span>面目終日不見時如何師云拈却牙齒著進云見面後如何師云大眾盡皺眉。</p>
<p>問黑雲遮日時如何師云道士戴簮冠進云見日後如何師云金剛眼睛大如拳一問生死事大如何免得攀緣去師云喚什麼作生死進云與麼即是佛性也師云又是七㒹八倒。</p>
<p>問看經即是不看即是師云青山無異路東西任意逰進云太不定生師云自是盲者過非日月咎。</p>
<p>問萬里無雲時如何師云今年大旱。</p>
<p>問古鏡未磨時如何師云磨他作什麼進云磨後如何師云堪作什麼。</p>
<p>問古佛舎利為什麼點不上來師云家蔵利器盜者息心。</p>
<p>問路逢達道人不將語默對未審將什麼對師云將拄杖對。</p>
<p>問驪龍頷下有珠如何取得師云用這糞毬作什麼師有時上堂大眾雲集師良久以手槌胷三兩下喚侍者侍者應喏師云老僧今日頭痛珎重。</p>
<p>問聞鍾聲只有這个聲為復別有師云腦後三斤。</p>
<p>問真性不隨緣如何得正悟師云大洋海底紅塵起須弥頂上浪滔天。</p>
<p>問如何是大作業底人師云城外斬屠兒進云不會此意如何師云一斤秤不住。</p>
<p>問大乗以心能荷萬善時如何師云上天無路入地無門進云不會此理如何師云沙門島裏望家鄉。</p>
<p>因汝州實應馳開堂法嗣書來上堂有僧問花開五葉法遍乾坤時如何師云九月重陽莭菊花撲鼻香進云恁麼即慈雲普潤也師云廓然無一物光明照十方。</p>
<p>問如何是第一玄師云平常道在語必幽玄如何是第二玄師云有問有荅日月長明如何是第三玄師云何勞龜卜問行年。</p>
<p>問鍾聲纔罷大眾臨筵向上宗乗請師舉唱師云僧排夏[膜-大+(句-口+匕)]俗列耆年進云恁麼即一雨普潤扵大千也師云日出天然異光明照十方。</p>
<p>問善法堂中伸一問未審師還接也無師云蜀地錦觀陶綿進云恁麼即承和尚慈悲也師云廓然無障礙縱撗任意㳺。</p>
<p>師上堂云諸禪德衲僧是通變道人若遇鑊湯爐炭諸般厄難又如何免得若是免不得何名通變道人作麼生是透脫諸般厄難底句還有透脫得者麼試對眾道看為你證據若是透脫不得即是萬人作塚無人替代渠便下座。</p>
<p>問師登師子座祖意事若何師云行為佛事坐是道場進云恁麼即撗身三界外也師云三界外底事又作麼生僧便喝師云疑殺老僧這瞎驢。</p>
<p>問向上<span class='corr'>一</span>路千聖不傳如何是不傳底事師云爐中添火猶嫌冷路上行人只守寒進云未審此理如何師云冬無積雪夏無餘粮進云恁麼即謝師指示師云杖擲高聲唱棒頭頂見血學家禮拜師云教休不肯休直待雨霖頭。</p>
<p>問承古有言盡日忙忙那事無妨如何是那事師云大眾一時聞進云此理如何師云行人盡帶悲。</p>
<p>問百丈昔時叅馬祖豁然蕩盡更無疑學人今日專請益乞師方便為全提師云黃河有九曲<span class='corr'>陝</span>府出鐵牛進云大盡三十日小盡二十九<span class='corr'>已</span>蒙師指示向上機鋒又如何師云深領這一問擔枷過狀有辱先宗進云恁麼即學人禮拜有分也師云兩重公案就萬里江山應不逥。</p>
<p>問眾手淘金誰是得者師云杖頭著眼看進云請師盡令師云灼然落深坈。</p>
<p>問疋馬單鎗離君獨戰時如何師云腦後抽簮進云恁麼即陣敗將軍馬空迴也師云受領銀錢莫久停。</p>
</div>
<div class='div-other'><a id='mulu172' />
<p class='h2'>廣教勘辯語并行錄</p><p>師勘一僧曰近離什麼處僧云東京師曰你因甚口上破僧云和尚也須子細師云七棒對十三庫下喫茶去。</p>
<p>師問僧日暮投林朝離何處僧云新戒不曾學禪師云生身入地獄下去後有僧舉到隨州智門明教大師大師云何不道鏁鑰在和尚手裏。</p>
<p>因僧人事一箇書筒師問曰是箇什麼僧云和尚識取好師云元來是箇漆桶僧云請和尚收師云棺木裏努眼。</p>
<p>因聞童子念經聲乃問僧曰聞念經聲麼僧云今日勘破師云作家僧云草賊大敗師云老僧今日失利。</p>
<p>師勘五人新到云總是雲居供養主那僧云是師云是即一齊坐。</p>
<p>因僧入室請益趙州和尚栢樹子話師云我不辤與汝說還信麼僧云和尚重言爭敢不信師云汝還聞簷頭水滴聲麼其僧豁然不覺失聲云㖿師云你見箇什麼道理僧便以頌對云簷頭水滴分明瀝瀝打破乹坤當下心息師忻然矣。</p>
<p>師因不安有僧問四大本空病從何來師云口談藥方終不瘥僧云不會此意如何師云唯有醍醐心地凉。</p>
<p>師因與僧俗三五人行次師拄一條白棒一僧問云只是少一箇皮五指師遂竪起展五指問曰會麼其僧俗云不會師云五輪指上放毫光。</p>
<p>師因去將息寮看病僧僧乃問云和尚四大本空病從何來師云從闍梨問處來其僧喘氣又進云不問後如何師云撒手卧長空其僧云㖿便命終矣。</p>
<p>師與僧行路次因見死人僧便問車在這裏牛在什麼處師云你蹩躠行僧云牛又無行箇什麼師云你既無牛因甚踏破脚僧云恁麼即親從葉縣來也師云莫乱走。</p>
<p>師因與僧摘藤花次有僧問此日摘藤花他時還有果報也無師云有即錯僧云恁麼即無果報也師云你却是个作家。</p>
<p>師在首山會裏首山一日問云喚作竹篦即觸不喚作竹篦即背合喚作什麼物即得師扵言下豁然頓契遂扵手中掣得竹篦拗折擲于堦下却云是什麼首山云瞎師便禮拜。</p>
<p>師後到襄州廣德廣德垂示云禪德直須是箇師子兒始得諸人惣具箇師子兒師便出問承和尚有言諸人惣具箇師子兒如何是和尚師子廣德便作師子吼師云這箇猶是野干鳴還我師子來隨後便喝撫一掌德云真師子兒師云是何語話德云好好問兄弟師云也不得放過。</p>
<p>師到洞山問洞山廓然無依法歸何處山云三翻羯磨師云恁麼即知音不和也山云知音不和底事作麼生師云龜毛拂子長三尺山云你因什麼眉鬚墮落師便禮拜。</p>
</div>
<div class='div-other'><a id='mulu173' />
<p class='h2'>廣教歌行偈頌</p>
<div class='div-other'><a id='mulu174' />
<p class='h3'>塼庵</p><p style="text-indent:0em" class="lg-abnormal"><div class='lg-row'>廣教塼庵廓然無邊隨緣度日任性癡憨森羅萬像凢聖共傳有人到此雪山西畔</div>
</p></div>
<div class='div-other'><a id='mulu175' />
<p class='h3'>送僧往東京</p><p style="text-indent:0em" class="lg-abnormal"><div class='lg-row'>攀送老兄入梁園杲日當軒不計年為報我師林下偈無心照破萬重関</div>
</p></div>
<div class='div-other'><a id='mulu176' />
<p class='h3'>師有頌三首上監務祠部</p><p style="text-indent:0em" class="lg-abnormal"><div class='lg-row'>祠部見處少人知捿心歇地更無疑有人借問平生事日出東方月落西</div>
</p><p style="text-indent:0em" class="lg-abnormal"><div class='lg-row'>祠部見處處處通山河大地是家風任他前面花錦樹無心伏物演真宗</div>
</p><p style="text-indent:0em" class="lg-abnormal"><div class='lg-row'>祠部見處廓然安森羅萬像在目前任他前面歡與樂隨緣度日化人天</div>
</p></div>
<div class='div-other'><a id='mulu177' />
<p class='h3'>先師有頌師逐句下釋語</p>
<div class="lg regular" style="margin-left:0em;"><div class='lg-row'>背隂山子日陽多<span class='note-inline'>(云逈然無背面)</span>　南來北往意如何<span class='note-inline'>(云不墮有無邊)</span>有人借問西來意<span class='note-inline'>(云從來無間断)</span></div>
<div class='lg-row'>東海東頭有新羅<span class='note-inline'>(云大地不奈何)</span></div>
</div></div>
<div class='div-other'><a id='mulu178' />
<p class='h3'>師因不安有二頌</p><p style="margin-left:0em;text-indent:0em;" class="lg-abnormal"><div class='lg-row'>我今有病　無見無聞　清虛之理　日月長明</div>
</p><p style="margin-left:0em;text-indent:0em;" class="lg-abnormal"><div class='lg-row'>我今有病　罕遇知音　直饒明得　喪却平生</div>
</p></div>
<div class='div-other'><a id='mulu179' />
<p class='h3'>年老有頌</p><p style="text-indent:0em" class="lg-abnormal"><div class='lg-row'>幻身七十三真性不隨緣廓然無障礙青虛獨湛然</div>
</p></div>
<div class='div-other'><a id='mulu180' />
<p class='h3'>因僧不問話乃述頌五首</p><p style="text-indent:0em" class="lg-abnormal"><div class='lg-row'>是你不問話山僧不荅禪日頭恰正午笑破土地口</div>
</p><p style="text-indent:0em" class="lg-abnormal"><div class='lg-row'>是你不問話山僧沒合煞日午打三更露柱夜說法</div>
</p><p style="text-indent:0em" class="lg-abnormal"><div class='lg-row'>是你不問話山僧實驚訝冬後一百五廣南出象牙</div>
</p><p style="text-indent:0em" class="lg-abnormal"><div class='lg-row'>是你不問話山僧沒可把鼻孔在這裏拈來驀頭打</div>
</p><p style="text-indent:0em" class="lg-abnormal"><div class='lg-row'>是你不問話山僧沒可誇蕩蕩隨緣去湖南出紵麻</div>
</p></div>
<div class='div-other'><a id='mulu181' />
<p class='h3'>木魚謌</p><p style="text-indent:0em" class="lg-abnormal"><div class='lg-row'>木魚謌木魚謌撗身三界卧擺頭掉尾瞬金鱗凢聖縱撗不奈何老胡聞聳耳聽聲聲振動古佛心逍遙自在無私曲蕩蕩行時任騰騰指日月大山崩踴踴躍躍魔軍驚哮吼吟時雲隊隊大洋海底霹靂聲</div>
</p></div>
<div class='div-other'><a id='mulu182' />
<p class='h3'>因共施主送羅漢供到南岳有頌</p><p style="text-indent:0em" class="lg-abnormal"><div class='lg-row'>夙生慶幸共結良緣羅漢遺蹤日月青天松蘿鬱茂取性巖邊道人行處滿目江山露地白牛廓然無伴森羅萬像只在目前若人不會何處相見有人問著直下看箭</div>
</p></div>
<div class='div-other'><a id='mulu183' />
<p class='h3'>因邀僧逰山頌</p><p style="text-indent:0em" class="lg-abnormal"><div class='lg-row'>逰山日促路嶮巇結束行裝莫駐疑來日遍看山有色擬心棲處隔山迷</div>
</p></div>
<div class='div-other'><a id='mulu184' />
<p class='h3'>因山門供養主經過覔頌</p><p style="text-indent:0em" class="lg-abnormal"><div class='lg-row'>諸方化主往來多青山淥水意如何演若達多應認影不知鷂子過新羅</div>
</p></div>
<div class='div-other'><a id='mulu185' />
<p class='h3'>讃寶應第二代和尚真</p><p style="text-indent:0em" class="lg-abnormal"><div class='lg-row'>師真師真皃古稜層言直訣烈去住分明森羅萬像普濟群心往來禪子大岳石崩</div>
</p><p style="text-indent:0em" class="lg-abnormal"><div class='lg-row'>我師之真何用円青形如滿月徧布乹坤</div>
</p></div>
<div class='div-other'><a id='mulu186' />
<p class='h3'>送僧往東京有頌</p><p style="text-indent:0em" class="lg-abnormal"><div class='lg-row'>攀送高僧入梁園春去秋來不計年蕩蕩行時無邪路江山無滯笑西天雪山童子言下喝擬議中間萬萬年</div>
</p></div>
<div class='div-other'><a id='mulu187' />
<p class='h3'>燈籠</p><p style="text-indent:0em" class="lg-abnormal"><div class='lg-row'>一盞金燈号玲瓏四方八面不施工照破乾坤黑暗處山河大地是家風</div>
</p></div>
<div class='div-other'><a id='mulu188' />
<p class='h3'>送供養主</p><p style="text-indent:0em" class="lg-abnormal"><div class='lg-row'>化主別仙邑南北無西東超然威音外縱撗處處通明暗皆自尓寂然天地空萬緣俱頓息哮吼振乾坤</div>
</p></div>
<div class='div-other'><a id='mulu189' />
<p class='h3'>先師三周年忌</p><p style="text-indent:0em" class="lg-abnormal"><div class='lg-row'>師真似日三周<span class='corr'>已</span>畢遍布乾坤翹足七日大展壃風狐魅屏跡香茶供養光漆誰識</div>
</p></div>
<div class='div-other'><a id='mulu190' />
<p class='h3'>因與僧看椹子</p><p style="text-indent:0em" class="lg-abnormal"><div class='lg-row'>椹子黑榔檔無心是道場高僧飡一頓菓熟自馨香</div>
</p></div>
<div class='div-other'><a id='mulu191' />
<p class='h3'>送氊供養主</p><p style="text-indent:0em" class="lg-abnormal"><div class='lg-row'>前程化道莫辤辛隨緣兀兀任浮沉雲去水來為伴侶時時哮吼振乹坤</div>
</p></div>
<div class='div-other'><a id='mulu192' />
<p class='h3'>因雪下有頌四首</p><p style="margin-left:0em;text-indent:0em;" class="lg-abnormal"><div class='lg-row'>此日好雪　誰言氷㓗　粟米白銀　新羅日月</div>
</p><p style="margin-left:0em;text-indent:0em;" class="lg-abnormal"><div class='lg-row'>此日好雪　萬民樂業　大展長空　凢聖路絕</div>
</p><p style="margin-left:0em;text-indent:0em;" class="lg-abnormal"><div class='lg-row'>此日好雪　何勞言說　萬物無心　江山日月</div>
</p><p style="margin-left:0em;text-indent:0em;" class="lg-abnormal"><div class='lg-row'>此日好雪　廓然敗賊　逼塞乹坤　誰人分別</div>
</p></div>
<div class='div-other'><a id='mulu193' />
<p class='h3'>夏末送僧</p><p style="text-indent:0em" class="lg-abnormal"><div class='lg-row'>高僧相伴過九旬誰人言說話宗乗離凢離聖縱撗妙何人擬議落千峯</div>
</p></div>
<div class='div-other'><a id='mulu194' />
<p class='h3'>因僧親近云不知和尚門風師有頌</p><p style="text-indent:0em" class="lg-abnormal"><div class='lg-row'>廣教無門風縱撗處處通大地紅塵起失却主人翁</div>
</p></div>
<div class='div-other'><a id='mulu195' />
<p class='h3'>因雨下</p><p style="margin-left:0em;text-indent:0em;" class="lg-abnormal"><div class='lg-row'>此日好雨　乹坤無路　日月長明　西方淨土</div>
</p></div>
<div class='div-other'><a id='mulu196' />
<p class='h3'>因人事手巾與史諫議述十頌</p><p style="margin-left:0em;text-indent:0em;" class="lg-abnormal"><div class='lg-row'>廣教手巾　無功無能　觸目受用　青山白雲</div>
</p><p style="margin-left:0em;text-indent:0em;" class="lg-abnormal"><div class='lg-row'>廣教手巾　亘古亘今　寂寥虛廓　打破乹坤</div>
</p><p style="margin-left:0em;text-indent:0em;" class="lg-abnormal"><div class='lg-row'>廣教手巾　不恊眾情　有人借問　大岳石崩</div>
</p><p style="margin-left:0em;text-indent:0em;" class="lg-abnormal"><div class='lg-row'>廣教手巾　何勞心神　明暗自尓　青山白雲</div>
</p><p style="margin-left:0em;text-indent:0em;" class="lg-abnormal"><div class='lg-row'>廣教手巾　瞬目相呈　露地白牛　非凢非聖</div>
</p><p style="margin-left:0em;text-indent:0em;" class="lg-abnormal"><div class='lg-row'>廣教手巾　誰見誰聞　直下便會　喪却平生</div>
</p><p style="margin-left:0em;text-indent:0em;" class="lg-abnormal"><div class='lg-row'>廣教手巾　日月長明　縱撗自在　新羅國人</div>
</p><p style="margin-left:0em;text-indent:0em;" class="lg-abnormal"><div class='lg-row'>廣教手巾　非功織成　随緣度日　任性浮沉</div>
</p><p style="margin-left:0em;text-indent:0em;" class="lg-abnormal"><div class='lg-row'>廣教手巾　逼塞乾坤　賢愚意解　笑殺胡僧</div>
</p><p style="margin-left:0em;text-indent:0em;" class="lg-abnormal"><div class='lg-row'>廣教手巾　不用持論　言前薦得　翳却眼睛</div>
</p></div>
<div class='div-other'><a id='mulu197' />
<p class='h3'>因西禪深和尚有頌請齋</p><p style="text-indent:0em" class="lg-abnormal"><div class='lg-row'>莫推延莫推延從來此事只如然[膜-大+(句-口+匕)]雪雰雰兩度降不由人主不由天</div>
</p></div>
<div class='div-other'><a id='mulu198' />
<p class='h3'>師有頌荅</p><p style="text-indent:0em" class="lg-abnormal"><div class='lg-row'>不推延不推延森羅萬像在目前[膜-大+(句-口+匕)]雪雰雰天地黑露地白牛遍大千</div>
</p></div>
<div class='div-other'><a id='mulu199' />
<p class='h3'>因逰草庵頌</p><p style="text-indent:0em" class="lg-abnormal"><div class='lg-row'>忽覩庵園任性癡憨有人到此如隔関山</div>
</p></div>
<div class='div-other'><a id='mulu200' />
<p class='h3'>因備茶筵送供養主師後逐句識</p>
<div class="lg regular" style="margin-left:0em;"><div class='lg-row'>有鹽無醋<span class='note-inline'>(釋云如賊入空屋)</span>　有菜無油<span class='note-inline'>(云無私可隔)</span></div>
<div class='lg-row'>隨緣兀兀<span class='note-inline'>(云任性浮沉)</span>　百味珎羞<span class='note-inline'>(云觸類有得)</span></div>
</div></div>
<div class='div-other'><a id='mulu201' />
<p class='h3'>因僧言話次乃有頌</p><p style="text-indent:0em" class="lg-abnormal"><div class='lg-row'>一到仙州四十秋隨緣兀兀到此休幸遇高僧相伴後縱撗不意到峯頭</div>
</p></div>
<div class='div-other'><a id='mulu202' />
<p class='h3'>因僧[冗-几+(舄-臼+(〡*日))]真呈師師遂成頌自識之</p>
<div class="lg regular" style="margin-left:0em;"><div class='lg-row'>誰人[冗-几+(舄-臼+(〡*日))]真<span class='note-inline'>(動用乹坤)</span>　妙筆円青<span class='note-inline'>(口吐詞華)</span>　明暗自尓<span class='note-inline'>(乾濕同方)</span></div>
<div class='lg-row'>何勞心神<span class='note-inline'>(任性浮沉)</span>　吾真非假<span class='note-inline'>(觸類有得)</span>　圖畫非真<span class='note-inline'>(擬心即[前-刖+老])</span></div>
<div class='lg-row'>容㒵陋質<span class='note-inline'>(天不能盖)</span>　遍布乾坤<span class='note-inline'>(應物現形)</span></div>
</div></div>
<div class='div-other'><a id='mulu203' />
<p class='h3'>年邁乃有頌</p><p style="text-indent:0em" class="lg-abnormal"><div class='lg-row'>廣教六十八凢聖俱歇滅有人相借問九月重陽節</div>
</p><p style="text-indent:0em" class="lg-abnormal"><div class='lg-row'>廣教六十八誰人相體察直下便會得腦後三斤鐵</div>
</p></div>
<div class='div-other'><a id='mulu204' />
<p class='h3'>送供養主</p><p style="text-indent:0em" class="lg-abnormal"><div class='lg-row'>一年春盡一年春相煩化道任浮沉森羅萬像無私曲一聲纔動斬乾坤</div>
</p></div>
<div class='div-other'><a id='mulu205' />
<p class='h3'>扇子</p><p style="text-indent:0em" class="lg-abnormal"><div class='lg-row'>廣教一柄扇本來無背面有時在手中要且無人見</div>
</p></div>
<div class='div-other'><a id='mulu206' />
<p class='h3'>拄杖</p><p style="text-indent:0em" class="lg-abnormal"><div class='lg-row'>山僧一條杖縱撗無比量有時在手中應用遍十方</div>
</p></div>
<div class='div-other'><a id='mulu207' />
<p class='h3'>笻竹杖</p><p style="text-indent:0em" class="lg-abnormal"><div class='lg-row'>笻竹九莭縱撗無邪大展長空凢聖路絕</div>
</p></div>
<div class='div-other'><a id='mulu208' />
<p class='h3'>頌兩堂上座下喝</p><p style="text-indent:0em" class="lg-abnormal"><div class='lg-row'>兩堂上座齊下喝瞽目之人無分別凢言賔主句下分何勞龜卜問前程</div>
</p></div>
<div class='div-other'><a id='mulu209' />
<p class='h3'>示徒</p><p style="text-indent:0em" class="lg-abnormal"><div class='lg-row'>廣教一言凢聖共傳直下便會萬里江山</div>
</p></div>
<div class='div-other'><a id='mulu210' />
<p class='h3'>因僧請益</p><p style="text-indent:0em" class="lg-abnormal"><div class='lg-row'>兀兀隨緣任浮沉不拘春夏及秋冬闍梨請益平生事問取寒山始知音</div>
</p><p style="text-indent:0em" class="lg-abnormal"><div class='lg-row'>衲僧衲僧不用持論言前薦得腦後三斤</div>
</p></div>
<div class='div-other'><a id='mulu211' />
<p class='h3'>因李都尉問和尚生日述成十頌</p><p style="text-indent:0em" class="lg-abnormal"><div class='lg-row'>山僧生日[皮-(〡/又)+(王/匆)][皮-(〡/又)+(王/匆)]真隨緣兀兀任浮沉森羅萬像無私曲日出天然照乾坤</div>
</p><p style="text-indent:0em" class="lg-abnormal"><div class='lg-row'>山僧生[皮-(〡/又)+(王/匆)]廓然寧不拘凢聖自在行任他前面歡與樂無心伏物賀太平</div>
</p><p style="text-indent:0em" class="lg-abnormal"><div class='lg-row'>山僧生[皮-(〡/又)+(王/匆)]碧雲中情與非情共真明暗盡時無邪路明明不墮聖凢前</div>
</p><p style="text-indent:0em" class="lg-abnormal"><div class='lg-row'>山僧生[皮-(〡/又)+(王/匆)]少知音任性隨緣過幾春有人借問平生事石人打鼓木人聽</div>
</p><p style="text-indent:0em" class="lg-abnormal"><div class='lg-row'>山僧生[皮-(〡/又)+(王/匆)]據令行十方禪子盡皆驚若人解接無根樹海裏能挑水底燈</div>
</p><p style="text-indent:0em" class="lg-abnormal"><div class='lg-row'>山僧生[皮-(〡/又)+(王/匆)]正令行野老謳謌盡傳名若人不識金剛用涅槃山側井中人</div>
</p><p style="text-indent:0em" class="lg-abnormal"><div class='lg-row'>山僧生[皮-(〡/又)+(王/匆)]亘古今誰人言說話宗乗離凢離聖縱撗妙腦後抽簮祭鬼神</div>
</p><p style="text-indent:0em" class="lg-abnormal"><div class='lg-row'>山僧生[皮-(〡/又)+(王/匆)]在林中碧澗虎聲騪英雄喝廻驚動十方剎萬里江山入千峯</div>
</p><p style="text-indent:0em" class="lg-abnormal"><div class='lg-row'>山僧生處峯頂上迦葉聞鍾出洞門粉骨碎身千萬刼思量難報我師恩</div>
</p><p style="text-indent:0em" class="lg-abnormal"><div class='lg-row'>山僧生[皮-(〡/又)+(王/匆)]碧潭中不拘春夏及秋冬一刀兩叚須休去何人擬議落千峯</div>
</p></div>
<div class='div-other'><a id='mulu212' />
<p class='h3'>因僧親近乃有頌</p><p style="text-indent:0em" class="lg-abnormal"><div class='lg-row'>廣教一言直下人嫌若人借問萬里江山</div>
</p></div>
<div class='div-other'><a id='mulu213' />
<p class='h3'>因上堂有頌</p><p style="text-indent:0em" class="lg-abnormal"><div class='lg-row'>四十五年在仙州凢聖縱撗任君遊有人借問如何事夜至三更到崖州</div>
</p></div></div>
<p class='juan'>廣教省禪師語錄終</p></div>
</div><!-- end of div[@id='body'] -->
</body></html>