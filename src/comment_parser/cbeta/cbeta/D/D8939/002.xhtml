<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu140' />
<p class='juan'>舒州龍門佛眼和尚小叅語錄下</p><p class="byline">住南康雲居嗣法　　善悟　編</p>
<div class='div-other'><a id='mulu141' /><p>小叅云好一轉語還有人荅得麼良久云問荅俱備所以古人道夫說法者當如法說且如法又作麼生說諸人既無風起浪者裏不免將無作有所以道其說法者無說無示其聽法者無聽無聞諸人既無聽而聽我者裏無說而說若得恁麼目前無一法可得何故且聽外無一絲毫說底說外無一絲毫聽底便能透過雙關俱無異相不必說與不說聽與不聽自然大地山河色空明暗更非別法可謂透出塵勞頓居實地雖現在三界中熾然出三界現在聲色裏熾然出聲色且如今與諸人說聽同時作麼生說箇不說不聽底道理湏知端的明悟始得不見古人道非色聲香味觸法者箇去處也大殺不易叅學之士若非到此田地管取目前有法外既有法內必有心內外緣生汩沒三界諸聖由茲而出現達磨特地而西來還知諸聖用心處麼秖是諸人心是更無別心亦無別法所以道十方薄伽梵一路涅槃門誠實無差方知道無迷無悟非聖非凡若實得恁麼便好韜光晦跡履踐諸聖玄塗其或未然直須管帶始得不見趙州和尚云十二時中許你一時外學僧便問許一時外學未審學什麼州云學佛學法秖如佛法尚為外學其餘十二時中作箇什麼始得大難其人所以如今與諸人相會喚作非時言論既是非時言論如何得相親去達道之人若能鎔缾盤釵釧作一金攪酥酪醍醐為一味說什麼時與不時盡皆中的奉勸諸人快好究取二六時中去離塵緣莫起異念豈不聞昔日有人在高樓上見二比丘從樓前過有二鬼使掃併道路復有二鬼散花隨後及乎二比丘迴次二鬼復在前叱喝噀唾二鬼隨後掃除脚迹其人遂下樓問二比丘所以其二人方悔感悟乃云我等去時共談佛理及至迴時却言雜語諸禪德此雖麤境界子細推來乃是學道之人大事何故秖為情念瞥起外境現前念若不生無境可得所以先聖道以無念為宗而今但無凡聖異念種種心量亦無煩惱可斷亦無菩提可求於生無生於死無死不見昔日洞山和尚與密師伯游山次忽見白兔從草中突出密云大似白衣拜相山云老老大大作者箇語話密云兄又作麼生山云積代簪纓暫時落魄者箇公案如何消遣得去且道是何道理諸人若會得白衣拜相便乃獨步丹霄永出常流若會得積代簪纓便解奪飢人之食祛耕夫之牛還委悉麼直饒一一委悉分明諸人分上揔使不着如何是諸人分上事試斷看良久云討甚兔子珎重。</p>
<p>師還東山省覲眾請小叅云暫下蓮峯輕屈指光隂倐尓又三年雖然不隔絲毫許爭似躬親到座前某伏自數日前陪從太平禪師象馭再登蓮嶠歸侍老師大和尚瞻禮慈容之間須知有相見底事敢問大眾作麼生是相見底事不可是你見我我見你是相見若恁麼全無佛法得力處何故世間諸趣彼此見存常在生死之中未有脫離之地所以雪峯和尚向人道望州亭與你相見了也烏石嶺與你相見了也僧堂前與你相見了也若據如斯指示豈待音容相接言氣相交始為相見諸高德夫為叅學之士須實有去處始得還知麼如今敢道千里同風相見却易會對靣相見却難知何故難知夾山老子道目前無闍梨座上無老僧諸來大眾盡在于此如何見得目前無闍梨堂上老師大和尚在座與諸大眾證明作麼生見座上無老僧不可等閑過却將為閑事晝夜被見聞風所飄鼓根塵隂界諸入纏縛不得自由生死事大湏得箇悟由入頭處始得雖然如是格外道人實遭怪笑何故須知有向上一着且待異日佗時別為諸人點破因記得昔日南泉趙州二尊宿皆是道超物外名播寰中時有一僧往山中見一禪伯在盤陀石上卓庵而坐僧遂問曰南泉出世浩浩地何不往彼問訊空坐何為庵主曰莫道南泉出世佛出世我亦不去僧持此語見南泉南泉大驚遂令趙州往驗看州到庵主處從東過西庵主不顧州又從西過東庵主亦不顧州遂當門立曰庵主你敗也庵主亦不顧遂拽下簾子而行庵主亦不顧大眾者一則因緣諸人作麼生委悉莫是趙州南泉不到庵主田地返被庵主勘破落他䧟虎之機也無莫是庵主雖然並無受用臨機不解互換平地上死人也無諸人者素非此理大凡行脚人須是道眼分明始得若道眼不明秖被南泉趙州庵主三人換却眼睛了也實無少許相應處若也道眼分明趙州南泉庵主便是上座更無異見也還相肯諾也無不見道曾經大海休誇水除却須彌揔是塵久立。</p>
<p>解夏夜小叅云一二三無言童子口喃喃三二一上下四維無等匹衲僧活計絕絲毫萬古徽猷是今日大眾作麼生是今日事現定東西僧俗燈燭熒煌作麼生見得箇絕絲毫底事若於此見得歷劫孤明未曾昬昧方信道達磨不來唐土二祖不往西天如是之事蓋是諸人背覺合塵流浪日久是以智光不得顯現所以遊方問道徧叅知識若於一句下見得分明方知無量刼來事秖在今日然今日之事也大難委悉何故蓋為諸人現分別者心本元真實誤認分別致背真源但無許多分別之心自然時常顯露秖如此事還假方便也無山僧有箇方便普施大眾乃豎起拂子云還見麼若道見拂子翳却兩眼了也若道不見拂子生盲却兩眼了也眼則且置且道者拂子是有是無拂子若是有便心外有法拂子若是無壞却世諦學道之士到此如何理論如斯指注太甚壓良為賤若是真正道人也無如許多事故我釋迦如來在日建立箇方便門庭亦無如許多事每至結足安居不相往來各各求證道果於九十日中或有所得或無所得或有疑慮或無疑慮或有罪或無罪至休夏自恣之日方詣佛所各呈<span class='corr'>己</span>見求佛印可故謂之自恣自大覺掩光<span class='corr'>已</span>来人心閙亂致有朝叅暮請種種見知所以不能得契本源也憶昔佛在竹園精舎與大比丘結足安居至自恣日時優波離尊者觀諸大眾如海清淨無有缺犯唯有文殊師利菩[薩-產+(辛/工)]不樂所止之處好遊聚落違犯禁戒時優波離具以白佛欲擯出文殊世尊謂曰若擯得但擯時優波離遂集眾鳴揵稚左右上下皆是文殊徧虚空界一切之處悉是文殊世尊謂優波離曰汝欲擯那箇文殊時優波離放下揵稚禮拜懺悔云我小德小智不識大士境界大眾當時可惜放過甘為樂小法者若不得者一椎莫道文殊假使釋迦老子亦無容身之處諸人還知得者一椎落處麼若知得盡大地一切眾生四生六道一時瓦解冰消無絲毫可見或有箇衲僧出來道請和尚試下手看即向伊道動不如靜放過一着何故落霞與孤鶩齊飛秋水共長天一色。</p>
<p>小叅云古人道若是陶淵明攢眉却回去如今敢問大眾攢眉去是具眼不具眼若是具眼何故回去若不具眼何故回去去底且從你道如今却來者裏圍繞者是具眼不具眼若是具眼何故圍繞若不具眼何故圍繞還有人裁辨得麼若裁得出無絲毫遺漏五日一叅勞諸人訪及於此實為希有然既勞諸人訪及為復世諦人情為復是佛法受用若是世諦人情我輩沙門釋子聚會不可作世諦流通也如此則有何利益若是佛法受用作麼生見箇佛法受用底道理還有人會麼莫是諸人從門前恁麼來問訊义手立地是佛法麼莫是呼之無形應之有聲一切處受用無盡是佛法麼莫是渠不恁麼一切該不得眼不見耳不聞孔孔洞洞是佛法麼莫是阿師恁麼說諸人恁麼聽是佛法麼莫是本來無事何消得恁麼大似頭上安頭但隨時及節是佛法麼莫是佛法兩字不用道着山是山水是水僧是僧俗是俗如今且建立箇化門接引初機是佛法麼大眾素非此理莫錯好恁麼則佛法秖慿口裏意裏驅差將來若秖如此何處有佛法盡是無義語不實語虚誑語謗般若罪大不可當乍可不會却永劫無事切莫未得謂得起大我慢輕忽先達若也實得箇安樂處便須識得些子好惡辨取些子邪正不可瞞瞞盰盰儱儱統統秖恁自欺自誑山僧直是不昧諸聖如今在者裏不惜口業與諸人如此論量喚作論實不論虚我秖要一箇見解明白徹底悟得底人不要你許多作用奇特機鋒玄絕棒喝齊施如此者揔不消得拈出也何故你未入門來時脚跟下<span class='corr'>已</span>與你三十棒了也更來者裏揚眉動目彈指拂袖便出去道我勿廉纖無話會拂袖出去則且從你者一段疑情如何得見諦去且問你拂袖出道是了也秖如你大小二事時何不拂袖喫粥喫飯時何不拂袖相見問訊時何不拂袖須要說佛法時拂袖意在於何一處通千處百處一時通莫怪逆耳莫道絮無滋味我不圖你名聞利養秖要你悟得同報佛恩除此之外亦無別事你若真箇有箇入處方知山僧不分外<span class='corr'>已</span>得者便好長養聖胎未得者正好疾速決擇你不見藥山久不上堂院主白曰大眾久思和尚示誨山曰但打鍾着院主打鍾眾<span class='corr'>已</span>集山掩方丈門院主白曰和尚相許為大眾說法何故不出山曰院主經有經師論有論師律有律師又爭怪得老僧大眾你看他古人得恁麼奇特豈似而今教者兩片皮喃喃地一似教書相似有甚麼利濟各請散去珍重眾散師復云大眾三十年後不得錯舉。</p>
<p>小叅云今時人須是自尊自貴自成自立始得若能如此方有箇休歇處雖有箇休歇亦無休歇之量若不如此捏目生花見事便差但識山僧拂子便得秖如拂子且作麼生識乃豎起云還見麼若見且不識山僧拂子若不見亦不識山僧拂子且如何是自尊自貴底道理近來兄弟以遊山為訪道觀看名叅學稱為行脚還當行脚事麼要見五臺清涼京師兩浙廬山湖南天台鴈蕩江南江北好山好水好寺院拈起拂子云子細看取一生行脚事畢或若劬勞跋涉真實自輕大眾切須自尊自貴將知尊貴邊合着得箇什麼無事不須久立師姑本是女人做阿㛐元是大哥妻好大哥歸堂去。</p>
<p>小叅終</p>
</div>
<div class='div-other'><a id='mulu142' />
<p class='h2'>普說</p><p>師云法身有三種病二種光一一透得始解穩坐地又楞嚴會上如來說五十種禪病如今向諸人道直是無病始得龍門道秖有二種病一是騎驢覓驢二是騎却驢了不肯下你道騎却驢了更覓驢可殺是大病山僧向你道不要覓靈利人當下識得除却覓底病狂心遂息既識得驢了騎了不肯下此一病最難醫山僧向你道不要騎你便是驢盡大地是箇驢你作麼生騎你若騎管取病不去若不騎十方世界廓落地此二病一時去心下無事名為道人復有什麼事所以趙州問南泉和尚如何是道泉云平常心是道州從此頓息馳求識得祖病佛病無不透得後來徧到諸方無有出其右者盖緣他識病不見一日去訪茱萸䇿杖從東過西從西過東萸云作麼州云探水萸云我者裏一滳也無探箇什麼州靠却杖而出看他露些風規甚能奇特如今僧家例以病為法莫教心病好久立。</p>
<p>師云不與萬法為侶者豈不是出塵勞耶心不知心眼不見眼既絕對待見色時無色可見聞聲時無聲可聞豈不是出塵勞耶無路徑處入得無縫罅處見得佛法亦無東西南北不道你是弟子我是師若<span class='corr'>己</span>躬分明無有不是者叅師時不見有師叅自己時不見有自己看經時不見有經喫飯時不見有飯坐禪時不見有坐日用不差求絲毫相不可得恁麼見得豈不是自由自在久立。</p>
<p>師云不問又不得纔問來又成自輕了不問又焉知亦須解問始得我向頂上錐劄你要你識痛痒如揭你灸瘡甲相似靈利人便知始得莫自欺我不瞞你不見古人問如何是祖師西來意尊宿大驚曰你問他西來意作麼何不問你自己意如何是自己意曰當觀密作用如何是密作用尊宿以目開合示之古人多少苦口後來子孫又不恁麼也入門來便喝更無如何若何生怕你明不得有恁麼一件事何不識取諸方愛教人看公案我者裏現成公案好看莫教看破大小大事諸人十二時中秖是妄想塵勞心念智惠未能發生所有流布皆從意思中來要作何用智惠如日出無不開朗喚作無分別智現前須得恁麼一回了從此去有著脚手處有與你語言分若是妄想塵勞山僧於你無著脚手處好笑好笑說東入西說西入東不柰你何若能轉頭來智慧開時便解道和尚元來與我說了我也與和尚說了搖頭時便擺尾受整理也你諸人謾道十年五歲叅禪何曾做者般功夫來秖是趂口快你方來我者裏肯就<span class='corr'>己</span>覰在也則功夫未成沒滋味在你在者裏十年五歲做得功夫熟也管取悟得去我也尋常教人做功夫說底話皆與他古人合不差一字你但會得了便知古人事也你莫道古人恁麼道我恁麼會得不是了也秖如古人說不是風動不是幡動仁者心動有多少言語到你分上是耶不是耶又道我是你你是我無過此也又人問雲門學人自己雲門道山河大地多少好是有是無山河大地若有去怎生見得自己若無現今山河大地如何說無來古人說與你了不悟不知龍門尋常向你道本有之事你分上現行現用不着尋討不着整理不着修證秖要你一信信得甚是省力難得如此人先師在白雲會裏端師翁常曰此道者天真自得之妙盖緣有生知底事山僧見先師十年道不得秖為疑得深後來徹底理會得如今揔不費力不是思量時有不思量時又不是也佛法不如此袈裟下事莫教埋沒山僧若不退思叅究時一生也則埋沒了豈有者箇消息也而今道眼不明出世者多罪過罪過如何敢為人高座上也豎起拂子示人噁嚇殺人如盲如聾相似不驚不怖秖趂目前不憂後世打鬼骨臀苦苦你諸人有福德因緣未悟心切不可作出世人禍事禍事若有真實事自然馨香你看多少虚頭禪師久久一日不如一日如刻人糞作旃檀形到了秖是屎臭氣你諸人求出生死求要出離打教成一片又不是你和融然後成一片若教成一片決定不成一片也昔日有一僧曾叅舉道者一日遊山問曰和尚香林道老僧三十年求成一片不可得此意如何舉道者曰老僧也恁麼却問其僧會麼曰不會舉道者又與者僧一偈曰香林成一片老僧也恁麼不待此月終重為子決破至月末舉道者遂遷化去你道一片事作麼生好不好香林成一片龍門也恁麼為報諸禪和當靣莫蹉過各自下去久立。</p>
<p>師云看見了不柰何者多既看見如何却不柰何秖為不識所以不柰何若看見識得便柰何得也然發心叅禪便要會得誰不願樂秖為無箇入處又強會不得一切處不契合一切處緣差用力取不得良久云你十二時中行住坐臥折旋俯仰種種事業一切處有超佛越祖底事秖是你纔要解會時<span class='corr'>已</span>無也真箇是無也你擬湊泊<span class='corr'>已</span>背了也所以道看見秖是不柰何莫是不擬心不起解會時得麼展轉更是不得也會尚不得豈況不會若是靈利底人纔聞山僧說向你便能大開眼見得豈不是沒量大人向道是法非思量分別之所能解又道智不到處若不如此爭稱佛法而今兄弟家秖是呈箇解會呈箇見處作道理何曾解恁麼來何曾得到恁麼田地來若是有道種性底人肯恁麼去覰須是深深地體究密密地看詳忽然柰何得便無疑情也你等不明秖為十二時中被雜念奪將去也蓋為你要學事業見物便愛見文字便愛尋逐時便緣特去也道業何由得辦凡學事業人各有時三十<span class='corr'>已</span>上便不可學也學亦難成學得又何用若<span class='corr'>己</span>事辦去學亦得在蓋<span class='corr'>已</span>點化了也若己事辦又豈肯學也若二十上下猶可學若是靈利念生死之人亦不肯學也又凡是叅禪須是心地平直心口相應心言直故如是始終地位無委曲相莫道我會也我柰何得也若柰何得那裏更去問人也你纔說會禪也人覷你脚手看你說話所為底事因甚却道者箇如何那箇如何既是會禪又却是爭無明也秖如道默耀韜光是如何藏名晦跡又如何不異人心是道又如何各自省緣莫說是非且如行住坐臥進退俯仰一切處皆是超佛越祖山前水牯牛有佛法你纔尋究則<span class='corr'>已</span>無也何不恁麼識取久立。</p>
<p>師云龍門活計是千聖之骨髓未有一念不與諸人說自是諸人不肯承當所以却成山僧瞞你且什麼處不是與諸人說處禪僧家說道山僧不教人思量不教人會解不教人商量因緣不舉古舉今秖麼空過我若在別處一夏須明得公案三兩則須聽一件文字你若要商量舉古舉今却請別處去我者裏秖是一味禪所以喚作千聖骨髓我且問你適來因什麼問訊聖僧且問訊時還印證你麼還肯諾你麼若道印證你他是土聖僧豈解印證你若道肯諾你豈解肯諾你既不解肯諾印證又問訊作麼莫是仁義道中麼莫是覩相生善麼若是仁義道中衲僧家豈有仁義豈有覩相生善莫是事不獲<span class='corr'>已</span>隨眾問訊麼又成何道理到者裏須是一一明始得不見長沙大師一日回頭見聖僧忽然知歸便云回頭忽見本來身本身非見亦非真若將本體同真體歷劫迢迢受苦辛諸人還會此箇道理麼珎重。</p>
<p>師云有時問着師僧揔言不知不會秖管道飢來喫飯困來眠似此說話有什麼救處更道不知月之大小不管歲之餘閏誰理會你者般事我且問你作麼生說箇不知底道理你見人說了便恁麼道還曾會得那不知底道理麼古人道不知者無所不知無所不到喚作不知要你今時人到那不知底田地此是諸聖境界豈比如今拍盲不會喚作不知若揔如此盡道我不知不管忽有人問着如何流通曹溪一路恐無人相續去也不得如此須是懃懃決擇始得珎重。</p>
<p>師云古有禪德問老宿云如何是出離之要宿云闍梨足下煙生禪德頓於言下得旨諸人還知出離事麼若起解會心則隔了也後來有尊宿云不敢辜[力/貝]和尚足下煙生又有北院通辝洞山山謂曰子何處去通曰入嶺去山曰飛猿嶺峻好看通遲疑山曰通闍梨通應諾山云何不入嶺去通頓於言下得旨古人為人處甚徑直每見人來無不示他是伊道入嶺去此意如何今人不明了須做箇會處以些子會是自隔了秖許體究不許會解一體體得了更不疑也然亦不易保任若入得是則無退失所以會處明得不如不會處見得亦有可保任分更無不照[(厂@((既-旡)-日+口))*頁]時不曉了時所以古人道平常心是道還可趣向也無擬向即乖看他不許你趣向又作麼生保任不易不易此豈不是出離事你若尋出離處所謂苦屈玄沙道盡大地是地獄劫住若向者衣線下不明是大苦屈不可等閑久立。</p>
<p>師云三祖大師道不用求真唯須息見又道纔有是非紛然失心者箇言語便是教你如今人作功夫處也你見他道不用求真便道更不須求也此便是見不息是非紛然終不到無求心秖成見解今時學道例皆如此看一轉語向語下通箇見處便將一切言句云無不是此事也恁麼記在心下用為<span class='corr'>己</span>有殊不知道起見解失心了也執而不肯捨大小大癡人要得無所求心麼但莫生種種諸見非是冥然百不會喚作無求尋常十二時中目前不了蓋是見心取捨你又豈得知無分別心所以先聖曰有為無為有異耶荅曰無異也天地河海風雲草木鳥獸人物生死變化目前皆名有為之相無為之道寂然不動無狀無名謂之無為如何得無異去永嘉大師道無明實性即佛性幻化空身即法身此兩者各別且如何明得即底道理須是證得無求心也便和融得無事十地中第五難勝地謂真智俗智極難得等入地時二皆平等故名難勝地學道兄弟二六時中了取教等好還知是你無分別心所畫出麼如畫師畫出種種好醜畫出五隂畫出人天正畫時不借他力能畫所畫俱無分別以不了故而起諸見見我見人自生好醜所以道畫師畫地獄醜狀百千般放筆從頭看特地骨毛寒若知是畫出何所怖畏也古人明得了一切處現成玄沙大師伐木次遇虎跳出侍者曰虎和尚沙叱曰是你虎又有僧禮拜次沙云因我得禮你此箇方便深符佛意法眼大師指面前狗子曰畫鏤出諸人看時莫就狗子身上明應須將來向自己分上看取始得方解他道纔有是非紛然失心識取好久立。</p>
<p>師云如今直下信道是也<span class='corr'>已</span>名不唧溜者况更不能直下信得又堪作什麼也直下信道是何名不唧溜者從前許多時什麼處去來須知<span class='corr'>已</span>失一橛了也便見從前不了底却成分外之見我觀從上古人有從迷得悟者所有流布皆是從迷得悟法門有悟了知迷者所有流布皆是悟了知迷法門有無迷無悟者所有流布皆是無迷無悟法門其次來迷外得悟者亦甚多故不足道况不知悟亦不了迷此正是凡夫也從上南泉歸宗諸人方喚作無迷無悟之見如今學者也趂口說無迷無悟又何曾到來不得容易出言蓋為你有疑在我今問你一件事初入母胎時將得什麼物來你來時並無一物秖有箇心識又無形無皃及至死時棄此五蘊檐子亦無一物秖有箇心識如今行脚入眾中者箇是主宰也如今問你受父母氣分精血執受名為我身始於出胎漸漸長成此身皆屬我也且道屬你不屬你若道屬你初入胎時並不將一物來此箇父母精血幾時屬你又秖合長在百年依舊拋却死屍又何曾屬你若言不屬見今一步也少不得罵時解嗔痛時能忍作麼生不屬你得試定省看道是有是無管取分踈不下蓋為疑根不斷道有來初生時漸長至三歲五歲乃至二十時決定不移到四十五十而此身念念遷謝念念無常决定喚作有不得道無來種種運為皆解作得道無且不得昔有一人因行失路宿一空屋中夜有一鬼[力/貝]一死屍至續有一鬼來云是我屍前鬼云我在彼處將來後鬼強力奪之前鬼曰此中有一客子可證二鬼近前云此屍是誰將來客子思惟道二鬼皆惡必有一損我我聞臨死不妄語者必生天上遂指前鬼曰是者鬼將來後鬼大怒拔去客子四肢前鬼愧謝曰你為我一言之證令尓肢體不全遂將死屍一一補却頭首心腹又被後鬼所取前鬼復一一以屍補之二鬼遂於地爭食其[冉-工+又]淨盡而去於是客子眼前見父母身體<span class='corr'>已</span>為二鬼所食却觀所易之身復是何物是我耶非我耶有耶無耶於是心大狂亂奔走至一精舎見一比丘具述前事比丘曰此人易可化度<span class='corr'>已</span>知此身非有也乃為略說法要遂得道果汝等諸人秖說叅禪舉因緣便喚作佛法此是禪髓何不恁麼疑來叅取會得麼你身不是有不是無有是心有身則未甞有無是心無身則未甞無你會得麼更說箇心亦不有亦不無畢竟不是你本有今無本無今有斷常見解久立。</p>
<p>師到禪牀前立云山僧立地待你諸人搆去還搆得麼良久遂坐曰看見了也不易作箇主宰不見古人喚僧云上坐僧回首古人云擔板漢正當恁麼時如何作箇主宰免他喚作擔板漢此事也不易搆喚作業識忙忙不見溈山問仰山盡大地人業識忙忙子如何辨仰山云某有箇驗處溈山云作麼生驗時有一僧從面前過仰山云上座上座其僧回首仰山曰秖者个便是業識忙忙師云正當恁麼時如何作个主宰免被他道業識忙忙去有般禪僧家強作主宰道待他喚時但莫應他便去應他作什麼你又不是木頭有底不然豎一拳下一咄喚作強作主宰且問你者裏喚時且從你豎拳下咄秖如前廊後架照[(厂@((既-旡)-日+口))*頁]不到忽然被人問着又如何祗對不可更下一咄豎一拳却須是實始得此事直是平等不論貴賤你看陳操尚書是箇俗官一日與僚屬在樓上見數僧打包過有一官人云數貟禪客操云未信在待與勘過僧行到樓前操喚云上座僧皆舉頭操顧謂僚屬云不信道當恁麼時如何作得箇主宰免被他勘破古人道檐板漢則且置秖如後來人又道者僧喚既回頭因什麼却成檐板又作麼生會佛法到此信知有深遠處須久久淹浸不可強作主宰久立。</p>
<p>師云大凡修行須是離念此箇門中最是省力秖要離却情念明得三界無法方解修行離此外修較似辛苦不見古來有一持戒僧一生持戒忽因夜行踏着一物作聲謂是一蝦䗫腹中有子無數驚悔不<span class='corr'>已</span>忽然睡着夢見數百蝦䗫來問索命其僧深懷怖懼及至天曉觀之乃一老茄耳其僧當下疑情頓息方知道三界無法始解履踐修行山僧問你諸人秖如夜間踏着時為復是蝦䗫為復是老茄若是蝦䗫天曉看是老茄若是老茄天未曉時又有蝦䗫索命還斷得麼山僧試為諸人斷看蝦䗫情<span class='corr'>已</span>脫茄解尚猶存要得無茄解日午打黃昏久立。</p>
<p>一日眾集師出來大眾前行兩匝長噓一聲云山僧在你諸人肚裏走兩遭了也還知麼非但今日如此常在你諸人肚裏走來走去還知得麼喚作無瞞人之心實是如此山僧盡知得你是好是惡所以道諸人知處良遂揔知良遂知處諸人不知良遂坐主是箇解義阿師却明得者箇事不見一日去見麻谷谷見來不管他自將鋤入菜園裏良遂亦隨後去谷亦不[(厂@((既-旡)-日+口))*頁]便歸方丈閉却門他於是定省精神忽然明得便道和尚莫瞞良遂好你諸人如今還得恁麼也無也不易搆更有百丈會下古靈和尚得法歸來接他受業師非但古人今人亦有不見四五十年前有茶陵郁和尚作山主時因廬山化士到言話間為舉僧問法燈百尺竿頭如何進步燈云噁由是每日叅詳至於喫粥喫飯時未甞離念一日因赴外請騎馿子過橋橋損陷馿子脚倒不覺口中云噁忽然大悟乃有悟道頌云我有明珠一顆久被諸塵封褁今朝塵盡光生照破山河朵朵者箇便是樣子喚作實頭叅學今時人但恁麼學取若信言語解會要明者箇事明不得也將合頭語合者箇事合不得也須知有省悟之由若真實叅學但恁麼看據現定會些子言句便休也在諸人彼此行脚决擇生死大事不可據現定便休去也須是與他古人相似自討箇省發處始有真實叅學分久[大/一]。</p>
<p>師云本有之性因什麼不會佛法無多子秖要省徑也不教滅除妄想遏捺身心閉目合眼便道是此事不如斯也須看現定是何道理為什麼却迷去恁麼最是親切秖如老僧未說向你諸人未曾聽時還有往來底分麼正當恁麼時切忌強作道理上至諸佛下至一切㹅皆如是所以聖與凡等邪與正等生死與涅槃等且問諸人過去毗婆尸佛迦葉佛古今三世是什麼人分上事十方有漏剎土是什麼人分上事山僧道揔是你三十年後悟去始知龍門老曾說來切不得道是若恁麼此名外道見解久立。</p>
<p>師云如今被人問着道不得過在什麼處蓋為於無色處見色無聲處聞聲無道理處強作道理無主宰中強作主宰者裏消遣不下喚作翳眼猶存空花亂墜何故秖為心存在便道不得佛法無多子秖要平白地道得一句子便了且道作麼生是平白地一句子若有人問山僧秖向伊道兩句了也還會麼古人道佛祖言外邊事一一分明說了也秖是到者裏多是錯亂昏醉不省此若不見便是立地瞌睡漢子也諸人常在光明中開眼見了而不知教山僧怎生奈何久立。</p>
<p>師云恁麼與你東舉西舉便道與你說禪纔轉脚時便作世諦流布將去你但念念在其中便有省發底分看來多秖在眼耳見聞覺觸處蹉過了也須是不離分別心識取無分別心不離見聞識取無見聞底不是長連牀上閉目合眼喚作無見須是即見處便有無見所以道居見聞之境而見聞不到居思議之地而思議不及久立。</p>
<p>師云諸人上來要箇什麼事須是當人自作活計莫聽他人說古人道我十八上便解作活計你諸人須是解自作活計始得你道作箇什麼活計但莫別求如今人多愛動脚動手者箇不解作活計了也喚作拋家散宅漂流去分明不會秖管尋討學些子知解記些子言句此喚作運糞入到者裏須是行李正當日久月深淹浸得熟便會去古人道一切處是你東去也是你西去也是你你是阿誰若云某甲者箇是情識須是透得過始得昔日天親問無着兄往內院見弥勒說什麼法着云說者箇法且道者箇是什麼法須是揀得出始得不要認着者箇多是被者箇一句子瞞住了也所以說病為法是故名為可怜愍者久立。</p>
<p>師云莫謂如今說底是未是在若有箇是便有箇不是所以道一切言句皆不與此事相應直須相應去此事不在別人還得相契也未且契契阿誰若道契於古人古人<span class='corr'>已</span>往若道契他善知識善知識與你無交涉所以諸聖慈悲告報教契自心源且道那箇是自契底心源若有心可契决然契不得須是以無心之心則契矣久立。</p>
<p>師云十二時中須有箇契合處始得你豈不見靈雲一見桃花便契合此事香嚴擊竹便乃息心古人道若不契合此事則山河大地瞞你也燈籠露柱欺你也如今四生六道浩浩地秖為此事不明奉勸諸兄弟且先去却麤緣你十二時中思衣念食種種雜慮如燈焰相似未有一時停歇但除麤緣所有微細自然淨盡日久歲深自然會去也不着叅喚作息意忘緣不與諸塵作對所以西來妙旨意在自明龍門長老也無禪與人叅也無法與你商量秖要諸人自契叅學門中唯以忘緣息慮為要者个是從上宗旨祖不云乎以無念為宗無相為體若秖一喝一拍有什麼了期久立。</p>
<p>師云弘道而心常淡泊順事而意識奔馳但願道富身貧情踈德厚山僧者裏日日恁麼時時恁麼且道恁麼是什麼離却分別心識意度言句外道將一句來此事無你解會處如今但是心慮覺觀者皆有个解會得及乎返窮<span class='corr'>己</span>眼返思思慮之心為什麼人到者裏不知便說道從本<span class='corr'>已</span>來非青黃赤白無相無狀我說向你道此喚作言語不是你本心本心如何思量己眼如何得見正當返觀時亦無能見之者有人去者裏一口吞盡慧眼豁開頓達本鄉也今時人若為到無見無聞處現定万法亘然見人見屋種種万象如湯涌沸未有一時停住秖如作嬰兒時也聞聲也見色秖是不解分別纔曉事來便<span class='corr'>采</span>聽分別自那時前後分披了也到者裏要人整理不妨難為他得道人行時不見行坐時不見坐所以如來道眼見色與盲等耳聞聲與響等作麼生說如盲如響聞聲時無聲可聞見色時無色可見所見所聞皆如響等又如夢時見種種境界覺來還有許多般也無若有牀上秖是被與枕子若道無許多般又心中歷歷地記得說得如今白日所見所聞亦復如是所以道眼見耳聞底事經論可學唯有靈臺作麼生學久立。</p>
<p>師云釋迦老子在什麼處自云作麼作麼復云達磨大師在什麼處自云秖在作麼生說秖在底道理也不妨難明若於斯明得始知正法常住禪僧家多分秖道那舉處便是你若身壞命盡時若病說不得時又作麼生須是證入始得不見僧問德山從上諸聖向什麼處去山云作麼作麼莫是作麼便是諸聖麼你諸人若不將言語會便落他聲響流布縱饒不墯他聲響言句便落他無言無說處此事實無你意解卜度若存一絲毫便成趣向於己踈也饒你將玄機妙義去合他決定合不着若揔不思量亦不可須是親證始得明見無疑矣久立。</p>
<p>師云今時人叅學錯學不出二種病一是五蘊窟宅無言無說無形無段湛然不動處便道任他佛祖出來我也秖恁麼此是一病次認能言能語能聞運用施為行住坐臥者此亦是一病你還知道動是苦本風力所持麼若有人能離此二病解去體究者此人須有箇省發時節若不如是亦無整頓處又有二種善知識為兩般學人方便苦口有一般學人自作道理自吐箇消息進前退後豎拳合掌以為禪道善知識見他恁麼便苦口向伊道你錯會了也你無事硬認着作麼此是一種善知識又有一般學者云某甲不會不知未審如何某甲並無箇契入處是故善知識見伊恁麼了便向伊道你無事用求會求入作麼此亦是一種善知識前後兩般學者若聞善知識恁麼道善能回光體究必然明得若秖管道不會是自生退屈任是一千年也秖恁麼幸在其中更道不會求契合有什麼了日要會麼須是不立限量直下搆取始得久立。</p>
<p>師云今夜與你諸人說个譬喻恰似諸人有个眼能照見一切長短方圎等象為什麼却不自見但識取長短方圎等象若要見眼則不可你心亦如是其光照矚通徹十方包容萬有為什麼却不自知要會麼但識取照矚等事若見心則不可也古人道刀不自割指不自觸心不自知眼不自見則真實矣久立。</p>
<p>師云諸人許多時在此立地還見一人真善知識麼不可空立去也山僧秖喚作假長老先聖所以道但以假名字引導於眾生佛是西天老比丘不勞仁者分別取相何者是釋迦老人阿那个是達磨大師祖師未來此時還有佛法麼作麼生道無得若道無秖成自瞞在少林靣壁時還有許多言教公案麼恁麼覰得破多少省徑你不上來時山僧亦不見你上座亦不見山僧你不見我我不見你如何辨明若明得復有何事佛未出世時也恁麼佛出世後也恁麼佛滅度後也恁麼若到恁麼田地實無一星事你諸人行住坐臥飢飡渴飲怎生說个無事除非見到底人方解如是昔大迦葉在靈山會上禮佛見彼大眾儼然便有个見處道今此諸大眾如本未曾有你道此意如何諸人適來在下頭不見有許多人及乎上來分明見有許多人怎生說个如本未曾有古有老宿問僧近離什麼處云城中宿云如今在什麼處云山中宿云我有一問問你若道得即住若道不得即去上座離城中城中少上座上座到山中山中剩上座城中若無上座則心法不周山中剩上座則心外有法僧無語諸人苟能於此叅詳得所謂不落断常二見六根怡然行住寂默一心不生万緣俱息如忽不然隨有隨無落断落常譬如捨父逃走也到者裏實是不教你費一絲毫力便恁麼會取你若要和合者事教無縫罅時早<span class='corr'>已</span>離披了也山僧往日思惟此事將謂三生兩生始可得悟去後來秖聞什麼人打發什麼人有見處便覺今人也解悟得時寒省緣辦道明究己躬此是大事久立。</p>
<p>師云若有人問你作麼生道還道得麼你等思量管帶道得一句子來有什麼用處三更半夜作麼生道天明起來作麼生道前廊後架作麼生道還道得麼須是眼明始得久立。</p>
<p>師云適來侍者報道雨不住若叅時恐大眾不聞如今雨住也諸人還聞麼山僧道雨不住時最親切何故却為諸人無<span class='corr'>采</span>聽底心秖如諸方示人道雨聲為你說法了也還端的也無山僧即不然雨聲是你說法了也還會得麼直下明得更有什麼一絲毫頭子也今時行脚人須待將一句子契他善知識恁麼自苦自屈作什麼我更問你契那个善知識若要契他善知識意但識取你心我更問你那个是你心又作麼生識向者裏強會不得須是一回省發乃可古人不得<span class='corr'>已</span>向無言詮處假立言詮無方便中巧施方便玄沙一日入山逢虎侍者報云和尚虎玄沙云是你虎現今山河相對剎土縱撗分別思惟千差万別怎生說个是你底道理者裏若不了一切處礙塞殺人秖為諸人歷劫循塵為物所轉你試指出那个是物何者是你所以有僧問玄沙學人乍入叢林乞師指个入路沙云還聞偃溪水聲麼云聞沙云從者裏入今時人不明了秖管道心性周遍更是誰聞如此言論有何交涉直須是通身赤條條地不掛寸絲始得且問諸人還着衣來麼良久云得恁麼不識羞耻久立。</p>
<p>師云纔作道理便難會去須是不作道理始得有般聞恁麼說了便道我都無言說亦無道理却不知正是道理了也如今與你断約一件事以明見自心為極則此一句便是龍門山裏佛法也古人道心不自知心不自見諸人作麼生明見去自心也難見從上諸聖皆是明見自心底人先師便是明見自心底人也秖如當時先師會中有多少方來兄弟能有幾人明見自心極是少也心不見心須是不見是心始得此乃離念境界如今若與諸人說便道貶剝諸方若不說此事亦難明曉有般宗師向人道癡漢者一叚事你因何不會先將自心做个窠臼然後將心去取證喚作釘樁了遶樁走便恁麼流傳去便恁麼承當去敲牀豎拂用將去喚作將心用心又有般宗師向人道莫作計較道理開口便沒交涉了與他不相應也去空劫<span class='corr'>已</span>前認取都無言說一似坐个氣毬相似有甚安樂處又似蝦䗫努氣相似你作恁麼見解面前一似黑霧罩定了也山僧至誠相勸不是妄說不是作道理籠罩人不肯人壓良人山僧都無如是道理若或你秖麼認將去也由你若道我也如此見得也由你若道據我見處揔得也由你若道某心下未穩在也由你須是不自欺始得世間有多少宗師說禪說道為自欺不自欺為欺人不欺人須是子細山僧舊日在先師會裏受廬州化士行至熨斗寺前值泥雨忽然滑倒心中煩惱自言我行脚禪又叅不得自早至今飯又未喫更恁麼受辛苦聞有兩人相罵道你猶自煩惱在山僧聞得忽然歡喜却尋不煩惱處不得盖為打疑情不破後來四五年方知得如今兄弟須是如此用心照[(厂@((既-旡)-日+口))*頁]始得今夏舉無情說法因緣秖是錯會者多你見無情便說無情若見有情便喚作有情你叅禪人不明無情說法如何了得行脚事做善知識不會無情說法如何接物利生相勸諸人子細窮究令悟去如未有領覽處且緩緩叅取不要忙久[大/一]。</p>
<p>師云先師常說个譬喻如外國有二人來大朝探事初入界時兩人商量了各自分首一人東去一人西去從一州至一州從一縣至一縣行來行去忽然到東京城裏兩人在朝門前相撞着㘞者个覰那个那个覰者个並無言說從前許多商量本國中事歷歷地分明挨肩便過無人知得奇怪諸人且道恁麼撞着時如何恰似禪和家做功夫相似今日體得些个明日究得些个窮來窮去一日現前全似朝門前撞着一般喚作打發須得恁麼一回始得方謂之行脚事辦又如失鄉多年或閙市中逢見老爺相似便乃識得無疑亦不須問人是爺不是爺兄弟但恁麼管帶莫為等閑時不待人祖師道光隂莫虚度各自冝努力久立。</p>
<p>師云古人道鍾中無鼓響鼓中無鍾聲今時學者那裏得到者般田地有時入室見兄弟下一轉語及乎更與一拶便秖管主張道適來<span class='corr'>已</span>秪對了也不可別有也多少分明恁麼做功夫有甚巴鼻癡漢豈不見先聖道言言見諦句句歸宗你未會了秖管胡乱主張今後入室不要如此乍可道不會却受整理久[大/一]。</p>
<p>師云稱禪客須是信人說話始得若不信了教人千說万說亦無用處呵呵不信了秖管聽人說爭名禪客夫禪客者風塵草動時悉皆曉會眹兆未生未落思量意路未動時便識取方名禪客何故者般事用敵生死也須是个不爭多底漢始得不見雲巖叅百丈二十年不明此事道吾為他直得咬断指頭你看他古人雖不明亦不憂道我不會心亦不休亦不馳求言句又如雪峯和尚三到投子九上洞山在投子時一日揭簾入庵投子見來便下禪床立峯擬議子便托出峯直得哭後來到洞山又理會不得乃到德山問從上諸聖學人還有分也無山打一棒云道什麼峯當下如桶底脫相似及至鼇山尚云有疑在看他古人直以疑團子破也方始休便道事<span class='corr'>已</span>了意亦休此个元來觸處周今時兄弟叅請多是依言起解亂作主宰不然將古人悟處喚作因緣去那裏看喚作過話有什麼交涉秖如雪峯三上投子九上洞山豈為言語兄弟直須退步體究如何退步且不是教你長連床上閉眼坐硬捺身心如土木相似百千万劫也無用處若要退步時你有不會底語言不了底因緣便頓在靣前退步自看因什麼不會去良久曰僧家道思量也不得不思量也不得却教人如何看我向你道但退步看良久又長噓云好悶殺人好難會秖你那悶殺人是什麼悶殺人是誰你恁麼退步來看漸漸惺也一日光明一日漸見廣大又不得一向去者裏認了便道是了當也便是拄定殺了也濟甚事須是着些智慧來觀看古人許你管帶一路若如是休歇退步管取有箇道理此是為都不會無所知者又有般胡說亂說如何若何底漢你但亦退步看你那胡說亂說底是什麼但恁麼回光返照看方是若一向如此做功夫畢竟亦有悟期若不相信也無可柰何山僧初叅勝和尚教看如何是佛法大意楚王城畔汝水東流又令看風幡話及至下來叅老和尚乃請問古人聲色純真老和尚千說萬說秖是理會不得後來又令看如何是奇特事云你道什麼遂却喜歡蓋為有箇撮摸處遂常看云如何是奇特事云你道什麼獨自思量云我道什麼來我道奇特事又不見有奇特處看三年不會遂去游浙中途迴來却令看殺父殺母佛前懺悔殺佛殺祖向什麼處懺悔雲門道露者公案一似熱鐵一團在心中七年喫盡辛苦眾中久叅方知更與你說晦堂初叅禪時自桂府來先見雲峯恱和尚三年不會他說話又叅南禪師二年不會却過去山主院裏過夏因看傳燈錄僧問多福如何是多福一叢竹福云一莖兩莖斜晦堂遂開悟今時人秖喚作問荅語蓋用功不子細不曉古人方便山僧相勸兄弟既在林下各自學道勿空過時以悟為則久立。</p>
<p>師云親近善友先聖叮嚀付囑也今時學者須是依佛祖之言尋師決擇始得若不恁麼何名學者若要明此事須是起疑叅究你若深疑此事便是般若智現前何故行脚事秖要疑情息你若不起疑爭得疑情息不見先師三十五方落髮便在成都聽習唯識百法因聞說菩[薩-產+(辛/工)]入見道時智與理冥境與神會不分能證所證外道既難既不分能所證却以何為證時無能對者不鳴鍾鼓返披袈裟後來唐三藏至彼救此義云智與理冥境與神會時如人飲水冷暖自知遂自思惟冷暖則<span class='corr'>可</span>矣作麼生是自知底事無不深疑因問講師不知自知之理如何講師不能對乃云座主要明此理我却說不到南方有傳佛心宗尊宿却知此事汝須行脚始得先師便行脚遊京師兩浙凡是尊宿便問此事無不對者也有說底也有下語底秖是疑情不破後來浮渡山見圎鑑看他陞堂入室所說者盡皆說着心下事遂住一年令看如來有密語迦葉不覆藏之語一日云子何不早來吾年老矣可往叅白雲端和尚先師到白雲一日上法堂便大悟如來有密語迦葉不覆藏果然果然智與理冥境與神會如人飲水冷暖自知誠哉是言也乃有投機頌云山前一片閑田地义手叮嚀問祖翁幾度賣來還自買為怜松竹引清風端和尚覻了點頭諸人此豈不是深疑了親近善知識然後明得秖如先師行脚叅善知識後來却道問祖翁是如何自賣了却自買是如何須知無有剩也古人道揔是你又道我未甞有一句子到你若有一句子到你堪作什麼諸人要疑情破麼亦須是似先師一回始得久立。</p>
<p>師云你但看馬大師見僧下堦乃召云大德僧回首大師云從生至老秖是者漢回頭轉腦作什麼其僧言下領旨此理如何從生至老秖是者漢你道是那个漢你纔起心要見者漢時便不見者漢者漢難見千難万難今時人秖道是者个漢更是阿誰不可別有也一百个中有九十九个如是會有甚巴鼻若恁麼如何明得從生至老底事如何便見得秖是者漢你若不見者漢四大五蘊揔未知下落處且如秖今說法聽法是有說聽是無說聽若道你立我坐我說你聽三家村裏人也解恁麼道焉敢稱禪客若謂無聽無說又道從生至老秖是者漢所以到此須是來一箇了達底人決擇山僧向前未明得時揔不柰何了便請益先師纔問著時先師秖道我不會我不知我不如你又問禪畢竟是易叅難叅秖向我道你無事問難問易作麼叅禪喚作金屎法未會一似金會了一似屎山僧甚不肯此語如今思量了語雖麁其閒旨趣不淺此盡是了達之士發一言半句皆不虚也凡為人時皆不胡乱指示亦不乱許人今時有諸方知識有時說得是有時說得無巴鼻此理如何蓋為他亦未了達有時許人道是有時却道不是若如此爭明得從生至老秖是者漢子細看來今時人也秖是舊時人今時作用也秖是舊時作用千變万化也秖是要你者<span class='corr'>裏自肯一肯</span>方始得了當今時人不了當者秖是不解決擇如何是不解決擇處秖是將古人言句作解會將自己來錐鑽秖是如此到彌勒下生也不會何故向你道回頭轉腦便不是了也向者裏省力處更不用如何若何直下明取你諸人先將道理近前用古人言句自纏自縛一似淨淨潔潔一片地却將一手土撒在上靣相似山僧前日入室垂示道你如今到者裏不可也似適來相似須有个會處始得有者道適來也秖恁麼如今也秖恁麼你先走入情識裏了爭怪得你古人多少慈悲向你道行是佛行坐是佛坐一切法皆是佛法一切聲皆是佛聲你錯會了便道一切聲真不是佛聲一切色真个是佛色既不許如此會却如何即是向你道纔涉眹兆時早支離了也欲將智照顯他時早昬暗了也如今但莫取我口各自由你做功夫看古人因緣亦得靜坐亦得一切處觀察亦得皆是你做功夫處一切處是你證入處但一處精專日來月往須被你打發去不見古靈和尚行脚歸其師問云汝離吾行脚得何事業曰某見百丈得个安樂處遂舉百丈頌云靈光獨耀逈脫根塵體露真常不拘文字心性無染本自圎成但離妄緣即如如佛其師於言下省悟又雪峯和尚見風吹芊葉動遂指似僧僧云某甲甚生怕怖峯咄云是你屋裏事怕作什麼其僧亦有省既一時是你屋裏事為什麼却不會蓋為你隨處流浪不常在家但如今對善知識時莫教忘却喚作順理而行就己知歸復云從生至老秖是者漢回頭轉腦作什麼各自看取久立。</p>
<p>師云如今明得了向前明不得底在什麼處如今明不得到幾時明得去秖恁麼飜覆體究也須會去所以道向前迷底便是即今悟底即今悟底便是向前迷底若言從前迷即今悟也又言明來暗謝智起惑忘恁麼還得麼那裏得如此則有暗可滅有惑可除不見古人道不改舊時人秖改舊時行履處你禪和家道有什麼難迷也秖是者漢悟也秖是者漢不可別有及乎問着他那个是者漢便去不得不然胡說蓋緣未曾諦當證入此是諸人入骨髓底病謬底漢便認着一生休非但一生千生万生亦秖休去若是靈利底他湏解體究那个是者漢直求入路處師乃噓一聲今時佛法淡泊眾中也難得人諸人既在龍門學道不可空過十二時管帶搆取覷見諸人也似不爭多你不見臨際和尚道赤肉團上有一無位真人常從汝等諸人靣門出入未證據者看時有僧出問如何是無位真人際下禪牀把住曰道道僧擬議際便拓開又道汝眼放光照破山河也古人多少慈悲如今人不以為事須是尋人决擇你不見嵓頭雪峯欽山去見臨際路上逢定上座頭問什麼處來定云臨際來頭云和尚萬福定云和尚<span class='corr'>已</span>遷化也頭云某等特去礼拜又值和尚遷化不知和尚有何言句請上座舉一兩則定遂舉臨際上堂示眾云赤肉團上有一無位真人常從汝等諸人面門出入未證據者看看時有僧問如何是無位真人際下禪牀擒住云道道僧擬議際便托開云無位真人是什麼乾屎橛便歸方丈嵓頭不覺吐舌欽山云何不道赤肉團上非無位真人定便擒住云且道無位真人與非無位真人相去多少速道速道欽山直得面青面黑嵓頭雪峯同勸云者新戒觸悮上座且望慈悲定云若不是者兩个老漢[祝/土]殺者尿牀子你看他道非無位真人定何故不肯今時學者那裏到者般田地秖管認个五蘊身田強作主宰不能放下我今舉幾則語教諸人看雪峯參投子問者裏還有人參麼子擲下鋤頭峯云恁麼則當處掘也子云不快漆桶他道當處掘尚做漆桶又有南際長老見雪峯語論無不相契峯令見玄沙沙問古人道此事唯我能知長老作麼生會際云須知有不求知者沙云山頭老漢喫許多辛苦作麼你道此理如何又先師在海會端和尚會中時端和尚舉古人道如鏡鑄像像成後鏡光向什麼處去會中有頭角兄弟下語皆不契端和尚云須是道者子始得先師時作街坊却從外歸端和尚舉前話問之先師近前問訊云也不爭多端和尚撫掌大笑人皆謂摩捋他教做化主什麼說話山僧此中秖要學道如要學道十二時中須是先去却無明人我何故人我乃庸人之事先師一生無人我山僧在他身畔作侍者見多少不曾有一念煩惱曾說舊時有个上座在海會做知客先師因送一个長老住四面乃率知客相送不知如何者上座便劈面唾先師你是甚人却教我送他惡言不止先師遂休揔無人知得後來仍來太平先師請伊作知藏又做首坐復自求作監院亦從之及先師住海會乃舉住太平知州不肯又惡罵謂不主張他先師方出言道者漢兩度罵我也以此見伊無人我今人纔有些言語便要理會如此作麼生學道有時見初機兄弟入室秖是爭山僧覷他了也不奈何一似村裏人把扁檐共上將軍闘我者裏七事隨身手中是関羽八十斤刀他便把扁檐劈頭打一棒見人不動又連打數下去我不是怕他蓋不是對手呵呵勸諸人不要麤心日夜行持做个向上人縱然不悟亦是高上之士切須用心久立。</p>
<p>師云你纔認着道是便被縛脚縛手更動轉不得也則被你一認認了縱有千般亦不是也你若不認着却有个救處譬如造得一隻船上面一一裝載了要千里外至乎寶所纔動手你先自釘下<span class='corr'>樁</span>繫却船了却用力搖櫓你搖到弥勒下生也秖在岸邊你見船東簸西簸將謂是轉動又何曾離得一步來又似磨茶漢子從早至夜團欒旋轉極是好笑若眼目不分明底見你認著向你道是也被明眼人覷見點撿出來多少露栓索如今多分秖用个如今底道揔離如今不得秖被恁麼地釘下<span class='corr'>樁</span>叅學不得旨趣一時把來錯會了做个主宰不知佛法不恁麼會不見麻谷持錫見章敬谷振錫一下卓然而立敬曰是是又見南泉亦如前泉曰不是不是谷曰章敬道是和尚何得道不是泉曰章敬則是是汝不是此是風力所轉終歸敗壞谷方省過你諸人看幾錯會一生爭得不就人决擇山僧初行脚時見先師偈句便信道此人似古聖說底事必有寶證處便十年間叅扣先師頌道學道先須得旨歸聞聲見色不思議若慿言語論高下一似從前未悟時又曰空門有路人皆到到者方知旨趣長心地不生閑草木自然身放白毫光我後生時雖造道未得心中知此非常句也秖如聞聲見色皆可思議又何緣得不思議及乎論个證處却云一似未悟時未悟時皆可思議如何見个證處此人得無所得至究竟地方解如此我後來十年外始領他事大凡行脚學道叅尋莫癡坐就人决擇此法難了喚作隔宿不問道若得了便別也昨日也喫粥喫飯今日也喫粥喫飯豈昔人耶別也不同也趙州向人道喫粥了也未曰喫粥了也州曰洗鉢盂去便是別也吾豈常人也你道何處是別處久立。</p>
<p>師云山僧教人識取自己師僧家聞得了却云初機學人看底事有甚難會你且緩緩且子細你用何者名自己秖如古德對自己語云遊山翫水你道我會也更是阿誰又對自己云是你自己你道我也會得是我自己且如對伊道山河大地又道噇飯時飯是你自己又怎生會又却去不得古德云盡大地是你自己又且如何消遣每常見人錯會了舉轉古人事問伊秖如鏡清問玄沙曰學人乍入叢林乞師指个入路沙云還聞偃溪水聲麼清云聞沙云從者裏入清從是得旨我問你聞時聞个什麼个个對曰聞水聲如此見解堪作何用據他所見聞處歷歷地一時領得離此聞外無聲可得盡從我者裏顯現者个是業識有底對云不是水聲是聞自己山僧向道自己了如何聞自己所謂認心認性佛法是个省力易會法門人自辛苦古人見不奈何了向人道你試一念靜思看好言語後人不明古人意了去那裏閉眉合眼捺伏身心堆堆地坐了等悟好癡好癡久立。</p>
<p>師云不見祖師道風鳴耶鈴鳴耶便好休歇也更煩佗道非風鈴鳴乃心鳴耳你更討什麼叅請也及至此土道非風幡動仁者心動祖師恁麼印證因何不會秖為个能所所以道因能立所所既妄立生汝妄能無同異中熾然成異今時人言决擇且如何决擇莫是道者个是入門底語者个是初機語那个是久叅語麼揔不如是元來一時放下正是决擇於一切時無異緣自早辰起披衣洗面歸寮等事你喚作雜想也秖要你見色時無能見所見那裏不是聞聲時無能聞所聞心裏思量時無能思所思佛法最易最省力自是你費力自作艱難若易處不見且究理而坐既來龍門叅禪莫將來比諸處妄想卜度但退步看須會去然有般兄弟受整理有不受整理有愚者有智者有可救有不可救且如不受整理者硬將生死業識來用將粥飯氣來用問着則瞠眼進前退後舉坐具在髑髏裏皮袋裏昏昏地認个識情此不可救你但放下了退步來看方會又有般上座道我都不作道理都無計較不着聲色不依染淨聖凡迷悟一道清虚大光明中都無是事此又被智光盖却着在智邊亦不可救有此兩般病前病猶淺後病更深你但肯拈放一邊退步看亦自然會去此事甚是省力古人道甚是省要又道費力作麼有時見師僧來此間費力喫許多辛苦作什麼須要求些言語向皮袋裏有甚交涉然有一真實方便極好若非久叅者不會疑着如玄沙一日欲說法大眾立久都不說一言遂兩兩三三散去沙云你看今日真實為佗也無一人搆得待我開兩片皮一時近前來也你來龍門討方便討法門討安樂龍門也無方便與人也無一法與人也無安樂法與人何故若有方便却成埋沒上座籠罩上座趙州道你但究理而坐三二十年若不會截取老僧頭去亦則要成一片去豈不見二祖大師隨處說法聞者皆得正念不立文字不論修證因果時有禪師聞之遣高弟潜聽說法不回禪師大怒因大會次親語云我費許多力挑撥你你因何得恁麼辜[力/貝]耶彼云我眼本正因師故邪者个是叅學樣子也後人問雪峯云我眼本正因師故邪時如何峯云迷逢達磨僧云我眼何在峯云不從師得須是恁麼始得古云道常合人人自逐物經中道若能轉物即同如來物且如何轉又道凡所有相皆是虚妄若見諸相非相即見如來古人道若見諸相非相即不見如來但退步絕機照子細看忽然覷着怎生奈你何久立。</p>
<p>師云無迷無悟到得恁麼田地方安樂最省力秖是个無迷無悟底人十二時中有何法迷却上座應須裏私自家裁断看三界二十五有迷心故有如今如何得無去既無未得迷情决然不奈何須證取無迷無悟事方得消落行脚人喚作袈裟下事事若未了禍事也此是大苦馬鳴祖師說个三細六麤動即有苦如何得不動去不是說一句兩句便當得譚玄譚妙說義說理坐禪入定當得自家無事獨自思量看平生所作所為他人不知你自返照是合道理不合道理到者裏自瞞不得也好時好日下趂取究今徹去先師出世時道此大寶花王座每日與諸人同起同坐自是諸人當面諱却也好言語又道十餘年海上雲游覔个冤讎不曾遭遇及到龍舒果見其人方契憤憤之心好言語恁麼說話少有人說得山僧行脚三十有餘年也老僧得道時諸人未生在後生家信取恁麼說底事逐日退省看教徹去久立。</p>
<p>師云禪門名迦葉大寂定門不動一絲子無所不通不動一毛頭無所不達非是秖恁麼不動便休去諸人十二時中但不起心動念了一時會得通達一切名迦葉門下人方入得大寂定且何法為緣為礙雖許人叅究許人學秖是不許人起心動念會若逢緣遇境或一言半句纔念動心起作解俱在散位也明上座大庾嶺上不思善惡了方見得便道某甲雖在黃梅實不知得佛言不此岸不彼岸不中流南泉云不是佛不是物正是你今人管帶處但恁麼學如秀才及第一回從此是官人<span class='corr'>心</span>要一回子是佛方無疑各自將為事莫趂閧過久立。</p>
<p>師云諸人分上各有一段事回頭方識得須是解回頭且如何回頭不尋尋尋不尋者个便是人難措入處也不尋如何尋尋如何不尋若但尋何異尋聲逐色若一向不尋又何異土木瓦石湏是尋而不尋不尋而尋若入得也始和會得尋與不尋所以道不尋不尋法身圎寂尋尋應用不差尋不尋不尋尋境智冥會體用一如故得三身四智五眼六通從是開明學道人解恁麼回頭尋究始得豈不見僧問仰山和尚別有何徑截願乞指示山云別有別無轉令汝昬昧汝是甚處人云幽州人山云汝還思彼中不云常思山云所思者樓臺殿閣市井人煙有許多般你返思思底還有許多般麼云無許多般山云據汝見處秖得一玄得坐披衣向後自看大眾者僧道所思有許多般思底無許多般見解有偏致令仰山道秖得一玄道眼不正若據山僧所思樓臺殿閣有許多般便是無許多般思底無許多般便是有許多般可驗現今目前有許多般便是無許多般無許多般便是有許多般亦如毗目仙人執善財手善財見無量世界微塵數諸佛仙人放手宛然依舊好大眾放下手了宛然依舊且作麼生會會取好久立。</p>
<p>師云先聖道法法本來法好雲門拈拄杖云不是本來法良久曰若如是則三毒四倒五蘊六入十二處十八界二十五有不是本來法何不恁麼會取多少省力佛法是个最省力底事何甞不現前自是你不會又向你道無法無非法何於一法中有法有不法秪為馳求不息了一切處皆是馳求思惟道理也是馳求看古人公案也是馳求看禪冊子也是馳求假饒靜坐念念不住亦是馳求要會麼則你那馳求便是不馳求个中極難信入難做功夫不安樂者蓋為你等不沉則掉所以道不會去如今如何得不沉不掉則你那一念起是生滅流轉為是業識耶為是不動耶恁麼飜覆看來便有些子道理久立。</p>
<p>師云同牀共被夢各不同先聖云同共一法中而不得此事且如生死一法中入得生死而不被生死縛者在生死被生死縛者同共一法中一人縛一人脫豈不是夢各不同你尋常生死作一邊無生死作一邊思量作一邊不思量作一邊有言說作一邊無言說作一邊山僧此中也無衲僧事及向上事秖論出生死事不秖恁麼說一句了休須是即生死中見無生死事豈不見永嘉大師見六祖云生死事大無常迅速六祖云何不體取無生了無速乎<span class='corr'>嘉</span>云體即無生了本無速又如曹山辝洞山洞山云什麼處去曹山云不變異處去洞山云不變異處豈有去耶曹山云去亦不變異豈不是了得底人你思量為一邊不思量為一邊於言說外做个無言說縱饒你會得个無言說處分明纔有言說便㝵著你也終日行住坐臥不曾行住坐臥何不恁麼叅究有時師僧來此下一句拍一拍那裏當得見解不出二邊你湏是去思量看我分明在生死中如何得無生死去莫道便是也我本來無生死不由你說者一句子便了有底聞人說無生死便道是也本來無生死若恁麼作解便難會也既不許人作道理起會解又不許人說却如何作功夫你不見古人道我秖把你將來底示你箇入處珎重。</p>
<p>師云看見今時叢林中兄弟似揔不說此事相似秖如天下到處叢林知識說禪說道入室陞堂無不是說此事何故道不曾說着說則說也則是說不着不惟說不着亦不解覷不解恁麼作功夫秖管道正令全提十方坐断佛來也打魔來也打一向說禪元來緊要處不曾說着山僧者裏所說者是諸方掉下不要者等閑地糞掃堆頭拈將來問人又却道不得秖如今早入室問道明得底人見香臺時是香臺不是香臺若道是香臺與尋常人一般若不是香臺香臺却分付與誰輕輕將來問着便七花八裂蓋緣尋常揔去閑處做功夫我且問你不說入眾來未行脚未入眾時見香臺時喚作什麼曰喚作香臺又曰大家喚作香臺何不思量因什麼喚作香臺禪須是恁麼叅要明你無始時來事修山主道不見本來法障礙是從來若人有障礙顛倒幾千回先師道如人睡着將一點糞着在鼻端上初不覺知及至起來或聞臭氣嗅褊衫謂是褊衫臭遂脫却褊衫拈得物來一切皆臭不知道臭在他鼻上忽有智人向伊道不干別物事剛自不信智人云你但將手向鼻上揩看則是不肯若肯揩一揩方知早較些子遂以水洗去之全無臭氣若嗅一切物元來皆無臭氣叅禪亦然不肯自休歇向己看者下尋會解那下尋會解覔道理做計較皆揔不是若肯回光就己看之無所不了不見道一根既返源六用皆不行但如此觀却有悟明分久立。</p>
<p>師纔坐呵呵笑曰猶自不會良久又曰我恁麼說向你猶自不會若到別處更作麼生會也諸方不是走作你便坐定你我者裏也不走作你亦不坐定你直是省力易會因何却不會秖為你千方萬便巧作道理所以難會去佛法是个易會安樂底法雖然易會秖是難入難做功夫若是諸方坐定你便有个做功夫處走作你便有个咬嚼處兄弟家來說道不敢道是則你那不敢道是却如何何不恁麼去看秖恐你向者裏乱會乱有領覽秖要教你不動一念便明得去又有道據我見處千是萬是也此正是如焦穀芽如敗種子永不發生你已道是了也更如何救須是深疑着此事所以道凡夫有返覆又有者會了却說不得縱說得亦不成道理不要草草子細體究山僧與你同叅我若會時你也須會始得你若不會山僧亦不會也不見玄沙指靣前一點白問僧見麼僧云見沙云我也見你也見因甚却不會有个同叅禮上座見先師得一年半凡入室秖向伊道上座也分些緇素麼度度去度度如此似恁麼說話如何解會如何做功夫今之時也無恁麼尊宿為人也亦無恁麼上座叅請也若是別人則煩悶去了也一日聞先師上堂云同門出入宿世冤家懵然地心下如落秤鎚相似從前見解如去空中花相似從此見諦須是如此做功夫如此證悟禪湏是恁麼叅今夏<span class='corr'>已</span>一月也殊不見兄弟有覺觸處直須鼎省精神若是無人說着無人開示便難做功夫也既是遇人便好做功夫須是分緇素始得久立。</p>
<p>師云而今行脚兄弟可信道有頓悟底事也諸方亦可說有頓悟底事若無頓悟底事如何却名叢林蓋為從來相傳秖是看古人公案或看一則或兩則略有一知一解若有理會不得處亦尋縫罅鑽研求會既會得了道此事秖如此也便在叢林中流布將去皆不說着頓悟底事若無頓悟底事則三界二十五有如何消遣疑情如何消落去今早有个師僧來說道見聞不昧一向去認見聞便道是也則是不見那不昧處問他方世界事又不知問根塵下事又不破如何却以凡夫情量便同頓悟底事山僧今日暜告大眾但信取有頓悟底事譬如村夫於耕田處拾得一粒金丹服後渾家上昇又似白衣拜相相似教中說你那凡夫情量如似土坯未曾經大火中煆過都用不得須是經大火中煆過始得却似得一回頓悟相似山僧自川中來秖叅一人知道此人說話與古人一般甞問先師道聞禪門中有悟道果否先師云是若無悟那裏得你但緩緩地叅山僧便寬心叅究有復首坐見地明白所以山僧常去詢問秖向山僧道須是自家做活計莫來問我一日舉趙州夾火示僧云不得喚作火是什麼山僧深疑着分明是火如何却不喚作火如是看三年常自思惟爭敢以凡夫情量便同他聖人所證處又曾聽法華云是法非思量分別之所能解常得此一念如今兄弟家道便是者个也為你一起解會了便不會也又先師曾到李提刑宅提刑請就書閣中燒香了將傳燈錄白先師某雖俗人素留心此道每看此錄多有不會處一一望和尚開示先師云此事不如是理會須有省悟始得若有悟處無不會者自不消問人若無省悟秖那會處亦未是在提刑云吾師說得是又山僧平生事因作知客在火爐上會得自後無有不會底事眾中兄弟須是見頓悟底事始得今時叢林中例皆不說着也久立。</p>
<p>師云山僧分上無有不是者若有一絲毫不是處爭敢說向人爭敢指示人山僧分上是時無能是底心又無所是底法所以方敢說向人若約諸人分上明知有不是處所以來就人決擇若已是了更幾時去問人也然而山僧者裏秖指你是處你若不是終不敢道你是等你是也山僧肯你也秖賭是大眾山僧無有不識者或曾見人來或有悟處或無悟處有無會解皆知得伊如世良醫一見便識病或冷或熱可醫不可若一一問候方知此乃庸醫如前日舉法眼指簾子有二僧去捲法眼云一得一失你等事須不得道有什麼得失又道一人會來去捲是得一人不會來去捲是失若恁麼怎生會醫如今明未得蓋為悟心未諦如不識病稱醫者他人會也不識不會也不識有無見處揔辨別不得却如何為人如何說向人須是剋骨究實始得若肯去剋骨究實無有不會者不見古人道你但究理而坐三二十年若不會截取老僧頭去作尿鉢子僧家有時道是也却到剋骨究實却走作不定如隔牎看馬騎相似忽尓便過直須似三二萬斤鐵相似牽不前推不後方知是實你等纔被人撼着早動也更着力推一下便倒了也須是洞明頓見三百六十骨節八萬四千毛竅一時開張內身外器法法皆是本來法無有不是始得而今師僧依倚方能道得若一時去却則無湊泊處又謂空過了諸人無過此時好也既在其中定省精神努力究取珎重。</p>
<p>師云若論平等無過佛法唯佛法最平等若道我會你不會不是佛法也你會我不會亦不是佛法也教中道是法平等無有高下名阿耨菩提山僧見處與諸人齊等諸人見處亦與山僧齊等又古人道諸人知處良遂揔知良遂知處諸人不知因何却不知去良由仁者心有高下不依佛慧遂見此土土石諸山穢惡充滿須依佛慧始得它聖人說底便是平等法也道卵胎濕化四生九類我皆令入無餘涅槃而滅度之如是滅度無量眾生實無眾生得滅度者豈不是平等法古人道涅槃名廣度無餘一味收卵胎并濕化空有及沉浮[薩-產+(辛/工)]埵能降住菩提道自周倐然纖芥在此岸永淹留纔有纖毫不盡便是此岸也又道剎那流入意地便為生死根栽豈可亂有所證妄生解會耶古有尊宿向人道各各有初心在最初發心行脚必為生死故發心或厭苦故發心或為事緣逼迫不獲已發心皆名發心何故令人看初發底心謂你最初發底一念不易轉頭來最有力此是你叅底禪也若得現前時秖是此心明淨也中間求訪宗師日夜推究秖是養育此心乃至悟得了便見未發心時亦則不失馬鳴祖師謂之始覺即本覺本覺即不覺本始不二名究竟覺又道初發心時即成正覺謂先證得果頭佛六度萬行成熟之事也所以令你但推究初發底心且山僧見處與諸人一般何不恁麼會去久立。</p>
<p>師云明眼漢沒窠臼你尋常搆不及者秖是眼不明眼若明却搆得也所以說道明眼人難得你纔道是恁麼便是窠臼也若是明眼人即不恁麼不見德山示眾道今夜不荅話問話者三十棒若不是明眼漢怎生搆得纔搆不得便落意思即成朕兆故德山平生則嵓頭一人搆得所以道須是明眼漢始得久立。</p>
<p>師良久告眾曰祖師真實好知音呵呵笑了又云也秖得恁麼說也若明得者親得受用便有履踐處若涉道理涉計較涉言說則不會也亦不親得受用也你在廊下東行西行時寮舎裏洗衣擇服時還見得祖師真實好知音麼良由不見問着便脚忙手乱病在什麼處病在你尋常秖是思量計較中來不親得受用皆是去長連床上閉目藏睛擘劃思量得盡上窮銀漢下徹黃泉方說得一兩句却到閑處時又不知下落也目前盡是礙人之物輕輕問着便去不得如今據實理論不要亂說我且問你不與粥飯喫三日時還動得麼定是動不得也纔方喫得些粥飯方能動得若恁麼盡是粥飯氣到者裏便要得人也須是見得非粥飯氣底事始得禪須是恁麼叅如此方名決擇既喫粥飯了須扶持你者事把來叅取恁麼一件事你却揔不知却去閑處用了也說是非管閑事或思量或擘劃可惜許盡把來胡乱用了你不知纔擬心早是後世也剎那流入意地便為生死根栽也又五蘊身存尚不知百骸散後何處覓近日有者一向秖恁坐地初時惺惺地餉間便瞌睡十个九个坐地睡着苦苦不會做功夫那裏硬坐要會不是此理怎生見得丹霞豎起拂子龐居士舉起槌子丹霞擲下拂子居士放下槌子又云昨日公案作麼生丹霞放身臥居士便出去此豈不是真實知音豈容你乱說容你下注脚又嵓頭道夫沙門者一一從自己胷襟流出蓋天蓋地始得那裏是靜坐思量來先師道你睡時睡時叅取喫飯時喫飯時叅取又古人道坐時有坐時道理立時有立時道理豈不見投子問翠微西來密旨可得聞乎翠微竚立[(厂@((既-旡)-日+口))*頁]視投子云未曉玄言乞師再指翠微云更要第二杓惡水潑在投子便悟諸人不得受用在十二時中蹉過多少好事所以我道祖師真實好知音良久又道祖師之道如青天白日相似為什麼有人迷路久立。</p>
<p>師云你諸人會不得過在何處你都盧是不會根本是不會了更求覓會處古人道莫棄者邊着那邊若如此轉難會也向你道根本是不會何不恁麼看如法眼行脚時地藏問何往去曰行脚去曰還會行脚事麼曰不會曰要知行脚事不會者是法眼從此省悟我問你既不會又如何是得須有入路方知不是強會底事巧會千般你根本不會了堪作何用須着用意究你看不會從何處得來你要知麼你者不會本無來處既無來處此不會却如何及乎明得者不會無去處恁麼地看時你管取須明得秖被你不解做佛法中人一向秖在世間用心未曾片時究此事如何得便會去及乎被人問着胡道乱說不是恁麼事舊日曾聞一人老僧說香林和尚見僧來曰你說得不無你你下堦兩三步早不恁麼也莫乱說好你看古人根窮人是如何將為事佛法無虚棄底道理會取會取珎重。</p>
<p>師云雲門大師曰汝若實未搆且順朱識取叢林中叅學人亦湏順理而進不敢望有超過底事大凡今之學人事作一邊理作一邊所以致令身心不得安樂何不且教事常順理去未說無始劫來事秖據一念入母胎頓變根身器界自是已來莫不皆是事一報身中種種何常有一法不是事者如今如何消遣此个事得順理去且事有形段理無相狀古人一得其理了事便如理融通去豈不見昔人聞板鳴乃撫掌大笑曰我會也我會也此豈不是順理而學何不且去十二時中恁地觀究做得者般功夫久久成熟自然與理相應祖師道要急相應唯言不二不秖說了便了要得相應始得溈山道事理不二真佛如如多見不能順朱把來一時顛倒了空理會古人言語公案差別問難節記門庭以為叅學苦哉苦哉學道不如此後生兄弟更是不知空腹高心十年五歲過却光隂並無所得無明人我客氣殊不念出家事將來如何去各各究取莫久立。</p>
<p>為李舎人普說師云實無一法為緣為對若有一絲頭便是一絲頭你諸人如何見得無一法為緣為對底道理若向者裏明得現前何處更有身心可求若實無个證入處都來秖是生死流注如今問諸人你現今種種分別念慮作麼生都無法為緣現前我見你你見我作麼生無法為對道人家湏是恁麼飜覆體究始得山僧道佛法便是諸上座諸上座便是佛法是有語路來體解無語路來體解是有可趣向處無可趣向處從上古佛先德現前在比盡大地凡夫四生六趣現前在此向者裏直下了得實無一絲毫子豈是取一邊捨一邊豈有一段本來事有一分今時妄想則為馳求取捨至今不得現前既有許多流轉法可猒可弃所以諸佛出世祖師西來使汝尋師訪道祖師邊事透不過時直下如銀山鐵壁相似且如何是銀山鐵壁元來是自家屋裏事思量來者般事我未會<span class='corr'>已</span>前如銀山鐵壁如今會了元來我是鐵壁噁鐵壁鐵壁所以道祖師常在世間秖如世間如何了先聖道自從認得曹溪路了知生死不相干湏是你自家踏着始得方知道佛祖常時垂手湏一一從自己胷中流出自然明得諸聖出世善巧方便秖如諸人每日說底話還有方便善巧麼乃至動轉去來種種施為有善巧方便無善巧方便豈不見洞山叅見雲門門見來便問近離甚處山云查渡者一句語如何是會來恁麼說是不會來恁麼說是肯了恁麼道是未肯了恁麼道雲門又問夏在什麼處山云湖南報慈門云幾時離山云八月二十五門云放你三頓棒洞山一夜不安明日上去問訊云昨日蒙和尚放某甲三頓棒不知過在什麼處門云飯袋子江西湖南便恁麼商量也山於言下見道且有過無過合喫棒不合喫棒即且置你道者僧悟處是如何古人為人作麼生或若者裏明得自從無始劫來事實無一絲毫為解礙方從是出生便了他諸聖行履處未能如此莫道是諸聖行履處十二時中行履處何甞分明秖為無始劫來顛倒迷亂六趣何曾見還猶如蠅子透䆫相似不見端師翁有頌云為愛尋光紙上鑽不能透處幾多難忽然撞着來時路始覺從前被眼瞞如今既在此門中不可中塗困躓縱然學道得旨後閨閤中物颺不下明得此事還被此事留滯不見道金鎖玄關留不住行於異類且輪迴到得恁麼田地方可為人師如今去聖時遙人多懈怠尋常說正法像法末法山僧道法無正像末佛法常在世間得時便是正法失時便是像末法諸人決然要辦此事緊要是出生死然本無生死可得何故三際求之不可及先佛道過去心不可得現在心不可得未來心不可得秖如歷歷分明聽法者是誰是過去耶現在耶未來耶須知是一个無始時來無知覺者如此看來豈是與一法為緣為對如今天下禪僧盡道秖是者个漢是定有者个漢是定無者个漢道撗也是者个漢豎也是者个漢它道六十二見諸外道種盡從佛法中來所以貧道頃在舒之龍門時常勸人如此做功夫後到褒山亦不忘此旨非時愛與兄弟東說西說喚作非時語緊要處却在當人不見昔日溈山和尚在百丈作典座一日司馬頭陀問云野狐話作麼生會溈山撼門扇司馬云是則是太麤生溈山曰佛法說什麼麤細你道問他野狐話他却撼門扇且道緊要在什麼處要會麼盡是金毛師子子莫於中路却輪迴久立。</p>
<p>普說終</p>
</div>
<div class='div-other'><a id='mulu143' />
<p class='h2'>頌古</p>
<div class='div-orig'><p style="margin-left:3em">外道問佛。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>杲日連天照有無孰云善逝坐跏趺如今要見當年事邪正猶來在半途</div>
</p></div>
<div class='div-orig'><p style="margin-left:3em">世尊陞座文殊白槌。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>法王法令若為酬老倒文殊強出頭負累釋迦猶可事至今千古閙啾啾</div>
</p></div>
<div class='div-orig'><p style="margin-left:3em">世尊拈花迦葉微笑。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>百萬人天望舉揚拈花微笑大乖張幾多業識忙忙者問着勞生沸似湯</div>
</p></div>
<div class='div-orig'><p style="margin-left:3em">二祖請達磨安心。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>若有絲毫付與人可師何得更全身人間天上迷逢處八兩元來是半斤</div>
</p></div>
<div class='div-orig'><p style="margin-left:3em">六祖風幡。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>非風幡動唯心動大海波瀾常汹湧魚龍出沒任昇沉生死聖凡無別共無別共底怎模樣祖佛傍觀空合掌</div>
</p></div>
<div class='div-orig'><p style="margin-left:3em">國師三喚侍者。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>老倒江湖上竿頭事可咍一回浮子動又是上鈎來</div>
</p></div>
<div class='div-orig'><p style="margin-left:3em">百丈野鴨子。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>草裏尋常萬萬千報云飛去豈徒然鼻頭是甚閑皮草十字縱橫一任穿</div>
</p></div>
<div class='div-orig'><p style="margin-left:3em">百丈歸與同事坐次忽然哭事問曰憶父母耶丈云無事曰被人罵耶丈云無事曰哭作什麼丈云問取和尚事往問大師大師曰你去問取他事回至寮中見百丈呵呵大笑事曰適來為什麼哭而今為什麼却笑丈曰適來哭而今笑同事惘然。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>一回思想一傷神不覺飜然笑轉新雲在嶺頭閑不徹水流澗下太忙生</div>
</p></div>
<div class='div-orig'><p style="margin-left:3em">馬祖陞堂百丈捲席。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>挂得帆來遇便風須㬰千里到家鄉臨門上岸逢妻子歡喜情懷不可當</div>
</p></div>
<div class='div-orig'><p style="margin-left:3em">百丈再叅馬祖。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>挂拂遭呵耳便聾衲僧奚若驗宗風金剛腦後抽生鐵華岳三峯倒卓空</div>
</p></div>
<div class='div-orig'><p style="margin-left:3em">黃蘗一日問百丈曰和尚在大師處有甚奇特言句乞師不恡丈遂舉再叅馬祖因緣乃曰我當時被大師一喝直得三日耳聾黃蘗不覺縮項吐舌丈曰子<span class='corr'>已</span>後莫承嗣馬祖麼蘗曰不然今因和尚得見馬祖大機大用要且不識馬祖若承嗣馬祖恐<span class='corr'>已</span>後喪我兒孫丈曰如是如是。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>家肥生孝子國霸有謀臣拳頭劈口槌未到無兒孫</div>
</p></div>
<div class='div-orig'><p style="margin-left:3em">百丈開田說大義。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>開田說大義後人莫容易百丈揔持門淡而還有味</div>
</p></div>
<div class='div-orig'><p style="margin-left:3em">黃蘗問百丈從上宗乗苗裔此間如何商量百丈默然蘗曰教後人如何委悉丈云我將謂你是箇人便起去蘗隨後入方丈云某甲得得而來秖要箇印信足矣丈曰若恁麼他後不得辜負老僧。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>打麵還他州土麥唱歌須是帝鄉人現成財本成家者多見飢寒在子孫</div>
</p></div>
<div class='div-orig'><p style="margin-left:3em">百丈一日問黃蘗何處去來蘗曰大雄山下採[卄/困]子來丈曰還見大蟲麼蘗便作虎聲丈便抽斧作斫勢蘗約住便與一掌丈便休至晚上堂謂眾曰大雄山下有一虎汝等諸人好看老漢今日親遭一口。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>大雄山下斑斑虎觸着傷人誰敢顧親遭一口老婆心何曾用着腰間斧</div>
</p></div>
<div class='div-orig'><p style="margin-left:3em">百丈問黃蘗甚處來蘗云開田來丈云辛苦不易蘗云隨眾作務丈云有勞道用蘗云爭敢辝勞丈云開得多少田蘗遂钁地數下丈便喝蘗掩耳而去。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>相見言談理不虧等閑轉面便相揮畢竟水須朝海夫到頭雲定覓山歸</div>
</p></div>
<div class='div-orig'><p style="margin-left:3em">黃蘗示眾汝等諸人盡是噇酒糟漢。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>大唐國裏無禪師不許會兮秖許知着肉汗衫如脫了方知棒喝誰愚癡</div>
</p></div>
<div class='div-orig'><p style="margin-left:3em">黃蘗一日在南泉位中坐南泉遂問長老是甚年中行道蘗云威音王佛<span class='corr'>已</span>前泉云猶是王老師孫在蘗遂歸本位坐。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>彼此老來誰記得人前各自強惺惺一坈未免俱埋却幾箇如今眼子青</div>
</p></div>
<div class='div-orig'><p style="margin-left:3em">南泉問黃蘗定慧等學明見佛性此理如何蘗云某甲十二時中不依倚一物泉云莫是長老見處麼蘗云不敢泉云漿水錢且置草鞋錢教什麼人還蘗不對。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>問荅分明是切磋幾人於此見詨訛少年俱決龍蛇陣老倒同吟稚子歌</div>
</p></div>
<div class='div-orig'><p style="margin-left:3em">南泉門送黃蘗泉曰如許大身材戴椰子大笠子蘗云三千大千世界揔在裏許泉曰王老師[吃-乙+小]黃蘗戴笠子便行。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>相見錦江頭相携上酒樓會醫還少病知分不多愁</div>
</p></div>
<div class='div-orig'><p style="margin-left:3em">百丈問南泉何處來泉曰江西來丈曰還將得馬師真來麼泉曰秖這是丈曰背後底[吃-乙+小]泉拂袖便出。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>八靣當風秖這是拂袖之談動天地堪愛賣身王老師不作賤兮不作貴</div>
</p></div>
<div class='div-orig'><p style="margin-left:3em">南泉坐次一僧义手而立泉云太俗生僧合掌泉云太僧生僧無對。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>南北東西無不利令人深愛老南泉眉毛撕繫如相似鼻孔遼天不着穿</div>
</p></div>
<div class='div-orig'><p style="margin-left:3em">洞山謂雲居曰昔南泉問座主講何經論主云弥勒下生經泉云弥勒幾時下生主云現在天宮當來下生泉曰天上無弥勒地下無弥勒時雲居遂問洞山秖如天上無弥勒地下無弥勒未審誰與他安名着字洞山直得禪床震動乃曰膺闍梨。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>禪床驚震被茶糊惹得兒孫不丈夫拄杖劈頭連打出也教知道赤鬚胡</div>
</p></div>
<div class='div-orig'><p style="margin-left:3em">南泉示眾云馬大師道即心即佛又云非心非佛老僧即不恁麼不是心不是佛不是物恁麼道還有過也無趙州出禮拜歸眾僧問趙州適來禮拜歸眾意作麼生州云却問取和尚僧上問南泉適來諗上座意作麼生泉云他却領得老僧意旨。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>祖佛場中不展戈後人剛地起詨訛道泰不傳天子令時清休唱太平歌</div>
</p></div>
<div class='div-orig'><p style="margin-left:3em">南泉斬猫兒。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>五色狸奴盡力爭及乎按劒揔生盲分身兩處重相為直得悲風動地生</div>
</p></div>
<div class='div-orig'><p style="margin-left:3em">晚趙州從外歸泉舉前話問之州脫草鞋戴頭上而出泉云子適來若在即救得猫兒。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>安國安家不在兵魯連一箭亦多情三千劒客今何在獨許莊周致太平</div>
</p></div>
<div class='div-orig'><p style="margin-left:3em">南泉歸宗麻谷三人去禮忠國師。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>同氣相求事可論一回見面一歡情兩行何處閑文字一隊誰家好弟兄</div>
</p></div>
<div class='div-orig'><p style="margin-left:3em">大隋蓋龜。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>骨裹皮兮皮裹骨大隋老子無窠窟上士聞之笑未休中流特地生疑惑</div>
</p></div>
<div class='div-orig'><p style="margin-left:3em">俱胝豎指。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>老大宗師豎指頭一生用得最風流玄沙抝折無人會年來年去冷颼颼</div>
</p></div>
<div class='div-orig'><p style="margin-left:3em">德山叅見龍潭吹紙燭。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>黃金為骨玉為稜莫把他家此日尋多少從來悟心匠盡將底事繼威音咦</div>
</p></div>
<div class='div-orig'><p style="margin-left:3em">魯祖靣壁。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>池陽何處得捫摸後代商量苦也無古人剛地成多事敢問如今會也無</div>
</p></div>
<div class='div-orig'><p style="margin-left:3em">雪峯示眾云望州亭與上座相見了也烏石嶺與上座相見了也僧堂前與上座相見了也。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>密密堂堂早二三本來無物更何堪癡人見了生歡喜作者相逢滿靣慙</div>
</p></div>
<div class='div-orig'><p style="margin-left:3em">米和尚令僧問仰山今時人還假悟也無山云悟即不無爭柰落在第二頭米聞深肯之。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>悟人千箇道無憂肯信遭他第二頭寂寞山花寒食後夕陽西去水東流</div>
</p></div>
<div class='div-orig'><p style="margin-left:3em">金牛和尚每至齋時自將飯於僧堂前作舞呵呵大笑云菩薩子喫飯來。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>長連床上狐屎尿三聖堂前狗吠春跳出金牛窠窟子月明照見夜行人</div>
</p></div>
<div class='div-orig'><p style="margin-left:3em">玄沙三種病人。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>玄沙三種病人有理不在高聲引得香嚴老子走來樹上懸身</div>
</p></div>
<div class='div-orig'><p style="margin-left:3em">破竈墮和尚居嵩嶽山塢有一廟甚靈廟中唯安一竈遠近祭祀不歇烹殺物命甚多師一日領侍者入廟以拄杖[高*ㄆ]竈數下云汝本塼瓦泥土合成靈從何來聖從何起又[高*ㄆ]數下竈乃隳破墮落師云破也墮也須㬰有一青衣峩冠忽然設拜師前師曰是什麼人神云我本廟神久受業報今日蒙和尚說無生法忍遂得生天特來禮謝師曰是汝本有之性非吾強言神再禮而沒。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>禍福威嚴不自靈殘盃冷[夕/肉]享何人一從去後無消息野老猶[高*ㄆ]祭鼓聲</div>
</p></div>
<div class='div-orig'><p style="margin-left:3em">大眾遂曰如某等久在和尚左右不蒙示誨適來竈神說何法便得解脫師曰我也別無道理秖向伊道元是一堆泥土合成靈從何來聖從何起你等諸人何不禮拜眾遂作禮師云破也墮也大眾一時悟入。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>春寒料峭凍殺年少切忌參商別無奇妙低頭侍奉歡喜問訊佛法商量傷子性命</div>
</p></div>
<div class='div-orig'><p style="margin-left:3em">趙州勘婆。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>趙州言勘破笑殺老禪和院主眉鬚落南泉打粥鍋</div>
</p><p style="text-indent:0em" class="lg-abnormal"><div class='lg-row'>趙州勘破却成罪過大地眾生千箇萬箇</div>
</p></div>
<div class='div-orig'><p style="margin-left:3em">百丈野狐。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>醉眠醒臥不歸家一身流落在天涯祖佛位中留不住夜來依舊宿蘆花</div>
</p></div>
<div class='div-orig'><p style="margin-left:3em">黃蘗問百丈古人錯荅一轉話墮在野狐身今人轉轉不錯時如何丈曰近前來向汝道蘗近前打師一掌丈呵呵大笑云將謂胡鬚赤更有赤鬚胡。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>一問當機絕異同定乾坤箭驗勳功轟轟一掌胲腮下笑殺雄山者老翁</div>
</p></div>
<div class='div-orig'><p style="margin-left:3em">司馬頭陀問溈山百丈野狐話你作麼生會溈山以手撼門扇三下司馬云太麤生溈山云佛法說甚麤細。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>春至是花開朱顏安在哉可怜園裏色不入鏡中來</div>
</p></div>
<div class='div-orig'><p style="margin-left:3em">靈雲見桃花。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>春來依舊一枝枝同地同天道不疑未徹之言人莫問令余特地笑嘻嘻</div>
</p></div>
<div class='div-orig'><p style="margin-left:3em">臨濟叅黃蘗首座令問如何是佛法的的大意三度問三度被打。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>擘開華岳連天色放出黃河到海聲瞎驢死後蒿枝折大地如今有幾人</div>
</p></div>
<div class='div-orig'><p style="margin-left:3em">雲門三頓棒。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>奉君三頓曲周遮屈辱雲門老作家渡水穿雲五湖客欲將何物當生涯</div>
</p></div>
<div class='div-orig'><p style="margin-left:3em">雲門胡餅。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>雲門荅餬餅言前句後領驢鞍爺下頷到了終不省塞却你咽喉把將餬餅來速道速道</div>
</p></div>
<div class='div-orig'><p style="margin-left:3em">罽賔國王自將劒至師子尊者處問師得蘊空否尊者云<span class='corr'>已</span>得王云既得蘊空可施我頭否尊者云身非我有豈況於頭王即斬之白乳高數丈王臂遂落。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>楊子江頭楊柳春楊花愁殺渡頭人一聲殘笛離亭晚君向瀟湘我向秦</div>
</p></div>
<div class='div-orig'><p style="margin-left:3em">仰山插鍬。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>數目分明舉即難衲僧無不膽毛寒須知更有壺中路但向須弥頂外看</div>
</p></div>
<div class='div-orig'><p style="margin-left:3em">長慶萬象之中獨露身。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>萬象之中獨露身一回相見一回嗔東西南北吾皇化莫向江頭苦問津</div>
</p></div>
<div class='div-orig'><p style="margin-left:3em">雪峯鼇山成道。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>鼇山成道足人傳莫是從前話不圎頼有玄沙知始末徧身紅爛在漁船</div>
</p></div>
<div class='div-orig'><p style="margin-left:3em">子胡狗。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>老大宗師沒巴鼻養狗之緣太兒戲奪牌禪客如到來鉛刀爭及吹毛利</div>
</p></div>
<div class='div-orig'><p style="margin-left:3em">鳥窠吹布毛。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>欲求佛法往南方老大宗師為舉揚山花滿地雖狼藉一陣風來一陣香</div>
</p></div>
<div class='div-orig'><p style="margin-left:3em">玄沙虎。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>宗師方便太慈悲是汝之言實古錐萬里神光騰頂後肯將生死嚇愚癡</div>
</p></div>
<div class='div-orig'><p style="margin-left:3em">五洩叅石頭。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>在途在舎若為酬莫把先師一例求雄雄宇宙如王者未免半邊無髑髏</div>
</p></div>
<div class='div-orig'><p style="margin-left:3em">藥山一句子。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>犢牛生子頗相諳兩眼通紅色似藍把火照來無覓處大家普請一時叅</div>
</p></div>
<div class='div-orig'><p style="margin-left:3em">趙州喫茶。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>趙州一椀茶驗盡當行家一期雖似好爭免事如麻</div>
</p></div>
<div class='div-orig'><p style="margin-left:3em">盤山臨入滅垂示云還有人邈得吾真麼眾人競寫呈師師皆不納時普化出眾云某甲邈得山云何不呈似老僧看普化乃打䈥斗而出。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>師真醜拙不堪呈用盡身心笑殺人波中莫覓絲頭意白鼻崑崙賀新正</div>
</p></div>
<div class='div-orig'><p style="margin-left:3em">女子出定。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>出得出不得初不離是定聖者起凡情凡人而乃聖倒用與撗拈扶邪及顯正春雨春風竹戶涼落花啼鳥千峯靜</div>
</p></div>
<div class='div-orig'><p style="margin-left:3em">良遂叅見麻谷。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>平生心膽向人傾到此門中有幾人別後都城舊知己暖煙斜日又黃昬</div>
</p></div>
<div class='div-orig'><p style="margin-left:3em">黃龍三關。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>佛手驢脚生緣黃龍元無此語直饒恁麼知之我儂亦未相許奉報四海禪人第一不得錯舉</div>
</p></div>
<div class='div-orig'><p style="margin-left:3em">晦堂拳頭。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>着眼看來寧免瞎全身何用佩金魚黃龍意氣雄豪甚秖為他家不識書</div>
</p></div>
<div class='div-orig'><p style="margin-left:3em">五祖老和尚凡見僧來便云屈屈僧云屈作什麼師云如今不屈更侍何時。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>盡力不柰何按牛頭喫草若無錦繡文難以論嘉藻</div>
</p></div>
<div class='div-orig'><p style="margin-left:3em">又每見僧來展手問云何故喚作手。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>何故喚作手衲僧難開口擬議自顢頇可怜大蒙斗</div>
</p></div>
<div class='div-orig'><p style="margin-left:3em">又每遇僧請益秖云無這閑工夫。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>彼此且無相負累行人無不失鈎錐雖然不瞎眾生眼也好拳頭劈口槌</div>
</p></div><p>頌古終</p>
</div>
<div class='div-other'><a id='mulu144' />
<p class='h2'>室中垂示</p><p style="margin-left:2em;text-indent:-2em">師云不負平生眼目還知龍門老為人處麼若知得終不相辜負若不知實無為人底道理。</p>
<p style="margin-left:2em;text-indent:-2em">師云上座未來此間時無一人上座既來此間後有一人上座秖是一人上座為什麼成有成無。</p>
<p style="margin-left:2em;text-indent:-2em">師云正恁麼時作麼生辦。</p>
<p style="margin-left:2em;text-indent:-2em">師云得底人還具四大五蘊麼。</p>
<p style="margin-left:2em;text-indent:-2em">師云真佛住在何處。</p>
<p style="margin-left:2em;text-indent:-2em">師云盡十方世界是你自己折旋俯仰復是何人。</p>
<p style="margin-left:2em;text-indent:-2em">師云古人道無情有佛性師曰有情具覺知可容知有佛性無情無覺知若為知有佛性。</p>
<p style="margin-left:2em;text-indent:-2em">師云昨夜山前虎咬大蟲。</p>
<p style="margin-left:2em;text-indent:-2em">師云無目仙人能揣骨既是無目將什麼辨貴賤。</p>
<p style="margin-left:2em;text-indent:-2em">師從東過西顧謂眾曰是是復從西過東顧謂眾曰不是不是遂歸位立曰適來猶記得。</p>
<p style="margin-left:2em;text-indent:-2em">舉魯祖凡見人來便靣壁而坐不知後來有甚人會得。</p>
<p style="margin-left:2em;text-indent:-2em">師云離却三界還見香臺麼。</p>
<p style="margin-left:2em;text-indent:-2em">師云有情說法易見無情說法難聞秖如無情說法什麼人得聞。</p>
<p style="margin-left:2em;text-indent:-2em">師云溈山接仰山。</p>
<p style="margin-left:2em;text-indent:-2em">師云現今是箇什麼何不猛會取。</p>
<p style="margin-left:2em;text-indent:-2em">師云有人問你隨分便荅無人問你時作麼生道。</p>
<p style="margin-left:2em;text-indent:-2em">師云芥子納須弥且問你諸人即今在芥子外芥子內若道在芥子外如何納得須弥若道在芥子內許多大身材如何却在芥子內。</p>
<p style="margin-left:2em;text-indent:-2em">師云隔宿不問道今朝事作麼生。</p>
<p style="margin-left:2em;text-indent:-2em">師云山僧問你諸人尋常一件事諸人舊時曾到處忽然思量着一一在目前為將眼見耶將心見耶若道將眼見諸人思量舊時到處如何是眼見若道是心見心豈有見耶現今目前燈籠露柱是心見耶是眼見耶世尊道從本<span class='corr'>已</span>來非心非眼且道是个什麼。</p>
<p style="margin-left:2em;text-indent:-2em">舉古人道一堆火兩人坐我是你你是我師云你自是你向火我自是我向火為什麼却道我是你你是我。</p>
<p style="margin-left:2em;text-indent:-2em">師云無舌人解說說則說了也師却吐舌云爭柰者一片子何。</p>
<p style="margin-left:2em;text-indent:-2em">師云明來暗謝智起惑亡正當明時暗向什麼處去祖師道秖者明便是暗明暗覿體不可得師云黑地裏行時為什麼脚高脚低。</p>
<p style="margin-left:2em;text-indent:-2em">師云古人道世間法便是出世間法露柱是世間法如何明得知是出世間法去。</p>
<p style="margin-left:2em;text-indent:-2em">師云一切眾生眼見耳聞先聖去者裏有个指示人處道即此見聞非見聞師云諸人正當見聞時作麼生見得非見聞。</p>
<p style="margin-left:2em;text-indent:-2em">師云忽然被人稱名道姓喚你一聲時你去者裏還入得麼。</p>
<p style="margin-left:2em;text-indent:-2em">師云山僧與諸人揔在者裏其間有了者不了者作麼生辨得者个是了者這个是不了者作麼生辨。</p>
<p style="margin-left:2em;text-indent:-2em">師云諸人還會古人說底話麼那个是古人作麼生是說底話若不恁麼明得祖教佛教俱為剩語作麼生是古人說底話。</p>
<p style="margin-left:2em;text-indent:-2em">師云十二時中作麼生是你相應底句。</p>
<p style="margin-left:2em;text-indent:-2em">師云不是山僧瞞你却是你瞞我作麼生是你瞞我處。</p>
<p style="margin-left:2em;text-indent:-2em">師云中夜間忽然會得去今朝起來所見所聞別也作麼生是別處。</p>
<p style="margin-left:2em;text-indent:-2em">師云此事易見難曉你等諸人還見狗子麼見生客則吠見熟客則搖尾且道是一耶是二耶若道是一吠則咬人搖尾則求食若道二來生也是客熟也是客所以道易見難曉須是向不一不二處會取山僧不誑謼你子細檢點看。</p>
<p style="margin-left:2em;text-indent:-2em">師云山僧齋時見个蠮螉子在聖僧鼻孔裏出來入去得大無畏你諸人十二時中出來入去在什麼處。</p>
<p style="margin-left:2em;text-indent:-2em">師云古來有个禪客依栖一人尊宿每日上去問訊纔見來便道且去未在如是數年忽一日省得便上去宿纔見來便云噁是也師云作麼生見得便知道是也。</p>
<p style="margin-left:2em;text-indent:-2em">師云不重久習不輕初學久習之人有何過不重未學之人有何能不輕正當撞着此二人相見時如何。</p>
<p style="margin-left:2em;text-indent:-2em">師云諸人大似開眼尿床還見開眼處麼。</p>
<p style="margin-left:2em;text-indent:-2em">師云須得作衲僧家說話且道衲僧家如何說話。</p>
<p style="margin-left:2em;text-indent:-2em">師云你上來時早是分外也更口吧吧堪作什麼。</p>
<p style="margin-left:2em;text-indent:-2em">師云曹溪大師道繁興永處那伽定祖師在你背後還見麼。</p>
<p>垂示終</p>
</div>
<div class='div-other'><a id='mulu145' />
<p class='h2'>垂代</p><p>師一日問侍者三人中那个不在數　代云和尚問不着　又云某甲秖得緘口　又云慙愧且得和尚委悉　因病臂示眾云我一隻左臂因你諸人教我動不得因你諸人教我受無限辛苦　代云和尚要如此分踈作麼　又云不敢辜負和尚一隻左臂　又云學人聞得不安不樂　又云此是和尚成褫某甲秖恐某甲不到者田地　舉古人云飛猿嶺峻你好看問僧你如何　代云恁麼則不去也　又云為什麼不去　代云秖者便是飛猿嶺　問大庾嶺頭提不起時如何　代云你却會得好　又云你適來披袈裟來麼　聞開靜声乃云據[款-士+匕]結桉　又云依樣畫葫芦　聞書閤門開云無風自動好與三十棒　舉古云泉眼不通被沙礙道眼不通被什麼礙古云被眼礙　問僧秖如眼如何礙　代云早知燈是火飯熟<span class='corr'>已</span>多時　問僧你許多時在什麼處安身立命　代云少人知　問南泉牽牛巡堂如何　代云你尋常東行西行有佛法道理無佛法道理　又云錯行此路　問高麗淨缾為什麼在者裏　代云非但在者裏　舉龐居士問馬大師不與万法為侶者是甚麼人　代云某甲<span class='corr'>已</span>荅和尚了也　一日聞茶版声又聞浴鼓声問僧云赴那處即是　代云聞時雖普不妨應處成偏應處雖偏不礙聞時常普　問僧如鏡鑄像像成後鏡光向什麼處去　代云老僧出家三十年也　問孤燈獨照時如何　代云露柱證明　問如何是你受胎處　代云和尚甚[皮-(〡/又)+(王/匆)]去來　問念念攀緣心心永寂時如何　代云復有何事　問我與釋迦老子同叅釋迦老子具三十二相八十種好如何說同叅底事　代云莫來污我耳目　問久嚮千佛到來為什麼一佛也不見　代云<span class='corr'>已</span>見千佛　問識情不到處如何　代云大蟲看水磨　問識情不到處還聞雨声麼　代云將為某甲落他情識裏　問大安樂底人還見有春夏秋冬麼　代云若不恁麼爭喚作大安樂底人　問衲僧家如何商量　代云寒時言寒熱時言熱　問如何是古人田地　代云豈有異耶　問飯袋子如何　代云正道着　因遊白蓮峯至半山亭有僧後到云和尚尚在這裏　師云我到了來也　僧無語　代云也是齋後鍾　呂少馮入室問和尚有何提誨　師云若有提誨即埋沒足下　又問請和尚徑直指示　師云太迃曲生　問有一物上拄天下拄地黑似漆常在動用中動用中收不得過在什麼處　代云有什麼過　謂僧云我為你着盡氣力如何着力　代云早朝有粥齋時有飯　問會佛法人為什麼病　代云也知和尚心切　師插一隻火筋在炉中云此意如何　代云頂門上着一隻金剛箭　又云<span class='corr'>刺</span>破你眼睛穿過你心肝　又云莫向虚空裏釘橛　有一屠兒身上常出乳香舎利此意如何　代云恐人不信　又問別底屠兒為甚却無　代云他得大闡提　問虚空還有變異也無　代云青黃赤白長短大小　師豎起拂子問僧從什麼處得來　代云也秖是某甲底　夢中僧問和尚因什麼得悟　代云莫茶糊我　見畫兔子相咬師云咬殺也　又云我也知你親　示眾云會佛法底人不得龍門飯喫不會佛法底人亦不得龍門飯喫揔不恁麼人亦不得龍門飯喫且道什麼人得喫　代云無慙媿底人　又云似我者得喫　遊山次問僧竹密不妨流水過如何　代云不許夜行投明須到　問僧癩狗為什麼無毛　代云<span class='corr'>已</span>被和尚道了也　又云直得恁麼　因僧問病師云我身在這裏為什麼心不在這裏　代云身在這裏你疑个什麼　又云洎合空過一生　問亡僧遷化向什麼處去　代云你問我　又云深領和尚一問　一日喫粥了白眾云許多人喫粥也無一人搆得便起去　舉古德一日不赴堂侍者白云請和尚赴堂德云我今日在莊裏喫油糍來也者云和尚不曾出入為什麼却道在莊裏喫油糍來德云你但去問取莊主者才出莊主歸謝和尚莊中喫油糍　代云事實如此　聞鼯鼠聲侍僧問古人道即此物非他物意旨如何　師云這老漢不識好惡與人說作什麼　又云你尋常寮舎裏東語西話還有吉凶麼　問廣額屠兒手中屠刀如何放下　代云不須放也　問靣前是什麼　代云無物　問六祖不識字為什麼墜腰石上題云龍朔二年老盧記　代云更須子細　問侍僧汝恁麼供養老僧老僧將什麼報荅你　代云謝和尚報荅　因看月問侍僧那一半在什麼處去　代以手指月　問大地眾生如何度得去　代云有个度處　僧云和尚如何度　師云莫管他　因僧亡問眾云齋後燒你也你如何　代云事不徒然　又云非但某甲　又云深領此問　師謂侍僧云我尋常向你說却成罪過　代云也知和尚小心　呂少馮再至褒禪見師師尋常以六隻骰子示禪人遂將三隻令侍者送與少馮仍傳語云此是老僧平生用不盡底少馮接得復令回語云謝和尚見惠秖得一半在　師復令侍者傳語云一半留與老僧　師一日到寶公塔前忽云雲光好法師安角在頭上既是雲光法師為什麼安角在頭上　代云陋巷不騎金色馬回來却着破襴衫　師在方丈坐見僧上來師云入室未到你次在　代云恁麼則某甲伏惟謹退　師因喫藥次問僧云適來胷中似有一物且道是何之物　代云肺氣　又云猶有者个在　又云者个是什麼　乃驟步而去　師謂僧云開鋪席了也東買西賣　僧云好茶　師云賤貨自收　師問僧你忽然死去時如何　僧無語　師呵呵大笑　僧問如何是朕兆未生時事　師云你何不早問　師一日謂僧云扶不起設使一万人也扶不起良久云秖有一人扶得起僧云未審是什麼人　師云無力者　師問僧燈籠什麼處得來　代云驗在目前　問僧忽遇虎狼刀劒時如何　代云是虎狼刀劒　問僧子<span class='corr'>已</span>後如何　代云一似今日　問僧從緣得者永無退失者裏見得自己亦是生冤家還會麼僧云自己亦不見時如何　師云時教阿誰敘　僧無語　師代云孟春猶寒　師舉僧問雪峯知有向上事始有語話分時如何　峯提起僧手云作麼生　僧無語　代云引得者老和尚到恁麼田地　舉僧問法燈百尺竿頭如何進步燈云噁　問僧下得什麼語　代云平地神仙　舉藥山謂高沙弥云見說長安甚閙高云我國宴然　師問僧如何是我國　代云四五百條花柳巷二三千處管絃樓　五祖老和尚常展手問人云因何喚作手　代云瞞我太煞。</p>
<p>垂代終</p>
</div>
<div class='div-other'><a id='mulu146' />
<p class='h2'>示禪人心要</p><p>不應於無際空中立<span class='corr'>無</span>分限若立無分限是無際空乃自負墮所以解空者無空想。</p>
<p>若人以語言名狀心終不得心不以語言名狀心亦不得心語言本是心名狀之故不得也無語言本是心不名狀之故不得也種種會當皆不與自心契上祖曰默契而<span class='corr'>已</span>為若此。</p>
<p>道若為達但無妄念尓若人知是妄念作意止之者見有妄念故也知有妄念作意觀察令是正理亦見有妄念也知妄元是道乃無妄焉故達道者無所得也。</p>
<p>發意求道道即得之但不別求知無迷妄謂之見道近世皆曰無不是道譬如飯籮邊坐說<span class='corr'>食終</span>不能飽為不親下口也。</p>
<p>證者絕能所也非別有玄理在尋常日用處如見色時是證時聞声時是證時飲水食粥是證時一一絕能所此非久習不假薰煉蓋現成之事世人不識名曰流浪故云唯證乃知難可測。</p>
<p>學道者明知有是事何故不得旨而長疑蓋信未極疑未深也唯深與極若信與疑真是事也不解如此返照遂迷乱不知由緒園躓中途能自返省更無第二人也既曰此事又豈更知耶知是妄慮此事則不失也。</p>
<p>道不止說與示而後顯蓋體自常露說示者方便道用尓省悟者亦暫時岐路也或因說而證或因示而入或自覺觸以歸終無異事別得至心源而止也。</p>
<p>人言悟了方修此屬對治門雖然禪門亦許以正知見治之若論當人即不須若是也。</p>
<p>佛道長遠久受勤苦乃可得成者綿亘三世凡聖一如故曰佛道長遠不起異見未始遺弃故曰久受勤苦畢竟無別法故曰乃可得成此大丈夫事。</p>
<p>人不識問遂依來而荅不知乃自問尓欲荅誰耶人不識荅遂依言起見不知乃自荅尓何有旨趣耶故曰揔是你好看好看。</p>
<p>或人曰從上古聖佛祖指示言教流布世間一一分明何故都是自己深負上古先聖苦口垂慈也今對之曰吾順佛祖宗趣尓自負吾不負也若言有所說即是謗佛祖曰莫作最後断佛種人若不就己知歸所作皆成造偽縱記得河沙會盡塵墨於己何益故曰將聞持佛佛何不自聞聞外求有相佛與汝不相似尊宿云我今對你一句子亦不難你若一言下薦去猶較些子若不會老僧却成妄語去夫今時學者競以問荅為禪宗中關要不知是取捨作想心嗚呼。</p>
<p>就理就事之學蓋是近家語縱有少領覽未可休息豈不聞說涅槃之道啚度絕矣直須解自點檢始得人以迷心故進道乃來山林中見知識將謂別有一道可令人安樂不知返究向來迷處二夫最第一若不及此入山林而不返徒尓為也迷處極易而難入故先德曰難信難解又曰此是頓宗說道返照向來<span class='corr'>已</span>是走作語況不尓耶後世遂用此語為平常無事一味實頭此又後學之不明服食之不審也。</p>
<p>從上來有二種方便有真實方便所謂說無有間有善巧方便所謂妙應羣機若從真實方便得入不假思量性自神解永無有退妙用河沙也若從善巧方便得入得坐披衣向後自看始得未足將為究竟此二種方便皆一法也不可須㬰有失學者思之。</p>
<p>雪峯示人曰莫教老僧有一句子到你分上若有一句子到你分上堪作什麼也此是古人不得<span class='corr'>已</span>而<span class='corr'>已</span>後者不了古人意便謂自己分上無許多言談所以錯會也。</p>
<p>今時人多將目前鑒覺用為極則玄沙所以向人道深山逈絕無人處你道還有否。</p>
<p>悟心見性當如雪峯玄沙履實踐真當如南泉趙州今時學者但以古人方便為禪道不能與古人同叅也。</p>
<p>譬如有力人負一百二十斤擔過獨木橋不傾不側何物扶持得如此取其精緻無雜而<span class='corr'>已</span>為道亦尒經中稱譬如師子捉象亦全其力捉兔亦全其力人問全什麼力曰不欺之力若見一毛髮異於心者則是喪身命故達道人無有不是者此力甚大但為無邊惡覺侵蝕致令力用有虧若無如許多異法異狀異緣異念則隨心轉變自在無礙。</p>
<p>道不用苦求求之即道失事不在苦融融之即事有不求不融道與事會也則何事而非道耶。</p>
<p>譬如目明之士入寶聚中而不知方便為無火燭光明所照也入矣即被觸擊自損身首謂是毒宂非寶聚也有智入中持燈燭光照見種種寶任意採擇得寶而出十二時中須用智光勿令六塵自傷觸也。</p>
<p>昔日永首座與慈明同辝汾陽而永未盡其妙相從慈明二十年終不脫灑一夕圍炉深夜慈明以火筯敲炭曰永首坐永首坐永乃咄之曰野狐精慈明遂指永而謂曰訝郎當又恁麼去也永由是方得究竟然畢命相隨凡慈明居常差別激問眾不能酬對唯永至慈明即點頭許可此所謂無病之藥學者空得其要況後世知見會解之徒何由領是事哉得之當若永發藥當若慈明庶幾可也。</p>
<p>閙中得靜則井邑成山林煩惱即菩提眾生成正覺此語初心學人例道得會得作一種平等知見及其放心凡聖依前兩般靜躁殊用明知是解會須有安穩處始得一味不可強會。</p>
<p>近世多以問荅為禪家家風不明古人事一向逐末不反可怪可怪昔人因迷而問故問處求證入得一言半句將為事究明令徹去不似如今人胡乱問趂口荅取笑達者十二時中學道無頃刻棄捨此人縱未得入念念<span class='corr'>已</span>是修行也尋常說修行不過三業六根清淨禪門更不必如是何故禪定之門念念與智波羅蜜平等一切處自無過患也久久心地通明之日從前並得滿足名一行三昧今時人全無定力復不開智眼所有機緣語句秖成諍論生滅心行夫禪學不是小小未用超佛越祖得了要超亦不難高郵孫承務作書問不落意想不在有無如何則可師荅云若問如何則不可不問如何亦不可醉客豁醒神珠自瑩豈可預為之計然後領耶第一等靈利人尋討不着此一念難得自見見之即是無別有岐路也尋常例以前念為是以後念照之前後追逐以心用心心則成境率初已成心境了展轉更不堪如今後念不取自無起滅處當處解脫念本不生何更有有無意想為留礙一念悟心成正覺此之謂也念念無生念念無相與虚空等觸物遇緣皆佛之妙用無絲頭許對待衣珠獨耀十方世界事目擊可了不俟舉意然後知之此蓋大丈夫事業不可不成就取。</p>
<p>欲要是蓋有不是法為礙欲要得念良由前後皆失念故也晝夜不自在要與道合然無少許合處愈急愈不合病在取一捨一不善用心不得要術茫然不知日與道遠若安坐寧神不勞自辦故達磨大師謂楊衒之曰亦不捨智而近愚亦不拋迷而就悟達大道兮過量通佛心兮出度不與凡聖同纏超然名之曰祖不着棄一邊就一邊當知明明顯着明明作用拄定會取轉凡成聖點鐵成金要徑不可不如此究秖恐人兩頭走一既不成二又不是不識玄旨徒勞念靜二乗斷煩惱得證名為偏修不若應念化成無上知覺之速也。</p>
<p>修道人若遇煩惱起時如何古人云但以正知見治之余則不然秖以煩惱治之如此看來即不見有煩惱也何故煩惱不可更治煩惱如火不更燒火水更不濕水體性一同無可得露現此了煩惱本空不着除遣若起智断治捺伏却成別用心有對待被他二境回換縱得亦迃曲有分限須行徑直路為上古人云劫火曾將無氣吹不勞功力當時萎此之謂也。</p>
<p>有時靜坐則心念馳散或然臨事又全失却都緣未得親證落二落三致有錯謬展轉之失古人云動靜不二真妄不二維摩明一切法皆入不二門若領此要萬動自寂滅也且如眼不至色色不至眼聲不至耳耳不至聲法法皆尓元是自心功德藏無可得取捨契者何往不利此正是那伽大定也。</p>
<p>今生出來自肯學道者蓋夙生曾種善根素有根本便解發心亦解疑着就己尋究又煩惱障薄有因有緣此人易可化度若未薰得此心正信不生縱聞之亦不生疑但如風過耳勸之又生瞋加誹謗此又何緣得顯露所以千人萬人中但一二人而<span class='corr'>已</span>若自解作活計收拾得上生生從此去展轉明利更不退失功德一生勝一生入他諸佛閫域常與此妻相應人間天上亦秖如此設對五欲八風一切境界與理符合不行三塗道一味平等正知見復有何事生死不可不畏須了此一叚死生情偽始得安樂無過身心為累耳身如桎梏當知身去來處心如猿猴當知心起滅處此二自何處去來起滅則身心圎明內外一如而<span class='corr'>已</span>且心為內身則為外身為內物為外國師曰身心一如身外無餘則不見有生死當情可謂解脫大道也故能令人見聞不得不脫意想不得不息物境不得不融復奚疑哉。</p>
<p>心要終</p>
</div>
<div class='div-other'><a id='mulu147' />
<p class='h2'>三自省察</p><p>一是身壽命如白駒過隙何暇閑情妄為雜事既隆釋種須紹門風諦審先宗是何標格。</p>
<p>二道業未辦去聖時遙善友師教誠不可捨自生勉勵念報佛恩惟己自知大心莫退。</p>
<p>三報緣虚幻不可強為浮世幾何隨家豐儉苦樂逆順道在其中動靜寒溫自媿自悔。</p>
</div>
<div class='div-other'><a id='mulu148' />
<p class='h2'>誡問話</p><p>近代問話多招譏謗蓋緣不知伸問致疑咨請之意後生相承多用祝賛順時語並非宗乗中建立如古人問若為得出三界去又問聲色如何透得又問此間宗乗和尚如何言論並是出眾當場決擇近時兄弟進十轉五轉沒巴鼻語或奉在座宜貟或莊嚴修設檀信俱不是衲僧家氣味又抽身出眾便道數句或時云某甲則不恁麼道又云和尚何不道<span class='note-inline'>(云云)</span>夫問話者激揚玄極也不在多進語三兩轉而<span class='corr'>已</span>貴得生人信不至流蕩取笑俗子也。</p>
</div>
<div class='div-other'><a id='mulu149' />
<p class='h2'>佛眼禪師語錄敘</p><p>佛眼老師自得法東山三坐道場二十餘年行祖令於淮甸四方衲子雲奔輻湊不到龍岫謂之空回而師端居方丈惟以傳道為任的的示人晨夕無倦升堂入室當陽直指全用大機普說小叅方便開諭巧除禪病要使學者頓悟本心大地山河森羅万象曾非外物十方諸佛歷代祖師秖是當人心外無法心亦無心一道靈光隨處出現自然無法可取無法可捨不見一法為無為有為逆為順不見一法為內為外為去為來能所兩亡千差獨露從前惡覺情見妄想塵勞當體化為微妙三昧塵塵剎剎情與無情皆是自己真實本體之所建立若到這裏穩密田地便可縱橫變化任運施為於不二法中現作無量差別境界使人於千頭百靣處見得根本毫髮不移便廼不為万境回換獨出獨入透脫自由如是神通錄中具載言言皆正令句句盡圎宗雖然鏤板示人切忌喚作言句若人開卷洞見指歸當知佛眼禪師至今不曾遷化。</p>
<p>宣和七年八月上休日遂寧馮檝謹敘于後</p>
</div>
<div class='div-other'><a id='mulu150' />
<p class='h2'>宋故和州褒山佛眼禪師塔銘</p><p class="byline">宣教即前管句西京嵩山崇福宮李彌遜述</p><p>江淮之南有大禪師號曰佛眼道行聞于　朝　勑居和州之褒禪山踰年以疾辭歸隱蔣山之東堂遠近奔湊執弟子礼以求法者不知幾何人名山大剎馳使延請者方來而未<span class='corr'>已</span>也宣和二年冬至之前一日飯食訖整衣趺坐合掌加額怡然而逝其徒哀慕如亡津梁如失舟檝莫知攸濟嗣法兄佛果大師克勤狀師之行且謂彌遜曰師之於公聞風而恱一言而契今其逝公實見之知師莫若公是冝為銘乃序而銘云師姓李氏名清遠蜀之臨卬人捨家十四受具甞依毗尼師究其說因讀法華經至是法非思量分別之所能解持以問講師莫能對乃曰義學名相非所以了生死大事遂捐舊習南游江淮間徧歷禪席聞舒州太平演道者為世第一流宗師徑造其室恭事勤請既久益堅演深奇之謂可以弘持法忍壁立不少假兾其深造師七年未甞妄發一語一日有所契洞徹超詣機辯峻捷莫當其鋒自是釋子爭歸之而師益靜默自晦不自為得隱居四靣山大中庵屬天下新崇寧方壽寺方擇人以處舒守王公渙之迎師住持未幾引去會龍門虚席遂補處焉居十有二年迁住褒禪山三領名剎所至莫不興起其在龍門道望尤振四方學者皆曰吾必師龍門由是雲集至居無所容師不起于坐而化湫隘為巨剎壯者効䈥力智者授軌度富者施資財初不靳也師嚴正靜重澹泊寡言笑動有矩則至出語和懌中節人服膺之其為教則簡易深密絕蹊徑離文字不滯於空無汗漫之說不以見聞言語辯博為事使人洞真源履實際非大有所契證不妄許可平居以道自任不從事於務甞曰長老但端居方丈傳道而<span class='corr'>已</span>與士大夫游不為世利屈苟道合則欣然造之不尓雖過門或不得見公[夕*即]大人高之樞密鄧公洵武聞其風奏錫紫衣師名司諫陳公瓘見所傳法語歎曰諸佛心宗眾生性海遠公涵泳深矣皆未識師也況其親炙者乎與佛果佛鑑同門莫逆道價相尚世稱東山二勤一遠云甞宗百門義著圎融禮文又摭楞嚴法華著普門禮文並行于世其叅學得法者無慮數十人士珪善悟為之首而宿松無着道人李法慧頗臻其奧師壽五十有四僧臘四十將逝謂其徒曰諸方老宿必留偈辝世世可辝耶且將安往逮終無一言初在龍門作靈光臺以會塟苾蒭之火化者且自為志曰余他日亦藏于此後門人函骨以歸龍門龍門之人悲且喜奉之如生以宣和三年正月<span class='corr'>壬</span>寅塔成銘曰。</p>

<div class="lg regular" style="margin-left:0em;"><div class='lg-row'>大智唯心　無南北祖　一離其源　遂開牖戶</div>
<div class='lg-row'>守玄尚同　執解隨趣　岐行[泳-永+(瓜-、)]流　既倒莫遡</div>
<div class='lg-row'>洪融混合　演得其醇　師則嗣之　道益以尊</div>
<div class='lg-row'>如收全潮　眾波莫分　如舉大地　萬有以陳</div>
<div class='lg-row'>用晦而明　厥問四馳　覺迷解繆　遠迩是依</div>
<div class='lg-row'>用捨孰測　動言有規　嚴以治己　夷以示機</div>
<div class='lg-row'>端居叢林　唯道是則　化行事修　不失靜默</div>
<div class='lg-row'>大興龍門　蠱壞以飾　洞明真源　深履實際</div>
<div class='lg-row'>圎融普門　並照兼利　最後說法　不立一偈</div>
<div class='lg-row'>嗚呼師乎　孰識其歸　淵澄月現　舟行岸移</div>
<div class='lg-row'>於一舉手　示大慈悲　元珠在前　罔象莫窺</div>
<div class='lg-row'>後學誰師　靈光之碑</div>
</div><p>福州鼓山白雲峰湧泉禪院住持嗣法　士珪　重勘</p>
</div>
<p class='juan'>舒州龍門佛眼和尚語錄下</p></div>
</div><!-- end of div[@id='body'] -->
</body></html>