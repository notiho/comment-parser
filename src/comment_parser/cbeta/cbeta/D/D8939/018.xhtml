<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu567' />
<div class='div-other'><a id='mulu568' />
<p class='h2'>衢州子湖山定業禪院第一代神力禪師語錄序</p><p class="byline">第三代住持傳法賜紫　慧覺　譔</p><p>昔神力禪師諱文縱有竒行藹然叢林自唐迨今僅于三百載所居法席廢来久矣所示徒語言亦無聞於世其所傳者惟大話耳余自元<span class='corr'>豐</span>三年来主是席遂探討其語未之得也一旦往大雲寘師院乃獲一小策開覽翫味見其言直其理深若醍醐之一滴能散其六斛之驢乳真南泉之的嗣也文字訛舛固多余遂逐一看詳改正鏤板傳于世不獨顯當時之盛事貴有益於来者。</p>
<p>時元<span class='corr'>豐</span>六年癸亥歲五月十有二日序</p>
</div>
<div class='div-other'><a id='mulu569' /><a id='mulu570' />
<p class='juan'>子湖山第一代神力禪師語錄</p><p>師示眾云諸法蕩蕩何絆何拘汝等於中自生難易心源一統綿亘十方上上根人自然明白不見南泉道如斯癡鈍世且還稀歷歷分明有無不是只少箇丈夫之志致見如斯疲勞汝今欲得易麼自古及今未曾有一箇凢夫聖人出現汝前亦無有一箇善語惡語到汝分上為什麼故為善善無形為惡惡無相既以無我把什麼為善惡立那箇是凢聖汝信否還保任否有什麼回避[皮-(〡/又)+(王/匆)]恰似日中逃影相似還逃得麼今之既爾古之亦然今古齊時汝還諱得麼佛法玄妙了得者自相䇿發無為小緣妨扵大事汝不見道寧可終身立法誰能一旦亡緣仁者要徑會禪麼各歸衣鉢下着。</p>
<p>僧問如何是一心三觀師云我尚不見有一心你喚什麼作三觀進云如何是三觀一心法身還喫飰也無師云鉢盂鐼子什麼人受持進云未會請師慈誨師云未會幾許法身。</p>
<p>師示眾云幸自可憐生苦死向人前討些子聲色脣吻作麼我且問你聲色兩字作麼生討得還會麼我道聲色如泡為復為你說破為當為你討聲色試<span class='corr'>商</span>量看莫生容易志剛用心若了根源終非他物譬如圎鏡男来男現女来女彰乃至僧俗青黃山河萬物隨其色相一鏡傳輝不可是鏡有多般但能映物而露仁者還識得鏡未若不識鏡盡被男女青黃山河類等礙汝光明有什麼出氣處若識鏡去乃至青黃男女大地山河有想無想四足多足胎卵情生天堂地獄咸於一鏡中悉得其分劑長短刼數若色若空並能了之更非他物汝豈不聞諸法如義光隂箭速莫謾悠悠大事因緣决湏了取僧問如何是大圎鏡師云一切物着不得進云為什麼一切物着不得師云汝是一切物還着得汝否僧問如何是南泉不變句師云道什麼進云如何領會師云道什麼僧問一塵之內大千世界如何是一塵師云即汝是進云如何是大千師云但識取一塵。</p>
<p>師復云說得千般羙食不如一頓麁飡能竒能異省徑省心還假如是疲勞馳求趨逸也無本自非有誰強言無與麼道可謂虚空之心合虚空之理只少箇承受底漢子變弄接續得去能有利人之分也根劣之徒自益未圎焉能益彼着些子骨氣秉些子丈夫作麼生門風如何圖度須作難遭之想可懷[力/貝]荷之心歷歷朝朝有什麼一錢事到汝意根下與汝為於彼此生滅仁者如世良醫隨方與藥先識彼病然後施方法法如斯心心若此須要作箇無繩自縳漢作麼莫立去。</p>
<p>師示眾云子湖一隻狗上取人頭中取人心下取人足僧便問如何是子湖一隻狗師乃吠三聲進云如何領覽師云縱饒領覽也只箇吠聲僧問如何是祖師西來意師云你道祖師西來有意麼進云既無意用西來作麼。</p>
<p>師乃云祖師西來也只箇冬寒夏熱夜暗日明只為你徒無意立意無事生事無內外強作內外無東西謾說東西所以奢摩不能明了以至根境不能自由僧問如何得不被諸境惑去師云你試點惑你境出看進云某甲不見師云你既不見惑境何來僧禮拜師云又見妄想去也。</p>
<p>師云心源朗朗無物莫疑直下承當不勞功用只少箇信之一字然實不易信莫非夙習之徒聞着便能承受若是螢學之輩將三寸脣舌惑亂於人后進初機把他古聖言談向意根下測度直至頭白齒黃並無纖毫得力[皮-(〡/又)+(王/匆)]仁者湏打疊及時莫待臨終揮攉佛法因緣浩浩快湏徹了無疑可中向這箇皮袋子內辨得者箇去坐却天下人咽喉性命盡被汝蓋覆乾坤盡被汝自由自在皎皎明白何勞汝上来下去仁者本性具足本自周備直教無纖塵法礙你眼光始得若有微塵底不盡不是一生半刼賺汝皮囊汝性命根境法中造諸妖恠山精鬼魅附汝行持得少為足鼓弄片皮於佛法却為毒害譏禮塔廟毀彼持經師子身中䖝自食師子身中肉仁者恰莫向心田中認些子妄想將為極則他上祖是什麼榜樣下去莫立。</p>
<p>問未了根源請師提獎師云還會麼僧云未會師云更問千則万則也無益僧問機不曉如何得心地無疑去師云<span class='corr'>心地有</span>多少疑僧云如何是心地師云多少分明。</p>
<p>師示眾云㩀仁者分上何得一生一滅一断一常與汝為於拘繫作其取舎是非及諸顛倒汝還知道諸聖門風無結縛麼只欲仁者承當還承當得麼可惜光隂莫令辜負却仁者豈不見目前太虛還有纖毫欠少[皮-(〡/又)+(王/匆)]麼若也扵中體淂者箇消息不妨出得凢聖境界了得世間出世間之智一法既爾万法亦然仁者還樂也無。</p>
<p>僧問如何是佛師云不重道僧云如何是法師云嫌什麼。</p>
<p>師示眾云天上人間輪回六道乃至蠢動含靈未曾於此一分真如中有些子相違[皮-(〡/又)+(王/匆)]還信麼還領受得麼大凢行脚也湏具大信根作箇丈夫始得何處得與麼難信他古人只見道箇即心是佛即心是法便承信去随[皮-(〡/又)+(王/匆)]茅茨石室長飬聖胎只待道果成熟汝今何不効他行取仁者可煞分明並無叅雜治生產業與諸實相不相違背。</p>
<p>僧問如何是千聖不傳底事師云阿誰向你說進云與麼則信受奉行去也師云信得及者即行之信不及恰莫強為不是口頭說信便信得去如人說食終不得飽縱然口頭說飽爭奈肚內飢何仁者直湏飽去莫謾悠悠。</p>
<p>僧問如何是古聖心師云汝是凢夫心僧云如何是信得師云信亦不由汝不信亦不由汝僧云信不信且置作麼生師云是你心。</p>
<p>師云仁者還知子湖親切相為麼行時但行坐時但坐乃至喫茶喫飰種種施為有甚麼相隱處仁者信取無別強為只是汝今無疑作疑無事生事於自心源却生顛倒譬如百千澄清大海棄之為認些子浮漚目為全潮亦認些子螢光作於日㷔還生慙恥麼諸聖得道得果數如恒沙汝今却作箇凢劣凢夫著恰莫因循僧問如何是無礙底心師云恰是師云莫道千聖同風便當得本叅事好且問仁者什麼[皮-(〡/又)+(王/匆)]是千聖同你[皮-(〡/又)+(王/匆)]行時坐時起時卧時試說看還有法[皮-(〡/又)+(王/匆)]麼仁者大道無邊誰前誰後真空絕際是正是邪乃至眩目青黃作何形段到汝分上喚作百工居肆各逐營生多少分明何煩造作一切普備無法不彰了了見前還諱得麼。</p>
<p>道郃問如何是人人具足底事師云汝豈不是道郃。</p>
<p>劉鐵磨領眾至師勘云見說劉鐵磨莫便是否磨云什麼[皮-(〡/又)+(王/匆)]得者箇消息師云還左轉右轉磨云莫顛倒被師打出師半夜廵堂呌有賊大眾皆驚動師於僧堂見一僧攔胷把住呌云捉得也喚維郍来僧云不是某甲師云是即是你自不肯承當。</p>
<p>勝光因在子湖钁地次勝光钁断一條蚯蚓問云某甲今日钁断一條蚯蚓兩頭俱動未審性命在那頭師提起钁頭向蚯蚓左頭打一下右頭打一下中心空處打一下擲却钁頭便㱕。</p>
<p>子湖又钁地次亞钁頭回視勝光云事即不無擬心即差勝光便問如何是事被師攔胷踏倒從此省悟。</p>
</div>
<div class='div-other'><a id='mulu571' />
<div class='div-other'><a id='mulu572' />
<p class='h3'>師別時有頌</p><p style="text-indent:0em" class="lg-abnormal"><div class='lg-row'>三十餘年住子湖二時粥飰氣力麄每日上山三兩轉問汝時人會也無</div>
</p><p class="head4">又。</p>
<p style="text-indent:0em" class="lg-abnormal"><div class='lg-row'>從來事非物方便名為佛中下競是非上流始知屈</div>
</p></div>
<div class='div-other'><a id='mulu573' />
<p class='h3'>臨行示頌三首</p><p style="text-indent:0em" class="lg-abnormal"><div class='lg-row'>我聞過去佛縱橫盡丈<span class='corr'>夫</span>示汝真㱕[皮-(〡/又)+(王/匆)]千江月影孤</div>
</p><p style="text-indent:0em" class="lg-abnormal"><div class='lg-row'>觀音與文殊示我常飛動吾今<span class='corr'>已</span>㱕真觸處皆無用</div>
</p><p style="text-indent:0em" class="lg-abnormal"><div class='lg-row'>佛性本來無阻障眾生不識難㱕向若見如來成佛時莫向世間求取相</div>
</p></div></div>
<div class='div-other'><a id='mulu574' /><p>僧問招慶云勝光被子湖一踏意作麼生招慶云古人叅玄不消一踏。</p>
<p>師於門前下牓云子湖一隻狗上取人頭中取人心下取人足徃来好看林際下有二僧聞得遂遠來尋訪纔到果見其牓遂入門以手揭簾欲起未起被師喝云看脚下大僧近前禮拜便問承師有言子湖有一隻狗上取人頭中取人心下取人足如何是子湖狗師云嘷嘷僧無語師便㱕方丈後章州羅漢展和尚聞舉云者箇是喫屎狗僧便問如何是子湖狗展云擘喋却僧擬議展云早被我咬殺了也。</p>
<p>明招和尚在羅山聞舉遂云洎賺數緉草鞋我本欲逰章南如今不用去也休休僧便問如何是子湖狗招以手按膝放身近前云噓噓。</p>
<p>子湖山下有陶家為無子夫妻每日焚香發願求一男子師遂徃其家乞竹先問是汝夫妻每日起心發願擬作箇什事云切緣家內無子願求一男師云我就汝乞一種物還得否云和尚要甚物但乞指揮師云不要別物欲乞一擔竹與汝一箇男子其家忻喜云此是小事一任斫去師斫大竹近一千竿陶公云和尚只討一擔何斫許多師云只此一擔尚未足在遂将大竹長者捻數竿破相接作一束将㱕其家當夜感夣生得男子因此遂号神力。</p>
</div>
<div class='div-other'><a id='mulu575' />
<p class='h2'>讃神力禪師</p><p class="byline">住持傳法賜紫　慧覺　譔</p><p style="text-indent:0em" class="lg-abnormal"><div class='lg-row'>欽哉神力真善知識不住有無寧拘順逆入<span class='corr'>門</span>看犬思量痛<span class='corr'>惜</span>上山見路不妨徑直三截取人一言最的左右轉時湍流峻激東西徃來庭趨愕立清風千古振叢林萬里無雲轟霹靂</div>
</p></div>
<p class='juan'>子湖山神力禪師語錄終</p></div>
</div><!-- end of div[@id='body'] -->
</body></html>