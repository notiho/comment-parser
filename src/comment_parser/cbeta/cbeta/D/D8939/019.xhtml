<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu576' />
<div class='div-other'><a id='mulu577' />
<p class='h2'>甌閩鼓山先興聖國師和尚法堂玄要廣集序</p><p>夫釋迦西現張教網於多門達磨東來指人心於徑路不由名相頓悟真乗靡歷化城直之寶所而自少室之花開六葉漕溪之胤布諸方爰出石頭号純金鋪蓋以格高調古言嶮理幽厥後子孫從宗行步闊狹毫釐弗差矣即有先興聖國師法嗣雪峯乃石頭五葉也師坐道場則三十二年擁毳侶則一千餘眾或祗悟學者提唱宗乗機鋒迅而金翅取龍格致高而般倕匠物言如雷火搓之而一點隨游事比蟾輝唱之而孤輪不墜破空有而旋敲中道話君臣而匪稱當人排淨名而未是本叅[后-口+十]圎常而非為極則往前所集漏落者多漸邁金烏恐成水鶴今以了宗大師昔推入室今契傳衣凡於樞要之言並蘊胷襟之內寫瓶傳器分燈散明慮有拋遺再從編錄揔一十六會偈頌次之自量淺識之徒獲覩未聞之教揮毫承命[耳*夕*ㄗ]述端由。</p>
<p>時乾德三年乙丑角黍後五日　紹文　序</p>
</div>
<div class='div-other'><a id='mulu578' /><a id='mulu579' />
<p class='juan'>鼓山先興聖國師和尚法堂玄要廣集</p><p>師上堂大眾<span class='corr'>已</span>集時有學人纔禮拜　師云高聲問　學人咨和尚　師便喝出　問從上宗乗如何體會師叱之　問攅[打-丁+族]將來皆不相似單刀直入時如何　師云失命漢　問如何是學人自<span class='corr'>己</span>親躬事　師云還返仄麼　學云即今事如何　師云不可瞎去也　問如何是本叅底事　師云因什麼得到與麼地。</p>
<p>師云若是猛利底撩著便休去大䖝著角相似有什麼近處更有一格人脚不跨石門恠他得麼不可事須踏前踏後納箇如何醉人相似且宗門中事作麼生降茲已下根性遅迴事須從人決擇方定紀綱且作麼生決不可問一句荅一句喚作決也若與麼驢年去到這裏也須是箇漢始得大不容易兄弟決擇之次如履輕冰將為等閑句裏相闘道我解問話貴轉數多合殺成得箇什麼邊事只是箇識路中人且無自由分兄弟事本因人因人立事人達即事渾事渾即無成無成須得無成句有人道得麼出來無事莫立珎重。</p>
<p>師有時上堂云實不敢<span class='corr'>欺</span>兄弟亦不敢昧兄弟然且沒人辨　時有學人問和尚與麼道還盡師本意也未　師云放汝殘生　問從上宗乗如何舉唱　師以拂驀口打　學人禮拜起纔問有問有荅　師云老兄不是這脚手　問承師有言從門入者非實黃梅行者傳何事　師云道什麼　學人再問　師云去不為汝　有僧纔禮拜起　師云道什麼　學云佛未出世時如何　師云合取口　問如何是從上來不昧底事　師云是什麼　問纔施方便盖為今時向上宗乗復何言論　師云拽出著　問如何是正宗　師云別日來商量　問若將寂默為宗維摩一生受屈如何道即得不屈於維摩　師云合取[骨*瓦]臋著。</p>
<p>師云諸和尚盡道向諸方叅學未委叅什麼學什麼還有叅得者無有即出來對眾驗看諸和尚為復叅禪叅道叅佛叅法叅毗盧師法身主叅佛向上事涅槃後句若寔叅此句得為大妄喚作望上心不息與諸和尚了無交涉　時有學人問如何是佛法大意　師云吐却著　問凡有言句盡是觸犯宗風未審如何是宗門中事　師云合取口　問眾星攅蔟時如何　師云覓什麼。</p>
<p>師云大事未辦宗脉不通切忌記持言句意識裏作活計不見道意為賊識為浪盡被漂淪沒溺去無自由分諸和尚必若大事未通不如休去大歇去身心純靜去好時中莫駐著事却易得露這箇是事不得已相勸之言古人喚作死馬醫若是箇漢向他與麼道如同䆿語一般且諸人分上作麼生十二分教還用得一字麼諸方老宿語還用得一句麼若十二分教是兄弟在阿那教中若諸方老宿語當得兄弟兄弟在阿那句中所以道十二分教唱不得凡聖攝不得今古流不得言句該不得與麼話盖為<span class='corr'>刺</span>頭入在教門裏且與伊拆開若有箇漢揔未通這箇消息向他與麼道被伊驀口摑[尸@豕]沸作麼不可恠得他也兄弟大須甄別莫吉㐫不辨有辨者出來對眾驗看時寒久立珎重。</p>
<p>師別時上堂云兄弟有什麼近前商量若待這裏說無好事及兄弟牽經引論得麼若有人問但向宗乗中致一問來待今日與兄弟荅宗乗中話時有學人纔禮拜。</p>
<p>師云大眾看有與麼不識著漢其僧[网-(ㄨ*ㄨ)+又]措　師便喝出　師云若也宗脉未露記著一字如飲毒藥喪身失命為什麼故如此都來是不具眼如今更有一般底大作群隊聚頭念經念論說圎說頓披這衣服作箇與麼語話還著麼還返庂麼還有些些子衲僧氣息麼且問圎為什麼人施頓為什麼人設還辨得端由麼相共魯論不識好惡還知道十二分教唱不起麼且唱什麼不起不可只與麼道便休去也豈不見古來[舟-(白-日)]霞石鞏石室高僧熏天炙地登時端由眾皆具委道他在什麼經裏披尋於阿那論中討得古人道西天一段事揔被今時人埋沒却覓箇出頭處不得更有老宿道大唐國內盡是一隊滅胡種賊即者便是人家男女乍入叢林何處會得聞舉經舉論便<span class='corr'>刺</span>頭入裏許念言念句便遇著這般底便是殺人賊是汝一人半人由可在惑賺他多少人家男女十生累劫披枷帶鎻於自己事轉踈轉遠如今奉勸諸兄弟大丈夫漢一等是離鄉涉井訪道尋師為自<span class='corr'>己</span>事也須眨上眉毛著些子精彩於親躬事有辨明處確乎不拔莫受人謾莫受人惑如今且不受謾不受惑底事作麼生到這裏也須是箇惡漢殺人不眨眼漢沒意智漢始得切不得略虚乱呈解數被向脚跟下尋著就已築著沒去處二十楖[木*栗]棒擗脊㨟鼓山打這般略虚底尋常人難得喫別處即放過鼓山即不得若放過到處轉見虚頭曾打著一兩箇乱與底聲鍾集眾勘過一下下交到所在不是行棒啚逞威風同這行戶有什麼惡心悲他僧相圎備只是事持略虚業次輕慢上流與他整頓插脊梁骨啚他改悔別換身心遇著鼓山與麼鎚鍛也須慶幸始得有一兩處將向頭頂上擎著敢把指頭指著怕伊發去無如是理不是立兄弟說這葛藤然且理要區分事須甄別莫滅胡種各歸堂珎重。</p>
<p>師上堂大眾雲集眾人盡皆[网-(ㄨ*ㄨ)+又]惻於師師乃云南泉在日亦有人舉南泉時事要且不識南泉還有識者麼試出來驗看時有學人纔禮拜起　師云作麼生　學人咨和尚　師云不才謹退。</p>
<p>師云若是靈利底撩著便休去似這般漢千里万里去也有什麼救處進前退後納箇如何醉人相似有什麼衲僧氣息既然如此且宗門中事作麼生諸和尚到這裏也須是箇漢始得大不容易兄弟鼓山不惜口業向汝諸人道不假記一字亦不用一功亦不用眨眼亦不用呵氣大坐著便紹却去諸和尚且道紹什麼為復紹佛紹法紹禪紹道紹佛向上事涅槃後句若紹此句得為大妄喚作望上心不息與諸兄弟了無交涉於諸人分上作麼生紹普請驗看是什麼為復是凡是聖是毗盧師法身主在什麼處居住什麼年月有渠方圎闊狹長短大小試道看還有絲髮大物解蓋覆得麼還有分毫許間隔得麼向阿那裏抄向阿那裏寫諸和尚與麼顯露與麼[耳*夕*ㄗ]要何不直下便承當取又更<span class='corr'>刺</span>頭入他言句裏意識中學有什麼交涉不見道意為賊識為浪走作馳求終無歇分若自不具眼就人揀弁卷子裏抄冊子裏寫假饒百千万句龍宮海蔵一時吞納盡是他人不干自<span class='corr'>己</span>亦喚作識學依通由如水母借蝦為眼無自由分亦如盲者辨色依他語故實不能弁色之正相若是學經律論他自有人在所以鼓山尋常道經有經師律有律師論有論師有函有號有部有帙白日明牎夜附燈燭自有人傳持在禪師作麼生還有人道得麼試出來道看時有學人問如何是目前顯現底機　師云道什麼　學人再問　師喝出　問四十九年前即不問四十九年後事如何　師云句超方外千聖難追　問常辦無念者如何　師云関闍梨什麼事　學人常辦於此　師云莫受屈　學云不屈者如何　師云有什麼救處　問擬心即差不擬心如何體會師云待汝好心問　問如何是向上一路　師云即今是什麼路　學人無對　師云去看汝不是這脚手　問如何得不辜負於師　師云汝有什麼罪過　師云諸和尚與麼問還會麼還識辨緇素麼鼓山向前見一兩箇長老被人問著維摩意作麼生他便眼孔定動地恰似箇泥捏聖僧相似有什麼交涉還當得本叅底事麼若言當去何不立取維摩傅大士為祖師問取露柱聖僧即休何故更用達磨與麼來所以鼓山道凡聖不到今古那追不唱言前寧談句後他家諸聖興來盖為人心不等遂展多<span class='corr'>門</span>為病不同處方各異在有[后-口+十]有居空破空二患既除中道須遣直道釋迦掩室居士毗耶大士梁時童子當日一問二問三問盡有也是衲僧分上事作麼生還有人道得麼試出來道看不可說君說臣說父說子得麼諸和尚古人是事不得<span class='corr'>已</span>立箇君臣父子外進內紹是功紹得了非功合是功合得了非功盖為中下之流權施此句所以鼓山道君臣父子盖為成持立事立功以明緇素既墮中下須合須同得合得同無人辨識當與麼時還有肯重者麼有當荷者麼有這邊那邊麼若有還是托開去也更有一句作麼生敢道托<span class='corr'>開</span>麼莫錯會好到這裏湏是箇沒意致漢殺人不眨眼漢始得若是鈍根底只向言句上脫去爭能會得時有學人問得句忘言時如何　師云即今得什麼句　學云不是西來亦非自<span class='corr'>己</span>　師云吐却著　問己事未明以何為驗　師云嗄　學人再問　師曰一點隨流食咸不重　問如何是包盡乾坤底句　師云近前來　學人便進前　師云是什麼　學云不會乞師指示　師云去鈍置人作麼　問峭絕無依時如何　師云病鳥栖蘆　學云直得醒醒還有紹處也無　師云亦不関闍梨事　問如何是真實人體　師云因什麼得到與麼地　問未到玄源如何究理　師云相去多少。</p>
<p>師云更有作家解問者出來良久無人師云入到石門何處得如許多疑來歸堂珎重。</p>
<p>師別日上堂云諸和尚古人道佛之與法是建立化儀禪道兩名是止啼之說名不干事事不干名依執滯名於他玄隔所以鼓山曾向兄弟說句不當機言非展事承言者喪滯句者迷得魚忘筌得意忘言借網求魚魚非網也所以道教排不到祖不西來盡乾坤人口到這裏百雜碎直道十二分教唱不得凡聖攝不得今古流不得言句該不得與麼道也只為他向化門裏作活計事須與伊拆開若是箇漢揔未通這消息向伊與麼道被伊驀口摑[尸@豕]沸作麼不可恠他也雖然如此據什麼道理所以鼓山道更有一人不跨石門不跨石門事作麼生諸和尚眾中亦有江西湖南幽燕魏府三千五千一万里地盤山涉嶺既到這裏高山頂上終不為看山<span class='corr'>翫</span>水無非决擇万劫千生事故委万劫千生事也只在如今如今安即如今便安徹只如今便徹忽若眾中有一人大肯去大安樂去是不虚食人之施不辜於<span class='corr'>己</span>不負於彼去住自由出入無難盡乹坤無敵宗風不墜後進有依所以古聖道若有一人悟道地神報虚空神虚空神報非想非非想天遞相告報云下界有人得道有濟人之分天上人間遞相慶賀盡是諸和尚分上更弱於阿誰既然未得如此便須兢兢惕惕如臨深泉如履薄冰時不可延命不可待似箇當風燭子[颱-台+弗]地脫去也如今且不如休去歇去身心淳朴去似一亘長空去時中莫間但且與麼去鼓山所以道明道為之德不間為之行德行俱備今時稱断稱断是今時更有一人作麼生到這裏也須自有來由始得莫記他人言句就人㨂辨終無自由分於諸和尚作麼生出來<span class='corr'>商</span>量時有學人纔禮拜起云某甲咨和尚　師云吔　學人云輪中不轉時如何　師云珎重。</p>
<p>師云諸和尚更有什麼事出來問良久無人師乃云揔不出來盖為把他稍緊不相共扶持致令如此有江西湖南諸處叅學師僧好織造底出來莫道鼓山口似楄擔只慮埋沒宗風走作兄弟但出來待與捏些子　時有學人問心珠不曉<span class='corr'>己</span>事未明請師一照　師云乾坤不掩尒自徒迷　問作何方便得紹師宗　師云岸谷無風徒勞展掌　學云如何即是　師云錯也　問万機不湊本事何來　師云傷機之患千聖難除　問四面松林如何是直路　師云岳秀千枝盲龍不辨　問即今如何唱　師云洪雷一震蟄戶無私仁者作麼生　問己事未明如何明得　師云鏡中無影演若自迷　問如何是鼓山　師云眾岳難偕　學云還許學人躡也無　師云汝試下足看　問如何是諦實一路　師云一句迢然古今難辯　問彼無消息如何知音　師云汝自罪過我不將來　學云還有為人處也無　師云與麼即戒鼓無擊　問巨海驪珠如何取得　師云來言雖重不賞鋒珪　問十二時中不涉緣塵如何據驗　師云浪息千江孤輪不墜　問如何是鼓山正主　師云岳不明根迷人自重　問如何是目前一路　師云耶舎掌不得　問如何合得諸聖位　師云玄直渠不踐千聖位在什麼處　問步步進前如何得達祖意　師云鼻地人難舉　問古人卸臂當為何事　師云方外之說仁者難知。</p>
<p>師云諸和尚鼓山與麼東道西道亦不辜兄弟只是教緩然即如此奉勸諸和尚莫學言句走作兄弟昧却兄弟直饒通得也只是箇識路中人不見古人喚作食瘡膿鬼喫涕涶鬼喫不淨鬼未喚作人在諸和尚莫與切不得乱呈解數若乱與被鼓山聲鍾集眾向脚跟下尋著勘著無去處二十楖[木*栗]棒擗脊㨟莫道不道更有什麼事出來無事各歸堂珎重。</p>
<p>師上堂云諸和尚上來為什麼有什麼苦屈底事有什麼不了處還有疑者麼若有即出來與兄弟定當時有學人問承古人有言撗說竪說未知有向上一重関捩如何是向上関捩　師便打一棒　問如何是宗門中事　師便側掌　問如何是鼓山一路　師云即今是什麼路　問承古人有言妙旨迅速　師側掌云住住　學云和尚為什麼不道　師云且行脚去　問目前一句如何曉得　師云什麼處不曉　學云爭奈這箇何　師云這箇是什麼　問如何得成道去　師云害顛作麼　學云不害顛如何得成道　師云這鈍漢　問根性遲迴如何用功　師云功即不得　學云為什麼不得　師云向什麼處功　問從上宗乗以何為的　師云無的　學者慿何　師云汝曾學得多少來　學云與麼即不從今日去　師云從什麼處去　學云待有去處即咨和尚　師云有什麼交涉　問如一燈燃百千燈如何是一燈　師云是什麼　問如何是和尚家風　師云莫少去就　問古路無蹤如何進步　師云不是途中客進什麼　學云向去者如何　師云無闍梨下足處　學云揔不與麼時如何　師云莫自耻　問自古相傳窮其際師今妙旨示何人　師云岳秀靈芝異　學云異底事如何　師云過也　問如何是直下事　師云莫自欺　學云不自欺事如何　師云還返仄麼　師云諸和尚還會麼此事不露盖為塵沙劫來多遊異徑所以於自己事却成違<span class='corr'>背</span>如今若欲得易會麼但是從前記持食噉之事一時瀉却著身心純靜去一片去忽被道伴觸撥著此事便發明去所以鼓山曾向兄弟道譬如一池沼眾人共臨但把杖攪其水覓見形影了不可得轉渾轉濁所以傍邊有一人便問汝與麼攪作麼云我要見形影便被與一咄這癡漢汝與麼攪驢年去任經塵沙劫無有見期汝但一時放下杖著各自休歇去良久中間波澄浪靜沙土自沉非但形影森羅万像悉現其中這裏便須問得這水始得咄這水還照也無若道照亦是汝與麼道若道不照亦是汝與麼道水道什麼雖然如此須問得水有水句若問不得問者無功這箇便是驗兄弟處還有人道得麼出來良久無人師乃云今日說這多多無事久立珎重。</p>
<p>師上堂大眾<span class='corr'>已</span>集時有學人問承古人有言寂是法王根動是法王苗如何是法王　師云是什麼　問承和尚有言直下猶難會尋言轉更賖如何是直下事　師云賖也　學云還許學人進步也無　師便喝出　問學人在塵還有出身處也無　師云汝即今在什麼處　學云與麼即任運隨流也　師云莫鬼語　問進者不明請師一撥　師云近前來與汝撥　學云謝和尚指示　師云椀鳴聲作麼　問如何是大悟底人　師云不囑　學云為什麼不囑　師云不向悟中收　問不起于座請師擊電之機　師云醉作麼　問如何是無價珎　師云莫妄想　問如何是不假言說第一義　師云放汝殘生　問不辨古機如何建立　師云不立　學云如何即是　師云是即非　學云為什麼如此　師云虧闍梨什麼處　問生死海廣如何得渡　師云汝即今在阿那邊　問如何是妙旨　師云如何不妙旨　問如何是徑截一路　師云這瞎漢　學云與麼即學人得問力　師云畫篋不曾呈。</p>
<p>師云汝莫一向於途路上走無有了時一等行脚直須身心淳朴日夜懇苦救取徹始得莫只是問得一言半句便將當自<span class='corr'>己</span>胷襟賺汝只如兄弟行脚來還曾遇什麼老宿發覺因什麼道伴得入還得嗊地大省也未若有出來便定得兄弟虚之與實向這裏下得一句盡乾坤撼不動這箇便是諸兄弟不虚行脚底事只如盡乾坤撼不動句作麼生下試出來道看若也未得如此奉勸兄弟直不得念言念語明朝後日覓箇歇處不得有事近前無事歸堂珎重。</p>
<p>師有時上堂云當人分上各有與麼事為什麼不承當取又更上來覓什麼近日多見師僧入叢林只是舉經舉論於自<span class='corr'>己</span>事有什麼交涉時有學人問既不許看經又不許讀外書如何是大曉一句　師便打一棒　問己事不明乞師指示　師云什麼劫中曾昧　問目前一路如何指的　師云目前是什麼　問如何是大道之源　師云不囑　學云為什麼不囑　師云不是源中事　問古人道但得本不愁末如何是本　師云是什麼　問波澄浪息為什麼摩尼不現　師云汝且喚什麼作摩尼　學云與麼學人退一步　師云汝無端進前退後作麼　問凡有言句盡是與蛇畫足如何是不畫足　師云放汝二十棒　學云今日得遇和尚　師云莫鬼語　問風不鳴條雨不破塊時如何　師云闍梨分上作麼生　學云却請和尚道　師云屈汝什麼處　問如何得不徇諸有　師云関汝什麼事　問欲出輪迴如何得出　師云即今在什麼處　問如何是佛法大意　師云佛法大意即且置　問如何是本來心　師云如今是什麼心　問如何是直下事　師云尋言轉更賖　問寂是法王根動是法王苗如何是法王　師云関闍梨什麼事　學云為什麼不関　師云根苗俱不得　問無風為什麼往往波生　師云什麼處得來　學云即今有　師云把將來　問十二時<span class='corr'>中</span>如何行履即得決定　師云我道乾坤不跨足　學云如何進向　師云若進向即跨足　學云畢竟事如何　師云咽中不踐。</p>
<p>師云諸和尚問得百千句亦不干自己只如仁者自己事作麼生莫只向這邊那邊經冬過夏因循度日無有了時塵沙劫來流浪生死如汲井輪略無停息今生既得人身又是男子又得出家僧相圎備不窮講肆擁毳入叢林這箇便是昇騰之時除疑殄惑之時得大無畏之時得大自在之時各自明白取更弱阿誰各自努力歸堂珎重。</p>
<p>師別日上堂云諸和尚有什麼病敗什麼處欠少亘古亘今恒然如是何須向長連床上癡兀兀地便當得去汝但於一切處驗還出得汝去處麼不見古聖道如人在空如魚在水或行或坐不離於空逆流順流不離於水既然如此且合作麼生兄弟莫自受屈莫自淪自溺既到這裏不奈何也只成一場妄想有什麼事出來　時有學人問如何學即得不昧真機　師云什麼劫中曾昧　問己事未明請師直指　師云瞎却汝得麼　問生死沉<span class='corr'>淪</span>如何得出　師云在裏許多少時　問盡令提綱猶是野干鳴如何是師子吼　師便擗口打　問六國不寧如何整葺　師云古殿不曾坐什麼處不寧　學云如何領會　師云是汝不會　問如何是大圎鏡　師云不曾照　學云辨者如何　師云不曾照辨什麼　問於當人分上如何發言　師云不是途中客發什麼言　學云還與麼道也無　師云是汝與麼道　問此座高廣吾不能昇未審什麼人昇得　師云得此病來多少時　學云便請和尚藥　師云這鈍漢　問<span class='corr'>己</span>事未明如何明得　師云彼常不隱鏡指顏開　問從上諸聖還有不依師者無　師云闍梨因什麼人。</p>
<p>師云兄弟諸聖興來盖為人多錯會言佛演法祖唱玄微只為<span class='corr'>夙</span>昧天機致使迷倒所以教排不到祖不西來仁者分上作麼生各自有與麼事莫自退屈莫只踏步向前覓若覓即失若親即踈塵沙劫來未曾有一捻土解蓋覆得兄弟各自努力歸堂珎重。</p>
<p>師於佛殿前上堂大眾雲集師登座頋視大眾乃却起立頃間便歸法堂僧從師到法堂後師問僧投機不辨隔岸難明仁者作麼生其僧無對便問如何是不假言說第一義　師云驢年會得麼　問強弱即不問如何是平常之道　師云因什麼得到與麼地　學云還得平常也無　師云莫椀鳴聲　問宗乗中事乞和尚提撕　師云是什麼師却喚近前這箇是提撕汝喚作宗乗中事即不得　學云未審宗乗中事如何　師便打一棒　問如何是西來意　師云石人筆下看　問如何是作家　師云你行脚為什麼　學云與麼即專甲不疑　師云何處得作家　問如何是最初一句　師云什麼處收拾得來　問如何是末後一句　師云自鈍致作麼　問如何是鼓山切急為人處　師云謾汝得麼　問臨行之際乞師一言　師云終不敢鈍致汝問千年松樹尚有偃枝學人雖披入眾衣未曉出塵路乞師方便　師云九霄雖異世碧逕杳難同　問堂堂地來時如何　師云堂堂不奈何　問<span class='corr'>己</span>事未明如何為驗　師云乾坤不掩時人自迷　問如何是學人立足處　師云不從諸聖得　學云便與麼去時如何　師云猶是時人進向處　學云不落進向事如何　師云還返仄麼。</p>
<p>諸和尚大凡行脚須識辨宗風莫只是尋言逐句無有了時雪峯和尚道三世諸佛不能唱十二分教載不起所以鼓山道有一人與麼來揔未曾通這箇消息向伊與麼道被伊把黃泥驀口塞還恠得他也無恐人乱塞人口所以道鼓山有不跨石門句作麼生道到這裏須是其人莫乱道時有學人問如何是不跨底事　師以拂子驀口打　師却問還會麼　學云不會　師便咄云不是者脚手。</p>
<p>師云若己事未露就人㨂得卷子裏抄冊子裏冩有什麼用處不如明取自<span class='corr'>己</span>事明道為之德不間為之行德行俱備今時稱断更有一人作麼生諸和尚也莫泥水不分清濁不辨末法時代天下交馳兄弟得共林泉與道伴一處嚙嚼此事也須慶幸始得直須曉夜懇苦莫虚度光隂各歸珎重。</p>
<p>師於三門前上堂問僧有一人從水塘頭來便轉去汝作麼生　學云和尚也須許他始得　師云便擗脊棒汝作麼生　學無對　師云不才謹退也是略虚漢　問如何是不假言說第一句　師云放汝三十棒　問不起于座如何是擊電之機　師云醉作麼　問凡有言句盡落標指如何是月　師云還識著麼　問據何眼目消得人天應供　師云瞎漢　問未達本源如何履踐　師云相去多少　學云爭奈學人疑何　師云阿誰罪過　問只在途中請師指示　師云在途中多少時　學云謝和尚指示　師云莫塗污人好　問苦澁處請師道　師云收取好　問十二時中如何履踐即得不辜於自己　師云直須不辜於自己　問澄源浪靜為什麼真形不現　師云什麼處收什得　學云究竟如何　師云非究竟不與闍梨通　學云豈無方便　師云方便是什麼人分上　問承和尚有言不許學人㨂話又不許擇話如何行履即得不違和尚所囑　師云還自耻麼　問九霄峯外月室內一輪燈如何是一輪燈　師云岸谷無風徒勞瞪目　問名言妙句教網所詮不涉三科請師直道　師云肘後不曾傳　問十二時中如何究竟生死　師云將生死來　學云與麼即無究離處　師云似你與麼語話　問叅禪學道須是其人學人與麼來請師直道　師云瞎顛作麼　學云謝和尚指示　師云放你二十棒　問人人盡言請益未審師如何拯濟　師云鼻地人難肯　問作何准則即得不背於古　師云不可諱去也　學云謝師指示　師云便被喫棒　問千手千眼阿那箇是正眼　師云用正眼作麼　問如何是目前機　師云即今是什麼機　學云不會乞師指示　師云殻地人不踐　問二邊不立中道不存是如何　師云即今在什麼處　學云豈無和尚為人處　師云教我為阿誰　學人屈什麼處　師乃與杖　問古人道相逢不擎出舉意便知有如何是舉意便知有　師云阿誰舉　問如何是學人最親最切處　師云妄想作什麼　學云還得當也無　師云收取好什麼語話　問作麼生是木馬石人騎不背空王印　師云泥牛步處盲者徒施　問作麼生是動容揚古路　師云不欲得<span class='corr'>商</span>量　問作麼生是別傳底事　師云收取蝦蟇口不得。</p>
<p>師云諸和尚各自有與麼事莫受屈未曾欠少未曾有寸土解蓋覆得汝為什麼却不會去更踏步向前覓途中踐士不曉室中且室中事作麼生只欲得人說是汝自<span class='corr'>己</span>事為什麼却不會唯是他人屋裏事揔會得只是傍家喫老師涕涶向意識裏作解有什麼交涉行脚不遇其人所以道苦屈在初記著一字歷劫作野狐精若靈利底不假老師多多久立各自努力珎重。</p>
<p>師有時上堂云時時與麼打鍾打鼓上來覓什麼有什麼苦屈底事不見古人道揔是一隊喫酒糟漢把棒一時趂下鼓山如今直下老婆心有疑者出來問　時有學人問近入叢林不會乞和尚慈悲指示　師云我不敢誑謼汝　學云不誑謼事作麼生　師打一棒　問如何是徑截之言　師云最徑　學云如何是不假言詮　師云即今有多少　問承古人有言有相身中無相身如何是有相身中無相身　師云即今是什麼身　學云如何是無明路上無生路　師云即今是什麼路　問學人單貧請師拯濟　師云有什麼事　學云爭奈單貧何　師云論劫受苦　問承古人有言巧說不得只用心傳如何是心傳　師云道什麼　學云不會　師便喝出　問投機便轉是如何　師云作麼生轉　學人纔進前　師便喝出　問大事未辦時中以何為驗　師云時中不得步　學云如何得相應　師云不相應　學云為什麼不相應　師云不為汝　問急切處乞師一言　師云調達不得肯　問承古人有言大體寬無際小心塵不容如何是大體寬無際　師云大小　學云如何是小心塵不容　師云因什麼到與麼地　問承古人有言一切眾生日用而不知如何是日用事　師云這箇是什麼人語　問一龍爭珠誰是得者　師云珠在什麼處　問承古人有言一花開五葉結菓自然成如何是自然成底菓　師云即今是什麼　問從上宗乗請師直示　師乃叱之　問諸聖未興以何為眼　師云闍梨眼在什麼處　問和尚慈悲如何體會　師打一棒　問只如僧問洞山云三身中阿那身不墮於諸數洞山云吾常於此切只如洞山云吾常於此切是墮是不墮　師云汝又向這裏弄性命也　問終日動靜為什麼不明自己　師云只為終日動靜所以不明　學云不動靜時如何　師云是什麼　問山中和尚纔見師僧禮拜便喫棒意作麼　師云因什麼不行脚去　問南泉以手打膝云這裏即易又云這裏即難僧問云只如却手豈不是舉唱宗乗　師便以手打膝云此不是舉唱宗乗作麼　學云只如却手意作麼生　師云汝自看　問如何是第一句　師便把杖作驀口<span class='corr'>刺</span>勢　問深深無底淺淺無源時如何　師云得此病來多少時也。</p>
<p>師云近來師僧只愛舉經舉論說圎說頓所以道經有經師論有論師律有律師有函有号有部有帙白日明牎夜附燈燭自有人傳持在関汝衲僧什麼事汝且道圎為什麼人施頓為什麼人設因偏說圎得成圎頓本自圎成不因偏說這箇是圎頓教於衲僧分上作麼生各有區分莫滅胡種各歸堂珎重。</p>
</div>
<div class='div-other'><a id='mulu580' />
<p class='h2'>師勘僧語</p><p>問古人道嚙鏃擬開口驢年亦不會　師云古人與麼道有損有益　師問新羅僧上山來作什麼　對云禮拜和尚　師云盡世不摽向什麼處禮　對云向不摽處禮　師云念汝是新羅人放汝二十棒　問徑山小師云徑山偈道迴首還家不得歸　師云歸是時人歸豈不是　對云是　師云他不得你箇歸豈不是　對云是　師喚云嚴闍梨　對云吔　師云是歸是不歸　有僧製得雪峯實錄云　師每至上堂良久頋視大眾遂云是什麼　師云雪峯只有此語為當別更有　僧云別更有　師云案圎也下山去　問學人纔施三拜便知有二十下鐵棒未審從上宗乗諦當不謬本叅乞師方便願垂決擇　師便與一下棒　其僧歸堂不肯　師云令打鍾喚上勘　師云汝道纔施三拜便知有二十下鐵棒豈不是汝與麼道　對云是　師云還有過否　對云有過　師云有過不打作麼便與棒趂下山。</p>
<p>師問修訥維摩座主云文殊讃淨名乃至無有文字語言是名真入不二法門與麼讃還合得維摩意也無　對云作麼不得　師云維摩意作麼生　對云語默平等　師云這箇是座主與麼道維摩意作麼生　座主道不得方乃禮拜　問茝上座從什麼處來　對云從西院來　師云西院還接上座也無　對云接　師云西院作麼生接上座　對云問專甲道是什麼　師云西院與麼問上座　對云是　師云識得上座也　對云與麼即不得未審西院意作麼生　師云是什麼　問淨道者云古人道這裏即易這裏即難這裏即不問這裏事作麼生　對云還有這裏那裏也無　師云此猶是這裏事也　道不得喫棒趂下山　師云這漢向後覓箇死處不得。</p>
</div>
<div class='div-other'><a id='mulu581' />
<p class='h2'>先問諸院老宿語</p><p>師與囷山上雪峯囷山問共和尚闘行　師云輸也歸時下船問共和尚闘船　師云若道闘船也是輸也　囷山云重重失利　師與長慶入佛殿見佛前鉢盂捻起云家常　師云何得又更無厭　師却捻起問長慶　長慶云飯未熟　師云太悋惜生　長慶云穩便即収取　師云恰是　師問保福古人道是不是非不非是即龍女頓成佛非即善星生䧟墜與麼道還留是非不留是非　保福云未却是非　師云與麼是非有什麼了時　師見保福共僧在茶堂說話　師云莫葛藤　保福云葛藤即不得<span class='corr'>商</span>量佛法還得也無　師作摑勢　保福云過在什麼處　師又行一摑　問東使只如仰山祗對溈山於面前與一畫意作麼生　東使云作家麼　師云兄真箇與麼作麼生　東使云日可冷月可熱　被師攔胸與一托　問翠嵓古人道無端起佛見聞法想被佛威神力故左降二鐵圍間作麼生是二鐵圍　翠嵓云起佛見聞法想　師云起什麼佛見聞什麼法想無對　問大普云於万像中還有自己否　老宿云有　師云這箇豈不是燈籠云是　師云識得老兄也　師共長慶囷山在道場院見託真郎君來　長慶問見說郎君是中塔還是否　郎君只在靣前立　長慶云何曾是中塔　師云正是中塔　囷山云不是中塔　保福指雪峯上院主山問長慶教中云妙峯頂莫只這便是否　長慶云是即是可惜許　問師只如長慶與麼道意作麼生　師云若不與麼紅旗遍野白骨連山。</p>
</div>
<div class='div-other'><a id='mulu582' />
<p class='h2'>前後帝王問訊語</p><p>忠懿王入万歲寺見佛像指問師云是什麼佛　師云請大王鑒　王云鑒即不是佛　師云鑒即不是佛是什麼　惠宗見　師不安問莫是時節至否　師云即今是什麼時　惠宗云與麼即無來去也　師云亦是聖躬與麼道　又因志上座說云昨夜見天王靣前現　惠宗問因什麼不向專甲面前現　師云却是陛下見少帝遣內臣送書上山只乃封題而<span class='corr'>已</span>　師覽而神之尋內臣拜辝　師云　聖人若問如何祗對。</p>
<p>師云但道盡乾坤有所依頼<span class='note-inline'>(師在雪峯日往泉州問盤龍侍中疾其時乎司徒聞到司徒令傳語云數日四大不安風勞發動師傳語去此是　司徒句即今司徒在阿那大中無對)</span>。</p>
<p>清源王太尉問安國了院主云劫火洞然向什麼處廻避　院主云這裏迴避　太尉不肯自代云不廻避　進云為什麼不迴避　太尉云他不出頭廻避什麼　師云什麼處見他道不出頭　師因與清源王太尉說話云但是世閒一切雜學底事盡是網　太尉云只如今還網得也無　師云太尉你　太尉乃展手云即今有什麼　師云只這一網亦不少　太尉舉南陽喚侍者事趙州云如空中書字雖然不成而紋彩已彰　師云只如與麼道是宗國師不宗國師　太尉云宗與不宗俱是彰也　師云只如趙州意旨作麼生　太尉云不辜負趙州　師云此是句也趙州意作麼生　太尉云作麼　師云彰也趙州意作麼生　太尉無對。</p>
</div>
<div class='div-other'><a id='mulu583' />
<div class='div-other'><a id='mulu584' />
<p class='h3'>偈頌七首</p><p style="text-indent:0em" class="lg-abnormal"><div class='lg-row'>直下猶難會尋言轉更賖擬論佛與祖特地隔天涯</div>
</p><p style="text-indent:0em" class="lg-abnormal"><div class='lg-row'>有曲無絃索宮<span class='corr'>商</span>調不同若人纔和得拍拍盡驚龍</div>
</p><p style="text-indent:0em" class="lg-abnormal"><div class='lg-row'>綵筆除裝色更濃針挑瘡患理難同維摩昔日稱何事迷從西土却還東</div>
</p><p style="text-indent:0em" class="lg-abnormal"><div class='lg-row'>何事最堪依巖中獨坐時路嶮人難到巒高鳥不飛</div>
</p><p style="text-indent:0em" class="lg-abnormal"><div class='lg-row'>白雲長滿洞論劫未曾虧不話漕溪旨焉干道者機</div>
</p><p style="text-indent:0em" class="lg-abnormal"><div class='lg-row'>石室周圎慶<span class='corr'>已</span>多有人不到復如何待封此樣呈諸友開時只好笑呵呵</div>
</p></div>
<div class='div-other'><a id='mulu585' />
<p class='h3'>十八郎殿下送綵毬上於方丈頂掛便請偈</p><p style="text-indent:0em" class="lg-abnormal"><div class='lg-row'>眾綵裁成<span class='corr'>已</span>工多妙最殊收歸方丈裏長翫一明珠</div>
</p></div>
<div class='div-other'><a id='mulu586' />
<p class='h3'>十八郎殿下又送偈上　國師兼請和</p><p style="text-indent:0em" class="lg-abnormal"><div class='lg-row'>無形無本亦無名日用驅驅不暫停對面向人多不識縱橫自在轉分明權時來寄君家宅万種千般是事能認取當來真本性一時拋弃事皆行</div>
</p></div>
<div class='div-other'><a id='mulu587' />
<p class='h3'>國師荅</p><p style="text-indent:0em" class="lg-abnormal"><div class='lg-row'>建化開遮假立名無名之說亦難停其中薦得非干識朗月當空不自明北京秀長稱為澤南[泳-永+(瓜-、)]傳宗祖諱能黃卷暫詮呼作性須叅教外有別行</div>
</p>
<p class='juan'>甌閩鼓山先興聖國師和尚法堂玄要廣集終</p>
<div class='div-w'><p style="margin-left:1em">廣辯興聖國師語錄一小編唱高和寡後世禪學或不能知舊本差大難入包囊中帶行今禪者守賾僧挺重刊小本以廣流通禪衲有自江西湖南來者知南方雪峰宗旨則復少挫鋒銳行規步矩卷波瀾於性海也。</p>
<p style="margin-left:1em">紹興戊午三月晦日住鼓山老禪　　　士珪　書</p>
</div></div></div></div>
</div><!-- end of div[@id='body'] -->
</body></html>