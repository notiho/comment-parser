<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu290' />
<div class='div-other'><a id='mulu291' />
<p class='h2'>寶峯雲庵真淨禪師住廬山歸宗語錄中</p><p class="byline">嗣法門人　　福深　　　錄</p><p>開堂日宣䟽罷師拈香乃趺坐捿賢長老白槌了　便有僧出問草庵孤坐誰知出格家風拄杖橫空未審是何宗旨　師云雲閑五老水滿雙溪　進云若然者釰為不平離寶匣藥因救病出金瓶　師云一條界破青山色　進云忽遇五馬行春日萬家和氣生又且如何　師云却被闍梨道著　進云海神知貴不知價留與人間光照夜　師云靈利衲僧　問飛錫一聲天地動爐煙起處遍乹坤為　國開堂於此日師將何法報　皇恩　師云耶舎塔前消息在　進云　皇恩荅處蒙師指朝宰臨筵事若何　師云<span class='corr'>已</span>有隨車雨何須動地雷　進云若然者虎出渡河皆此日珠還合浦賀今朝　師云知恩有幾人。</p>
<p>復云諸佛心印祖祖傳授所謂教外別傳者蓋取其要妙也其要妙之道在人不在教乗所以歸宗長老得之以妙明心印印僧俗大眾彼我無[前-刖+老]同成佛道還信得及麼權郡大夫得之以妙明心印印一郡千里之事則自然殊途同歸一毛頭一一明了一一無[前-刖+老]然後卷舒自在縱奪臨時皆吾心之常分非假於他術　提刑都官得之以妙明心印印十方華藏世界海秖在一毛頭於中或行或坐或去或來逰山翫水選勝尋幽法喜禪恱皆吾心之常分非假於他術眾官得之各以妙明心印印之則王事民事一一明了一一無[前-刖+老]然後可行則行可止則止皆吾心之常分非假於他術　諸山禪師得之三世諸佛一切法門各以妙明心印印之則法法明了一一無[前-刖+老]然後應機接物通變臨時或日靣月靣佛手驢脚或竪拂拈槌或呵佛罵祖作大佛事皆吾心之常分也遂拈拂子劃云劃断葛藤便擲下云是什麼良久喝一喝下座。</p>
<p>師在筠州九峯辤眾晚參遂舉拂子云昔日世尊拈花迦[葉-廿+卄]微笑今夜歸宗舉拂大眾寂然為復寂然者是微笑者是又是箇什麼只如歸宗舉拂與世尊拈花是同是別若言同法無同相若言別豈有兩般久參先德聞舉便了後進初機却須子細良久云法法緫歸宗臨機要變通靈源明妙處平等主人翁。</p>
<p>師初入寺陞座僧問遠遠公符命禪師俯應機祖令當行也方便指群迷　師云深　進云深意又如何　師云淺　進云學人如何領會　師云點　僧云大眾證明學人禮謝　師云老僧今日失利　問遠離九峯丈室<span class='corr'>已</span>届歸宗道場如何是不動尊　師云鷓鴣啼處百花香　進云萎花風掃去香水雨飄來　師云今也如是古也如是　進云若然者將為少林消息断如今蹤迹宛然存　師云如何是少林消息　僧禮拜　師云點即不到。</p>
<p>師云佛法要妙但歸其宗苟歸宗也自然無可不可一切成現海印發光今與大眾同<span class='corr'>已</span>歸宗住平等本際敢問何者是宗何者是要妙良久云秖為分明極翻令所得遲。</p>
<p>上堂為新舊化主云舊者<span class='corr'>已</span>還新者復作新舊相資放過一著遂拈拂子云不可作新舊會既不作新舊會又落在甚麼處若知落處受用無窮若不知落處亦受用無窮知落處受用無窮則可知不知落處因甚麼受用無窮明眼衲僧試断看。</p>
<p>上堂舉赤眼因見虵便與斬断傍僧曰久嚮歸宗元來只是箇麁行沙門眼曰你麁我麁師云大眾只如赤眼斬虵向其僧道你麁我麁且古人見處作麼生遂舉拂子云今日歸宗舉拂子與當時歸宗斬虵是同是別良久云人人有箇天真貨物妙用縱橫緫不知今日分明齊指出斬虵舉拂更由誰。</p>
<p>上堂頭陁石被莓苔褁擲筆峯遭薜荔纏羅漢院一年度三箇行者歸宗寺裏參退喫茶。</p>
<p>上堂今日乃是第二箇四月不見古人道放過一著落在第二雖然第二未免秖是前來孟夏漸熱乃呵呵大笑云有利無利不離行市西川成都府漏藍子一文錢三箇五箇撒在諸人靣前一一可以治病又且不知廬陵米作麼價。</p>
<p>上堂師乃到法座前顧視大眾便歸方丈。</p>
<p>上堂云南泉斬猫兒與歸宗斬虵叢林中商量還有優劣也無優劣且止只如趙州戴靸鞋出去又作麼生若也於此明得德山呵佛罵祖有什麼過於此不明[舟-(白-日)]霞燒木佛院主眉鬢落所以禍福無門唯人自召喝一喝下座。</p>
<p>上堂你有拄杖子我與你拄杖子你無拄杖子奪却你拄杖子大眾見錢買賣莫受人謾知麼有利無利不離行市阿呵呵却憶趙州勘婆子不風流處也風流喝一喝下座。</p>
<p>上堂舉僧問雲門如何是雲門一曲門云臘月二十五忽有人問歸宗如何是歸宗一曲但向伊道五月二十五且道歸宗與雲門意作麼生今之與古相去幾何又云唱者如何門云且緩緩忽有人問歸宗唱者如何向他道莫錯莫錯且道歸宗是雲門非雲門是歸宗非乃喝一喝云是非緫去却是非裏薦取。</p>
<p>上堂擲下拂子云歸宗擲下拂子大眾一時覩見任是鶻眼龍睛也須遭伊繫絆喝一喝下座。</p>
<p>上堂今朝七月二十秋風凉冷相及一切佛法現前自是常情不入遂舉拂子云拂子<span class='corr'>已</span>入也為伊無佛法知見解會汝諸人見道無佛法知見便道大盡三十日小盡二十九作箇無事<span class='corr'>商</span>量喝一喝云瞎屢生。</p>
<p>上堂舉僧問悟本大師寒暑到來如何廻避本云何不向無寒暑處去僧云什麼處是無寒暑處本云寒時寒殺闍梨熱時熱殺闍梨師云大眾若也會得不妨神通逰戱一切臨時寒暑不相干若也不會且向寒暑裏經冬過夏喝一喝下座。</p>
<p>上堂八月中秋凉風蕭索衲僧去來如雲似鶴山北山南有路通一條拄杖橫擔却是即是覺不覺切忌隨他老盧脚喝一喝下座。</p>
<p>上堂今日淵上座設道吾饡飯點趙州茶拈出如來一大經卷為諸人徹困驀拈拄杖擲下云道吾飯趙州茶如來一大經卷此三種法門盡在拄杖頭上撒開也東西南北四維上下一任變通自在受用三十年後不得辜負淵上座若也不知數日雨寒秋風漸冷喝一喝下座。</p>
<p>施主捨法衣上堂大眾諸佛法衣得之者出三界離五欲成大道度眾生遂舉衣云舉起也地獄停酸脩羅息戰放下也帝釋搖頭諸天罷樂不舉不放十方法界情與無情同成佛道未審施法衣者成得箇甚麼良久云自從盧老収歸後須信人人緫有之。</p>
<p>長安化主歸上堂大眾一兩絲一疋絹一一盡從蚕口現口中吐出濟人間衲僧如何緫不薦若也薦家家門裏含元殿喝一喝下座。</p>
<p>開爐日上堂凡夫色碍二乗空礙菩薩色空無礙目前萬象森羅理事融通自在僧堂又添煖火十方高人共會不必更分彼此同是一真法界喝一喝下座。</p>
<p>上堂云今朝十月二十五須知有法離言句本明本妙不假修一隊古佛參堂去。</p>
<p>上堂冬後一陽生乾坤解通變衲僧莫守株彼此丈夫漢日用天真活人人自可見如何都不顧隨他物所轉喝一喝下座。</p>
<p>啟聖節上堂舜日共佛日長明堯風與祖風並扇所謂一人有慶兆民頼之祝延。</p>
<p>聖壽今正是時乃呼萬歲萬萬歲下座。</p>
<p>上堂僧問乾坤之內宇宙之間中有一寶秘在形山山即不問如何是寶　師云闍梨終日騎牛不識牛　進云恁麼則從今日歸家去也　師云如何是那一寶　僧便喝　師云前三三後三三又作麼生　進云謝師指示　師却喝云不識雲門關捩子等閑動著眼眵眵。</p>
<p>復云那一寶非今非古非僧非俗非男非女十二時中光明炟赫還有人著得價麼若有人著得價三十年後不得辜負歸宗莫有人著價麼這一隊漢十二時中是箇甚麼喝一喝下座。</p>
<p>上堂今朝十月半天上月初圎遂拈拂子云拂子豈不是圎又敲禪床云何曾偏來大眾只這偏圎道聲色閙浩浩眼耳但見聞莫問歸宗老。</p>
<p>上堂衲僧門下無非過量境界自在禪定乃喝一喝云豈不是過量境界又謦咳一聲云豈不是自在禪定阿呵呵將此深心奉塵剎是則名為報佛恩。</p>
<p>上堂好雪大眾米麵柴炭之屬一切成現寒則圍爐向暖火困來拽被蓋頭眠好大眾適從僧堂來却向僧堂去喝一喝下座。</p>
<p>上堂大眾休得也無了期共來林下學無為袈裟同肩一佛子相逢能得幾多時喝一喝下座。</p>
<p>化城大師來上堂三界無安猶如火宅出得火宅未到寶所且在化城今日相逢化城不見寶所何在元來只是舊時源上座大眾元來一時緫是舊時人伏惟珎重。</p>
<p>上堂大眾古人道盡大地是箇解脫法門枉作佛法會却何不見山是山見水是水歸宗則不然盡大地是箇解脫法門不作知見解會有時見山不喚作山有時見水不喚作水大眾彼此丈夫莫受人謾。</p>
<p>上堂大眾歸宗不是無禪可談無法可說正值雪寒不冝久立乃喝一喝云歸堂向火。</p>
<p>上堂云今朝正月初五未免為君重舉斬新日月分明禪家且莫莽鹵還有不莽鹵底麼且道是什麼喝一喝下座。</p>
<p>上堂今朝正月初十晴暖春風襲襲觸目無礙法門大家一時證入喝一喝下座。</p>
<p>上堂云大眾佛法兩字彼此不著便眾中莫有師子兒麼不敢望你哮吼一聲使大眾一時頂門上眼開且莫嚼他古人殘羹餿飯也難得歸宗今日謾你諸人去也驀拈拄杖擲下云南山鼈鼻虵解弄者収取喝一喝下座。</p>
<p>上堂二月仲春漸暄時來萬物爭妍莫待桃花悟道出門芳草芊芊喝一喝下座。</p>
<p>上堂舉教中道不見一法是大過患乃喝一喝云有什麼過驀拈拄杖卓云有什麼患復橫按云德山捧臨濟喝舉世何人解提掇天高地逈萬象閑揔是僧家好時節遂擲下云是什麼時節喝一喝下座。</p>
<p>上堂世尊三昧迦[葉-廿+卄]不知迦[葉-廿+卄]三昧阿難不知因甚不知只為淺深有異三德六味施佛及僧法界有情普同供養首座三昧大眾不知因甚不知對靣不相識開單展鉢拈匙放筯大眾三昧各不相知因甚不知阿呵呵復拈拄杖橫按云我觀法王法法王法如是卓拄杖下座。</p>
<p>上堂拈拄杖云涅槃心易曉差別智難明古人道你有拄杖子我與你拄杖子你無拄杖子我奪却你拄杖子歸宗則不然你有拄杖子我奪却你拄杖子你無拄杖子我與你拄杖子大眾芭蕉與麼歸宗不與麼且道與麼是不與麼是擲下拄杖云是什麼良久云是即龍女頓成佛非即善星生䧟墜。</p>
<p>上堂山門今日供養羅漢為十方檀越酬還心願亡者生天現存獲福召云大眾但秖隨例飡䭔子莫問人間短與長復拈起拄杖云我生<span class='corr'>已</span>盡梵行<span class='corr'>已</span>立所作<span class='corr'>已</span>辦不受後有三界不奈伊何堪受人天供養這一隊少叢林漢緫好與二十拄杖喝一喝下座。</p>
<p>上堂大眾彼我雖殊根塵有異然則性自平等無平等者平等尚無況有不平等者驀拈拄杖云情與無情共一體處處皆同真法界遂擲下云撲落非他物且道是什麼物喝一喝下座。</p>
<p>隆慶長老來上堂大眾教中道佛滅度後為善知識者緫是見佛來然則其為善知識者亦不可容易覩善知識者亦不可輕慢隆慶禪師斯之謂也老僧與知事首座大眾同增懽慶乃喝一喝云虎溪宗[泳-永+(瓜-、)]龍山子孫吉州隆慶大啟禪門古人所謂從門入者不是家珎驀拈起拄杖云為是家珎為是外物大眾却請隆慶禪師決断擲下拄杖下座。</p>
<p>因開福專使至上堂近有人從成都來乃得潭州信却說廬陵米價高驀拈起拄杖云風行草偃擲下云是什麼喝一喝下座。</p>
<p>上堂日往月來大盡小盡光隂<span class='corr'>已</span>去生死漸近大眾緫是祖師門下客須知生死不相關且道歸宗與麼說話還有過也無良久云父母不聽不得出家。</p>
<p>上堂舉昔日臺山路上有一婆子凡有僧問臺山路向什麼處去婆云驀直去僧擬行婆云好箇阿師又恁麼去師云遊臺山者憧憧往來莫知其數未有一人不被伊謾唯趙州一日謂眾曰臺山下婆子被老僧勘破了也大眾雖然不受伊謾若點檢來也好喫婆手中棒且道趙州過在什麼處若知趙州過方解不受人謾歸宗門下莫有不受人謾底麼喝一喝下座。</p>
<p>上堂如來大師云不能了自心如何知正道又寒山菩薩云一念了自心開佛之知見大眾是什麼直下了取拈拄杖云阿誰不見阿誰不知知見分明又擊禪床云阿誰不聞阿誰不了了心平等若此觀者名為正觀若他觀者名為邪觀卓拄杖下座。</p>
<p>上堂良久云舩子下楊州大地無寸土虵咬蝦䗫聲更有眾生苦驀拈拄杖擲下云今朝二十五喝一喝下座。</p>
<p>上堂今朝六月旦萬物隨時變地肥茄子多雨足甜[瓜-、]賤紅桃大似拳綠李圎如彈誰識歸宗大道心拈來一一人難辨驀拈拄杖云你有拄杖子我與你拄杖子你無拄杖子我奪却你拄杖子又作麼生辨若辨得出不虚在歸宗過夏若辨不出禪床且替他喫棒乃擊禪床下座。</p>
<p>上堂大道不假雕鐫人心何須造作但知一切臨時拈來無非妙藥驀拈拄杖云豈不是妙又擲下云拋來擲去有什麼過乃喝云纔有是非紛然失心。</p>
<p>上堂古人有大智慧隨冝自在無可不可故僧問古德如何是古佛心荅云墻壁瓦礫是僧云墻壁瓦礫豈不是無情德云是僧云無情還解說法否德云常說熾然說無間歇其僧於言下大悟證無情說法師云古佛身心如飲醍醐渴心永寂竒特甚竒特安樂則不妨安樂若是德山臨濟[火*且]赫兒孫他亦不喫這般茶飯何也不是他所食之物且道德山臨濟兒孫所食何物良久乃噓噓佛法門中可謂刀刀莫辨魚魯難分下座。</p>
<p>上堂今朝六月二十五莫問超佛及越祖但秖粥飯飽便休日月朝昏自回互驀拈拄杖云回互不回互佛殿走出三門僧堂趒過廚庫拄杖子穿却諸人鼻孔廻而更相涉乃擲下良久云不尓依位住喝一喝下座。</p>
<p>上堂一[葉-廿+卄]落天下秋廬山山北到江州驀拈拄杖擲下云若知撲落非他物須信縱橫得自由。</p>
<p>解夏日上堂四月十五結夏七月十五解夏世俗諦中有秋有夏有解有結佛法門中無是無非無得無失莫非妙用有時結也九十日內水泄不通聖凡路絕誰敢咳嗽若咳嗽也須是你解咳嗽始得有時解也十方通徹去來自在亦須知有路頭去處始得且道不解不結又作麼生良久喝一喝下座。</p>
<p>上堂欲識佛性義當觀時節因緣昨日撞鍾送法眼入塔今朝擊鼓集禪眾陞堂千般時節萬種因緣緫不出這箇大眾且道這箇是什麼乃喝云異生見解我執不同又爭恠得老僧。</p>
<p>上堂今朝八月中秋正是月圎當戶所謂盲者不見非日月之咎故經云是法平等無有高下迷者自迷悟者自悟大眾當知不得莽鹵。</p>
<p>上堂一切眾生緫一般妙明日用更無偏等閑却被邪師指剛道西來別有禪驀拈拄杖云且道是西來是妙明心地復擲下云試断看喝一喝下座。</p>
<p>上堂云今朝九月一夜來霜氣寒當知門外路一一透長安喝一喝下座。</p>
<p>上堂諸州丐士經年去次第歸來復納䟽打鼓普請共證明今朝九月二十五大眾證明則不無須知鉢盂飯粒粒皆辛苦鉢裏飯滋味大眾緫知歸宗道今朝九月二十五又且如何良久乃呼侍者參退請諸郡化主喫茶喝一喝下座。</p>
<p>上堂今朝十月一天下煖爐開衲僧頂門眼依舊蒙塵埃歲月既<span class='corr'>已</span>往死生還到來床添新[葶-丁+呆]薦一任雪成堆遂拈袈裟角云大眾人人有分須是頂門眼開始得喝一喝下座。</p>
<p>上堂古人所謂終日忙忙郍事無妨師云不妨簡要只如開單展鉢拈匙把筯揚眉瞬目有什麼妨處行住坐卧動靜去來又有何異驀拈拄杖敲香卓云妨箇什麼復擲下云不可喚作忙也敢問大眾郍事作麼生良久喝一喝下座。</p>
<p>上堂是日<span class='corr'>已</span>過命亦隨減如少水魚斯有何樂唯二乗禪定寂滅為樂是為真樂學般若菩薩法喜禪恱為樂是為真樂三世諸佛慈悲喜捨四無量心為樂是為真樂石霜普會云休去歇去冷湫湫地去是謂二乗寂滅之樂雲門云一切智通無障碍拈起扇子云釋迦老子來也是謂法喜禪恱之樂德山棒臨濟喝是三世諸佛慈悲喜捨之樂除此三種樂不為樂也且道歸宗一眾在三種內三種外良久云今日莊主設饡飯俵䞋錢參退僧堂內普請喫茶去喝一喝下座。</p>
<p>上堂萬法是心光諸緣唯性曉本無迷悟人只要今日了好大眾修山主見處與大眾見處日用無[前-刖+老]大眾見處與歸宗長老見處日用無差歸宗見處與雲峯山主日用無[前-刖+老]雲峯見處與深首座日用無[前-刖+老]乃喝云莫分彼我彼我無差心光共曉日用堪誇驀拈拄杖云阿誰不見阿誰不曉擊香卓云阿誰不聞復擲下云是什麼喝一喝下座。</p>
<p>上堂舉龐居士云十方同聚會箇箇學無為此是選佛塲心空及第歸大眾緫是選佛之人既到歸宗門下須是一箇箇心空及第歸不可作長行粥飯僧彼此出家離世俗誰言祖獨有南能。</p>
<p>上堂今朝臘月初五有事為君直舉靈湯禪師到來救濟大開府庫[前-刖+老]珎異寶不慳所好臨時揀取雖然一一歸宗不妨却分賔主乃喝云且道是賔是主復喝云賔主歷然久參到此也須莽鹵。</p>
<p>上堂獨樹不成林人人緫知有梵剎一纔興大家出隻手驀拈拄杖云家家門前火把子復擲下云各自看取喝一喝下座。</p>
<p>上堂今朝臘月二十五雲門一曲為重舉馿脚佛手緫現前明眼衲僧多莽鹵喝一喝下座。</p>
<p>上堂滿目文殊普賢境界直下分明道無不在驀拈拄杖擲下云拋來擲去有什麼過喝一喝下座。</p>
<p>上堂二月仲春漸暄時來萬化可憐到處桃紅栁綠石頭也生暖煙驀拈拄杖擲下云有意氣時添意氣不風流處也風流喝一喝下座。</p>
<p>上堂靈光洞耀逈脫根塵躰露真常不拘文字此是百丈大智禪師舉揚大眾作麼生良久云在家疑是客別國却為親喝一喝下座。</p>
<p>上堂南閻浮提眾生以音聲為佛事所謂此方真教躰清淨在音聞是以三乗十二分教五千四十八卷一一從音聲演出乃至諸代祖師天下老和尚種種禪道莫不皆從音聲演出庭前栢樹北斗蔵身德山呵佛罵祖臨濟喝豈不從音聲演出何況世間所有一切事法不從音聲成就者然後音聲無盡演說無盡見聞無盡利樂無盡苟入此法門得旋陁羅三昧自在海良久唱云十方羅漢喝一喝下座。</p>
<p>上堂今朝三月初五正是清明景序豈獨㳺人往來更兼蜂狂蝶舞須信自在神通彼此性真妙具萬物緫非断滅衲僧別求禪悟弃本逐末喝一喝云馿年下座。</p>
<p>上堂今朝三月初十剳久雨不晴舩子下揚州東海鯉魚打一棒洞庭湖裏浪滔天須知大道本無偏喝一喝下座。</p>
<p>上堂今朝三月十五又是月圎當戶祖意教意同別但看鷄寒上樹驀拈拄杖云春無三日晴夏無十日雨復擲下云處處綠楊堪繫馬家家門底透長安喝一喝下座。</p>
<p>上堂如來世尊云菩薩覺成就故不與法縛不求法脫不敬持戒不憎毀禁不重久習不輕初學何以故一切究竟覺彼此成佛故如是則僧也如是俗也如是凡也如是聖也如是賢也如是愚也如是驀拈拄杖云拄杖子亦如是擲下云如是如是。</p>
<p>上堂舉西天昔有七女遊屍陁林見一死屍妹問姉曰屍在這裏人在什麼處姉曰妹妹妹應喏姉曰在什麼處於是空中散花女曰空中散花者誰應曰我是帝釋見聖者善說般若感我天宮特來散花聖者欲何所須我當供給女曰別無所須只要箇無根樹子帝釋曰我天宮無種不有若要無根樹子即無女曰帝釋帝釋應喏女曰這箇是什麼帝釋遂隱去大眾且道帝釋是會了隱去不會了隱去又道善說般若感我天宮又道無無根樹子大眾且作麼生明得不辜負聖女若也不會不得辜負帝釋歸宗亦有箇無位真人憨憨癡癡跛跛挈挈且恁麼過時喝一喝下座。</p>
<p>王主簿到上堂僧問雲門大師欲一棒打殺釋迦老子和尚又欲糞掃堆頭罯殺雲門未審和尚罪過還許學人點撿也無　師云且莫造次　學云和尚坐断廬山為什麼不識某甲這話　師云三十棒　學云關　師云點　學云劄　師云念汝做街坊。</p>
<p>復云憶在報寧時彼彼各年少而今住山來各各<span class='corr'>已</span>衰老休話人間短與長相逢把手呵呵笑呵呵笑逍遙自合無為道驀拈拄杖敲香臺云不可不自在復擲下云不可不逍遙喝一喝下座。</p>
<p>上堂僧問馬祖下尊宿一箇箇屙轆轆地唯有歸宗老較[此/且]子黃龍下兒孫一箇箇硬剝剝地秖有真淨老師較[此/且]子學人恁麼道還扶得也無　師云打疊面前搕[打-丁+(天/韭)]却　進云若不同床睡焉知被底穿　師不對　進云這箇為上上根忽遇中下之流如何指接師亦不對　進云非和尚懡㦬學人亦乃一場敗闕　師云三十年後悟去在。</p>
<p>復云一切禪與道觸目無非妙貴賤但臨時不要生機巧驀拈拄杖云三世諸佛說不到諸代祖師傳不及遂擲下云是什麼喝一喝下座。</p>
<p style="margin-left:17em"><span class='note-inline'>(徐泳刊)</span></p>
<p>歸宗語錄終</p>
</div>
<div class='div-other'><a id='mulu292' />
<p class='h2'>住寶峯禪院語錄</p><p class="byline">嗣法門人　　福深　　　錄</p><p>師開堂日接得左司手中䟽乃示眾云左司傳授炟赫現前泐潭把呈分明薦取薦與不薦却付與表白表白擬接復収迴云不見道權柄在手縱奪臨時非但泐潭如是左司眾官神通變化各各具足却度與表白宣罷於是就座問話畢。</p>
<p>師乃云適來白槌云法筵龍象眾當觀第一義且道何名第一義如何所觀大眾當知欲得分明現前可以直截自觀若能自觀名為正觀若他觀者名為邪觀而今莫有能自觀者麼既能自觀即能他觀且道即今左司眾官僧俗大眾一一是箇什麼噫觀音妙智力能救世間苦可謂一一圎妙一一本靈一一神通變化緫不欠少了無生死可相關若不能自觀者為迷真覺性還却受輪迴然洪州乃江西大都督府古今<span class='corr'>已</span>來人傑地靈佛事興盛昔有馬祖以禪道化人亮座主乃教法救世亮一日來參馬祖祖曰見說座主大講得經論是否亮云不敢祖云將什麼講亮云將心講祖曰心如工伎兒意如和伎者又爭講得經亮乃抗聲云心既講不得虚空莫講得麼祖曰却是虚空講得亮不肯便出去祖召云座主亮迴首豁然大悟師云而今聞却是虚空講得多便向虚空裏釘橛殊不識馬大師神通光明解黏去縛又龐居士問馬祖云不與萬法為侶者是什麼人祖曰待汝一口吸盡西江水即向汝道師云禪門多作竒特商量玄妙解會又不見馬大師威光自在裁長補短又大梅初參馬祖問如何是佛祖曰即心是佛師云如今往往向即心裏喪身失命須還他馬大師觀機設法應病與藥一切臨時無可不可其大梅蒙馬師開示豁悟本心一得永得更不他觀直入深山庵居巖宂後因有僧遊山見之問曰庵主住此山多少時梅曰只見四山青又黃僧又問出山路向甚麼處去梅曰隨流去祖聞之令一僧去問云和尚見馬師得箇什麼便住此山梅曰馬師向我道即心是佛我便向這裏住僧云馬師近日佛法又別梅云作麼生別僧曰又道非心非佛師云且道馬大師還有為人底意也無梅云這老漢惑乱人未有了日在任汝非心非佛我秖即心是佛師云知恩方解報恩僧迴舉似祖祖召大眾云梅子熟也龐居士遂去問梅曰久嚮梅子熟還許學人摘喫也無梅云你向什麼處下口士云百雜碎梅曰還我核子來師云且道此二人相見還有優劣也無梅臨遷化時聞鼯鼠聲乃曰即此物非他物汝等善護持之吾今逝矣師云大眾既非他物是什麼物復云近有無盡居士曰大都此物非他物豈有南宗與北宗如今衲子多是爭南宗北宗雲門臨濟却被箇俗漢子點破雲門臨濟兒孫不勝懡㦬久立諸官伏惟珍重。</p>
<p>入院上堂馬祖傳心石門泐潭乾師惣師前三後三老僧到來如何指南遂拈拄杖云你有拄杖子我與你拄杖子你無拄杖子我奪却你拄杖子良久云我雖與你同條生不與你同條死乃擲下拄杖喝一喝下座。</p>
<p>因雙林下生長老來上堂云寶山不易到既到莫空迴莫有不空迴者麼遂擲下拄杖云是什麼良久云不見雙林釋迦老又聞弥勒下生來喝一喝下座。</p>
<p>上堂今朝正月二十五孟春猶寒人共舉分明佛法不二門甜者自甜苦者苦喝一喝下座。</p>
<p>開馬祖塔日上堂放過一著落在第二有利無利不離行市家家門外綠楊垂不獨春風折桃李馬祖堂開二月初二觸目遇緣法門大啟不如歸去來良久云向什麼處去馬祖堂中燒香罷僧堂裏喫茶。</p>
<p>施主看藏經請上堂云毗盧藏中有大經卷含真空而體寂鏡妙色以圎明驀拈拄杖云三世諸佛一大藏教盡在裏許阿誰不見阿誰不聞聞見分明是箇什麼喝一喝下座。</p>
<p>出外歸上堂歸來閏二月閴寂寶山中城隍耳目盡塵勞萬事空春水綠野花紅須信禪家道莫窮信手拈來一枝草臨機生殺任西東。</p>
<p>上堂舉僧問馬祖如何是佛祖曰即心是佛師云馬大師也是看孔著楔然現前一眾雖不受馬駒所踏是不可忘古人大慈悲故誰教從來今日清明良久云與大眾同到塔上燒香。</p>
<p>上堂今朝二月二十五野草閑花相共舉信手拈來一一玄癡人莫認庭前樹眾中莫有不受惡水潑者麼遂拈拄杖擲下云秖這拄杖子亦不辜負大眾喝一喝下座。</p>
<p>上堂時光迅速那事如何雖然如是我不敢輕於汝等汝等皆當作佛故先覺云一切障碍即究竟覺驀拈拄杖云不是究竟覺遂擲下拄杖云拋來擲去有何障礙喝一喝下座。</p>
<p>上堂今朝三月初十知事首座大眾尊候萬福良久云山前大小麥穗也未直歲照顧牛馬莫教踐踏秧苗典座廚中調和眾口監院庫下坐籌帷幄決勝千里諸寮舎各各照顧火燭勝上座設饡飯供飬馬祖大寂禪師大眾緫飽老僧亦飽驀拈拄杖云拄杖子亦飽山河大地亦飽遂卓云參退堂中喫茶。</p>
<p>上堂擲下拄杖云撲落非他物且道是什麼物縱橫不是塵既不是塵是箇什麼山河及大地全露法王身山河大地諸人總見那箇是法王身良久云只為分明極都緣日用親。</p>
<p>上堂一夏九十日看看將欲畢為報求佛人今朝七月一教中道佛身無為不墮諸數且道如何是無為佛身於此薦得不逐四時之所遷萬物之所變若也不薦人漸老又經秋等閑白却少年頭喝一喝下座。</p>
<p>上堂今朝八月初五禪家安閑國土甜則甘草元甜苦則黃檗元苦若也得意忘言自然超今越古。</p>
<p>上堂古人道毫氂有差天地懸隔且道毫氂不差又如何良久云僧堂裏喫茶。</p>
<p>上堂今朝八月十五又是月圎當戶月不照人人不問月彼此不相干趙官家國土不如歸去來田中晚稻近日好雨喝一喝下座。</p>
<p>化主迴上堂演上人今日作齋供飬羅漢為供飬過去耶見在耶未來耶若供飬過去<span class='corr'>已</span>過去未來未至見在無住三世既不有一心何所依乃召云演上座正好供飬過去亦如是見在亦如是未來亦如是彼亦如是此亦如是一切諸法亦如是復召云演上座正好供飬供飬亦如是如是如是。</p>
<p>上堂道德經曰大巧若拙大辯若訥師云達人到此身心一如身外無餘十方世界只在目前。</p>
<p>上堂一年十二月倐忽又臨頭人漸老水長流世有何人便肯休休休不如歸去來自有無繩水牯牛喝一喝下座。</p>
<p>上堂方上人今日為施主供飬羅漢且道羅漢來也無若來在什麼處若不來又供飬他作什麼乃[(厂@((既-旡)-日+口))*頁]謂大眾云要識真羅漢麼元來緫在這裏復召云方上座還見麼正好供飬來無所從去無所至一一不生一一不滅性真妙明常住世間清淨本然周徧法界若也如是萬兩黃金亦消得若不如是滴水難消老僧隨例飡䭔子也得三文買草鞋。</p>
<p>聖節上堂率土之土皆屬王土率民之民莫非王民今朝臘月八日當釋迦如來成道之辰是。</p>
<p>今上皇帝降誕之日所謂前聖後聖聖德共明人王法王王道同久應千年之慶運統萬國之歡心伏惟皇帝陛下萬歲萬萬歲復召眾云大殿上念佛祝延聖壽下座。</p>
<p>上堂舉佛在之日有一女人禮佛乃於座前入定佛遂勑文殊出之文殊入百千金剛三昧出女子定了不可得時有網明亦入三昧唯彈指三下女子從定便起師云且道文殊與網明見處還有優劣也無若道無文殊何故出女子定不得只如今日擊動法鼓大眾齊到座前與網明出女子定為是同是別不見古人道欲識佛性義當觀時節因緣大眾緫是祖師門下參玄上士試觀看若見得出家事畢解脫安樂世俗塵勞不用閑觀喝一喝下座。</p>
<p>上堂數日出入或風或雨或隂或晴或聚或散或鄉或村或縣或邑及至歸來三門依舊向南開復云大眾歸堂喫茶。</p>
<p>上堂出家沙門清淨佛子莫於袈裟下失却人身所以古人道了即業障本來空未了還須償夙債且道袈裟下了箇什麼便業障本來空未了箇什麼還須償夙債出家門中也須子細不得莽鹵一等行脚離鄉別井出一叢林入一叢林訪尋善知識決擇生死直須子細假饒了得我更問你只如僧問雲門二祖是了未了雲門云確眾中作麼生<span class='corr'>商</span>量時中如何受用大眾要會麼良久云昨日化主歸山一年在外化導不易有利無利不離行市喝一喝下座。</p>
<p>上堂西瞿耶尼北欝單越家家門前長安道到處通徹驀拈拄杖云拄杖頭上千差万別乃擲下拄杖喝一喝下座。</p>
<p>上堂今朝欲入室侍者報言參搥鍾并擊鼓分明為指南非但鍾鳴鼓響飛禽走獸草木叢林森羅万象昨日仁上人設齋一一為諸人徹困還有知恩報恩者麼老僧亦在其間良久云欲知端的意盡在不言中下座。</p>
<p>上堂今朝二月二十五金銀琉璃握成土禪家如意自在心妙用縱橫無不是彼此男兒大丈夫勸君莫咬他人語。</p>
<p>上堂三月本不生二月何曾滅不滅與不生人心自分別分別既不生一切皆寂滅山河大地不可不寂滅如今一一現前不可不寂滅大眾還入此境界麼即今又緫在何處喝一喝下座。</p>
<p>上堂今朝三月初五天地不晴久雨雲門劄意分明衲僧如何伸吐驀拈拄杖云雲門大師來也劄久雨不晴臨時變化不涉途程遂擲下云切忌隨他拄杖子去下座。</p>
<p>上堂今日三月卜朝衲僧知見雄豪步步直須有主擬議打折驢腰。</p>
<p>上堂先上座煑栗黃粥供飬禪眾喫了緫飽齁齁地掛起鉢盂知恩方解報恩三十年後不得辜負趙州老直饒當下見得倜儻分明不隨古人言語所轉各證無生法忍得大解脫須知三年一閏九月重陽是何宗旨喝一喝下座。</p>
<p>上堂今朝九月初五佛法未甞聞阻開單心印發光何況上來下去大眾了然生死不相干快樂共住喝一喝下座。</p>
<p>上堂今朝九月初十衲僧門風壁立不是宗乗強為欲破禪家法執遂拈拄杖云若喚作拄杖子翳汝眼睛不喚作拄杖子避色逃聲乃擲下云還我師子兒來喝一喝下座。</p>
<p>上堂今朝九月十五月色十分顯露人心纔有是非便被浮雲點汚喝一喝下座。</p>
<p>上堂今朝九月二十大道本無拘執放開把住自由還要人人悟入喝一喝下座。</p>
<p>因施主上堂佛以一音演說法眾生隨類各得解僧俗男女平等心一一皆同證法界。</p>
<p>上堂今朝十月初十滴水滴凍禪眾上來長老說夢忽然夢裏覺來顯發人人佛之妙用乃垂一足云不是佛之妙用又喝一喝云不是佛之妙用大眾上來下去不是佛之妙用復召云大眾分明是夢。</p>
<p>師一日到法座前乃提起數珠復顧視云大眾數珠一百八便歸方丈。</p>
<p>上堂茲日夏首眾僧結制之辰泐潭山比丘克文與清淨大眾踞菩薩乗修寂滅行以大圎覺為我伽藍身心安居平等本際涅槃自性無繫屬故今我敬請不依聲聞當與十方如來及大菩薩三月安居為修菩薩無上妙覺大因緣故離諸垢染清淨梵行若能如是所謂如蓮華不著水心清淨超於彼。</p>
<p>上堂清大師則上人數年在浙中緣化石筧供具等此者迴山不勝欣喜然於道人分上一切所作而無作意既無作意則是無功用大解脫法門所謂無為而無所不為信手拈來不勞心力種種聖像種種經卷種種莊嚴種種供具種種佛事驀拈拄杖云緫在拄杖頭上東涌西沒南涌北沒撒開也堂上庫下佛殿僧堂及諸寮舎種種莊嚴種種清淨法喜禪恱遂擲下云撲亦撲不破蕩亦蕩不散來無所從去無所至無成無壞東海鯉魚打一棒雨似盆傾若信不及華蔵世界所有塵一一塵中現法界寶光化佛如雲集此是如來剎自在却還清公大師伏惟珍重。</p>
<p>上堂今朝四月二十五為報禪家莫莽鹵淥水青山在目前一一分明佛淨土擬心早不淨了也不擬心又作麼生歸堂喫茶。</p>
<p>上堂倐忽又是五月時節交參緫別同異成壞重重一一融通皎㓗驀拈拄杖云一切時分緫在拄杖頭上不見有一塵一眾生不成佛者且道泐潭山一眾有不成佛者也無乃擲下云是成是壞喝一喝下座。</p>
<p>上堂今朝五月復端午隨眾生心解分布粽子雖然應所知要湏一一知來處且道從什麼處來驀拈拄杖云若知拄杖子來處即知一切法來處所以道隨眾生心應所知量循業發現只如大眾從甚處發現一一分明在目前若知發現不妨竒特若也不知何名出家遂擲下云只者末後一著也大難會喝一喝下座。</p>
<p>上堂今朝五月半為眾決定断普請共成佛不須恠老漢下座。</p>
<p>出外歸上堂古人所謂有物流動人之常情情若不生則老僧出入動靜無去來之作自然人事周徧又何妨遊戲神通藏法喜禪恱樂則與大眾同住如來寂滅海究竟覺喝一喝下座。</p>
<p>上堂今朝六月又初一為報諸人莫自屈日用無非大智門摩訶般若波羅蜜。</p>
<p>上堂般若靈智拔二親而歸佛國沙門誠信設一飯以飽禪僧因緣既在功德何窮驀拈拄杖云所謂靈源明皎㓗枝[泳-永+(瓜-、)]闇流注乃擲下云參同不二心歸堂喫茶去喝一喝下座。</p>
<p>上堂今朝六月二十却歎時光催急看看解夏到來拂拭拄杖與笠無非妙用神通盡是心心證入不須向外馳求拋却自家城邑。</p>
<p>上堂今朝又是七月一夏去秋來自相失各悟自<span class='corr'>己</span>性無生人人當下成佛訖大眾莫道我不受者惡水潑如今叢林多作此解。</p>
<p>上堂舉古德問僧云是什麼聲云虵咬蝦䗫聲德云將謂眾生苦更有苦眾生又有古德問僧曰是什麼聲曰雨滴芭蕉聲德曰莫謗如來正法輪師云有一轉語可以安邦定國主聖臣賢有一轉語國清才子貴家富小兒嬌若是辨得出許你於十字路頭不畜一粒米不種一莖菜接待往來真善知識若辨不出炙脂帽子鶻臭布衫且與麼東過西過喝一喝下座。</p>
<p>上堂但以禪門了却心頓入無生知見力驀拈拄杖云不是無生[祝/土]著你鼻孔東海鯉魚打一棒雨似盆傾不是知見誰不明了誰不具足阿誰無分不是頓入閻老子呵呵大笑云泐潭山裏一眾若於者裏薦得去盡作雲門烜赫兒孫若薦不得緫屬閻羅老子所管遂擲下拄杖下座。</p>
<p>上堂昨日有人從袁州來却得洪州信說道長安米價高福建路荔枝熟前三三後三三泐潭山裏五日一參下座。</p>
<p>上堂今朝又是九月一日者往寒來春復秋須信人人一叚事不同時節逐遷流既是人人一叚事為什麼有信者有不信者不見世尊云一雨所潤三草二木。</p>
<p>上堂舉古人云如珠在盤不撥而自轉只如大眾開單展鉢拈匙把筯一切時中所作所為又何假人撥而後轉乃至雲門糊餅趙州栢樹德山棒臨濟喝又何假人撥而後應自是你諸人不悟後錯會又干他糊餅栢樹棒喝甚麼事豈不見六祖大師云汝當一念自知非自己靈光常顯現。</p>
<p>上堂舉雲門大師云盡大地是箇解脫門枉作佛法會却何不見山是山見水是水師云大小雲門錯下名言好與三十棒如今既不喚作山不喚作水又喚作什麼若有明眼衲僧辨得出三十棒却還泐潭若辨不出三十棒分付闍梨喝一喝下座。</p>
<p>上堂舉祖師云正說知見時知見即是心當心即知見知見即如今師云若道是教外別傳又說道即如今況此一心知見為復是諸人即今一心知見為復是諸佛知見若道是諸人即今一心知見有底又不肯說心說性若道是諸佛知見又有何[前-刖+老]別試為泐潭定當看若定當不出虛消信施。</p>
<p>上堂今朝十一月節候又嚴寒倐忽光隂過死生君自看是日<span class='corr'>已</span>過命亦隨减如少水魚斯有何樂須知人人赤肉團上有一物能隨萬事變不逐四時凋且道是什麼喝一喝下座。</p>
<p>上堂舉僧問雲門如何是學人自<span class='corr'>己</span>門云遊山翫水師云且道雲門荅這僧不荅這僧莫謗雲門好若道不荅這僧什麼處是不荅處眾中多是師承學解承言者喪縱不在文字語言上又打在無事裏所謂滯句者迷若識得雲門大師即識得自<span class='corr'>己</span>可謂不見一法即如來方得名為觀自在。</p>
<p>上堂祖師西來教外別傳所謂如牛駕車車若不行打車即是打牛即是大眾人各有一頭水牯牛駕箇車子即是毛色有異心相不同有赤者白者青者黃者黑者如今莫待下痛鞭各自拽箇車子歸堂喫茶去下座。</p>
<p>元旦日上堂問話畢師云一問一荅皆是當人各各神通光明清淨妙心一一從自己運將出來烜赫現前自是眾生迷情不覺不知改旦新元伏惟知事首座大眾尊候萬福良久云昨日今朝事不同人人依舊主人翁雖然平等添新歲夢覺元來緫是空是空却不空二十空門元不著一性如來體共同喝一喝下座。</p>
<p>供養羅漢上堂三界唯心萬法唯識未有一法不從心之所生心若滅也一切法滅所以過去心不可得未來心不可得現在心不可得三際既不有一心何所生大眾但盡浮想盡證阿羅漢浮想不盡惣屬流浪生死喝一喝下座。</p>
<p>上堂古人云仁者見之謂之仁智者見之謂之智雲門云一切智通無障礙拈起扇子云釋迦老子來也又拈起扇子云哱跳上三十三天築著帝釋鼻孔東海鯉魚打一棒雨似盆傾好一切智智清淨無二無二分無別無断故佛手開馿脚步東西生緣別處喝一喝下座。</p>
<p>上堂今日供養羅漢夜來四方高人諷誦妙法蓮華經安樂行品一遍大眾作麼生是安樂行擬心早不安樂了也乃喝一喝云豈不是安樂行如何是透法身北斗裏蔵身豈不是安樂行如何是祖師西來意庭前栢樹子豈不是安樂行如何是超佛越祖之談糊餅豈不是安樂行以至僧俗大眾一一清淨光明住持豈不是安樂行乃至一佛二菩薩一一羅漢一一辟支佛無不清淨實相住持所謂安樂行也大眾唯有髻中寶珠不妄與之雖然不與亦人人具足十二時中光明烜赫阿誰欠少還會麼歸堂喫茶去喝一喝下座。</p>
<p>上堂衲僧門下有賔有主有時賔也和其光同其塵四五百條花栁巷二三千處管絃樓有時主也奪賊馬殺乎賊披毛戴角入廛來優鉢羅花火裏開大眾只如賔主未分時如何今朝三月十五。</p>
<p>章江長老來上堂舉僧問雲門如何是諸佛出身處門云東山水上行泐潭即不然若有人問如何是諸佛出身處但向伊道遠離洪井深入寶山大眾且道是同是別忽有箇衲僧出來云這裏是什麼所在說同說別也難得須是實到這田地始得若未到且不得草草。</p>
<p>上堂舉僧問雲門如何是學人自<span class='corr'>己</span>門云遊山翫水而今多作自<span class='corr'>己</span>會承言者喪既不作自<span class='corr'>己</span>會又作麼生會滯句者迷德山入門便棒其僧擬議山云不得作棒會既不作棒會又作麼生會臨濟一喝不作喝用既是一喝何故不作一喝用宗旨如何其宗旨者諸佛諸祖教外別傳不屬文字言句其文字言句是心外戲論之法既不屬戲論直須自悟若自悟也事同一家苟不然者彼我途轍喝一喝下座。</p>
<p>上堂今朝四月二十五栽秧漸漸徧南畒半飢半飽淡飯羹泥裏雨裏可憐許唯有高僧緫不知各自歸堂喫茶去。</p>
<p>上堂衲僧門下有春有冬有秋有夏有隂有陽有晝有夜天地蓋載日月運行成就四時長飬万物善知識者觀機設教應病與藥成就眾生種種方便亦復如是然則無智人前莫說打你頭破額裂。</p>
<p>上堂釋迦老子道一切眾生生死相續皆由不知常住真心性淨明體用諸妄想此想不真故有輪轉大眾要得生死不相續妄想心滅但直下識取自己常住真心性淨明體則自然生死不相関共生慶快所謂一得永得若信不及不聽受則沉在業識無明海喝一喝下座。</p>
<p>供飬羅漢上堂大眾一切法即諸佛法一切心即諸佛心一切語即諸佛語一切道即羅漢道法也心也語也道也且道是一也是二也是同別也二由一有一亦莫守一心不生萬法無咎。</p>
<p>上堂二月復三月一一應時節栁絲弄春風梨花白如雪門門法界門法法離言說驀拈拄杖云欲知交參處杖頭諸佛剎乃擲下云不妨拋來擲去緫在諸人眼睛裏。</p>
<p>上堂今朝三月初五普天之下好雨非但百姓歌謠老僧不勝手舞何也豈不見乾闥婆王奏樂迦[葉-廿+卄]起舞直得須弥岌嶪海水騰波驀拈拄杖云大眾一波纔動眾波隨萬法皆從一法歸衲子大家同會取七顛八倒緫光輝擲下拄杖下座。</p>
<p>上堂今朝又是三月半離念身心登彼岸泯其所以歸自然兩箇五百作一貫喝一喝下座。</p>
<p>上堂舉世尊問波斯匿王曰汝以何相觀佛王曰觀身實相觀佛亦然觀佛實相觀法亦然法界眾生界根根塵塵一切清淨大眾欲識如來大寂滅汝但盡攀緣喝一喝下座。</p>
<p>閉馬祖塔上堂祖宗門下緫有関捩子應機接物有開有閉苟開而不能閉喪家失計閉而不能開誰辨往來或開而能閉也不妨遊戲閉而能開也重重善財或不開不閉時又作麼生大眾僧堂裏隨例軟餅䭃頭橫咬竪咬喝一喝下座。</p>
<p>上堂心生種種法生心滅種種法滅喚什麼作釋迦老子驀拈起拄杖云假名三十二八十也空聲一切人間緫強名卓拄杖下座。</p>
<p>上堂云天心得自在盛熱復清涼衲僧如薦得珎重法中王喝一喝下座。</p>
<p>上堂佛言捨家出家難學道見性難元來捨家出家難學道見性復難如今學道者如恒河沙見性者未有一二佛又言性成無上道永嘉云自性天真佛雲門云如今諸方多是說心說性教裏少哩師云雲門又不許說心說性佛言性成無上道且道佛說底是雲門說底是大眾差之毫釐失之千里。</p>
<p>上堂知事首座大眾出入相拋歸來依舊南山對北山忙者自忙閑者閑閑忙彼此不相関依舊水雲間。</p>
<p>上堂舉僧問雲門如何是佛法大意門云春來草自青又僧問首山如何是佛法大意山云楚王城畔汝水東流忽有人問泐潭如何是佛法大意向伊道久雨不晴此三轉語有一轉語可以作諸佛如來之法藥治一切眾生病有一轉語可以作諸祖之秘関菩薩直截之要道有一轉語可以作衲僧解脫大道場是禪者放身命處大眾若擇得出如久客歸家若擇不出若行人失路喝一喝下座。</p>
<p>上堂諸佛如來說一切眾生身中有三大何者為三身大相大用大又古德云十方無壁落四面亦無門露躶躶赤灑灑沒可把既沒可把喚什麼作三大莫有人擇得出麼若擇得出不妨好手若擇不出眾生日用而不知喝一喝下座。</p>
<p>上堂大眾好雨點點不落別處且道落在什麼處莫是落在法堂前麼莫是落在田野中麼莫是落在山林間若是通達底人神通妙用無可不可有一般人更不求妙悟但作平常一路實頭見解又喚做不走作人此之見解未出常流若妙悟明眼底人他一一知來處一一知落處更不顢頇大眾且道落在什麼處久參先德一舉便了後進初機更冝子細。</p>
<p>因雪上堂舉龐居士辤藥山因緣師云全禪客當断不断返遭其亂且道全禪客當時合下得什麼語免被龐公折挫如今莫有扶持佛事者麼出來開發大眾眼目亦表自己參學身心如無老僧為你說破今日臘月初十山門街坊<span class='corr'>丐</span>者入寮打疊忽有人問諸<span class='corr'>丐</span>者<span class='corr'>已</span>在寮中時又作麼生良久乃喝云相逢不下馬各自有前程。</p>
<p>上堂今朝又是三月一大道何曾有得失桃花處處靈雲心却笑玄沙弄不出只這弄不出罕遇知音。</p>
<p>上堂今朝七月秋初一時節循環夏又畢衲僧活計拄杖頭去兮住兮無固必去住自由且道祖意是同是別只如古人云鷄寒上樹鴨寒下水意旨如何喝一喝下座。</p>
<p>上堂雲門云久雨不晴劄大眾且道雲門一劄與德山棒臨濟喝是同是別若道別祖宗門下豈有兩般若道同爭奈德山臨濟雲門家風有異衲僧到這裏如何剖判若剖判得出可謂無邊剎境自他不隔於毫端十世古今始終不離於一劄今朝三月二十五各自歸堂喫茶去。</p>
<p>上堂舉印宗法師問盧行者云仁者在黃梅有何言教旨趣傳授盧曰彼指授者唯論見性成佛不說禪定解脫無念無為宗云何故不說禪定解脫無念無為盧曰况是二法不是佛法不二之法宗云如何是不二之法盧曰如仁者講涅槃經明見佛性是名佛法不二之法師云彼時小巧禪道早是中半了也如今叢林多是唯論禪定解脫無念無為且道六祖底是如今底是分即是不分即是若分去有違有順有是有非若不分又不辨邪正埋沒我宗乗譬如世間道路有直有迃有險有善其行路者可行即行可止即止大眾還識泐潭老僧麼良久云將此深心奉塵剎是則名為報佛恩喝一喝下座。</p>
<p>師首座時在仰山結夏小叅云莫有真師子兒試出來對眾哮吼看時有僧出禮拜師云不知是不是是即也大竒　僧問鍾聲纔動大眾雲臻禁足<span class='corr'>已</span>臨如何指示　師云大家在這裏　進云莫便是和尚為人處也無　師云多是向言句中轉却　進云一堂風冷淡千古意分明　師云且莫亂道　僧問承古有言眾生日用而不知未審不知箇什麼　師云道　進云忽然知後如何　師云十萬八千　僧提起坐具云爭奈者箇何　師便喝　僧云好一喝未有断在　師云喫棒且待別時。</p>
<p>復云更有問話者麼良久云洎合放過乃喝復舉拂子云耶耶盡十方世界若凡若聖若僧若俗若草若木盡向拂子下成佛作祖無前無後一時解脫還有不解脫者麼設有命若懸絲又撫掌云知音者少所以此箇事論實不論虚參須實參悟須實悟若纖毫不盡緫落魔界豈不見古人道平地上死人無數過得荊棘林是好手如今人多是得箇身心寂滅前後際断一念萬年去休去歇去似古廟裏香炉去冷湫湫地去便為究竟殊不知却被此勝妙境界障蔽自己正知見不能現前神通光明不得發露或又執箇一切平常心是道以為極則天是天地是地山是山水是水僧是僧俗是俗大盡三十日小盡二十九此依草附木不知不覺一向迷將去忽然問他我手何似佛手便道是和尚手我脚何似馿脚便道是和尚脚人人盡有生緣處那箇是上座生緣處便道某是某州人是何言歟且莫錯會好凡百施為湏要平常一路子以為穩當定將去合將去更不敢別移一步怕墮坈落壍長時一似雙盲底人行路一條拄杖子寸步拋不得緊把著慿將去步步依倚一日若道眼豁開頓覺前非拋却杖子撒開兩手十方蕩蕩七縱八橫東西南北無可不可豈可一向倚他門戶傍他行脚有甚快活自己畢竟如何不見雲門大師道而今天下老和尚多是師承學解路布葛藤印版上打來模子裏脫出當人若是明去何不一切臨時又不見臨濟大師云我者裏是活祖師西來意把來便用立處皆真他不說古又如何今又如何者語得那語不得那裏是虚者裏是實你與我拈出絲毫許實底道理來看此蓋當人眼不開自無見處一向承虚接響百般忌諱自纏自縛直饒與麼說當下忽然見得倜儻分明去也是棺木裏瞪眼如今還有無師智自然智不與萬法為侶者烜赫底丈夫漢[皻-皮+齒][皻-皮+齒]齖齖千變萬化見我恁麼胡言漢語便好近前驀口摑拽下椅子擲向三門外喝散大眾豈不快哉還有麼良久云若無且看老僧騎案山跳入你諸人眼睛裏七顛八倒呵佛罵祖去也喝一喝下座。</p>
<p>師到崇勝眾請小參僧問未明心地印難過趙州関如何是趙州関　師云過　進云莫便是和尚為人處也無　師云你作麼生會　僧作一圎相　師云且喜勿交涉　進云也不得壓良為賤　師便喝。</p>
<p>復云更有問話者麼良久無人出師云不因一事不長一智說事亦不妨說理亦無礙為報學道人莫作理事會阿呵呵欲求長須入水是非中聲色裏放一倒扶一起是何宗囉囉哩驀拈拄杖畫一畫云適來許多葛藤向甚處去也復舉拄杖云拄杖子變作觀音菩薩以甘露水灌入你諸人頂門裏還有眼開心悟神清氣爽底麼乃喝云莫妄想活落落須弥山把便撲擲下拄杖云耶耶三十三天不知不覺帝釋居善法堂為諸天說法勸喻云汝等諸仙盡是閻浮提歸依佛歸依法歸依僧不殺不盜不邪婬不妄語不飲酒不食肉布施持戒廣作善業來生此間受種種勝妙快樂汝等諸仙不得一向迷於妙樂須知無常念念不停念念遷謝速疾速疾便是到來相將墜墮汝等當求不來不去不生不滅究竟解脫清淨涅槃之樂師乃噓噓今日為眾竭力禍出私門笑破衲僧口然雖如是也不得草草乃撫膝下座。</p>
<p>師到九峯山眾請小參　僧問古人道前三三後三三前三三即不問如何是後三三　師云的　進云恁麼則進前三步也　師云関　進云大眾證明真善知識　師云杜撰衲僧。</p>
<p>師云大眾此事若全提也便須荒却院散却眾拳倒須弥山踏翻四大海三世諸佛諸佛祖師天下老和尚十二分教填其溝塞其壑雖然如此盡法無民且向世諦流布建化門中即不可乃拈拂子云三世諸佛諸大祖師天下老和尚十二分教緫在拂子頭上分開也懷州牛喫禾益州馬腹脹天下覓醫人炙猪左膞上以拂子左邊敲云太虚為鼓湏弥作槌遂喝云鼕鼕閙市裏識取天子將錯就錯以拂子右邊敲云大地作床長天為幕蹶倒打睡百草頭上薦取祖師病鳥栖蘆噫九年空面壁撫掌不囬頭笑煞傍觀如今莫有傍觀底麼良久乃喝云洎合停囚長智又舉拂子云穿却你鼻孔却向脚跟下走出東西南北土曠人稀天上天下唯我獨尊阿喇喇遂擲下拂子云是什麼下座。</p>
<p>師到大愚眾請小參師云二三月來天氣和暖萬物生長百鳥和鳴桃花紅李花白到處園林翠連野色誰家年少賞勝踏青唯有古寺老僧坐對庭栢遂以拂子敲禪床云敲枷打鎻出釘㧞楔大有癡頑怕吞熱鐵醍醐上味候伊時節趙州石橋循途守轍百丈野狐為君一決狐疑淨盡眼光電掣南北東西有誰辨別還有辨別底麼試出來撫掌呵呵大笑打箇筋斗供養大眾一者慶快平生二與天下人作標牓有麼有麼秖為情生智隔想變體殊我者裏不免拆東籬補西壁去也以拂子畫云十方世界百雜碎何處更有山河大地耶看看四大海水在諸人面前滔滔地氣象萬端魚龍變化還見麼見則不無忽然有箇巡海夜义出來道禪和子如何是脫生死底句向他道什麼即得若不向他道被他一吉橑棒打殺餧魚鼈喫當此之際以何為身以何為心以何為人以何為我以何為佛以何為祖以何為禪以何為道會麼良久云五更侵早起更有夜行人乃拂子擊禪床下座。</p>

<p class='juan'>泐潭山寶峯禪院雲庵真淨禪師語錄中</p>
<div class='div-w'><p style="margin-left:15em">奉[巟-亡]徐泳刊。</p>
</div></div></div>
</div><!-- end of div[@id='body'] -->
</body></html>