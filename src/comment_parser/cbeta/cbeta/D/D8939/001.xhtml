<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<div class='div-other'><a id='mulu2' />
<p class='h2'>佛眼禪師語錄序</p><p class="byline">豫章徐　　俯　撰</p><p>佛眼禪師之語侍者道昕所錄上堂小叅普說垂示垂代心要偈頌頌古凡八種蓋數十萬言其義則一也所謂佛語心為宗無門為法門也單傳直指者也今圎頂方袍者孰非求此道柄拂高座者孰非傳此法然謂之直焉而反迃明焉而反昧直而不迃其禪師之言乎明而不昧其禪師之道乎觀其反覆丁寧輸誠苦口斯亦勤矣其意果何為哉學者可不刳心焉夫禪師之說寔無說無示也是為真說聽者之聞也實無聞無得是為真聞真說緒言餘論之尚存真聞至音希聲之常在不作文字之解不生[糸*氐]筆之見者觀之有暇矣。</p>
<p style="margin-left:2em">師川此敘足以標牓此錄矣老朽不可更重說偈言也具擇法眼人一一辨取湖海吕勤云。</p>
</div>
<p class='juan'><a id='mulu3' />舒州龍門佛眼和尚上堂語錄上</p><p class="byline">住南康雲居嗣法　　善悟　編</p>
<div class='div-other'><a id='mulu4' /><p>師初住舒州天寧開堂日提刑學士權郡承議燒香度䟽與師接得示大眾云天不能蓋地不能載漏泄天機言言堪愛且道如何是堪愛之言良久云分明記取舉似作家遂度與表白宣罷師指法座云古聖道為法來耶為床座來耶我為法來非為床座師咄云是何言歟便陞座拈香云此一瓣香祝延今上皇帝陛下伏願龍圖永固鳳曆長新八表稱臣四維歌化次拈香云此一瓣香奉為提刑學士權郡承議洎[門@(恙-心+皿)]郡尊官伏願嘉聲藹著善政日新頻承雨露之恩坐聽鹽梅之詔次拈香云此一瓣香還知落處麼欲隱彌露在晦愈明本欲拋擲巖阿混于沙石苦為諸人敦逼不免細說來由奉為我先蘄州黃梅東山演禪師一爐爇却用陪法乳之恩聊表化儀雖然恩大難酬未免拋三放二遂趺坐山谷和尚白槌云法筵龍象眾當觀第一義師云觀即不一一即不觀第一義門今在何所<span class='note-inline'>(問荅不錄)</span>師云太阿橫按截萬機於掌握之中寶鑑當臺現群象於無心之表有緣即應故問荅以縱橫不令而行乃言象而罕測影響之士斯何足云所以佛付佛祖付祖更無絲髮之異豈有東西之殊不立階梯單傳是事若非靈根頓悟大用現前未免業惑海深妄塵自隔遂拈起拂子示眾云還見麼若見見箇什麼若見箇拂子正是凡夫若言不見此是拂子如何說不見底道理道人到此須是忖量不可輕心取於流轉誠非小事實在悟明所以聖人得此事莫不統三界領四生号令聖凡扶顛拯物大眾從上諸聖入此門中各令啟悟勞生破諸塵妄記得靈山會上四十九年說不盡末後分付飲光少林九年之間畢竟獨許二祖尓後光分震旦道滿寰中臨濟德山威行雷電皆為上祖不了致令殃及子孫遂舉拂子云大眾從上許多賢聖如今揔在山僧拂子頭上各各坐大蓮花說微妙法交光相羅如寶絲網還信得及麼若信得及山僧出世一期之事<span class='corr'>已</span>得周圎其或未然不免自通消息去也十字路頭吹玉笛淡雲輕日正清秋久立。</p>
<p>上堂世尊拈花迦葉微笑親切親切省要省要眼目定動料料掉掉為報先生莫打之遶何也文不加點下座。</p>
<p>上堂云達磨未來此土時須信事元真實二祖禮三拜而立不得謾有商量大眾何故人到于今疑情不息良久曰早知燈是火飯熟<span class='corr'>已</span>多時直饒恁麼信得及猶是錯承當自餘一切何足論之歸堂。</p>
<p>上堂奇怪尋常道出門便作還鄉計直至如今計未成誠哉是言也豈不見僧問古德學人欲歸鄉時如何古德曰子父母徧身紅爛臥在荊棘林中子歸何處曰恁麼則不歸也古德曰却須歸去有箇絕粮方子與你僧曰便請古德曰二時上堂不得咬破一粒米大眾荊棘林中紅爛盡無路還鄉二時堂內絕粮方却須歸去所以山僧二十年披雲嘯月未始遊方十來年接物利生何甞出世諸人皆把父母契<span class='corr'>券</span>論量祖業田園就赤水以求珠珠沉赤水向荊山而覓玉玉隱荊山說道赤水無珠荊山無玉是誑謼你說道赤水有珠荊山有玉亦是誑謼你山僧有時畫方成圎指南成北何故如此蓋為諸人唱還鄉曲子曲調不圎熟路難忘鄉談未改非指南之不妙也如何得曲調圎去豈不見道平窺紅爛處暢殺子平生下座。</p>
<p>上堂良久云山僧今日與諸人同叅一箇真善知識便下座。</p>
<p>上堂僧問德山入門便棒臨濟入門便喝未審師如何接人　師云不虧不欠　進云便恁麼去時如何　師云第一不得垛根　師復云光隂倐忽變化密移始見望朝又<span class='corr'>已</span>念日諸人還知光隂不變化日月不遷流麼快須究取昔日六祖大師作居士時隱於廣州法性寺印宗法師席下遇夜廊廡間有二僧風幡競辯未盡厥理祖師躡步而謂曰可容俗士得預高論否直以非風幡動仁者心動告之大眾秖如夜來風起且道是風動不是風動若道不是風動如此觸簾動戶簸土揚塵作麼生不是風動還斷得出麼山僧道也不是風動也不是幡動也不是心動有人識得麼青山無限好猶道不如歸珎重。</p>
<p>上堂兩岸蘆花一葉舟涼風深夜月如鈎絲輪千尺慵拋放歸到家山即便休。</p>
<p>上堂舉僧問趙州萬法歸一一歸何處州云我在青州作一領布衫重七斤大眾至音絕韻妙曲非聲通身不挂寸絲赤體全無忌諱諸人切莫拈䭔䑛指直須截斷舌頭放下身心自然快活眼若不睡諸夢自除心若不異復名何物快活快活歸堂喫茶下座。</p>
<p>上堂若有一人發真歸源十方虚空悉皆消殞從前先聖豈不發真歸源如何十方虚空至今尚在又云漚滅空本無況復諸三有幻漚既滅虚空殞無三有眾生從兹殄悴四生九類如何得無又云清淨本然云何忽生山河大地既生山河大地如何得復清淨本然既復清淨本然云何却見山河大地大眾如何即是良久曰水自竹邊流去冷風從花裏過來香好大哥歸堂。</p>
<p>結夏上堂揮戈佛日不西流照徹人間洞九幽從此安居無一事休將玄妙挂心頭。</p>
<p>五祖演和尚遷化遺書至上堂昨朝六月二十六無角鐵牛生四足哮吼一聲人未知撼動天關并地軸隻履又西歸唱罷胡家曲可怜末後太分明無限清聲徧溪谷我先師出世四十餘年於舒蘄二郡四坐巨剎垂慈苦口接物利生未甞少暇於二十五日早陞座告眾至晚淨髮歸方丈二十六日早安然長往自始及末從初至終盡善盡美真善知識清遠忝承提訓痛傷可量古人道將此深心奉塵剎是則名為報佛恩昔日大梅仙化上堂聞鼯鼠聲乃云即此物非佗物汝善護持吾當逝矣我先師上堂告眾云富嫌千口少貧恨一身多以今校古絲毫無差諸人還知大梅東山二老子去處麼若知得則不辜負先師若也未知有寒暑兮促人壽有鬼神兮妬人福下座。</p>
<p>上堂卓拄杖一下喝一喝云棒喝齊施古佛宗三玄三要絕狐蹤白雲消散青山在明月蘆花對蓼紅又卓拄杖一下喝一喝下座。</p>
<p>解夏上堂以一粒芥子墼脩羅窟於中宴坐九旬振六鐶錫杖登須弥盧直上安居三月倚長松而自誓臨綠水以經行周游井邑則動止蕭蕭依處叢林則威儀濟濟豈論城隍聚落寧分勝地寶坊心月孤圎神珠炳煥六門虚靜萬法咸如如此護生豈有生之可護如此持律豈有律而可持囊內蠟人通身雪冷誠堪慶賀喜何如哉。</p>
<p>吴居士為師龍門創坦然庵請上堂淨名居士在家人不二門深入者親一鉢上方香積飯寥寥千古轉通津大眾維摩法力居士神通断妙喜世界来于此中持香積佛飯悉飽眾會三萬二千師子座本尓莊嚴十方三世諸如来現前證據看他作一場佛事真箇希奇皆不思議之功勳自心之神力者也公明居士希風摩詰接跡龐公大省幻身久趍正覺願延瓶錫修建庵宇遂尓来此聚集禪徒記得昔日臨際栽松次黃蘗問云深山裏栽許多松作什麼際云一與山門作境致二與後人作標牓道了以鋤頭打地兩下蘗云吾宗到子大行于世大眾臨際所栽者松可謂根盤沙界葉覆弥盧三賢十聖為憇息之方諸佛祖師為作止之地故得後代子孫昌盛永茂宗枝自古及今綿綿不斷如今眾中若有一貟禪客出來道深山裏用起庵作什麼山僧也秖向伊道一與山門作境致二與後人作標牓且道與他古人相去多少大眾一與山門作境致見者頓超無學地二與後人作標牓凡聖悟迷皆一樣若是叢林向上關有人踏著喜無量下座。</p>
<p>上堂少室無言語曹溪有消息可怜門大開而人不能入蒼龍得雲雨猛虎生羽翼但解自承當何勞問知識。</p>
<p>上堂僧問劫火洞然大千俱壞未審此箇壞不壞　師云黑漆桶裏黃金色　進云請師荅話　師云閑言語　師復云古人道我有時揚眉瞬目有時不揚眉瞬目有時揚眉瞬目是有時揚眉瞬目不是如今人不委得了便別作解會說道得底人道是也得不是也得問伊作麼生是得底人便道他分上不說得與不得得也好不得也好乃長噓一聲曰有什麼共語處秖如古人道恁麼也不得不恁麼也不得恁麼不恁麼揔不得又作麼生他便道此是拂跡語拂你屋裏老爺老孃又問伊此是拂跡語不拂迹語如何便道恁麼也得不恁麼也得恁麼不恁麼揔得此喚作實頭語實你屋裏老爺老孃師復吁兩聲曰有什麼共語處夫為衲僧須作衲僧說話你等合作麼生莫道龍門不肯我埋沒我心行我壓良我龍門恁麼是要你到不要你到也須子細看詳好珎重。</p>
<p>上堂揔記不得天花滿裓縱有千言不如一默下座。</p>
<p>上堂昔玄沙大師示眾云諸方尋常盡道接物利生忽遇三種病人如何接得患盲者來拈槌竪拂他又不見患聾者来向他說他又不聞患啞者來教伊說又說不得若接此三人不得佛法無靈驗師云好諸兄弟還知真實相為處麼山僧不惜眉毛為諸人說破秖如諸人尋常有雙眼又何曾見來有雙耳又何曾聞來有片舌又何曾說來既無說無聞無見何處有色聲香味來雖然如是又能有幾人到者般田地所以道木伎機石女兒三冬陽氣盛六月降霜時有語非干舌無言切要詞會我最後句出世少人知午齋晨粥無餘事盞茗爐香話道奇下座。</p>
<p>上堂普光明殿在人間凡聖交羅絕往還若向一塵親得見毫光照處奉慈顏。</p>
<p>上堂昔百丈大智禪師再叅馬祖侍立次祖舉拂子丈云即此用離此用祖掛却拂子問云你他後開兩片皮將何為人丈取拂子竪起祖云即此用離此用丈掛拂子於舊處祖便喝百丈直得三日耳聾大眾說甚三日耳聾直得龍門打皷上堂大眾盡皆雲集僧堂撗吞佛殿露柱倒掛燈籠天高地厚月白風清雨順風調河清海晏飢則共君飡苦菜渴則與子飲寒泉直饒天外雨花飛爭似歸堂喫茶去下座。</p>
<p>上堂臺山路上過客全稀破竈堂前感恩無地雪埋庭栢冰鎻偃溪雖在南方火爐頭不入他家虀甕裏看看臘月三十日便是孟春猶寒你等諸人各湏努力向前切忌自生退屈下座。</p>
<p>上堂山僧適在寢堂中法堂上無山僧寢堂上有山僧下至法堂法堂上有山僧寢堂上無山僧有則心外有法無則心法不周諸上座在衣鉢下聞打皷便上法堂法堂上添得上座衣鉢下减却上座添則成增減則成滅滅故落断增故落常行脚人如何得離有離無離常離断生死疑情大難透脫此是如來清淨心要冝須決擇不可等閑光景遷流動如飛箭浮世如此人生幾何彼此出家三界逆旅竹戶茅堂孰為其主冷淡共居寂寞同住何故何新何憂何慮下座。</p>
<p>行者落髮上堂露柱多年出家燈籠久<span class='corr'>已</span>落髮佛殿堅持禁戒三門近得休歇大事本來平等無著清涼滿月度盡草木叢林一似陽和齊發下座。</p>
<p>元日上堂萬物咸新論故鄉擡眸元是舊爺孃先春花發馨香遠物外山河日月長　僧問昔日跋陁尊者問法照大師未審與今日是同是別師云古之今之進云栽松人老難傳鉢盧老區區入嶺南師云你試舉古人底看進云厨庫三門鍾樓佛殿師云恁麼又爭得進云忽遇七手八脚底人來又作麼生師云截斷脚根道將一句來進云昨日有人從舒州去師云亦是悠悠者　復舉僧問百丈如何是奇特事丈云獨坐大雄峯僧禮拜丈便打師云錯打人僧問德山如何是奇特事山云我宗無語句亦無一法與人師云猶較些子僧問羅山如何是奇特事羅山云道什麼師云成何道理大眾古人鈎頭着餌意在得魚如今洗脚上舩能有幾箇或若人問龍門如何是奇特事山僧向伊道此去太湖不遠恁麼說話有甚奇特又向伊道咫尺是棠梨大眾還會麼等閑如不會須作等閑看下座。</p>
<p>上堂身中有生老病死念上有生住異滅國土有成住壞空此十二種事甚能奇特凡夫不識為之漂流如來出世指出涅槃妙心常樂我淨譬如還丹一粒點鐵成金至理一言轉凡成聖此十二種秖是一法現定如今歷歷聽法者是還信得及麼乃云月中丹桂偏禁冷雪裏寒梅獨放香下座。</p>
<p>上堂悟時此事元來易迷後斯門實大難處處綠楊堪繫馬家家門口透長安。</p>
<p>上堂三月初三二月二不壞假名談大義眾生役役趂光隂道流所以無虚棄二月念九三月一摩訶般若波羅密假使多聞達古今歷劫何曾異今日今日事作麼生良久曰何更今日。</p>
<p>上堂從上諸聖見人樂著塵勞不求出離遂生怜慜之心告之曰你隨聲逐色名曰狂人大眾好言語慙愧諸聖恁麼道雖然如是<span class='corr'>已</span>是打開布袋不能折合得龍門今日倒底傾出有人得者永息希求乃拈拄杖卓一下云豈不是聲你尋常作麼生隨又舉起拄杖曰豈不是色你尋常作麼生逐還會麼若能隨逐元無縛便是叢林了達人久立。</p>
<p>浴佛上堂如來妙色身真實難藏覆不掛本來衣豈着娘生[袖-由+(((嘹-口)-小)-日+(百-日+ㄎ))]無憂樹下降生時南北東西行七步行七步度盡眾生無所度今晨四月初八我佛如來降生之日天下精藍煎湯浴佛佛則從諸人浴且道如何是佛要知麼佛名如來常在不滅有人見得山僧更不忉忉若無人見得山僧重說偈言昨日如來垂法雨今朝法雨洗如來了然一味無差別雲外青山朵朵開欲報如來深恩殿上重新浴過下座。</p>
<p>結夏上堂龍門結夏勝諸方大地山河為舉揚若向九旬叅得透更無佛法可商量。</p>
<p>上堂萬古長空一朝風月古人恁麼告報大好言詮豈可以一朝風月昧却萬古長空豈可以萬古長空不明一朝風月此是廣大深法自在之宗若也明得何處更有一絲頭剩法來久立。</p>
<p>上堂三日不相見莫作舊時看山僧近來非昔人也天是天地是地山是山水是水僧是僧俗是俗別也非昔人也有人問未審<span class='corr'>已</span>前如何山僧往時天是天地是地山是山水是水僧是僧俗是俗所以迷情擁蔽翳障心源如今別也或有人出來道某甲亦如和尚天是天地是地山是山水是水僧是僧俗是俗還得否不可直是未在還有揀辨得麼若揀得是上座道眼圎明若揀不得絲竹喧天船上樂綺羅照水岸邊人珎重。</p>
<p>上堂僧問道遠乎哉觸事而真如何是道　師云頂上八尺五　進云未審此理如何　師云方圎七八寸　進云向上一路還許學人會也無　師云不論向上向下却許你會　進云恁麼則當處出生隨處滅盡　師云多少人恁麼錯會　進云作家宗師天然有在便禮拜　師云未曾與上座共行在　師復云親切中直是親切省要中直是省要還會得麼諸人盡是發志探玄意求出離山僧這裏終不拈今舉古取是捨非惑亂諸人你若不來山僧也無可得說你若上來山僧不免在你身上割一塊子似與你還知痛痒麼忽然知得可謂親切也若不知來由便道者一塊子那裏得來得恁麼香得恁麼臭得恁麼生得恁麼熟還委得麼不離當處常湛然覔即知君不可見珎重。</p>
<p>上堂了知一萬事畢釋迦弥勒欣今日但得心安是處安無灾無難無今昔要知佛法根源記取五月初一下座。</p>
<p>端午上堂今日端午世間人釘桃符書門閫使萬邪不窺其戶百鬼不入其門世間人又使針燒灸採藥登山使萬病不干其體疫癘不入其身遂失聲叫曰阿㖿㖿阿㖿㖿盡大地人燒破皮肉教山僧受無限苦痛昔楚大夫以忠言不用沉于湘江後人哀之以竹筒盛飯繫五色絲祭之風俗至今流傳不斷遂嘔吐數聲曰世閒人喫却米粽教老僧脹破肚皮大眾別人燒灸別人喫物為什麼龍門長老受痛受飽未能情忘緣慮事出見聞於此門中遂為戱論豈不見先聖有言曰懷州牛喫禾益州馬肚脹天下覔醫人灸猪左膊上何也遠走不如近匍匐久立。</p>
<p>上堂入得龍門事事奇聞聲見色不思議山青水綠緣何事盡是諸人力使之。</p>
<p>上堂卓拄杖云還搆得麼莫道今日猶較些子直須向無摸索處傾湫倒岳搆得始得山僧恁麼道可殺不識好惡雖然如是直饒你搆得我更問你從前殺盜[婬-壬+(工/山)]妄罪飲酒食肉罪教什麼人還又卓拄杖云金剛作醜佛受香油。</p>
<p>東山和尚忌晨上堂先師當年末後句與人皮下挑出<span class='corr'>刺</span>譬如六月日中冰銷鎔處處皆相似後來聽響各流傳更加一二與三四箇中孰是無耳人明見去來不生死先師老和尚某奉侍日久多蒙苦口提撕追遠之誠何可忘也聊設小供諸人且道先師還來也無若道來入滅十餘年如何見得來底道理若道不來又用設齋作什麼道來也有詨訛道不來也有詨訛若為得無詨訛去還知得麼三箇渾崙鐵餕餡一雙無縫木饅頭久立。</p>
<p>上堂大眾或有人喚上座上座便應設使不應心中也須領覽今時學人便道應底是也領覽底是也若如此會便是入地獄漢子是即且置且道面前是阿誰喚你是有人喚耶是無人喚耶還裁断得麼若是有人喚山精鬼魅喚你時天魔外道喚你時如何辨白若道無人喚你又不聾不騃如何得無人喚者箇是十二時中生死路頭事諸人明得麼有人喚生迷亂無人喚遭繫絆若能行生死断萬兩金終不換下座。</p>
<p>解夏上堂毗目仙人執善財手頓見過去微塵諸佛及其放手宛然依舊龍門長老領諸大眾爰於此地結足安居及其解夏宛然依舊善財依舊處微塵諸佛含攝有歸大眾依舊處三月九旬<span class='corr'>斂</span>收無迹還會麼毛端藏剎海芥子納須弥不離見聞緣超然登十地四生六道即心自性三塗八難普現色身居華藏海之中住不思議之內如斯之旨乃吾軰之常分耳還信得及麼。</p>
<p>上堂今日七月二十解夏來又是五日也你禪僧家盡道我會也且道今日是七月二十不是七月二十或若當此一問於佛法中如何祗對有底師僧道你何不問本分事者箇是世間日月大眾那箇是世間日月又豈有不管底法又有師僧道不動世間一星子就上便明取恁麼事今日七月二十也大眾那裏是不動底一星子得安樂底人終不作者般去就山僧問你今日是七月二十不是七月二十有人明得麼古人云世間事明不得佛法大遠在者裏若分踈不下一切處㝵塞殺人還知麼大火聚中難著手清涼池內易安身久立。</p>
<p>上堂舉僧問雲居如何是道中人對云如死人手道中人相見時如何對云如死人眼大眾作麼生是如死人手師拈拄杖云不執捉怎生是如死人眼師擘開眼云不照燭你諸人好會取秖如前日送亡僧山僧道一隊死漢送箇活漢有人會恁麼說話麼怎生是一隊死漢師云移身不移步怎生是一箇活漢師云萬機俱不到後生兄弟初秋夏末何不哮吼一聲壁立千仞令我知道你是箇人向活中明取死句死中明取活句若不然者求生不得生求死不得死喫辛苦也直須哮吼一聲下座。</p>
<p>上堂僧問道在慵開口詩成自點頭時如何　師點頭數下僧云今日得遇也　師云莫亂開口　師復云諸人每日行千行萬不是不到何故却不分曉秖為信之不及若信得及則不行而到也十方世界事不待思量一時曉了得諸人每日說千說萬不是說不到何故却不分曉亦是信之不及若也信得及則實無所說也三世如來所說之法不待思量一時曉了得大眾還到恁麼田地也未我此宗門秖論證悟不論會解若是為生死底人須求親證若是人我叅學之人耻為不會須求覔解會到處覔相似語句遞相印證滅胡種族<span class='corr'>已</span>後胡亂教壞人家男女我此門中都無是事還知麼聾人也唱胡茄曲好惡高低自不聞。</p>
<p>上堂世人盡道路行難本分真金入火看煉去煉來金體淨一槌打作玉欄干。</p>
<p>請化士上堂一竿一笠一蓑衣急水灘頭下釣絲鈎上錦鱗容易得蘆花深處月明歸舉古人問三尊宿二龍爭珠誰是得者一云得即失一云老僧秖管看一云誰是不得者師曰得即失着忙作什麼老僧秖管看看濟什麼事末後一則語誰是不得者若人會得祖師言句一大藏教自然不疑去還明得麼誰是不得者非取亦非捨馬載馿䭾時便是歸來也下座。</p>
<p>上堂打動龍門皷喚起鐵餕餡請君一咬破山僧豈相賺先師曾得力嗞味今不減若也不柰何好箇鐵餕餡。</p>
<p>上堂舉長沙和尚云我若一向舉揚宗教法堂前草深一丈誠哉是言也玄沙和尚云因汝顛倒知見方有往來誠哉是言也龍門尋常見汝諸人恁麼所以向汝道不恁麼你須是不恁麼始得諸人不恁麼龍門所以向汝道恁麼你須是恁麼始得諸人道恁麼不恁麼龍門所以道非恁麼非不恁麼你須是非恁麼非不恁麼始得諸人非恁麼非不恁麼龍門所以道恁麼不恁麼你須恁麼不恁麼始得大眾情亡智現病去藥除豈不是箇脫灑衲僧龍門尋常還有一句子到諸人分上麼不見僧問馬大師離四句絕百非請師直指西來意大師云我今日無心情汝去問取智藏僧問智藏藏云今日頭疼汝去問取海兄僧又去問海海云我到者裏却不會僧舉似馬大師師云藏頭白海頭黑大眾說白道黑理甚分明諸人還見馬大師麼久立也大無端。</p>
<p>上堂云若論此事如中秋夜望圎月相似淨無雲翳人皆見之南閻浮提無所不照諸人各在他鄉異井各有父母家山你道彼中還有麼山川溪谷逈絕無人到處彼中還有麼又爭得無來人各自謂得見是月然此滿月不此方來不彼方去若此方來彼則無也若彼方去此何故見之四維上下亦復如是所以道並安千噐千噐皆圎一道澄江一月孤瑩昔有人指月問南泉和尚何時得恁麼去南泉曰王老師二十年前亦曾恁麼來大眾向你道此事無你卜度處無你名邈處如今禪和家盡道我會得也什麼處是照不着且問你照得着底事上座前生自何趣中來此身沒後復生何處作天耶人耶地獄耶餓鬼耶作畜生耶若不委知空然有此語要作何用馬大師一日翫月次二三弟子侍座大師曰正當恁麼時如何西堂曰大好供養百丈曰大好修行南泉拂袖而去大師曰經歸藏禪歸海唯有普願獨超物外看他如斯論量也大奇恠大師致此一問諸大士直得息剠補劓望作全人塞壑移峯貴就平坦還契得馬大師此一問麼委悉得麼良久曰幸無偏照處剛有不明時。</p>
<p>上堂祖師云亦莫愛聖增凡會得凡夫法便是聖人法識得聖人法即是凡夫法盡知道凡聖不二為什麼凡夫漂流諸聖解脫又道亦莫拋迷就悟如今悟底是向來迷底如今迷底是向來悟底盡知道迷悟不二為什麼迷者依前壅塞悟者依舊惺惺諸人還辨明得麼凡聖悟迷如透了洞然明見本來人敢問大眾如何是本來人尋常師僧家道什麼處不是本來人驢脣先生豈是泗州大聖又道渠無面目甚處逢渠遠水不救近火離此二途如何是本來人良久云設使聞來悟爭如自得親下座。</p>
<p>上堂昔無着和尚游五臺禮拜文殊到山下投一寺宿遇一老僧祗待次問無着曰上人自何而來無着曰南方來老僧曰南方佛法近日如何無着曰末法比丘少奉戒律僧曰多少眾着曰或三百或五百着問和尚此間佛法如何住持僧曰凡聖同居龍虵混雜着曰多少眾僧云前三三後三三着不省遂令童子以琉璃盞點茶度與着遂問曰南方還有者箇麼着云無曰既無將什麼喫茶着又不省復令童子送出門外着觀寺無額乃問童子此寺因何無額童子指背後金剛着回[(厂@((既-旡)-日+口))*頁]忽然不見童子止見身在一林中大眾無着遠遠遊五臺禮拜文殊及乎親見要且不識誠實苦哉是故明昭和尚頌云廓周沙界聖伽藍滿目文殊接話談言下不知開佛眼回頭秖見翠山巖雪竇和尚亦有頌云千峯盤屈色如藍誰謂文殊是對談堪笑清涼多少眾前三三與後三三大眾此二頌通古徹今美則美矣要且不見文殊山僧今為諸人頌出乃云青山門外白雲飛綠水溪邊引客歸莫恠坐來頻勸酒自從別後見君稀下座。</p>
<p>上堂靠拄杖肩上謂眾曰好笑好笑乃呵呵而笑昨日有兩人共說一件事與山僧山僧聞得一夜笑得膓肚痛又呵呵而笑大眾要知麼有一人云今日是初三官曆上冩來村裏人道是初四乃村下曆頭問老僧道是初三麼山僧向道是初三是官曆麼山僧云是官曆村裏謂之初四是村下曆頭麼山僧云初四是村下曆頭其人點頭又有一人云今日是初四官曆上冩來村裏人道是初三乃村下曆頭長老如何山僧向伊道是初四初三是村下曆頭其人點頭兩人相見具說其事一人云長老向我道是初三一人云長老向我道是初四兩人遂來見山僧云今日是初三是初四山僧聞得笑殺兩人云長老不要淈[泳-永+盾]好好分明說山僧向道汩自不分明何處是淈[泳-永+盾]大眾會得此意麼山僧見伊不曉也不奈何眾中禪僧道長老如何鳴皷集眾了也不說些佛法及祖師西來意却理會世間閑日子此是世人情見山僧聞了問伊道世間有什麼閑日子又那箇是情見把來看伊元來不會見伊不會更作箇頌子舉似伊頌道言親事亦親無偽亦無真愚俗稱為我邪徒喚作神是我何曾我言神豈是神人生須特達乃提拄杖下禪牀曰丈六紫金身座前又謂眾曰也不屈着你。</p>
<p>上堂僧問大用現前不存䡄則時如何　師云誰信你　僧便喝　師云更進一步看　僧云幸有一弓三下箭當機要射不平人　師云少年曾决龍虵陣老倒還同稚子歌　僧又喝　師云元来秖是野狐精　僧禮拜　師云何曾大用現前　師復云古來有一人南泉和尚諸人還識否若識得一生不空過好南泉和尚莫教見而不識還識麼曾有一俗士問曰弟子家中有片石也曾坐也曾臥如今欲鎸作佛不知還得否南泉曰得莫不得麼不得有人明得此旨也無南泉道得龍門云好个佛南泉道不得龍門云好片石還見否是他道弟子家中作麼生說家家在什麼處諸仁者親從家裏來家中何所有持此一片石廣大堅且久靈山曾獻佛帝釋聊舉手心中出何物安樂并長壽下座。</p>
<p>聖節上堂　皇帝以天下為家兆民為子父子一體天下一家王愛於民民敬於王愛敬既同王道無外所以佛言如民得王又云如民之王且王外無民民外無王王在民外民不受賜民在王外王道不廣如何曰民無知曰民如何曰王聖神曰王　今上皇帝至神至聖為民父母天寧降誕之節日月星辰連珠合璧江河淮濟激濁揚清乾坤造化草木虫魚呈祥瑞顯奇特皆　皇帝至德之所感致也伏願南山北壽北嶽齊齡永永萬年無窮無盡遂下禪牀作舞曰會麼山僧舞蹈揚塵萬歲萬歲萬萬歲下座。</p>
<p>上堂拈起拄杖卓一下云圎明了知不由心念底死要道墯坈落塹畢竟如何乃靠拄杖下座。</p>
<p>上堂舉昔有一秀才見長沙和尚看千佛名經問曰許多佛秖聞其名未審居何國土長沙曰黃鶴樓崔顥題後秀才還曾題否對曰不曾長沙曰無事題一篇好秀才罔措大眾秀才問佛居何國土長沙為什麼却恁麼道秀才尋常嘲風詠月為什麼長沙面前一辝不措若是黃鶴樓有什麼難題處聽取山僧題破遂云容顏甚奇妙光明照十方我適曾供養今復還親近下座。</p>
<p>上堂平旦寅狂機內有道人身大眾二六時中折旋俯仰行來走去說是說非分南說北運用施為開單展鉢喫粥喫飯盡是狂機且道那个是道人身良久云碧落有情空悵望瑤臺無路可追尋下座。</p>
<p>上堂適來山僧夢在寢堂上聞法皷遂下堂階夢見諸人上來近前問訊便登法座侍者燒香了如今正作夢中之人施陳夢事你等諸人還夢見麼若真見得是為覺人不省夢鄉宛尓沉沒還有一法與你為對麼不見古人道目前無法意在目前不是目前法非耳目之所到可不是奇特還夢見麼釋迦如來道如寤時人心縱精明欲何因緣取夢中物遂拈起拂子敲禪牀云是什麼還聞麼復豎起拂子云還見麼良久云人間天上諸知識爭似龍門夢得親下座。</p>
<p>上堂僧問古者道諸佛不出世四十九年說諸佛既不出世為什麼四十九年說　師云你疑來多少時也　進云祖師不西來少林有妙訣祖師既不西來為什麼少林有妙訣　師云知恩者少負恩者多　進云恁麼則一人傳虚萬人傳實　師云虚處作麼生傳來　進云任從滄海變終不為君通　師云禮拜着　師復云始自隻履西歸卷衣南邁空聞消息流落人閒古往今來遞相敬受大似一人傳虚萬人傳實山僧病多諳藥性年老變成精不是刻剝古人免見互相埋沒諸人應是從前覺觸往日見知從人邊請益得來言語中舉時中的出入遊戲則不無究竟真實大事萬不可得但能情亡理喪計盡途窮無施設處用心正是作功夫處山僧尋常秖道喫茶去今日也道喫茶去會盡諸方五味禪何似山僧喫茶去下座。</p>
<p>上堂擬思量何劫悟不思量終莾鹵欲思不思踏破時萬里無雲常顯露常顯露妙用恒沙非旦暮諸禪伯正好休征罷戰永息干戈傍水依山成就大事況是人生易老壽命幾何或若生死現前畢竟將何支準不見古德道若不安禪靜慮到者裏揔須忙然久立。</p>
<p>上堂來來去去去來時去去來來離覺知了得去來無罣礙方知塵劫不思議所以道來無所來去無所去去來之際生死昭然前念生是來後念滅是去求其來去了不可得乃至前生後生今年去年更無絲毫遷變之相如斯會得始絕去來但以眾生背覺合塵去来輪轉苟能洞達復有何事昔石頭大師一日問龐居士子近日如何居士曰卒說不及乃呈一頌日用事無別唯吾自偶諧頭頭非取捨處處勿張乖朱紫誰為号丘山絕點埃神通并妙用運水及般柴石頭默然許之後造江西問馬大師不昧本來人請師高着眼大師直下覷士云一等沒絃琴唯師彈得妙大師直上覷大眾若不是馬大師被他一問百雜碎諸人喚什麼作本來人若無本來人作麼生眼見色耳聞聲種種施為運轉諸人還見本來人麼如今盡道本來人無形無相不曾着衣喫飯不生不死如此會得爭合本來人要知麼諸人揔是本來人一叚生死變化煩惱無明又如何消遣聽取一頌與子偕行今日路如君共看本來人同名同姓同形叚無死無生無色塵畢竟如何切忌喚作本來人下座。</p>
<p>上堂舉僧問洞山初和尚如何是佛對云麻三斤大眾有恁一件事何故無人知得洞山見人不知了遂自頌曰七寶畫牛頭黃金為點額春晴二三月農人皆取則寒食好新正鐵錢三四百諸仁者此一轉因緣盡謂麁言及細語皆歸第一義又云臨機應用一切尋常如斯會解埋沒古人要見洞山老子麼鴻鵠一舉千里飛鑽雲鷂子與天齊鳳凰不是凡間物為瑞為祥自有時久立。</p>
<p>師到真乗請上堂真乗舉石霜徧界不曾藏語師云徧界不藏全體露絲毫有見事還差會中誰是仙陁客不動纖塵便到家真實到家之者得意忘言伶俜在外之人隨情起解情解既起名相是興言意兩忘十方咸暢豈不見適來堂頭<span class='corr'>已</span>普告大眾如何更令山野稱提蓋為妙旨幽深人難洞達何也既知咫尺之間為什麼却道不覩師顏既言遍界遍空如何更云不曾藏覆還見落節處麼若見得便見石霜老子雪峯大師亦知龍門山僧與真乗長老又此一眾禪和揔有分付處山僧未離本院不到此中時真乗無一人龍門長老山僧離本院度荒山來到真乗諸人一一相見此間有一人龍門長老若有一人龍門長老於法成增若無一人龍門長老於法成減減故落断增故落常既墯断常豈云正見一似上座未出家時無一人上座既出家後有一人上座你諸人如何裁断得心地安樂去還裁辨得麼向此有个入處更有什麼事也或若未明良久曰不解作客久立。</p>
<p>上堂獨自坐方信西來有達磨獨自行不用紅蓮足下生獨自語分明向誰誰肯許獨自叅剎剎塵塵示指南相逢相問窮端的莫道山僧解放憨。</p>
<p>端師翁忌辰上堂昔人<span class='corr'>已</span>乗白雲去此地空餘綠水流綠水一去不復返白雲千載空悠悠湖南舊說老楊歧失却金毛師子兒江北江南無覔處龍門今日順風吹順風吹囉囉哩水急風高下釣磯。</p>
<p>上堂鳥從空裏飛人向心中住人死心宛然鳥沒空何預人生一過鳥此心實可據但自了其心無勞問来去所以須菩提問世尊云何住世尊荅曰如是住卵生胎生濕生化生有色無色有想無想等皆令入無餘涅槃而滅度之而實無有一眾生實滅度者還會得麼三界万法實無絲毫生滅動靜之相秖由迷此決定惑為色身之內所以質礙名色領納曰受思惟曰想迁流曰行分別曰識皆由自心之所成立為不知此名為五隂遂成色心二法不見道照見五蘊皆空度一切苦厄現前五隂之身為有耶為無耶若能如是見得實無生死等事或未然者豈無去來有一則無生死因緣舉似大眾昔漸源同道吾弔慰乃拊棺問道吾曰生耶死耶道吾曰生也不道死也不道漸源不省後聞僧念蓮經應以比丘身得度者即現比丘身而為說法或然省得遂至石霜攜鍬法堂上從東過西從西過東石霜曰作什麼漸源曰覓先師靈骨石霜曰洪波浩渺白浪滔天覓什麼先師靈骨漸源曰先師靈骨猶在大眾還見得麼拈起拄杖曰者个是拄杖子那个是靈骨者个是靈骨那个是拄杖子遂卓一下云長安夜夜家家月影落寒潭幾个知。</p>
<p>上堂若論此事如人買田地相似四至界畔一時分明結契了也唯有中間樹子猶屬我在大眾既是四至分明結契了也為什麼中間樹子猶屬他不見道千年田八百主若識得中間樹子耕鋤任你耕鋤布種任你布種開花任你開花結子任你結子若無中間樹子爭喚作常住良久云作麼生自云高處高平低處低平。</p>
<p>上堂云龍門別無奇妙剛謂單傳心要豈惟淺水無魚撥剔全無孔竅二時展鉢開單逐日屙屎送尿万事與人一般子細看來好笑既是万事與人一般為什麼稱善知識良久曰我也理會不出。</p>
<p>上堂今之叢林天下多有求一人會無情說法則無莫道會得討一人舉此話亦難得何也須是曾親聞說法来方可舉示如未曾親聞縱有舉示秖益塵勞於其慧命無所滋益大眾會既少舉尤難叢林雖有日凋殘若欲明斯旨應須離念看一人如領解大眾盡心安既是一人領解為什麼大眾盡心安若不如此爭稱出離之門。</p>
<p>上堂舉志公曰我見世間之人各執一般異見秖知傍鏊求餅不解返本觀麵餅則從來是麫造作由人百變大眾會麼狸奴白牯念摩訶猫兒狗子長相見諸禪客薦不薦若言自性本圎明大似捫空追閃電知得麼含元殿上更覔長安慈氏宮中願生內院。</p>
<p>上堂僧問千尺絲輪直下垂一波纔動万波隨如何是一波　師云你尋常如何吞吐　僧云如何是眾波　師云着衣喫飯有甚難　僧云鈎頭一句請師道　師云你自道取　僧云雄雄江上垂輪者竿上時時有錦鱗　師云沒交涉　師復云諸仁者無過此時也長恁麼亦有不恁麼時禪學人道無有不恁麼時說个恁麼<span class='corr'>已</span>是不恁麼也恁麼時名為得念不恁麼時名為失念如今問諸人為常失念亦有不失念時禪學人道常名得念時說个得念<span class='corr'>已</span>是失念了也要知得恁麼但了取不恁麼時要明得念但識取失念時故先德道恁麼恁麼又云不恁麼不恁麼好奇恠諸高德是以釋迦如來又曰得念失念無非解脫成法破法俱名涅槃地獄天宮皆為淨土你等還知得一叚真實事否若知得永超終始之患十二時中自然安樂無事也下座。</p>
<p>上堂云不動龍門內行參古佛機親逢渠面目肯話自容儀凡聖心平等高低路坦夷丹霞燒木佛院主落鬚眉何故○下座。</p>
<p>上堂舉六祖大師在大庾嶺頭示明上座曰不思善不思惡正當恁麼時阿那个是明上座本來面目明即大悟大眾還會者話麼正當恁麼時歷劫不曾迷步步超三界歸家頓絕疑。</p>
<p>上堂舉僧問忠國師如何是本身盧舎那師曰與我過淨缾來其僧過淨缾師曰却將舊處着其僧送去舊處再來問如何是本身盧舎那師曰古佛過去久矣此一則法門若非證入莫曉宗猷若縱心猿終成解會尋常盡道甚麼處不是盧舎那更不識了再問豈不是過去久矣又道國師自受用三昧再三若問盧舎那自是古佛過去久矣又云如何是本身盧舎那良久處好會取若不委知遂落草向你道與我過淨缾来如斯解會但縱心猿不見國師云得之於心伊蘭作旃檀之樹失之於旨甘露乃蒺䔧之園要知麼太陽門下日日三秋明月堂前時時九夏大眾如何是盧舎那歸堂喫茶去下座。</p>
<p>上堂昔趙州和尚訪庵主問曰有麼有麼庵主豎起拳頭趙州曰水淺不是泊船處拂袖而出又訪一庵主問曰有麼有麼庵主豎起拳頭趙州曰能縱能奪能殺能活礼三拜而去師云庵主一般豎起拳頭趙州何故肯一个不肯一个且道得失在什麼處趙州自起自倒勘破多少阿師庵主坐断要津過了幾多寒暑要識趙州麼拍禪牀右角云識取趙州要識二庵主麼拍禪牀左角云識取庵主還有人點撿得失處出麼良久云易開終始口難保歲寒心下座。</p>
<p>吴居士請上堂身是佛身須信六根清淨行名佛行故知三業圎明身淨則垢無所生行明則暗無所起垢生由乎迷淨淨作垢而莫覺莫知暗去必由得明明即暗而難信難解所以諸聖常加被群生自棄遺苟易慮於可作之初革情向悮為之後親開智鑰仰扣慈關他心慧眼以洞知重罪宿冤皆可懺菩[薩-產+(辛/工)]悲願遍滿娑婆眾生哀投無不冥感是知明暗共體垢淨同源凡夫有是佛之期大士有度生之分苟不如此万善徒興公達居士與如道人洞明泡幻了悟浮生共入山來究明斯事今晨請山僧陞座說法記得昔日裴休訪華林和尚問曰師還有侍者否林曰有一兩个休曰在什麼處林乃喚大空小空時二虎自庵後哮吼而出休覩之驚悸林語二虎曰有客且去二虎哮吼而去休問曰師作何行業感得如斯林乃良久曰會麼休曰不會林曰山僧常念觀音大眾會他此个意旨麼常念觀音力伏猛獸道眼通明萬緣何有良哉大士時時垂手念茲在茲安樂長壽下座。</p>
<p>上堂永嘉一宿而悟遂曰幾回生幾回死生死悠悠無定止自從頓悟了無生於諸榮辱何憂喜大眾說有生死亦是言詮說無生死亦是言詮既涉言詮則是事迹且事麤易顯理妙難彰故言近而旨遠如何以至近之言明其至遠之旨不其難哉先聖道得旨忘言遺事觀理後人不時便乃事外尋理言外求旨譬如以手撮摩虚空徒自疲勞終無所益要知得力用意處麼須即事無事即言無言悟入方親解會不得若如是隱顯施為神用難測也不見僧問首山如何是佛法大意首山曰楚王城畔汝水東流便有人悟去歸堂。</p>
<p>上堂五色燈光眚所成但除其眚莫除塵若言本眼何曾眚乃是臨河渴死人。</p>
<p>上堂僧問劫火威音前別有一壺天御樓看射獵不是刈茅田乃提起坐具云未審者个喚作什麼　師云正見刈茅田　僧便喝　師云猶作主在　師復云秖冝說一句有人會得去猶較些子或若無人會得山僧却成妄語思量了不如且休各自大家堂中喫茶自由自在免見他時異日被人覷破何也將軍自有嘉聲在不得封侯也是閑喫茶去下座。</p>
<p>上堂舉南泉和尚謂眾曰王老師賣身去也有人買麼時有一僧云某甲買師云好一貟禪客南泉曰不作貴不作賤你作麼生買其僧無對師云噁笑殺人有數尊宿為此僧着語趙州道明年與和尚作一領布衫一人道成何道理一人道和尚屬某甲後來雪竇道別處容和尚不得大眾許多尊宿爭頭竸買也要運出自己家財王老師交關未成不敢胡亂分付者般行貨古今亦少見之龍門今日亦賣身去也然則有貴有賤賤則分文不直貴則金玉難偕你買也屬你你不買也屬你若識得龍門龍門與你作道伴有人處無人處起心動念揔知得你善則令汝行惡則令汝止縱經三塗歷八難一步不相捨離常與你作道伴你若不識龍門龍門與你作冤家教你出家使汝行脚令汝尋師遣汝體究遂教你不會令汝忙然令汝求覓解會令汝巧作道理遂令淨妙國土而作土石山河常樂法身而作無明煩惱成不自在常生退失一步不放捨常與你作冤家大眾龍門屬你諸人來多時識得是道伴不識是冤家還有人明得此旨麼乃拈拄杖點一下曰一道伴二冤家通逆順徧河沙眼是空翳是花得龍門道無涯遂放下拄杖子曰少賣弄歸堂去。</p>
<p>上堂臘月扇子功勳絕浩浩涼風動寥沉豈止炎蒸六月天暫時與君解煩熱下座。</p>
<p>五祖和尚到上堂曹溪大師傳衣歸嶺南後來讓和尚得法授與馬大師馬大師接得百丈百丈得黃蘗黃蘗得臨際臨際得興化興化得南院南院得風宂風宂得首山首山得汾陽汾陽得慈明大師慈明大師接得一人楊岐和尚如今舉佗得底事看此老子云我者裏如閙市裏上竿子相似是人皆見瞞你眼得麼楊岐老後來接得端和尚一人此老子曾住此山來有頌曰海底珠動時雲中月還現涼夜無狂風清光都一片端師翁後來接得先師一人先師有言曰秖從咬破一箇鐵餕餡直得百味具足此老子所以一生口硬好說硬話伏自先師付囑之後大法傳持以來末後東山一時分付今五祖堂頭和尚此日幸對人天廣眾請不悋慈悲重為顯揚使先宗有據吾道益明莫不大幸。</p>
<p>上堂泡幻同無礙如何不了悟眼裏瞳人吹叫子達法在其中非今亦非古六隻骰子滿盆紅大眾時人為什麼坐地看楊州鉢盂着柄新翻樣牛上騎牛笑殺人。</p>
<p>上堂諸人未到龍門山將道龍門在世間既到龍門心自在杉松拂拂水潺潺諸人還識龍門山麼若也不識未免山青水綠百年光隂能有幾許未回光達本<span class='corr'>已</span>前都成夢幻遂拈拄杖云六道眾生造罪造業三世諸佛成佛作祖盡在山僧拄杖頭上諸人還見麼卓一下云百雜碎了也復展手云把將絲毫許來又卓一下云手執夜明符幾个知天曉下座。</p>
<p>上堂獬豸同欄辨者嗤薰蕕共處須芬郁諸仁者得底人終不自異於人而從前千聖悉所稱讚實有異於人處譬如二人同胞胎共父母同舎同學同一師授至於飲食語言之間悉無有異一日同入試院同一題目而一人得第一人落第及第者永異民庶落第者乃是常人是二人初無改易而貴賤高低有異恰如得與不得初無有異而一人得之位齊諸聖一人迷之遂作凡夫人雖不殊迷悟遼遠大眾可不驚怖者哉所以香林和尚云老僧二十年前見與我一般一軰人盡皆得道我日夜思量他得个什麼便如此去我二十年中常看後來也得恁麼你看他先德苦切之言實可取信豈可守株徒喪日月各冝體悉<span class='corr'>已</span>後也須得去不勞久立下座。</p>
<p>上堂龍門三月半大皷聲聲喚喚得一時來特地生迷亂大眾既是喚得一時來為什麼特地生迷亂此叚好因緣諸人怎生断不解断轉迷亂若解断較一半良久曰因緣一叚無人断留與諸方共断看。</p>
<p>上堂収得本名度牒[跳-兆+(外/曰)]遍自己山川聞有龍門長老走来學道叅禪恁麼惺惺漢子如何立地瞌眠忽然睡醒眼開元來天生自然師乃失聲曰噁討殺我討殺我皇天皇天尋殺我雖然如是知是般事便休直須運出自己家財莫自拘於小節叅堂。</p>
<p>上堂且道山僧即今還有為人處麼若有為人處即埋沒山僧若無為人處即埋沒上座彼此出家皃莫遞相埋沒好要知麼山僧將你本分事舉似你諸人何不於你本分事上識取識得麼若道便是某甲本分事也如向眼睛上下一釘相似若道我雖有本分事實未了知你又披什麼衣服大眾既是恁麼人識取恁麼事久立又奚為珎重。</p>
<p>上堂僧問納須弥於芥中擲大千於方外衲僧門下揔用不着學人欲使泥牛耕巨海須弥駕鐵船師還許也無　師云十字縱撗一任行取　僧云[跳-兆+(外/曰)]破澄潭月穿開碧落天　師云猶未知衲僧分上事在　僧云有意氣時添意氣不風流處也風流　師云洪州腰帶　師復云春光漸盡夏景將臨悠悠之徒貪生過日我今問你諸人從早至夜念念不住是有思量是無思量人人必謂是有思量我且問你作麼生思量何不識取你諸人思量了隨而興作運為也我問你作麼生興作何不識取你諸人於興作時起種種言說且作麼生言說何不識取都緣是自家先迷了秖管隨處流浪所以道道源不遠性海非遙但向己求莫從外覓覓即不得得亦不真如在虚空退至何所還肯麼你諸人在我者裏或暫經冬夏或久涉炎涼若到別處人問龍門事不可指東劃西亂有所說却成欺罔也各將為事各將為事因成四偈思無思思萬邪一正不識玄旨徒勞念靜作無作作貫色通聲水中鹽味不見其形言無言言不費脣舌未說之法林中之葉龍門潦倒告報諸人既然如是何故因循。</p>
<p>賢席頭納䟽上堂一葉飄飄水上歸姑蘇春色照岩扉坐禪片石重來看却笑山雲拂蘚衣所以沉空滯寂之士名為貪着小乗混世同塵之人謂之圎通之侶不捨道法而現凡夫事豈是植種於空現前日用是大揔持門一一親得其力如斯之旨事可量哉昔日黃梅散席道在老盧坐折連床湖南㝡盛古今牓樣作者同知進止合儀動靜可法況龍門新興保社意在求人眾手淘金誰是得者有麼有麼令人思百丈解踏馬駒行叅。</p>
<p>上堂杜順文殊事可知定光如來老大隋張三李四何王趙問你渠今是阿誰廛市賣魚忘進趣案頭分肉露全機男兒鎖子黃金骨苦痛無明墮汙泥。</p>
<p>結夏上堂登龍門下無凡客不假風雷自有奇三月進修從此始經行宴坐可思議三月安居九旬禁足稟如來之教旨乃釋子之清規橋彴津梁人間天上或垂手入廛者未甞離於此座觀心入定者亦常遊乎十方此豈可以有心知豈可以無心會苟能如是何生而不護何足而不禁覆被萬靈廣益群品或不由斯道者吾末如之何也下座。</p>
<p>上堂今時學者不究佛語秖究祖師語殊不知祖師語即是佛語莫如此揀擇却成謗佛法去秖如雲門大師示眾曰人人盡有光明在看時不見暗昬昬作麼生是光明自代云三門佛殿厨庫僧堂又云好事不如無者个是祖師語是他道三門佛殿厨庫僧堂諸人尋常看時是看是不看若看他道看時不見暗昬昬如何得成光明既是光明了又道好事不如無作麼生又不要去且如楞嚴會上說个晦昧為空空晦暗中結暗為色色雜妄想想相為身聚緣內搖趣外奔逸昬擾擾相以為心性一迷為心決定惑為色身之內不知色身外洎山河虚空大地咸是妙明真精妙心中所現物者个說話甚是<span class='corr'>子</span>細且道與雲門道底事相去多少莫秖明祖師語不究佛語有人曰我亦不用佛語不用祖師語秖用自語祖師語佛語尚不要更用自語又道我宗無語不用言語有語尚不是況無語耶莫作夢從朝至夜佛法作一邊祖師語作一邊有語作一邊無語作一邊妄想作一邊無妄想作一邊若恁麼真可謂看時不見暗昬昬也久立。</p>
<p>上堂十方世界龍門寺大地山河是學徒隨順眾緣成解脫筭來全不費功夫。</p>
<p>上堂舉僧問趙州學人乍入叢林乞師指示趙州曰喫粥了也未僧云喫粥了也州曰洗鉢盂去其僧言下便悟大眾山僧今朝喫粥也洗鉢盂秖是不悟既是為善知識為什麼却不悟還會麼豈可喚鍾作甕終不指鹿為馬善人難犯水銀無假冷地忽然覰破管取一時放下。</p>
<p>上堂龍門若為作端午打動眾人塗毒鼓髑髏破後遣<span class='corr'>誰</span>聞鑒覺盡時敢言普是謂南山鼈鼻蛇好箇大雄白額虎可怜開眼覓眼人赫日光中尋入路。</p>
<p>上堂飄飄颻颻楊柳花紅紅赤赤遠天霞屈屈曲曲龍門<span class='corr'>路</span>僻僻靜靜野僧家尚不心頭懷勝解誰能劫外筭河沙休粮方子齋兼粥任運還鄉苦澀茶好大哥喫茶去。</p>
<p>上堂七七四十九面南看北斗死去與生來泥牛大哮吼所以釋迦老子未離兜率<span class='corr'>已</span>降王宮未出母胎度人<span class='corr'>已</span>畢如此則毗盧境界止在人間涅槃妙心更於何覓昔日那吒太子㭊肉還母㭊骨還父然後現本身運大神力大眾肉既還母骨既還父用什麼為身學道人到者裏若見得去<span class='corr'>可</span>謂廓清五蘊吞盡十方聽取一頌骨還父肉還母何者是身分明聽取山河國土現全軀十方世界在裏許万劫千生絕去來山僧此說非言語下座。</p>
<p>上堂撫掌大笑良久曰大眾笑箇什麼山僧笑古往今來一切人有瞥地有不瞥地不瞥地之人如黑地數甕有甚分曉瞥地之人便自回頭轉腦東問西問譬如衣錦夜遊問來問去問去問來或然如晝見日便云譬如有目日光明照見種種色多少分明雖然如此更須知有向上事末後句始得罷叅大眾始於瞥地終於罷叅古往今來莫過如此山僧所以笑他恰如春夢相似諸人還曾夢見麼莫道無事法尓天真好豈不見大庾嶺頭曾趕上少室岩前立到腰豈得不遇於人好大哥喫茶去下座。</p>
<p>行者剃髮上堂山僧因而度得小師一人遂拈起拄杖示眾曰見麼法名崇木俗姓葛良久又云尓既投吾出家今為汝受三敀五戒乃曰崇木敀依佛敀依法敀依僧<span class='corr'>已</span>為汝作三敀今為汝翻十邪受五戒汝當聽受所謂身口意也身有三過謂殺盜[婬-壬+(工/山)]意有三過謂貪恚癡口有四過妄言綺語兩舌惡口作此十者名為十惡無此十者名為十善汝今於三業門中稟受戒法所謂不殺不盜不妄不[婬-壬+(工/山)]不飲酒是五戒相汝依吾教信受奉行復卓主丈一下曰崇木聞吾教訓乃告吾曰和尚所說但崇木從來無身口意亦不知何以為持犯縱聞三敀我不知何者名佛法僧聞五戒相從何受持雖煩和尚如此崇木並無領覧處師放下主丈曰此真吾弟子也是真敀依也真受得戒也所以昔人云和尚何不畜一沙弥老宿曰有無眼耳者為吾尋一人來正是此意也好得力小師大眾會得否拈起主丈曰扶過断橋水伴歸明月村久立。</p>
<p>上堂緫別同異兼成壞秖是山僧與眾人高廣湏弥入芥子無邊剎海在微塵晝復夜秋復春境寂心融事事真七寶大車既如此去來語默莫因循禪和子聞說了呵呵大笑道我會也我會也師乃呵呵笑曰你會也且道西天那蘭陀寺後孤峯頂上如今有什麼人在彼中修行見麼見麼下座。</p>
<p>上堂趙州道个洗鉢去其僧豁尓知歸鳥窠吹起布毛侍者當下得旨為復是就伊明破為復是吐露向伊亦不是就伊明破亦不是吐露向伊大眾會麼本有之性為什麼不會。</p>
<p>為四靣璘和尚挂真虚空無相不拒諸相發輝寶鏡無形豈礙羣形頓現相與形而常偽空與鏡而常真故即偽即真不生不滅大眾或若虚空頓消殞寶鏡不臨臺光境俱亡復是何物六十三年即且置且道即令四靣老子在什麼處遂提起真云生涯何所有今古與人傳。</p>
<p>上堂夏<span class='corr'>已</span>半山中早晚不甚熱知事毗賛外無恙首座大眾康休西庵首座旦暮流慈法樂無量山門內外雍肅表裏安裕涅槃山法性海豈容取證造詣擬議於其間哉在夫山僧與諸人登高而履深不可坐取安佚而無所得也各冝悉察昔有一禪客親近一老宿甚勤老宿每見來即揮手曰未在未在且去如是經久其僧中夜思惟曰並不蒙一言開示秖管道我未在教我怎生柰何思量來思量去忽然省得歡喜無量至明日上去見老宿老宿見來便點頭曰是也是也大眾者个便是達磨大師所傳宗旨且如何便見得良久曰[鳥*感][鳥*感]鳥守空池魚從脚下過[鳥*感][鳥*感]緫不知歸堂。</p>
<p>五祖忌辰上堂趙州不見南泉山僧不識五祖甜[瓜-、]徹蔕自甜苦瓠連根自苦。</p>
<p>上堂達磨大師入中國至今幾千年得其道者甚眾領其旨者實多大似一人傳虚萬人傳實大眾流言止於智者諸人三十年後莫道見龍門來。</p>
<p>上堂先聖道法性海中親認得豎起拂子云還有認得底麼良久曰認得也在法性海中認不得也在法性海中大眾既緫在法性海中何故却有認得認不得且道此理如何每常兄弟道何處不是法性海山僧直是不肯你道病在何處有人道病在有道理處山僧問伊如何得無道理去佗道珎重便出或道今日七來日八大眾若緫恁會如何見得古人道法性海中親認得去莫將閑學解埋沒祖師心。</p>
<p>解夏上堂尊者憍陳如九旬最親切老少幸相依上下皆歡恱瞻聽離聞見承覧亦超絕四海五湖人勿謂真機泄。</p>
<p>上堂昔仰山夏末礼拜溈山溈山問曰子今夏作何所務仰山云開得一片田種得一籮粟溈山云子今夏也不空過仰山却問和尚今夏作何所務溈山曰晝日一飡早辰一粥仰山云和尚今夏亦不空過言了退後吐舌溈山云子何得自持白刃断其命根仰山拂袖便出大眾溈山父子尋常相見游戲神通不同小小還有知得底麼若無山僧與諸人說看開一片田密密綿綿兩頓粥飯其道自辦山僧一夏與諸人相見自是諸人不薦若或薦成一片是什麼一片看取當門箭。</p>
<p>為亡僧下火幾度曾經恁麼來者回又是入天台一堂道侶同相送珎重峨嵋下五臺遂下火云遏辣辣。</p>
<p>上堂近日亡僧遷化此一則因緣有人會得麼大凡叅學須見生死根源生死若有則不明道生死若無又作麼生無得多見時流錯會妄作主宰今日試舉先聖兩則語證驗今人錯處秖如臨濟和尚示眾曰有一無位真人常在你等面門出入未證據者看如今一氣才断便乃爛壞虫生面門出入無位真人此時作麼生主張既無可主張古人因緣又作麼生消殺古人又道你去父母未生時明取你本來面目諸人如今盡是父母生後所有許多時行住坐臥施為運用却分付何人若無分付處古人語又作麼生消殺莫是不千此身之事任生任滅直明本性否莫錯會且如厭身如桎梏猒智如雜毒出三界了尚秖名羊鹿之人見身心無起滅無內外不住不去不取不捨平等趣入故名大乗根機看來亦秖為明生死之道諸人未了生死疑情叅學有什麼是處要得省心力麼但明取若身若心若外世界種種變化悉由何發現須是一得了始得迷情不現說得恒沙不了後並無用處達磨大師曰吾本來茲土傳法救迷情一花開五葉結果自然成可謂無承道人也歸堂喫茶去。</p>
<p>上堂僧問德山如何是宗門奇特事山曰我宗無語句實無一法與人師曰漏逗了也僧問雪峯和尚見德山得个什麼便歸來峯曰我當時空手去空手回師曰漏逗了也睦州喚僧僧回頭州曰擔板漢師曰漏逗了也一漏逗二漏逗三漏逗用意攙前先在後莫於佛祖結冤親好看衣珠常離垢家中人闘頭走淮南笑殺龍門叟有人若會笑因由眼似銅鈴膽如斗呵呵呵歸堂去。</p>
<p>郭公朝散施寶盖上堂舉木平和尚行脚時問洛浦一漚未發時如何浦曰移舟諳水脉舉棹別波瀾木平不契遂問盤龍龍曰移舟不辨水舉棹即迷源木平遂於言下大悟後住木平李王詔至金陵問道於他法眼有偈曰木平山裏人皃古言復少相看陌路同論心秋月皎壞衲線非[替-日+虫]助歌聲有鳥城郭今日來一漚曾<span class='corr'>已</span>曉誠哉是言也作麼生明他向盤龍言下悟底事若有人問龍門一漚未發時如何龍門實難吐露良久遂曰一漚未發時寶盖向空垂瑞色飄飄起香[颱-台+弗][颱-台+弗]吹何勞輕舉拂不假略揚眉五百曾親獻如來印可之昔日毗耶離城五百長者子各持七寶盖來詣佛所佛之威神令諸寶盖合成一盖遍覆三千大千世界諸人還信得及麼非但古人今諸人皆有此一盖還曾窺覷得着麼若窺覷得着步步莫非玄路言言盡轉法輪其或未然山僧雖老拙寶盖助宣揚久立。</p>
<p>上堂龍門老自云作麼復問你畢竟是誰對曰是你復云你夏中做得个什麼事對云難說向你秖恐你落在見聞又曰但說無妨師乃提出拄杖曰有見有聞是凡夫無見無聞是二乗有人識得否良久曰鴛鴦繡了從君看不把金針度與人叅。</p>
<p>撥田劄子至上堂謝恩畢舉百丈和尚謂眾曰你等為我開田我與你說一叚大義眾開田了請師說大義百丈起來展手舒伸大眾古人得恁麼徑截還會他恁麼方便處麼百丈說大義辛懃事可知龍門無道理大眾絕狐疑　帝力乾坤重　君恩雨露垂有人相借問雲外略揚眉為什麼揚眉良久曰万古長春。</p>
<p>上堂皷聲纔動法義<span class='corr'>已</span>周大眾上來尋光而至山野高提祖印諸人共息狐疑直須倒岳傾湫切莫尋枝摘葉所以道者裏聚集為你僧堂裏底者裏聚集為你寮舎裏底會得麼好於處處叅知識休用從前解會禪。</p>
<p>上堂云南閻浮提人就中多閙亂無想四禪天根性最遟緩遟速不同倫染淨難回換兩个五伯文元來是一貫貫貫啞子拍手高聲喚聾人聽得佯不管天明日出是夜半智者大師譚止觀大眾此理如何良久云看。</p>
<p>檀越請上堂舉端師翁住圎通日楊次公郭功甫每往叅問此道後來往復淮南常求法要一日功甫訪之白雲師翁遂上堂曰前來蒙次公大儒訪及為上堂曾舉一遍今日功甫到來不可隱覆更為舉一遍此語甚是奇特乃曰上大人丘乙己化三千七十士尓小生八九子佳作仁可知礼也遂下座大眾言雖麁淺理實甚深若不會上大人如何登孔聖門通曉六經子史百氏詩書縱使身名顯達不曉上大人如何佐國安邦使功成身退至於百工伎藝[力/貝]販庸人孩稚小童無上大人如何成就能事山林河海日月星辰上聖下凡無上大人不能安立大眾好上大人還會麼孔門弟子如能識折桂登科<span class='corr'>第一</span>人下座。</p>
<p>上堂三平禪師道秖此見聞非見聞師云捻土為香更無聲色可呈君師云人思舊念箇中若了無餘事師召大眾曰立處孤危體用無妨分不分師云巡堂看取下座眾巡堂了復謂眾曰有人會得麼又曰會得麼眾無對師曰癡漢癡漢。</p>
<p>黃龍山死心和尚遺書至上堂死心心<span class='corr'>已</span>死心死死由生抝折黃龍角翻身臥地行者老子從來翻着襴衫倒攜席帽口頭麤慥肚裏柔和點檢叢林呵叱學者雖傳晦堂道愛用雲門禪以罵風罵雨為訓徒以種菜種蔬為作務興災降禍少喜多嗔愚人見即攢眉智者點頭相許要去便去果然作家騰身元是莫徭人睡中失却死心老嗚呼哀哉法門不幸。</p>
<p>上堂虚名虚相谷音鑑像棄而不修豈明幻妄少不努力老矣惆悵靜以思之隨機稱量古德云譬如百歲老兒作歌舞豈是小兒戱大眾會他恁麼道麼百歲老兒作歌舞側首低眉聽節皷心中聽拍雖了然手脚來遟轉辛苦乃起身作舞云會麼老作少難下座。</p>
<p>上堂一葉落天下春無路尋思笑殺人下是天上是地此言不入時流意南作北東作西動而止喜而悲虵頭蝎尾一試之猛虎口裏活雀兒是何言歸堂去。</p>
<p>上堂眉毛眼睫最相親鼻孔脣皮作近隣至近因何不相見都緣一體是全身。</p>
<p>上堂提拄杖卓一下乃[(厂@((既-旡)-日+口))*頁]視曰拄杖子拄杖子你無住持干懷又無病痛苦惱如此黑瘦何也拈拄杖呵呵大笑曰是何言也若色見聲求是行邪道昔臨濟德山由之發明見諦後來明眼尊宿由之接物度人豈不見黃蘗普請次蘗謂臨濟曰我最得者拄杖氣力臨濟近前奪下拄杖推倒黃蘗黃蘗遂曰扶起我來扶起我來時有一僧近前扶起曰和尚爭容得者風顛漢恁地無禮蘗却打其僧數下臨濟乃曰蒼天蒼天大眾當時拄杖子如今却在龍門手裏乃提起召大眾曰還有臨濟手叚底麼出來出來龍門却是放得下遂拋下拄杖放身便倒曰有扶得者出來良久曰既無臨濟之人又無扶起之者龍門自起自倒有甚用處歸堂去下座。</p>
<p>甘露和尚入山上堂達磨不來唐土地久天長二祖不往西天山青水綠龍吟霧起虎嘯風生秋雨垂空浮雲蔽日諸人有眼還見麼有耳還聞麼既具見聞何者是迷何者是悟何物為緣何物為對要知迷悟昇沉理畢竟須還本分師先佛道身相屬四大心性歸六塵四大體各離誰為和合者大眾身心既乃如此現今復是何物近來叅學之人盡皆奔馳語句舉論古今於本分事全不明了所以正宗淡薄道法澆漓幸遇和尚到來伏望震潮音示真旨抉重瞙顯衣珠四眾傾誠不勝䖍請。</p>
<p>黃龍靈源和尚遺書至上堂昔開正續銘今示真歸告一路涅槃門行說皆親到明然林際燈妙唱黃龍道空海久澄虚雲濤方浩浩撗吞巨海高駕鐵舩隱顯同源卷舒無際者其唯靈源乎禪師居究竟地住本覺場雖曰示生實無生而可示雖曰示滅實無滅而可示明明密密密密明明真化不移何妨出沒所以遺言作訓真告普聞能事始終一期云畢而某曩歲遊方之始邂逅龍舒許以半面之交氣投分感雖則荊山隱玉<span class='corr'>已</span>遇良知尓後蚌腹剖珠登舟獲釰歐峯再會素願尤諧歡洽妙期有同符節自初及此三十年間理契同風至音無間夫何遽別特示遺書感存念亡此情弥切雖然如是佛佛不思議不許長住世大眾審思惟畢竟秖者是然則子期既沒伯牙絕絃盖傷其無知音尓况此至道離見超情莫逆于心夫何言也昔人問長沙南泉遷化向什麼處去沙云石頭作沙弥時叅見六祖云不問石頭作沙弥時叅見六祖南泉迁化向什麼處去沙云教伊尋思去師乃呵呵笑曰會麼會麼水長船高泥多佛大共至靈前不勞觀聽。</p>
<p>蔣山佛鑑和尚遺書至上堂噁噁師兄師兄出在我前去復我先噁噁師兄師兄出在我前許我並駕而齊肩去復我先使我隻翼而孤騫豈不念茲苦海羣迷未度況乃五湖玄學負笈趨筵遽辝舟檝孰濟長川然佛法道理自有因緣此盖眾生無祐薄福使然永違叢社法炬無傳我聞如來雙林示滅又聞達磨隻履西迁佛佛祖祖其道綿綿況我鍾山佛鑑法兄妙機無間出沒應緣去來生死吾何預焉而某於師門最為深契在鴈序手足相連義交金石氣薄雲天聽遺音而何忍念朽質以非堅同心共照夫復何言尚記得如來滅度阿難問迦葉曰世尊傳金襴外更傳何法迦葉曰阿難阿難應喏迦葉曰倒却門前剎竿著大眾若無者个公案生死熾然白雲師翁道金襴之外復何傳弟應兄呼豈偶然倒却門前剎竿着免教依舊倚墻邊大眾會得麼倚墻邊倚墻邊寂滅光中禮白蓮。</p>
<p>上堂達磨大師所傳心印看看掃地盡也如今還有人見達磨大師麼若見得方解承當若見未得切忌認着所以正宗淡泊異道崢嶸昔日王常侍叅睦州一日州問曰今日何故入院遲侍曰為看馬打毬所以來遲州曰人打毬馬打毬侍曰人打毬州曰人困麼侍曰困馬困麼侍曰困州曰露柱困麼侍恤然無對歸至私第中夜間忽然省得明日見州云某會得昨日事也州曰露柱困麼侍曰困州遂許之此是達磨大師宗旨露柱不解打毬如何却困還有明得者麼人困馬困未是困露柱之困始是困好於言下證無生莫向言中尋尺寸百丈若無雙耳聾臨濟爭解領三頓盡將業識作流傳此道今人棄如糞久立。</p>
<p>上堂昔有使頭使下二人一時奉事觀音一日使下偷使頭錢走使頭燒香禱告觀音願我捉得使下使下亦燒香禱告觀音願使頭不見我當此之際觀音救誰即是秖救使頭又違使下秖救使下又違使頭若一時揔救事甚相違山南辯和尚道若要行大道三步作一跳大眾好語秖恐人麁心子細究之又却分踈不出山僧為你一一分剖看若人要會先須識取觀音要識觀音麼大慈悲心是更須知大慈悲心從甚處流出現今歷歷聽法者無心而流出萬宗若識得了使頭方解作得使頭非唯作得使頭亦乃識得使下此使下是使頭底使下離使頭外別無使下若識得觀音了使下方解作得使下非但作得使下亦乃識得使頭此使頭是使下底使頭離使下外別無使頭若恁麼使頭使下但是空名使下使頭悉皆無寄大慈悲心熾然獨脫也既識得使頭又識得使下更須識得錢帛使頭見之是使頭錢帛使下見之是使下錢帛離使頭使下外別無有錢帛亦須知使頭錢帛自不干使下事使下錢帛亦不干使頭事各不相到雖不相到使頭錢帛即是使下錢帛使下錢帛即是使頭錢帛同一物耳若恁麼既同若恁麼既異皆大慈悲心之作用也即知得錢帛又須明取得失使頭失財時是使頭失使下得財時是使下得得失不在別人分上如此則使頭失時是使下得時使下得時是使頭失時得失雖殊而不異得失各異而常同豈別有一物作同作異也若使頭若使下若錢帛若得失一一明了方名觀自在菩[薩-產+(辛/工)]古人云得失是非諸佛智一人無心眼耳聾。</p>
<p>上堂云西瞿耶尼打鼓南贍部州上堂大眾十方齊至等聞野客稱揚此聲徧滿十方照破聞見色香堪笑釋迦老子等閑動地放光大眾歸堂。</p>
<p>徐公大夫入山上堂何處求通達疑根自不凡頓明心即佛陡覺海非鹹善財樓閣路日進丹霄步凡夫云未然我道常披露大眾譬如自面豈辨鬚眉又如眼根不自見眼面若有見即非本頭若見眼根眼即同境所以石鞏自射無下手處乃證全身龐公問心一口吸盡遂得真實此所謂大丈夫之事業也不見道大丈夫秉慧劒般若鋒兮金剛焰非但能摧外道心早曾落却天魔膽莫不是了見本來面目證得清淨法眼故得稱為大丈夫也此日伏蒙　提宮大夫朝斾入山光臨泉石頃者山野輙効先德開法施場住持此山數年之間傍資修換為禪者遊心之地工役既畢輙以土木之功于于視聽願得雄偉之文以彰不杇為來者之益伏蒙惠示莫大之幸山僧雖不曉義理觀此嘉作近世所稀豈此邦此山之幸亦天下叢林之幸甚也昔向居士木食澗飲以所悟布之文字求二祖大師印證曰影由形起響逐聲來弄影勞形不識形為影本揚聲止響不知聲是響根除煩惱而趣涅槃喻去形而覓影離眾生而求佛果喻默聲而尋響當知得無所得失無所失未及造謁聊伸此意伏望荅之二祖大師荅曰備觀来意皆如實真幽之理竟不殊本迷摩尼謂瓦礫豁然自覺是真珠無明智慧等無異當知万法悉皆如愍此二見之徒輩伸詞措筆作斯書觀身與佛不差別何須更覓彼無餘居士得偈欣然奉持諸人者古人悟心布之文字實是希有還見二祖大師與居士所證所得之事麼良久云浩劫有窮斯文不泯久立。</p>
<p>上堂慮而解思而知孤燈難並太陽輝不是心不是佛為君掃蕩精靈窟摩天鷂子入雲飛千里万里秖一突阿剌剌下座。</p>
<p>上堂不起踈慵不進修實無言說實無求奪飢人口中之食驅耕夫手裏之牛真快活百無憂自是不歸歸便得五湖風浪拍天流。</p>
<p>陳與明還佛頂心經願請上堂唵齒臨唵齒臨唵部臨唵部臨大眾此是甚麼言語義理如何還有人會得麼若道是言語又不成言語若道有道理又不成道理可謂言詮不到分別不及先聖呼為密語又曰真言一切言音從是而生一切語教從是而出山僧適來看經中得七字陀羅尼能滅千災成就万德今對諸人舉此七字陀羅尼一徧諸人諦聽遂默然屈第一指至第七指曰諸人聞得麼恐諸人不聞更舉一徧又默然屈一指至七指曰聞得麼大眾唯佛與佛乃能知之自餘羣生悉皆罔措有方便門名曰重說偈言今更再三分明說此七字呪曰佛頂心經齋願了大眾曉得其中旨趣麼待山僧奉為解釋一字字要知落處若論佛秖是當人更無物若論頂晝夜舒光照前境若論心看時無相用時深若論經解語能言不是聲若論齋所為所作盡和諧若論願猶如身在龍門院若論了無慮無疑心皎皎心皎皎增添福壽災殃少論量功德廣難思須弥未大滄溟小山僧適來說者是真言世人秖知有言不知有真若不知真所言皆妄何者名為真言能出万宗故曰真言亦名三昧王亦名万字頂亦名微妙章句亦名祕密大揔持至心受持大有靈驗所謂山僧七字呪也乃屈指曰一二三四五六七諷誦受持皆祕密如人親入寶山中一切珎奇從此出久立。</p>
<p>上堂道可學耶實不可學心可悟耶實不可悟不學不悟真機全露明月娑婆浮生旦暮眼若不睡諸夢除古今出入無門戶遂召大眾曰是什麼。</p>
<p>上堂山僧略陞此座大眾永息狐疑各各金毛師子去來哮吼全威臨際高聲連喝德山拈棒痛槌縱有一言半句終不別作路岐大眾抖擻精神着瞌睡作麼是甚生次第事你自鈍置山僧恁麼道要人到不要人到試點撿看。</p>
<p>上堂舉洞山和尚示眾曰兄弟初秋夏末或東去西去直須向万里無寸草處去始得又曰秖如万里無寸草處作麼生去石霜聞之乃曰出門便是草僧舉似洞山洞山曰大唐國內能有幾人師曰出門便是草閑殺龍門老北去礼文殊南來登五老鬢髮<span class='corr'>已</span>蒼浪言歸恨不早獨立秋風前相思望江島好好不用更尋討。</p>
<p>上堂什麼物恁麼來休將明鏡挂高臺什麼物恁麼去分明不用當頭舉舉得分明得更難澄潭不許蒼龍盤便恁會太無端遂拍手呵呵大笑云華藏毗盧世界寬。</p>
<p>上堂好一隊其中人還見其中事麼若是其中人必見其中事也良久呵呵大笑曰會麼苟不然者雖有其中事元來不是其中人縱是其中人元來不了其中事了得其中事作得其中人復何憂哉不見溈山曰有句無句如藤倚樹時有人問樹倒藤枯時如何溈山呵呵大笑又有乾峯示眾曰法身有三種病二種光一一透得始解穩坐雲門出眾而問曰庵內人何故不見庵外事乾峯呵呵大笑大眾有人或問道此二老宿意旨如何龍門拍手呵呵而笑良久曰你諸人何不與我放下布袋解開肚皮笑一聲子。</p>
<p>上堂釋迦世尊<span class='corr'>已</span>成正覺弥勒大士當來下生老盧持過嶺南達磨攜來東土各謂度生<span class='corr'>已</span>畢我願云周如何六道四生猶在土石諸山未殞淨妙國土不逢為是願力未充為是業果難盡為復別有道理還有人断得麼若不同床睡焉知被底穿歸堂喫茶去。</p>
<p>上堂空生不解嵓中坐春暖桃花樹樹紅漏泄天機無覓處都緣露柱挂燈籠燈籠燈籠却有古風露柱露柱善解提舉一旦師姑是女兒大悟堂中喫茶去。</p>
<p>上堂心是根法是塵兩種猶如鏡上痕痕垢盡時光始現心法雙亡性即真根塵既謝鏡光現前心法雙亡如何則是赤肐[骨*歷]身無妄想眼聞耳見離攀緣。</p>
<p>上堂迎日出門去<span class='corr'>已</span>覺披煙霧冒月望山歸重露濕禪衣心悄悄步遲遲無孔笛再三吹哩哩㦬㦬㦬哩遊子乍聞征袖濕佳人猶唱翠眉仾君更聽莫狐疑是何曲歸堂去。</p>
<p>上堂真實到家之士何暇論家決定證得之人寧摽所證論家論證乃閭閻負販之徒無證無家誠飄露伶俜之子何不興決烈之志啟特達之懷舉措看他上流勿謾隨於庸鄙一一從自己胷中流出與我蓋天蓋地去始得揔似你恁麼叅學驢年去。</p>
<p>上堂海門山長安道茫茫煙水連芳草樓頭客馬上郎一聽落梅悲故鄉春風過眼花飛盡蝴蝶翩翩過短墻君更聽是何章會不得叅堂去。</p>
<p>政和八年九月奉　勑住和州褒禪上堂謝恩畢　僧問千里遠聞音信好不涉程途事若何　師云不挂三寸　進云一輪明月當空照萬里清風宇宙寬　師云却有商量　進云路上忽遇禪人問時如何　師云有甚難荅　進云雲離谷口千山秀月到天心四海明　師云誰是恁麼人　師復云大眾現前豈不是舒州龍門山適來　勑旨豈不是和州褒禪寺令山僧往彼傳法住持且何者是傳底法要知佛法旨趣麼不離龍門山要見褒禪寺不離褒禪寺要見龍門山龍門山則易見褒禪寺即難見有人見得褒禪寺麼若明得便有佛法旨趣若也未明良久曰帝力丘山重　君恩宇宙寬不才何以報處處得心安久立。</p>
<p>到褒禪入方丈師據座云昔定明禪師燕坐此峯住大三昧悲濟弘誓澤及一方山僧忝繼先蹤續明後焰十方坐断祖令當行鳴鼓陞堂各須諦聽。</p>
<p>上堂　聖皇帝賜與名山賢宰臣宣行　睿旨俾令貧道傳法住持眾中還有荷擔重任者麼試出眾道看　僧問古人道權借一問以為影草未審此理如何　師云子是何心行　進云可謂手執夜明符幾个知天曉　師云曾問幾人來　進云到者裏多少人錯會　師云闍梨又作麼生　進云三十年後有人會去　師云猶較些子　僧問一塵纔起大地全收時如何　師云兩塵也　進云恁麼則無邊剎境自他不隔於毫端十世古今始終不離於當念　師云含山縣裏事作麼生見得　進云山河及大地全露法王身　師云者个闍梨却好商量　師復云龍虵易辨衲子難瞞辨別得否山僧未來此間時是山法席久虚叢林不振當此之時還知定明禪師是汝諸人善知識麼山僧既來此間法席初開叢林復建亦定明禪師是汝諸人善知識所以道有佛無佛性相常住若解恁麼看得吾道有光矣昔日有一貟尊宿眾集定起來作舞曰諸人會此意否諸人無對宿曰山僧不捨道法而現凡夫事師乃呵呵笑曰奇怪若是褒禪即不然乃起作舞告眾曰諸人會我意否良久云清貧長樂下座。</p>
<p>上堂褒禪乍住太乾枯月白風清入畫圖人間縱有千般樂不及今朝事事無乃呵呵大笑好大哥。</p>
<p>上堂雲中石塔摩星斗定明禪師大張口是你之言若解叅不必腰包天下走遂卓拄杖一下曰鳥對初陽自在啼犬逢生漢連聲吼又卓拄杖一下云歸堂。</p>
<p>上堂秖知今日明朝不覺今朝明日事事一似安排箭箭自然中的甜者甜於黃連苦者苦過白密喫得者般嗞味乃以手作舞曰不妨邏邏哩哩下座。</p>
<p>正月一日上堂以拄杖劃一劃云天得一斗牛女虚危室畢地得一草木山河并土石　君得一上下四維無等匹召大眾曰万象森羅影現中一顆圎明光的歷有歡榮有愁戚或冤親或順逆富且貴窮且乞万㨾千般誰運為空谷之聲隨應出鴛鴦繡了任君看不露金針太綿密褒禪奉勸各回頭莫待臨行却啾唧識取摩訶般若光萬古悠悠是今日久立。</p>
<p>上堂如來無二種語諸人如何會如來語作麼生是二種語須明取始得一離間語二和合語無此二者是名如來語何名離間語能聽法者雖願樂聽受而所說法者不為開示是名離間語能說法者雖樂開示而聽法者不樂聽受是名離間語雖說無有能說可說雖聽無有能聽可聽得如此者方名和合語當觀此離間語和合語一耶二耶同耶異耶如是證知捨離間語當得和合語而如來無此二語者不說不聽而<span class='corr'>已</span>然不說不聽亦有二事一凡夫二聖智正如凡夫無所開示無所聽受冥然莫覺故曰無明亦名為無說無聽二聖智所到到其無說無聽亡賔主絕行解自居究竟實地亦名無說無聽學者當善分別勿生異見不可瞞頇不分。</p>
<p>上堂舉趙州和尚一日趙王來不下禪床曰會麼王曰不會州曰自小持齋身<span class='corr'>已</span>老見人無力下禪床騰騰和尚朝見則天仰視則天曰會麼天曰不會騰騰曰山僧持不語戒忠國師見肅宗帝以手指頭帽子曰會麼帝曰不會國師曰天寒莫怪不下帽子大眾明得三人意旨麼譬如寶舟到岸獲大富而濟有餘王戶抽關升于堂而入乎室猶在門外無柰不入之何困守孤貧豈是珠寶之咎還會麼卞和刖足歸堂。</p>
<p>上堂面前過便知是張三李四皆後過為什麼却不見壁者邊便見是條臺倚子壁那下為什麼分踈不得咫尺之間尚尓況十方世界耶叅學人若不明常知叅學事卒未在光隂迅速入寺來早<span class='corr'>已</span>九十日諸郡發心化士且寬懷打疊遂拈拄杖曰東西南北四方人地闊天遙最是親衡岳天台連魏闕乃彈指一下曰輕輕彈指不勞神復拈拄杖曰山河大地日月星辰草木叢林盡在拄杖頭上還見麼良久曰腰纏十万貫騎鶴上揚州久立。</p>
<p>上堂趙州有喫粥因緣好一則因緣者僧當下悟去會得麼你拈動鉢盂匙筯時便不會古人意了也祖師有風幡話你諸人十二時中為什麼一似大蟲看水磨相似國師有無情說法據你諸人合明得為什麼却不聞若一一明得便是有地頭底禪和子歸堂。</p>
<p>祈雨上堂定明妙應禪師說法如雲如雨不是時人不聞又非不善其語如斯一味靈通過了幾多寒暑縱逢敗種焦芽方便一時救取。</p>
<p>知府曾公舎人入山祈雨上堂舉劉禹端公問雲居雨從何來對云從端公問處來師云雨從何來不須尋討徧滿虚空拔濟枯槁定明妙應靈通知府舎人台造真个是為雨為霖莫不為忻為好且問諸人是定明雨舎人雨百姓雨定當得麼良久卓拄杖一下云三下座。</p>
<p>上堂卓拄杖一下云大眾你諸人昨夜為什麼一時在露柱裏藏身及乎天既明喫粥了上來聽叅為什麼却在欄干上立地見麼直饒如此通神變更問起雲塔裏師。</p>
<p>上堂抵死要行雲水脚剛然求悟本來心為蛇畫足勞䈥骨辜負青山綠水深豈不見德山老子向你道未踏船舷時好與三十棒也諸人也着些子精彩着飯袋子也好與三十棒遂卓拄杖一下下座。</p>
<p>退褒禪上堂一去一來松上鶴半開半合嶺頭雲搘笻獨立千峯外唯把南山祝　聖君。</p>
<p>知府錢公奏請再住褒禪上堂大眾　君命重宣降薜蘿不容靜處[薩-產+(辛/工)]婆訶襴衫席帽寒酸甚又向人前唱哩囉哩囉拍一拍哩囉又拍一拍云去年梅今歲柳顏色馨香依舊人漸老水長流無心道合頭下座。</p>
<p>上堂舉蓮花峯庵主拈拄杖示眾云古人到者裏為甚麼不肯住自云為他途路不得力如是二十年無人會得此語後有老宿聞舉云是即是少進語在有僧問如何進語宿云但問畢竟如何僧持此語問庵主主曰楖栗橫擔不顧人却入千峯万峯去師橫按拄杖於肩上高聲喚云和尚和尚又云[門@(恙-心+皿)]國人追不再來千古萬古空相憶。</p>
<p>上堂舉嚴陽尊者問趙州一物不將來時如何州云放下着尊者當下大悟師云好大眾還見得悟處麼盡力放不下着力檐不起將謂一物無元是自家底見得自家底心中大歡喜自茲家業興一舉九万里。</p>
<p>臘月初一上堂僧問万法是心光諸緣唯性曉盡大地是色那个是心　師云不要瞞老僧　進云盡大地是心那个是色　師云闍梨念來多少時進云秖如色心二字如何透得　師云秖知渡水不覺腰深　進云彼此沒便冝　師云一任<span class='corr'>啗啄</span>　師復云一年止有此三十日二陽發生之月學般若者與汝道情相應否今有二問問諸人一問問肯者一問問不肯者先問肯者曰你恁麼来多少時也你須道多時也問你既多時所對目前聲色與你為惱害否若與你為惱害上座未恁麼在若不與你為惱害是照見了然後不為惱害不用照見了不為惱害若用照見了方見不為惱害即名照見心未名恁麼在若不用照見心如何知得無惱害據作此見了我問頭不得第二問不肯者云你不恁麼来得多少時也師大笑云好一問你出家沙門作佛弟子含齒戴髮巍巍堂堂如何却不恁麼得何異俗人直饒你真个不恁麼也則因恁麼然後有不恁麼在據此見亦了我問不得不見石頭大師道恁麼也不得不恁麼也不得恁麼不恁麼揔不得尚有人搆不得被馬大師道我有時揚眉瞬目有時不揚眉瞬目有時揚眉瞬目者是有時揚眉瞬目者不是他便會去師良久曰還知麼泥多佛大水長船高下座。</p>
<p>上堂未達境惟心起種種分別達境唯心<span class='corr'>已</span>分別即不生分別既不生便捨外塵相乃拈拄杖示眾云不可不喚作拄杖子也且作麼生說捨底道理有人於此云喚什麼作拄杖子便違他古佛道不壞假名而談實相又道更有什麼拄杖子也則世間万法不成安立又道依舊喚作拄杖子則一切凡夫莫不幸甚也大眾到者裏如何即是須信道雲中石塔不是人間檻外雲山非由心變風摩雨掃日照煙蒙妙用縱橫隱顯一際自可以幽栖鳥道開豁胷懷妙契真規十方洞照直得如此更須知有衲僧孔竅始得如何是衲僧孔竅咄卓拄杖下座。</p>
<p>上堂舉溈山和尚坐次見仰山從方丈前過溈山云若是百丈先師子須喫痛杖始得仰山云今日事作麼生溈云合取兩片皮有分仰云此恩難報溈云溈山年邁非子不才仰云今日親見百丈師翁溈云子向什麼句中見先師仰云不道見秖是無別溈云始終作家師云從上來至百丈有不犯之令溈山深得其旨能向劒刃上行仰山飲氣扶持且不犯鋒傷手有般漢秖管行棒下喝還明他不犯之令麼不見道始終作家諸人每日来去什麼處得見百丈。</p>
<p>上堂暫時<span class='corr'>斂</span>念是處是慈氏門門有善財介尓有心土石山河瓦礫荊棘大眾作聖作凡能染能淨有如是威神具如是妙用直得恁麼曹溪門下客見時猶未是少林消息秖如少林消息你曹溪門下客合作麼生下座。</p>
<p>上堂蘇武牧羊辱而不屈李陵望漢樂矣忘歸是在外國在本國佛諸弟子中有者雙足越坈有者聆箏起舞有者身埋糞壤有者呵罵河神是習氣是妙用至於擎杖打地豎拂[高*ㄆ]床睦州一向閉門魯祖終年面壁是為人是不為人信知一切凡夫埋沒寶藏殊不丈夫諸人何不擺柂張帆拋江過岸不可釘<span class='corr'>樁</span>搖櫓何日到家既作曹溪人又是家裏漢還見是家裏事麼。</p>
<p>上堂舉先師在白雲會中作磨頭一日端師翁下來曰你還知一件事麼先師曰不知師翁曰近有數禪客自廬山來問佗皆有悟入處教伊說亦說得有來由舉因緣向伊亦明得教下語亦下得端師翁良久謂先師曰磨頭秖是未在你道如何先師聞了心下不安得七日七夜不成腸肚正中心下乃自思惟曰既悟了說亦說得明亦明得如何却未在忽然中夜方會得從前寶惜一時放下遂白端師翁師翁起來手舞足蹈某曾侍奉先師聞先師舉此因緣謂某曰叅學須是一時放下方得安樂大眾還見得否放得下好脫洒放不下牛拽杷堪笑諸方老古錐打鼓說禪無尾杷無尾杷不驚怕不驚怕可嗟訝解踏毗盧頂上行不言亦自傳天下好大哥。</p>
<p>上堂舉百丈大智禪師謂眾曰併却咽喉脣吻道將一句來溈山云却請和尚道五峯云和尚也須併却雲嵓云和尚有也未師云此是叢林中流布底事雪竇禪師後來品評此三人語各有淺深却請和尚道虎頭生角出荒草和尚也併却龍蛇陣上看謀略和尚有也未金毛師子不踞地如今眾中或去請益或去過話有人道此三句語未契得百丈喚作抑而不揚却請和尚道百丈云不辝向汝道恐<span class='corr'>已</span>後喪我兒孫此豈不是抑而不揚和尚也須併却百丈云無人處斫額望汝何處是有肯他也則是抑而不揚和尚有也未百丈云喪我兒孫更是不肯也秖如百丈道併却咽喉脣吻道將一句來甚生次第事既併却咽喉脣吻明箇什麼邊事也好扶持取下座。</p>
<p>退院離褒禪辝眾上堂舉六祖大師示眾云汝等速理舟檝吾欲歸新州去弟子曰和尚去後早晚却回祖曰葉落歸根來時無口師云是什麼說話去了却更來做什麼不見東山先師道大小大祖師猶欠悟在師呵呵大笑云諸人還會得麼聽取一頌歸根得旨復何論洞口秦人半掩門花落<span class='corr'>已</span>隨流水遠空留羃羃野雲屯。</p>
<p>到蔣山上堂玄沙白紙費封題一聽雷音万仞低慰釋私懷<span class='corr'>已</span>無量那堪更唱邏羅哩乃呵呵大笑曰古人道笑須三十年誠哉此語某頃在白雲時與堂上佛果師兄道聚其樂無涯至今樂猶未<span class='corr'>已</span>也又呵呵大笑云一手不獨拍兩手鳴摑摑舉意超情念相看同路陌摩雲鍾阜高徧界烏輪赫妙機速雷電神珠不在額珍重人天大導師衲僧一見喪魂魄何也誰敢正眼覻着下座。</p>
<p>上堂終</p>
</div>
<div class='div-other'><a id='mulu5' />
<p class='h2'>偈頌</p>
<div class='div-other'><a id='mulu6' />
<p class='h3'>示道三偈并敘</p>
<div class='div-other'><a id='mulu7' /><p style="margin-left:3em">宗乗一舉作者埋冤古路縱橫若為措足苟非知方俊眼出格上機舉一明三普同流浪其或循言執滯病在見聞杜口藏形過歸傍認欲得決求大寶莫作小商撒手懸崖當空便擲百千三昧豈在外求若認語言即名邪解至於警物垂務衡鑒將來百匝千重少諧手足或中途病轍半路絕粮引諸子以伶俜蓋指南之不妙良由澄潭月影隱隱迷蹤直須坐断毗盧優游大徑故作示道三偈以資唱道之万一固非次第淺深數量名字之所得也兾達道之士相期於茲矣。</p>
</div>
<div class='div-other'><a id='mulu8' />
<p class='h4'>隨流</p><p style="text-indent:0em" class="lg-abnormal"><div class='lg-row'>千聖靈蹤百草頭卓然放去号隨流從教万古無人識笑殺溈山水牯牛</div>
</p></div>
<div class='div-other'><a id='mulu9' />
<p class='h4'>合轍</p><p style="text-indent:0em" class="lg-abnormal"><div class='lg-row'>水中月是天邊月南北東西更無別新羅打鐵火星飛燒着指頭名合轍</div>
</p></div>
<div class='div-other'><a id='mulu10' />
<p class='h4'>雙唱</p><p style="text-indent:0em" class="lg-abnormal"><div class='lg-row'>坐断千差古路頭解開空岸濟人舟明明一句該羣象善唱非聲作麼求</div>
</p></div></div>
<div class='div-other'><a id='mulu11' />
<p class='h3'>標指六偈并敘</p>
<div class='div-other'><a id='mulu12' /><p style="margin-left:3em">諸佛出世無法示人祖師西來無道可指唯談自悟是謂頓門若尚筌蹄必難話會然則忘其方便迷者難以進途標指示人或有可曉故循好言之士唱偈六篇以舉一隅無勞三返後之冥合者或有可取焉。</p>
</div>
<div class='div-other'><a id='mulu13' />
<p class='h4'>迷悟</p><p style="text-indent:0em" class="lg-abnormal"><div class='lg-row'>迷者迷悟悟者悟迷迷悟同體悟者方知迷南為北實情取則北本是南悟無移忒返究迷緣莫得來處忽悟正方迷復何去其迷則迷妄自高低生死惡覺枉受膠[米*离]達迷無妄歡喜無量殺無明賊秖在一餉一餉之間冥通大千[匕/且]下了了三際虚玄無始時來揔由今日盡未來際更不尋覓當念無念靈光熖熖靈熖騰輝心知難掩靈源蕩碧森羅普入海印發明非關動息根塵不偶心珠寧守返不我觀出兮還有有無齊出無有蹤跡智用雖奇猶遭悟覓悟為法障身招罔象犴狢無風徒勞展掌祖父書契本來家業舊日風光不妨要截哆哆和和依前疑着元無病痛何勞說藥足踏實地開眼瞌睡大地忙忙會我如是如是之法不因迦葉是誰兒孫喃喃亂說你解亂說智者便瞥此門廣大愚人自爇自謗自爇不干我事我是癡人汝能靈利</div>
</p></div>
<div class='div-other'><a id='mulu14' />
<p class='h4'>坐禪</p><p style="text-indent:0em" class="lg-abnormal"><div class='lg-row'>心光虛映體絕偏圎金波匝匝動寂常禪念起念滅不用止絕任運滔滔何曾起滅起滅寂滅現大迦葉坐臥經行未曾間歇禪何不坐坐何不禪了得如是始号坐禪坐者何人禪是何物而欲坐之用佛覓佛佛不用覓覓之轉失坐不我觀禪非外術初心閙亂未免回換所以多方教渠靜觀端坐收神初則紛紜久久恬淡虚閑六門六門稍歇於中分別分別纔生似成起滅起滅轉變從自心現還用自心返觀一徧一返不再圎光頂戴靈熖騰輝心心無礙橫該豎入生死永息一粒還丹點金成汁身心客塵透漏無門迷悟且說逆順休論細思昔日冷坐尋覓雖然不別也大狼藉剎那凡聖無人能信匝地忙忙大須謹慎如其不知端坐思惟一日築着伏惟伏惟</div>
</p></div>
<div class='div-other'><a id='mulu15' />
<p class='h4'>入道</p><p style="text-indent:0em" class="lg-abnormal"><div class='lg-row'>道本無瑕擬心<span class='corr'>已</span>差纔生眹兆徧界空花若欲全舉除非直與不用增添現成規矩洞徹根源法法周圎靈明法尓妙絕言詮言詮不得得亦差忒逈出根塵古今取則存不可見亡兮對面匪存匪亡森羅自現心外無法法外無心心法齊照境智甚深心忘照滅境智同歇一道通同十方俱攝生死涅槃元無兩般四生六道息苦停酸平等大道無有邪正胡漢不來欲何為鏡像虚鏡皎鏡像斯照像去鏡亡千聖非妙此門難入唯君自息若入此門半錢不直不直半錢萬國爭觀所以說云大道體寬</div>
</p></div>
<div class='div-other'><a id='mulu16' />
<p class='h4'>見聞</p><p style="text-indent:0em" class="lg-abnormal"><div class='lg-row'>見極垂光聽圎含響若謂見聞法成塵想光流大千響傳沙界對現全彰無在不在聲不是聲色不是色非色非聲山高水急眼不可見耳不可聞非見非聞宛尓見聞見色聞聲脫出根塵水月鏡像夢幻施陳文殊寶剎觀音普門周羅法界唯子一人身土交映妙絕凡聖本有天真非病不病長歌且唱妙舞更誇東西南北示現空花生死去來去來生死若不如是多過多咎茲言未諦此語皆宗標指若示古人同風</div>
</p></div>
<div class='div-other'><a id='mulu17' />
<p class='h4'>水月</p><p style="text-indent:0em" class="lg-abnormal"><div class='lg-row'>水月指陳最踈最親若謂可見還帶重輪月皎於上水流於下彼此非干應緣何假聲回響轉垜成招箭指喻孰明標門誰辨凡夫見聞月皎水渾心波業識奔流苦門二乗聞見如鏡中靣對像迷真渠還未薦水澄月映孤光逈逈滅此化城更須前進一月耀天光吞大千森羅頓現亘尓無邊齊含寶月交光廓徹非中非外一多融攝毗盧性海自他無礙迷悟悟迷相亡相在一塵百億百億一塵奔走塵剎不動本身光亡月落幾人摸索四十九年渾用不着丈夫壯志自有行市十字路頭看人失利不忻諸聖不厭凡夫拈箕奉箒跨馬騎驢若人笑我我亦笑渠更問如何我不識書</div>
</p></div>
<div class='div-other'><a id='mulu18' />
<p class='h4'>語默</p><p style="text-indent:0em" class="lg-abnormal"><div class='lg-row'>至道非言言亦可傳可傳何也應物而宣言雖應物物自無物無物之言言音自沒絕言之語妙應還普道非晦明語默同取舉復誰唱物物虚曠咸通大千徧乎塵想品類非一同言異出圎音落落凡聖俱適千品万類薰含種智故此一門稱無量義山河宣演草木揚音長說無間所謂甚深深兮甚淺不動情見最省工夫凡夫不薦不薦最親妙義敷陳歡言即笑恚怒即嗔嗔為金剛喜為迦葉華藏毗盧心心相接接兮可見莫看背靣無字密言從茲出現現復誰論非用耳聞六根共戶妙偈星分森羅經文不出一塵非舌非辯雷轉電奔展之在手何法不有縱撗三界無一滲漏時人不信執言說病依倚前塵以為決定決定是心決定是塵心塵所使非自由人諸聖苦口隨愚過咎巧說多詞強為分剖法無言說汝須善別捨離語言生死自絕凡夫聞此無說過咎取彼無言冥然長久端坐暗獄以心相續背却語言猶如土木捨有之無落在邪途有無俱病二病俱祛祛復何去不離當處當處不生語默相取取兮不知是東是西說即不說不疑即疑故稱佛子了事凡夫是何凡夫問取李胡</div>
</p></div></div>
<div class='div-other'><a id='mulu19' />
<p class='h3'>彼我不二</p><p style="text-indent:0em" class="lg-abnormal"><div class='lg-row'>諸人行李處非我君不能我今憑子力還與汝同心彼我無差忒超然絕古今千差非止水生死自乎沉對容誰不妙拂袖省知音不墮機前路明明定淺深其如未覺了彼我徒自侵</div>
</p></div>
<div class='div-other'><a id='mulu20' />
<p class='h3'>動靜常一</p><p style="text-indent:0em" class="lg-abnormal"><div class='lg-row'>本自未常迷何勞今日悟守住寂寞城知君還錯誤從前諸聖人元是凡夫做豈有別路岐教人離憂苦秖者生死中即是佛去處有人忽踏着選甚淨穢土一向不回頭喚之亦不顧千聖不柰何可不省言語了却貪嗔癡即是諸佛母</div>
</p></div>
<div class='div-other'><a id='mulu21' />
<p class='h3'>妙語方知</p><p style="text-indent:0em" class="lg-abnormal"><div class='lg-row'>佛與祖師言拈花示癡子我今發此談何言顛倒尓當人自天真譬之秋潭水一物着不得豈用安名字切莫向其中認之還不是不見須菩提空空達彼彼</div>
</p></div>
<div class='div-other'><a id='mulu22' />
<p class='h3'>了妄元真</p><p style="text-indent:0em" class="lg-abnormal"><div class='lg-row'>問汝貪嗔癡家住在何處我今要與汝各各分頭去好好細思量免被他官府大者名為貪養得二舎第三郎都一處日夜共活計令汝家戶大使汝善調制子今苦厭我我與子發誓一要子自知二要子依例三要當處生四要歡喜偈與汝善和同一一無凡穢一覺一切了何須去煩翳我是諸佛母十方及三世</div>
</p></div>
<div class='div-other'><a id='mulu23' />
<p class='h3'>物我無差</p><p style="text-indent:0em" class="lg-abnormal"><div class='lg-row'>青山是我身流水為我命養之以四時蕭然自條正覆育諸眾生六度自修省栽花種菩提拂石要安靜不見楊柳飛自有蒲萄影玩之且不厭去亦無冤競一性一切性娑婆大圎鏡</div>
</p></div>
<div class='div-other'><a id='mulu24' />
<p class='h3'>同居善說</p><p style="text-indent:0em" class="lg-abnormal"><div class='lg-row'>世人不識我求我以形容形容不相似徒觀[糸*氐]上龍若要識得我問取主人翁主人好家業物物要安藏六兄誇藝術三母足溫良南廳善書筭北庫多財粮住來但覺久懶去問張王君若一識得與汝同屋梁</div>
</p></div>
<div class='div-other'><a id='mulu25' />
<p class='h3'>美容可觀</p><p style="text-indent:0em" class="lg-abnormal"><div class='lg-row'>一別海山中十年春草綠相思在方寸顏容皎如玉音書杳不來桃李繁且熟唯有意中人使我眉頭蹙</div>
</p></div>
<div class='div-other'><a id='mulu26' />
<p class='h3'>妙容非覩</p><p style="text-indent:0em" class="lg-abnormal"><div class='lg-row'>通身無影像脫體露堂堂不話非聲色何曾有短長河沙恒徧現故号法中王優曇花正開嗅着不聞香</div>
</p></div>
<div class='div-other'><a id='mulu27' />
<p class='h3'>延促自尓</p><p style="text-indent:0em" class="lg-abnormal"><div class='lg-row'>春日春山裏萬事盡皆春春光照春水春氣結春雲春客春情動春詩春更新唯有識春人萬劫元一春</div>
</p></div>
<div class='div-other'><a id='mulu28' />
<p class='h3'>體寂咸周</p><p style="text-indent:0em" class="lg-abnormal"><div class='lg-row'>妙體無方具徧知近邦遠剎絕毫釐根塵應念周沙界坐断毗盧發大機</div>
</p></div>
<div class='div-other'><a id='mulu29' />
<p class='h3'>應緣不錯</p><p style="text-indent:0em" class="lg-abnormal"><div class='lg-row'>法法無差是正修見聞從此絕漂流窮心未到忘心處一聚根塵安得休</div>
</p></div>
<div class='div-other'><a id='mulu30' />
<p class='h3'>祖師地種花及揔頌四首</p>
<div class='div-other'><a id='mulu31' />
<p class='h4'>地</p><p style="text-indent:0em" class="lg-abnormal"><div class='lg-row'>性地本無生因生說有地流傳古至今非愚亦非智</div>
</p></div>
<div class='div-other'><a id='mulu32' />
<p class='h4'>種</p><p style="text-indent:0em" class="lg-abnormal"><div class='lg-row'>從昔未曾迷於今何所悟秖緣種性深更亦無別路</div>
</p></div>
<div class='div-other'><a id='mulu33' />
<p class='h4'>花</p><p style="text-indent:0em" class="lg-abnormal"><div class='lg-row'>有種有心地因緣花自開要知成果處却笑祖師來</div>
</p></div>
<div class='div-other'><a id='mulu34' />
<p class='h4'>揔</p><p style="text-indent:0em" class="lg-abnormal"><div class='lg-row'>五葉花開後山長水更深亂雲橫谷口游子謾追尋</div>
</p></div></div>
<div class='div-other'><a id='mulu35' />
<p class='h3'>六句偈六首并敘</p>
<div class='div-other'><a id='mulu36' /><p style="margin-left:3em">六句偈者各盡自心功德藏無少間然也不離六句而超六句方曉此意。</p>
</div>
<div class='div-other'><a id='mulu37' />
<p class='h4'>前念是凡</p><p style="text-indent:0em" class="lg-abnormal"><div class='lg-row'>前念是凡短布裁衫長亭送客落日張帆</div>
</p></div>
<div class='div-other'><a id='mulu38' />
<p class='h4'>後念是聖</p><p style="text-indent:0em" class="lg-abnormal"><div class='lg-row'>後念是聖一拳打正干戈叢裏拾得性命</div>
</p></div>
<div class='div-other'><a id='mulu39' />
<p class='h4'>前念非凡</p><p style="text-indent:0em" class="lg-abnormal"><div class='lg-row'>前念非凡語正言讒天高海闊毛羽毿毿</div>
</p></div>
<div class='div-other'><a id='mulu40' />
<p class='h4'>後念非聖</p><p style="text-indent:0em" class="lg-abnormal"><div class='lg-row'>後念非聖萬象明鏡不假薰修本來清淨</div>
</p></div>
<div class='div-other'><a id='mulu41' />
<p class='h4'>前念即凡</p><p style="text-indent:0em" class="lg-abnormal"><div class='lg-row'>前念即凡凡不能測若人要知終不指劃</div>
</p></div>
<div class='div-other'><a id='mulu42' />
<p class='h4'>後念即聖</p><p style="text-indent:0em" class="lg-abnormal"><div class='lg-row'>後念即聖聖不能知鐵牛過海石女生兒</div>
</p></div></div>
<div class='div-other'><a id='mulu43' />
<p class='h3'>十憶偈并敘</p>
<div class='div-other'><a id='mulu44' /><p style="margin-left:3em">余甞謂先聖雖往其道則存苟或契同吾斯在矣百丈因言之溈山曰如忘或憶所言憶者歷然神解如耳目所對更不差錯者也故作十憶偈十首以自發明先旨使千載之下咸令信受亦貴知余未始少忘也吾既知之矣尓等知之乎。</p>
</div>
<div class='div-other'><a id='mulu45' />
<p class='h4'>憶少林</p><p style="text-indent:0em" class="lg-abnormal"><div class='lg-row'>一從三拜後千古錯流通永日無人到蕭蕭檜栢風</div>
</p></div>
<div class='div-other'><a id='mulu46' />
<p class='h4'>憶曹溪</p><p style="text-indent:0em" class="lg-abnormal"><div class='lg-row'>葉落歸根後曹溪一滴深山居人少到真實好知音</div>
</p></div>
<div class='div-other'><a id='mulu47' />
<p class='h4'>憶南泉</p><p style="text-indent:0em" class="lg-abnormal"><div class='lg-row'>一歸方丈後何處覓南泉昨夜三更月寒光照座前</div>
</p></div>
<div class='div-other'><a id='mulu48' />
<p class='h4'>憶趙州</p><p style="text-indent:0em" class="lg-abnormal"><div class='lg-row'>不下禪床後曾無善巧言平常安樂事今古謾流傳</div>
</p></div>
<div class='div-other'><a id='mulu49' />
<p class='h4'>憶南陽</p><p style="text-indent:0em" class="lg-abnormal"><div class='lg-row'>丹霞相訪後從此話南陽草作青青色春風任短長</div>
</p></div>
<div class='div-other'><a id='mulu50' />
<p class='h4'>憶雙林</p><p style="text-indent:0em" class="lg-abnormal"><div class='lg-row'>一入雙林後天宮事可猜賣魚人不厭何處見如來</div>
</p></div>
<div class='div-other'><a id='mulu51' />
<p class='h4'>憶寒山</p><p style="text-indent:0em" class="lg-abnormal"><div class='lg-row'>一住天台後身單布亦穿雖然䈥骨露歌笑不堪傳</div>
</p></div>
<div class='div-other'><a id='mulu52' />
<p class='h4'>憶龐翁</p><p style="text-indent:0em" class="lg-abnormal"><div class='lg-row'>石上栽花後生涯自是春若逢親切問端的不饒君</div>
</p></div>
<div class='div-other'><a id='mulu53' />
<p class='h4'>憶先師</p><p style="text-indent:0em" class="lg-abnormal"><div class='lg-row'>一見先師後堪悲復堪笑為問何以然八十重年少</div>
</p></div>
<div class='div-other'><a id='mulu54' />
<p class='h4'>憶伊余</p><p style="text-indent:0em" class="lg-abnormal"><div class='lg-row'>憶着伊余後呵呵笑未休何人知此意有語不堪酬</div>
</p></div></div>
<div class='div-other'><a id='mulu55' />
<p class='h3'>十可行十頌并敘</p>
<div class='div-other'><a id='mulu56' /><p style="margin-left:3em">華嚴以十法界揔攝多門示無盡之理禪門有十玄談以明唱道洞山有十不歸以表超證山僧述十可行以示後生庶資助道譬諸蓬生麻中不扶而直又如染香之人亦有香氣有少益者書之于后。</p>
</div>
<div class='div-other'><a id='mulu57' />
<p class='h4'>宴坐</p><p style="text-indent:0em" class="lg-abnormal"><div class='lg-row'>清虚之理竟無身一念歸根万法平物我頓忘全體露个中殊不記功程</div>
</p></div>
<div class='div-other'><a id='mulu58' />
<p class='h4'>入室</p><p style="text-indent:0em" class="lg-abnormal"><div class='lg-row'>問道趍師印自心入門端的訪知音此生不踏曹溪路到老將何越古今</div>
</p></div>
<div class='div-other'><a id='mulu59' />
<p class='h4'>普請</p><p style="text-indent:0em" class="lg-abnormal"><div class='lg-row'>拈柴擇菜師先匠進業修身見古人若到諸方須審實龍門此法是通津</div>
</p></div>
<div class='div-other'><a id='mulu60' />
<p class='h4'>粥飯</p><p style="text-indent:0em" class="lg-abnormal"><div class='lg-row'>三下板鳴生死断十聲佛唱古今通開單展鉢親明取不可麤心昧苦空</div>
</p></div>
<div class='div-other'><a id='mulu61' />
<p class='h4'>掃地</p><p style="text-indent:0em" class="lg-abnormal"><div class='lg-row'>田地生塵便掃除房廊蕭洒共安居裝香掃地無餘事默耀韜光示智珠</div>
</p></div>
<div class='div-other'><a id='mulu62' />
<p class='h4'>洗衣</p><p style="text-indent:0em" class="lg-abnormal"><div class='lg-row'>臨流洗浣莫踈慵入眾衣裳垢不中上下隣肩薰炙久身心動念肯消鎔</div>
</p></div>
<div class='div-other'><a id='mulu63' />
<p class='h4'>經行</p><p style="text-indent:0em" class="lg-abnormal"><div class='lg-row'>石上林間鳥道平齋餘無事略經行歸來試問同心侶今日如何作麼生</div>
</p></div>
<div class='div-other'><a id='mulu64' />
<p class='h4'>誦經</p><p style="text-indent:0em" class="lg-abnormal"><div class='lg-row'>夜靜更深自誦經意中無惱睡魔惺雖然暗室無人見自有龍天側耳聽</div>
</p></div>
<div class='div-other'><a id='mulu65' />
<p class='h4'>礼拜</p><p style="text-indent:0em" class="lg-abnormal"><div class='lg-row'>礼佛為除憍慢垢由來身業獲清涼玄沙有語堪歸敬是汝非他事理長</div>
</p></div>
<div class='div-other'><a id='mulu66' />
<p class='h4'>道話</p><p style="text-indent:0em" class="lg-abnormal"><div class='lg-row'>相逢話道莫虚頭大語高聲笑上流言下若能窮本末肯將無義結朋儔</div>
</p></div></div>
<div class='div-other'><a id='mulu67' />
<p class='h3'>感興二首</p><p style="text-indent:0em" class="lg-abnormal"><div class='lg-row'>空裏形骸夢裏身夢中身世莫追尋可怜一脉嵓前水流入人間古到今</div>
</p><p style="text-indent:0em" class="lg-abnormal"><div class='lg-row'>夢幻空花秖自知潜思二十九年非夕陽芳草曾行處誰料紅蓮步步隨</div>
</p></div>
<div class='div-other'><a id='mulu68' />
<p class='h3'>海會辝老和尚</p><p style="text-indent:0em" class="lg-abnormal"><div class='lg-row'>來時無有語去亦不知聞此曲誰能和轟轟出白雲</div>
</p></div>
<div class='div-other'><a id='mulu69' />
<p class='h3'>五祖老和尚寄鐵牛歌與師<span class='note-inline'>(附)</span></p><p style="text-indent:0em" class="lg-abnormal"><div class='lg-row'>昨夜三更前鐵牛耕盡田喫着三春草吐氣在青天也無欄也無圈前山後山任方便不曾造次損田苗愛惜皮毛不輕賤忽然大震一聲雷始覺從前俱顯現</div>
</p></div>
<div class='div-other'><a id='mulu70' />
<p class='h3'>師和</p><p style="text-indent:0em" class="lg-abnormal"><div class='lg-row'>混沌未分先剖判生成不假隂陽煆頭角前來是好牛皮毛更不重更換滿目平田無寸草飢飡渴飲無生老威音王佛是如今有甚眾生可尋討哮吼一聲天地動達人見處吾無用坐断毗盧世界寬自是衲僧眼皮重一遇知音和始齊自餘揔是閑陪從</div>
</p><p style="margin-left:3em">山中閴寂爐邊靜坐因思四十年人間世外林泉之樂與夫區區世上者何遼遠也諦思究極于至道遂成山偈聊以自勉并示諸禪人使勿如老夫之回頭晚也。</p>
<p style="text-indent:0em" class="lg-abnormal"><div class='lg-row'>動境徧娑婆以之成逼迫安心一處坐從是虚生白逼迫何逼迫膏火煎魂魄虚白何虚白廣莫揚孤翮良哉靜者心四海猶為窄匹彼在動士天地何遼隔故茲審觀究二者俱介僻棄彼而奔此安得有深益樂者自何至苦者自何適苦樂忘根緒由夫征路陌路陌苟不征躭躭本家宅昔未厭瓦礫今豈重金璧金璧有所重瓦礫未可擲瓦礫謂金璧殺盜應非逆金璧謂瓦礫聖賢失蹤迹金璧而金璧瓦礫而瓦礫苦樂各平等法法無假借大空離眾念真實無改易樂而無樂相苦亦無苦跡苦樂同十虚心門廣開闢龍吟而鳳鳴天淵發金液人不念諸道飢口枉求食一也及夫此曹溪稱上客因思賢聖人不寐徹殘夕時哉各勉旃升沉在咫尺</div>
</p></div>
<div class='div-other'><a id='mulu71' />
<p class='h3'>題四靣法智禪師塔</p><p style="text-indent:0em" class="lg-abnormal"><div class='lg-row'>珎重靈知者綿綿亘古今人居千聖外塔鎻亂雲深碧落杉松色丹崖虎豹音回光如到此必也見師心</div>
</p></div>
<div class='div-other'><a id='mulu72' />
<p class='h3'>與太平四靣夜坐</p><p style="text-indent:0em" class="lg-abnormal"><div class='lg-row'>城中應接同摩詰雲外無心似老盧月白風清深夜坐出家全不費工夫</div>
</p></div>
<div class='div-other'><a id='mulu73' />
<p class='h3'>示看經僧</p><p style="text-indent:0em" class="lg-abnormal"><div class='lg-row'>句義縱橫那畔彰五千餘卷揔含藏如何不覓根頭意空看枝邊木葉黃</div>
</p></div>
<div class='div-other'><a id='mulu74' />
<p class='h3'>讀傳燈錄二首</p><p style="text-indent:0em" class="lg-abnormal"><div class='lg-row'>虚名虚說傳來久真語真蹤示後人虚實灼然知下落清風千古見芳塵</div>
</p><p style="text-indent:0em" class="lg-abnormal"><div class='lg-row'>家家門前火把子半夜愚夫說相似碧天如水月如鈎古今流落閑名字</div>
</p></div>
<div class='div-other'><a id='mulu75' />
<p class='h3'>示栽松僧</p><p style="text-indent:0em" class="lg-abnormal"><div class='lg-row'>一寸靈苗手自栽前崗後隴作良材敢將不朽傳他日唯把青青示後來</div>
</p></div>
<div class='div-other'><a id='mulu76' />
<p class='h3'>山中偶作三首</p><p style="text-indent:0em" class="lg-abnormal"><div class='lg-row'>分明不了却成迷無限風光付與誰若得家山田地穩自然處處不思議</div>
</p><p style="text-indent:0em" class="lg-abnormal"><div class='lg-row'>舊事成空莫可追舊心將把再思惟古人不隔絲毫許會得如斯也大奇</div>
</p><p style="text-indent:0em" class="lg-abnormal"><div class='lg-row'>休處言休便好休五湖蹤跡任遨遊莫嫌活計無多子此个牟尼用到頭</div>
</p></div>
<div class='div-other'><a id='mulu77' />
<p class='h3'>示眾</p><p style="text-indent:0em" class="lg-abnormal"><div class='lg-row'>求心心未諦等人人不來嵓花曉來雨寂寞為誰開</div>
</p></div>
<div class='div-other'><a id='mulu78' />
<p class='h3'>三句頌</p><p style="text-indent:0em" class="lg-abnormal"><div class='lg-row'>禹宂龍門寺探珠欲問龍驪珠吞在腹<span class='note-inline'>(如何取得請續末後句)</span></div>
</p></div>
<div class='div-other'><a id='mulu79' />
<p class='h3'>讀靈源十二時歌</p><p style="text-indent:0em" class="lg-abnormal"><div class='lg-row'>一日日一時時龍門老心自知</div>
</p></div>
<div class='div-other'><a id='mulu80' />
<p class='h3'>師常以六隻骰子示禪人六靣皆六點復作三頌</p><p style="text-indent:0em" class="lg-abnormal"><div class='lg-row'>六隻骰子滿盆紅不用安排秖麼通擬欲進前求解會大似西行却向東</div>
</p><p style="text-indent:0em" class="lg-abnormal"><div class='lg-row'>六隻骰子滿盆紅塵墨河沙用莫窮誰能解展金剛手祖佛親來亦掃蹤</div>
</p><p style="text-indent:0em" class="lg-abnormal"><div class='lg-row'>六隻骰子滿盆紅馬載驢駞一擲空赫赤窮來無可賽請君從此現神通<span class='note-inline'>(僧問六隻骰子滿盆紅時如何師云無人能賽云忽遇恁麼人來時如何師云平出云請君從此現神通作麼生現師云骰子在我手裏)</span></div>
</p></div>
<div class='div-other'><a id='mulu81' />
<p class='h3'>迷逢達磨</p><p style="text-indent:0em" class="lg-abnormal"><div class='lg-row'>信步遊梁魏乗時別少林長安車馬客無限利名心</div>
</p></div>
<div class='div-other'><a id='mulu82' />
<p class='h3'>因法眼頌呪咀毒藥形聲之逆眼耳若通本人何適師復頌之</p><p style="text-indent:0em" class="lg-abnormal"><div class='lg-row'>根問本人何所適塗割等平忘順逆有為雖偽性常真法法無依稱善吉</div>
</p></div>
<div class='div-other'><a id='mulu83' />
<p class='h3'>無情說法</p><p style="text-indent:0em" class="lg-abnormal"><div class='lg-row'>無情說法異盲聾聽得之人眼耳通不但近塵并遠剎十方度盡顯全功</div>
</p></div>
<div class='div-other'><a id='mulu84' />
<p class='h3'>寒食禮先師真五首</p><p style="text-indent:0em" class="lg-abnormal"><div class='lg-row'>雲水叅尋訪此宗十年磨刮太虚空區區力盡空依舊方知萬法本來同</div>
</p><p style="text-indent:0em" class="lg-abnormal"><div class='lg-row'>一悟吾師心便息信門入處還無入二十年中事密如向人殊不勞心力</div>
</p><p style="text-indent:0em" class="lg-abnormal"><div class='lg-row'>前人說法後人聽由來兩箇㧾無情秖緣口耳都相似所以流通道自成</div>
</p><p style="text-indent:0em" class="lg-abnormal"><div class='lg-row'>去人去矣叮嚀囑住者相承無断續若遇知音一和時乃知去住常充足</div>
</p><p style="text-indent:0em" class="lg-abnormal"><div class='lg-row'>清明寒食與諸人共禮先師不動身萬法本閑心亦尓將來誰是得吾真</div>
</p></div>
<div class='div-other'><a id='mulu85' />
<p class='h3'>和珪首座二頌</p><p style="text-indent:0em" class="lg-abnormal"><div class='lg-row'>秖論親切不論時回笑諸方䧟虎機一句未容開口對片忛先逐便風歸頭頭有路堪行履物物無差莫棄違不見黃梅足奇士盧公却得祖師衣</div>
</p><p style="text-indent:0em" class="lg-abnormal"><div class='lg-row'>媿尓相求識歲寒不嫌危璒路千盤歸堂一劄曾親訪閑戶深山肯自瞞月下篇章應<span class='corr'>獨</span>和壺中天地共誰看臨機大用全收放何必區區握雪團</div>
</p></div>
<div class='div-other'><a id='mulu86' />
<p class='h3'>送郭大夫知鉅野</p><p style="text-indent:0em" class="lg-abnormal"><div class='lg-row'>東歸半載漁樵樂北去三年父母來金馬玉堂彈指入寶樓香閣一時開</div>
</p></div>
<div class='div-other'><a id='mulu87' />
<p class='h3'>題陳子美息隂堂</p><p style="text-indent:0em" class="lg-abnormal"><div class='lg-row'>湛湛寒溪疊疊山息隂投老得身閑武陵花好春長在漁棹歌清事不関眼底兒孫從富貴樽前鬢髮任斕斑天機日有真消息頻許禪僧共往還</div>
</p></div>
<div class='div-other'><a id='mulu88' />
<p class='h3'>題孫欽之養素軒</p><p style="text-indent:0em" class="lg-abnormal"><div class='lg-row'>善養不教聲色亂素絲無染是天真有時來此軒中坐作箇忘機混沌人</div>
</p></div>
<div class='div-other'><a id='mulu89' />
<p class='h3'>智海化士乞頌</p>
<div class="lg regular" style="margin-left:0em;"><div class='lg-row'>乞食山城歸　帝里毗耶鉢飯香而美莫念故園桃李春更叅</div>
<div class='lg-row'>上國西來旨</div>
</div></div>
<div class='div-other'><a id='mulu90' />
<p class='h3'>示圍爐僧</p><p style="text-indent:0em" class="lg-abnormal"><div class='lg-row'>爐邊靜坐默無言勿論麤踈若市廛冷暖此中看火色祖師心印為親傳</div>
</p></div>
<div class='div-other'><a id='mulu91' />
<p class='h3'>題徐四翁壁</p><p style="text-indent:0em" class="lg-abnormal"><div class='lg-row'>徐翁活計天真年老無喜無嗔叅取靣前桑樹乾坤不出一塵</div>
</p></div>
<div class='div-other'><a id='mulu92' />
<p class='h3'>題祇園庵</p><p style="text-indent:0em" class="lg-abnormal"><div class='lg-row'>祇園誰住此謂是钁頭通物外庵邊竹人間耳畔風露畦青戢戢煙圃綠濛濛秖箇潛心處分明古者同</div>
</p></div>
<div class='div-other'><a id='mulu93' />
<p class='h3'>夏散輙病既病且惱因書山偈示一二禪者</p><p style="text-indent:0em" class="lg-abnormal"><div class='lg-row'>萬劫一瞬視塵沙不動移若為論過未併揔入無時海闊波仍帀心通佛可齊床頭木枕子推出恐人迷</div>
</p></div>
<div class='div-other'><a id='mulu94' />
<p class='h3'>題侍者寮香林閣</p><p style="text-indent:0em" class="lg-abnormal"><div class='lg-row'>葛厨松枕午䆫涼臥看風雲草木香彈指徧遊塵剎盡故山歸路笑羊腸</div>
</p></div>
<div class='div-other'><a id='mulu95' />
<p class='h3'>送常侍者西歸省親</p><p style="text-indent:0em" class="lg-abnormal"><div class='lg-row'>本從綿竹過南方依前歸入綿竹去井舎猶為舊日居山川不改當時處鄰人見之莫驚愕親里歡迎断思慮有問南方所得時瘦藤為我聊輕據</div>
</p></div>
<div class='div-other'><a id='mulu96' />
<p class='h3'>小師崇堅乞偈</p><p style="text-indent:0em" class="lg-abnormal"><div class='lg-row'>事辦須尋道方明尓本來禪関無鎻鑰秖要用心開</div>
</p></div>
<div class='div-other'><a id='mulu97' />
<p class='h3'>龍門偶作五首</p><p style="text-indent:0em" class="lg-abnormal"><div class='lg-row'>明月何皎皎永夜入我室照出萬古心念此百年質隔牎風露泫擁毳衣衾密遲遲不能寐餘光在東壁</div>
</p><p style="text-indent:0em" class="lg-abnormal"><div class='lg-row'>叨叨林鳥啼披衣中夜坐撥火悟平生窮神歸破墮事皎人自迷曲淡誰能和念之永不忘門開少來過</div>
</p><p style="text-indent:0em" class="lg-abnormal"><div class='lg-row'>嗚嗚鼯鼠啼時人皆不喜得意即相呼意去當自止吉凶由之生吾未見其理此言如未聞大梅有宗旨</div>
</p><p style="text-indent:0em" class="lg-abnormal"><div class='lg-row'>初夜涼生早微雲卷太空燈懸松竹露簾捲薜蘿風可笑千年事能將一念通相逢禪客問細細話吾宗</div>
</p><p style="text-indent:0em" class="lg-abnormal"><div class='lg-row'>每念心中事頻開掌內珠欲慿天上鴈待寄水中魚此意終難寫斯言不可書含毫竟寂寞遶屋樹扶踈</div>
</p></div>
<div class='div-other'><a id='mulu98' />
<p class='h3'>題靈光臺壁</p><p style="margin-left:3em">政和七年院成別於南山下作靈光臺臺上立雙浮啚西向見日沒處是謂歸根收藏之旨也一窣堵波以奉前後宗師化盡報體一窣堵波用安十方禪僧火後遺骨是二者爰彰寂滅之道殊途而同歸万靈咸會者也吾之朽骨亦藏于此世世冝遵守之長而且久與夫虚空齊壽者斯雙塔之所以建也其年寒食日住山清遠記并述二偈云。</p>
<p style="text-indent:0em" class="lg-abnormal"><div class='lg-row'>吾初欲作真常語更恐真常暗流注不如不語人共知人欲知之反勞慮崖頭浮啚示其相臺上野雲飛不住周遊獨步或可追錦繡谷中歸舎去<span class='note-inline'>(古云獨步四山頂周遊三大路)</span></div>
</p><p style="text-indent:0em" class="lg-abnormal"><div class='lg-row'>百骸潰散此日言一物長靈異時語此日長靈猶可知異時潰散慿誰舉可知所以有生滅解舉方能忘取與光明寂照徧河沙慎勿於中論尓汝</div>
</p></div>
<div class='div-other'><a id='mulu99' />
<p class='h3'>花山</p><p style="text-indent:0em" class="lg-abnormal"><div class='lg-row'>石龜不念歲月古舊記<span class='corr'>已</span>滅名尚留道傍蒼木老霜雪澗畔野草隨春秋訛傳細讀華陽傳靈跡獨聞姚比丘可慿定力驗今昔人間万事徒悠悠</div>
</p></div>
<div class='div-other'><a id='mulu100' />
<p class='h3'>木魚</p><p style="text-indent:0em" class="lg-abnormal"><div class='lg-row'>無端擊此溝中断鍾鼓相叅無雜亂能聞所聞非二緣以此及此通回換凡夫何故作追攀達士若為成智觀可怜流入[薩-產+(辛/工)]婆若醉眠尚尓排魚貫</div>
</p></div>
<div class='div-other'><a id='mulu101' />
<p class='h3'>讀經</p><p style="text-indent:0em" class="lg-abnormal"><div class='lg-row'>不染而染妄本虚染而不染悉無餘本虚自是能成事體淨何妨應万殊断妄證真心豈息非真非妄智還迃了真了妄如無礙自在圎明始是珠</div>
</p></div>
<div class='div-other'><a id='mulu102' />
<p class='h3'>不寐</p><p style="text-indent:0em" class="lg-abnormal"><div class='lg-row'>毗耶離城居士家環堵十笏容河沙八万四千高座眾咄嗟<span class='corr'>已</span>辦薰天花迢迢不到迷是障念念常入心無差須弥盧山四大海我見如一粟與麻</div>
</p></div>
<div class='div-other'><a id='mulu103' />
<p class='h3'>早起</p><p style="text-indent:0em" class="lg-abnormal"><div class='lg-row'>老來愈見心無事夜永偏知膽更涼淺淺地爐猶有火依依山月尚臨墻試將寂滅那伽定暗寫雕虫篆刻章剛被啼雞忽驚断一時歸入正思量</div>
</p></div>
<div class='div-other'><a id='mulu104' />
<p class='h3'>起晚</p><p style="text-indent:0em" class="lg-abnormal"><div class='lg-row'>展脚縮脚飢鼠啼合眼開眼重露晞覺來始了夢時事夢處寧容覺後知瞬息黃粱猶未熟翩飜蝴蝶正狂飛披衣獨坐日正午試問何如半夜時</div>
</p></div>
<div class='div-other'><a id='mulu105' />
<p class='h3'>遊定明塔院作二頌</p><p style="text-indent:0em" class="lg-abnormal"><div class='lg-row'>大士安禪地千峯塔院春門深松檜老事古歲時新人礼香燈夜鳥啼花雨晨秖應禪石上去住亦通神</div>
</p><p style="text-indent:0em" class="lg-abnormal"><div class='lg-row'>白塔雲中路晴空鳥外簷好山長入望終日坐無厭幾个竹生石數枝花映簾長安曾未到神刀動飛潜</div>
</p></div>
<div class='div-other'><a id='mulu106' />
<p class='h3'>因舉楞嚴經七處徵心成頌</p><p style="text-indent:0em" class="lg-abnormal"><div class='lg-row'>善逝明知直不邪要窮妄識是空花故令慶喜推心目勝相初觀始出家在內何緣昧肝胃相知在外又成差琉璃比眼還同境閉障開明未有涯合處隨生難定體根塵兼帶轉蓬麻世間一切都無着水陸空行作翳瑕七處無歸全失措從茲始得徧河沙</div>
</p></div>
<div class='div-other'><a id='mulu107' />
<p class='h3'>述懷示學者</p><p style="text-indent:0em" class="lg-abnormal"><div class='lg-row'>細思五十三年事併入初中後夜心須信剎那通過未更無毫髮作追尋隨消舊業根先断永絕新殃道<span class='corr'>已</span>深此是安身立命處故吹一曲報知音</div>
</p></div>
<div class='div-other'><a id='mulu108' />
<p class='h3'>病中示光道者</p><p style="text-indent:0em" class="lg-abnormal"><div class='lg-row'>我病無形不可見曼殊室利得深知再三若欲通消息推出床頭木枕兒</div>
</p></div>
<div class='div-other'><a id='mulu109' />
<p class='h3'>蔣山送無着道人歸舒州</p><p style="text-indent:0em" class="lg-abnormal"><div class='lg-row'><span class='corr'>已</span>礼雲中塔更瞻堂上師方思江水北共集定林西一句無多子千差永不疑到家勤愛護此道少人知</div>
</p></div>
<div class='div-other'><a id='mulu110' />
<p class='h3'>送<span class='corr'>禪人</span>入京</p><p style="text-indent:0em" class="lg-abnormal"><div class='lg-row'>千人叢與万人叢無喜無嗔耳目通要識太原孚上座六街鍾鼓閙鼕鼕</div>
</p></div>
<div class='div-other'><a id='mulu111' />
<p class='h3'>再得旨退褒山成三偈代違和守錢公</p><p style="text-indent:0em" class="lg-abnormal"><div class='lg-row'>住山久有煙霞疾得請放還麋鹿羣厚意於公殊未報深禪聊復對爐薰</div>
</p><p style="text-indent:0em" class="lg-abnormal"><div class='lg-row'>公家忠靖有道德乃與定明開道緣異世今時豈人意一麾千里是家傳</div>
</p><p style="text-indent:0em" class="lg-abnormal"><div class='lg-row'>出岫油然亦乗興勌飛隨意即知還有心知到無心域鳥戀故林雲在山</div>
</p></div>
<div class='div-other'><a id='mulu112' />
<p class='h3'>真賛</p>
<div class='div-other'><a id='mulu113' />
<p class='h4'>釋迦如來出山像賛</p><p style="text-indent:0em" class="lg-abnormal"><div class='lg-row'>妙色非身形容乃普閻浮未下雙林已覩曠濟功深六年行苦塵沙相好万億剎土眾生心淨佛日常午正念蒙光迷人外取雕檀寫㲲像末孩乳今茲範模傳從乃古象步出山智珠河吐水月頓澄豁開覺戶瞻之仰之豈敢自侮常在不滅此言手舞</div>
</p></div>
<div class='div-other'><a id='mulu114' />
<p class='h4'>觀音像賛二首</p><p style="text-indent:0em" class="lg-abnormal"><div class='lg-row'>曠大劫來離眾苦心心永断諸分別聞處真聞實不聞說時雖說常無說法身普現凡聖等耳根<span class='corr'>采</span>聽音聲絕娑婆最有大因緣一念清涼除惱熱</div>
</p><p style="text-indent:0em" class="lg-abnormal"><div class='lg-row'>曠大劫來不虚妄言言故得皆真實應念蒙光迅電飛尋聲救苦奔風疾千章万句離文字異韻殊音垂祕密現相宣揚遇此時見聞頴脫欣今日</div>
</p></div>
<div class='div-other'><a id='mulu115' />
<p class='h4'>天台三大士像賛</p><p style="text-indent:0em" class="lg-abnormal"><div class='lg-row'>岩岩天台矌闊寰宇大士不我毫端莫取蜀客心狂纖塵一縷屈指拊掌松石猛虎生涯何有流傳今古靜對虚堂非謂無補</div>
</p></div>
<div class='div-other'><a id='mulu116' />
<p class='h4'>達磨大師賛</p><p style="text-indent:0em" class="lg-abnormal"><div class='lg-row'>振搖梁魏斟酌皮髓孰云西來空槨而<span class='corr'>已</span>素壁虚堂少林熊耳</div>
</p></div>
<div class='div-other'><a id='mulu117' />
<p class='h4'>百丈大師賛</p><p style="text-indent:0em" class="lg-abnormal"><div class='lg-row'>慧燈續傳福庭冝敞常住世間水月鏡像是謂叢林大智百丈</div>
</p></div>
<div class='div-other'><a id='mulu118' />
<p class='h4'>楊岐和尚賛</p><p style="text-indent:0em" class="lg-abnormal"><div class='lg-row'>閙市竿頭呈戲眾眼曾驚栗棘蒲上撗吞諸方盡畏冝陽秀水萍實楊歧雨過雲撗天高地下</div>
</p></div>
<div class='div-other'><a id='mulu119' />
<p class='h4'>白雲端和尚賛</p><p style="text-indent:0em" class="lg-abnormal"><div class='lg-row'>綱紀著明不忘付授淨空無際如日處晝欲究根源瞻之龍岫</div>
</p></div>
<div class='div-other'><a id='mulu120' />
<p class='h4'>五祖演和尚賛</p><p style="text-indent:0em" class="lg-abnormal"><div class='lg-row'>遇冤則親傳虚果當剛硬齒牙生鐵腸臟風清淮楚道實宗匠不有智悲子孫安嚮</div>
</p></div>
<div class='div-other'><a id='mulu121' />
<p class='h4'>浮山圎鑒和尚賛</p><p style="text-indent:0em" class="lg-abnormal"><div class='lg-row'>并汾鐵騎老息荒丘雲施雨罷花落水流</div>
</p></div>
<div class='div-other'><a id='mulu122' />
<p class='h4'>褒山定明禪師賛</p><p style="text-indent:0em" class="lg-abnormal"><div class='lg-row'>四海稱唐師出華陽不起燕坐翱翔帝鄉名與山俱道逐時芳濟民助國能雨能暘貧者獲富熱者得涼羣蒙所歸實在不亡</div>
</p></div>
<div class='div-other'><a id='mulu123' />
<p class='h4'>悟首座圖余幻質復求為賛</p><p style="text-indent:0em" class="lg-abnormal"><div class='lg-row'>廓然無聖儼尓有容明明絕眹密密垂蹤昔也懷寶枯木藏龍今其示人巨嶽喬松龍吞萬類松[卄/戉]三冬神而不改風雲必從吾形既得尓道自鍾褒斜路險漢水朝宗</div>
</p></div>
<div class='div-other'><a id='mulu124' />
<p class='h4'>珪首座求賛</p><p style="text-indent:0em" class="lg-abnormal"><div class='lg-row'>如珪如璋惟子非我且陋且拙在余是可子今傳余拙則成奇物感神會形動心隨凝雲不飛寒月下映孰謂之凡孰謂之聖余猶尓也奇拙同貫噫嘻斯文大枓未散</div>
</p></div>
<div class='div-other'><a id='mulu125' />
<p class='h4'>順知藏求賛</p><p style="text-indent:0em" class="lg-abnormal"><div class='lg-row'>色裏膠清不見形影中所以邈吾真吾真定有非形礙為對凡夫顯幻塵塵既顯道弥新不貴西來彼上人</div>
</p></div>
<div class='div-other'><a id='mulu126' />
<p class='h4'>淵禪人求賛</p><p style="text-indent:0em" class="lg-abnormal"><div class='lg-row'>似余似余類我類我我復謂誰如火與火描邈不就迎隨不果寫出龍門衲僧災禍</div>
</p></div>
<div class='div-other'><a id='mulu127' />
<p class='h4'>如大師求賛</p><p style="text-indent:0em" class="lg-abnormal"><div class='lg-row'>比類則踈現形仍普得在一瞬照窮千古雲起吟龍風生嘯虎賛之絕辝瞻焉奚覩</div>
</p></div>
<div class='div-other'><a id='mulu128' />
<p class='h4'>賢監院求賛</p><p style="text-indent:0em" class="lg-abnormal"><div class='lg-row'>徧界不藏毫端獨妙縱未嚬呻<span class='corr'>已</span>先微笑吾子識也水月斯照纖塵不遺是為宗要</div>
</p></div>
<div class='div-other'><a id='mulu129' />
<p class='h4'>肱維那求賛</p><p style="text-indent:0em" class="lg-abnormal"><div class='lg-row'>識余者誰請觀端的孰云丹青謾勞尋覓断雲架巘皎月在壁昭尓惺惺悟茲寂寂</div>
</p></div>
<div class='div-other'><a id='mulu130' />
<p class='h4'>勤禪人求賛</p><p style="text-indent:0em" class="lg-abnormal"><div class='lg-row'>滄溟一滴鹹無際厚地纖塵廣有餘何事陋容人寫得秖緣蹤跡在龍舒</div>
</p></div>
<div class='div-other'><a id='mulu131' />
<p class='h4'>昕侍者求賛</p><p style="text-indent:0em" class="lg-abnormal"><div class='lg-row'>吾行尓隨吾喚尓應唯隨與應不欠不剩因吾識尓此像果親靜而瞻之道實絕倫</div>
</p></div>
<div class='div-other'><a id='mulu132' />
<p class='h4'>元侍者求賛</p><p style="text-indent:0em" class="lg-abnormal"><div class='lg-row'>道雖光明形則山野提折脚鐺住深蘭若拙韻無取陋容誰寫常在左右覺元侍者</div>
</p></div>
<div class='div-other'><a id='mulu133' />
<p class='h4'>小師崇戒求賛</p><p style="text-indent:0em" class="lg-abnormal"><div class='lg-row'>似即踈比仍失廓尓空皎然日顧丹青寫容質誰使之省尋覓</div>
</p></div>
<div class='div-other'><a id='mulu134' />
<p class='h4'>無着道人求賛</p><p style="text-indent:0em" class="lg-abnormal"><div class='lg-row'>植杖望雲何處空山獨立凝情媿我蕭然無物謝伊裝點相成</div>
</p></div>
<div class='div-other'><a id='mulu135' />
<p class='h4'>馮濟川教授求賛</p><p style="text-indent:0em" class="lg-abnormal"><div class='lg-row'>天地無物我無物隱顯空雲隨出沒此間誰是悟玄人霹靂光中轟一咄</div>
</p></div>
<div class='div-other'><a id='mulu136' />
<p class='h4'>[口/矢]公明求賛</p><p style="text-indent:0em" class="lg-abnormal"><div class='lg-row'>欲識坦然老乃是龍門人聲名落四方坐臥今十春會見移庵去何妨邈形真平生香火緣對此即通神</div>
</p></div>
<div class='div-other'><a id='mulu137' />
<p class='h4'>張公壽求賛</p><p style="text-indent:0em" class="lg-abnormal"><div class='lg-row'>首到東山晚親龍岫歲經寒暑人非新舊塗毒長鳴優曇勿嗅靜對終日弟子公壽</div>
</p></div>
<div class='div-other'><a id='mulu138' />
<p class='h4'>戴巨濟求賛</p><p style="text-indent:0em" class="lg-abnormal"><div class='lg-row'>畫出人皆識相逢道更親起雲峯後路記得往來頻</div>
</p></div>
<div class='div-other'><a id='mulu139' />
<p class='h4'>龍門常住圖師真知事求賛</p><p style="text-indent:0em" class="lg-abnormal"><div class='lg-row'>寥廓無狀孰為龍門有指南路絕刀斧痕因緣去住任物所論黃竹寒湫曉而復昬</div>
</p></div></div><p>偈頌終</p>
</div>
<p class='juan'>舒州龍門佛眼和尚語錄上</p></div>
</div><!-- end of div[@id='body'] -->
</body></html>