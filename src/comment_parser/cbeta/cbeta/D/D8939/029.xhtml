<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu680' />
<div class='div-other'><a id='mulu681' /><a id='mulu682' />
<p class='juan'>筠州大愚芝和尚語録</p><p>師陞座僧問如何是和尚家風師云一言<span class='corr'>已</span>出駟馬難追問如何是城裏佛師云十字街頭石幢子問如何是為人一句師云四角六張進云意㫖如何師云八凹九凸問不落三寸時如何師云乾三長坤六短進云意㫖如何師云切忌地盈虛問昔日靈山分半座二師相見事如何師云記得麼僧良久師打禪床一下云多年忘却也師云且住且住若向言中取則句裏明機也似迷頭認影若也舉唱宗乗大似一場寐語雖然如是官不容針私通車馬放一線道有箇葛藤䖏師遂打禪床一下云三世諸佛盡皆頭痛且道大眾還有免得底麼若一人免得無有是䖏若免不得海印發光師乃豎起拂子云者个是印那个是光者个是光那个是印掣電之機徒勞佇思會麼老僧說夢且道夢見个什麼南柯十更若不會聽耴一頌比斗挂湏弥杖頭挑日月林泉好商量夏末秋風切。</p>
<p>開堂升座僧正宣䟽白槌罷有僧問大用現前不存䡄則請師揮劒師云點眼知人意看耴令行時進云腦後穿師云齋後鍾問如何是佛法大意師云推天磕地問心法無形如何彫琢師云一丁两丁進云未曉者如何領會師云透七透八問如何是大愚境師云四面峯巒秀㳂江一帶清進云如何是境中人師云滿城公子貴林下道人棲問拈槌豎拂即不問當機一句事如何師云燋頭燎面進云雷音<span class='corr'>已</span>徹青雲外向上極則又如何師云且領前話乃云問話且住淨名杜口猶渉繁詞逹磨西來平欺漢地放一線道去也放个葛藤處所以李長者云有情之本同智海以還源抱識含流緫法身而為軆諸仁者既是㧾法身而為軆還知道湏弥吞却法身法身吞却湏弥麼諸仁者朝夕與古佛同參與諸方老和尚同參山僧今日與大眾同參且道叅个什麼如是定當得且認得个著衣喫飰猶去衲僧半月程在若定當不得来年更有新條在惱乱春風卒未休。</p>
<p>上堂僧問如何是道師云八斛四斗進云如何是道中人師云煑粥煠飯問寳劒未出匣時如何師云切忌道著進云出匣後如何師云天魔腦裂乃云舉一步湏弥岌峇海水騰波不舉一步放微塵國土助一切諸佛出興於世轉大法輪還信得麼若信得西瞿耶尼喫飯去。</p>
<p>上堂僧問如何是祖師西来意師云白日燒地眠夜間炙地卧問既是清淨法身為什麼却澡浴師云頭出頭沒進云為什麼如此師云只為如此問古鏡未磨時如何師云照破天下人髑髏進云磨後如何師云黑似漆。</p>
<p>上堂僧問洪鍾纔擊大眾雲臻祖意西来乞師垂示師云六丁六甲進云未曉者如何領會師云會即錯問馬師未見讓師時如何師云緊進云見後如何師云切問如何是佛師云鋸解秤鎚師云德山入門便棒臨濟入門便喝一棒一喝若雙峰而互出賔主未辨恓恓而萬里鄉関照用雙行擬擬而千差塞路諸上座到者裏如何話會乃云棒喝齊施早<span class='corr'>已</span>賖古今皆贊出周遮二途不渉慿何說南海波斯進象牙。</p>
<p>上堂僧問特特上來伸三拜乞師分付拄杖子師云科進云恁麼則功不虚施也師云重。</p>
<p>囙請首座開堂僧問承和尚有言一人悟道三界平沉首座悟道三界還沉也無師云不淹不抑進云一言纔出大地全収師云落三落四師乃云為眾竭力蓋為袈裟同肩一處喫飰莫是人各披一条同鍋喫飰麼此是分見還知道三世諸佛共披一条所以釋迦身長丈六留下袈裟與弥勒弥勒身長千尺披得恰好何故如此盖為長者長法身短者短法身要得易會麼古佛与露柱相交佛殿與天王[門@(豆*斗)]額若也不會單重交拆。</p>
<p>上堂云有時一喝只作一喝用有時一喝作探竿影草有時一喝如踞地師子有時一喝如金剛王寳劒若是金剛王寳劒不敢正眼覷著覷著即喪身失命乃有頌云不是干將鑄那関四氣吹匣內青虵吼逢妖任便揮若得全提者當機豈失時毗盧驚得走大眾尽攅眉。</p>
<p>上堂云大愚相接大雄孫五湖雲水競頭奔競頭奔有何門擊箭寧知枯木存枯木存一年還曽两度春两度春帳裏真珠撒與人撒與人思量也是慕西秦。</p>
<p>舉僧問汾州和尚如何是接初機句州云汝是行脚僧如何是辨衲僧句西方日出夘如何是正令行句千里持来呈舊面如何是立乹坤句北俱盧州長粳米食者無貪亦無嗔師云將此四句語以驗天下衲僧子細思量將此四句語被天下衲僧一時勘破。</p>

<p class='juan'>大愚芝和尚前録</p></div></div>
</div><!-- end of div[@id='body'] -->
</body></html>