<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu660' />
<p class='juan'>趙州錄卷下　　　　并對機勘弁偈頌等</p>
<div class='div-other'><a id='mulu661' /><p>師因在室坐禪次主事報和尚云大王來礼拜大王礼拜了左右問烈土王來為什麼不起　師云你不會老僧者裏下等人來出三門接中等人來下禪床接上等人來禪床上接不可喚大王作中等下等人也恐屈大王大王歡喜[再-土+(┴/十)]三請入內供養　師因問周貟外你還夢見臨濟也無　貟外竪起拳　師云那邊見　外云者邊見　師云什麼䖏見臨濟　貟外無對　師問周貟外什麼䖏來　云非來非去　師云不是老鵶飛來飛去。</p>
<p>師示眾云才有是非紛然失心還有[前-刖+合]話分也無　後有僧舉似洛浦洛浦扣齒　又舉似雲居雲居云何必　僧舉似師師云南方大有人喪身失命　僧云請和尚舉　師才舉僧便指傍僧云者个師僧喫却飯了作什麼語話　師因看金剛經次僧便問一切諸佛及諸佛阿耨菩提皆[彳*(前-刖+(之-、))]此經出如何是此經　師云金剛般若波羅蜜經如是我聞一時佛在舎衛國　僧云不是　師云我自理經也不得　因僧辝去師云闍梨出外忽有人問還見趙州否你作麼生祗對　云只可道見　師云老僧是一頭馿你作麼生見　無語　師問新到[彳*(前-刖+(之-、))]什麼䖏來　云南方來　師云還知有趙州関麼　云湏知有不渉関者　師叱云者販私鹽漢　又云兄弟趙州関也難過　云如何是趙州関　師云石橋是有僧從雪峯来師云上座莫住此間老僧者裏只是避難所在佛法盡在南方　云佛法豈有南北　師云直饒你從雲居雪峯来也只是个擔板漢　云未審那邊事如何　師云你因什麼夜來尿床　云達後如何　師云又是阿屎。</p>
<p>示眾云我此間有出窟師子亦有在窟師子只是難得師子兒　時有僧彈指對之　師云是什麼　云師子兒　師云我喚作師子兒早是罪過你更行趯踏　問新到離什麼䖏　云離雪峯　師云雪峯有什麼言句示人　云和尚尋常道盡十方世界是沙門一隻眼你䓁諸人向什麼䖏阿　師云闍梨若迴寄个鍬子去師因捨衣俵大眾次僧便問和尚[(打-丁+匆)/心]捨却了用个什麼去師召云湖州子　僧應喏　師云用个什麼。</p>
<p>師示眾云未有世界早有此性世界壞時此性不壞　僧問如何是此性　師云五蘊<span class='corr'>四</span>大　云此猶是壞如何此性　師云<span class='corr'>四</span>大五蘊定州有一座主到師問習何業　云經律論不聽便講師舉手示之還講得者个麼　座主忙然不知　師云直饒你不聽便講得也只是个講經論漢若是佛法未在云和尚即今語話莫便是佛法否　師云直饒你問得[前-刖+合]得[(打-丁+匆)/心]属經論佛法未在　無語　師因問一行者[彳*(前-刖+(之-、))]什麼䖏来云北院来　師云那院何似者院　行者無對　有僧在邊立師令代行者語　僧代云[彳*(前-刖+(之-、))]那院来　師笑之　師又令文遠代之文遠云行者還是不取師語話　師問座主所習何業　云講維摩經　師云維摩經步步是道塲座主在什麼䖏　無對　師令全益代座主語全益云只者一問可識道塲麼　師云你身在道塲裏心在什麼䖏速道取云和尚不是覔學人心　師云是　云只者一問一[前-刖+合]是什麼　師云老僧不在心所裏法過眼耳鼻舌身意而知解　云既不在心數裏和尚為什麼覔　師云為你道不得　云法過眼耳鼻舌身意而不解作麼生道不得　師云喫我涕唾　師問僧你曾看法華經麼　云曽看　師云經中道納衣在空閑假名阿練若誑惑世間人你作麼生會僧擬礼拜　師云你披納衣來否　云披來　師云莫或我　云如何得不或去　師云自作活計莫取老僧語師問座主所習何業　云講維摩經　師云那个是維摩祖父　云厶甲是　師云為什麼却為兒孫傳語無對。</p>
<p>師一日上堂僧[糸*(免/免)]出礼拜　師乃合掌珎重　又一日僧礼拜　師云好好問　云如何是禪　師云今日天隂不[前-刖+合]話　問新到[彳*(前-刖+(之-、))]何方来　云無方面来　師乃轉背僧將坐具随師轉　師云大好無方面　問新到從什麼䖏来　云南方来　師云三千里外逢莫戯　云不曽　師云摘楊花摘楊花　<span class='corr'>豐</span>干到五[薹-吉+(其-(六-(〦-一)))]山下見一老人干云莫是文殊也無　老人云不可有二文殊也　干便礼拜老人不見。</p>
<p>有僧舉似師師云<span class='corr'>豐</span>干只具一隻眼　師乃令文遠作老人我作<span class='corr'>豐</span>干　師云莫是文殊也無　豈有二文殊也　師云文殊文殊。</p>
<p>師問二新到上座曽到此間否　云不曽到　師云喫茶去　又問那一人曽到此間否云曽到　師云喫茶去　院主問和尚不曽到教伊喫茶去即且致曽到為什麼教伊喫茶去　師云院主院主應喏　師云喫茶去。</p>
<p>師到雲居雲居云老老大大何不覔个住䖏　師云什麼䖏住得　雲居云前面有古寺基　師云与麼即和尚自住取　師又到茱茰茱茰云老老大大何不覔个住䖏去　師云什麼䖏住得　茱茰云老老大大住䖏也不識　師云三十年弄馬騎今日却被馿撲師又到茱茰方丈上下觀瞻　茱茰云平地喫交作什麼　師云只為心麄　師一日將拄杖上茱茰法堂上東西来去茰云作什麼　師云探水　茰云我者裏一滴也無探个什麼　師將杖子倚壁便下去。</p>
<p>臺山路上有一婆子要問僧僧問臺山路向什麼䖏去　云驀直去　僧才行婆云又与麼去也　師聞後便去問臺山路向什麼䖏去云驀直去　師才行　婆云又与麼去也　師便㱕舉似大眾云婆子今日被老僧勘破了也　師見僧来挾火示之云會麼　僧云不會　師云你不得喚作火老僧道了也師挾起火云會麼　云不會　師却云此去舒州有投子山和尚你去礼拜問取因緣相契不用更來不相契却来其僧便去才到投子和尚䖏投子乃問近離什麼䖏云離趙州特來礼拜和尚　投子云趙州老人有何言句僧乃具舉前話投子乃下禪床行三五步却坐云會麼僧云不會投子云你㱕舉似趙州其僧却㱕舉似師師云還會麼云未會　師云也不<span class='corr'>較</span>多也　洞山問僧什麼䖏来　云掌鞋來　山云自解依他云依他　山云他還指闍梨也無　無對　師代云若允即不違　普化喫生菜臨濟見云普化大似一頭馿普化便作馿啼臨濟便休去　普化云臨濟小廝兒只具一隻眼　師代云但与本分草料保壽問胡釘教莫便是胡釘教否　云不敢　保云還釘得虚空麼　云請打破虚空來　保壽便打却云他後有多口阿師与你點破在　胡釘教後舉似師師云你因什麼被他打　云不知過在什麼䖏　師云只者一縫<span class='corr'>尚</span>不奈何更教他打破　釘教便會　師代云且釘者一縫。</p>
<p>師問新到離什麼䖏　云雪峯来　師云雪峯有什麼言句示人　云雪峯尋常道盡十方世界都來是沙門一隻眼你諸人向什麼䖏阿　師云你若迴寄闍梨一个鍬子去　師因行路次見一婆子問和尚住在什麼䖏　師云趙州東院西　師舉向僧云你道使那个西字　一僧云東西字　一僧云依栖字　師云汝兩人[(打-丁+匆)/心]作得鹽䥫判官。</p>
<p>師与侍郎遊園見兎走過　侍郎問和尚是大善知識兎子見為什麼走　師云老僧好殺　師因見僧掃地次遂問与麼掃還得淨潔也無　云轉掃轉多　師云豈無撥塵者也　云誰是撥塵者　師云會麼　云不會　師云問取雲居去　其僧乃去問雲居如何是撥塵者　雲居云者[目*(宭-尹+工)]漢　師問僧你在此間多少時也　云七八年　師云還見老僧麼　云見　師云我作一頭馿你作麼生見　云入法界見　師云我將為你有此一著枉喫了如許多飯　僧云請和尚道　師云因什麼不道向草料裏見　師問菜頭今日喫生菜熟菜　菜頭提起一[蘲-畾+(一/八)]菜　師云知恩者少負恩者多。</p>
<p>有俗行者到院燒香師問僧伊在那裏燒香礼拜我又共你在者裏語話正与麼時生在那頭　僧云和尚是什麼　師云与麼即在那頭也　云与麼<span class='corr'>已</span>是先也　師笑之。</p>
<p>師与小師文遠論義不得占勝占勝者輸餬餅　師云我是一頭馿　遠云我是馿紂　師云我是馿糞　遠云我是糞中虫　師云你在彼中作麼　遠云我在彼中過夏　師云把將餬餅來　師因入內迴路上見一幢子無一截僧問幢子一截上天去也入地去也　師云也不上天也不入地云向什麼䖏去　師云撲落也。</p>
<p>師坐次一僧才出礼拜師云珎重　僧伸問次　師云又是也　師因在簷前立見燕子語　師云者燕子喃喃地招人言語僧問未審他還甘也無　師云依俙似曲才堪聽又被風吹別調中有僧辝去　師云什麼䖏去　云閩中去　師云閩中大有兵馬你湏迴避　云向什麼䖏迴避　師云恰好　有僧上叅次見師衲衣盖頭坐次　僧便退　師云闍梨莫道老僧不祗對　師問僧從什麼䖏來　云南方來　師云共什麼人為伴　云水牯牛　師云好个師僧因什麼与畜生為伴　云不異故　師云好个畜生　云爭肯　師云不肯且從還我伴来　師問僧堂中還有祖師也無云有　師云喚来与老僧洗脚　堂中有二僧相推不肯作第一座主事白和尚師云[(打-丁+匆)/心]教他作第二座　云教誰作第一座　師云裝香著　云裝香了也　師云戒香定香師問僧離什麼䖏　云離京中　師云你還[彳*(前-刖+(之-、))]潼関過麼　云不歴　師云今日捉得者販私鹽漢　因送亡僧師云只是一个死人得無量人送又云許多死漢送一个生漢時有僧問是心生是身生　師云身心俱不生　云者个作麼生　師云死漢　有僧見猫兒問云厶甲喚作猫兒未審和尚喚作什麼　師云是你喚作猫兒　因鎮州大王來訪師侍者來報師云大王来　師云大王万福　侍者云未在方到三門下　師云又道大王來也　因上東司召文遠文遠應喏　師云東司上不可与你說佛法也　因在殿上過乃喚侍者侍者應喏　師云好一殿功德　侍者無對　師因到林濟方始洗脚　林濟便問如何是祖師覀來意　師云正值洗脚　林濟乃近前側聆　師云若會便會若不會更莫㗖啄作麼　林濟拂袖去　師云三十年行脚今日為人錯下注脚　師因到天台國清寺見寒山拾得　師云久響寒山拾得到来只見兩頭水牯牛寒山拾得便作牛闘　師云叱叱　寒山拾得咬齒相看。</p>
<p>師便㱕堂二人来堂內問師適来因緣作麼生　師乃呵呵大笑　一日二人問師什麼䖏去來　師云礼拜五百尊者来　二人云五百頭水牯牛聻尊者　師云為什麼作五百頭水牯牛去　山云蒼天蒼天　師呵呵大笑。</p>
<p>師行脚時見二庵主一人作丫角童　師問訊二人殊不[(厂@((既-旡)-日+口))*頁]来日早晨丫角童將一鐺飯来放地上分作三分庵主將席子近前坐丫角童亦將席近前相對坐亦不喚師師乃亦將席子近前坐丫童目[(厂@((既-旡)-日+口))*頁]於師　庵主云莫言侵早起更有夜行人　師云何不教詔這行者　庵主云他是人家男女　師云洎合放過　丫童便起[(厂@((既-旡)-日+口))*頁]視庵主云多口作麼　丫童從此入山不見　師因看經次沙弥文遠入來師乃將經側示之沙弥乃出去　師随後把住云速道速道　文遠云阿弥陁佛阿弥陁佛　師便㱕方丈　因沙弥童行叅師向侍者道教伊去　侍者向行者道和尚教去　師云沙弥童行得入門　侍者在門外　師行脚時到一尊宿院才入門相見便云有麼有麼　尊宿竪起拳頭　師云水淺舡難泊便出去　又到一院見尊宿便云有麼有麼　尊宿竪起拳頭　師云能縱能奪能取能撮礼拜便出去　師一日拈數珠問新羅長老彼中還有者个也無　云有　師云何似者个　云不似者个　師云既有為什麼不似　無語　師自代云不見道新羅大唐　問新到什麼䖏來　云南方來　師竪起指云會麼　云不會　師云動止万福不會　師行脚時　問大慈般若以何為躰　慈云般若以何為躰　師便呵呵大笑而出　大慈來日見師掃地次問般若以何為躰師放下掃箒呵呵大笑而去　大慈便㱕方丈　師到百丈百丈問[彳*(前-刖+(之-、))]什麼䖏來　云南泉来　百丈云南泉有何言句示人　師云有時道未得之人亦湏峭然去　百丈叱之　師容愕然　百丈云大好峭然　師便作舞而出　師到投子䖏對坐齋投子將蒸餅与師喫　師云不喫不久下糊餅投子教沙弥度与師師接得餅却礼沙弥三拜　投子默然　因僧寫師真呈師師云若似老僧即打殺我若不似即燒却　師因与文遠行次乃以手指一片地云這裏好造一个巡鋪子　文遠便去彼中立云把將公驗来　師便打一摑　遠云公驗分明過　師問新到近離甚䖏　云[薹-吉+(其-(六-(〦-一)))]山　師云還見文殊也無　僧展手　師云展手頗多文殊誰覩　云只守氣急殺人　師云不覩雲中鴈焉知沙塞寒　問遠遠投師請師一接　師云孫賔門下因什麼鑽龜　僧拂袖出去　師云將為當榮折他雙足　師与首座看石槗乃問首座是什麼人造云李膺造　師云造時向什麼䖏下手　無對　師云尋常說石槗問著下手䖏也不知　有新羅院主請師齋師到門首問此是什麼院　云新羅院　師云我与你隔海　問僧什麼䖏来　云雲居来　師云雲居有什麼言句　云有僧問靈羊掛角時如何　雲居云六六三十六　師云雲居師兄由在　僧却問未審和尚尊意如何　師云九九八十一　有一婆子日晚入院来　師云作什麼　婆云寄宿　師云者裏是什麼所在　婆呵呵大笑而去　師出外逢見一个婆子提一个籃子師便問什麼䖏去　云偷趙州笋去　師云忽見趙州又作麼生　婆子近前打一掌　師因見院主送生飯鵶子見便總飛去　師云鵶子見你為什麼却飛去院主云怕[十/田/寸]甲　師云是什麼語話　師代云為厶甲有殺心在　師問僧什麼䖏来　云江西来　師云趙州著在什麼䖏　僧無對　師[彳*(前-刖+(之-、))]殿上過見一僧礼拜師打一棒　云礼拜也是好事　師云好事不如無　師因叅潼関潼関問師云你還知有潼関麼　師云知有潼関云有公驗者即得過無公驗者不得過　師云忽遇鑾駕來時如何　関云也湏檢點過　云你要造返。</p>
<p>師到寳壽寳壽見師來遂乃背面而坐　師便展坐具寳壽起立　師便出去　師在南泉時泉牽一頭水牯牛入僧堂內巡堂而轉首座乃向牛背上三拍泉便休去師後將一束草安首座面前　首座無對　有秀才見師乃讃嘆師云和尚是古佛　師云秀才是新如来有僧問如何是涅槃　師云我耳重　僧再問　師云我不害耳聾乃有頌　滕滕大道者對面涅槃門但坐念無際来年春又春　有僧問生死二路是同是別師乃有頌　道人問生死生死若為論雙林一池水朗月耀乾坤喚他句上識此是弄精魂欲會个生死顛人說夢春　有僧問諸佛有難火焰裏蔵身和尚有難向什麼䖏蔵身　師乃有頌　渠說佛有難我說渠有灾但看我避難何䖏有相随有無不是說去來非去來為你說難法對面識得未。</p>
</div>
<div class='div-other'><a id='mulu662' />
<div class='div-other'><a id='mulu663' />
<p class='h3'>見起塔乃有頌</p><p style="text-indent:0em" class="lg-abnormal"><div class='lg-row'>本自圎成何勞疊石名邈雕鐫与吾懸隔若人借問終不指畫</div>
</p></div>
<div class='div-other'><a id='mulu664' />
<p class='h3'>因見諸方見解異途乃有頌呵</p><p style="text-indent:0em" class="lg-abnormal"><div class='lg-row'>趙州南石槗北觀音院裏有弥勒祖師遺下一隻履直至如今覔不得</div>
</p></div>
<div class='div-other'><a id='mulu665' />
<p class='h3'>因魚鼓有頌</p><p style="text-indent:0em" class="lg-abnormal"><div class='lg-row'>四大猶来造化功有声全貴裏頭空莫恠不与凡夫說只為宮<span class='corr'>商</span>調不同</div>
</p></div>
<div class='div-other'><a id='mulu666' />
<p class='h3'>因蓮花有頌</p><p style="text-indent:0em" class="lg-abnormal"><div class='lg-row'>竒異根苗帶雪鮮不知何代別西天淤泥深淺人不識出水方知是白蓮</div>
</p></div>
<p class='juan'>趙州和尚下錄終</p>
<div class='div-w'><a id='mulu667' />
<p class='h3'>趙王与師作真讃</p><p style="margin-left:0em;text-indent:0em;" class="lg-abnormal"><div class='lg-row'>碧溪之月　清鏡中頭　我師我化　天下趙州</div>
</p></div>
<div class='div-w'><a id='mulu668' />
<p class='h3'>哭趙州和尚二首</p>
<div class='div-w'><a id='mulu669' /><p style="text-indent:0em" class="lg-abnormal"><div class='lg-row'>師離㴲水動王[仁-二+(亡/大)]心印光潜麈尾収碧落霧霾松嶺月滄溟浪覆濟人舟一燈乍滅波旬喜雙眼重昏道侣愁縱是了然雲外客每瞻瓶机淚還流</div>
</p></div>
<div class='div-w'><a id='mulu670' />
<p class='h4'>其二</p><p style="text-indent:0em" class="lg-abnormal"><div class='lg-row'>佛日<span class='corr'>西</span>傾祖印隳珠沉円沼月沉輝影敷丈室炉烟[慘-(彰-章)+小]風起禪堂松韻微隻履乍来留化跡五天何䖏又逢㱕解空弟子絕悲喜猶自潸然對雪幃</div>
</p></div></div></div>
<div class='div-w'><p style="margin-left:1em">廬山棲賢寳覺禪院住持傳法賜紫沙門澄諟重詳定</p>
</div></div>
</div><!-- end of div[@id='body'] -->
</body></html>