<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu261' />
<p class='juan'>雲門匡真禪師廣錄卷下</p><p class="byline">門人明識大師賜紫　守堅集</p>
<ul class="">
<li>勘辨一百六十五則</li>

<li>遊方語錄三十一則</li>

<li>遺表</li>

<li>遺誡</li>

<li>行錄并請䟽</li>
</ul>
<div class='div-other'><a id='mulu262' />
<p class='h2'>勘辨</p><p>師見新到云雪峯和尚道開却路達磨來也我問你作麼生僧云築著和尚鼻孔師云地神惡發把須弥山一摑㪍跳上梵天拶破帝釋鼻孔你為什麼向日本國裏藏身僧云和尚莫瞞人好師云築著老僧鼻孔又作麼生無對師云將知你秖是學語之流代無語處云和尚秖恐某甲不實又云邏邏李。</p>
<p>問新到你是甚處人僧云新羅人師云將什麼過海僧云草賊大敗師云你為什麼在我手裏僧云恰是師云㪍跳無對代前語云常得此便又云一任㪍跳。</p>
<p>問新到你在南岳山借我二百錢為什麼不還無對代云今日小出大遇又云今日不著便。</p>
<p>問僧心法雙忘是第幾座僧云第二座師云作麼生是第一座僧云不敢虧於和尚師不肯代云韶州籴米。</p>
<p>問僧什麼處來僧云摘茶來師云人摘茶茶摘人無對代云和尚道了某甲不可更道。</p>
<p>師問僧你是修造那云是師云盡乾坤是箇屋作麼生是屋主無對師云你問我與汝道僧便問師云薨代前語云瞞却多少人來。</p>
<p>師問僧汝是湖南出家那僧云是師云識三門下金剛麼僧云不可更識也師云野狐窟裏出頭無對代云若不出頭代初問處云秖是箇泥人又云識得者泥人有甚用處又云念某甲新入眾。</p>
<p>師問僧甚處來僧云礼塔來師云祖師道什麼僧云和尚道什麼師云將謂是箇靈利漢無對代云秖為仁義道中。</p>
<p>師問僧甚處來僧提起衲衣師云我問你甚處來僧云和尚為什麼不領話師便打代云且喜代前語云和尚休得也未。</p>
<p>僧辭師師云你辭去那云是師云前頭江難過僧云一切臨時師云蘇盧[薩-產+(辛/工)]訶代前語云臨行不可無礼去也代後語云太麤心又云近日世界不好。</p>
<p>師問僧甚處過夏僧云和尚合知師云我即知僧云且道某甲甚處過夏師云老䑕孔裏出頭無對代云道著代前語云便出去。</p>
<p>僧辭師師云莫教敗闕僧云和尚有什麼事但問師云草賊大敗無對代云敗也代前語云不少。</p>
<p>因普請般米了坐次云近日不唧[口*留]秖擔得一斗米不如快脫去僧云和尚脫向甚處去師云嗄僧擬再問師云釘釘了代云酌然代前語云今日般米困又云尚近。</p>
<p>師問僧還見燈籠麼僧云不可更見也師云猢猻繫露柱代云深領和尚佛法深心代前語云好事不如無。</p>
<p>問僧近離甚處僧云查渡師云蹋破多少草鞋無對代云可惜草鞋又云不虚蹋破草鞋。</p>
<p>師見飯頭云汝是飯頭麼云是師云顆裏有幾米米裏有幾顆無對代云某甲瞻星望月又云福利門中不得不作。</p>
<p>師因齋次問僧你是甚處人云淮南人又問一僧你是甚處人云京兆人師拈起蒸餅云我也無可到你淮南人也無可到你京兆人二僧無對師遂拈蒸餅挒轉云我惜你作麼生又無對代云不是和尚惜代前語云普同供養又云且留供養和尚。</p>
<p>問僧看什麼經云<span class='corr'>已</span>有人問了師云你為什麼在我脚下僧云恰是師云伏惟尚饗代云蒼天蒼天又云將謂韶州無。</p>
<p>問僧看什麼經云般若燈論師云西天金剛座上甚人說佛法僧云和尚合知師云你夢見麼無語代云不獨某甲代前語云跳出死蝦蟇又云將謂西天無又云墮。</p>
<p>因齋次問僧喫得幾箇餬餅僧云喫得四箇師云你為什麼鼻孔裏秖有一莖毛無對師云脫空妄語代前語云直須慎初又須護末。</p>
<p>因齋次問僧羹受飯裏飯受羹裏過在什麼處道得別有商量無對代云好羹好飯又云不可道和尚蝦蟇窟裏。</p>
<p>因僧辭師師下座把僧手云著幾錢無對師云你問我僧便問師云都不直半分錢代云有什麼信物送路將來又云臨行。</p>
<p>因見龍藏字問僧龍藏出得箇什麼無對師云你問我與你道僧便問師云出箇死蝦蟇代云屎臭氣又云饅頭蒸餅。</p>
<p>因般米次師以拄杖打僧一下云這箇師僧不去般米是不僧云般米入倉了也師云般米入倉了且置阿誰喫飯僧便出去師云脫空妄語漢又拈問僧作麼生免得不被主家道得脫空妄語代云為什麼壓良為賤又云因一事長一智代是不處云和尚著甚來由。</p>
<p>師在僧堂前問僧這箇鐘子是什麼物作無對師云你問我僧便問師云衲僧作代但打鐘一下云摩訶般若波羅蜜又云眾僧堂前。</p>
<p>師問修造僧甚處來僧云山上斫木來師云還斫得合盤麼僧云和尚放某甲過即道師云放你過作麼生道僧便禮拜師便打代云某甲也漝麼又云可惜成功不毀又云斫。</p>
<p>問僧甚處來僧云般柴來師云維那打鼓不般柴作麼生無對代云錯領又云可惜般柴工夫又云和尚位處當人某甲叅學又云纔施少許功勞。</p>
<p>師問僧甚處來云山下來師云有幾人僧云四人師豎起拄杖云揔在者裏無對代云抑已而<span class='corr'>已</span>又云悮却多少人。</p>
<p>問僧喫得幾箇餬餅云三箇師拈起餬餅云這箇是第幾箇無對師云你問我僧便問師云不出代云欺敵者亡。</p>
<p>問僧甚處來僧云湖南來師云夏在甚處僧云湖南師云開通寺在甚處僧云不會師云叅堂去無對代云喏代初語云和尚遠問學人近對又云纔始新到。</p>
<p>師齋次問僧你道鉢盂裏多少飯無對代云野又云飽便休又云一杓兩杓。</p>
<p>師見僧齋次問鉢盂匙筋拈向一邊把將餛飩來無對代云好羹好飯又云休。</p>
<p>問僧看什麼經僧拈起經師云鬼窟裏出頭僧云和尚見箇什麼師云贓物見在無對代云仁義道中不合如此。</p>
<p>問僧看什麼經僧云般若經師云經中道一切智智清淨是麼僧云是師云你眼為什麼穿過石榴樹僧云古人何在師云古人即知是你不知無對代云大有人不識勢。</p>
<p>師問僧甚處來云嶺中來師云夏在甚處僧云招慶師云招慶有何言句僧近前應喏師云一不成二不是無對師云酌然代云秖守是。</p>
<p>師因齋次拈起餕饀謂僧云擬分一半與你又却不分僧云為什麼不分師云為你打野榸代云將食與人也不惡又云謝和尚供養又云和尚無端作麼。</p>
<p>師因喫茶次云茶作麼生滋味僧云請和尚鑒師云鉢盂無底尋常事面上無鼻笑殺人無對師云趂隊噇飯漢代云秖守是又代以茶便潑又云且待某甲點一椀茶。</p>
<p>師問僧甚處過夏僧云和尚合知師云我即知僧云且道某甲甚處過夏師云不消一劄代云更不消也。</p>
<p>問僧看什麼經僧應喏師云因什失却僧云某甲甚處失却師云自領出去代云同路又云和尚大人不合自作。</p>
<p>問僧完圝餅角子即不要你半截底把將來僧應喏師云這箇是完圝底把將來代云齋與不齋當來無礙又云檀越所修福。</p>
<p>師問新到什麼處來僧云郴州師云夏在甚處僧云荊南分金師云分得多少僧展兩手師云這箇是瓦礫僧云和尚莫別有麼師云乾屎橛一任咬代云若不言瑕爭得玉轉。</p>
<p>問僧看什麼經僧云瑜珈論師云為甚義墮僧云什麼處義墮師云自領出去代云悔不先下手。</p>
<p>問僧曾講百法論是不僧云是師云為什麼脫空妄語代云事不孤起又云著。</p>
<p>因為亡僧唱衣次問僧如今唱衣亡僧還向這裏麼代云勞煩大眾不能等候打徧槌去也。</p>
<p>問僧甚處來僧云般柴來師云般得多少轉一宿覺僧云二十轉師云你為什麼打落當門齒無對師便打云學語之流代云也知和尚佛法身心又代前語云般柴早是辛苦。</p>
<p>問僧看什麼經其僧却指傍僧云和尚問何不祗對師云露柱為什麼倒退三千里僧云豈干他事師云學語之流代云洎合不識勢又代珎重便出又云著者非一。</p>
<p>師在西京時問僧你是甚處人僧云于闐國人師云還到西天麼僧云到師拈起拄杖云掣電之機不問你還到這裏麼僧云不會師呵呵大笑代云深領和尚降尊就卑又云將謂此土無又云勳。</p>
<p>問新到甚處來僧云南嶽來師云觀音為什麼入洞庭湖裏去僧云某甲初心不會師云叅堂去代云喏又云惑著多少人來又云和尚問觀音某甲對弥勒。</p>
<p>師齋次問僧半夜般柴即不問你齋時將什麼喫飯僧拈起鉢盂師以拄杖打落僧無語代云引又云兩片皮又云匙筯鉢盂手巾單子。</p>
<p>因喫茶次問僧你是柴頭不僧云是師云更勸一甌茶代云辛苦受盡又云功不浪施又云和尚念某甲辛苦。</p>
<p>問僧你是園頭不僧云是師云蘿蔔為什麼不生根無對代云雨水多又云不解恱豫使人。</p>
<p>問僧你是甚人僧云知客師云客來將何祗待僧云隨家豐儉師云這箇是瓦椀竹筯客來將何祗待僧云謝和尚慈悲師云鰕跳不出斗無對師云你問我僧便問將何祗待師便打代初問處便打又云一盤飯兩椀茶又云貪觀天上月。</p>
<p>師問僧你是甚處出家僧云趙州孫師云師翁是甚處人代云喫飯老和尚。</p>
<p>師因見水磨題梁云永為不朽後即破損師問僧既是永為不朽為什麼却被水推無對代云不因一事難長一智又云堯舜之君猶稽於化。</p>
<p>師問僧不惹泥水作麼生道代云南山打鼓北山舞。</p>
<p>因齋次問僧者裏還有超佛越祖之談麼僧云有師云什麼處去也無對代云新羅國裏又云和尚恐某甲不實代前語云喫飯時不合與麼道。</p>
<p>師問柴頭你為什麼拽折大梁鋸僧云無師云無即休代云彼此又云平地又云也知和尚為頭首辛苦。</p>
<p>師問僧什麼處來僧云南岳來師云我此閒不曾與人葛藤近前來僧乃近前師云去代云念學人遠來又云今日無彩。</p>
<p>因僧在師前立以拄杖打一下其僧迴首師展手云把錢來無對代云若不轉頭爭知後事又云但驀面唾。</p>
<p>因入厨問菜頭云鍋裏多少茄子無對師云你問我與你道僧便問師云消不得代云一桶又代後語云是。</p>
<p>因普請歸三門下問僧困作什麼面目僧云和尚合知師云我即不知僧却問困作什麼面目師拈拄杖云遇長即長遇短即短僧云未審困與麼道和尚與麼道師云我也知你親無對代云爭知又代前語云老少黃白。</p>
<p>師問飯頭佛是千百億化身你每日作飯一杓幾箇釋迦老子無對代云一僧一升米又云今日齋飯較細。</p>
<p>問僧甚處來僧云南華塔頭來師云祖師有什麼言句僧云有師云不得錯舉僧云請和尚領話師云我道你一不成二不是代云和尚大殺教令。</p>
<p>問磨頭人打羅羅打人無對代云近來喫麫多又云客來須看賊來須打。</p>
<p>問僧什麼處來僧云南華塔頭來師云還見祖師麼僧云用見作什麼師云你又去那裏作什麼僧云有什麼過師云既去無過見有什麼過無對代云若不如是爭知慈悲。</p>
<p>問僧甚處來僧云赴齋來師云將嚫錢來僧云和尚欠少箇什麼師云你又欠少箇什麼僧云不欠少師云不欠少又赴齋作什麼無對代云何妨又云趂塊。</p>
<p>問僧你是向北人僧云是師以一摑無對師云你問我僧却問和尚甚處人師又以一摑無對代前問處打一摑又代後云仁義道中。</p>
<p>有僧粥後來見師師云喫粥了也未僧云了也師云咬著露柱麼僧云咬著師云看硬著你無對代云也知和尚恐人不實又云硬阿誰。</p>
<p>師因開門有僧便入師驀胸擒住云有什麼事僧云有什麼事師以一摑無對代云退<span class='corr'>己</span>進於人為存賔主禮代擒住處云驀面唾這野狐精又代云因學人置得。</p>
<p>師指露柱問東京僧你鄉中還有這箇麼僧云有師云喚作什麼僧云喚作露柱師云三家村裏老翁也解與麼道無對代云本色。</p>
<p>師見僧來乃舉起拳作打勢僧近前作受勢師與一摑無對代云便出去又云一彩兩賽又代云行因招禍又云謝重重相為。</p>
<p>問僧甚處來僧云大普請般柴來師云小普請為什麼不到無對代云依前又是大普請又云辛苦受盡。</p>
<p>問新到甚處來僧云不敢師云放你三十棒無對代云某甲也漝麼又云可惜許七閒法堂。</p>
<p>問僧甚處來云荊南來師云夏在什麼處僧云分金師云有事相借問得麼僧云便請師云鷂子過新羅僧無對代云是於借問處代云鷂子過新羅。</p>
<p>師在僧堂內喫茶問設茶僧云什麼處安排僧指板頭云在這裏師云你更設一堂茶始得無對代云近日錢難得又云小財不去大財不來又云上閒下板頭。</p>
<p>問僧甚處來僧云郴州師云夏在什麼處僧云西禪師云說什麼法僧展兩手垂兩邊師便打僧云某甲話在師却展兩手無對師打趂出代云便出去。</p>
<p>問僧甚處來僧云南華禮塔來師云莫脫空僧云實去來師云五戒不持無對代云彼此不出。</p>
<p>因齋次問僧盂裏幾餅餅裏幾盂僧拈起餅師云問著箇老婆無對代云不消又於問處云大眾喫飯次。</p>
<p>師因普請入柴寮云老底不用去還有老底麼僧云有師云在什麼處僧乃推出一僧師云這箇猶是後生無對代云若與麼却普請去始得。</p>
<p>師因喫茶了云什麼人接盞子有僧便接師云村裏老翁拜冬至無對代云秖為行仁義却招禍及身。</p>
<p>有僧來叅師問曾聽講來麼僧云是師云見說有唯識論是不僧云是師云非非想天說箇什麼僧云不會師云且念文書代云禪師愛欺座主又云吽㗶又云維摩頭法華尾。</p>
<p>有僧辭師師云甚處去僧云湖南去師云前頭津鋪難過僧云某甲有隨身公驗師云這箇是念上大人無對代云小小村鎮不足可言又云和尚大殺代前語云便珍重出去。</p>
<p>師問新到云把將公驗來僧云有人問了也師云由是念上大人僧云莫錯師云草賊大敗無對代前語云且存仁義代後語云大似村鎮頭又云久嚮。</p>
<p>問僧一切聲是佛聲一切色是佛色拈却了也與我道僧云拈却了也師云與麼說驢年會麼無對代云君子一言代初語云狂又云不存少許佛法身心。</p>
<p>問僧甚處來僧云摘茶來師云摘得幾箇達磨代云新茶冝少喫又云因摘春茶不廢功力。</p>
<p>因僧辭師師云甚處去僧云䖍上去師云打野榸漢代云珍重又云臨行。</p>
<p>因曬麥問僧曬了也未僧云了也師云饅頭從你橫咬豎咬不離這裏道將一句來代云新麥麫少喫又云三事蒸作餬餅糖餅。</p>
<p>問僧看什麼經云顯揚聖教論師云適來一問為什麼照不著僧云什麼處照不著師云夢見顯揚聖教麼代云若不如是爭見當人又云照不著。</p>
<p>師問看經僧表首是什麼字僧拈起經師云我也有僧云和尚既有為什麼却問師云爭奈與麼何僧云有什麼過師云自屎不覺臭代云今日方知又云德山拄杖紫胡狗又云和尚此問大殺靈利。</p>
<p>鼓山有小師久在崇壽却歸<span class='corr'>嶺</span>中到保福處相看福知來却入帳子內衲衣蓋頭坐僧云和尚出汗那不對有僧舉似師師云見成公案不能折合代云鈍置殺人又云草賊大敗。</p>
<p>師問僧看什麼經僧云呪師云與麼語話未有主在僧云和尚莫錯師云自領出去代云便出去。</p>
<p>問僧我有箇不露鋒骨底句作麼生有長老云收師云與麼道得一半代云深領和尚慈悲又云句[吃-乙+小]又云洎不別處。</p>
<p>因修藏問僧作麼生是藏僧應喏師云這箇是藏脚還我藏來無對代云爭得不修藏又云玉。</p>
<p>問新到甚處過夏云雲蓋師云多少人僧云七十人師云你為什麼不在數代云新到分上未受與麼又云恐久住瞋。</p>
<p>問僧甚處來僧云郴州師云你為什麼失脚代云魯般門下弄大斧又云客是主人相師。</p>
<p>問僧甚處來云查渡師云你為什麼蓋不著僧云和尚莫塗糊某甲師云鰕跳不出斗代云新到便蒙和尚重重嚴飾又云見面。</p>
<p>問僧古人道無邊剎境自他不隔於毫端新羅日本與這裏作麼生僧云不別師云入地獄代云不可作地獄見解又云爭得玉歸。</p>
<p>問僧你不得鈍置我僧云和尚因什麼到與麼地師云我鈍置你猶可你鈍置我更殺代云事不孤起又云和尚也大無端又云某甲甚處不下馬。</p>
<p>問僧你諸人行脚道我知有與我拈三千大千世界來眼睫上著僧云喏師云錢塘為什麼去國三千里僧云豈干他事師云者掠虚漢代云和尚倚勢欺人又云常得此便。</p>
<p>問僧甚處來僧云南華塔頭來師云還見祖師麼僧云南華橋折師云南嶽石橋又作麼生無對師云學語之流代云便出去又云上也。</p>
<p>問僧甚處來僧云涅槃堂裏來師云亡僧還喫飯麼僧云不喫師云活人還喫飯麼無對代云一杓兩杓又云欠他一箇餬餅也不得又云也能祗對。</p>
<p>師問僧講律來是麼僧云是師云律鈔中說大小乗無分別作麼生是無分別無對代云靈樹置將一句來。</p>
<p>師問僧法身還喫飯麼僧云諸方老宿不肯法身無形無相作麼生喫師云與麼道夢見法身麼僧云有不肯處作麼生師云自不知乃云法身喫飯又代云將謂有衲僧孔竅猶是潑屎潑尿復云灼然百千人中未有一人到此境界自云和尚作麼生代云咄這有頭無尾漢。</p>
<p>師問僧三藏聖教古今老和尚憑箇什麼照僧云高也著低也著師云你與麼不得代云得與麼狼藉生。</p>
<p>因鑄鐘歸山齋了請師打鐘師打了大眾打師問僧打鐘啚什麼僧云喚和尚喫飯師不肯代云譬如閑又云息苦停酸。</p>
<p>師入京朝覲歸至大橋山門煎茶迎師師喫茶果次僧侍立師語二叅隨僧云是你京中無可喫乃拈一楪果子與一僧其僧接得便去又語一僧云我不與你僧無對師云那裏也有也其僧又無對別有僧出云某甲今日也隨和尚來請一分得麼師云嗄僧云某甲罪過觸忤和尚師云我不能唾得你無對代前語云也知果子少兩人共一楪又云未到山便蒙和尚管顧代後語云某甲更是。</p>
<p>師歸山受大眾叅了乃云我離山得六十七日問你六十七日事作麼生眾無對代云和尚京中歸無信物又云和尚京中喫麫多。</p>
<p>因數僧來叅師問作什麼來云般柴來師云歸向北去不得辜負老僧無對復云來來三愚共成一智作麼生代云一畝地代前語云不因一事不長一智。</p>
<p>因齋次云今日喫飯不得遷化去也排比唱衣無對復云你問我僧便問將什麼唱師云驢年摸著麼又云我與你三家村裏葛藤更問僧又問師擎起椀云這箇是定州椀子一唱三十文代前語云錢是足陌。</p>
<p>因齋次問僧你道人喫飯飯喫人無對師云你問我與你道僧乃問師云謝你荅話代前語云不因喫飯難得此言。</p>
<p>因僧隨師出三門師問古人道大用現前不存軌則作麼生是不存軌則無對復云你問我與你道僧便問師引聲云釋迦老子來也僧又無對師遂行數步以拄杖打松樹一下云嗄嗄會麼僧云不會師云你與麼驢年會麼代前語云多華樹嘲無半子代後語云由是。</p>
<p>師因見僧量米乃問籮裏多少達磨無對師云你問我僧便問師云斗量不盡代云因一事長一智又代趯却米籮便行。</p>
<p>因園頭請師喫茶師云你若煎茶我有箇報荅你處無對師云汝問我與汝道園頭云請師報荅師云多著水少著末代云得人一牛還人一馬又云金字茶六百錢一斤。</p>
<p>師因齋次拈起蒸餅云我這箇秖供養向北人是你諸人揔不得時有僧問某甲為什麼不得師云鈍置殺人代云某甲猶可代前語云兩彩一賽。</p>
<p>問僧古人道直須一句下悟去作麼生僧云直須一句下悟去師云你為什麼鼻孔裏祗對我僧云某甲什麼處是鼻孔裏祗對師云夢見代云某甲慎初和尚護末又云南柯又云少喫又云戒文一切揔不犯。</p>
<p>師問侍者客來將什麼接侍者無對代云和尚要拄杖即道。</p>
<p>因歲日在堂中點茶師問僧設羅漢齋得生天福你得飯喫無對師云你問我與你道僧便問為什麼與麼道師云先來不著便如今著屎潑代前語云非唯施主某甲也蒙。</p>
<p>因聞鼓聲問僧打鼓為什麼人無語師云你問我僧便問師云打鼓為三軍不為你代云柴不辦。</p>
<p>師坐次有僧非時上來師云作什麼僧云請益師云你有什麼疑僧云某甲曾問和尚一宿覺般柴柴般一宿覺師乃[高*ㄆ]椅子三下云你作麼生會僧云一切臨時師乃揎拳云我共你相撲一交得麼無對次日其僧再上值師漱盥次師乃將水椀過與僧云送去厨下著其僧送去了却來師見來乃從後門出去其僧云比來請益却得一口椀。</p>
<p>問僧作麼生是打靜一句僧云誰敢出頭師云你問我僧便問師以拄杖劃地一下。</p>
<p>問僧將什麼轉大藏教僧云莫越於此師云拈却菩提換却涅槃又作麼生僧云今日七明日八師云依俙似佛莽鹵如僧。</p>
<p>因僧請喫湯次師云作麼生無對師云你問我僧便問師以湯滴云一滴落地萬神俱醉會麼僧云不會師云不會即禮拜著。</p>
<p>因見僧商量次師打牀一下僧默然師云作麼生是打靜一句僧云出頭即[仁-二+答][瓜*至]師云三十年後不得錯舉。</p>
<p>因供養羅漢問僧今夜供養羅漢你道羅漢還來也無無對師云你問我與你道僧便問師云換水添香僧云與麼即來也師云有什麼饅頭䭔子速下來。</p>
<p>師拈拄杖問僧這箇是什麼僧云拄杖子師云入地獄。</p>
<p>師見僧乃召來來僧便來師云蒼天蒼天僧無語師云蒼天本是你哭為什麼却我哭。</p>
<p>因入菜園見糞堆上牌子問僧道什麼僧無對師云你問我僧便問師云恐人無信。</p>
<p>問修造庵主云佛殿折了也忽然施主來將何瞻敬庵主合掌師云奴見婢殷勤。</p>
<p>因聞蚊子叫問僧蚊子吞却祖師也僧云非蚊子吞祖師祖師亦吞蚊子師不肯乃云你問我僧便問師云何怪香林云為渠有分。</p>
<p>師問僧近離甚處僧云杳渡師云夏在甚處僧云湖南報慈師云甚時離彼僧云去年八月師云放你三頓棒僧至來日却上問訊云昨日蒙和尚放三頓棒不知過在什麼處師云飯袋子江西湖南便漝麼去僧於言下大悟遂云某甲自今<span class='corr'>已</span>後向無人煙處卓箇草庵不畜一粒米不種一莖菜接待十方往來知識與他出却釘去却楔除却膱脂帽子脫却尳臭布衫教伊灑灑地作箇衲僧豈不俊哉師云飯袋子身如椰兒大開與麼大口。</p>
<p>問僧佛法還有長短也無僧云這簾子長五尺師云這箇是簾子那箇是佛法僧云喚什麼作簾子師云脫空妄語漢。</p>
<p>因一日齋晚僧看廚庫而立師見乃打一棒僧回首師云文殊普賢香積世界去也。</p>
<p>問僧看什麼經僧云般若經師云作麼生是清淨僧云共和尚商量了師云驢年夢見又云來來更共你葛藤蚊幮裏藏身東海裏魚㪍跳上三十三天作麼生僧云和尚與麼道即得師云這虚頭漢。</p>
<p>問僧看什麼經僧云般若經師云作麼生是清淨僧云什麼處不清淨師云繩牀入枇杷樹裏去也見麼僧云和尚莫瞞人師云瞞人且置你道我作麼生無對師云這掠虚漢。</p>
<p>師因見僧在殿角立次乃拍手一下云佛殿露柱走入厨庫去也僧迴首看師云見你不會却來祗候佛殿。</p>
<p>因僧侍立次師云不問有言不問無言你作麼生道僧無語師云你問我僧便問師喚小師某甲小師應喏師云你又得箇師弟也。</p>
<p>師問僧今日般柴那僧云是師云古人道不見一法是你眼睛乃於般柴處拋下一片柴云一大藏教秖說這箇。</p>
<p>師於普請處謂眾云今日困有解問話底置將一問來若不問向後鼻孔遼天莫道我瞞你。</p>
<p>師問僧轉金剛經那云是師云一切法即非一切法是名一切法乃拈扇子云喚作扇子是名拈了也在什麼處從朝至暮顛倒妄想作麼。</p>
<p>因喫茶次問僧色香味觸具四塵你道茶具幾塵僧無語師云不得辜負我。</p>
<p>師因見僧看經乃云看經須具看經眼燈籠露柱一大藏教無欠少拈起拄杖云一大藏教揔在拄杖頭上何處見有一點來展開去也如是我聞十方國土廓周沙界。</p>
<p>師問僧從苗辨地因語識人作麼生僧云不錯師云不敢。</p>
<p>因僧設齋師云你是甚處人僧云某處人師云報典座與阿師設齋。</p>
<p>師因喫茶次問僧曹溪路上還有俗談也無僧云請和尚喫茶師云靜處[薩-產+(辛/工)]婆訶。</p>
<p>師問僧餬餅是什麼人做僧拈起餬餅師云這箇且放一邊長連牀上學得來餬餅是甚人做僧云和尚莫瞞某甲好師云這虚頭漢。</p>
<p>師行次一僧隨後行師豎起拳云如許大栗子喫得幾箇僧云和尚莫錯師云是你錯僧云莫壓良為賤師云靜處[薩-產+(辛/工)]婆訶。</p>
<p>師問直歲今日作甚來歲云刈[蕵-食+ㄗ]來師云刈得幾箇祖師歲云三百箇師云朝行三千暮行八百東家杓柄長西家杓柄短作麼生歲無語師以拄杖打趂。</p>
<p>因僧齋歸師問齋主有什麼供養僧豎起拳師云我這裏問你即恁麼僧堂前有人問你作麼生道僧云一切臨時師云學語之流。</p>
<p>師問僧你作什麼僧云涅槃頭師云還有不病者麼僧云不會師云恁麼不會不恁麼不會僧無語師云汝問我僧便問作麼生是不病者師指傍僧有南雄僧上白㲲一段師云汝道我向什麼處著僧無語師代云拄杖頭上師却問傍僧你在南雄時識此僧麼僧云識師云喚去茶堂內喫茶。</p>
<p>師問僧不占田地句作麼生道僧云不會師云不會且作韶州客。</p>
<p>師問僧喫得幾箇餬餅僧云忘却師云喫了忘却未喫忘却僧云忘却說什麼喫與未喫師云是你忘却甚處得來。</p>
<p>師問僧你從向北來還曾遊臺麼僧云是師云關西湖南還見長觜鳥說禪麼僧云不見師拈起拄杖以口作吹勢引聲云禪禪。</p>
<p>師問僧甚處過夏僧云和尚實問即道師云作賊人心虚。</p>
<p>舉臨濟三句語問塔主秖如塔中和尚得第幾句主無語師云你問我主便問師云不快即道主云作麼生是不快即道師云一不成二不是。</p>
<p>師一日從方丈出有僧過拄杖與師師接得却過與僧無語師云我今日著便僧云和尚為什麼著便師云我<span class='corr'>拾</span>得口喫飯。</p>
<p>師問僧甚處來僧云崇壽來師云崇壽有何言句僧云崇壽指凳子謂眾云識得凳子周帀有餘師云我即不與麼僧云和尚又如何師云識得凳子天地懸殊。</p>
<p>師問堂中首座云你道乾坤大<span class='corr'>地</span>與汝自己同別首座云同師云一切物命蛾蛘蟻子與你自<span class='corr'>己</span>同別首座云同師云你為什麼干戈相待。</p>
<p>因在醋寮內指云這一甕醋得與麼滿那一甕醋得與麼淺僧云人貧智短馬瘦毛長師大笑而出。</p>
<p>問座主講什麼經主云涅槃經師云涅槃具四德是不主云是師拈起椀子云這箇具幾德主云一德也無師云古人因甚與麼道主云古人與麼道如何師敲椀子云會麼主云不會師云且講經著。</p>
<p>因齋次有僧侍立師云你還飽也未僧無語師拈拄杖云拄杖却飽。</p>
</div>
<div class='div-other'><a id='mulu263' />
<p class='h2'>遊方遺錄</p><p>師初叅睦州蹤禪師州纔見師來便閉却門師乃扣門州云誰師云某甲州云作什麼師云<span class='corr'>己</span>事未明乞師指示州開門一見便閉却師如是連三日去扣門至第三日州始開門師乃拶入州便擒住云道道師擬議州托開云秦時[車*度]轢鑽師從此悟入。</p>
<p>師到雪峯莊見一僧師問上座今日上山去那僧云是師云寄一則因緣問堂頭和尚秖是不得道是別人語僧云得師云上座到山中見和尚上堂眾纔集便出握腕立地云這老漢項上鐵枷何不脫却其僧一依師教雪峯見這僧與麼道便下座攔胸把住其僧云速道速道僧無對雪峯托開云不是汝語僧云是某甲語雪峯云侍者將繩棒來僧云不是某語是莊上一浙中上座教某甲來道雪峯云大眾去莊上迎取五百人善知識來師次日上山雪峯纔見便云因什麼得到與麼地師乃低頭從茲契合。</p>
<p>師在雪峯時有僧問雪峯如何是觸目不會道運足焉知路峯云蒼天蒼天僧不明遂問師蒼天意旨如何師云三斤麻一[足-口+一]布僧云不會師云更奉三尺竹後雪峯聞喜云我常疑箇布衲。</p>
<p>師行脚時見一座主舉在天台國清寺齋時雪峯拈鉢盂問某道得即與你鉢盂某云此是化佛邊事峯云你作座主奴也未得某云不會峯云你問我與你道某始禮拜峯便蹋倒某得七年方見師云是你得七年方見主云是師云更與七年始得。</p>
<p>師在浙中蘊和尚會裏一日因喫茶次舉蘊和尚垂語云見聞覺知是法法離見聞覺知作麼生有傍僧云見定如今目前一切見聞覺知是法法亦不可得師拍手一下蘊乃舉頭師云猶欠一著在蘊云我到這裏却不會。</p>
<p>師到共相共相問什麼處來師云雪嶺來相云要急言句舉一則來師云前日典座來和尚何不問他相云典座且置師云箭過新羅。</p>
<p>師在嶺中時問卧龍和尚明<span class='corr'>己</span>底人還見有己麼龍云不見有己始明得己又問長連牀上學得底是第幾機龍云第二機師云作麼生是第一機龍云緊帩草鞋。</p>
<p>師在嶺中時有僧問如何是法身向上事師云向上與你道即不難汝喚什麼作法身僧云請和尚鑒師云鑒即且置作麼生說法身僧云與麼與麼師云此是長連牀上學得底我且問你法身還解喫飯麼僧無語後有僧舉似梁家庵主主云雲門直得入泥入水資福云欠一粒也不得剩一粒也不得。</p>
<p>師在雪峯與長慶西院商量雪峯上堂云盡大地撮來如粟米粒大拋向面前漆桶不會打鼓普請看西院問師雪峯與麼道還有出頭不得處麼師云有院云作麼生是出頭不得處師云不可揔作野狐精見解也又云狼藉不少又云七曜麗天又云南閻浮提比鬱單越。</p>
<p>師一日與長慶舉趙州無賔主話雪峯當時與一蹋作麼生師云某甲不與麼慶云你作麼生師云石橋在向北。</p>
<p>師與長慶舉石鞏接三平話師云作麼生道免得石鞏喚作半箇聖人慶云苦不還價爭辨真偽師云入水見長人。</p>
<p>師到洞巖巖問作什麼來師云親近來巖云亂走作什麼師云暫時不在巖云知過即得師云和尚亂走作什麼。</p>
<p>師到踈山踈山問得力處道將一句來師云請和尚高聲問山便高聲問師云和尚早朝喫粥麼山云作麼生不喫粥師云亂叫喚作麼。</p>
<p>又因踈山示眾云老僧咸通年<span class='corr'>已</span>前會得法身邊事咸通年<span class='corr'>已</span>後會得法身向上事師問承聞和尚咸通年<span class='corr'>已</span>前會得法身邊事咸通年<span class='corr'>已</span>後會得法身向上事是不山云是師云如何是法身邊事山云枯椿師云如何是法身向上事山云非枯椿師云還許學人說道理也無山云許你說師云枯椿豈不是明法身邊事非枯椿豈不是明法身向上事山云是師云法身還該一切不山云作麼生不該師指淨瓶云法身還該這箇麼山云闍梨莫向淨瓶邊會師便禮拜。</p>
<p>師到曹山山示眾云諸方盡把格則何不與他道一轉語教伊莫疑去師便問密密處為什麼不知有山云秖為密密所以不知有師云此人作麼生親近山云不向密密處師云不向密密處還得親近也無山云始得親近師應喏喏師問曹山如何是沙門行山云喫常住苗稼者師云便與麼去時如何山云你還畜得麼師云學人畜得山云你作麼生畜師云著衣喫飯有什麼難山云何不道披毛戴角師便禮拜。</p>
<p>因瑫長老舉菩[薩-產+(辛/工)]手中執赤幡問師作麼生師云你是無禮漢瑫云作麼生無禮師云是你外道奴也作不得。</p>
<p>師到天童童云你還定當得麼師云和尚道什麼童云不會即目前包裹師云會即目前包裹。</p>
<p>因見信州鵝湖上堂云莫道未了底人長時浮逼逼地設使了得底人明得知有去處尚乃浮逼逼地師下來舉此語問首座適來和尚示眾云未了底人浮逼逼地了得底人浮逼逼地意作麼生首座云浮逼逼地師云首座在此久住頭白齒黃作這箇語話首座云未審上座又作麼生師云要道即得見即便見若不見莫亂道首座云秖如堂頭道浮逼逼地又作麼生師云頭上著枷脚下著杻座云與麼則無佛法也師云此是文殊普賢大人境界。</p>
<p>師行脚時有官人問還有定乾坤底句麼師云蘇嚕蘇嚕悉哩[薩-產+(辛/工)]訶。</p>
<p>師到江州有陳尚書請師齋相見便問儒書中即不問三乗十二分教自有座主作麼生是衲僧行脚事師云曾問幾人來書云即今問上座師云即今且置作麼生是教意書云黃卷赤軸師云這箇是文字語言作麼生是教意書云口欲談而辭喪心欲緣而慮忘師云口欲談而辭喪為對有言心欲緣而慮忘為對妄想作麼生是教意尚書無語師云見說尚書看法華經是不書云是師云經中道一切治生產業皆與實相不相違背且道非非想天有幾人退位書無語師云尚書且莫草草十經五論師僧拋却特入叢林十年二十年尚不奈何尚書又爭得會尚書禮拜云某甲罪過。</p>
<p>師到歸宗僧問大眾雲集合談何事宗云兩兩三三僧云不會宗云三三兩兩師却問其僧歸宗意旨如何僧云全體與麼來師云上座曾到潭州龍牙麼僧云曾到來師云打野榸漢。</p>
<p>師因乾峯上堂云法身有三種病二種光須是一一透得更須知有照用臨時向上一竅在峯乃良久師便出問庵內人為什麼不見庵外事峯呵呵大笑師云猶是學人疑處在峯云子是什麼心行師云也要和尚相委峯云直須與麼始解穩坐地師應喏喏。</p>
<p>乾峯示眾云舉一不得舉二放過一著落在第二師出眾云昨日有人從天台來却往徑山去峯云典座來日不得普請便下座。</p>
<p>師問乾峯請師荅話峯云到老僧也未師云與麼則學人在遟也峯云與麼那與麼那師云將謂猴白更有猴黑。</p>
<p>師到灌溪時有僧舉灌溪語云十方無壁落四面亦無門淨躶躶赤灑灑沒可把問師作麼生師云與麼道即易也大難出僧云上座不肯和尚與麼道那師云你適來與麼舉那僧云是師云你驢年夢見灌溪麼僧云某甲話在師云我問你十方無壁落四面亦無門淨躶躶赤灑灑沒可把你道大梵天王與帝釋商量箇什麼事僧云豈干他事師喝云逐隊喫飯漢。</p>
<p>陳尚書問雲居供養主云雲居高低於弟子主無語尚書問師師云尚書莫教話墮。</p>
<p>師在嶺中時問一老宿一切時中如何辨明老宿云喚什麼作一切時中師云釋迦老子道了也弥勒猶自不知。</p>
<p>又見一老宿上堂云若是商量舉覺如當門利劒相似一句下須有殺活始得師出眾云和尚上堂多時大眾歸堂老宿云道什麼師云日月易流。</p>
<p>師在嶺中順維那處起彼時問古人豎起拂子放下拂子意旨如何維那云拂前見拂後見師云如是如是又云是諾伊是不諾伊又云可知禮也。</p>
<p>師聞洛浦勘僧云近離甚處僧云荊南浦云有一人與麼去還逢麼僧云不逢浦云為什麼不逢僧云若逢即頭粉碎浦云闍棃三寸甚密師後於江西見其僧乃問云還有此語不僧云有師云洛浦倒退三千里。</p>
<p>師在靈樹知聖大師會中為首座時僧問知聖如何是祖師西來意聖云老僧無語却問僧忽然上碑合著得什麼語時有數僧下語皆不契聖云汝去請首座來洎師至聖乃舉前話問師師云也不難聖云著得什麼語師云有人問如何是祖師西來意但云師知聖深肯。</p>
</div>
<div class='div-other'><a id='mulu264' />
<p class='h2'>大師遺表</p><p>伏聞有限色身詎免榮枯之歎無形實相孰云遷變之期既風燈炬焰難留在水月空華何適罔避典彛之咎將陳委蛻之詞臣中謝伏念臣跡本寒微生從草莽爰自髫齓切慕空門㓗誠誓屏於他緣銳志唯探於內典其或忘餐待問立雪求知困風霜於十七年間涉南北於數千里外始見心猨罷跳意馬休馳身隈韶石之雲頭變楚山之雪以至榮逢景運屢沐天波詰道談空誓荅乾坤之德開蒙發滯星馳雲水之徒獲揚利益之因逈自聖明之澤加以聮叨鳳詔累對龍庭繼奉頒宣重疊慶賜撫躬惆悵殞命何酬不謂臣駑馬年衰難勝睿渥遽縈淪於疲瘵唯待盡於朝昬星漢程遙遐[耳*丐]而纔瞻北極波濤去速迴眸而<span class='corr'>已</span>逐東流伏願鳳曆長春扇皇風於拂石之劫龍圖永固齊壽考於芥子之城臣限餘景無時微躬將謝不獲奔辭円闕祝別彤庭臣無任瞻天戀聖激切屏營之至謹奉表以聞。</p>
</div>
<div class='div-other'><a id='mulu265' />
<p class='h2'>遺誡</p><p>夫先德順化未有不留遺誡至若世尊將般涅槃亦遺教勑吾雖無先聖人之德既忝育眾一方殆盡不可默而無示吾自居靈樹及徙當山凡三十餘載每以祖道寅夕激勵汝等或有言句布在耳目具眼者知切須保任吾今<span class='corr'>已</span>衰邁大數將絕剎那遷易頃息待盡然淪溺生死幾經如是非獨于今矣吾自住持<span class='corr'>已</span>來甚煩汝等輔賛之勞但自知媿耳吾滅後置吾於方丈中上或賜塔額<span class='corr'>秖</span>懸於方丈勿別營作不得哭泣孝服廣備祭祀等是吾切意蓋出家者本務超越[母-(、/、)+〡]得同俗其住持等事皆仍舊貫接諸來者無失常則諸徒弟等仰從長行訓誨凡係山門莊業什物等竝盡充本院支用勿互移屬他寺教有明旨東西廊物尚不應以互用汝當知矣或能遵行吾誡則可使佛法流通天神攝衛不負四恩有益放世或違此者非吾眷屬勉旃勉旃大期將迫臨行略示遺誡努力努力好住還會麼若不會佛有明教依而行之。</p>
</div>
<div class='div-other'><a id='mulu266' />
<p class='h2'>雲門山光泰禪院匡真大師行錄</p><p class="byline">集賢殿雷　　岳　　　　　錄</p><p>師諱文偃姓張氏世為蘇州嘉興人寔晉王冏東曹叅軍翰十三代孫也師夙負靈姿為物應世故纔自髫齓志尚率已厭俗遂依空王寺志澄律師出家為弟子以其敏質生知慧辯天縱凡誦諸典無煩再閱澄深器美之及長落䰂稟具於毗陵壇後還澄左右侍講數年賾窮四分旨既毗尼嚴淨悟器淵發乃辭澄謁睦州道蹤禪師蹤黃蘗之裔也知道不偶世引己自處潛居古伽藍雖揖世高蹈而為時所慕凡應接來者機辯峭捷無容佇思師初往叅三扣其戶蹤纔啟關師擬入蹤托之云秦時[車*度]轢鑽因是釋然朗悟既而諮叅數載深入淵到蹤知其神器充廓覺轅可任因語之曰吾非汝師今雪峯義存禪師可往叅承之無復留此師依旨入嶺造雪峯溫研積稔道與存契遂密以宗印付師由是回稟存焉師叅罷出嶺徧謁諸方覈窮殊軌鋒辯嶮絕世所盛聞後抵靈樹知聖禪師道場知聖夙已憶其來忽鳴鼓告眾請往接首座時師果至先是知聖住靈樹凡數十年堂虚首席眾屢請命上座知聖不許甞曰首座纔遊方矣及師至始命首眾焉洎知聖將示滅欲師踵其席乃潛書祕函中謂門弟子曰吾滅後上或幸此請以遺上果會駕幸山知聖預測上至乃㚈堂加趺而終及帝至<span class='corr'>已</span>滅矣帝詢師遺示門人出函奉之上啟函得書云人天眼目堂中上座帝乃勑<span class='corr'>刺</span>史何希範具礼命師以襲法會上於是欽美之累召至闕每所顧問酬荅響應帝逾揖服遂賜紫袍師名後徙居雲門山鼎革廢址大新棟宇師自衡踞祖域凡二紀有半風流四表大弘法化禪徒湊集登門入室者莫可勝紀今白雲山實性大師乃其甲也師以乾和七年<span class='corr'>己</span>酉四月十日順寂夙具表以辭帝兼述遺誡然後加趺而逝尋奉勑賜塔額以師遺旨令置全軀於方丈中或上賜塔額秖懸於方丈勿別營作門人乃依教瘞師於丈室以為塔焉師先付法于弟子實性俾紹覺場僉議為實性<span class='corr'>已</span>傳道育徒乃革命在會門人法球以繼師席嗚呼出導云滅矣擿植冥行者何所從適哉岳幸叅目師之餘化知師所為之大略敢不書之以貽方來。</p>
<p>時<span class='corr'>己</span>酉歲孟夏月二十有五日雷岳錄</p>
</div>
<div class='div-other'><a id='mulu267' />
<p class='h2'>請䟽</p><p style="margin-left:2em">弟子韶州防禦使兼防遏指揮使權知軍州事銀青光祿大夫檢校兵部尚書御史大夫上柱國何希範洎闔郡官僚等請靈樹禪院第一座偃和尚恭為皇帝陛下開堂說法上資聖壽者。</p>
<p>竊以伽跋西來克興大乗之教達磨東至乃傳心印之宗然法炬以燭幽運慈舟而濟溺伏惟和尚慧珠奮彩心鏡發輝性海深沈不可以識識言泉玄奧不可以智知能造一相之門逈出六塵之境靈樹禪院者敻古靈蹤最上勝槩自知聖大師順世密授付囑之詞皇帝巡狩榮加寵光之命足可以為祇園柱礎梵苑梯航緇徒䖍心以歸依仕庶精誠而信仰希範叨權使命謬治名藩幸逢法匠之風請踞方丈之室願以廣濟為益無將自利處懷少徇披蓁之徒佇集如雲之眾俯從所請即具奏聞師歸寂後十七載感夢放雄武軍節度推官阮紹㽵紹㽵夢師以拂子招曰與吾寄語秀華宮使特進李托奏請開塔吾久蔽塔中冝令暫出時托奉使韶陽監修營諸寺因得紹㽵之語乃以所夢聞上尋奉勑令韶州<span class='corr'>刺</span>史梁延鄂同托詣雲門山開塔果見真容如昔髭䰂猶生遂具表聞奏復奉勑令托迎真身赴闕留內庭供養逾月乃送還塔仍改寺為大覺<span class='corr'>諡</span>大慈雲匡真弘明禪師。</p>
</div>
<p class='juan'>雲門匡真禪師錄卷下</p>
<div class='div-w'><a id='mulu268' />
<p class='h2'>頌雲門三句語<span class='note-inline'>(并餘頌八首)</span></p><p class="byline">門人住德山圎明大師緣密述</p>
<div class='div-w'><a id='mulu269' />
<p class='h3'>函蓋乾坤</p><p style="text-indent:0em" class="lg-abnormal"><div class='lg-row'>乾坤并萬象地獄及天堂物物皆真現頭頭總不傷</div>
</p></div>
<div class='div-w'><a id='mulu270' />
<p class='h3'>截断眾流</p><p style="text-indent:0em" class="lg-abnormal"><div class='lg-row'>堆山積岳來一一盡塵埃更擬論玄妙冰消瓦解摧</div>
</p></div>
<div class='div-w'><a id='mulu271' />
<p class='h3'>隨波逐浪</p><p style="text-indent:0em" class="lg-abnormal"><div class='lg-row'>辯口利舌問高低揔不虧還如應病藥診候在臨時</div>
</p></div>
<div class='div-w'><a id='mulu272' />
<p class='h3'>三句外別置一頌</p><p style="text-indent:0em" class="lg-abnormal"><div class='lg-row'>當人如舉唱三句豈能該有問如何事南岳與天台</div>
</p></div>
<div class='div-w'><a id='mulu273' />
<p class='h3'>褒貶句</p><p style="text-indent:0em" class="lg-abnormal"><div class='lg-row'>金屑眼中瞖衣珠法上塵<span class='corr'>己</span>靈猶不重佛祖為何人</div>
</p></div>
<div class='div-w'><a id='mulu274' />
<p class='h3'>辨親踈</p><p style="text-indent:0em" class="lg-abnormal"><div class='lg-row'>黑豆未生前商量<span class='corr'>已</span>成顛更尋言語會特地隔西天</div>
</p></div>
<div class='div-w'><a id='mulu275' />
<p class='h3'>辨邪正</p><p style="text-indent:0em" class="lg-abnormal"><div class='lg-row'>罔象談真旨都緣未辨明守他山鬼窟不免是精靈</div>
</p></div>
<div class='div-w'><a id='mulu276' />
<p class='h3'>通賔主</p><p style="text-indent:0em" class="lg-abnormal"><div class='lg-row'>自遠趨風問分明向道休再三如不曉消得箇非遙</div>
</p></div>
<div class='div-w'><a id='mulu277' />
<p class='h3'>擡薦商量</p><p style="text-indent:0em" class="lg-abnormal"><div class='lg-row'>相見不揚眉君東我亦西紅霞穿碧海白日繞須弥</div>
</p></div>
<div class='div-w'><a id='mulu278' />
<p class='h3'>提綱商量</p><p style="text-indent:0em" class="lg-abnormal"><div class='lg-row'>若欲正提綱直須大地荒欲來衝雪刀不免露鋒鋩</div>
</p></div>
<div class='div-w'><a id='mulu279' />
<p class='h3'>據實商量</p><p style="text-indent:0em" class="lg-abnormal"><div class='lg-row'>睡來合眼飯來餐起坐終諸勿兩般同道盡知言不惑十方剎土目前觀</div>
</p></div>
<div class='div-w'><a id='mulu280' />
<p class='h3'>委曲商量</p><p style="text-indent:0em" class="lg-abnormal"><div class='lg-row'>得用由來處處通臨機施設認家風揚眉瞬目同一眼豎拂敲牀為耳聾</div>
</p></div><p>　　　　住福州鼓山圎覺　　宗演　　校勘</p>
</div></div>
</div><!-- end of div[@id='body'] -->
</body></html>