<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu258' />
<p class='juan'>雲門匡真禪師廣錄卷中</p><p class="byline">門人明識大師賜紫　守堅集</p>
<ul class="">
<li>室中語要一百八十五則</li>

<li>垂示代語二百九十則</li>
</ul>
<div class='div-other'><a id='mulu259' />
<p class='h2'>室中語要</p><p>師示眾云盡十方世界乾坤大地以拄杖一畫百雜碎三乗十二分教達磨西來放過即不可若不放過不消一喝。</p>
<p>師示眾云西天二十八祖唐土六祖天下老和尚揔在拄杖頭上直饒會得倜儻分明秖在半途若不放過盡是野狐精。</p>
<p>師一日云古來老宿皆為慈悲之故有落草之談隨語識人若是出草之談即不與麼若與麼便有重話會語不見仰山和尚問僧近離甚處僧云廬山仰山云曾遊五老峯麼僧云不曾遊仰山云闍棃不曾遊山師云此語皆為慈悲之故有落草之談。</p>
<p>師有時云若言即心即佛權且認奴作郎生死涅槃恰似斬頭覓活若說佛說祖佛意祖意大似將木槵子換却你眼睛相似。</p>
<p>舉古云聞聲悟道見色明心師云作麼生是聞聲悟道見色明心乃云觀世音菩[薩-產+(辛/工)]將錢來買餬餅放下手云元來秖是饅頭。</p>
<p>師有時云燈籠是你自己把鉢盂噇飯飯不是你自<span class='corr'>己</span>有僧便問飯是自己時如何師云者野狐精三家村裏漢復云來來不是你道飯是自<span class='corr'>己</span>僧云是師云驢年夢見三家村裏漢。</p>
<p>師有時云真空不壞有真空不異色僧便問作麼生是真空師云還聞鐘聲麼僧云此是鐘聲師云驢年夢見麼。</p>
<p>舉踈山和尚問僧什麼處來僧云嶺中來山云曾到雪峯麼僧云曾到山云我<span class='corr'>已</span>前到時是事不足如今作麼生僧云如今足也山云粥足飯足無語師云粥足飯足。</p>
<p>舉孚上座叅雪峯峯聞乃集眾孚到法堂上顧視雪峯便下看知事明日却上禮拜云某甲昨日觸忤和尚峯云知是般事便休時有僧問師作麼生是觸忤和尚處師便打。</p>
<p>舉僧問資福古人拈槌豎拂意旨如何福云古人與麼那僧云拈槌豎拂又作麼生福便喝出師云古人是什麼眼目僧云和尚作麼生師云驢年會麼僧無對師復召僧來來僧近前師以拂子驀口打。</p>
<p>舉三平頌云即此見聞非見聞師云喚什麼作見聞無餘聲色可呈君師云有什麼口頭聲色箇中若了全無事師云有什麼事體用無妨分不分師云語是體體是語復拈起拄杖云拄杖是體燈籠是用是分不分不見道一切智智清淨。</p>
<p>舉一宿覺云幻化空身即法身師拈起拄杖云盡大地不是法身。</p>
<p>舉僧問趙州某甲乍入叢林乞師指示州云喫粥了也未僧云喫粥了也州云洗鉢盂去師云且道有指示無指示若道有指示向他道什麼若道無指示者僧何得悟去。</p>
<p>舉僧問雪峯乞師指示峯云是什麼其僧於言下大悟師云雪峯向伊道什麼。</p>
<p>師有時云平地上死人無數過得荊棘林是好手僧云與麼則堂中第一座有長處也師云蘇嚕蘇嚕。</p>
<p>舉無情說法忽聞鐘聲云釋迦老子說法也驀拈起拄杖問僧者箇是什麼僧云拄杖子師云驢年夢見。</p>
<p>師一日云三家村裏賣卜東卜西卜忽然卜著也不定僧便問忽然卜著時如何師云伏惟。</p>
<p>師有時云大用現前不存軌則僧便問如何是大用現前師乃拈拄杖高聲唱云釋迦老子來也。</p>
<p>師有時以拄杖打火鑪一下大眾眼目定動師乃云火鑪㪍跳上三十三天見麼見麼眾無語師云無智人前莫說打你頭破百裂。</p>
<p>師有時云看看法身變作燈籠超佛越祖之談從你脚跟下過也僧云脚跟下認得時如何師云鉢置殺我僧云與麼則逈然不在者裏也師云十萬八千人。</p>
<p>舉槃山語云光境俱忘復是何物師云直饒與麼道猶在半途未是透脫一路僧便問如何是透脫一路師云天台華頂趙州石橋。</p>
<p>舉仰山云如來禪即許師兄會僧便問如何是如來禪師云上大人又拈起扇子云我喚作扇子你喚作什麼僧無語師云扇子上說法燈籠裏藏身作麼生僧却問如何是和尚禪師叱云元來秖在者裏。</p>
<p>舉雪峯喚僧近前來僧近前峯云去師舉了問僧你作麼生道得叉手句你若道得叉手句即見雪峯。</p>
<p>舉三祖云一心不生萬法無咎師云秖者裏悟了乃拈起拄杖云乾坤大地有什麼過。</p>
<p>舉一宿覺云一切數句非數句與吾靈覺何交涉師云行住坐卧不是靈覺喚什麼作數句。</p>
<p>舉槃山云光境俱忘復是何物師云東海裏藏身須彌山上走馬復以拄杖打牀一下大眾眼目定動乃拈拄杖趂散云將謂靈利者漆桶。</p>
<p>舉僧問乾峯十方薄伽梵一路涅槃門未審路頭在什麼處峯以拄杖劃云在者裏師拈起扇子云扇子㪍跳上三十三天築著帝釋鼻孔東海鯉魚打一棒雨似盆傾相似會麼。</p>
<p>師有時云諸方拈槌豎拂云會麼但云莫壓良為賤却云是是待伊擬議便打。</p>
<p>舉教云心生種種法生心滅種種法滅乃拈起拄杖云重多少僧云半斤師云驢年夢見。</p>
<p>舉夾山語云百草頭上薦取老僧師合掌云不審不審又以拄杖指露柱云夾山變作露柱也看看。</p>
<p>舉仰山問僧近離甚處僧云向南山拈起拄杖云彼中還說者箇麼僧云不說山云不說者箇還說那箇麼僧云不說山召大德叅堂去其僧便去山復召其僧僧應喏山云近前來僧近前山便打師云仰山若無後語爭識得人。</p>
<p>舉雪峯喚僧近前來僧近前峯云甚處去僧云普請去峯云去師云此是隨語識人。</p>
<p>舉叅同契云回互不回互師云作麼生是不回互乃以手指板頭云者箇是板頭作麼生是回互師云喚什麼作板頭。</p>
<p>舉見聞覺知無障礙聲香味觸常三昧師云一切處不是三昧行時不是三昧有處云聲香味觸體在一邊聲香味觸在一邊見解偏枯。</p>
<p>舉夾山坐次洞山到來云作麼生夾山云秖與麼師代洞山云不放過又作麼生代夾山便喝師又拈來山云秖與麼元來秖在蝦蟇窟裏又云秖與麼也難得。</p>
<p>舉祖師偈云法法本來法師云行住坐臥不是本來法一切處不是本來法秖如山河大地與你日夕著衣喫飯有什麼過又云法本法無法師拈起拄杖云不是本無法。</p>
<p>舉傅大士頌云空手把鋤頭步行騎水牛師云是你從向北騎一頭水牯牛到這裏乃拈起拄杖云不見道千頭萬頭到這裏<span class='corr'>但</span>識取一頭。</p>
<p>舉寶公云如我身空諸法空千品萬類悉皆同師云你立不見立行不見行四大五蘊不可得何處見有山河大地來是你每日把鉢盂噇飯喚什麼作飯何處更有一粒米來。</p>
<p>舉一切聲是佛聲一切色是佛色師拈起拂子云是什麼若道是拂子三家村裏老婆禪也不會。</p>
<p>舉南方禪客問國師此閒佛法如何國師云身心一如身外無餘師云山河大地何處有也。</p>
<p>師有時云要識祖師麼以拄杖指云祖師在你頭上㪍跳要識祖師眼睛麼在你脚跟下又云這箇是祭鬼神茶飯然雖如此鬼神也無厭足。</p>
<p>師有時云若說菩提涅槃真如解脫是燒楓香供養你若說佛說祖是燒黃熟香供養你若說超佛越祖之談是燒缾香供養你歸依佛法僧下去。</p>
<p>師一日拈起拄杖舉教云凡夫實謂之有二乗析謂之無緣覺謂之幻有菩[薩-產+(辛/工)]當體即空乃云衲僧見拄杖但喚作拄杖行但行坐但坐揔不得動著。</p>
<p>舉夾山語云百草頭上薦取老僧閙市裏識取天子又云一塵纔起大地全收。</p>
<p>舉雪峯云三世諸佛向火燄上轉大法輪師云火燄為三世諸佛說法三世諸佛立地聽。</p>
<p>師因喫茶了拈起盞子云三世諸佛聽法了盡鑚從盞子底下去也見麼見麼若不會且向多年曆日裏會取。</p>
<p>舉槃山語云光非照境境亦非存光境俱忘復是何物師云盡大地是光喚什麼作自<span class='corr'>己</span>你若識得光去境亦不可得有什麼屎光境光境既不可得復是何物又云此是古人慈悲之故重話會語者裏倜儻分明去放過即不可若不放過復舉手云蘇盧蘇盧。</p>
<p>舉傅大士云禪河隨浪靜定水逐波清師拈拄杖指燈籠云還見麼若言見是破凡夫若言不見有一雙眼在你作麼生會良久復拈拄杖云盡大地不是浪。</p>
<p>師有時拈拄杖打牀一下云一切聲是佛聲一切色是佛色你把鉢盂噇飯時有箇鉢盂見行時有箇行見坐時有箇坐見者般底作與麼去就把棒一時趂散。</p>
<p>師有時拈起拂子云者裏得箇入處去捏怪也日本國裏說禪三十三天有箇人出來喚云吽吽特庫兒擔枷過狀。</p>
<p>舉古人道一處不通兩處失功兩處不通觸途成滯師拈起拄杖云山河大地三世諸佛盡在拄杖頭上有甚滯礙如今明也暗向什麼處去秖者明便是暗一切眾生秖被色空明暗隔礙便見有生滅之法。</p>
<p>舉一宿覺云六般神用空不空一顆圎光色非色師拈起拂子云者箇是圎光是色非色喚什麼作色與我拈將來看。</p>
<p>舉夾山云百草頭上薦取老僧閙市裏識取天子師云蝦蟇入你耳朶裏毒蛇穿你眼睛中且向葛藤處會取。</p>
<p>舉十方薄伽梵一路涅槃門師云你若不識大食國裏人在你眼睫裏賣香藥。</p>
<p>舉般若經云無二無二分無別無斷故師乃指露柱云與般若經相去多少。</p>
<p>舉經云經書呪術一切文字語言皆與實相不相違背師拈拄杖云者箇是什麼若道是拄杖入地獄不是拄杖是什麼。</p>
<p>師一日拈拂子摵一下云日月星辰撲落地上見麼良久起身云近後突著你眼睛。</p>
<p>舉十方薄伽梵一路涅槃門師云者箇是屋上頭是天手裏是拄杖作麼生是涅槃門。</p>
<p>師有時云彈指謦欬揚眉瞬目拈槌豎拂或即圎相盡是撩鈎搭索佛法兩字未曾道著道著即撒屎撒尿。</p>
<p>舉瓦官叅德山瓦官為侍者同入山斫木德山將一椀水與瓦官官接得便喫却山云會麼官云不會山又將一椀水與瓦官官接得又喫却山云會麼官云不會山云何不成褫取那不會底官云不會又成褫箇什麼山云子大似箇鐵橛瓦官住院後雪峯去訪茶話次峯云當時在德山會裏斫木因緣作麼生官云先師當時肯我峯云和尚離先師太早其時面前有一椀水峯云將水來官便過與雪峯峯接得便潑却師代云莫壓良為賤。</p>
<p>因齋次將餬餅一咬云咬著帝釋鼻孔帝釋害痛復以拄杖指云在你諸人脚跟下變作釋迦老子見麼見麼閻羅王聞說呵呵大笑云者箇師僧相當去不奈你何若不相當揔在我手裏。</p>
<p>師有時以拄杖打牀一下云你若是箇漢忽然者裏聞聲悟了一切山河大地日月星辰有什麼過。</p>
<p>舉洛浦云一塵纔起大地全收師云鳥窠拈布毛便有人悟去。</p>
<p>因喫茶次舉一宿覺云三身四智體中圎八解六通心地印師云喫茶時不是心地印乃拈拄杖云且向者裏會取。</p>
<p>舉僧問雪峯如何是觸目菩提峯云好箇露柱有處云還見露柱麼師拈起拄杖云有底體上會事見露柱秖喚作露柱有處道不見有露柱見解偏枯見露柱但喚作露柱見拄杖但喚作拄杖有什麼過。</p>
<p>舉僧問靈雲佛未出世時如何靈雲豎起拂子僧云出世後如何雲亦豎拂子師云前頭却實後底打不著又云不說出不出何處有一問時節秖如雪峯夏末於僧堂前坐眾纔集峯拈起拄杖云者箇為中下根人便有僧問忽遇上上人來時如何峯拈起拄杖師云我不似雪峯打破狼藉僧便問未審和尚如何師便打。</p>
<p>舉僧問玄沙如何是學人自己沙云是你自<span class='corr'>己</span>師云沒量大人被語脉裏轉却有僧問如何是學人自己師云忽然路上有人喚衲僧齋你也隨例得飯喫。</p>
<p>師因齋次拈起餬餅云我秖供養江西兩浙人不供養向北人僧云為什麼秖供養江西兩浙人不供養向北人師云天寒日短兩人共一椀。</p>
<p>舉國師云南方佛法半生半滅此閒身心一如身外無餘師云喚什麼作身心一如又云汝等要識國師底麼自代云不可辜負國師去也。</p>
<p>舉肅宗帝請國師看戲國師云有什麼身心看戲帝再請國師云幸自好戲師云龍頭蛇尾。</p>
<p>舉國師三喚侍者侍者三應國師云將謂吾辜負你誰知你辜負吾師云作麼生是吾辜負你處你若會得也是無端又云作麼生是侍者辜負國師處師云粉骨碎身未報得。</p>
<p>舉藥山問僧什麼處來僧云湖南來山云洞庭湖水滿也未僧云未滿山云許多時雨水為什麼未滿雲巖代云湛湛地洞山代云什麼劫中曾欠少師云秖在這裏。</p>
<p>舉雪峯云飯籮邊坐餓死人臨河渴死漢玄沙云飯籮裏坐餓死漢水裏沒頭浸渴死漢師云通身是飯通身是水。</p>
<p>舉僧問資福古人拈槌豎拂意旨如何福云嗄師云雪上加霜。</p>
<p>舉僧問資福如何是一塵入正受福作入定勢僧云如何是諸塵三昧起福云你問阿誰師云這阿師話墮也不知又云前頭早是葛藤又道你問阿誰。</p>
<p>舉茱茰上堂云你諸人莫向虚空裏釘橛時有靈虚上座出眾云虚空是橛茱茰便打虚云和尚莫錯打某甲茰便歸方丈師云矢上加尖僧云和尚適來與麼道那師云槌鐘謝響得箇蝦蟇出來。</p>
<p>舉僧問投子密巖意旨如何子云須是與麼人始得趙州云何不與他本分草料師問僧作麼生是本分草料僧擬議師便打。</p>
<p>舉古云寂寂空形影師展兩手云山河大地何處得也又云一切智通無障礙師云拄杖走到西天却歸新羅國裏乃敲牀云這箇是你鼻孔。</p>
<p>舉僧問夾山如何是道山云太陽溢目萬里不挂片雲師云不喚作一句不喚作法身是什麼。</p>
<p>僧問如何是學人自己師云老僧入泥入水僧云某甲粉骨碎身去也師喝云大海水在你頭上速道速道僧無語師代云也知和尚恐某甲不實。</p>
<p>師有時云直得乾坤大地無纖毫過患猶是轉句不見一色始是半提直得如此更須知有全提時節。</p>
<p>師有時云泡幻同無礙一切處不是幻一切處不是無礙。</p>
<p>師有時云橫說豎說菩提涅槃真如佛性揔是向下商量直得拈槌豎拂時節亦是橫說豎說對前頭猶較些子僧問請師向上道師云大眾久立速禮三拜。</p>
<p>舉崇壽問僧還見燈籠麼僧無語師代云推倒燈籠。</p>
<p>舉趙州問僧什麼處去僧云摘茶去師云閑口。</p>
<p>舉法身說法青青翠竹盡是法身未是提綱拈掇時節。</p>
<p>舉有為無三世無為有三世有為是斷滅法何處得三世無為有三世不是守寂處法。</p>
<p>舉實學是葛藤言句拈槌豎拂時節於實學猶在半途。</p>
<p>舉三種人一人因說得悟一人因喚得悟第三人見舉便迴去你道便迴去意作麼生復云也好與三十棒。</p>
<p>舉法身喫飯早是剜肉作瘡將謂合有與麼說話。</p>
<p>舉僧問雲居湛然時如何居云不流師云不流說什麼湛然又云此是截鐵之言。</p>
<p>舉藥病相治盡大地是藥那箇是你自<span class='corr'>己</span>師云遇賤即貴僧云乞師指示師拍手一下拈起拄杖云接取拄杖子僧接得拗作兩截師云直饒與麼也好與三十棒。</p>
<p>舉翠巖夏末上堂云我一夏<span class='corr'>已</span>來與師僧說話看翠巖眉毛在麼保福云作賊人心虚長慶云生也師云關。</p>
<p>師有時云不敢望你有逆水之波且有順水之意也難得乃舉良遂初叅麻谷谷見來便去鋤草良遂到鋤草處谷都不顧便歸方丈閉却門良遂連三日去敲門至第三日纔敲門麻谷問阿誰良遂云和尚莫瞞良遂若不來禮拜和尚洎被經論賺過一生師云便有逆水之波如今得入是順水之意亦喚作雙放時節又云麻谷問阿誰良遂道莫瞞良遂不是識破麻谷相見時節若不來禮拜和尚洎被經論賺過一生亦知有賺人處自後良遂歸京辭皇帝及左右街大師大德再三相留茶筵次良遂云諸人知處良遂揔知良遂知處諸人不知師云作麼生是良遂知處。</p>
<p>舉心經云無眼耳鼻舌身意師云為你有箇眼見所以言無不可如今見時不可說無也然雖如此見一切有什麼過一切不可得有什麼聲香味觸法。</p>
<p>舉光明寂照徧河沙問僧豈不是張拙秀才語僧云是師云話墮也。</p>
<p>舉僧辭石霜霜問舩去陸去僧云遇舩即舩遇陸即陸霜云我道半途稍難僧無語師代云三十年後此話大行又云臨行一句永劫不忘。</p>
<p>舉生法師云敲空作響擊木無聲師以拄杖空中敲云阿耶耶又敲板頭云作聲麼僧云作聲師云這俗漢又敲板頭云喚什麼作聲。</p>
<p>舉僧問石霜教中還有祖師意麼霜云有僧云如何是教中祖師意霜云莫向卷中求師代云不得辜負老僧却向屎坈裏坐地作什麼。</p>
<p>舉石霜云須知有教外別傳一句僧問如何是教外別傳一句霜云非句師云非句始是句。</p>
<p>舉洞山云須知有佛向上事僧問如何是佛向上事山云非佛師云名不得狀不得所以言非。</p>
<p>舉洞山云塵中不染丈夫兒師云拄杖<span class='corr'>但</span>喚作拄杖一切<span class='corr'>但</span>喚作一切。</p>
<p>舉法身清淨一切聲色盡是廉纖語話不涉廉纖作麼生是清淨又云作麼生是法身師云六不收又云三十三天二十八宿。</p>
<p>舉古云如我身空諸法空千品萬類悉皆同師云身不可得一切諸法豈是有也所以古人道無情有佛性又云無情不喚作法身說法。</p>
<p>師有時云光不透脫有兩般病一切處不明面前有物是一又透得一切法空隱隱地似有箇物相似亦是光不透脫又法身亦有兩般病得到法身為法執不忘<span class='corr'>己</span>見猶存坐在法身邊是一直饒透得法身去放過即不可子細點撿來有什麼氣息亦是病。</p>
<p>舉僧問國師如何是本身盧舎那國師云與老僧過淨瓶來僧取淨瓶至國師云却安舊處著僧送安舊處又來問如何是本身盧舎那國師云古佛過去久矣師云無眹跡。</p>
<p>舉僧問灌溪久嚮灌溪到來秖見箇漚麻池溪云你秖見漚麻池且不識灌溪僧云如何是灌溪溪云劈箭急師云何不與第一機祗對。</p>
<p>舉韋監軍見帳子畫牛抵樹問僧牛抵樹樹抵牛無對師代云歸依佛法僧。</p>
<p>舉老宿問僧聞說雪峯有毬子話是不僧云不見說著宿云聞說有僧云秖是師僧亂舉宿云不亂舉底事作麼生無對師代云某甲新到未曾叅堂。</p>
<p>舉佛問外道汝義以何為宗師代外道云者老和尚我識得你也外道云以一切不受為宗代佛云放過一著佛云汝以一切不受為宗耶代外道云者瞿曇莫教失却問。</p>
<p>舉雪峯云盡大地是你將謂別更有師云不見楞嚴經云眾生顛倒迷己逐物若能轉物即同如來。</p>
<p>舉教云諸法寂滅相不可以言宣師云見定如今說話何處有說不說不見道去不到去來不到來。</p>
<p>舉一切真如含一切師云喚什麼作山河大地又云是諸法空相不生不滅不垢不淨。</p>
<p>師或拈拄杖示眾云拄杖子化為龍吞却乾坤了也山河大地甚處得來。</p>
<p>師或畫圎相云還有人出得麼。</p>
<p>舉教云是法住法位世閒相常住師云釋迦老子甚處去也。</p>
<p>舉僧問投子如何是此經子云維摩法華又問塵中不染丈夫兒時如何子云不著師云不喚作法身不喚作第一義亦為說法亦為說真空。</p>
<p>師因齋次拈起匙筯云我不供養南僧秖供養北僧時有僧問為什麼不供養南僧師云我要鈍置伊僧云為什麼秖供養北僧師云一箭兩垜有僧拈問秖如前意作麼生師云好即同榮。</p>
<p>師或時以拄杖打露柱一下云三乗十二分教說得著麼自云說不著復云咄者野狐精僧問秖如師意作麼生師云張公喫酒李公醉。</p>
<p>舉古云有驚人之句僧問如何是驚人之句師云響。</p>
<p>舉國師云語漸也返常合道論頓也不留眹跡師云拈槌豎拂彈指時節若撿點來也未是無眹跡。</p>
<p>師有時拈拄杖云乾坤大地殺活揔在這裏僧便問如何是殺師云七顛八倒僧云如何是活師云要作飯頭僧云不殺不活時如何師便起云摩訶般若波羅蜜。</p>
<p>師有時云遇人即途中受用乃拈起拄杖云拄杖不是途說話不是途。</p>
<p>舉法身喫飯幻化空身即法身師云乾坤大地何處有也物物不可得以空噇空若約點撿來將謂合有與麼說話。</p>
<p>舉應化非真佛亦非說法者師曰應化之身說即是法身說亦喚作覿體全真以法身喫法身又云飯不是法身拄杖不是法身。</p>
<p>師有時云宗門七縱八橫殺活臨時僧便問如何是殺師云冬去春來僧云冬去春來時如何師云橫擔拄杖東西南北一任打野榸。</p>
<p>示眾云任你橫說豎說未是宗門苗裔若據宗門苗裔是甚熱椀鳴三乗十二分教說夢達磨西來說夢若有老宿開堂為人說法將利刀殺却百千萬箇有什麼過又云將謂合有與麼說話底道理。</p>
<p>師一日云拈槌豎拂彈指揚眉一問一荅並不當向上宗乗僧便問如何是向上宗乗師云地下閻浮大家揔道得秖如閙市裏坐朝時猪肉案頭茆坑裏蟲子還有超佛越祖之談麼僧云有底不肯師云有底不肯不可商量時便有不商量時便無也若約那箇語話體上會事直言未到見解偏枯。</p>
<p>師有時云我尋常道一切聲是佛聲一切色是佛色盡大地是法身枉作箇佛法中見如今見拄杖但喚作拄杖見屋但喚作屋。</p>
<p>師有時云作而無作用而無用乃拈起拄杖云不是用而無用喚什麼作拄杖。</p>
<p>舉円霞云百骸俱潰散一物鎮長靈師云拄杖不可不靈也喚什麼作百骸甚處得。</p>
<p>舉一切賢聖皆以無為法而有差別師云拄杖不是無為法一切不是無為法。</p>
<p>舉誌公云雞鳴丑一顆圎光明<span class='corr'>已</span>久師云腦後即不問你三千里外道將一句來。</p>
<p>舉睦州喚僧趙州喫茶入水之義雪峯輥毬歸宗拽石經頭以字國師水椀羅漢書字諸佛出身處東山水上行揔是向上時節。</p>
<p>示眾云直得觸目無滯達得名身句身一切法空山河大地是名名亦不可得喚作三昧性海俱備猶是無風匝匝之波直得忘知於覺覺即佛性矣喚作無事人更須知有向上一竅在。</p>
<p>師有時云一切處無不是說法打鐘打鼓時不可不是若與麼一切處亦不是有一切處亦不是無又云不可說時即有不說時便無也若約提唱即未在為人門中即得。</p>
<p>舉生死涅槃合成一塊乃拈起扇子云是什麼不是合成一塊得與麼不靈利直饒與麼也是鬼窟裏作活計。</p>
<p>舉僧問南泉牛頭未見四祖時為什麼百鳥銜花獻泉云步步蹋佛階梯僧云見後為什麼不銜花獻泉云直饒不來猶較王老師一線道師云南泉秖解步步登高不解從空放下僧云如何是步步登高師云香積世界僧云如何是從空放下師云填溝塞壑。</p>
<p>師有時云若問佛法兩字東西南北七縱八橫朝到西天暮歸唐土雖然如此向後不得錯舉。</p>
<p>舉祖師偈云心隨萬境轉轉處實能幽僧問如何是轉處實能幽師云吃嘹舌頭老僧倒走三千里又問如何是隨流認得性師云饅頭䭔子摩訶般若波羅蜜。</p>
<p>舉玄沙與韋監軍茶話次軍云占波國人語話稍難辨何況五天梵語還有人辨得麼玄沙提起托子云識得這箇即辨得師云玄沙何用繁辭又云適來道什麼又云有什麼難辨。</p>
<p>舉古人云以空名召空色師云拄杖不是空名召得不是空色喚什麼作拄杖不是空名。</p>
<p>因南泉示眾云自小養一頭水牯牛擬向溪東放不免食他國王水草擬向溪西放不免食他國王水草不如隨處納些些他揔不見復有僧舉似師師云南泉水牯牛隨處納些些你道在牛內納牛外納直饒你向這裏說得納處分明我更問你索牛在後長慶云你道古人前頭為人後頭為人。</p>
<p>舉王大王向雪峯道擬蓋一所佛殿去如何峯云大王何不蓋取一所空王殿大王云請師㨾子峯展兩手師云一舉四十九。</p>
<p>舉報慈讚龍牙偈云日出連山月圎當戶不是無身不欲全露有僧問請師全露龍牙撥開帳子云還見麼僧云不見牙云將眼來後報慈聞舉云龍牙秖道得一半師令僧舉我與你道其僧便舉師云我不妨與你道。</p>
<p>師有時云諸方盡向繩墨裏脫出我者裏即不然僧問未審和尚如何師云草鞋三十文買。</p>
<p>舉攬真成立色相宛然一切法不遷僧便問作麼生是不遷師云還見燈籠麼僧云見師云靜處[薩-產+(辛/工)]婆訶。</p>
<p>示眾云你等諸人每日上來下去問訊即不無若過水時將什麼過有久住僧對云步師深喜之。</p>
<p>舉僧辭大隨隨問什麼處去僧云峨嵋禮拜普賢去隨拈起拂子云文殊普賢揔在者裏其僧畫一圎相拋向背後却展兩手隨云侍者將一貼茶來與者僧師舉了云我即不與麼有僧云和尚又如何師云西天斬頭截臂者裏自領出去。</p>
<p>舉黃蘗一日舉手作捏勢云天下老和尚揔在者裏我若放一線道從汝七縱八橫若不放過不消一捏僧問放一線道時如何蘗云七縱八橫又問不放過不消一捏時如何蘗云普復有僧問師如何是七縱八橫師云念老僧年老僧云如何是普師云天光迴照僧云如何是天光迴照師云骼胔少人知。</p>
<p>師有時云一顆圎光明<span class='corr'>已</span>久還有人問麼僧便問如何是一顆圎光明已久師云西天斬頭截臂又云除却須彌山拈却佛殿脊。</p>
<p>師一日披袈裟云我抖擻法身也揔無對師云汝問我僧便問和尚抖擻法身意旨如何師云我也知你親。</p>
<p>舉玄沙示眾云諸方老宿盡道接物利生忽遇三種病人來作麼生接患盲者拈槌豎拂他又不見患聾者語言三昧他又不聞患瘂者教伊說又說不得且作麼生接若接此人不得佛法無靈驗有僧請益師師云你禮拜著僧禮拜起師以拄杖便挃僧退後師云你不是患盲復喚近前僧近前師云你不是患聾乃豎起拄杖云還會麼僧云不會師云你不是患瘂其僧於此有省。</p>
<p>舉古云一言纔舉大地全收師云且道是什麼言自云春鳥啼時西嶺上遂令僧你問我僧便問是什麼言師云噫。</p>
<p>舉馬大師云一切語言是提婆宗以此箇為主師云好語秖是無人問僧便問如何是提婆宗師云西天九十六種你是最下種。</p>
<p>舉肈法師云諸法不異者不可續鳬截鶴夷嶽盈壑然後為無異者哉師云長者天然長短者天然短又云是法住法位世間相常住乃拈起拄杖云拄杖不是常住法。</p>
<p>舉古云一念劫收一切智師拈起拄杖云乾坤大地揔在上頭若透得去拄杖也不見有直饒與麼也是不著便。</p>
<p>舉須菩提說法帝釋雨華尊者問曰此華從天得耶帝曰弗也從地得耶帝曰弗也從人得耶帝曰弗也從何得耶帝釋舉手尊者所如是如是師云帝釋舉手處作麼生與你四大五蘊釋迦老子同別。</p>
<p>舉世尊初生下一手指天一手指地周行七步目顧四方云天上天下唯我獨尊師云我當時若見一棒打殺與狗子喫却貴啚天下太平。</p>
<p>舉禾山示眾云有作家戰將麼出來時有僧出云未審彼中還有也無師云格。</p>
<p>舉僧問雪峯佛未出世時如何峯橫案拄杖而坐師云常。</p>
<p>舉德山問維那有幾人新到那云八人山云喚典座來一時生按過師拈云更說什麼生按過。</p>
<p>舉雪峯勘僧什麼處去僧云識得即知去處峯云你是了事人亂走作什麼僧云莫塗汙人好峯云我即塗汙你古人吹布毛作麼生與我說來看僧云殘羹餿飯<span class='corr'>已</span>有人喫了也師別前語云築著便作屎臭氣代後語云將謂是鑚天鷂子元來是死水裏蝦蟇。</p>
<p>舉韶山勘僧云莫便是多口白頭因麼因云不敢山云有多少口因云徧身是山云大小二事向甚處屙因云向韶山口裏屙山云有韶山口即向韶山口裏屙無韶山口向甚處屙因無語山便打師代云這話墮阿師放你三十棒又代云將謂是師子兒又云韶山今日瓦解冰消。</p>
<p>舉僧到曹溪有守衣鉢上座提起衣云此是大庾嶺頭提不起底僧云為什麼在上座手裏僧無語師云彼彼不了師代云遠嚮不如親到又云將謂是師子兒。</p>
<p>舉睦州問僧莫便是清華嚴麼僧云不敢州云夢見華嚴麼僧無語師云門前大狼藉生。</p>
<p>舉湖南報慈垂語云我有一句子徧大地僧便問如何是徧大地底句慈云無空缺師云不合與麼道別云何不庵外問。</p>
<p>舉南泉示眾云昨夜三更文殊普賢相打各與二十棒貶向二鐵圍山趙州出眾云和尚棒教誰喫泉云王老師有什麼過州便禮拜師代云深領和尚慈悲某甲歸衣鉢下得箇安樂。</p>
<p>舉崇壽見僧做餬餅次隔牎問云你還見我麼僧云不見壽云還我餬餅錢來無語師代云和尚禮拜餅鑪好。</p>
<p>舉僧問趙州如何是妙峯頂州云不荅你者話僧云為什麼不荅州云我若荅落在平地師代云俱胝和尚。</p>
<p>舉長慶見僧來云何得無禮師代云某甲罪過又云甲辰乙巳。</p>
<p>舉長慶問秀才云佛教云眾生日用而不知儒書亦云日用而不知不知箇什麼秀才云不知大道師云灼然不知。</p>
<p>舉僧問睦州靈山還有蛇不州云者蚯蚓師代云白骨連山。</p>
<p>舉長慶拈柱杖云識得這箇一生叅學事畢師云識得這箇為什麼不住。</p>
<p>舉雲巖掃地次道吾云何得太區區生巖云須知有不區區者吾云與麼則第二月也巖豎起掃箒云這箇是第幾月吾拂袖出去師云奴見婢殷勤。</p>
<p>舉仰山問俗官云官居何位官云推官山乃豎起拂子云還推得這箇麼官無語師代云久嚮和尚。</p>
<p>舉僧到翠巖值巖不在乃下看主事主事云叅見和尚也未僧云未主事却指狗子云要見和尚但禮拜者狗子僧無語後翠巖歸聞此語云作麼生道免得與麼無語師代云欲觀其師先觀弟子。</p>
<p>舉座主就華嚴講請翠巖齋巖云山僧有箇問座主若道得即齋巖便拈起餬餅云還具法身麼主云具法身巖云與麼則喫法身也主無語本講座主代云有什麼過巖不肯東使云喏喏師代云特謝和尚降重空筵。</p>
<p>舉雪峯示眾云世界闊一丈古鏡闊一丈世界闊一尺古鏡闊一尺玄沙指面前火鑪云火鑪闊多少峯云似古鏡闊沙云這老漢脚跟未點地在後東使拈問僧為復古鏡致火鑪與麼大火鑪致古鏡與麼大西院云與麼問人也未可在師云餿飯泥茶鑪。</p>
<p>舉僧問雲居山河大地從何而有居云從妄想有僧云與某甲想出一鋌金得麼居便休去僧不肯師聞得云<span class='corr'>已</span>是葛藤不能折合得待伊道想出一鋌金得麼拈拄杖便打。</p>
<p>舉閩中韋監軍尋常見僧云某甲待官滿出江西湖南置一問問殺江西湖南老宿僧云監軍作麼生問軍云不勞手脚僧無語師代云話墮也又云伏惟尚饗。</p>
<p>舉王太傅問北院云古人道普現色身徧行三昧佛法為什麼不到北俱盧州院云秖為徧行所以不到師云如法置一問來。</p>
<p>舉王太尉入佛殿指鉢盂問僧這箇是什麼鉢僧云藥師鉢尉云秖聞有降龍鉢僧云待有龍即降尉云忽遇拏雲擭浪來又作麼生僧云他亦不顧尉云話墮也玄沙云盡你神力走向什麼處去保福云歸依佛法僧百丈作覆鉢勢師云他日生天莫辜負老僧。</p>
<p>舉地藏問崇壽你久後將什麼利濟於人壽云無不利濟藏云無一法得利濟師云直饒與麼也好喫棒又云當時<span class='corr'>但</span>喚近前來<span class='corr'>已</span>後教伊無鵮啄處。</p>
<p>舉泉州王太傅問僧上座住甚處僧云半月山傅云忽遇月頭月尾又作麼生僧無語師代云將謂與麼更有與麼。</p>
<p>舉龍牙尋常道雲居師兄得第二句我得第一句西院云秖如龍牙與麼道還扶得也無師云須禮拜雲居始得西院云傍觀者哂。</p>
<p>舉崇壽問僧還見燈籠麼僧云見壽云兩箇師代云三頭兩面又云七箇八箇。</p>
</div>
<div class='div-other'><a id='mulu260' />
<p class='h2'>垂示代語</p><p>師因不安云打草鞋行脚去無對師云汝問我與汝道僧便問和尚什麼處去師云四維上下對機設教去代前語云和尚冝喫薑附湯。</p>
<p>上堂云劄久雨不晴代云一箭兩垜。</p>
<p>或云遇賤即貴遇明即暗代云一起一倒。</p>
<p>一日云咬齒一句作麼生道代云合。</p>
<p>或云初秋夏末責情三十棒代云某甲如是。</p>
<p>問僧新羅國與大唐國是同是別代云僧堂佛殿厨庫三門。</p>
<p>上堂云教意提不起過在什麼處代云為你蝦蟇活。</p>
<p>上堂云你道古佛與露柱相交是第幾機無對師云汝問我與汝道僧便問師云一條絛三十文代前語云南山起雲北山下雨僧又問作麼生是一條絛三十文師云打與。</p>
<p>一日云商量舉覺箇什麼代云鹽貴米賤。</p>
<p>或云佛法兩字拈却成得箇什麼代云死蝦蟇。</p>
<p>或云佛法不用學燈籠露柱欺你去作麼生得不欺你去代云趙州南石橋北。</p>
<p>一日云古人面壁閉却門還透得這裏麼代云這裏是什麼乾屎橛又云一。</p>
<p>或云般柴來去行住坐卧四威儀中還出得釋迦老子鼻孔麼代云和尚也是量才補職。</p>
<p>師或舉手云古佛為什麼不到這裏代云不可降尊就卑。</p>
<p>因僧設報慈和尚齋師問僧汝道報慈和尚有幾身代云今日齋飯如法。</p>
<p>問僧般柴來去普賢菩[薩-產+(辛/工)]在什麼處代云般柴早是辛苦。</p>
<p>上堂大眾集定云是大過患子細點撿代云不用別人。</p>
<p>問僧世間是什麼人罪最重代云平出。</p>
<p>一日云古人道一句合頭語萬劫繫驢橛作麼生明得免此過代云趙州石橋嘉州大像。</p>
<p>或云虚空還有長短也無代云這箇師僧得與麼肥這箇師僧得與麼瘦。</p>
<p>一日云常徒之見過在什麼處代云洎作過中會。</p>
<p>上堂大眾集定云有理不伸死而不弔有理能伸罕遇竒人置將一問來代云過。</p>
<p>師有時問僧作麼生代云少喫。</p>
<p>或云是你諸人繞天下行脚不知有祖師意露柱却知有祖師意你作麼生明得露柱知有祖師意代云九九八十一。</p>
<p>示眾云一舉不再說作麼生是一舉又云你若不相當且覓箇入頭路微塵諸佛盡在你舌頭上三藏聖教在你脚跟下不如悟去好還有人悟得麼出來道看代云養子之緣代前語云長安雖樂。</p>
<p>上堂大眾集定云風不來樹不動便下座代云樹折舩沉。</p>
<p>或云第一句作麼生道若道不得作麼生得心息代云和尚莫要草鞋拄杖麼。</p>
<p>一日云從上古人作麼生辨人代云城地因君置。</p>
<p>師因摘茶云摘茶辛苦置將一問來無對又云你若道不得且念上大人更不相當且順朱代云功不浪施代前語云勞而無功。</p>
<p>或云今日二十七拈向什麼處代云壁上挂。</p>
<p>問僧三乗十二分教什麼人承當得代云沙彌童行。</p>
<p>一日云汝作麼生辨得無礙法代云閑家具。</p>
<p>或云還有句內藏身麼代云領。</p>
<p>一日云京華還有棟梁也無代云家家觀世音。</p>
<p>或云不相當且順朱識取好代云因學人置得。</p>
<p>示眾云劄即難七九六十三作麼生道代云不可揔無人去也又云洎合向後道。</p>
<p>師或云日裏來往日裏辨人忽然中夜教取箇物來未曾到處作麼生取代云瞞却多少人。</p>
<p>示眾云看看佛殿入僧堂裏去也代云羅浮打鼓韶州舞。</p>
<p>上堂拈起拄杖云看看三千大千世界一時搖動便下座代云拽。</p>
<p>一日云作麼生是雙明一句代云一箭兩垜。</p>
<p>或云作麼生是不瞞人底句代云莫道這箇是瞞人底。</p>
<p>一日云泥水不分過在什麼處代云昨日莫徭人設齋。</p>
<p>或云日裏來往揔識你作麼生是影身一句代云某甲亦見日頭從東邊上。</p>
<p>一日云盡力作麼生道代云五箇餬餅三椀茶。</p>
<p>或云作麼生是平伸一問代云便摑傍僧。</p>
<p>一日云空不異色作麼生道代云園頭甚要。</p>
<p>或云作麼生是不沉影底句代云現。</p>
<p>上堂大眾集師良久云久雨不晴代云一槌兩當蓋覆將來。</p>
<p>一日云教中有言謗斯經故獲罪如是拈却當門齒將經來代云不空罥索。</p>
<p>或云你多年在叢林裏乃舉手便放下云向後不得與麼代云若與麼便成辜負和尚。</p>
<p>一日云昨日有一句語不敢望你會還有人舉得麼代云驀又云走殺多少人。</p>
<p>上堂大眾集定云揔上來也各自東行西行便下座代云不少。</p>
<p>或云古人一言悟道觸緣見性拈起作麼生商量代云雲居鼓上藍鐘。</p>
<p>一日云日裏來往上上下下一問一荅住汝當荷夾差一問來作麼生當荷代云謂言侵早起更有夜行人又云一起一倒又云生在兾州。</p>
<p>上堂云乾坤側日月星辰一時黑作麼生道代云好事不如無。</p>
<p>師因說事了起立以拄杖打禪牀一下云適來如許多葛藤貶向什麼處去靈利底即見不靈利底著我熱瞞代云雪上加霜。</p>
<p>示眾云日月傍照三天下正照四天下我與你注破了也一句道將來代云東弗于代西瞿耶尼。</p>
<p>或云佛法不用道著世間什麼物最貴代云莫道這箇是賤底又云乾屎橛。</p>
<p>一日云今日十五入夏也寒山子作麼生代云和尚問寒山學人對拾得。</p>
<p>或云你諸人傍家行脚還識西天二十八祖麼代云坐底坐卧底卧又云少喫。</p>
<p>因齋次指白甆器云這箇知有超佛越祖之談代云五九四十五又云和尚自喫飯。</p>
<p>一日云是你傍家行脚作麼生是不落賔主底句道將來代云便出去。</p>
<p>或云是你師僧在江西湖南所在過夏衣鉢分付什麼人了來代云不是瞞却一人來又云不作大人相。</p>
<p>一日云非貴賤據什麼代云鰕跳不出斗。</p>
<p>示眾云看看殺了也便作倒勢云會麼若不會且向拄杖頭上會取代云龍頭蛇尾蛇尾龍頭又代作倒勢。</p>
<p>一日云我每日共你葛藤不能到夜如今在這裏置將一問來代云秖恐和尚不荅。</p>
<p>或云作麼生是脚跟下一句代云有麼。</p>
<p>師或問僧你為什麼帶累我代云某甲帶累和尚。</p>
<p>或云作麼生出得這裏代云朝遊羅浮暮歸壇特。</p>
<p>一日云明<span class='corr'>己</span>底人還見有<span class='corr'>己</span>麼代云把將來又代展兩手。</p>
<p>或云作麼生是蹙舌一句代云和尚秖待某甲道。</p>
<p>一日云你師僧繞天下行脚見老和尚開口便上來東聽西聽何不向洗鉢盂處置將一問來代云也知和尚為物之故。</p>
<p>因見火頭云你辛苦我賞你這箇拄杖子吞却祖師也無對代云功不浪施又云禍不單行。</p>
<p>師因披衲衣云古人道披衣蓋乾坤乃拈起衲衣抖擻云北斗一時黑作麼生代云也知和尚出身早又云不道與麼去。</p>
<p>或云佛法還有變易也無代云鉢盂鞋履拄杖針筒。</p>
<p>一日云佛法拈却我不問你還有識世諦法麼代云某甲若道有被和尚領過。</p>
<p>或云摩㝹顯正過在什麼處代云有什麼過。</p>
<p>示眾云天中函蓋乾坤目機銖兩不涉春緣作麼生承當代云一鏃破三關。</p>
<p>師或云南來北往飛禽走獸為什麼却有異代云辨却多少人。</p>
<p>或云你諸人擔鉢囊行脚不知有佛法佛殿上蚩吻却知有佛法代云佛殿裏裝香三門外合掌。</p>
<p>師或以拄杖一劃云微塵諸佛盡在這裏還辨得盡麼代云日出東方夜落西。</p>
<p>一日云作麼生是扣門一句代云打。</p>
<p>或云迷本底人觸途俱滯悟本底人為什麼有四大見代云益州附子建州薑。</p>
<p>師或云你諸方愛荅話還有透不得底句麼代云來。</p>
<p>或云達磨西來為什麼難得兒孫代云放。</p>
<p>師因說事了起立云你諸人忽然今夜揔悟去早起將刀截却我頭我說了也乃拈衲衣抖擻云作麼生代云學人不得辜負和尚。</p>
<p>或云口秖堪喫飯你道古人拈槌豎拂揚眉動目作麼生辨代云溈山笠子江西別又云龍頭蛇尾。</p>
<p>或云佛法中菩提涅槃真如解脫並為增語汝道世諦以何為增語代云閙市裏一箇兩箇又云菩提涅槃。</p>
<p>師或云古人道觸目是道拈却醬甕阿那箇是道無對師云蒼天蒼天代前語云是什麼心行。</p>
<p>或云見即不可子細看代云長安雖樂。</p>
<p>示眾云十五日<span class='corr'>已</span>前不問你十五日<span class='corr'>已</span>後道將一句來代云日日是好日。</p>
<p>上堂良久云鈍置殺人便下座代云不獨。</p>
<p>因看誌公頌問僧半夜子心住無生即生死古人意作麼生代云不可揔作野狐精見解也。</p>
<p>或云古人道人人盡有光明在看時不見暗昬昬作麼生是光明代云厨庫三門又云好事不如無。</p>
<p>一日云佛法大殺有秖是舌頭短代云長也又云大斧斫了手摩挱。</p>
<p>師齋次問僧應是從前叢林學得底言語揔拈却你道我飯作麼生滋味代云菜裏少鹽醋。</p>
<p>或云是你諸人行脚須知有隔身句作麼生是隔身句代云初三十一。</p>
<p>或云大智非明真空絕跡還有人明得這箇道理麼若有人明得出來道看代云捏。</p>
<p>問僧常徒底人過在什麼處你與我拈出來代云不可平地生堆阜又云和尚佛法身心何在。</p>
<p>或云一言纔舉千差同轍是什麼言代云如是我聞又云要道有什麼難。</p>
<p>因見狗子乃打一下云你為什麼咬這露柱代但以脚趯狗子便去。</p>
<p>舉華嚴經云金色光明雲青色光明雲你道我尋常還有這箇時節麼代云亦不得屈著和尚。</p>
<p>因聞法堂門云作麼生是入門一句有僧云喏師云漆桶無對代云掩面出去代後語云道著。</p>
<p>一日眾集定云莫錯認一著便下座代云謝和尚重重相為。</p>
<p>或云是你諸人行脚須知有入頭路還有人道得麼出來道看代云也不得辜負和尚。</p>
<p>示眾云中有一寶秘在形山拈燈籠向佛殿裏將三門來燈籠上作麼生代云逐物意移又云雷起雲興。</p>
<p>一日云宗門作麼生舉令代云吽。</p>
<p>師或云阿耶耶新羅國裏打鐵火星燒著我指頭自代云非但指頭。</p>
<p>師或云從上祖師三世諸佛說法山河大地草木為什麼不省去代云新到行人事又云和尚京中喫麪多。</p>
<p>師或云萬法紜紜三世諸佛天下老和尚一時出頭過在什麼處代云著什麼來由。</p>
<p>一日云忽然有一箇老宿把弓刀按劒入地獄如箭射還有人會得這箇時節麼代云鑰匙在和尚手裏。</p>
<p>或云古人道難得不錯怪人句作麼生是不錯怪人句代云爭塞得人口。</p>
<p>一日云眼睫橫亘十方眉毛上透乾坤下透黃泉須弥塞却你咽喉還有人會得麼若有人會得拽取占波共新羅鬥額代云哂。</p>
<p>或云古人道聲香味觸常三昧我與你葛藤乃拈拄杖云這箇拄杖子是三昧你若識得拄杖子即識得天下老宿又云你若識得拄杖子未夢見天下老宿脚跟下一莖毛代云和尚不使別人。</p>
<p>一日云一箭兩垜作麼生代云長安雖樂。</p>
<p>或云日謝樹無影這箇是佛殿那箇是無影代云洎分南北。</p>
<p>一日云作麼生道得不落第二問代云洪州鞋履。</p>
<p>一日拈起拄杖云解脫深坑㪍跳代云出。</p>
<p>或云一語明得不要分外代云將謂是天地。</p>
<p>師或云塵無自性攬真成立作麼生是成立底事代云五尺拄杖三尺竹。</p>
<p>一日云說即天地懸殊不說即眼睫裏藏身眉毛上㪍跳代云三三。</p>
<p>或云古人道一語無二語作麼生是一語代云早朝粥齋後茶。</p>
<p>師或拈起拄杖云是你諸人作麼生辨雲門雲門作麼生辨你諸人代云平。</p>
<p>問僧佛法還有青黃赤白也無代云東方甲乙木西方庚辛金。</p>
<p>一日云作麼生是塵中辨主代云道州去江華不遠。</p>
<p>師或云有一人問著口似木[木*突]有一人問著口似懸河你道二人過在甚處代云有過即拈出。</p>
<p>示眾云叢林言話即不要作麼生是宗門自<span class='corr'>己</span>代但展兩手。</p>
<p>或云迷身一句作麼生道代云何處有也。</p>
<p>或云目前不溺作麼生道代云下不舉上。</p>
<p>示眾云江西即說君臣父子湖南即說他不與麼我此閒揔不如是你還識壁麼代云何異。</p>
<p>一日云作麼生是不續再問代云秋風過去春風至。</p>
<p>因齋時聞鼓聲師云釋迦老子叫喚也時有僧問未審釋迦老子叫喚作麼師云你與麼驢年夢見麼代云今日喫飯甚是遟。</p>
<p>或云我今年老七十八也所作事難也良久問僧你道淨瓶年多少無對代云甲子會。</p>
<p>一日云靈利底人難得作麼生是靈利底人代云不妨。</p>
<p>或云問一荅十問十荅百底人從什麼處來代云西京來。</p>
<p>一日云會佛法底人共什麼人語話代云行者。</p>
<p>問僧云三藏聖教天下老和尚言語揔拈却蝦蟇口裏道將一句來代云昨日新雷起師舉古人道讀經千徧紙上見經不識忽然國師問你作麼生又云忽然國師拈起作麼生代前語云唵代後語云朝看華嚴夜讀般若。</p>
<p>或云凡有請問不得離於祗對作麼生道代云路逢劒客須呈劒。</p>
<p>一日云作麼生是一句通褒貶代云雖是善因而招惡果。</p>
<p>或云行住坐卧著衣喫飯是法身那箇是你四大代云和尚今年年尊。</p>
<p>一日云你若辨我我辨你是尋常更有一條作麼生辨代云識。</p>
<p>或云節角語須是箇人始得作麼生是節角語代云摩斯吒落水。</p>
<p>一日云繞天下行脚辨人底人你道具什麼眼代云聽水。</p>
<p>上堂云遇人即鼻孔遼天便下座代云識好惡。</p>
<p>師或云閙市裏道將一句來代便唱聲云人家莫點燈火。</p>
<p>上堂云為眾竭力禍出私門代云眾禍<span class='corr'>已</span>除。</p>
<p>或云照盡一句作麼生道代云某甲不欲開蝦蟇口。</p>
<p>師在餬餅寮喫茶云不向汝道罪過無對復云第一須忌火便起去代云大眾不得辜負和尚。</p>
<p>師或云佛法大殺有秖是灸瘡痛代云灸瘡痛猶可。</p>
<p>一日云臨坑不損人代云也是又云某甲識好惡。</p>
<p>或云古人道舉即易作麼生代云以貌取人。</p>
<p>一日云驀點是什麼時節代云不可道是蝦蟇蛤跛。</p>
<p>或云不是雲門罪過便起去代云事不孤起。</p>
<p>師或云<span class='corr'>己</span>事若明始消他供養作麼生是你明底事又云舉一明三萬里崖州代云一切由和尚代前語云飽。</p>
<p>師或拈起拄杖問僧這箇汝不得道著作麼生是衲僧孔竅無對又云你若道不得向鼻孔裏道將一句來代云新羅火鐵鄆州針又云疋上不足。</p>
<p>因僧來叅師拈起袈裟云你若道得落我袈裟綣繢裏你若道不得又在鬼窟裏坐作麼生代云某甲無氣力。</p>
<p>或云不明己底人過在什麼處代云大人不合如此。</p>
<p>一日云放下一句無不盡代云養子之緣。</p>
<p>或云不用指東劃西什麼人會佛法代云三家村裏老翁婆。</p>
<p>一日云你若衣鉢下坐縛殺你你若走上來走殺你作麼生是不停之句代云速。</p>
<p>或云新羅國裏置將一問來代云便請。</p>
<p>一日云萬法從甚處起代云糞堆頭。</p>
<p>師或云第一句作麼生道你若明得<span class='corr'>陝</span>府鐵牛吞却乾坤代云謝和尚重重相為。</p>
<p>一日云作麼生是問中具眼代云瞽。</p>
<p>示眾云舉一不得舉二你若舉二放你舉三代云開。</p>
<p>師或云天堂地獄鑊湯鑪炭蓋却你頭三世諸佛揔在你脚跟下三十年後鼻孔遼天代云不可更作野狐精見解也。</p>
<p>一日云五音六律是有是無代云不可蝦蟇窟裏作活計。</p>
<p>師或云一句該通五千餘首蘇嚕[薩-產+(辛/工)]訶代云三門頭打鼓佛殿裏行香。</p>
<p>師或云如今半夏也敲礚處道將一句來師復云蜜怛哩孤蜜怛哩智又云蜜怛哩孤蜜怛哩智作麼生代云[口*部]啉又云礚。</p>
<p>一日云三十年後會去在代云黠兒落節。</p>
<p>或云頭上霹靂即不問你脚下龍過道將一句來代云朝起雲夜降雨。</p>
<p>師問僧德山便棒你道學人還有長處也無代云無端。</p>
<p>一日云一切智智清淨中還有生滅麼代云夜叉說半偈。</p>
<p>或云若知去處什麼劫中無祖佛代云發。</p>
<p>示眾云作麼生是不露鋒骨句代云今時人須是明明向道始得師乃有頌不露鋒骨句未語先分付進步口喃喃知君大罔措。</p>
<p>或云十方國土中唯有一乗法你道自己在一乗法裏一乗法外代云入又云是。</p>
<p>一日云紐半破三針筒鼻孔裏道將一句來代云海裏使風山上舩。</p>
<p>或云折半列三針筒鼻孔在什麼處與我箇箇拈出來看代云上中下。</p>
<p>或云分疆列土作麼生道代云文殊自文殊解脫自解脫。</p>
<p>師或云衲僧須得巴鼻即識得天下人作麼生是衲僧巴鼻代云德山棒。</p>
<p>示眾云淺聞即深悟深聞即不悟代云迷逢達磨。</p>
<p>或云衲僧須識古人眼作麼生是古人眼代云蝦蟇跳上天。</p>
<p>一日云處處道將一句來代云閙市裏天子百草頭上老僧。</p>
<p>或云暗道將一句來代云藏頭露尾。</p>
<p>一日云將南作北將北作南作麼生道代云由阿誰。</p>
<p>或云未打板<span class='corr'>已</span>前道將一句來代云著什麼來由。</p>
<p>一日云以有為有作麼生免得去代云患。</p>
<p>師或云解患非患明得了作麼生是眼代云晝見日夜見星。</p>
<p>一日云明暗為什麼不相管代云難為怪笑。</p>
<p>或云過在什麼處得與麼難代云辨。</p>
<p>一日云渺漫不分是什麼人分上事代云不可作沙弥行者見解也。</p>
<p>師或拈起拄杖云莫道老和尚瞞你貴之與賤縱橫十字一時這裏會得了莫辜負老僧代云百鳥為子屈又云抑與之與。</p>
<p>師或云見麼自云見又云見什麼代云花。</p>
<p>師舉古人云至道無難唯嫌揀擇這箇是僧堂這箇是佛殿那箇是不揀擇代云何必如此。</p>
<p>師或云全抽半抽作麼生道復云作麼生是半抽代云跳出死蝦蟇又云作麼生是全抽代云案山雷主山雨。</p>
<p>師或云你自鈍置第一不得錯舉代云事不孤起。</p>
<p>一日云識得道得出來道看話端道什麼代云識罪。</p>
<p>或云作麼生是不再問底句代云今年春氣早夜來陽鳥啼又云佛殿裏裝香三門前合掌。</p>
<p>一日云入夏來十一日也還得入頭麼作麼生道代云來日十二。</p>
<p>師因喫茶拈起茶盞云一口吞盡作麼生代云茶又喫却。</p>
<p>示眾云西天二十八祖唐土六祖天下老和尚揔出頭來過在什麼處又云你在此閒三冬兩夏忽然出外有人問雲門老和尚道什麼你向他道什麼代云驀面唾這野狐精代前語云他不是顛。</p>
<p>或云古人道從門入者非寶作麼生是門代云道得也無用處。</p>
<p>因聞鼓聲云鼓聲咬破七條又指僧云抱取貓兒來代云不用別人。</p>
<p>師問僧行脚事即不問汝三十二相八十種好道將一句來還有人道得麼代云怛[薩-產+(辛/工)]阿竭二千年。</p>
<p>師或云不問汝叢林言教這箇是天這箇是地以手指身云這箇是我又指露柱云這箇是露柱那箇是佛法代云也大難。</p>
<p>師在僧堂中喫茶拈起托子云蒸餅饅頭一任汝喫你道這箇是什麼代云乾狗屎又云茶又喫了也。</p>
<p>師或云你還識德山麼莫道我壓良為賤代云也知和尚因某甲置得。</p>
<p>師聞齋鼓聲云你道鼓因什麼置得代云因皮置得。</p>
<p>師聞齋鼓聲云你還識得老婆禪麼代云鼓聲喚喫飯去。</p>
<p>一日云古人道巧拙具生殺作麼生是生殺代云[足-口+一]上不足[足-口+一]下有餘。</p>
<p>上堂大眾集<span class='corr'>已</span>師云大眾齋去却問僧你道我教伊去還有過也無代云也不是和尚特地如此。</p>
<p>師行次以拄杖打露柱一下云新羅天子㪍跳上梵天代云無端。</p>
<p>師或云世諦不要道佛法道將一句來代云父子之情。</p>
<p>一日云通明底人什麼物與麼來代云莫教屈著人又云釋迦老子須弥山。</p>
<p>或云古人道朝朝抱佛眠起時還共起你道見解朦朧底人作麼生代云未到。</p>
<p>問僧云眼中無色識識中無色眼色眼二俱無何能令見色去却古人道將一句來代云把將饅頭蒸餅來又云雪上更加霜又云有什麼。</p>
<p>師或云幡竿頭倒卓是第幾機代云打。</p>
<p>一日云學佛法底人如恒河沙百草頭上道將一句來代云俱。</p>
<p>師因出門云古人道從門入者非寶汝道從門出者作麼生代云一。</p>
<p>師入堂齋次指聖僧供鉢問僧云你若喫盡又在解脫深坑裏你若喫不盡又不唧[口*留]作麼生代云大眾喫飯次。</p>
<p>上堂云劃断即不可復云你若不會三十年後莫道不見老僧代云和尚恐人埋沒代前語云今日上堂大眾著便。</p>
<p>師或以拄杖打露柱一下云你作麼生不說禪復云埋沒人家男女無對自云擔枷過狀自代前語云爭怪得別人。</p>
<p>師或云湖裏魚變成龍即不問你作麼生是針眼魚代云點。</p>
<p>師聞打槌聲云妙喜世界百雜碎擎鉢盂向湖南城裏喫粥代云浴後喫。</p>
<p>一日云什麼語中無世諦什麼語中無地獄代云天晴日出雨下雷興。</p>
<p>或云平常心是道你平常道將一句來代云五箇餬餅三箇䭔。</p>
<p>一日云一句辨邪正忽有人問作麼生是辨邪正底句你作麼生道代云西天與此土不同。</p>
<p>或云今日<span class='corr'>已</span>前不要今日<span class='corr'>已</span>後不要正當今日道將一句來代云正好。</p>
<p>師或云病遇因即瘥你道遇什麼因道得底道看代云尚。</p>
<p>或云鉢盂匙筯與露柱相去多少代云分開好又云尋常得此便。</p>
<p>一日云當鋒一句作麼生道代云領。</p>
<p>或云作麼生是辨慈風一句代云識取好。</p>
<p>一日云迷身一句作麼生道代云昨日雷聲起今朝陽鳥啼。</p>
<p>師或云不用㪍跳道將一句來代云死蛤跛也無用處。</p>
<p>一日云作麼生是提婆宗代云西天令嚴此土還較。</p>
<p>或云汝道何物具四德代云死貓兒又云把不具底來。</p>
<p>一日云荊棘不彫擇道將一句來代云拈放一邊。</p>
<p>或云有一切見底人是什麼人代云三家村裏納稅漢。</p>
<p>一日云不占田地道將一句來代云揔屬和尚。</p>
<p>或云倒道將一句來看代云訶[薩-產+(辛/工)]。</p>
<p>一日云息節一句作麼生道代云知時好。</p>
<p>師或云天下亂走將什麼過水代云且曬著。</p>
<p>師或時拈拄杖作射勢云官家進器械來也看看代云和尚不得放過又云僧堂前。</p>
<p>師或云一夜展脚睡天明道將一句來代云何不快起。</p>
<p>或云作麼生是赤脫一句代云也大無端。</p>
<p>一日云以有為有此人過在什麼處代云苦。</p>
<p>或云還有不識祖師底人麼代云仁義道中又云不患。</p>
<p>一日云識過無過不識過過也不知代云熱。</p>
<p>或云曹溪路上還有俗談也無代云二事一時。</p>
<p>一日云佛法外置將一問來代云一箇便多。</p>
<p>或云既知來處什麼劫中無祖師代云某甲今年不著便。</p>
<p>或云寸草不生不學禪不學道代云是什麼閑。</p>
<p>或云還有吞不盡句麼代云蛇。</p>
<p>師行次以拄杖打露柱一下云什麼處來自云西天來復云來這裏作什麼自云說佛法乃喝云欺我唐土人又以拄杖打一下便行却拈問僧汝道我意作麼生僧便問秖如師意作麼生代云不用行主又云師子咬人復問僧秖如當機合下得什麼語代云發又云百歲老兒作歌舞。</p>
<p>一日云驀劄一句作麼生道代云因一事長一智。</p>
<p>或云大藏教將什麼辨代云點。</p>
<p>一日云佛殿為什麼不見僧堂代云痛。</p>
<p>或云衲僧鼻孔即不問汝泥裏洗土塊道將一句來代但彈指又云衲僧鼻孔又作麼生道代云翫山翫水。</p>
<p>師或問僧作麼生是不寂句無對師云汝問我與汝道僧便問作麼生是不寂句師云[口*部]代前語云不可向鬼窟裏作活計又云作麼生是[口*部]代云會此意又云文殊五字。</p>
<p>或云作麼生是入鄉隨俗底句代云君子可八。</p>
<p>一日云作麼生是提綱一句代云雪峯南趙州北。</p>
<p>一日云靈苗不動根過在什麼處代云悮却多少人。</p>
<p>或云一顆圎光明<span class='corr'>已</span>久作麼生是一顆圎光代云謝和尚重重相為。</p>
<p>師或云作麼生是對明一句代云露。</p>
<p>師或云非色非聲體上明得是第幾機代云不可向野狐窟裏作活計。</p>
<p>一日云布幔天網打龍布[糸*系]網撈鰕摝蜆你道螺蚌落在什麼處代云具眼。</p>
<p>師因卸却七條語僧云汝道來生莫不會佛法麼僧無語代云和尚幸是大人又云某甲不敢道復云為什麼不敢道又云自有和尚在。</p>
<p>師歲夜問僧餅餤是羅漢藥石還將得饆饠䭔子來麼無對代云今日東風起。</p>
<p>師或云你若不相當且向古人建化門中道將一句來若道不得向異處道將一句來作麼生道代云前來猶是可。</p>
<p>一日云遠即照近即明作麼生道代云入水始見長人又云更不要也。</p>
<p>師或拈拄杖云且向這裏會也有利益也無利益緫不會顢頇佛性儱侗真如代云[足-口+一]上不足[足-口+一]下有餘。</p>
<p>一日云萬法從什麼處起代云不可向和尚道蝦蟇口裏也。</p>
<p>因齋時聞鼓聲云古人道一切聲是佛聲喚作佛聲喚作鼓聲代云和尚道了也又云和尚不冝喫麪。</p>
<p>因見僧來㕘師打露柱一下云來這裏瞞我代云但打露柱一摑云為人自安。</p>
<p>一日云至道無難唯嫌揀擇作麼生是不揀擇又云如來妙色身羅羅李代云不出代前語云古人道了也。</p>
<p>因齋時打帳座一下云這箇喫又打飯牀一下云這箇不喫代云一槌兩當。</p>
<p>因般米問僧人擔米米擔人代云揔得又云般米辛苦猶是可。</p>
<p>又問僧大橋有多少米僧云七十碩師拈起拄杖云七十碩米一時在拄杖頭上擔將來即得若擔不得餓殺你代云不可為小小。</p>
<p>一日云有所說野干鳴無所說師子吼我與麼是野干鳴作麼生是師子吼代云九九八十一。</p>
<p>師或云埋沒兩字不用道著代云深領和尚慈悲又云因某甲所置。</p>
<p>師或云善財入門也作麼生道得出去代云朝遊羅浮。</p>
<p>師或云餬餅從你橫咬豎咬不離這裏道將一句來代云今日新麪。</p>
<p>一日云有賞有罰道將一句來代云遇賤即貴天晴日出。</p>
<p>或云龍潛師溺起自何來作麼生是不活底句代云有什麼難辨。</p>
<p>一日云敲礚一句作麼生道代云驢生馲[馬*百]馬生騾。</p>
<p>或云作麼生得道断商量代云來年更有新條在惱亂春風卒未休。</p>
<p>一日云辨得親踈為什麼被親踈所使代云阿誰置得。</p>
<p>或云古人道會即途中受用不會即世諦流布完圝道將一句來代云一錢兩箇二錢三箇。</p>
<p>一日云一句道將來代云[足-口+一]上不足。</p>
<p>因夏末問僧初秋夏末不觸平常道將一句來代云初三十一中九下七。</p>
<p>師問僧通身是水阿誰喫代云洎與和尚作笑具。</p>
<p>一日云三日不相見不得作舊時看作麼生代云千。</p>
</div>
<p class='juan'>雲門匡真禪師廣錄卷中</p></div>
</div><!-- end of div[@id='body'] -->
</body></html>