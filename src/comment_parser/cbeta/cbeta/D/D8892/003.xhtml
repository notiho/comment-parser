<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>略述法相義依釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu81' />
<p class='juan'>畧述法相義依釋卷三</p><p class="byline">沙門　高範　撰次</p>
<div class='div-other'><a id='mulu82' />
<div class='div-orig'><p>◎四十一位</p>
</div>
<div class='div-commentary'><p style="margin-left:1em">解云此明菩薩行位瑜伽等論所說五十二位四十一位開合異也成唯識疏云地前四十心有處云三十心云何有相違荅相宗所談攝十信於初發心住中謂之住內十信疏開有處合各據一義也。</p>
</div>
<div class='div-orig'><p>○創首發於大菩提心。</p>
</div>
<div class='div-commentary'><p style="margin-left:1em">雖在住前亦起菩提心非深固菩提心故云創首等。</p>
</div>
<div class='div-orig'><p>○修勝理觀等。</p>
</div>
<div class='div-commentary'><p style="margin-left:1em">對住前事理觀行故曰勝上何謂勝上事理雙修而不同<span class='corr'>但</span>前修理則癈事行事則失理也。</p>
</div>
<div class='div-orig'><p>○從諸聖法正教中生。</p>
</div>
<div class='div-commentary'><p style="margin-left:1em">聖法正教謂如來所說法界等流教菩薩學法界等流教生勝智解故名焉。</p>
</div>
<div class='div-orig'><p>○所聞讚毀心定不動。</p>
</div>
<div class='div-commentary'><p style="margin-left:1em">華嚴云何為菩薩正心住此菩薩聞十種法心定不動何者為十所謂聞讚佛毀佛於佛法中心定不動等。</p>
</div>
<div class='div-orig'><p>○表無垢。</p>
</div>
<div class='div-commentary'><p style="margin-left:1em">無垢謂三業清潔也。</p>
</div>
<div class='div-orig'><p>○一切能捨等。</p>
</div>
<div class='div-commentary'><p style="margin-left:1em">一切謂財施法施無畏施三時謂加行根本後起愍生謂下化有情<span class='corr'>慕</span>法謂上求菩提也。</p>
</div>
<div class='div-orig'><p>○第十灌頂住。</p>
</div>
<div class='div-commentary'><p style="margin-left:1em">倫記云九地行滿堪入十地為灌頂王地論第十名方便作滿足地分基云謂以法水灌灑其頭名一切相此乃一切智智也。</p>
</div></div>
<div class='div-other'><a id='mulu83' />
<div class='div-orig'><p>◎十行位次</p>
<p>○立無上戒。</p>
</div>
<div class='div-commentary'><p style="margin-left:1em">無上戒謂菩薩三聚戒蕳輪王戒及外道戒故云無上立謂住立令一切有情住無上戒也華嚴明此位云一切眾生住無上戒住淨戒<span class='corr'>已</span>於一切智心無退轉。</p>
</div>
<div class='div-orig'><p>○常住正念。</p>
</div>
<div class='div-commentary'><p style="margin-left:1em">正念華嚴疏云正念即定以彼定心離妄念之亂故名為正一切法華嚴云以是正念善解世間一切語言能持出世諸法言說生死同云於世間中死此生彼心無癡亂入胎出胎華嚴疏云瑜伽第二說四種入胎一正知入而不知住出所謂輪王二正知入住不正知出所謂獨覺三俱能正知所謂菩薩四俱不正知謂餘有性前之二人尚有癡亂也。</p>
</div>
<div class='div-orig'><p>○陀羅尼門。</p>
</div>
<div class='div-commentary'><p style="margin-left:1em">此翻總持以念慧為體。</p>
</div>
<div class='div-orig'><p>○作清涼地等。</p>
</div>
<div class='div-commentary'><p style="margin-left:1em">菩薩守護攝持四無礙等正法猶清凉地含於德水菩薩饒益有情相續無盡究竟入於一切智海名不斷佛種菩薩以種種方便饒益有情入佛海猶清涼地流入大海。</p>
</div>
<div class='div-orig'><p>○成就第一義諦之悟。</p>
</div>
<div class='div-commentary'><p style="margin-left:1em">華嚴經義字作誠字悟作語同疏云言行相符故名誠諦誠實審諦即真實義。</p>
</div>
<div class='div-orig'><p>○無二之語。</p>
</div>
<div class='div-commentary'><p style="margin-left:1em">言行不二之語也。</p>
</div>
<div class='div-orig'><p>○色心皆順。</p>
</div>
<div class='div-commentary'><p style="margin-left:1em">色謂身口二業心謂意業。</p>
</div></div>
<div class='div-other'><a id='mulu84' />
<div class='div-orig'><p>◎十向位次</p>
<p>○得不壞信等。</p>
</div>
<div class='div-commentary'><p style="margin-left:1em">華嚴疏云深信堅固得不壞名。</p>
</div>
<div class='div-orig'><p>○迴向眾生。</p>
</div>
<div class='div-commentary'><p style="margin-left:1em">囬向下本文有一切智及四字一切智謂菩提也。</p>
</div>
<div class='div-orig'><p>○不著生死。</p>
</div>
<div class='div-commentary'><p style="margin-left:1em">由智故不著生死由悲故不離上求下化菩提。</p>
</div>
<div class='div-orig'><p>○莊嚴一切諸佛淨利。</p>
</div>
<div class='div-commentary'><p style="margin-left:1em">以隨喜善根迴為我國土莊嚴因華嚴明此位云菩薩摩訶薩以<span class='corr'>己</span>善根發心囬向願以如是去來現在一切諸佛所有國土清淨莊嚴悉以莊嚴於一世界如一切諸佛國土所有莊嚴皆悉成就。</p>
</div>
<div class='div-orig'><p>○以內外財。</p>
</div>
<div class='div-commentary'><p style="margin-left:1em">內財捨其身以代彼命等外財飲食車乘妻子國城等也華嚴列八十種內外財。</p>
</div>
<div class='div-orig'><p>○安住自性㓛德。</p>
</div>
<div class='div-commentary'><p style="margin-left:1em">謂安住無為自性善根㓛德也。</p>
</div>
<div class='div-orig'><p>○成就念智等。</p>
</div>
<div class='div-commentary'><p style="margin-left:1em">念者正念乃謂定智謂定相應慧安住不動謂安住寂靜不動理心無所依謂念慧清淨平等無所得皆順如相謂如無為等遍諸法不見怨親差別相等迴向也。</p>
</div>
<div class='div-orig'><p>○不執為<span class='corr'>己</span>及以他人。</p>
</div>
<div class='div-commentary'><p style="margin-left:1em">華嚴疏云不為自<span class='corr'>己</span>等者照理大智無私自他同體大悲利益囬向。</p>
</div>
<div class='div-orig'><p>○離垢繒繫頂。</p>
</div>
<div class='div-commentary'><p style="margin-left:1em">華嚴疏云內得此定灌心首故外示表彰白繒繫頂法從喻稱名離垢繒<span class='corr'>但</span>有此相知得彼定。</p>
</div>
<div class='div-orig'><p>○受大法師記。</p>
</div>
<div class='div-commentary'><p style="margin-left:1em">華嚴云住法師位<span class='note-inline'>(文)</span>同疏云方能雲雨說法以益眾生名法師位。</p>
</div></div>
<div class='div-other'><a id='mulu85' />
<div class='div-orig'><p>◎十地位次</p>
<p>○第一極喜地。</p>
</div>
<div class='div-commentary'><p style="margin-left:1em">倫記云世親取此中意釋初地云成就無上自利利他初證聖處多生歡喜故名歡喜地從義得名。</p>
</div>
<div class='div-orig'><p>○初獲聖性。</p>
</div>
<div class='div-commentary'><p style="margin-left:1em">疏云初斷凡性得聖性即依無漏無分別智等俱行五蘊種子為聖性體乃至若此聖性取三乘初智種正能生現㓛能名為聖性。</p>
</div>
<div class='div-orig'><p>○具證二空等。</p>
</div>
<div class='div-commentary'><p style="margin-left:1em">又云具證二空蕳二乘等唯證一空今從詮說說如為空如非空也能益自他蕳彼二乘唯自利也由獲大士聖性具證二空益自他三因故生大喜此地名極喜地。</p>
</div>
<div class='div-orig'><p>○第二離垢地具淨尸羅。</p>
</div>
<div class='div-commentary'><p style="margin-left:1em">疏云別解脫戒道定共也即通三種。</p>
</div>
<div class='div-orig'><p>○遠離微細毀犯。</p>
</div>
<div class='div-commentary'><p style="margin-left:1em">倫記云遠離一切微細犯戒名離垢地者故犯名麤誤犯名細初地離故犯二地離誤故云遠離微細犯戒地論亦取此意彼處釋云離能起誤心犯戒煩惱垢清淨戒具足故名離垢疏云其初地時<span class='corr'>已</span>離麤犯戒垢然此二地能全離故所以說之望前細故<span class='note-inline'>(文)</span>第一布施波羅密圓滿位此位戒波羅密圓滿位。</p>
</div>
<div class='div-orig'><p>○第三發光地。</p>
</div>
<div class='div-commentary'><p style="margin-left:1em">倫云發光地者三地得定及聞持聞持還是定中差別依此諸定能發智光名發光地發是因義光是果義因果為名地論云隨聞思修等照法顯現名明地者三慧照明故名明地此直從彼所發慧果為名。</p>
</div>
<div class='div-orig'><p>○勝定。</p>
</div>
<div class='div-commentary'><p style="margin-left:1em">疏云定謂三摩地三摩鉢底無性云謂靜慮名等持諸無色名等至。</p>
</div>
<div class='div-orig'><p>○大法總持。</p>
</div>
<div class='div-commentary'><p style="margin-left:1em">又云此地所治遲鈍性於三慧有㤀失障今此地無㤀彼法名大法之總持法謂教法殊勝之教名為大法此定及總持為因能發無邊玅慧光故總持以念慧為性<span class='note-inline'>(文)</span>此位忍辱波羅密圓滿位。</p>
</div>
<div class='div-orig'><p>○第四熖慧地。</p>
</div>
<div class='div-commentary'><p style="margin-left:1em">倫記云煩惱如薪智如火熖四地道火燒煩惱薪法喻雙標名為熖慧地論亦取此意直名熖地。</p>
</div>
<div class='div-orig'><p>○菩提分法。</p>
</div>
<div class='div-commentary'><p style="margin-left:1em">謂三十七道品也。</p>
</div>
<div class='div-orig'><p>○燒煩惱薪。</p>
</div>
<div class='div-commentary'><p style="margin-left:1em">疏云即除第六識等中俱生身見等攝非謂一切。</p>
</div>
<div class='div-orig'><p>○第五極難勝地。</p>
</div>
<div class='div-commentary'><p style="margin-left:1em">倫云第五地中真俗勝智相違不遂由多艱難方得並起名難勝地從義得名地論釋云得出世間智方便善巧能度難度名難勝地。</p>
</div>
<div class='div-orig'><p>○真俗兩智等。</p>
</div>
<div class='div-commentary'><p style="margin-left:1em">疏云世親云知真諦智是無分別知諸世間書論等智是有分別此二相違應修令合能合難合令相應故乃至問然相應者謂於真觀為俗令境相入名相應為一念中二智並起名相應荅今令一念二智並生名合亦得前四地中猶未能故<span class='note-inline'>(文)</span>此位靜慮波羅密滿。</p>
</div>
<div class='div-orig'><p>○第六現前地。</p>
</div>
<div class='div-commentary'><p style="margin-left:1em">倫云後智現前觀於緣起無分別智多修㓛用方現在前二智現前是故第六名現前地從義得名地論釋云般若波羅密行有問大智現前名現前地無分別智不恒相續名般若有間作意方起故名大智現前。</p>
</div>
<div class='div-orig'><p>○住緣起智等。</p>
</div>
<div class='div-commentary'><p style="margin-left:1em">疏云謂觀十二諸緣起文有最勝智觀無染淨令現行故名無分別<span class='note-inline'>(文)</span>此位慧波羅密滿。</p>
</div>
<div class='div-orig'><p>○第七遠行地。</p>
</div>
<div class='div-commentary'><p style="margin-left:1em">倫記云始從初地訖至第七經一僧祗修無相行方得無間證入無相與彼第八清淨地隣名遠行地八地離㓛用過名清淨地地論釋云善修無相行㓛用究竟能過世間二乘出世間道故名遠行前之六地亦修無相行不能相續不得名善七地無間故名善修前之七地所起眾行並有㓛用今第七地於㓛用最在後邊是故名為㓛用究竟前之三地修施戒定相同世間四地道品五地諦觀六地緣起相同二乘出世間道今得七地能過前二故云能過世間二乘出世間道故名遠行地此亦從義為名。</p>
</div>
<div class='div-orig'><p>○出過世間等。</p>
</div>
<div class='div-commentary'><p style="margin-left:1em">疏云前六地中雖有緣起染淨無二猶有所治細相現行障執有生滅流轉還滅相故未能空中起有勝行今此地中遠離彼障亦能空中起勝行能治彼障二乘世間即不能如是。</p>
</div>
<div class='div-orig'><p>○第八不動地。</p>
</div>
<div class='div-commentary'><p style="margin-left:1em">倫云真智得無㓛用所動俗智雖有㓛用而不為現行煩惱所動名為不動亦從義用為名地論釋云地行能純熟無相無間故名不動者直就真智以釋不動。</p>
</div>
<div class='div-orig'><p>○相用煩惱等。</p>
</div>
<div class='div-commentary'><p style="margin-left:1em">疏云相者有相用者㓛用無性云一切有相一切加行皆不能動此地心故<span class='note-inline'>(文)</span>此位願波羅密滿。</p>
</div>
<div class='div-orig'><p>○第九善惠地。</p>
</div>
<div class='div-commentary'><p style="margin-left:1em">倫云於一切種機說法自在解善獲得無罪廣大智惠解慧慧是體善是義體義得名地論釋名無礙力說法成就利他行故名善惠地者直釋善義不解惠義。</p>
</div>
<div class='div-orig'><p>○微玅四無礙解。</p>
</div>
<div class='div-commentary'><p style="margin-left:1em">疏云無性云由法無礙解自在了知一切法句由義無礙解自在通達一切義理由辭無礙自在分別一切言辭由辨無礙遍於十方隨其所冝自在辨說<span class='note-inline'>(文)</span>此位力波羅密滿。</p>
</div>
<div class='div-orig'><p>○第十法雲地。</p>
</div>
<div class='div-commentary'><p style="margin-left:1em">倫云無邊煩惱所知障體所有隨眠不調柔性名麤重身譬彼虗空十地所證法身圓滿譬如大雲皆能遍覆如空麁重故名法雲法目法身法身譬雲法喻雙舉故名法雲舊世親釋法目於智以雲譬智亦是法喻雙舉故名法雲地論釋云謂大法身具足自在名法雲地。</p>
</div>
<div class='div-orig'><p>○大法智雲等。</p>
</div>
<div class='div-commentary'><p style="margin-left:1em">疏云由得總緣一切法智總緣一切契經等法不離真如此一切法共相境智譬如大雲陀羅門三摩地門猶如淨水智能藏彼如雲含水有能生彼總持定勝㓛能故又如大雲覆隱虗空如是法智覆隱如空廣大無邊惑智二障惑第二障此名麁重彼論又云又如大雲澍清淨水充滿虗空如是法智出生無量殊勝㓛德充滿所證所依身故世親云言充滿者是周遍義。</p>
</div>
<div class='div-orig'><p>○如是十地至故名為地。</p>
</div>
<div class='div-commentary'><p style="margin-left:1em">唯識論文能證<span class='corr'>已</span>下疏文也。</p>
</div></div>
<div class='div-other'><a id='mulu86' />
<div class='div-orig'><p>◎玅覺果滿</p>
<p>○究竟無漏界攝。</p>
</div>
<div class='div-commentary'><p style="margin-left:1em">疏云言究竟者畧有二義一蕳前四位名究竟二蕳二乘名究竟二乘雖得菩提涅槃非究竟義非高勝故。</p>
</div>
<div class='div-orig'><p>○含容無邊等。</p>
</div>
<div class='div-commentary'><p style="margin-left:1em">疏云無為㓛德涅槃所藏有為㓛德菩提所含。</p>
</div>
<div class='div-orig'><p>○並順益相。</p>
</div>
<div class='div-commentary'><p style="margin-left:1em">疏云無為有為二皆順益。</p>
</div>
<div class='div-orig'><p>○所依常故等。</p>
</div>
<div class='div-commentary'><p style="margin-left:1em">疏云四智心品所依真如常故常其四智品體無斷及無盡故說常無斷常者是不斷常義執身也無盡常者是化身相續常義。</p>
</div>
<div class='div-orig'><p>○皆無逼惱等。</p>
</div>
<div class='div-commentary'><p style="margin-left:1em">同云無逼無惱諸有情故非如有漏善逼逐處生死惱亂有情類不令趣涅槃。</p>
</div>
<div class='div-orig'><p>○二乘所得二轉依果等。</p>
</div>
<div class='div-commentary'><p style="margin-left:1em">以下蕳二乘轉依顯佛轉依名解脫身亦法身二乘轉捨煩惱生死二法轉菩提涅槃故云二轉依。</p>
</div>
<div class='div-orig'><p>○無殊勝法。</p>
</div>
<div class='div-commentary'><p style="margin-left:1em">又云殊勝法者斷所知障得無量㓛德依故。</p>
</div>
<div class='div-orig'><p>○<span class='corr'>但</span>名解脫身。</p>
</div>
<div class='div-commentary'><p style="margin-left:1em">又云解脫生死及縛法故。</p>
</div>
<div class='div-orig'><p>○大覺世尊等。</p>
</div>
<div class='div-commentary'><p style="margin-left:1em">又云解在牟尼名法身。</p>
</div>
<div class='div-orig'><p>○成就無上寂默法者。</p>
</div>
<div class='div-commentary'><p style="margin-left:1em">梵云牟尼此言寂默寂默法者離言法也乃至唯我世尊大牟尼尊二轉依果亦名法身亦解脫身也言法身非三身中之法身也佛得二名離煩惱故名解脫身離所知障具無邊德名為法身此中意說有為無為各於自身㓛德法依名法身故。</p>
</div>
<div class='div-orig'><p>○體依聚義。</p>
</div>
<div class='div-commentary'><p style="margin-left:1em">疏云何故名身體性義<span class='note-inline'>(五法為萬法體性故也)</span>依止義<span class='note-inline'>(為萬德依止故)</span>眾德聚義具三義故名為身。</p>
</div>
<div class='div-orig'><p>○離相寂然等。</p>
</div>
<div class='div-commentary'><p style="margin-left:1em">疏云離相者無十相也寂然者尋思路絕也絕諸戲論者離語言諸佛自性名自性身有為無為㓛德依名曰法身。</p>
</div>
<div class='div-orig'><p>○極圓淨等。</p>
</div>
<div class='div-commentary'><p style="margin-left:1em">又云眾相咸備名極圓體離眾患名極淨無間無斷名極常無所不在名極遍積聚有礙之體名色身乃至相續湛然者言相續者蕳自性身有生滅故言湛然者蕳他受用及蕳他身彼時斷故。</p>
</div>
<div class='div-orig'><p>○由平等智等。</p>
</div>
<div class='div-commentary'><p style="margin-left:1em">疏云他身用中現身土由平等智現通說法等由觀察智。</p>
</div>
<div class='div-orig'><p>○合此二種等。</p>
</div>
<div class='div-commentary'><p style="margin-left:1em">又云自他受用法樂等者名受用身。</p>
</div></div>
<div class='div-other'><a id='mulu87' />
<div class='div-orig'><p>◎入等三心</p>
</div>
<div class='div-commentary'><p style="margin-left:1em"><span class='note-inline'>(如文可解)</span>。</p>
</div></div>
<div class='div-other'><a id='mulu88' />
<div class='div-orig'><p>◎四加行位</p>
<p>○滿心之位修四加行。</p>
</div>
<div class='div-commentary'><p style="margin-left:1em">唯識論云為入見道住唯識性復修加行伏除二取。</p>
</div>
<div class='div-orig'><p>○假有實無。</p>
</div>
<div class='div-commentary'><p style="margin-left:1em">疏云此位唯觀所取無故觀計所執無非依他也假有實無有二訓一假有實無此護法意也護法解意假依他實所執故二假有實無此清辨意也清辨假有配於世俗妄有實無配於勝義真無故。</p>
</div>
<div class='div-orig'><p>○如實遍智。</p>
</div>
<div class='div-commentary'><p style="margin-left:1em">疏云前四尋伺觀計所執四境離識非有唯觀所執無未觀能取此如實智忍可前境離識非有所取空<span class='corr'>已</span>復能遍知能取彼識離識內境決定非有能取亦空有云觀唯有內心外境都無之時還起唯識實有法執觀此自內心為無唯識云若執唯識真實有者如執外境亦是法執。</p>
</div>
<div class='div-orig'><p>○四尋伺四如實。</p>
</div>
<div class='div-commentary'><p style="margin-left:1em">唯識義章私記云推求云尋籌度云思於名等四推求籌度名四尋伺四如實智者從前尋伺所引果相也此智如見道實智故名如實智又無倒名如無謬名實於所緣境稱實知故名如實智<span class='note-inline'>(後解為本通無漏故)</span>。</p>
</div>
<div class='div-orig'><p>○名者謂色受等。</p>
</div>
<div class='div-commentary'><p style="margin-left:1em">疏九未<span class='note-inline'>(五十五帋)</span>應撿。</p>
</div>
<div class='div-orig'><p>○字身多字身等。</p>
</div>
<div class='div-commentary'><p style="margin-left:1em">前卷不相應行下如解。</p>
</div>
<div class='div-orig'><p>○名義相異等。</p>
</div>
<div class='div-commentary'><p style="margin-left:1em">有能詮所詮差別故。</p>
</div>
<div class='div-orig'><p>○二二相同。</p>
</div>
<div class='div-commentary'><p style="margin-left:1em">疏云名義二種一自性同二差別同故合名義二種自性及二差別為合觀。</p>
</div>
<div class='div-orig'><p>○惠日前行相。</p>
</div>
<div class='div-commentary'><p style="margin-left:1em">疏云行之言起從喻為名如日初出有前起相謂明相等。</p>
</div>
<div class='div-orig'><p>○明得。</p>
</div>
<div class='div-commentary'><p style="margin-left:1em">疏云明得是定尋思是惠故名為發乃至明者無漏慧初得無漏惠之明相故名明得明得之定名明得定。</p>
</div>
<div class='div-orig'><p>○印順定。</p>
</div>
<div class='div-commentary'><p style="margin-left:1em">疏云印前所取無順後能取無名印順定順通二種一名樂順二名印順乃至下品忍名印忍印所取無故中品忍名樂順樂無能取故順修彼故上忍起時<span class='corr'>但</span>名印順印能取無順觀彼故故合三忍名印順定忍者智也印順俱定名印順定。</p>
</div>
<div class='div-orig'><p>○決定印持等。</p>
</div>
<div class='div-commentary'><p style="margin-left:1em">又云決定印持者是下忍位無能取中亦順樂忍者是中上忍位也順通中上樂唯在中有解云論依印順定乃至決定印持下忍也無能取中以下上忍也同學抄圖云下忍<span class='note-inline'>(印可)</span>中忍<span class='note-inline'>(樂順)</span>上忍<span class='note-inline'>(印順)</span>。</p>
</div>
<div class='div-orig'><p>○既無實境等。</p>
</div>
<div class='div-commentary'><p style="margin-left:1em">疏云遍行所執所取既無彼計所執所執能取寧有。</p>
</div>
<div class='div-orig'><p>○印順忍時等。</p>
</div>
<div class='div-commentary'><p style="margin-left:1em">疏云下中上品印忍順忍之時合此三位四善根中總立為忍。</p>
</div>
<div class='div-orig'><p>○印前順後等。</p>
</div>
<div class='div-commentary'><p style="margin-left:1em">疏云名印順者印前所取無順後能取無及印能取無故立印順名此釋三位別名。</p>
</div>
<div class='div-orig'><p>○順樂忍可。</p>
</div>
<div class='div-commentary'><p style="margin-left:1em">又云順樂忍可者順樂後位上品之忍修無能取。</p>
</div>
<div class='div-orig'><p>○立無間名。</p>
</div>
<div class='div-commentary'><p style="margin-left:1em">又云無間即定也。</p>
</div></div>
<div class='div-other'><a id='mulu89' />
<div class='div-orig'><p>◎真相見道</p>
<p>○真見道。</p>
</div>
<div class='div-commentary'><p style="margin-left:1em">有云真見道者則前所說無間解脫二空無分別智也親證真故名真見道也是根本智觀也相見道者出前根本無分別深觀起後得有分別法智還於前無分別智所證真理分別安立變如相憶念彼也所反如相非真唯識性其體似真如依他相分也唯識相故名相見道也。</p>
</div>
<div class='div-orig'><p>○若時菩薩至戲論相故。</p>
</div>
<div class='div-commentary'><p style="margin-left:1em">疏云不取者無能取執不取戲論相者無所取相觀真勝義名無所得。</p>
</div>
<div class='div-orig'><p>○爾時乃名等。</p>
</div>
<div class='div-commentary'><p style="margin-left:1em">疏云心境相稱如智冥合俱離三取絕諸戲論故名平等平等真勝義性者體即真如。</p>
</div>
<div class='div-orig'><p>○此緣真智等。</p>
</div>
<div class='div-commentary'><p style="margin-left:1em">同學抄云論第七云相者境之體相能緣心逼附境體狹帯境之體相故名是帯<span class='corr'>己</span>相也是以正智緣如之位即與能緣自體非一異故即自證<span class='corr'>己</span>體性別不變其相與能緣心起之時狹帯境之體相也凡緣離自之法方變相分此乃自故何別變相不變相故雖無變帯義有狹帯義故尚成所緣緣也唯識論見道無分別智相見二分有三師異義第一師云此智二分俱無攝論說無所取能取相故第二師云相見二分俱有所緣論說識依彼生帯彼相故名緣於彼故立義云若無真如相應非是所緣若無見分應不能緣寧可說為緣真如智第三師云此智見有相無瑜伽七十三說無相取不取相故立義云既言無相取寧無見分不取相故可無相分也第三師義為正也此緣真智至不離如故會第二師引論若無真如相應非是所緣義於中雖無相分至不離如故論文此緣真智至而起名緣䟽文也論舉喻顯成云如自證分等緣見分時不變而緣此亦應爾<span class='note-inline'>(文)</span>疏云自證分等緣見分等非帯彼相分起得名所緣故此無分別智與後得殊故必無相如前第七卷四緣中解。</p>
</div>
<div class='div-orig'><p>○雖有見分等。</p>
</div>
<div class='div-commentary'><p style="margin-left:1em">疏云解第一師所引教文攝論無所取能取相故文也。</p>
</div>
<div class='div-orig'><p>○雖多剎那事方究竟。</p>
</div>
<div class='div-commentary'><p style="margin-left:1em">疏云即是會五十八等一心見道之文若一心見道以無間解脫一勝進名多剎那總名一心非無間中復有多念<span class='note-inline'>(文)</span>事謂斷證。</p>
</div>
<div class='div-orig'><p>○此有二因䓁。</p>
</div>
<div class='div-commentary'><p style="margin-left:1em">明詮道云第一義不正義第二義正義也論第九應考。</p>
</div>
<div class='div-orig'><p>○除耎品分別隨眠等。</p>
</div>
<div class='div-commentary'><p style="margin-left:1em">明詮道云耎者下也上品麁惑隨能斷下品智故名下品也疏云隨智說為耎等初起名耎次智名中勝前劣故後起名上於斷見惑此智最上故以惑隨智說三品也。</p>
</div>
<div class='div-orig'><p>○中品分別隨眠。</p>
</div>
<div class='div-commentary'><p style="margin-left:1em">明詮道云此亦上品法也。</p>
</div>
<div class='div-orig'><p>○一切分別。</p>
</div>
<div class='div-commentary'><p style="margin-left:1em">又云下品人法二執細難斷故以上品智斷。</p>
</div>
<div class='div-orig'><p>○以假相法則彼真。</p>
</div>
<div class='div-commentary'><p style="margin-left:1em">疏云法者法則效學為義。</p>
</div>
<div class='div-orig'><p>○有四見分。</p>
</div>
<div class='div-commentary'><p style="margin-left:1em">人空<span class='note-inline'>(無間道見分解脫道見分)</span>法空<span class='note-inline'>(無間道見分解脫道見分)</span>。</p>
</div>
<div class='div-orig'><p>○有差別故。</p>
</div>
<div class='div-commentary'><p style="margin-left:1em">煩惱所知二障差別也。</p>
</div>
<div class='div-orig'><p>○無間道中人法見分等。</p>
</div>
<div class='div-commentary'><p style="margin-left:1em">有解云三心初心法無間道生空見分第二心法無間道法空見分第三心總法解脫道二空見分也。</p>
</div>
<div class='div-orig'><p>○依觀所取能取等。</p>
</div>
<div class='div-commentary'><p style="margin-left:1em">疏云所取謂諦理能取謂緣理之智法忍法智緣諦理為境觀所取也類忍類智緣前智品觀能取也此唯別立無間解脫不總合說故名別立有十六心。</p>
</div>
<div class='div-orig'><p>○一苦法智忍等。</p>
</div>
<div class='div-commentary'><p style="margin-left:1em">有云於效法所緣法忍法智所緣苦諦如也所效學真見見分也所緣所效各別也。</p>
</div>
<div class='div-orig'><p>○二十八種。</p>
</div>
<div class='div-commentary'><p style="margin-left:1em">疏云欲界苦下十上二界除真各九。</p>
</div>
<div class='div-orig'><p>○忍前苦法智。</p>
</div>
<div class='div-commentary'><p style="margin-left:1em">見道無漏安立智前加行智緣理之姿證忍云忍也。</p>
</div>
<div class='div-orig'><p>○謂智無間等。</p>
</div>
<div class='div-commentary'><p style="margin-left:1em">苦法智無間也緣苦法忍緣苦法忍也有云凢類忍類智所緣法忍法智也所效學真見道自證分也緣與法二別可知苦類智忍緣前忍智後聖法明詮道云法忍法智之後一切學無學聖法<span class='note-inline'>(文)</span>苦智之類後學無學一切聖法皆苦法智忍流類何謂流類曰俱無漏故有云此流類之義釋類名。</p>
</div>
<div class='div-orig'><p>○決斷為智惠即不爾。</p>
</div>
<div class='div-commentary'><p style="margin-left:1em">唯識義章私記云智其體如何荅其體即是別境中慧然隨義異立二名也。</p>
</div>
<div class='div-orig'><p>○八觀真如等。</p>
</div>
<div class='div-commentary'><p style="margin-left:1em">疏云法品緣如類品緣智。</p>
</div>
<div class='div-orig'><p>○現觀忍。</p>
</div>
<div class='div-commentary'><p style="margin-left:1em">疏云現謂現前明了現前觀此現境故名現觀。</p>
</div></div>
<div class='div-other'><a id='mulu90' />
<div class='div-orig'><p>◎資等五位</p>
<p>○加㓛而行。</p>
</div>
<div class='div-commentary'><p style="margin-left:1em">一切菩薩於初無數刧具修福惠資糧順解脫分既滿<span class='corr'>已</span>為入見道住唯識性更復加修行㓛也。</p>
</div>
<div class='div-orig'><p>○近見道故等。</p>
</div>
<div class='div-commentary'><p style="margin-left:1em">疏云對法八說所有資糧皆加行道有加行而非資糧此四善根非資糧道加㓛而行初位亦名加行近見道說獨此得加行名乃至以近見道名加行初位不得此名加㓛萬行方行初位亦名加行。</p>
</div>
<div class='div-orig'><p>○出相見道<span class='corr'>已</span>等。</p>
</div>
<div class='div-commentary'><p style="margin-left:1em">疏云前見道者唯在初地入地心今此修道除初入地心出相見道<span class='corr'>已</span>等同學抄云問以歡喜地入心全為見道乎否荅任宗家處處解釋可取入心全而為見道。</p>
</div>
<div class='div-orig'><p>○為斷餘障證得轉依。</p>
</div>
<div class='div-commentary'><p style="margin-left:1em">疏云初地住出心後漸至究竟金剛道來皆斷俱生法執種故至無學位便證轉依。</p>
</div></div>
<div class='div-other'><a id='mulu91' />
<div class='div-orig'><p>◎三大僧祗</p>
<p>○三大僧祗。</p>
</div>
<div class='div-commentary'><p style="margin-left:1em">倫記云九三大阿僧祗刧依華嚴經第二十四卷阿僧祗品有百二十數第一百二十名一阿僧祗依舊攝論說三十三阿僧祗第二刧為小一刧為二十一刧第三刧為中一刧為九故初為大一刧為三故雖有此文不知積何以成無數若俱舍論引解脫經說六十數唯有五十二餘八㤀失第五十二名阿僧祗仍以十積數不同華嚴從萬以上皆倍倍積謂萬萬名億等以大小各別故取數不同又若瓔珞經樓炭經等中佛隨機說刧數多少非一<span class='corr'>但</span>大智度論引經說有萬百由旬城溢滿芥子有長壽人過百歲<span class='corr'>已</span>持一芥子去芥子都盡刧猶不盡乃至廣說真諦云如經說芥子聚盡刧猶未盡者百年取一乃至唯一芥子不名為聚故名聚盡以有芥子在故名刧猶未盡。</p>
</div>
<div class='div-orig'><p>○三祗時量等。</p>
</div>
<div class='div-commentary'><p style="margin-left:1em">同學抄云問三阿僧祗刧量為齊等將如何荅或云齊等或不齊也此兩義中今依不齊義也同學抄云<span class='corr'>但</span>依修行不同建立之所謂地前所修施䓁煩惱被雜名波羅密<span class='corr'>多</span>位七地<span class='corr'>已</span>前施等漸增煩惱力劣八地以上一切煩惱永不現起如次名近波羅密大波羅密或唯有漏漏無漏間雜純無漏相續為三刧不同又凡聖異故地前為一於聖者有㓛用無㓛用異故七地三地為二大刧。</p>
</div></div>
<div class='div-other'><a id='mulu92' />
<div class='div-orig'><p>◎十波羅密</p>
<p>○安受苦忍。</p>
</div>
<div class='div-commentary'><p style="margin-left:1em">疏云對法云安受苦忍是捨下劣心任持心若下劣不能受苦故下劣心謂起趣寂心。</p>
</div></div>
<div class='div-other'><a id='mulu93' />
<div class='div-orig'><p>◎三波羅密</p>
<p>○一名波羅密多。</p>
</div>
<div class='div-commentary'><p style="margin-left:1em">倫云耎中勝解轉時是名波羅密多者地前所修未成上品<span class='corr'>但</span>是耎品中品<span class='corr'>但</span>名波羅密多。</p>
</div>
<div class='div-orig'><p>○二名近波羅密多。</p>
</div>
<div class='div-commentary'><p style="margin-left:1em">又云是名近波羅密多者去菩提近故名也。</p>
</div>
<div class='div-orig'><p>○三大波羅密多。</p>
</div>
<div class='div-commentary'><p style="margin-left:1em">又云八地<span class='corr'>已</span>上出其位地是名大波羅密多者八地<span class='corr'>已</span>上無㓛用修一一行中起無量行故得大名。</p>
</div>
<div class='div-orig'><p>○近無加行。</p>
</div>
<div class='div-commentary'><p style="margin-left:1em">無加行者無㓛用異稱也。</p>
</div></div>
<div class='div-other'><a id='mulu94' />
<div class='div-orig'><p>◎㓛無㓛用</p>
</div>
<div class='div-commentary'><p style="margin-left:1em"><span class='note-inline'>(如文可知)</span>。</p>
</div></div>
<div class='div-other'><a id='mulu95' />
<div class='div-orig'><p>◎遍等三性</p>
<p>○由彼彼至所遍計物。</p>
</div>
<div class='div-commentary'><p style="margin-left:1em">疏云妄分別故遍計種種所遍計物物者體也即能遍計心起所執也彼彼者以此計心品類眾多或二三等至下當知說為彼彼唯識論云識品雖二而有二三四五六七八九十等遍計不同故言彼彼疏又云所遍計自性云何攝大乘說是依他起遍計心䓁所緣緣故又云遍計依斯妄執定實有無一異俱不俱等。</p>
</div>
<div class='div-orig'><p>○謂所妄執䓁。</p>
</div>
<div class='div-commentary'><p style="margin-left:1em">有云此說所執之體也謂虗妄分別所執三科法實我實法自體性及差別義為所執體問法中自性差別可知我二云何荅<span class='corr'>但</span>總為我名為自性遍常䓁差別名為差別。</p>
</div>
<div class='div-orig'><p>○此所妄執䓁。</p>
</div>
<div class='div-commentary'><p style="margin-left:1em">疏云所妄執心外法我自性差別體性非有如龜毛兔角等體定無故總名遍計所執自性。</p>
</div>
<div class='div-orig'><p>○如是自性。</p>
</div>
<div class='div-commentary'><p style="margin-left:1em">又云遍計所執自性都無所有非少可有故名都無依他法少可有故何以知無理教二法子細推徵不可得故。</p>
</div>
<div class='div-orig'><p>○周遍計度。</p>
</div>
<div class='div-commentary'><p style="margin-left:1em">疏云周義釋遍度義釋計唯第六識能周遍計度第七識䓁是此類故亦名遍計<span class='corr'>但</span>可名計而非遍故。</p>
</div>
<div class='div-orig'><p>○二空所顯至名圓成實。</p>
</div>
<div class='div-commentary'><p style="margin-left:1em">疏云依二空門所顯真如一圓滿二成就三法實性具此三義名圓成實。</p>
</div>
<div class='div-orig'><p>○顯此遍常非體虗謬。</p>
</div>
<div class='div-commentary'><p style="margin-left:1em">又云如何真如具此三義由此真如一者體遍無所無故即是圓滿義二者體常非生滅故即是成就義三者體非虗謬諸法真理法實性故即此體言貫通三處論影畧故通上常遍。</p>
</div>
<div class='div-orig'><p>○蕳自共相虗空我䓁。</p>
</div>
<div class='div-commentary'><p style="margin-left:1em">又云且言體遍欲顯何義常顯何義非虛謬言意顯何䓁義體遍即圓滿以下文如次荅此問。</p>
</div>
<div class='div-orig'><p>○等妄執故。</p>
</div>
<div class='div-commentary'><p style="margin-left:1em">此一句釋論蕳自共相虛空我等䓁字謂䓁者䓁妄執故又言䓁者䓁衛世即大有和合僧佉自性雖彼計遍又體是常今言彼體是虗謬性非定有體故復言䓁。</p>
</div></div>
<div class='div-other'><a id='mulu96' />
<div class='div-orig'><p>◎三性觀行</p>
</div>
<div class='div-commentary'><p style="margin-left:1em">所觀境通三性故曰唯識三性觀唯識義章云所觀唯識以一切法而為自體通觀有無為唯識故<span class='corr'>襍</span>集論十二云一切法者即三自性謂遍計䓁問唯識者遣外境取內識言也何忽云遣遍計顯依圓耶荅外境者即實我實法遍計所執相內識者則如幻依他及彼識實性真理也故唯識者遣遍計顯依圓三性觀也。</p>
</div></div>
<div class='div-other'><a id='mulu97' />
<div class='div-orig'><p>◎伏斷次敘</p>
</div></div>
<div class='div-other'><a id='mulu98' />
<div class='div-orig'><p>◎故意方行</p>
</div>
<div class='div-commentary'><p style="margin-left:1em"><span class='note-inline'>(如文可解)</span>。</p>
</div></div>
<div class='div-other'><a id='mulu99' />
<div class='div-orig'><p>◎永滅不行</p>
<p>○變易時長。</p>
</div>
<div class='div-commentary'><p style="margin-left:1em">解云變易時短則因行不圓故變易時長修無量行也。</p>
</div>
<div class='div-orig'><p>○不假數資。</p>
</div>
<div class='div-commentary'><p style="margin-left:1em">蕳囬心二乘彼既斷煩惱種故變易最短故以願力數資令變易長。</p>
</div></div>
<div class='div-other'><a id='mulu100' />
<div class='div-orig'><p>◎頓漸二悟</p>
</div>
<div class='div-commentary'><p style="margin-left:1em"><span class='note-inline'>(如文可知)</span>。</p>
</div></div>
<div class='div-other'><a id='mulu101' />
<div class='div-orig'><p>◎智增悲增</p>
<p>○從不還阿羅漢。</p>
</div>
<div class='div-commentary'><p style="margin-left:1em">不還欲界思惑盡進斷上八地思無學斷三界見思俱盡預流頓斷三界見惑一來斷欲界六品思惑餘三品在。</p>
</div></div>
<div class='div-other'><a id='mulu102' />
<div class='div-orig'><p>◎二種生死</p>
<p>○麤異熟果。</p>
</div>
<div class='div-commentary'><p style="margin-left:1em">疏云易可見故有定限故易了知故二乘世間共知有故名之為麁五蘊為性。</p>
</div>
<div class='div-orig'><p>○隨因緣力有定際限。</p>
</div>
<div class='div-commentary'><p style="margin-left:1em">疏云此異熟身命短長或一歲一日乃至八萬刧䓁隨徃業因惑緣之力有爾所時若身命定有際限故名為分叚可為一分一叚䓁故名分叚也。</p>
</div>
<div class='div-orig'><p>○細異熟果。</p>
</div>
<div class='div-commentary'><p style="margin-left:1em">疏云此望分叚轉淨妙故轉微細故轉光潔故無定限故非彼世間及非迴心二乘境故名為殊勝唯玅唯細唯是菩薩及其自身並佛境界故名為細。</p>
</div>
<div class='div-orig'><p>○由悲願力至故名變易。</p>
</div>
<div class='div-commentary'><p style="margin-left:1em">疏云出大悲救生大願得菩提力故改轉舊鄙惡身成今殊勝身命轉先<span class='corr'>麁</span>劣身命成今玅細身命前有定限齋謂此業此洲此界此地定爾所時今此業此洲此界此地齊限不定乃至變是改義易是轉義改轉舊身命生死成今身命生死故名變易。</p>
</div>
<div class='div-orig'><p>○玅用難測䓁。</p>
</div>
<div class='div-commentary'><p style="margin-left:1em">疏云非二乘境故名不思議乃至非謂菩薩佛不知名不思議也。</p>
</div>
<div class='div-orig'><p>○有分別業至而起悲願。</p>
</div>
<div class='div-commentary'><p style="margin-left:1em">燈云釋論諸無漏有分別業䓁文。</p>
</div>
<div class='div-orig'><p>○由所知障䓁。</p>
</div>
<div class='div-commentary'><p style="margin-left:1em">有云菩薩起菩提有情實有法執欲菩提有可求有情可度之時起猛利悲願受變易故以所知障遠為助緣也。</p>
</div>
<div class='div-orig'><p>○除無想天䓁。</p>
</div>
<div class='div-commentary'><p style="margin-left:1em">除無想五淨居不動業餘一切不動業欲界福業為近勝緣。</p>
</div>
<div class='div-orig'><p>○雖實變易至依勝緣說。</p>
</div>
<div class='div-commentary'><p style="margin-left:1em">義燈六末文資身故業下有故此論云無漏定願資有漏業十二字勝劣兩緣下有故<span class='corr'>勝</span>鬘䓁云無漏業因所知障緣有意生身既以識䓁名言種子為親因生二十九字。</p>
</div></div>
<div class='div-other'><a id='mulu103' />
<div class='div-orig'><p>◎二生死位</p>
</div>
<div class='div-commentary'><p style="margin-left:1em"><span class='note-inline'>(如文可知)</span>。</p>
</div></div>
<div class='div-other'><a id='mulu104' />
<div class='div-orig'><p>◎鏡智心品</p>
<p>○鏡智心品。</p>
</div>
<div class='div-commentary'><p style="margin-left:1em">論云此轉有漏八七六五識相應品如次得。</p>
<p style="margin-left:1em">守千云外問云智非識何云爾耶荅意論智雖非識以下也識智言各攝一聚有漏智依識轉故識為主故一聚名識今說有漏一聚轉轉識無漏位一聚以智名呼之故得云智互一聚識云一聚智各各雖別實轉識得識轉智得智故無相違此初說意也又云第二雖有漏智劣識強無漏智強識劣實轉識得識轉智得智轉強義為示勸有情捨有漏強識得無漏強智如此有漏一聚云識不云智無漏云智不云識明捨得之義也<span class='note-inline'>(是論第二說意)</span>。</p>
</div>
<div class='div-orig'><p>○離諸分別䓁。</p>
</div>
<div class='div-commentary'><p style="margin-left:1em">疏云佛地云離我我所執一切所取能取分別境及行相二俱叵測名為微細乃至自性明善名為清淨有漏永亡離諸雜染守千云性相清淨者性自體分相見分也或性無為相有為離諸雜染者義演引佛地論永離一切煩惱障<span class='note-inline'>(云云)</span>此雜染狹取煩惱歟。</p>
</div>
<div class='div-orig'><p>○能現能生䓁。</p>
</div>
<div class='div-commentary'><p style="margin-left:1em">疏云能現能生身土智影者自心心所不緣著本質如現餘三智影䓁名為能現餘色根䓁身土䓁德名能生親照本質護有云疏三釋義演釋之初釋三智能緣心心所自種生彼為本質境智變三智影像故云能現本質第八始非變出物疏不緣著本質者此意也色身根土䓁第八始變出更他本質不睱自變出故云能生。</p>
</div>
<div class='div-orig'><p>○無間無斷。</p>
</div>
<div class='div-commentary'><p style="margin-left:1em">疏云無間就時無斷就方一切時能現一切處影故。</p>
</div>
<div class='div-orig'><p>○諸處境識。</p>
</div>
<div class='div-commentary'><p style="margin-left:1em">有云處者內六處境六境識六識。</p>
</div>
<div class='div-orig'><p>○了俗由證真。</p>
</div>
<div class='div-commentary'><p style="margin-left:1em">疏云緣俗名後得者了俗由證真證真為先緣俗智生故名後得。</p>
</div>
<div class='div-orig'><p>○餘一分二䓁。</p>
</div>
<div class='div-commentary'><p style="margin-left:1em">餘唯指平等妙觀二成所作智唯後得智攝故。</p>
</div></div>
<div class='div-other'><a id='mulu105' />
<div class='div-orig'><p>◎平䓁心品</p>
<p>○大慈悲䓁。</p>
</div>
<div class='div-commentary'><p style="margin-left:1em">明詮道云䓁拾平等中餘八。</p>
</div>
<div class='div-orig'><p>○無住涅槃䓁。</p>
</div>
<div class='div-commentary'><p style="margin-left:1em">疏云由緣無住涅槃故此識恒共悲智相應涅槃名能立悲智是所立名為建立乃至更無轉易名為一味無間斷故名為相續。</p>
</div>
<div class='div-orig'><p>○平䓁性智至窮未來際。</p>
</div>
<div class='div-commentary'><p style="margin-left:1em">論第十文隨諸有情以下疏文。</p>
<p style="margin-left:1em"><span class='corr'></span>論云四無住處涅槃謂即真如出所知障大悲般若常所輔翼由斯不住生死涅槃利樂有情窮未來際用而常寂故名涅槃。</p>
</div></div>
<div class='div-other'><a id='mulu106' />
<div class='div-orig'><p>◎玅觀察智</p>
<p>○玅觀察智至皆獲利樂。</p>
</div>
<div class='div-commentary'><p style="margin-left:1em">論文攝觀無量<span class='corr'>已</span>下䟽文。</p>
</div></div>
<div class='div-other'><a id='mulu107' />
<div class='div-orig'><p>◎成智心品</p>
<p>○變化三業。</p>
</div>
<div class='div-commentary'><p style="margin-left:1em">疏云瑜伽第九十八說不能化根心言三業似意業轉如後當知名似心。</p>
</div>
<div class='div-orig'><p>○成本願力所應作事。</p>
</div>
<div class='div-commentary'><p style="margin-left:1em">有云智能作所作事業則神通䓁可八相成道化儀。</p>
</div>
<div class='div-orig'><p>○成所作智至所應作事。</p>
</div>
<div class='div-commentary'><p style="margin-left:1em">論第十所作之成至成所作智疏文此品亦能至後得智攝論第十文也。</p>
</div></div>
<div class='div-other'><a id='mulu108' />
<div class='div-orig'><p>◎玅平初起</p>
</div>
<div class='div-commentary'><p style="margin-left:1em">若能觀智識至趣入真故唯識義章文也私記云問此文意何荅是明能觀識通真諦俗諦並加行根本後得智兼明餘七識非能觀之所以也珠云除第六識所餘七識不能起空䓁三行及苦䓁十六行總緣遍法觀三性理及四諦理趣入真見道此說不能起加行位入真行相故云不能趣入真。</p>
</div>
<div class='div-orig'><p>○通中後智。</p>
</div>
<div class='div-commentary'><p style="margin-left:1em">私記云問第七成能觀三智中何荅通中後智<span class='note-inline'>(云云)</span>意云通正後二智非趣求智故不通加行智若能觀智識因唯第六章云佛果通八識能為唯識觀私記云佛果自在故通八識為能觀體。</p>
</div>
<div class='div-orig'><p>○第七由他至中後智。</p>
</div>
<div class='div-commentary'><p style="margin-left:1em">唯識義章文也私記云問此文意何荅是明第七識亦為能觀義也義演云第七識唯引第六識故為唯識觀問云何引第六識荅地前中第六中作唯識觀故入見道時一時雖成無漏而約地前時加行故第六識引也若地前時第六識不作唯識觀者第七不作唯識觀故。</p>
</div>
<div class='div-orig'><p>○有漏第七䓁。</p>
</div>
<div class='div-commentary'><p style="margin-left:1em">以下私記文也彼云第七識非斷惑問何故第七識不能對治道荅此問文也。</p>
</div></div>
<div class='div-other'><a id='mulu109' />
<div class='div-orig'><p>◎鏡事初起</p>
<p>○異熟識種至不相違故。</p>
</div>
<div class='div-commentary'><p style="margin-left:1em">䟽云無間道與異熟識䓁俱滅故既非障法故不相違乃至是種現同時義。</p>
</div>
<div class='div-orig'><p>○無所熏識䓁。</p>
</div>
<div class='div-commentary'><p style="margin-left:1em">疏云無間生<span class='corr'>已</span>四智圓明無所熏識諸無漏法更不增長應成佛故悲智無窮故盡未來際。</p>
</div>
<div class='div-orig'><p>○三無記法。</p>
</div>
<div class='div-commentary'><p style="margin-left:1em">威儀工巧反化。</p>
</div>
<div class='div-orig'><p>○此不共依。</p>
</div>
<div class='div-commentary'><p style="margin-left:1em">疏云不共者蕳有漏第八識是共故可為無漏識依。</p>
</div>
<div class='div-orig'><p>○此俱有依。</p>
</div>
<div class='div-commentary'><p style="margin-left:1em">疏云顯非䓁無間緣無間緣根前後生故得依有漏。</p>
</div>
<div class='div-orig'><p>○此同境根。</p>
</div>
<div class='div-commentary'><p style="margin-left:1em">又云蕳第七為六依彼雖有前義非同境故。</p>
</div></div>
<div class='div-other'><a id='mulu110' />
<div class='div-orig'><p>◎初地所斷</p>
<p>○異生性。</p>
</div>
<div class='div-commentary'><p style="margin-left:1em">倫記景云具[糸*(十/甲/寸)]見斷煩惱種子假立異生性以障初入聖故道理見斷煩惱業及異熟並應建立異生性體<span class='corr'>但</span>以種子怚相續故偏建立㤗云異受趣生各取異境㓛由見惑故於見惑故於見惑種子㓛能假立異生性聖人不受五趣異生及證真不異故見道初心<span class='corr'>已</span>去名捨異生性。</p>
</div>
<div class='div-orig'><p>○斷惡趣諸業果䓁。</p>
</div>
<div class='div-commentary'><p style="margin-left:1em">彼分別二障所發惡趣諸業及惡趣果報疏云䓁者䓁取惡趣非業及非異熟及䓁餘增上果䓁法及人天趣中分別所起業及果。</p>
</div>
<div class='div-orig'><p>○說能起煩惱。</p>
</div>
<div class='div-commentary'><p style="margin-left:1em">又云能起之中<span class='corr'>但</span>說煩惱以所知障與之俱故總名煩惱。</p>
</div>
<div class='div-orig'><p>○或彼唯說利鈍障品俱起二愚。</p>
</div>
<div class='div-commentary'><p style="margin-left:1em">是第二說也疏云第一言執著者明是利障品俱起愚第二言惡趣雜染非心業果<span class='corr'>但</span>是鈍障品俱起愚乃至此中不別言煩惱言煩惱但是利鈍障品俱起愚即唯無明此師意說唯取無明與見非見俱名為利鈍說十地中斷十無明故不取餘煩惱䓁也。</p>
</div></div>
<div class='div-other'><a id='mulu111' />
<div class='div-orig'><p>◎二地所斷</p>
<p>○彼麤重等。</p>
</div>
<div class='div-commentary'><p style="margin-left:1em">倫記云二地有二一微細犯是失念誤犯二種種業趣謂見三業三行差別又云此有二說顯彼二種是第一說也前二愚是現行麁重是種子或二所起無堪性是第二說也此說意前二愚種是麁重是二品所起無堪任性。</p>
</div>
<div class='div-orig'><p>○即邪行障至誤犯三業。</p>
</div>
<div class='div-commentary'><p style="margin-left:1em">疏云十地云邪行眾生身䓁障所知障者蕳煩惱障俱生之言蕳分別起一分之說蕳餘修斷諸所知障下準此解。</p>
</div>
<div class='div-orig'><p>○或唯起業不了業愚也。</p>
</div>
<div class='div-commentary'><p style="margin-left:1em">此第二說也疏云初是起業愚後是不了業之愚。</p>
</div>
<div class='div-orig'><p>○若發業招生死。</p>
</div>
<div class='div-commentary'><p style="margin-left:1em">疏文次上有問曰前二種生死中言所知障不能發業何故此中言俱生一分所發三業是業趣愚荅若發業招生死所知障不能非[糸*(十/甲/寸)]法故前三種生死由此說不發若障智三業不招惡果此亦能發。</p>
</div></div>
<div class='div-other'><a id='mulu112' />
<div class='div-orig'><p>◎三地所斷</p>
<p>○勝定總持䓁。</p>
</div>
<div class='div-commentary'><p style="margin-left:1em">疏云勝定者等持䓁至總持者四十七說有四陀羅尼法義咒能得菩薩忍今即初二攝即是聞持陀羅尼<span class='note-inline'>(文)</span>及彼所發彼指定總持疏云定親發修慧總持親發聞思故燈云聞思在散思慧唯欲云何得定已後發勝三慧荅由得此定令欲界中所有聞思得增明故此定不起三慧非勝。</p>
</div>
<div class='div-orig'><p>○修慧與定相近䓁。</p>
</div>
<div class='div-commentary'><p style="margin-left:1em">由定親發修慧故云相近。</p>
</div>
<div class='div-orig'><p>○彼昔多等。</p>
</div>
<div class='div-commentary'><p style="margin-left:1em">疏問欲貪者煩惱名何故所知障中名欲貪。</p>
</div>
<div class='div-orig'><p>○欲貪隨伏。</p>
</div>
<div class='div-commentary'><p style="margin-left:1em">下本文有所知障為本斷故煩惱是末便伏十三字。</p>
</div>
<div class='div-orig'><p>○此無始來䓁。</p>
</div>
<div class='div-commentary'><p style="margin-left:1em">全文云此煩惱無始來所知障轉故。</p>
</div>
<div class='div-orig'><p>○聞思聞持相近。</p>
</div>
<div class='div-commentary'><p style="margin-left:1em">由總持親發聞慧故。</p>
</div>
<div class='div-orig'><p>○然從勝障䓁。</p>
</div>
<div class='div-commentary'><p style="margin-left:1em">謂欲貪愚障勝定修慧最勝圓滿總持陀羅尼愚障總持聞思慧最勝故從勝障分二愚也。</p>
<p style="margin-left:1em"><span class='corr'></span>倫師云三地二愚者一者欲貪障則障䓁持二圓滿聞持陀羅尼愚者三地得聞持䓁德二地未得從所障為名。</p>
</div></div>
<div class='div-other'><a id='mulu113' />
<div class='div-orig'><p>◎四地所斷</p>
<p>○最下品故䓁。</p>
</div>
<div class='div-commentary'><p style="margin-left:1em">此上有問謂如何此名微細最下品故次下以三義荅微細義。</p>
</div>
<div class='div-orig'><p>○隨逐於身不捨於身。</p>
</div>
<div class='div-commentary'><p style="margin-left:1em">疏云非如分別起逢善友便捨於彼故此名下品。</p>
</div>
<div class='div-orig'><p>○彼昔多䓁。</p>
</div>
<div class='div-commentary'><p style="margin-left:1em">疏云問既是所知障何故立煩惱名述曰亦顯以上所知障立煩惱名雖有別頭生者皆多分與煩惱同一體而俱起故立煩惱之名。</p>
</div>
<div class='div-orig'><p>○彼便永滅䓁。</p>
</div>
<div class='div-commentary'><p style="margin-left:1em">疏云由所知障斷故煩惱末亦永不行。</p>
</div>
<div class='div-orig'><p>○菩提分法特違彼故。</p>
</div>
<div class='div-commentary'><p style="margin-left:1em">疏云定法二愛特違菩提分法者以菩提分法得無漏定及勝無漏教法及別別法故前地照了大乘法教仍生愛著此地教法及念惠䓁方名為得今既於定於教法及念慧䓁起愛於彼不得自在故障菩提分法故名特違。</p>
</div>
<div class='div-orig'><p>○瑜伽說斷二愚。</p>
</div>
<div class='div-commentary'><p style="margin-left:1em">倫記云四地有二一䓁持愛則三地中起愛禪定心障於四地二者法愛三地菩薩以愛法故求法行忍。</p>
</div>
<div class='div-orig'><p>○所知障攝。</p>
</div>
<div class='div-commentary'><p style="margin-left:1em">定愛法愛俱者所知障攝。</p>
</div></div>
<div class='div-other'><a id='mulu114' />
<div class='div-orig'><p>◎五地所斷</p>
<p>○障五地無差別道。</p>
</div>
<div class='div-commentary'><p style="margin-left:1em">疏云前地依覺分觀觀身受䓁及無漏道由所知障令善心䓁故有欣猒此地真如名無差別故緣彼道名無差別生死涅槃既無差別何得有猒復有欣耶。</p>
</div>
<div class='div-orig'><p>○瑜伽說二愚䓁。</p>
</div>
<div class='div-commentary'><p style="margin-left:1em">倫云五地二者一者一向作意棄背生死二者一向作意趣於涅槃並四地中起障於五。</p>
</div></div>
<div class='div-other'><a id='mulu115' />
<div class='div-orig'><p>◎六地所斷</p>
<p>○彼障六地無染淨道。</p>
</div>
<div class='div-commentary'><p style="margin-left:1em">疏云由前地觀四諦故有二染二淨故障六地無染淨道此地真如名無染淨故緣彼道名無染淨。</p>
</div>
<div class='div-orig'><p>○瑜伽說斷二愚。</p>
</div>
<div class='div-commentary'><p style="margin-left:1em">倫記六地二者一現前觀察諸行流轉者六地現前觀十二緣諸行流轉五地未得障於六地從所障為名二相多現行者五地菩薩雖俱猒樂而猒生死相多現前行障於六地。</p>
</div>
<div class='div-orig'><p>○執有染者。</p>
</div>
<div class='div-commentary'><p style="margin-left:1em">疏云緣苦集行流轉相為障執有染者。</p>
</div>
<div class='div-orig'><p>○執有淨者。</p>
</div>
<div class='div-commentary'><p style="margin-left:1em">又云緣滅道淨相為障。</p>
</div>
<div class='div-orig'><p>○取淨相故䓁。</p>
</div>
<div class='div-commentary'><p style="margin-left:1em">䟽云由取無漏淨相故相觀多行未能多時住無相觀即後得智作有相淨觀也雖作無相少時能故。</p>
</div></div>
<div class='div-other'><a id='mulu116' />
<div class='div-orig'><p>◎七地所斷</p>
<p>○執有生滅細相等。</p>
</div>
<div class='div-commentary'><p style="margin-left:1em">疏云由前六地作緣起觀流轉還滅尚有生滅微細相故故名為障此地真如名種種無別真如故此道名玅無相道此細相為障。</p>
</div>
<div class='div-orig'><p>○純於無相。</p>
</div>
<div class='div-commentary'><p style="margin-left:1em">空理謂無相。</p>
</div>
<div class='div-orig'><p>○未能空中䓁。</p>
</div>
<div class='div-commentary'><p style="margin-left:1em">疏云所言空者無相空理也於空中作有行即真觀中起於有觀冥真俗二境合本後二智少用㓛用即能得故。</p>
</div>
<div class='div-orig'><p>○瑜伽說斷二愚及麁重。</p>
</div>
<div class='div-commentary'><p style="margin-left:1em">倫記云七地有二一者微細相現行愚者七地長入無相真觀六地雖觀無相未能無間時時猶見細相現行此生能障名愚二一向無相作意方便愚七地作意方便一向無相真觀相續六地猶見細相現前障於七地作意方便一向無相此就所障㓛德復立一愚。</p>
</div></div>
<div class='div-other'><a id='mulu117' />
<div class='div-orig'><p>◎八地所斷</p>
<p>○前之五地䓁已下辨障相。</p>
</div>
<div class='div-commentary'><p style="margin-left:1em">疏云前五地觀心猶劣無相觀少第六地中猶觀染淨平䓁如故住無相第七地中斷微細生滅相故無相恒續而有加行與八地䓁別。</p>
</div>
<div class='div-orig'><p>○由無相中䓁。</p>
</div>
<div class='div-commentary'><p style="margin-left:1em">疏云未能任運入無相觀者不自在故未能任運現相及土明此地以前亦現相土未名自在未能任運現故言現相者即是隨欲現何相者即能現之如現金銀䓁相珠寶䓁相皆能現故此即寬遍便於相中別建立土自在土自在者隨欲現大小土䓁現金銀等色。</p>
</div>
<div class='div-orig'><p>○瑜伽說斷二愚及彼<span class='corr'>麁</span>重。</p>
</div>
<div class='div-commentary'><p style="margin-left:1em">倫記云八地有二一於無相作意㓛用愚者當體為名七地真觀雖復相續而有㓛用障於八地無相無㓛用二於相行自在愚者八地菩薩於俗相行中利他有㓛用未得自在自利無㓛用<span class='corr'>已</span>得自在七地未能從所障為名名於相行自在。</p>
</div>
<div class='div-orig'><p>○生空智果。</p>
</div>
<div class='div-commentary'><p style="margin-left:1em"><span class='corr'></span>明詮道云第六生空正體智及後得智果。</p>
</div>
<div class='div-orig'><p>○不違彼故。</p>
</div>
<div class='div-commentary'><p style="margin-left:1em">疏云法執末那不違彼故。</p>
</div></div>
<div class='div-other'><a id='mulu118' />
<div class='div-orig'><p>◎九地所斷</p>
</div>
<div class='div-commentary'><p style="margin-left:1em">疏云前八地中得無相樂耽著寂滅不肯進修諸佛七勸方能進趣故唯自利九地之障四無礙解利他法。</p>
</div>
<div class='div-orig'><p>○瑜伽說斷二愚及彼麤重。</p>
</div>
<div class='div-commentary'><p style="margin-left:1em">倫師云九地有二一於無量說法者是義無礙無量法句文字䓁者是法無礙二辨才自在愚者詞無礙及樂說無礙九地<span class='corr'>已</span>得八地未得並從所障為名。</p>
</div></div>
<div class='div-other'><a id='mulu119' />
<div class='div-orig'><p>◎十地所斷</p>
<p>○大法智雲䓁。</p>
</div>
<div class='div-commentary'><p style="margin-left:1em">疏云大法者是真如緣如之智譬於大雲故名大法智雲及諸含藏者即佗羅尼門三摩地門諸㓛德䓁大法智雲含眾德水充滿法身故所含藏即諸㓛德所起事業謂智所起諸大神通。</p>
</div>
<div class='div-orig'><p>○瑜伽說斷二愚及彼麤重。</p>
</div>
<div class='div-commentary'><p style="margin-left:1em">倫記云十地有二一大神通愚二悟微細秘密愚者大神通則是五分法身微細秘密則是真如法身九地不得圓滿此二法身。</p>
</div></div>
<div class='div-other'><a id='mulu120' />
<div class='div-orig'><p>◎金剛所斷</p>
<p>○於法雖得自在。</p>
</div>
<div class='div-commentary'><p style="margin-left:1em">疏云總持及定並業皆名為法。</p>
</div>
<div class='div-orig'><p>○瑜伽說斷二愚䓁。</p>
</div>
<div class='div-commentary'><p style="margin-left:1em">倫記云如來地有二<span class='corr'>一</span>於一切所智境極微細著者則是悲想㝡下下品煩惱隨眠二者最極微細礙者則是悲想㝡下下品所知障體。</p>
</div></div>
<div class='div-other'><a id='mulu121' />
<div class='div-orig'><p>◎極脫所棄</p>
</div>
<div class='div-commentary'><p style="margin-left:1em"><span class='note-inline'>(如文可解)</span>。</p>
</div></div>
<div class='div-other'><a id='mulu122' />
<div class='div-orig'><p>◎十種真如</p>
<p>○一遍行真如。</p>
</div>
<div class='div-commentary'><p style="margin-left:1em">有云初地初既入見道證二空真理而二空真理遍諸行故名遍行真如也謂諸法無有一法非無我既二無我所顯理也故此理可遍一切各遍行真如也。</p>
</div>
<div class='div-orig'><p>○二㝡勝真如。</p>
</div>
<div class='div-commentary'><p style="margin-left:1em">疏云由離犯戒證此真如德莊嚴故有云此地具極淨尸羅極淨尸羅具無邊㓛德一切法以尸羅為最勝故。</p>
</div>
<div class='div-orig'><p>○三勝流真如。</p>
</div>
<div class='div-commentary'><p style="margin-left:1em">疏云由得三慧照大乘法觀此法教根本真如名勝流如無性云由所流教勝故捨身命來此善說有云第三地所證真如名勝流真如謂此地照了殊勝三惠所流生教法所流教法極㝡勝故所證理名勝流真如也。</p>
</div>
<div class='div-orig'><p>○四無攝受真如。</p>
</div>
<div class='div-commentary'><p style="margin-left:1em">疏云此如無所繫屬非我執我慢愛無明邊見我所見䓁所依取故。</p>
</div>
<div class='div-orig'><p>○五類無別真如。</p>
</div>
<div class='div-commentary'><p style="margin-left:1em">疏云由生死涅槃二皆平䓁故無差別謂唯一物非如眼䓁有別類故。</p>
</div>
<div class='div-orig'><p>○六無染淨真如。</p>
</div>
<div class='div-commentary'><p style="margin-left:1em">疏云教安正為勝義法界不善䓁此無別也。</p>
</div>
<div class='div-orig'><p>○七法無別真如。</p>
</div>
<div class='div-commentary'><p style="margin-left:1em">疏云由離生滅細相現行故雖多教安立真如無別。</p>
</div>
<div class='div-orig'><p>○不增減真如。</p>
</div>
<div class='div-commentary'><p style="margin-left:1em">疏云染法減時而無有減淨法增時而無有增即斷染不減得淨不增今此復別離增減執故。</p>
</div>
<div class='div-orig'><p>○九智自在所依真如。</p>
</div>
<div class='div-commentary'><p style="margin-left:1em">疏云中邊云由智自在圓滿證得無礙解故餘論解同問此地<span class='corr'>已</span>得智自在者何故十度十地修智荅無性云謂此地中得無礙辨所依止故分證智波羅密多於一切法不隨其言善能了知諸意趣義如實成就一切有情受勝法樂非謂全得智波羅密。</p>
</div>
<div class='div-orig'><p>○十業自在䓁所依真如。</p>
</div>
<div class='div-commentary'><p style="margin-left:1em">疏云業即神通及陀羅尼三摩地三種自在業即身䓁三業中邊云隨欲化作種種利樂有情事故總持中有文義二持持一切法文義。</p>
</div>
<div class='div-orig'><p>○雖真如性䓁。</p>
</div>
<div class='div-commentary'><p style="margin-left:1em">疏云此即第三釋其妨難真如一味何答分十真如實無別隨其所證所生能證勝德假立十種。</p>
</div>
<div class='div-orig'><p>○雖初地中䓁。</p>
</div>
<div class='div-commentary'><p style="margin-left:1em">又云初地中於十真如非不皆達未圓滿故後後建立故立十種行位有十故今謂十真如外可立佛果所證真如耶否古德論議也別不立義可正乎。</p>
</div></div>
<div class='div-other'><a id='mulu123' />
<div class='div-orig'><p>◎依詮癈詮</p>
</div>
<div class='div-commentary'><p style="margin-left:1em"><span class='note-inline'>(如文可解)</span>。</p>
</div></div>
<div class='div-other'><a id='mulu124' />
<div class='div-orig'><p>◎變化身土</p>
<p>○此土亦以有情五蘊䓁。</p>
</div>
<div class='div-commentary'><p style="margin-left:1em">佛土章云雖有種種眾寶莊嚴依法出體外土唯色內土通五所化有情五蘊成故。</p>
</div>
<div class='div-orig'><p>○佛變唯無漏。</p>
</div>
<div class='div-commentary'><p style="margin-left:1em">佛所變身土俱成事智所變故上品無漏相分雖然今令似有情所變有漏身土變故有情所變佛所變和合似一身土也喻如共業所變器界也。</p>
</div>
<div class='div-orig'><p>○淨穢同處。</p>
</div>
<div class='div-commentary'><p style="margin-left:1em">倫記云有說無別處所如淨名經說足按變土又如大乘同性經云穢土成道名為化身䓁有說反化淨土有別處所如極樂國九品徃生如是兩解任情取捨。</p>
</div></div>
<div class='div-other'><a id='mulu125' />
<div class='div-orig'><p>◎長時暫變</p>
<p>○長時淨土其相可知。</p>
</div>
<div class='div-commentary'><p style="margin-left:1em">同學抄云於變化土有長時淨土哉荅古來評之今淮秘釋有長時淨土演秘解釋雖有二說以有為正四善根能化是[葉-世+廿]上大釋迦也彼所居上豈非長時淨土哉。</p>
</div></div>
<div class='div-other'><a id='mulu126' />
<div class='div-orig'><p>◎自受用土</p>
<p>○還依自土。</p>
</div>
<div class='div-commentary'><p style="margin-left:1em">疏云還隨自受用土下二身隨自土亦爾非離身別有土。</p>
</div>
<div class='div-orig'><p>○如淨土量身量亦爾。</p>
</div>
<div class='div-commentary'><p style="margin-left:1em">同學抄云問自受用身諸根相好一一可遍法界荅樞要有二釋一云實遍法界二依用說遍實不遍雖作二釋人師多取初釋。</p>
</div>
<div class='div-orig'><p>○相續四塵等。</p>
</div>
<div class='div-commentary'><p style="margin-left:1em">解云聲無常法依所作力始顯非法上自本具故。</p>
</div></div>
<div class='div-other'><a id='mulu127' />
<div class='div-orig'><p>◎他受用土</p>
</div>
<div class='div-commentary'><p style="margin-left:1em"><span class='note-inline'>(如文可知)</span>。</p>
</div></div>
<div class='div-other'><a id='mulu128' />
<div class='div-orig'><p>◎有邊無邊</p>
</div>
<div class='div-commentary'><p style="margin-left:1em"><span class='note-inline'>(如文可解)</span>。</p>
</div></div>
<div class='div-other'><a id='mulu129' />
<div class='div-orig'><p>◎自性身土</p>
<p><span class='corr'>○</span>雖此身土體無差別。</p>
</div>
<div class='div-commentary'><p style="margin-left:1em">通難難云凡法身理體一味不可分身土相。</p>
</div>
<div class='div-orig'><p>○而屬佛法相性異故。</p>
</div>
<div class='div-commentary'><p style="margin-left:1em">同學抄云佛者義相也法者體性也以義體為身土差別也。</p>
<p style="margin-left:1em"><span class='corr'></span>疏云䓁<span class='corr'>已</span>下釋次上而屬佛法相性異故論文也問屬佛法相性方何耶荅佛是相也法是性也謂身者積集義也土者體性依持義而真理有為萬德集依故此義門既同相用佛身之万德積集身故屬佛門相用為身也次真理者有為法自性依持万法其義同土義故云屬法門性體為土也仍應言於一理談万德積集之義為身談真理自性為土談積集之義門寄相用佛身註故屬佛為相談万法依持義門寄真理自體性故屬法為性也佛土章云以義相為土以覺相為身以法性為土體具恒沙真理㓛德此佛身土俱非色攝非心心所<span class='corr'>但</span>依一如差別義說。</p>
</div></div>
<div class='div-other'><a id='mulu130' />
<div class='div-orig'><p>◎摩醯首羅</p>
</div>
<div class='div-commentary'><p style="margin-left:1em">倫記云景云具應言摩訶摩訶是大醯首羅此云自在基云謂初住作一天王二住四天下乃至第八為小千界王第九為二千世界王第十菩薩生摩醯首羅天即淨土其實在下二界間以無漏業生故名究竟上。</p>
</div>
<div class='div-orig'><p>○將成正覺䓁。</p>
</div>
<div class='div-commentary'><p style="margin-left:1em">第十地菩薩將成正覺時先徃大自在宮正受佛位時其淨土不定不必大自在宮何故先徃自在宮耶荅佛位是万善極果法王勝位故為顯勝位必生勝處現自在宮也。</p>
</div>
<div class='div-orig'><p>○十地經論言䓁。</p>
</div>
<div class='div-commentary'><p style="margin-left:1em">演秘云論淨居天上大自在宮䓁者十地論云現報利益受佛位故後報利益魔醯首羅智處生故釋云行滿今生即證佛果名為現報以前十地諸行<span class='corr'>但</span>為遠因所以佛位不名後報菩薩最後身地前業感故名後報聖者不造招後業故後身菩薩名之為智因智最勝以智標名即此菩薩處彼天中名智處生處謂安處。</p>
</div>
<div class='div-orig'><p>○據初徃說。</p>
</div>
<div class='div-commentary'><p style="margin-left:1em">自在宮十地究竟菩薩證佛位之時所居他受用淨土也此自在宮有二種若菩薩初徃自在宮在色究竟上若菩薩正受佛位時所居自在宮處處不定故十方薩埵欲受佛位未必去此徃彼只不動座即此處變自在宮同學抄應撿。</p>
</div>
<div class='div-orig'><p>○瑜伽第四云色界之中䓁。</p>
</div>
<div class='div-commentary'><p style="margin-left:1em">梵眾梵輔大梵少光無量光光音少淨無量淨徧淨無雲福生廣生廣果無想無煩無熱善見善現色究竟。</p>
</div>
<div class='div-orig'><p>○非別處所。</p>
</div>
<div class='div-commentary'><p style="margin-left:1em">倫云無別宮宅上下參差故基師云即凡夫位所造廣果天處業將入第八地生廣果天無漏極熏資彼先時後報之業至苐十地滿心方生於彼華嚴經云現報利益受佛位故後報利益魔醯首羅智處生故此言生者以練<span class='corr'>麁</span>果轉勝得玅故名為生非無漏心有命終受生之理。</p>
</div></div>
<div class='div-other'><a id='mulu131' />
<div class='div-orig'><p>◎三身成道</p>
<p>○應有佛果增減過。</p>
</div>
<div class='div-commentary'><p style="margin-left:1em">同學抄云若實身化身成道非同時者前後佛果可有勝劣。</p>
</div>
<div class='div-orig'><p>○以後為正。</p>
</div>
<div class='div-commentary'><p style="margin-left:1em">同學東山云三身成道同時異時古來云云非一且可存異時義也凡十地究竟薩[坑-几+(北/土)]二利義根既圓滿欲成正覺之實身徃自在宮化身在知足天實身唱智處城成道知足化身即下閻浮故知入胎<span class='corr'>已</span>去相皆是成事智所現也第六道相在後時唱實身化身成佛前後云事無疑。</p>
</div>
<div class='div-orig'><p>○佛身餘身䓁。</p>
</div>
<div class='div-commentary'><p style="margin-left:1em">以下會釋他宗人師[利-禾+(光-兀+天)]三佛具足無有闕減佛身指八相第六成道相餘身指八相中入胎䓁前五相共變化身也然八相中入胎相實身唱智處城覺即時下閻浮入胎是則實身化身既同時更無三身闕減之失故同學云自受用成道時必現入胎䓁化身二利義根同時圓滿故。</p>
</div></div>
<div class='div-other'><a id='mulu132' />
<div class='div-orig'><p>◎三種常住</p>
</div>
<div class='div-commentary'><p style="margin-left:1em"><span class='note-inline'>(文易可知)</span>。</p>
</div></div>
<div class='div-other'><a id='mulu133' />
<div class='div-orig'><p>◎淨八識聚</p>
</div>
<div class='div-commentary'><p style="margin-left:1em">此一章依唯識論第入及䟽八本。</p>
</div>
<div class='div-orig'><p>○於自他身䓁。</p>
</div>
<div class='div-commentary'><p style="margin-left:1em">疏云淨入識聚若自佗身自佗八識為緣皆增所緣緣。</p>
</div>
<div class='div-orig'><p>○故名遍緣。</p>
</div>
<div class='div-commentary'><p style="margin-left:1em">唯識云淨八識聚自佗展轉皆有所緣能遍緣故。</p>
</div></div>
<div class='div-other'><a id='mulu134' />
<div class='div-orig'><p>◎五重唯識</p>
</div>
<div class='div-commentary'><p style="margin-left:1em">出唯識義章。</p>
</div>
<div class='div-orig'><p>○遣虗存實至理有情無。</p>
</div>
<div class='div-commentary'><p style="margin-left:1em">私記云此文意何荅標遣去存實觀之意也依唯識論於遍計所執起有執於依佗圓成起空執今依此論以空觀遣有執以有觀遣空執若細論者空有二執應正遣空俱是情有理無故故於三性增益損減之執俱觀應遣空圓成正智之境依佗後智之境故云二智境界乃至問其遍計遣空二性存有之意何荅凡夫執心之前實我實法之相當妄情顯現今觀行者觀實我法虗妄顯現體用都無之時妄情斷故我法之相不更顯現是名遣虗依圓二性諸法體實也執心之前雖不顯現觀行者前如理顯現故觀依佗是諸法之相圓成是諸法性是名存有也。</p>
</div>
<div class='div-orig'><p>○唯言<span class='corr'>但</span>遮至實有色䓁。</p>
</div>
<div class='div-commentary'><p style="margin-left:1em">又云問引此文意何荅是引唯言釋證遣虗義也即顯唯言之所遮也一切愚夫二乘䓁執定離識實有色䓁今既遮之妄顛倒故問其所遮色䓁者䓁取何物荅䓁取心心所不相應無為也即遮遣遍計所執五法事理唯虗妄起體用都無也。</p>
</div>
<div class='div-orig'><p>○唯言總顯至所顯真如。</p>
</div>
<div class='div-commentary'><p style="margin-left:1em">私記云引唯識第七文也即是先引識言釋證存實義乃至疏云一切有情各各有八識遍行䓁六位心所各各自體分及此所變相見二分及色心分位二十四不相應䓁及彼二無我空理所顯真如<span class='note-inline'>(文)</span>識言所表凡有此五類。</p>
</div>
<div class='div-orig'><p>○識自相故。</p>
</div>
<div class='div-commentary'><p style="margin-left:1em">私記云八識心王名識自相言自相者謂自體也。</p>
</div>
<div class='div-orig'><p>○二捨濫留純識。</p>
</div>
<div class='div-commentary'><p style="margin-left:1em">私記云初重明三性相對觀遍計所執遣虗觀依圓二性存實修唯識觀約其所存五法事理有心有境而境有[冰-水+監]故捨之不云唯境心無[冰-水+監]故留之名唯此重意也。</p>
</div>
<div class='div-orig'><p>○雖觀事理䓁。</p>
</div>
<div class='div-commentary'><p style="margin-left:1em">私記云雖觀事理䓁者安立初重也然此內識䓁者正標此重意也。</p>
</div>
<div class='div-orig'><p>○有境有心。</p>
</div>
<div class='div-commentary'><p style="margin-left:1em">又云總相而言五法事理中心心所法為心緣慮性故餘三為境非緣慮故若細論者相分為境後三分為心凡心起必詫此內境生境是為因能生心果故攝境從心攝因從果<span class='corr'>但</span>心云唯不言唯境。</p>
</div>
<div class='div-orig'><p>○識唯內有䓁。</p>
</div>
<div class='div-commentary'><p style="margin-left:1em">此唯識苐十全文也私記問先此文意何荅疏云論外人難內境與識既並非虗如何可言唯識非境論荅有二初云識唯內有境亦通外即境相分內是依他外是遍計所執以非心所變法說之為外非體實有名外恐心內之境濫心外之境故<span class='corr'>但</span>言唯識又䟽所緣緣亦是外若言唯境恐取心外之法故此不論。</p>
</div>
<div class='div-orig'><p>○攝末歸本識。</p>
</div>
<div class='div-commentary'><p style="margin-left:1em">先第二重心與境相對境有[冰-水+監]故捨之不名唯境心是純故留之名唯識了今此重意其心中有本未謂自體分能變故名本相見分所變故名末攝其相見之末歸自體之本名唯識此重意也。</p>
</div>
<div class='div-orig'><p>○四隱劣顯勝識。</p>
</div>
<div class='div-commentary'><p style="margin-left:1em">又云前第三重辨攝相見未歸自體名名唯識了約其自體分更有心王心所而心王是勝心所劣隱劣心所顯勝心王名唯識此重意也。</p>
</div>
<div class='div-orig'><p>○心及心所俱能變現䓁。</p>
</div>
<div class='div-commentary'><p style="margin-left:1em">又云雖心心所各自體分變似相見二分顯現然諸教中但說唯心不言心所者心是所依為主勝故心所是能依如臣劣故顯勝心王但言唯心不言心所也又科云心及心所俱能變現者安立前第三重也<span class='corr'>但</span>說心䓁者正標此重意也。</p>
</div>
<div class='div-orig'><p>○五遣相證性識。</p>
</div>
<div class='div-commentary'><p style="margin-left:1em">又云前苐四重隱劣心所顯勝心王名唯識了今此重意其心王中事理相對遣事證理名唯識此重意也。</p>
</div>
<div class='div-orig'><p>○識言所表䓁。</p>
</div>
<div class='div-commentary'><p style="margin-left:1em">又云明正體智證圓成理是則正重意也乃至善珠云識言所表具有五法謂識自相䓁也五中前四事後一理也今遣事相用識理性體即顯遣二性證圓成也又科云識言所表具有事理者安立前四重也事為相用䓁者正標此重意也問五重為教唯識荅教理皆有五重然今所明理唯識也故惠沼云所詮既有五重能詮教亦有五重問此五重若是章主所立荅燈云或以世親五理成佛五教或以五教成彼五理或以五教成五教或以五理成五理䓁如是望以弘道乃至以戒賢望護法以遍覺望戒賢以弘道望遍覺總可有四百二十四釋計之可知。</p>
</div></div>
<p class='juan'>畧述法相義依釋卷下<span class='note-inline'>(終)</span></p>
<div class='div-w'><p style="margin-left:2em">享保癸丑年四月吉日性威照對</p>
<p style="margin-left:3em">京兆書舘　井上忠兵衛　錢屋庄兵衛　共梓</p>
</div>
</div><!-- end of div[@id='body'] -->
</body></html>