<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經四依解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'><a id='mulu17' />
<p class='juan'>大佛頂如來密因脩證了義諸菩薩萬行首楞嚴經四依觧卷第二</p><p class="byline">明湖南邵陵五臺菴沙門觀衡述</p><p style="margin-left:1em">○二顯示如常分三初當機啟請二世尊發明三大眾慶悟。</p>
<p style="margin-left:1em">○初當機啟請分二初阿難心請二匿王明請。</p>
<p style="margin-left:1em">○初阿難心請。</p>

<div class='div-orig'><p>爾時阿難及諸大眾聞佛示誨<span class='note-inline'>(遠指破妄依破妄體近指示寂常)</span>身心泰然<span class='note-inline'>(承誨獲益此標下發明)</span>念無始來失卻本心妄認緣塵分別影事<span class='note-inline'>(憶昔大失)</span>今日開悟如失乳兒忽遇慈母<span class='note-inline'>(喜今大得明上泰然)</span>合掌禮佛願聞如來顯出身心真妄虚實現前生滅與不生滅二發明性。</p>
</div>
<div class='div-commentary'><p style="margin-left:1em">此經家敘阿難悟前請後之意也聞佛下敘悟前誨獲益之狀合掌下敘請後義顯示真妄之性前證見是心佛未顯然說此見性即寂常心及示見性不動亦未明言此不動性即不生滅性佛意雖切欲阿難自肯但阿難智劣不得如来顯然說明終是猶豫不敢認真故願顯示真妄二性正脉曰泰然者從佛呵為非心即起驚疑及聞離塵斷滅轉更不安所以然者正以離識心外更不見心今蒙根中指出寂然不動之性驚疑頓息所以安樂。</p>
<p style="margin-left:1em">○二匿王明請。</p>
</div>
<div class='div-orig'><p>時波斯匿王起立白佛我昔未承諸佛誨勅見迦旃延毘羅胝子咸言此身死後斷滅名為湼槃我雖值佛今猶狐疑云何發揮證知此心不生滅地今此大眾諸有漏者咸皆願聞。</p>
</div>
<div class='div-commentary'><p style="margin-left:1em">此匿王見佛示見性不動比知不動即恒常激動先受斷滅習氣不能自决特請佛發明也阿難言生滅是因緣法相續常不生滅是無生法自性常外道言斷滅即一滅永不復生非相續常認斷為湼槃非自性常今借斷滅生滅二無常義顯示真常所顯常性是一邪正之見逈別若此迦旃延具云迦羅鳩陀迦旃延此云剪髮說諸法亦有亦無毘羅胝子具云刪闍夜毘羅胝子此云不作言八萬劫滿自然得道西域外道有六師所計不出斷常此二乃六師中計斷見者。</p>
<p style="margin-left:1em">○二世尊發明分二初顯示無常性二顯示如常性。</p>
<p style="margin-left:1em">○初顯示無常性分五初問定無常義二發明無常因三發明無常相四發明無常漸五結成無常性。</p>
<p style="margin-left:1em">○初問定無常義。</p>
</div>
<div class='div-orig'><p>佛告大王汝身現在<span class='note-inline'>(實法)</span>今復問汝汝此肉身為同金剛常住不朽為復變壞<span class='note-inline'>(斟問二義)</span>世尊我此身心終從變滅<span class='note-inline'>(荅唯變滅一義)</span>。</p>
</div>
<div class='div-commentary'><p style="margin-left:1em">此按匿王身問定無定無常義後發明所以無常借顯真常性故。</p>
<p style="margin-left:1em">○二發明無常因。</p>
</div>
<div class='div-orig'><p>佛言汝未曾滅云何知滅<span class='note-inline'>(問何因知滅)</span>世尊我此無常變壞之身雖未曾滅<span class='note-inline'>(荅汝未曾滅)</span>我觀現前念念遷謝新新不住如火成灰漸漸銷殞殞亡不息<span class='note-inline'>(荅云何二字即何故)</span>决知此身當從滅盡<span class='note-inline'>(荅知滅二字)</span>佛言如是<span class='note-inline'>()</span>。</p>
</div>
<div class='div-commentary'><p style="margin-left:1em">此因未滅言滅究問滅之所以在於變遷不住故知必滅盡也正觀曰徵意汝年雖老色力尚強何故便言終滅耶荅意謂假令此身如太虚空凝然不變即知終無滅時今觀此身念念遷謝遷謝不<span class='corr'>已</span>必有盡時以此而知今雖暫有畢竟歸無也。</p>
<p style="margin-left:1em">○三發明無常相。</p>
</div>
<div class='div-orig'><p>大王汝今生齡<span class='corr'>已</span>從衰老顏貌何如童子之時<span class='note-inline'>(問變遷之相)</span>世尊我昔孩孺膚腠潤澤<span class='note-inline'>(少相)</span>年至長成血氣[〦/兄]滿<span class='note-inline'>([ㄐ*土]相)</span>而今頺齡迫於衰耄形色枯悴精神昏昧髮白靣皺逮將不久<span class='note-inline'>(老相)</span>如何見比[〦/兄]盛之時<span class='note-inline'>(以上三時變相不同荅何如二字)</span>。</p>
</div>
<div class='div-commentary'><p style="margin-left:1em">此因變尋問變相以老少相殊證變之實也孤山曰佛問兩時答出三時謂孩孺長成衰耄也孩纔成骸骨孺需人以養者皮表曰膚文理曰腠耄昏忘也又八十曰耄時匿王方六十二故曰迫於衰耄迫近也正脉曰枯悴釋衰昏昧釋耄。</p>
<p style="margin-left:1em">○四發明無常漸。</p>
</div>
<div class='div-orig'><p>佛言大王汝之形容應不頓朽<span class='note-inline'>(因相有三時差別故問遷非一時頓至)</span>王言世尊變化密移我誠不覺<span class='note-inline'>(化理幽隱)</span>寒暑遷流漸至於此<span class='note-inline'>(總荅是漸非頓下發明漸次微細流易)</span>何以故<span class='note-inline'>(徵何以知漸變下以變相一紀二紀不同知漸變)</span>我年二十雖號年少顏貌<span class='corr'>已</span>老初十歲時三十之年又衰二十于今六十又過于二觀五十時宛然強壯<span class='note-inline'>(以紀變明漸)</span>世尊我見密移雖此殂落其間流易且限十年<span class='note-inline'>(結前紀漸)</span>若復令我微細思惟其變寧唯一紀二紀<span class='note-inline'>(啟後年月念念之漸)</span>實為年變豈唯年變亦兼月化何直月化兼又日遷沉思諦觀剎那剎那念念之間不得停住<span class='note-inline'>(此以微細密移釋明漸次之義)</span>。</p>
</div>
<div class='div-commentary'><p style="margin-left:1em">此因變相有老少則知變非頓成必由漸而至故此問明也以此漸次證上變相以變相證變之實以變之實證必變滅故下結云終從變滅此中漸次從寬及促窮盡微細剎那方是密移不覺極急之相正脉曰教中謂一念具九十剎那以利刃透九十紙為一念凖分剎那尚書殂謂魂升於天落謂魄歸於地乃死之別名今經借名遷謝而<span class='corr'>已</span>。</p>
<p style="margin-left:1em">○五結成無常性。</p>
</div>
<div class='div-orig'><p>故知我身終從變滅。</p>
</div>
<div class='div-commentary'><p style="margin-left:1em">此依身遷變結明無常性知身是妄是虚是生滅是妄發明性也上顯示無常性<span class='corr'>已</span>竟。</p>
<p style="margin-left:1em">○二顯示真常性分五初問明不知許示二發明所見不異三發明能見不變四結示不變真常五結責不應謬引。</p>
<p style="margin-left:1em">○初問明不知許示。</p>
</div>
<div class='div-orig'><p>佛告大王汝見變化遷改不停悟知汝滅<span class='note-inline'>(牒<span class='corr'>已</span>悟無常性)</span>亦於滅時汝知身中有不滅耶<span class='note-inline'>(問)</span>波斯匿王合掌白佛我實不知<span class='note-inline'>(實字見直上明不知下許示)</span>佛言我今示汝不生滅性。</p>
</div>
<div class='div-commentary'><p style="margin-left:1em">此欲示常性先問明匿王既悟無常還知有常性不知有常性緣不知為顯示也身變生滅人所共知見性恒常權乘尚愚况其凢品正脉曰滅中不滅正王所昧使早知有何由惑於斷見。</p>
<p style="margin-left:1em">○二發明所見不異。</p>
</div>
<div class='div-orig'><p>大王汝年幾時見恒河水<span class='note-inline'>(問定所見境時)</span>王言我生三歲慈母携我謁耆婆天經過此流爾時即知是恒河水<span class='note-inline'>(上問定境下明不異)</span>佛言大王如汝所說二十之時衰於十歲乃至六十日月歲時念念遷變<span class='note-inline'>(牒變)</span>則汝三歲見此河時至年十三其水云何<span class='note-inline'>(問境異不異)</span>王言如三歲時宛然無異乃至于今年六十二亦無有異。</p>
</div>
<div class='div-commentary'><p style="margin-left:1em">此問明所見境不異以顯能見性不變借此為助顯也正觀曰恒河無異者似不異非真不異也以今日之流似昔日之流實非昔流也夫子在川上歎曰逝者如斯不舍晝夜是也此舉但顯能見不異後見性不異真不異也。</p>
<p style="margin-left:1em">○三發明能見不變。</p>
</div>
<div class='div-orig'><p>佛言汝今自傷髮白靣皺其靣必定皺於童年<span class='note-inline'>(牒身有變)</span>則汝今時觀此恒河與昔童時觀河之見有童耄不<span class='note-inline'>(問見有變無變)</span>王言不也世尊<span class='note-inline'>(直荅不變)</span>。</p>
</div>
<div class='div-commentary'><p style="margin-left:1em">此明身有老少見無童耄以顯見性不變也正觀曰此見是本覺常光既知今日不異至於剎那剎那皆不異矣以後剎那性即前剎那性故推之無邊刦海淪變之中此之真精常無變異若實究之此見精中亦有微細生滅以無明未盡故以是真妄和合今但從真而言不異也。</p>
<p style="margin-left:1em">○四結示不變真常。</p>
</div>
<div class='div-orig'><p>佛言大王汝靣雖皺<span class='note-inline'>(變相)</span>而此見精性未曾皺<span class='note-inline'>(無變相)</span>皺者為變<span class='note-inline'>(有變相則有變)</span>不皺非變<span class='note-inline'>(無變相則無變)</span>變者受滅<span class='note-inline'>(有變則有滅)</span>彼不變者元無生滅<span class='note-inline'>(無變則無滅)</span>云何於中受汝生死<span class='note-inline'>(結明真常)</span>。</p>
</div>
<div class='div-commentary'><p style="margin-left:1em">此以有變則有滅對明無變則無滅結示見性之真常也前依身結明無常性此依心結明真常性乃知此心是真是實是不生滅是真發明性以滿阿難顯出身心真妄虚實現前生滅與不生滅之願兼酬匿王云何發揮證知此心不生滅地之請此非作家妙手何能於現前身心生滅中拈出不生滅性顯然若此。</p>
<p style="margin-left:1em">○五結責不應謬引。</p>
</div>
<div class='div-orig'><p>而猶引彼末伽黎等都言此身死後全滅。</p>
</div>
<div class='div-commentary'><p style="margin-left:1em">此責匿王見身變能悟必滅知見性不變不能悟不滅是自惑自迷不唯自惑而又被外道斷滅見所惑也上世尊發明已竟。</p>
<p style="margin-left:1em">○二大眾慶悟。</p>
</div>
<div class='div-orig'><p>王聞是言信知身後捨生趣生與諸大眾[疏-(梳-木)+甬][疏-(梳-木)+翟]歡喜得未曾有。</p>
</div>
<div class='div-commentary'><p style="margin-left:1em">此領悟現前身滅心不滅身後不歸斷滅故歡喜也捨生趣生是相續常為翻斷滅見若依自性不生滅言此亦生滅不常自阿難雖復得聞是言口<span class='corr'>已</span>默然心未開悟佛開五輪指問客塵義至責阿難輪廻是中自取流轉乃示此心本寂自阿難聞佛示誨身心泰然至此止是顯示此心本常以啟阿難未悟寂常之義并完寂常心性之請為示此心自有實體無動無搖不生不滅翻前分別妄想前塵影事因奪其無體今與其有體上示常心翻前妄體<span class='corr'>已</span>竟。</p>
<p style="margin-left:1em">○二示圓心翻前妄依分二初當機疑請二世尊發明。</p>
<p style="margin-left:1em">○初當機疑請。</p>
</div>
<div class='div-orig'><p>阿難即從座起禮佛合掌長跪白佛世尊若此見聞必不生滅<span class='note-inline'>(躡前彼不變者元無生滅義)</span>云何世尊名我等軰遺失真性顛倒行事<span class='note-inline'>(難前密示寂心責遺失真性義)</span>願興慈悲洗我塵垢。</p>
</div>
<div class='div-commentary'><p style="margin-left:1em">此阿難因佛即見性示不生滅心意謂見聞性既真常一切有情本具何故前責我等遺失真性顛倒行事葢阿難未觧顛倒之意佛正謂本具不知責顛倒若畢竟無何為顛倒哉是則佛因顛倒言遺失非是遠離永滅言遺失故下以手示顛倒但首尾相換而<span class='corr'>已</span>非真有所失也正觀曰七徵<span class='corr'>已</span>破六塵緣影阿難意謂六處之心固非真矣如來必離此見聞外別有指示今見即此見性示不生滅故起疑曰若果離此見聞別有不生滅性可說我等遺失真性既即此見聞便是不生滅性在我阿難未嘗不有何乃責我獨遺失耶。</p>
<p style="margin-left:1em">○二世尊發明分二初即手示顛倒作喻二依法明顛倒責迷。</p>
<p style="margin-left:1em">○初即手示顛倒作喻。</p>
</div>
<div class='div-orig'><p>即時如來埀金色臂輪手下指示阿難言汝今見我母陀羅手為正為倒<span class='note-inline'>(雙問)</span>阿難言世間眾生以此為倒<span class='note-inline'>(依世間荅倒下脫<span class='corr'>已</span>過)</span>而我不知誰正誰倒<span class='note-inline'>(<span class='corr'>已</span>明倒下問正)</span>佛告阿難若世間人以此為倒<span class='note-inline'>(躡依世明倒)</span>即世間人將何為正<span class='note-inline'>(亦依世問正)</span>阿難言如來[監-皿+立]臂兜羅綿手上指於空則名為正<span class='note-inline'>(依世荅正)</span>佛即[監-皿+立]臂告阿難言若此顛倒首尾相換諸世間人一倍瞻視<span class='note-inline'>(結證世間同一倒見)</span>。</p>
</div>
<div class='div-commentary'><p style="margin-left:1em">此世尊欲明迷心顛倒先將手上下問明世間迷事顛倒以為喻也首尾相換有二義一形容顛倒之見如此二明正顛倒時見雖首尾相換臂無移異豈有遺失哉以例後法遺失在迷不在於心。</p>
<p style="margin-left:1em">○二依法明顛倒責迷分二初詰問正倒二處二發明正倒二義。</p>
<p style="margin-left:1em">○初詰問正倒二處。</p>
</div>
<div class='div-orig'><p>則知汝身與諸如來清淨法身比類發明如來之身名正徧知汝等之身號性顛倒<span class='note-inline'>(分正倒之身)</span>隨汝諦觀汝身佛身穪顛倒者名字何處號為顛倒<span class='note-inline'>(正詰正倒二處)</span>于時阿難與諸大眾瞪瞢瞻仰目睛不瞬不知身心顛倒所在<span class='note-inline'>(眾皆不知如癡不言)</span>。</p>
</div>
<div class='div-commentary'><p style="margin-left:1em">此分別正倒二身詰問正倒二處欲借正形倒也清淨法身者不分別色心諸緣曰清淨有實體性曰法身即圓妙明心寳明妙性是也知此名正徧知迷此名顛倒性佛勅觀二身問但云穪顛倒者名字何處不云稱正徧知者名字何處阿難與眾不知但敘不知顛倒所在不言正徧知所在者一省文二倒為正義以銷阿難之疑也正脉曰逹心包萬法為正知逹萬法皆心為徧知如來逹此名正徧知身如臂上指非新得也執色身包心為倒知執心外有法為倒見凢小執此名性顛倒身如臂下埀非真失也。</p>
<p style="margin-left:1em">○二發明正倒二義分二初明正徧知示圓心二責性顛倒顯圓心。</p>
<p style="margin-left:1em">○初明正徧知示圓心。</p>
</div>
<div class='div-orig'><p>佛興慈悲哀愍阿難及諸大眾發海潮音徧告同會<span class='note-inline'>(敘佛愍眾不知)</span>諸善男子我常說言<span class='note-inline'>(指尋常所言益見不知實顛倒故)</span>色心諸緣及心所使諸所緣法唯心所現<span class='note-inline'>(正徧知在此四字)</span>汝身汝心皆是妙明真精妙心中所現物<span class='note-inline'>(此發明上唯心所現四字示圓心非內外)</span>。</p>
</div>
<div class='div-commentary'><p style="margin-left:1em">此因會眾不知正徧知所在故為發明在於諸法所生唯心所現以示此心廣大圓徧了無內外本際不動豈有永滅遺失之處哉色指五根六塵心指八種識心諸緣指生色心之緣心具四及九緣色具二緣心所使指五十一心所法諸所緣法指二十四種不相應法及六種無為法皆心色上差別善惡染淨等法唯心所現者真心如鏡諸法如影像真心如海諸法如浮漚漚不離海像不外鏡法不別心故曰唯心所現汝身汝心者轉上色心之名破前於身心計內外等謬。</p>
<p style="margin-left:1em">○二責性顛倒顯圓心分二初正責顛倒二擇明顛倒。</p>
<p style="margin-left:1em">○初正責顛倒。</p>
</div>
<div class='div-orig'><p>云何汝等遺失本妙圓妙明心<span class='note-inline'>(寂照)</span>寳明妙性<span class='note-inline'>(照寂)</span>認悟中迷<span class='note-inline'>(性顛倒在此四字)</span>。</p>
</div>
<div class='div-commentary'><p style="margin-left:1em">此正責阿難不認廣大圓徧之心而認廣大圓徧心中所現一物迷以為心豈非顛倒哉如是顛倒將此廣大圓徧妙心迷為烏有豈非遺失哉如是遺失唯<span class='corr'>己</span>倒見而廣大圓徧妙心何曾移異豈是永失全無哉是則遺失特責倒見非責心全失本妙謂本覺性德不可思議不假脩為故悟即妙明圓心迷即妙明心中所現物屬妄想正脉曰心之與性體用互稱心則從妙起明圓融照了如鏡之光性則即明而妙凝然湛寂如鏡之體心性單言各兼體用心性對舉體用暫分非一定也。</p>
<p style="margin-left:1em">○二釋明顛倒分三初法說二喻明三結責。</p>
<p style="margin-left:1em">○初法說。</p>
</div>
<div class='div-orig'><p>晦昧為空<span class='note-inline'>(無明不覺頑然成空即迷妄有虚空)</span>空晦暗中結暗成色<span class='note-inline'>(空則虚極而搖成風風轉結暗成金及水火等是因空晦結成四大以為器界即想澄成國土)</span>色雜妄想想相為身<span class='note-inline'>(雜結也色心和合有如是想變如是相成十二類眾生差別之身即知覺乃眾生)</span>聚緣內搖<span class='note-inline'>(聚六塵緣影於八識執受身內流轉)</span>趣外奔逸<span class='note-inline'>(上內搖種子又在六根門頭向外奔境)</span>昏擾擾相以為心性<span class='note-inline'>(承上內搖外逸昏擾緣氣結成心相)</span>一迷為心<span class='note-inline'>(迷指前認字)</span>决定惑為色身之內<span class='note-inline'>(的破前實居身內一句上明迷妄即認物為<span class='corr'>己</span>是一倒下明迷真即性心失真又一倒故成顛倒)</span>不知色身外洎山河虚空大地咸是妙明真心中物<span class='note-inline'>(此返顯圓心廣大等於法界包于萬有况蕞爾一身哉)</span>。</p>
</div>
<div class='div-commentary'><p style="margin-left:1em">此釋上認悟中迷以明顛倒顯圓心廣大不可擬遺失也晦昧下形容上迷字一迷之迷及决定惑為之惑形容上認字內搖是習氣種子趣外是六根現行昏則汩昏性海擾則擾動真空是認煩惱為心性即認客塵為主空真心中物并上中所現物皆照應上認物為<span class='corr'>己</span>之物字以妄心從真心所現故穪為物顛倒之義分明在此。</p>
<p style="margin-left:1em">○二喻明。</p>
</div>
<div class='div-orig'><p>譬如澄清百千大海棄之<span class='note-inline'>(喻迷直)</span>唯認一浮漚體目為全潮窮盡瀛渤<span class='note-inline'>(喻迷妄)</span>。</p>
</div>
<div class='div-commentary'><p style="margin-left:1em">此以誤認海漚喻明上真妄迷倒之狀也譬如下喻不知色身外及山河等皆真心中物迷廣大心為無有是迷真似失而實未失唯認下喻上一迷為心决定惑為色身之內迷虚妄影子為實有是迷妄為有亦非真有顛倒相貌亦盡此一喻。</p>
<p style="margin-left:1em">○三結責。</p>
</div>
<div class='div-orig'><p>汝等即是迷中倍人如我埀手等無差別如來說為可憐愍者。</p>
</div>
<div class='div-commentary'><p style="margin-left:1em">此承上法喻詳明顛倒之義結責阿難以合埀手無遺之喻釋明認悟中迷一句畢銷阿難之疑也倍重也迷真認妄是一迷認妄為真又一迷故曰迷中倍人即重迷人如我埀手者牒前埀手之喻合上迷中倍人之法顛倒頗類故曰等無差別顛倒沉迷固可憐愍又不觧佛意以本具不知言顛倒返以永失疑難於佛是深可憐愍者也前阿難云不知真際所詣今示圓心廣大周徧無內無外平等本際以酬阿難不知真際之請翻前七處妄計之非前奪其非在今與其本在故也上示圓心翻前妄依<span class='corr'>已</span>竟并前示常心通一大科名依見示真竟此。</p>
<p style="margin-left:1em">○三克定真妄分二初當機陳疑啟請二世尊依疑觧說。</p>
<p style="margin-left:1em">○初當機陳疑啟請。</p>
</div>
<div class='div-orig'><p>阿難承佛悲救深誨<span class='note-inline'>(悲救生滅顛倒之見深誨寂常圓妙之心)</span>埀泣义手而白佛言我雖承佛如是妙音<span class='note-inline'>(指上深誨)</span>悟妙明心<span class='note-inline'>(寂照不二)</span>元所圓滿<span class='note-inline'>(非內非外)</span>常住<span class='note-inline'>(非生非滅)</span>心地<span class='note-inline'>(上述<span class='corr'>已</span>悟佛示圓常心)</span>而我悟佛現說法音<span class='note-inline'>(牒上悟妙明心悟字)</span>現以緣心允所瞻仰<span class='note-inline'>(明是緣心能悟有用)</span>徒獲此心未敢認為本元心地<span class='note-inline'>(疑圓常心不能用不敢認為自<span class='corr'>己</span>)</span>願佛哀愍宣示圓音㧞我疑根歸無上道。</p>
</div>
<div class='div-commentary'><p style="margin-left:1em">此阿難將緣心瞻仰如來法音觧悟圓常妙性未能親證未得真實受用故不敢認是自<span class='corr'>己</span>本真復請佛决明也阿難承佛下牒佛所示自<span class='corr'>己</span>所悟圓常妙心而我悟佛下明能瞻仰能觧悟全是緣心有實作用實是自<span class='corr'>己</span>似非別物徒獲下明上所示所悟圓常妙心空得其名而不能用似物非<span class='corr'>己</span>未敢認是自<span class='corr'>己</span>本<span class='corr'></span>心阿難意謂我所認緣心如來<span class='corr'>已</span>破固不許是真性佛所示圓常心現前不能用我亦不敢認是本真必得如來再與决明真妄[虎-儿+((人*人)/一)]實乃敢取捨雖字明如來空示徒獲明自<span class='corr'>己</span>空悟圓音者冀佛决明真妄二義疑是取捨未决根是深固難㧞故願佛哀愍為㧞之正觀曰向所認緣心<span class='corr'>已</span>蒙如來斥破矣今復舉此者乃誤認義觧為真心耳義觧者借教而生因心而觧如聞佛說圓滿即生圓滿之觧佛說常住即生常住之觧佛不說時此常住圓滿之觧何所在耶今之學禪教者多有此病於先聖冊子上覔些子知觧生自足想乃曰先聖法門只如是正所謂執指為月也及到生死岸頭不得濟乃疑佛法無靈驗何其昧哉。</p>
<p style="margin-left:1em">○二世尊依疑觧說分二初克定妄心二克定真心。</p>
<p style="margin-left:1em">○初克定妄心分二初克定緣心無實用二克定緣心無實體。</p>
<p style="margin-left:1em">○初克定緣心無實用分三初法二喻三合。</p>
<p style="margin-left:1em">○初法。</p>
</div>
<div class='div-orig'><p>佛告阿難汝等尚以緣心[聽-王]法此法亦緣非得法性。</p>
</div>
<div class='div-commentary'><p style="margin-left:1em">此明緣心無實作用以㧞阿難執緣心有用之疑也緣心即能攀緣心是前妄想法即所觧教義此法亦緣者指上所觧教義任是菩提湼槃真如佛性皆屬法塵故曰亦緣即所緣之境法性即諸法自性乃妙明真心謂以緣心所觧寂常圓妙之義皆屬前緣生滅等法終不得真常自性是阿難不敢認常住圓滿之心為本元心地者用緣心之誤也欲得諸法自性本妙明心直待緣心死盡始有相應分正觀曰此法即教義法也緣心但緣教義不能至實相以心言不及故圓覺經以輪廻心而入圓覺彼圓覺性即同流轉義相類。</p>
<p style="margin-left:1em">○二喻。</p>
</div>
<div class='div-orig'><p>如人以手指月示人彼人因指當應看月若復觀指以為月體此人豈唯忘失月輪亦忘其指何以故以所標指為明月故<span class='note-inline'>(上喻認所觀教義為自心下喻塵緣妙性二不能知)</span>豈唯忘指亦復不識明之與暗<span class='note-inline'>(喻真妄不分)</span>何以故<span class='note-inline'>(徵下釋)</span>即以指體<span class='note-inline'>(喻以教義前緣妄法)</span>為月明性<span class='note-inline'>(喻當妙明真心)</span>明暗二性無所了故<span class='note-inline'>(結明真妄不分)</span>。</p>
</div>
<div class='div-commentary'><p style="margin-left:1em">此喻明上以緣心聼法不得法性詳示緣心無實作用一至此也孤山曰人喻如來手指喻聲教月喻真理示人喻化眾生也教詮真理理是眾生之心聞教自何觀心離指方能識月。</p>
<p style="margin-left:1em">○三合。</p>
</div>
<div class='div-orig'><p>汝亦如是。</p>
</div>
<div class='div-commentary'><p style="margin-left:1em">此四字乃合辭似缺發明合法之義前破緣心阿難固執此心能事諸佛及善知識乃至行諸一切難行法事造一切業皆用此心如來但以無體究之阿難亦自揣其無體雖不敢強執為本心而瞻仰觧悟猶用此心是未曾頓捨也今見佛示圓常心不能用忽生此疑謂有用之心倒非自<span class='corr'>己</span>無用之心豈可認為<span class='corr'>己</span>耶是前未破其用而生此疑故今先斥其用前云用諸妄想用我心目用攀緣心皆用此心到此方知所用皆無用也上克定緣心無實用<span class='corr'>已</span>竟。</p>
<p style="margin-left:1em">○二克定緣心無實體分四初法二喻三合四結。</p>
<p style="margin-left:1em">○初法。</p>
</div>
<div class='div-orig'><p>若以分別我說法音為汝心者<span class='note-inline'>(牒執能觧之心為心)</span>此心自應離分別音有分別性<span class='note-inline'>(破)</span>。</p>
</div>
<div class='div-commentary'><p style="margin-left:1em">此緣心無體前以究明今因破用復為分柝是則真心以體為重既有其體豈無其用故重示此緣心無體以斷有用之疑根也。</p>
<p style="margin-left:1em">○二喻。</p>
</div>
<div class='div-orig'><p>譬如有客寄宿旅亭暫止便去終不常住<span class='note-inline'>(上客下主)</span>而掌亭人都無所去名為亭主。</p>
</div>
<div class='div-commentary'><p style="margin-left:1em">此喻明上分別法音之心離法音無性生滅不停也法中但明緣心喻中客喻緣心亭主喻真心。</p>
<p style="margin-left:1em">○三合。</p>
</div>
<div class='div-orig'><p>此亦如是<span class='note-inline'>(合辭)</span>若真汝心則無所去<span class='note-inline'>(合亭主則真)</span>云何離聲無分別性<span class='note-inline'>(合客以明分別法音之心無性)</span>斯則豈唯聲分別心<span class='note-inline'>(躡緣聲心)</span>分別我容離諸色相無分別性<span class='note-inline'>(明緣色之心無性)</span>如是乃至分別都無<span class='note-inline'>(超畧香味觸法至於內守幽閒)</span>非色非空拘舍離等昧為冥諦<span class='note-inline'>(杳冥無分別故)</span>。</p>
</div>
<div class='div-commentary'><p style="margin-left:1em">此以喻合明緣心離所緣法畢竟無體是客而非主也若真汝心二句以亭主合明真心無去來相云何下以客合明緣心離六塵無性生滅不常乃至非色非空猶是生滅非真主人非色非空牒上分別都無幽閒之境拘舍離即末伽黎外道名此外道立二十五諦首穪冥諦彼謂冥初生覺是萬法之元宗以為神我昧計為常正此非色非空之際此無分別處尚属生滅况諸分別性乎通議曰斯則下嘆前六識無體如是下帶顯八識非真。</p>
<p style="margin-left:1em">○四結。</p>
</div>
<div class='div-orig'><p>離諸法緣無分別性則汝心性各有所還云何為主。</p>
</div>
<div class='div-commentary'><p style="margin-left:1em">此承法喻合明緣心是客非主結成畢竟無體也諸法緣者外六塵法緣內我法緣今以體用精研緣心皆無實處是真妄想真非本心真不可取决定應捨無可疑也上克定妄心<span class='corr'>已</span>竟。</p>
<p style="margin-left:1em">○二克定真心分二初躡妄問真二借緣示真。</p>
<p style="margin-left:1em">○初躡妄問真。</p>
</div>
<div class='div-orig'><p>阿難言若我心性各有所還則如來說妙明元心云何無還惟埀哀愍為我宣說。</p>
</div>
<div class='div-commentary'><p style="margin-left:1em">此阿難因佛以客主喻斥緣心有還即問如來所示本妙明心何以見其無還也。</p>
<p style="margin-left:1em">○二借緣示真分三初標見顯真二示真無還三結責迷悶。</p>
<p style="margin-left:1em">○初標見顯真。</p>
</div>
<div class='div-orig'><p>佛告阿難且汝見我見精明元此見雖非妙精明心如第二月非是月影汝應諦聼今當示汝無所還地。</p>
</div>
<div class='div-commentary'><p style="margin-left:1em">此標見性抑揚顯真許為開示不還之性也汝見揀非所見所觧之法因阿難不敢認為本心故言汝也見精明元是標見性此見雖非妙精明心者是抑見顯妙明心雖字言不是全非亦揚此見有一分真體然見之性元是八識體故穪見精明元是生滅與不生滅和合因有生滅故抑之曰非因有不生滅故揚之加一雖字言雖非真猶近於真如第二月非是月影喻此見性不是緣心然二月無別體但因揑目如不揑全一真月見性亦無別體但因妄見若不立知見即一真心此亦為後破二種妄見之伏案也。</p>
<p style="margin-left:1em">○二示真無還分三初示諸相有還二示見性無還三結無還本真。</p>
<p style="margin-left:1em">○初示諸相有還分二初列因各有相二示相還本因。</p>
<p style="margin-left:1em">○初列因各有相。</p>
</div>
<div class='div-orig'><p>阿難此大講堂洞開東方日輪升天則有明耀中夜黑月雲霧晦暝則復昏暗戶牖之隙則復見通墻宇之間則復觀壅分別之處則復見緣頑虚之中徧是空性鬱[土*孛]之相則紆昏塵澄霽<span class='corr'>斂</span>氛又觀清淨。</p>
</div>
<div class='div-commentary'><p style="margin-left:1em">此列八種可還之相各依本因而有也此八相中七是所緣境一是能緣心八相相返成四對明與暗對通與壅對緣與頑對塵與清對或曰前<span class='corr'>已</span>破緣心有還今何重出曰前雖明緣心有還未引同例之法為證今借諸相可還顯見性無還故將緣心列在諸相之中以證緣心同是有還之物不可認作本心故也正觀曰此八畧舉眼根所對之緣[〦/兄]之六根中所緣之境能緣之心皆有所還如耳根則鐘聲還鐘聞性無還六根皆然下文所謂六湛圓明是也。</p>
<p style="margin-left:1em">○二示相還本因。</p>
</div>
<div class='div-orig'><p>阿難汝咸看此諸變化相<span class='note-inline'>(令徧觀)</span>吾今各還本所因處<span class='note-inline'>(許示還)</span>云何本因<span class='note-inline'>(徵上本所因處一句下發明)</span>阿難此諸變化<span class='note-inline'>(總舉諸相)</span>明還日輪<span class='note-inline'>(標明還日)</span>何以故<span class='note-inline'>(徵下釋)</span>無日不明<span class='note-inline'>(返釋)</span>明因屬日<span class='note-inline'>(正釋)</span>是故還日<span class='note-inline'>(結明)</span>暗還黑月通還戶牖壅還墻宇緣還分別頑虚還空鬱[土*孛]還塵清明還霽<span class='note-inline'>(此七例明可知故缺徵釋)</span>則諸世間一切所有不出斯類<span class='note-inline'>(舉此八相類同一俱是有還)</span>。</p>
</div>
<div class='div-commentary'><p style="margin-left:1em">此明八種幻相從因而有從因而無全無自性類明世間一切所有皆是幻妄非真也正脉曰是故還日者如云隨日輪而俱來者亦與日輪而俱去也上示諸相有還<span class='corr'>已</span>竟。</p>
<p style="margin-left:1em">○二示見性無還。</p>
</div>
<div class='div-orig'><p>汝見八種<span class='note-inline'>(舉所見相)</span>見精明性<span class='note-inline'>(顯能見性)</span>當欲誰還<span class='note-inline'>(詰問阿難此見當還何處誰不定義)</span>何以故<span class='note-inline'>(徵上誰字何故無定處可還下釋明)</span>若還於明<span class='note-inline'>(縱許還明)</span>則不明時<span class='note-inline'>(隨明去)</span>無復見暗<span class='note-inline'>(若見暗則不隨明去是不還於明此破)</span>雖明暗等種種差別<span class='note-inline'>(所見相有差別)</span>見無差別<span class='note-inline'>(能見性是一)</span>。</p>
</div>
<div class='div-commentary'><p style="margin-left:1em">此舉見八種相之見性示無還唯一精真不同一切差別有還也葢見性圓明諸相在見性中隨因緣往來生滅而見性朗然無異不變不遷豈同緣心與塵俱還哉此見不還者暫對緣心諸相麤相顯此見性精細近真欲人即見性悟入真心非言見性决定不還下文云見見之時見非是見等是知此見畢竟有還。</p>
<p style="margin-left:1em">○三結無還本真。</p>
</div>
<div class='div-orig'><p>諸可還者自然非汝<span class='note-inline'>(六塵六識俱有還决不是本心)</span>不汝還者非汝為誰<span class='note-inline'>(汝不還之見性自然是汝本心不是別物)</span>。</p>
</div>
<div class='div-commentary'><p style="margin-left:1em">此結明幻相緣心同是有還决非本心而見性不同諸相有還自然非物决是本元心地也葢此不還之性是真佛性真自<span class='corr'>己</span>真不可捨决定應取是本元心地不可疑也上示真無還<span class='corr'>已</span>竟。</p>
<p style="margin-left:1em">○三結責迷悶。</p>
</div>
<div class='div-orig'><p>則知汝心本妙明淨汝自迷悶䘮本<span class='note-inline'>(性心失真)</span>受輪<span class='note-inline'>(自取流轉)</span>於生死中常被漂溺<span class='note-inline'>(明上受輪)</span>是故如來名可憐愍<span class='note-inline'>(同前顛倒可愍)</span>。</p>
</div>
<div class='div-commentary'><p style="margin-left:1em">此依本有不還之性結責阿難自迷自棄不敢認為本心返認緣心為<span class='corr'>己</span>靈自取流轉故可憐愍也本妙明淨者言真心體上自具性德之相非脩得此中汝心并前自然非汝不汝還者非汝而誰汝見八種汝咸看此且汝見我此七汝字皆切阿難不敢認為本元心地而言是知如來婆心為人字字見血上克定真妄<span class='corr'>已</span>竟。</p>
<p style="margin-left:1em">○四指授真性分二初阿難請示我心二世尊授與真性。</p>
<p style="margin-left:1em">○初阿難請示我心。</p>
</div>
<div class='div-orig'><p>阿難言我雖識此見性無還云何得知是我真性。</p>
</div>
<div class='div-commentary'><p style="margin-left:1em">此阿難雖領悟見性無還猶疑此見與諸相混雜自他難分故不敢認是自心復請佛指明也阿難是大權啟教可<span class='corr'>已</span>不然如來以七個汝字<span class='corr'>刺</span>之而猶不覺曰云何得知是我真性何有沉迷一至此耶前問但執緣心能用謂真心不能用此問謂見性與物混雜難分欲認見是我物亦隨之是我故佛以咸物非汝分之又疑若物非我見亦隨之非我故佛以自然非物云何非汝分之是則前以真妄不决此以心境難分故有此請。</p>
<p style="margin-left:1em">○二世尊與授真性分四初定能見量顯見屬自二施所見境顯物屬他三揀別自他顯見非物四依自見性與授真性。</p>
<p style="margin-left:1em">○初定能見量顯見屬自。</p>
</div>
<div class='div-orig'><p>佛告阿難吾今問汝今汝未得無漏清淨<span class='note-inline'>(自力)</span>承佛神力<span class='note-inline'>(他力上明見量之由下明見量)</span>見於初禪得無障礙<span class='note-inline'>(聲聞初果見量)</span>而阿那律見閻浮提如觀掌中菴摩羅果<span class='note-inline'>(聲聞四果見量)</span>諸菩薩等見百千界<span class='note-inline'>(菩薩見量大千為一界從賢位累至聖位故云百千人地上更多總皆有限)</span>十方如來窮盡微塵清淨國土無所不矚<span class='note-inline'>(如來見量無限)</span>眾生洞視不過分寸<span class='note-inline'>(<span class='corr'>博</span>地凢夫見量)</span>。</p>
</div>
<div class='div-commentary'><p style="margin-left:1em">此世尊定能見之量大小不同令阿難識自<span class='corr'>己</span>見量不同他人可知是我真性也因前以七汝字示之不覺故今以小大別之彼我自明矣此中聲聞多分天眼菩薩多分法眼如來是佛眼慧眼攝在其中眾生唯肉眼不過分寸者即隔紙膜不見外物隔皮膚不見五臟阿那律此名無滅菴摩羅此云無垢。</p>
<p style="margin-left:1em">○二施所見境顯物屬他。</p>
</div>
<div class='div-orig'><p>阿難且吾與汝觀四天王所住宮殿中間徧覽水陸空行雖有昏明種種形像無非前塵分別留礙。</p>
</div>
<div class='div-commentary'><p style="margin-left:1em">此世尊喚阿難同觀一切物相雖有昏明種種差別總屬前塵留礙之境也四王宮殿屬無情光明之物中間徧覽者攝七金山大地草木等水陸空行者指一切有情。</p>
<p style="margin-left:1em">○三揀別自他顯見非物分三初揀物非見二點出見性三辯見非物。</p>
<p style="margin-left:1em">○初揀物非見。</p>
</div>
<div class='div-orig'><p>汝應於此分別自他<span class='note-inline'>(令阿難自<span class='corr'>己</span>揀別)</span>今吾將汝擇於見中誰是我體誰為物象<span class='note-inline'>(許代揀別下正代揀別)</span>阿難極汝見源<span class='note-inline'>(極盡見量)</span>從日月宮是物非汝<span class='note-inline'>(是他非我)</span>至七金山周徧諦觀雖種種光亦物非汝<span class='note-inline'>(是他非我)</span>更觀雲騰鳥飛風動塵起樹木山川草芥<span class='note-inline'>(無情境)</span>人畜<span class='note-inline'>(一切有情境)</span>咸物非汝<span class='note-inline'>(總上情與無情俱屬他非自)</span>。</p>
</div>
<div class='div-commentary'><p style="margin-left:1em">此如來將阿難在阿難見中揀別諸物俱是前塵分別留礙得知諸相非見以破阿難若見是我物亦隨見是我之疑也此揀從遠至近從流至源故先言日月終止人畜正脉曰極盡也見源即眼根如云盡汝眼力雖與本觧不合亦應理七金山者一持雙二持軸三擔木四善見五馬耳六象鼻七魚嘴。</p>
<p style="margin-left:1em">○二點出見性。</p>
</div>
<div class='div-orig'><p>阿難是諸近遠諸有物性雖復差殊<span class='note-inline'>(結示物有差別)</span>同汝見性清淨所矚<span class='note-inline'>(結示見無差別)</span>則諸物類自有差別<span class='note-inline'>(按上物有差別)</span>見性無殊<span class='note-inline'>(按上見無差別)</span>此精妙明誠汝見性<span class='note-inline'>(按上見物各別點出見性是我非他)</span>。</p>
</div>
<div class='div-commentary'><p style="margin-left:1em">此按物有差別見無差別無混無雜乾淨點出見性是我非他也阿難下結示見與物逈別則諸下按上見物逈別自分點出見性非物實汝。</p>
<p style="margin-left:1em">○三辯見非物分二初以見同物辯二以物同見辯。</p>
<p style="margin-left:1em">○初以見同物辯。</p>
</div>
<div class='div-orig'><p>若見是物<span class='note-inline'>(牒出阿難疑若物非我見亦隨物非我是物)</span>則汝亦可見吾之見<span class='note-inline'>(破謂見若隨物是物亦應隨物可見今不可見决不隨物非我是物)</span>若同見者名為見吾<span class='note-inline'>(此設轉計因上云見不可見故轉計與我同見一物時即見我見成見可見)</span>吾不見時何不見吾不見之處<span class='note-inline'>(破上轉計謂若見我見處名見我見亦應見我不見之處見性不二故不見之見不能見同見之見亦不能見是計同見時見我見妄也)</span>若見不見<span class='note-inline'>(設轉計因上以不能見不見之見破亦不見同見之見故轉計亦見不見)</span>自然非彼不見之相<span class='note-inline'>(破謂同見物時止見同見之物不能見同見之見見不見時不見之處尚不可見豈能見不見之見性耶)</span>若不見吾不見之地<span class='note-inline'>(牒上不能見不見之處)</span>自然非物云何非汝<span class='note-inline'>(承上見不可見則見不隨物是物故結明云何非汝)</span>。</p>
</div>
<div class='div-commentary'><p style="margin-left:1em">此以見若同物亦應同物可見今展轉辯不可見是知此見非物也若見是物下辯若不見下是結成謂若不見吾不見之見體亦不見吾同見之見體同見既不見吾之見吾見自然非物吾見既非物汝見亦自然非物汝見既非物云何非汝真性哉。</p>
<p style="margin-left:1em">○二以物同見辯。</p>
</div>
<div class='div-orig'><p>又則<span class='note-inline'>(異前辯)</span>汝今見物之時汝既見物物亦見汝<span class='note-inline'>(見若隨物是物物亦隨見有見故云物亦見汝)</span>體性紛雜<span class='note-inline'>(破上二句見體性有知物體性無知故云紛雜下結明)</span>則汝與我<span class='note-inline'>(有情)</span>并諸世間<span class='note-inline'>(無情)</span>不成安立<span class='note-inline'>(紛雜)</span>。</p>
</div>
<div class='div-commentary'><p style="margin-left:1em">此亦破上若見是物一句謂若見果是物物亦有見今見物時應該互見豈不紛雜破壞世間相耶又則下辯體性下破今辯明見不是物以破阿難若物非我見亦隨物非我之疑也上揀別自他顯見非物<span class='corr'>已</span>竟。</p>
<p style="margin-left:1em">○四依自見性與授真性。</p>
</div>
<div class='div-orig'><p>阿難若汝見時是汝非我<span class='note-inline'>(此依聖凢見量各別不能混亂指示阿難自<span class='corr'>己</span>見時即自本心非他人)</span>見性周徧非汝而誰<span class='note-inline'>(此依阿難自<span class='corr'>己</span>見量指授阿難自<span class='corr'>己</span>真性)</span>云何自疑汝之真性性汝不真取我求實<span class='note-inline'>(此結責阿難物非見彼非我了然明白不能自决真性返求於佛)</span>。</p>
</div>
<div class='div-commentary'><p style="margin-left:1em">此承上於諸相中揀出見性非物又於見量中分出自<span class='corr'>己</span>見性非彼依阿難自<span class='corr'>己</span>見性授與阿難即自本心更不可以他人他物作疑也性汝不真者性體混雜與汝不純真謂物我逈別見性純真云何返疑純真之性不汝純真取我之言與汝分柝以求其實豈非甚迷者哉自初如汝所說真所愛樂因於心自以來至此通一大科究竟徧計自性前破妄依妄體通是究竟虚妄自證見是心至此通是結顯堅固堅固者即破徧計自性所顯如實空理不動不壞故名堅固前標云常住真心性淨明體是也次明錯亂重標二本轉名元清淨體後破妄無性先標真有體則名妙淨明心性一切心至如來建大法幢許示又名性淨明心自證見是心以來中間所示手有開合見無舒卷頭有動搖見無所動身有變滅見無變滅至於顯圓心又名真精妙心又名圓妙明心寳明妙性借八相以辯無還即諸緣分出自體是則發揮常住真心性淨明體至此曲盡微細徹底窮源矣又前破妄依妄體但破妄後示圓常心但顯真至克定真妄方將真妄二心並看妄何以為妄真何以為真二性比類明白然後方於萬象中點出見性依阿難自<span class='corr'>己</span>見量付與阿難曰若汝見時是汝非我真性之公案前破妄今與真文義至此一始終一結局也上究竟徧計自性已竟。</p>
<p style="margin-left:1em">○二究竟徧計所執分四初破所執見量二破所執是非三破所執斷常四破所執見緣。</p>
<p style="margin-left:1em">○初破所執見量分二初敘執請示二依疑發明。</p>
<p style="margin-left:1em">○初敘執請示。</p>
</div>
<div class='div-orig'><p>阿難白佛言世尊若此見性必我非餘<span class='note-inline'>(牒前非…)</span>與如來觀四天王勝藏寳殿居日月宮<span class='note-inline'>(按所見遠下顯能見圓)</span>此見周圓徧娑婆國<span class='note-inline'>(上明自<span class='corr'>己</span>見量如是周徧下明小大所以)</span>退歸精舍秪見伽藍<span class='note-inline'>(不見國王日月宮殿)</span>清心戶堂但瞻簷廡<span class='note-inline'>(不見伽藍林木比前更小)</span>世尊此見如是其體本來周徧一界<span class='note-inline'>(指上徧娑婆國如是廣大)</span>今在室中唯滿一室<span class='note-inline'>(指上但瞻簷廡如是曲小上按定小大下究小大所以)</span>為復此見縮大為小<span class='note-inline'>(此究見有伸縮伸小成大徧娑婆國縮大為小唯滿一室)</span>為當墻宇夾令斷絕<span class='note-inline'>(此究見性有成壞將小補成大徧娑婆國將大斷成小唯滿一室)</span>我今不知斯義所在<span class='note-inline'>(疑上二義不知在何義為是)</span>願埀弘慈為我敷演。</p>
</div>
<div class='div-commentary'><p style="margin-left:1em">此阿難領悟見性本自真心意謂既是本真不應遷改何故小大不定耶前手有開合見無舒卷是境在見中不覺其舒卷今境有寬狹見有小大是見在境中隨境小大自明矣又且不知小大所在唯在伸縮為小大耶唯在斷續為小大耶冀為開演孤山曰既觀初天惟見一四天下言娑婆者舉其通名耳非指大千也。</p>
<p style="margin-left:1em">○二依疑發明分二初究竟虚妄二結示堅固。</p>
<p style="margin-left:1em">○初究竟虚妄分二初明量非真二明真非量。</p>
<p style="margin-left:1em">○初明量非真分二<span class='corr'>初</span>法二喻。</p>
<p style="margin-left:1em">○初法。</p>
</div>
<div class='div-orig'><p>佛告阿難一切世間大小內外諸所業事<span class='note-inline'>(諸量不同)</span>各屬前塵<span class='note-inline'>(大小諸量皆屬虚妄)</span>不應說言見有舒縮<span class='note-inline'>(大小諸量不在本真)</span>。</p>
</div>
<div class='div-commentary'><p style="margin-left:1em">此明大小外內等差別不同自是前塵虚妄之相非本真見性而有差別也不應二字責阿難之迷。</p>
<p style="margin-left:1em">○二喻。</p>
</div>
<div class='div-orig'><p>譬如方噐中見方空<span class='note-inline'>(喻體下明喻義)</span>吾復問汝此方器中所見方空<span class='note-inline'>(按上喻體)</span>為復定方為不定方<span class='note-inline'>(問定二義)</span>若定方者<span class='note-inline'>(牒)</span>別安圓器空應不圓<span class='note-inline'>(破非定)</span>若不定者<span class='note-inline'>(牒)</span>在方器中應無方空<span class='note-inline'>(破非不定)</span>汝言不知斯義所在<span class='note-inline'>(牒阿難疑辭)</span>義性如是<span class='note-inline'>(見性大小之義如此虚空方圓)</span>云何為在<span class='note-inline'>(結荅阿難見性小大義同虚空方圓無可定指何有一定之在耶)</span>。</p>
</div>
<div class='div-commentary'><p style="margin-left:1em">此以虚空方圓在器不在於空喻上見性小大在前塵不在於見也方空喻見徧一界圓空喻見滿一室空之方圓無定喻見之大小無伸縮斷續所在可指上明量非真竟。</p>
<p style="margin-left:1em">○二明真非量分二初喻二法。</p>
<p style="margin-left:1em">○初喻。</p>
</div>
<div class='div-orig'><p>阿難若復欲令入無方圓<span class='note-inline'>(欲還空本體)</span>但除器方<span class='note-inline'>(除之方法)</span>空體無方<span class='note-inline'>(還空本體無方圓喻還見本體無大小等)</span>不應說言更除虚空方相所在。</p>
</div>
<div class='div-commentary'><p style="margin-left:1em">此即前喻喻真性本無差別等量差別在於前塵也前虚空方圓無在可指今亦無在可除是則方圓在器除亦在器空體本無方圓喻見性大小無在可指亦無在可除是則大小在於前塵除亦在前塵見性本無大小等量此中雙標方圓除但言方語畧耳正觀曰見方圓時空性不生除去方圓空性不滅。</p>
<p style="margin-left:1em">○二法。</p>
</div>
<div class='div-orig'><p>若如汝問入室之時縮見令小<span class='note-inline'>(牒阿難問下破)</span>仰觀日時汝豈挽見齊於日靣<span class='note-inline'>(破)</span>若築墻宇能夾見斷<span class='note-inline'>(牒)</span>穿為小竇寧無續跡<span class='note-inline'>(破)</span>是義不然<span class='note-inline'>(總結縮大為小斷大為小之義不然是不應於見體上究大小所在如喻中不應說言更除虚妄方相所在)</span>。</p>
</div>
<div class='div-commentary'><p style="margin-left:1em">此明見性本真元無小大差別等相如喻中虚空本無方圓等相也謂若可縮可斷亦應可挽可續既不可挽續亦無縮斷之理既不可縮斷而大小內外等類義不在見明矣欲見無大小但除前塵如虚空欲無方圓但除其器上究竟虚妄<span class='corr'>已</span>竟。</p>
<p style="margin-left:1em">○二結示堅固。</p>
</div>
<div class='div-orig'><p>一切眾生從無始來迷<span class='corr'>己</span>為物<span class='note-inline'>(迷一真之性為小大等物)</span>失於本心<span class='note-inline'>(下知心體圓明本無差別)</span>為物所轉<span class='note-inline'>(為小大之物轉心為小大)</span>故於是中<span class='note-inline'>(萬物之中)</span>觀大觀小<span class='note-inline'>(觀見有大有小上是迷<span class='corr'>己</span>為物下是悟物還<span class='corr'>己</span>)</span>若能轉物<span class='note-inline'>(轉小大之物入無小大)</span>則同如來<span class='note-inline'>(不隨物有差別)</span>身心圓明不動道塲<span class='note-inline'>(如來體無差別)</span>於一毛端徧能含受十方國土<span class='note-inline'>(如來用無差別)</span>。</p>
</div>
<div class='div-commentary'><p style="margin-left:1em">此因前究竟小大內外等皆屬前塵虚妄分別故此顯示真如體用本無小大內外等限量也一切下迷境若能下悟境身心一如故曰圓明不動寂滅本際故曰道塲此真如自體一法界性豈可以小大內外等相而擬議耶毛端即身中毛頭正報之最小者也國土即大千世界依報之最大者也一對十方言即一多無礙毛端對國土言即小大融通正報是內依報是外正含依依入正即內外平等此真如妙用事事無礙亦豈可以大小內外等相而限量耶此正番前觀大觀小虚妄分別前阿難求佛發妙明心今依真如體用示一妙字以酬之上破所執見量<span class='corr'>已</span>竟。</p>
<p style="margin-left:1em">○二破所執是非分二初當機敘執二世尊開示。</p>
<p style="margin-left:1em">○初當機敘執。</p>
</div>
<div class='div-orig'><p>阿難白佛言世尊若此見精必我妙性<span class='note-inline'>(此亦牒前見性周徧非汝而誰下呈疑)</span>今此妙性現在我前<span class='note-inline'>(錯會見性周徧非汝而誰佛言周徧身心世界一如阿難錯認面前所見寬廣以為見性周徧似身心與見相外故云我前即身心前此過在一前字)</span>見必我真<span class='note-inline'>(按前云何自疑汝之真性性汝不真此句正下謬執)</span>我今身心復是何物<span class='note-inline'>(躡上前字意謂身心前見必我真我之身心又名何物此因一前字將身心與見兩立不能融為一體故分身分見物我難從也此過在身見邊見常見我見不忘)</span>而今身心分別有實<span class='note-inline'>(似非別物倒以為棄物)</span>彼見無別分辨我身<span class='note-inline'>(似非我真倒認為我真此四句明上見必是我身心非我實物我顛倒此謬顛倒我下謬顛倒見)</span>若實我心<span class='note-inline'>(見性)</span>令我<span class='note-inline'>(身心)</span>今見<span class='note-inline'>(此二句按上義下出過)</span>見性實我而身非我<span class='note-inline'>(此出上二句過若所見見性實是我心則能見身心非我即物非我之身心能見我之見性是物能見我物能見我物即有情故下引佛言返難於佛)</span>何殊如來先所難言物能見我<span class='note-inline'>(前佛以物能見汝破見非物今阿難引物能見我難佛證身心非物意計身心是我上敘執下請示)</span>惟埀大慈開發未悟。</p>
</div>
<div class='div-commentary'><p style="margin-left:1em">此阿難錯觧見性在身心前身心在見性外敵體角立故不能决其所從復展轉謬辨返難於佛欲佛决其是非也此過自前周徧諦觀一切物象分別自他中來前揀別有差別物既在靣前揀別無差別見亦似在靣前故起今之謬計又前揀諸物差別似實其物揀見性無差別似徧其見物既實身心亦實故與見二體並立此過一在錯一前字二在身心未融後如來但破一前字前字既破身心自融是非頓息矣此與前現以緣心允所瞻仰徒獲此心未敢認為本元心地之問似同但前執緣心能用故不敢認真心為我此錯見性與物同前故不肯捨緣心為物。</p>
<p style="margin-left:1em">○二世尊開示分二初究竟虚妄二結示堅固。</p>
<p style="margin-left:1em">○初究竟虚妄分三初直破所執二曲破所執三眾疑安慰。</p>
<p style="margin-left:1em">○初直破所執。</p>
</div>
<div class='div-orig'><p>佛告阿難今汝所言見所汝前<span class='note-inline'>(牒一前字)</span>是義非實<span class='note-inline'>(直破)</span>。</p>
</div>
<div class='div-commentary'><p style="margin-left:1em">○二曲破所執分二初立義二發明。</p>
<p style="margin-left:1em">○初立義。</p>
</div>
<div class='div-orig'><p>若實汝前汝實見者<span class='note-inline'>(牒前現在我前令我今見二句)</span>則此見精既有方所非無指示<span class='note-inline'>(此立在前可見之義下依義破)</span>。</p>
</div>
<div class='div-commentary'><p style="margin-left:1em">此將破在前之見是妄先立在前之義而後依義究破。</p>
<p style="margin-left:1em">○二發明分二初發明無是見二發明無非見。</p>
<p style="margin-left:1em">○初發明無是見。</p>
</div>
<div class='div-orig'><p>且今與汝坐祗陀林徧觀林渠及與殿堂上至日月前對恒河<span class='note-inline'>(張設諸相)</span>汝今於我師子座前舉手指陳是種種相<span class='note-inline'>(命指上所施諸相下指)</span>隂者是林明者是日礙者是壁通者是空如是乃至<span class='note-inline'>(畧其中品亦如是指陳)</span>草葉纖毫大小雖殊<span class='note-inline'>(日月恒河大草葉纖毫小)</span>但可有形無不指著<span class='note-inline'>(指靣前物可指證靣前見亦應可指)</span>若必其見現在汝前<span class='note-inline'>(牒計)</span>汝應以手確實指陳何者是見<span class='note-inline'>(勅阿難如在前物指出在前見同物無惑下如來代指)</span>阿難當知若空是見<span class='note-inline'>(指)</span>既<span class='corr'>已</span>成見何者是空<span class='note-inline'>(破)</span>若物是見<span class='note-inline'>(指)</span>既<span class='corr'>已</span>是見何者為物<span class='note-inline'>(破如來代指見不出下又勅阿難微細分柝)</span>汝可微細披剝萬象析出精明淨妙見元指陳示我同彼諸物分明無惑<span class='note-inline'>(阿難既執見同物在前亦可同物別自有體指出無惑)</span>阿難言我今於此重閣講堂遠洎恒河上觀日月舉手所指縱目所觀指皆是物無是見者<span class='note-inline'>(領悟即物無有是見)</span>世尊如佛所說况我有漏初學聲聞<span class='note-inline'>(智淺力微)</span>乃至菩薩亦不能於萬物象前剖出精見離一切物別有自性<span class='note-inline'>(領悟離物無有是見)</span>佛言如是如是。</p>
</div>
<div class='div-commentary'><p style="margin-left:1em">此因阿難執見同物在前故令同前物指出見性與物無惑今於在前物中指見不出是前物中必無是見執見在前妄也且今下指物若必下即物指見汝可下離物指見阿難言下回佛命即物無是見世尊下回佛命離物亦無是見佛言下印其離即諸相咸無是見。</p>
<p style="margin-left:1em">○二發明無非見。</p>
</div>
<div class='div-orig'><p>佛復告阿難如汝所言無有見精離一切物別有自性<span class='note-inline'>(按其所言離物指見不出)</span>則汝所指是物之中無是見者<span class='note-inline'>(牒其所指即物指見不出)</span>今復告汝汝與如來坐祗陀林更觀林苑乃至日月種種象殊必無見精受汝所指<span class='note-inline'>(牒定前義)</span>汝又發明此諸物中何者非見<span class='note-inline'>(勅徧觀諸物中指陳何物非見)</span>阿難言我實徧見此祗陀林不知是中何者非見<span class='note-inline'>(領悟現前無非見者)</span>何以故<span class='note-inline'>(徵下發明)</span>若樹非見云何見樹<span class='note-inline'>(正明)</span>若樹即見復云何樹<span class='note-inline'>(助明)</span>如是乃至若空非見云何見空<span class='note-inline'>(正明)</span>若空即見復云何空<span class='note-inline'>(助明)</span>我又思惟是萬象中微細發明無非見者<span class='note-inline'>(囬佛命指陳諸物無一物非見)</span>佛言如是如是<span class='note-inline'>(印許無一物非見)</span>。</p>
</div>
<div class='div-commentary'><p style="margin-left:1em">此因前指諸物中無一物是見故復發明此諸物中無一物非見也前義顯此見性離一切相後義顯此見性即一切法唯前義則見體似不徧圓唯後義則見體似同前塵二義雙舉頓融身心世界渾成一體不可以彼我是非虚妄分別故也上曲破所執<span class='corr'>已</span>竟。</p>
<p style="margin-left:1em">○三眾疑安慰分二初大眾茫然失守二世尊安慰不沗。</p>
<p style="margin-left:1em">○初大眾茫然失守。</p>
</div>
<div class='div-orig'><p>於是大眾非無學者聞佛此言茫然不知是義終始<span class='note-inline'>(不知此義所來曰始不知此義所歸曰終)</span>一時惶悚<span class='note-inline'>(驚懼)</span>失其所守<span class='note-inline'>(二義不定失守其法佛似矯亂失守其人)</span>。</p>
</div>
<div class='div-commentary'><p style="margin-left:1em">此有學之眾聞佛二義俱印可疑是矯亂論議非真實語者故驚惶失守也是義指無是見無非見二義。</p>
<p style="margin-left:1em"><span class='corr'>○</span>二世尊安慰不沗。</p>
</div>
<div class='div-orig'><p>如來知其魂慮變慴<span class='note-inline'>(惶悚)</span>心生憐愍<span class='note-inline'>(愍其變慴)</span>安慰阿難及諸大眾諸善男子無上法王是真實語如所如說不誑不妄非末伽黎四種不死矯亂<span class='note-inline'>(強言曰矯越理曰亂)</span>論議汝諦思惟<span class='note-inline'>(諦思二義决是真實如理之談)</span>無沗哀慕<span class='note-inline'>(佛决不辜眾所守也)</span>。</p>
</div>
<div class='div-commentary'><p style="margin-left:1em">此世尊因大眾驚惶失守以五語安慰其心囑諦信諦思自有明白如來决不虚辱眾之悲仰所宗也不矯言曰真語不亂言曰如語不欺言曰不妄語不妄言曰實語五語中似闕不異語若真實之實作實語則不妄當不異語若不妄作實語則上一實字合真為一義此中但四語四不死論觧在十卷中上究竟虚妄<span class='corr'>已</span>竟。</p>
<p style="margin-left:1em">○二結示堅固分二初文殊啟請二世尊發明。</p>
<p style="margin-left:1em">○初文殊啟請。</p>
</div>
<div class='div-orig'><p>是時文殊師利法王子愍諸四眾<span class='note-inline'>(請意)</span>在大眾中即從座起頂禮佛足合掌恭敬而白佛言<span class='note-inline'>(請儀下請辭)</span>世尊此諸大眾不悟如來發明二種精見色空是非是義<span class='note-inline'>(牒前惶悚不悟是非二義)</span>世尊若此前緣色空等相若是見者應有所指<span class='note-inline'>(釋明不悟前義所以)</span>若非見者應無所矚<span class='note-inline'>(釋明不悟後義所以)</span>而今不知是義<span class='note-inline'>(指上二義)</span>所歸<span class='note-inline'>(即不知二義所屬之趨)</span>故有驚怖<span class='note-inline'>(緣不知所屬故驚怖)</span>非是疇昔善根輕鮮<span class='note-inline'>(此出大眾過因眾疑佛矯亂佛知之又明告之不同矯亂故為眾出過言此眾不是善根輕少輕疑佛矯亂實不悟二義之旨也)</span>惟願如來大慈發明此諸物象與此見精元是何物<span class='note-inline'>(此名難安後菩提之名亦強安耳)</span>於其中間無是非是。</p>
</div>
<div class='div-commentary'><p style="margin-left:1em">此無是非二義離名字相離言說相離心緣相非實智不能洞其幽旨故文殊代眾請佛發明也無是非是者無是見無非是見二義無字貫下非是前阿難言我今身心復是何物總是我見難㧞此大眾不悟見與見緣元是何物亦是法執難忘前淺後深味之有旨。</p>
<p style="margin-left:1em">○二世尊發明分四初法二喻三合四結。</p>
<p style="margin-left:1em">○初法。</p>
</div>
<div class='div-orig'><p>佛告文殊及諸大眾十方如來及大菩薩<span class='note-inline'>(證此無是非義非權小所知一顯大眾驚疑之意二合阿難所請十方如來得成菩提妙定正此無是非是義)</span>於其自住三摩地中<span class='note-inline'>(不與權小共住唯佛與佛及大菩薩自住深妙三昧)</span>見與見緣<span class='note-inline'>(上見是見性下見緣是前塵)</span>并所想相<span class='note-inline'>(想是心識想是浮塵根想相即內身心或想相通屬識根身攝在見緣總不出根塵識三法)</span>如虚空華本無所有<span class='note-inline'>(發明諸佛菩薩自住首楞嚴甚深三昧以金剛勝慧觀根塵識世出世法如空中華當體全空此明妄不可以是非是求)</span>此見及緣<span class='note-inline'>(前想相攝在緣字中)</span>元是菩提妙淨明體<span class='note-inline'>(前文殊大士問元是何物今荅出元是菩提真體無物之真物也)</span>云何於中有是非是<span class='note-inline'>(此通上真妄二義結荅前問是何物今荅如空華全妄於中本無是非元是菩提全真亦本無是非)</span>。</p>
</div>
<div class='div-commentary'><p style="margin-left:1em">此依諸佛菩薩自住首楞嚴甚深三昧以酬文殊不知此見及緣元是何物之問也前阿難問依妄見見有身心前緣等相故生彼我之執此荅依真見見此前緣及見精皆如空華豈可以是非彼我分別哉後云若妄元無說妄因緣元無所有是也又妄則全真真則無妄元一圓明寳覺真體無二無二分無別無斷故又從何分別真妄是非哉是則若真若妄俱不可以彼我是非求之又前就妄中分別故升見性抑緣心此就真中掃絕故降見性同緣塵此第二番帶明見性非妙精明心也。</p>
<p style="margin-left:1em">○二喻。</p>
</div>
<div class='div-orig'><p>文殊吾今問汝如汝文殊<span class='note-inline'>(一問)</span>更有文殊是文殊者<span class='note-inline'>(二問)</span>為無文殊<span class='note-inline'>(三問下荅)</span>如是世尊我真文殊<span class='note-inline'>(荅第一問)</span>無是文殊<span class='note-inline'>(荅第二問下徵明無是所以)</span>何以故若有是者則二文殊<span class='note-inline'>(釋明不可言是文殊)</span>然我今日非無文殊<span class='note-inline'>(荅第三問下結)</span>於中實無是非二相<span class='note-inline'>(此總結一文殊體上不可分是非二相以喻一真心體本無是見非見二相)</span>。</p>
</div>
<div class='div-commentary'><p style="margin-left:1em">此以文殊一體不可分是非喻上淨妙明心一真獨露本無是非二相也我真文殊喻菩提妙淨明體無是文殊喻妙淨明體上無是見非無文殊喻妙淨明體上無非見言非無文殊與無非義稍別無非謂諸物中無一物非見是非無就本體說無非就諸物說又前無非與無是之義相返今言非無與無是之義相成謂無是文殊非全無有文殊但一體上不可分是非二相故言無是在法上謂無是見非全無有真見斷滅但一真見體上本無是非彼此二相故言無是若有是即有非是斯則非無是相成義無非是相返義二義俱有但前法上畧今喻中明之。</p>
<p style="margin-left:1em">○三合。</p>
</div>
<div class='div-orig'><p>佛言此見妙明與諸空塵亦復如是<span class='note-inline'>(合辭下釋明)</span>本是妙明無上菩提淨圓真心<span class='note-inline'>(合上一真文殊)</span>妄為色空及與聞見<span class='note-inline'>(妄字顯一真體)</span>如第二月<span class='note-inline'>(喻上妄字)</span>誰為是月<span class='note-inline'>(合無是見即無是文殊)</span>又誰非月<span class='note-inline'>(合無非見即無非文殊)</span>文殊但一月真中間自無是月非月<span class='note-inline'>(依一真月結明無是月非月喻依一真心本無是見非見)</span>。</p>
</div>
<div class='div-commentary'><p style="margin-left:1em">此以法合喻發明無是非是之義也佛言下是法如第二下是復喻本是妙明淨圓真心者合上文殊喻以見與見緣元一真心喻如文殊元是一體無處可分是非二相妄為色空二句合下二月喻以見與見緣全妄喻如二月無別體無物可分是非是二義是則文殊喻真本無是非可求二月喻妄亦無是非可指但一月真者不是離二月別依真月為真乃顯二月無體本空唯一月是真實此一句真妄二義皆結明也。</p>
<p style="margin-left:1em">○四結。</p>
</div>
<div class='div-orig'><p>是以汝今觀見與塵<span class='note-inline'>(根身世界皆攝塵字中)</span>種種發明<span class='note-inline'>(虚妄分別)</span>名為妄想<span class='note-inline'>(皆是緣心用事)</span>不能於中出是非是<span class='note-inline'>(明緣心用事但止於虚妄是非邊不能到真實相如前云汝以緣心聼法此法亦緣是也)</span>由是精真妙覺明性故能令汝出指非指<span class='note-inline'>(結示真性超出是非分別指合前指陳之指出指即無是見出非指即無非見)</span>。</p>
</div>
<div class='div-commentary'><p style="margin-left:1em">此承前法喻合明妄本全真真本無妄故此結明精真堅固之性是非分別不可得而破壞也是以下結責阿難妄生物我分別實自迷倒乃用緣心之過由是下結顯常住真心堅固之體一切是非分別皆不能到前究竟是非虚妄此結示無是非真性堅固上破所執是非<span class='corr'>已</span>竟。</p>
<p style="margin-left:1em">○三破所執斷常分二初當機敘執二世尊開示。</p>
<p style="margin-left:1em">○初當機敘執。</p>
</div>
<div class='div-orig'><p>阿難白佛言世尊誠如法王所說覺緣<span class='note-inline'>(覺心徧照)</span>徧十方界<span class='note-inline'>(圓心)</span>湛然常住性非生滅<span class='note-inline'>(常心此五句總牒所示圓常真心)</span>與先梵志娑毘迦羅所談冥諦及投灰等諸外道種說有真我徧滿十方<span class='note-inline'>(此一句貫上冥諦)</span>有何差別<span class='note-inline'>(此以外道冥諦真我難佛圓心)</span>世尊亦曾於楞伽山為大慧等敷演斯義<span class='note-inline'>(此標下發明斯義)</span>彼外道等常說自然我說因緣非彼境界<span class='note-inline'>(佛在楞伽山曾說斯義)</span>我今觀此覺性自然非生非滅遠離一切虚妄顛倒<span class='note-inline'>(與自然同)</span>似非因緣<span class='note-inline'>(難佛自語相違此以外道自然難佛常心)</span>與彼自然云何開示不入群邪<span class='note-inline'>(謂佛示圓常覺性與彼外道冥諦真我之自然云何分別始得不混同自然二字貫上冥諦真我以外道所執皆自然故群邪即諸外道邪見)</span>獲真實心妙覺明性。</p>
</div>
<div class='div-commentary'><p style="margin-left:1em">此阿難以外道所執自然冥諦真我同佛覺性徧滿常住啟難於佛欲佛發明不得誤入邪見獲真實心得正知見也正脉曰冥諦乃外道二十五諦中第一諦也本是法塵中滅塵非色非空之境謬稱冥性常住夫外道窮理深者但伏六識現行種子全迷末那具在所執今冥諦似非八識應唯法塵投灰苦行外道也真我徧滿十方者外道所執我相不出三種一大小二微細三廣大此廣大我也或即神我乃二十五諦中末諦也所以非真者以象外取空別有自體此但分別影事豈正覺乎楞伽山此云不可徃惟神通可逹大慧者彼會當機菩薩也斯義者葢廣辨內教與外道所以不同之義外道說自然者大義謂內而心性外而萬物悉本無因自然而然斯則撥無因果不立脩證故佛廣說因緣以破之因謂親因種子緣謂助發資緣內而三乘等性須由宿生根種復假諸教助緣方生諸果外而百穀等物亦須根種為因水土等為緣方生芽等非彼境界者大異於彼所說也。</p>
<p style="margin-left:1em">○二世尊開示分二初究竟虚妄二結示堅<span class='corr'>固</span>。</p>
<p style="margin-left:1em">○初究竟虚妄分耳初破自然以除斷見二破因緣以除常見。</p>
<p style="margin-left:1em">○初破自然以除斷見。</p>
</div>
<div class='div-orig'><p>佛告阿難我今如是開示方便真實告汝<span class='note-inline'>(指前此見及緣元是菩提妙淨明體云何於中有是非是)</span>汝猶未悟惑為自然<span class='note-inline'>(責迷)</span>阿難若必自然自須甄明有自然體<span class='note-inline'>(立自然義)</span>汝且觀此妙明見中以何為自<span class='note-inline'>(依上義問定)</span>此見為復以明為自以暗為自以空為自以塞為自<span class='note-inline'>(以四處究自體)</span>阿難若明為自<span class='note-inline'>(牒)</span>應不見暗<span class='note-inline'>(破)</span>若復以空為自體者<span class='note-inline'>(牒)</span>應不見塞<span class='note-inline'>(破)</span>如是乃至<span class='note-inline'>(超塞等諸法)</span>諸暗等相以為自者<span class='note-inline'>(牒)</span>則於明時見性斷滅云何見明<span class='note-inline'>(破)</span>。</p>
</div>
<div class='div-commentary'><p style="margin-left:1em">此因阿難以佛示圓常妙心同外道自然故佛以四義究自體不成以破自然之執也佛告下直斥其非阿難下立自然義汝且下依義推究阿難若明下究破以明為自者見性以明為本然自體暗等同此應不見暗者謂見性既自體本明只合見明至於暗時明相既無見性亦滅以明是見自體故今既見暗則見自體非本明矣餘倣此此以隨緣遷變無有自性破非自體本然。</p>
<p style="margin-left:1em">○二破因緣以除常見分二初當機敘執二世尊究破。</p>
<p style="margin-left:1em">○初當機敘執。</p>
</div>
<div class='div-orig'><p>阿難言必此妙見性非自然我今發明是因緣生心猶未明咨詢如來是義云何合因緣性。</p>
</div>
<div class='div-commentary'><p style="margin-left:1em">此阿難因佛以四義究自體不成番計因緣又不知見性何義屬於因緣請佛發明也阿難下牒前義非我今下轉計因緣心猶下請問因緣所以葢徧計性不稱實理虚妄卜度相續不斷不計自然便計因緣念念不捨苟一念不生前後際斷即如如佛今阿難展轉妄執總是徧計未瞥耳。</p>
<p style="margin-left:1em">○二世尊究破分二初示妙性非因二示妙性非緣。</p>
<p style="margin-left:1em">○初示妙性非因。</p>
</div>
<div class='div-orig'><p>佛言汝言因緣<span class='note-inline'>(按定問義)</span>吾復問汝汝今因見見性現前<span class='note-inline'>(指出見性下明其因)</span>此見為復因明有見因暗有見因空有見因塞有見<span class='note-inline'>(究問因義)</span>阿難若因明有<span class='note-inline'>(牒)</span>應不見暗<span class='note-inline'>(破)</span>如因暗有<span class='note-inline'>(牒)</span>應不見明<span class='note-inline'>(暗)</span>如是乃至因空因塞<span class='note-inline'>(牒)</span>同於明暗<span class='note-inline'>(破同字倒上明暗)</span>。</p>
</div>
<div class='div-commentary'><p style="margin-left:1em">此破因緣之因也阿難下雙按所問因緣義汝今下單問因阿難若因下單破因因者親依資始也應不見暗者言見因明有全體是明明能破暗何處見暗又既因明生無明見亦隨滅亦不應見暗既又見暗知非因明矣餘倣此。</p>
<p style="margin-left:1em">○二示妙性非緣。</p>
</div>
<div class='div-orig'><p>復次阿難此見又復<span class='note-inline'>(揀非前因)</span>緣明有見緣暗有見緣空有見緣塞有見<span class='note-inline'>(究問緣義)</span>阿難若緣空有<span class='note-inline'>(牒)</span>應不見塞<span class='note-inline'>(破)</span>若緣塞有<span class='note-inline'>(牒)</span>應不見空<span class='note-inline'>(破)</span>如是乃至緣明緣暗<span class='note-inline'>(牒)</span>同於空塞<span class='note-inline'>(破)</span>。</p>
</div>
<div class='div-commentary'><p style="margin-left:1em">此破因緣之緣也前破因詳明暗畧空塞今破緣詳空塞畧明暗文字互明緣者假借循助也此以明暗諸緣互相凌奪見性曾無遷易故非因緣上究竟虚妄<span class='corr'>已</span>竟。</p>
<p style="margin-left:1em">○二結示堅固分二初離幻顯真二責迷顯妙。</p>
<p style="margin-left:1em">○初離幻顯真。</p>
</div>
<div class='div-orig'><p>當知如是精覺妙明<span class='note-inline'>(標示真體下離幻顯堅固)</span>非因非緣亦非自然<span class='note-inline'>(非有句)</span>非不自然<span class='note-inline'>(離無句應補一句云非不因緣)</span>無非不非<span class='note-inline'>(無字貫下非是非有不非是非無此離非有非無句)</span>無是非是<span class='note-inline'>(無字亦貫下是是亦有非是是亦無此離亦有亦無句此離四句下絕百非)</span>離一切相<span class='note-inline'>(百非俱離離一切有)</span>即一切法<span class='note-inline'>(百非俱即離一切空)</span>。</p>
</div>
<div class='div-commentary'><p style="margin-left:1em">此依一真覺遠離四句百非顯示無動無壞堅固之體以番前自然因緣麤浮顛倒分別也。</p>
<p style="margin-left:1em">○二責迷顯妙。</p>
</div>
<div class='div-orig'><p>汝今云何於中措心<span class='note-inline'>(真心中心思路絕語言道斷)</span>以諸世間戱論名相<span class='note-inline'>(因緣自然)</span>而得分別<span class='note-inline'>(此釋明上二句於中措心不得)</span>如以手掌撮摩虚空<span class='note-inline'>(此喻明上迷倒之[收-ㄆ+大]手掌喻分別心撮摩虚空喻分別真覺)</span>秪益自勞<span class='note-inline'>(喻徒增妄想)</span>虚空云何隨汝執捉<span class='note-inline'>(喻真覺不隨分別心有因緣自然)</span>。</p>
</div>
<div class='div-commentary'><p style="margin-left:1em">此依真覺遠離一切戱論以責阿難因緣自然之計實自迷倒也法中汝今云何喻中虚空云何二云何相照應正責辭也上破所執斷常<span class='corr'>已</span>竟。</p>
<p style="margin-left:1em">○四破所執見緣分二初當機質疑二世尊開示。</p>
<p style="margin-left:1em">○初當機質疑。</p>
</div>
<div class='div-orig'><p>阿難白佛言世尊必妙覺性非因非緣<span class='note-inline'>(牒定前義)</span>世尊云何常與比丘宣說見性具四種緣所謂因空因明<span class='note-inline'>(此二增上緣)</span>因心因眼<span class='note-inline'>(此二親因緣此釋上四種緣)</span>是義云何<span class='note-inline'>(質問)</span>。</p>
</div>
<div class='div-commentary'><p style="margin-left:1em">此阿難因佛將因緣自然二俱遠離意謂自然是外計當非之因緣乃佛平昔開示我等之教何一並皆掃除耶故引佛常說四緣質問於佛也是義云何者指此四緣之義問其果何是非若四義為非今遠離乃是若四義為是今之排擯乃非總精真未契徧計未空故此綢繆不超脫。</p>
<p style="margin-left:1em">○二世尊開示分二初究竟虚妄二結示堅固。</p>
<p style="margin-left:1em">○初究竟虚妄分二初直破二究明。</p>
<p style="margin-left:1em">○初直破。</p>
</div>
<div class='div-orig'><p>佛言阿難我說世間諸因緣相非第一義。</p>
</div>
<div class='div-commentary'><p style="margin-left:1em">此世尊以昔說因緣為世間法非第一義諦破阿難之疑也以第一義中本無因緣自然是非等戱論之法世尊此一荅今昔之教兩全昔說世間法因緣為是今說第一義諦遠離因緣等為是但阿難法眼未明以世間法難第一義諦為非葢佛無是非阿難自是非而第一義中豈可以今昔是非擬議哉。</p>
<p style="margin-left:1em">○二究明。</p>
</div>
<div class='div-orig'><p>阿難吾復問汝諸世間人說我能見<span class='note-inline'>(就世人識見為見)</span>云何名見<span class='note-inline'>(一問)</span>云何不見<span class='note-inline'>(二問亦就世人識見何故名見何故名不見)</span>阿難言世人因於日月燈光見種種相名之為見<span class='note-inline'>(此亦就世人識見荅第一問)</span>若復無此三種光明則不能見<span class='note-inline'>(此亦就世人識見荅第二問)</span>阿難若無明時名不見者<span class='note-inline'>(牒第二荅不見下究破)</span>應不見暗<span class='note-inline'>(此一句直破謂無明時名不見者應不見暗相可說不見既見暗相則不可說不見)</span>若必見暗此但無明云何無見<span class='note-inline'>(此三句釋明上義謂若不見暗可說無見若必見暗者只可說無明不可說無見)</span>阿難若在暗時不見明故名為不見<span class='note-inline'>(此番上此但無明云何無見二句下以明時無暗例成)</span>今在明時不見暗相還名不見<span class='note-inline'>(此以明時不見暗例上暗時不見明同名不見此正例下結成)</span>如是二相俱名不見<span class='note-inline'>(此二句結明返例之義如是明暗二相比例暗時不見明明時不見暗俱名不見豈不破壞法相耶如明時無暗不可為無見暗時無明亦不可為無見此一節返成上此但無明云何無見正義)</span>若復二相自相陵奪<span class='note-inline'>(明時無暗暗時無明)</span>非汝見性於中暫無<span class='note-inline'>(明時見明暗時見暗)</span>如是則知二俱名見云何不見<span class='note-inline'>(此因上明暗俱名不見破壞法相如許見明名見見暗亦名見故此結明明暗二種見俱名見云何見暗名為不見)</span>。</p>
</div>
<div class='div-commentary'><p style="margin-left:1em">此究研見緣虚妄見性獨存也阿難吾復下就世人所明之見勘問阿難何以名見不見義阿難言下是阿難亦就世人所明見不見義以荅佛阿難若無下直破若必見暗下是曲破若必見暗三句標立見暗亦名為見阿難若在暗時八句以暗例明俱名不見返成暗必名見若復二相七句以明例暗二俱名見以破暗名不見之迷結成二俱名見之正義證明見性離緣獨存以銷阿難之疑執上究竟虚妄<span class='corr'>已</span>竟。</p>
<p style="margin-left:1em">○二結示堅固分四初遣緣顯見二遣見顯真三斥妄責迷四結勸精脩。</p>
<p style="margin-left:1em">○初遣緣顯見。</p>
</div>
<div class='div-orig'><p>是故阿難汝今當知見明之時見非是明<span class='note-inline'>(遣明)</span>見暗之時見非是暗<span class='note-inline'>(遣暗)</span>見空之時見非是空<span class='note-inline'>(遣空)</span>見塞之時見非是塞<span class='note-inline'>(遣塞)</span>。</p>
</div>
<div class='div-commentary'><p style="margin-left:1em">此遣去四緣結顯見性堅固不隨諸緣遷滅也此就諸緣麤相生滅顯見性細相生滅為堅固非畢竟堅固此見性乃八識一分生滅屬無明名為識精與不生滅和合切近於真相續似常故一往借此顯真因屬生滅故後亦遣之又見性者見屬生滅性屬不生滅以見無自體全依於真故依見性示真後遣之但遣見不遣性若見有實性可遣即真外別有妄體妄既有體又何名妄是則真妄之分總是見不見耳而性體豈隨真妄二之耶。</p>
<p style="margin-left:1em">○二遣見顯真。</p>
</div>
<div class='div-orig'><p>四義成就<span class='note-inline'>(躡上遣緣四義既明今遣見例可知)</span>汝復應知見見之時<span class='note-inline'>(例見明等之時)</span>見非是見<span class='note-inline'>(例見非是明等)</span>見猶離見見不能及<span class='note-inline'>(此結上起下以深斥淺盡力顯示精真妙性深固幽遠一切俱不能到)</span>云何復說因緣自然及和合相<span class='note-inline'>(此承上不被諸緣遷滅之見性尚不能到真見田地况以戱論名相而可分別哉故曰云何正斥阿難謬見也)</span>。</p>
</div>
<div class='div-commentary'><p style="margin-left:1em">此遣去和合妄見顯示精真妙性究竟堅固不墮見聞諸數也四義下正以遣見例上遣緣顯示妙淨明心深極見猶下以深况淺斥阿難不慮以戱論等法分別妙性秪益自勞終不能至見見之時二句上二見字是真見下二見字是妄見見猶離見二句上一見字是真見下二見字是妄見自證見是心以來屢托見性顯真至此見性亦遣獨示真常可謂皮膚脫落盡獨露一真實又真見者乃觀照般若能通逹清淨實相之真智理智一如即精真妙性妄見乃虚妄顛倒能顯現差別名相之眚病。</p>
<p style="margin-left:1em">○三責迷䇿行。</p>
</div>
<div class='div-orig'><p>汝等聲聞狹劣無識不能通逹清淨實相<span class='note-inline'>(責迷)</span>吾今誨汝<span class='note-inline'>(近指破所執見緣所顯真見遠指經初以來至此通一大科名究竟徧計性顯空如來藏以明空觀妙誨)</span>當善思惟<span class='note-inline'>(䇿慧行)</span>無得疲怠妙菩提路<span class='note-inline'>(䇿進行)</span>。</p>
</div>
<div class='div-commentary'><p style="margin-left:1em">此責阿難并諸聲聞智力微弱狹劣無識不能悟入實相真理䇿發悟脩二行清淨堅固不為邪見懈怠所惑所廢也正脉謂局溺舊聞曰狹得少為足曰劣乏甄別智曰無識遠離名相曰清淨空有不二曰實相依果名因曰妙菩提路即奢摩他為趨菩提之妙路前云奢摩他路是從自體立名自阿難問見體本來周徧一界今在室中唯滿一室為復此見縮大為小為當墻宇夾令斷絕以來通破徧計所執差別名相並前破徧計自性通一大科名究竟徧計性顯空如來藏以明空觀空觀者能空徧計自性及徧計所執諸法所顯空理即空如來藏此經依一心建立三觀所顯空理亦三諦融通曰寂曰常曰不還曰不雜皆真諦曰身心圓明不動道塲於一毛端含受十方曰離一切相即一切法即中道第一義諦曰此見及緣元是菩提即俗諦末後遣見緣見性亦遣可謂深之又深以甚深空如來藏為結歸上究竟徧計性顯空如來藏以明空觀<span class='corr'>已</span>竟。</p>
<p style="margin-left:1em">○二究竟依他性顯不空如來藏以明假觀分二初當機啟請二世尊開示。</p>
<p style="margin-left:1em">○初當機啟請。</p>
</div>
<div class='div-orig'><p>阿難白佛言世尊如佛世尊為我等軰宣說因緣及與自然<span class='note-inline'>(敘<span class='corr'>已</span>聞<span class='corr'>已</span>悟)</span>諸和合相及不和合心猶未開<span class='note-inline'>(敘未聞未悟)</span>而今更聞見見非見<span class='note-inline'>(即見見之時見非是見畧去四字)</span>重增迷悶<span class='note-inline'>(敘始聞未悟)</span>伏願弘慈施大慧目<span class='note-inline'>(即清淨眼)</span>開示我等覺心明淨<span class='note-inline'>(即妙淨明心)</span>作是語<span class='corr'>已</span>悲淚頂禮承受聖㫖。</p>
</div>
<div class='div-commentary'><p style="margin-left:1em">此阿難因佛一往顯示見性寂常妙淨離物全真雖未實證依憑佛語認為本心今聞佛又復遣除心實失措了無依倚故重增迷悶哀請開示也阿難下敘<span class='corr'>已</span>悟未悟啟請之由伏願下所請之事。</p>
<p style="margin-left:1em">○二世尊開示分二初許示二正示。</p>
<p style="margin-left:1em">○初許示。</p>
</div>
<div class='div-orig'><p>爾時世尊憐愍阿難及諸大眾<span class='note-inline'>(愍其重增迷悶)</span>將欲敷演<span class='note-inline'>(<span class='corr'>已</span>說奢摩他義竟當說三摩提義欲說未說故曰將欲)</span>大陀羅尼<span class='note-inline'>(此云總持謂總一切法持無量義)</span>諸三摩提妙脩行路<span class='note-inline'>(此三觀總一假觀義上一句稱此三摩提總持如來藏相用無量淨妙功德下一句稱此三摩提為脩行妙路依此三摩提路行能至菩提故)</span>告阿難言汝雖強記但益多聞<span class='note-inline'>(此縱下奪)</span>於奢摩他微密觀照<span class='note-inline'>(此二句總一空觀按前空觀末後遣見顯真阿難未悟見見非見之㫖心增迷悶故此牒之復為發明上三摩提屬假觀起行故云妙脩行路此奢摩他屬空觀故稱微密觀照)</span>心猶未了<span class='note-inline'>(此一句奪其未明即重增迷悶)</span>汝今諦聼吾當為汝分別開示<span class='note-inline'>(許示)</span>亦令將來諸有漏者獲菩提果<span class='note-inline'>(許示之意)</span>。</p>
</div>
<div class='div-commentary'><p style="margin-left:1em">此世尊將欲發明三摩提義因阿難於奢摩它中微密之義未徹許為開示也爾時下經家敘佛意將說三摩提妙觀告阿難下縱奪阿難於奢摩他深義未悟汝今下許為開示。</p>
<p style="margin-left:1em">○二正示分二初破因緣性以釋空觀之疑二會真如性以明假觀之體。</p>
<p style="margin-left:1em">○初破因緣性以釋空觀之疑分二初發明妄見以示因緣本二發明和合以破因緣性。</p>
<p style="margin-left:1em">○初發明妄見以示因緣本分二初究竟虚妄二結示堅固。</p>
<p style="margin-left:1em">○初究竟虚妄分三初總示二見性二別列二見名三詳釋二見義。</p>
<p style="margin-left:1em">○初總示二見性。</p>
</div>
<div class='div-orig'><p>阿難一切眾生<span class='note-inline'>(凢小)</span>輪廻世間<span class='note-inline'>(分叚變易二種輪廻)</span>由二顛倒分別見妄<span class='note-inline'>(示二見性顛倒虚妄明上輪廻實因於此)</span>當處發生<span class='note-inline'>(乃自性虚妄非別有<span class='corr'>處</span>來)</span>當業輪轉<span class='note-inline'>(乃自業牽引非別人強驅此二句發明上一由字又句為佛法中大關要唯人自悟乃切)</span>。</p>
</div>
<div class='div-commentary'><p style="margin-left:1em">此因阿難聞見非是見不悟見性是妄故佛總示二見之性顛倒虚妄為生死根本以開阿難之迷也顛倒分別者本無分別為有本有分別為無真妄虚實自他同別例此以分別錯亂故稱顛倒不實故稱妄見正脉曰當處者顯不動意如夢所見無量多境無量奔馳不離床枕寸步無移也當業者顯無物意言惟是自業幻成妄取妄受更別無物也是則見妄能招如是大患故不可不了悟而遠離也。</p>
<p style="margin-left:1em">○二別列二見名。</p>
</div>
<div class='div-orig'><p>云何二見<span class='note-inline'>(徵)</span>一者眾生別業妄見<span class='note-inline'>(別於他人自業所感善惡境界自見自受他人不見故知是妄)</span>二者眾生同分妄見<span class='note-inline'>(同一室同一鄉同一邦同一國同一洲諸人同業所感善惡境界唯同業之人能見他室他鄉他邦他國他洲不同業者不能見故知妄)</span>。</p>
</div>
<div class='div-commentary'><p style="margin-left:1em">此列上二妄見之名也妄見是一體但約共不共分其名有同業共見共受稱同分不同他業不同見不同受名別業又則非別業不能知其妄非同分難以曉其眾故兼舉二名以一人例一室乃至一洲皆妄以一室一洲同分之妄例盡十方諸有漏國同一妄見。</p>
<p style="margin-left:1em">○三詳釋二見義分二初喻明二法合。</p>
<p style="margin-left:1em">○初喻明分二初喻明別業二喻明同分。</p>
<p style="margin-left:1em">○初喻明別業分二初徵二釋。</p>
<p style="margin-left:1em">○初徵。</p>
</div>
<div class='div-orig'><p>云何名為別業妄見。</p>
</div>
<div class='div-commentary'><p style="margin-left:1em">○二釋分三初舉示喻體二究竟無實三結明虚妄。</p>
<p style="margin-left:1em">○初舉示喻體。</p>
</div>
<div class='div-orig'><p>阿難如世間人目有赤眚<span class='note-inline'>(喻妄見)</span>夜見燈光<span class='note-inline'>(喻真如境)</span>別見圓影五色重疊<span class='note-inline'>(喻妄境)</span>。</p>
</div>
<div class='div-commentary'><p style="margin-left:1em">此舉眚人所見圓影非有以為妄見之喻也此舉示其畧下詳示其妄。</p>
<p style="margin-left:1em">○二究竟無實分二初即燈見究竟二離燈見究竟。</p>
<p style="margin-left:1em">○初即燈見究竟。</p>
</div>
<div class='div-orig'><p>於意云何<span class='note-inline'>(勘問阿難意可知圓影虚實否)</span>此夜燈明所現圓影<span class='note-inline'>(牒前所示)</span>為是燈色為當見色<span class='note-inline'>(徵問圓影在燈在見)</span>阿難此若燈色<span class='note-inline'>(牒上為是燈色)</span>則非眚人何不同見<span class='note-inline'>(究)</span>而此圓影唯眚之觀<span class='note-inline'>(破圓影實非燈色)</span>若是見色<span class='note-inline'>(牒上為當見色)</span>見<span class='corr'>已</span>成色<span class='note-inline'>(究)</span>則彼眚人見圓影者名為何等<span class='note-inline'>(破圓影實非見色)</span>。</p>
</div>
<div class='div-commentary'><p style="margin-left:1em">此即燈即見究圓影不有則知圓影本無眚者妄見也。</p>
<p style="margin-left:1em">○二離燈見究竟。</p>
</div>
<div class='div-orig'><p>復次阿難若此圓影離燈別有<span class='note-inline'>(標)</span>則合傍觀屏帳几筵有圓影出<span class='note-inline'>(究破圓影離燈無有)</span>離見別有<span class='note-inline'>(標)</span>應非眼矚<span class='note-inline'>(究)</span>云何眚人目見圓影<span class='note-inline'>(破圓影離見無有)</span>。</p>
</div>
<div class='div-commentary'><p style="margin-left:1em">此離燈離見究圓影不有則知圓影本無不可以離即是非求也所見圓影既無能見者唯眚妄明矣。</p>
<p style="margin-left:1em">○三結明虚妄。</p>
</div>
<div class='div-orig'><p>是故當知色實在燈<span class='note-inline'>(喻萬法不離自心)</span>見病為影<span class='note-inline'>(喻妄見將真如為名相之境)</span>影見俱眚<span class='note-inline'>(喻相見二分俱妄)</span>見眚非病<span class='note-inline'>(見圓影是眚燈見非病喻悟萬法是妄見理智非病)</span>終不應言是燈是見<span class='note-inline'>(非即燈見病)</span>於是中有非燈非見<span class='note-inline'>(非離燈見病此四句釋明上見眚非病一句以不悟是眚妄於燈見上分別皆病故)</span>如第二月<span class='note-inline'>(復以喻釋喻二月喻圓影)</span>非體<span class='note-inline'>(非天月)</span>非影<span class='note-inline'>(非水月)</span>何以故<span class='note-inline'>(徵非體影之故)</span>第二之觀揑所成故<span class='note-inline'>(因在揑目故非體影此喻眚病)</span>諸有智者不應說言此揑根元<span class='note-inline'>(揑目是二月根元言根元知其妄也)</span>是形非形<span class='note-inline'>(形月體也是字貫下言是月是非月即雙即義謂此二月虚妄不可以是非言)</span>離見非見<span class='note-inline'>(離字貫下謂離見離非見即雙離義謂此二月虚妄不可以非是非求也前句依形言是亦該見此句依見言離亦該形文字互見)</span>此亦如是<span class='note-inline'>(以喻合喻)</span>目眚所成<span class='note-inline'>(合揑目所成)</span>今欲名誰<span class='note-inline'>(言圓影虚妄無可定指)</span>是燈是見何况分別非燈非見<span class='note-inline'>(合二月虚妄不可以即離是非擬議二月各言形見互畧即離圓影互言燈見各句是非文字變幻之妙)</span>。</p>
</div>
<div class='div-commentary'><p style="margin-left:1em">此結明圓影唯眚所現全無實體不可於燈見妄分是非也是故下正明影見俱眚全妄見眚下明知圓影是眚則無分別有無等病如第二下復以二月喻明圓影之喻此亦下承上二月喻合圓影喻益明圓影之妄以為別業妄見之妙喻二月喻初云非體非影後云是形非形離見非見是別了影以見代言便合燈見文義順明故耳正觀曰結顯實義也前來即燈見求離燈見求皆不可得元是何物故此結云色實在燈見病為影耳謂此光色其實在燈本無圓影由見病故妄見影出是則能見所見二俱虚妄故曰影見俱眚見眚非病者若了知是眚病所為則雖見圓影不為見病逹本無故終不說是非有無等上喻明別業<span class='corr'>已</span>竟。</p>
<p style="margin-left:1em">○二喻明同分分二初徵二釋。</p>
<p style="margin-left:1em">○初徵。</p>
</div>
<div class='div-orig'><p>云何名為同分妄見。</p>
</div>
<div class='div-commentary'><p style="margin-left:1em">○二釋分二初舉所見境二結明虚妄。</p>
<p style="margin-left:1em">○初舉所見境分二初廣陳所依洲土二約明所見境界。</p>
<p style="margin-left:1em">○初廣陳所依洲土。</p>
</div>
<div class='div-orig'><p>阿難此閻浮提除大海水中間平陸有三千洲<span class='note-inline'>(此陳須彌山南面洲數)</span>正中大洲東西括量大國凢有二千三百<span class='note-inline'>(此陳三千洲內正中一大洲上大國之數畧其小也)</span>其餘小洲在諸海中其間或有三兩百國或一或二至於三十四十五十<span class='note-inline'>(此陳三千洲內除正中大洲諸餘小洲隨洲寬狹國土多少之數)</span>。</p>
</div>
<div class='div-commentary'><p style="margin-left:1em">此廣陳一化境須彌山南七金山外大醎水海中所有之洲洲中所有之國為所見境界之依處也陳此諸洲國土有二義一欲明一洲一國之境先推一洲一國之源流二欲明一洲一國之妄見廣陳同洲之眾生所見全妄。</p>
<p style="margin-left:1em">○二約明所見境界。</p>
</div>
<div class='div-orig'><p>阿難若復此中有一小洲<span class='note-inline'>(三千洲中約一小洲)</span>秪有兩國唯一國人同感惡緣<span class='note-inline'>(約一國人同分妄見)</span>則彼小洲當土眾生<span class='note-inline'>(同分妄見眾生牒上二句)</span>覩諸一切不祥境界<span class='note-inline'>(同分妄見同所見境)</span>或見二日或見兩月其中乃至暈適珮玦彗孛飛流負耳虹蜺種種惡相<span class='note-inline'>(發明上不祥境界)</span>。</p>
</div>
<div class='div-commentary'><p style="margin-left:1em">此約諸洲中一洲諸國中一國所有眾生同業所感不祥之境以明同分妄見也溫陵曰暈適珮玦日月之災象也彗孛飛流星辰之災象也負耳虹蜺隂陽之災象也惡氣環日月曰暈日月薄食曰適妖氣近日如環珮之狀曰珮玦星芒偏指曰彗如彗帚也光芒四出曰孛絕跡而去曰飛光迹相連曰流隂陽之氣或皆如負夾日如耳或明而為虹暗而為蜺唯災地見之故曰不祥上舉所見境<span class='corr'>已</span>竟。</p>
<p style="margin-left:1em">○二結明虚妄。</p>
</div>
<div class='div-orig'><p>但此國見彼國眾生本所不見亦復不聞。</p>
</div>
<div class='div-commentary'><p style="margin-left:1em">此結示一國所見之境鄰國不見不聞以明其妄也但此國見如別業中唯眚之觀彼國不見不聞如別業中則非眚人何不同見彼究非燈色此明非天象實有也餘凖別業易知故畧之上喻明<span class='corr'>已</span>竟。</p>
<p style="margin-left:1em">○二法合分二初告示合法二依法正合。</p>
<p style="margin-left:1em">○初告示合法。</p>
</div>
<div class='div-orig'><p>阿難吾今為汝以此二事進退合明。</p>
</div>
<div class='div-commentary'><p style="margin-left:1em">此欲將前喻合明後法先告示合明之方法也方法即進退進退合明者即前後互相合明諸觧以進別退同退別進同宛轉雖巧亦不出互相前後之義二事者別業同分二喻事此中先舉別業為前次舉同分為後以別例同是以前合明於後以明同分咸一虚妄以同例別是以後合明於前以廣別業徧於一切以前後互相合明同分所見之妄了然以例十方依正同一妄見。</p>
<p style="margin-left:1em">○二依法正合分二初合別業二合同分。</p>
<p style="margin-left:1em">○初合別業分二初牒喻二合法。</p>
<p style="margin-left:1em">○初牒喻。</p>
</div>
<div class='div-orig'><p>阿難如彼別業妄見矚燈光中所現圓影雖似前境<span class='note-inline'>(似非真也)</span>終彼見者目眚所成<span class='note-inline'>(終非別有實是眚病)</span>眚即見勞非色所造<span class='note-inline'>(釋上眚成二字)</span>然則眚者終無見咎<span class='note-inline'>(見眚非病即是知是眚則見非眚要此二句以明見見非見以銷阿難之疑)</span>。</p>
</div>
<div class='div-commentary'><p style="margin-left:1em">此牒圓影之喻合明別業妄見也阿難下牒喻義雖似前境者明圓影似在目前實境其實目前本空若目前實有非眚者亦應同見言似前非真在也終彼見者二句正明上一似字謂此圓影在能見者眼中眚病所成非真有實物在前故云似也眚即見勞二句明上目眚所成者非能造所造之實法上二句但遮圓影非真在前又恐謂眚病實成圓影而圓影又成實物故下二句謂眚但是見之勞相非真有實色所成然見眚者二句結明若知圓影是眚妄則見體之上本無圓影見病故云無咎。</p>
<p style="margin-left:1em">○二合法分三初正合喻義以明妄見二合明見見以釋問意三結明見佛勝相全妄。</p>
<p style="margin-left:1em">○初正合喻義以明妄見。</p>
</div>
<div class='div-orig'><p>例汝今日以目觀見山河國土及諸眾生<span class='note-inline'>(合矚燈光所現圓影)</span>皆是無始見病所成<span class='note-inline'>(合中彼見者目眚所成)</span>見與見緣似現前境<span class='note-inline'>(合雖似前境)</span>元我覺明見所緣眚<span class='note-inline'>(合眚即見勞非色非造)</span>覺<span class='note-inline'>(真見)</span>見<span class='note-inline'>(妄見)</span>即眚本覺明心覺緣非眚<span class='note-inline'>(合然見眚者終無見咎)</span>。</p>
</div>
<div class='div-commentary'><p style="margin-left:1em">此將前喻例法喻義法義正合以明見諸情與無情之境皆妄見也例汝下總合見與下詳合見病者謂見性乃無漏妙心中之眚病故云見病即無始根本無明後云皆是覺明無漏妙心見聞覺知虚妄病緣是也所成者謂由此見病乃妄見國土眾生故云見病所成以顯無漏妙心本無所有此以見病遮國土眾生非實有見與見緣二句見即見病屬能見即見分見緣即國土眾生屬所見即相分謂相見二分同一自證本一妄見非有實體故云似也此又遮上見病所成一句非有實法可成元我覺明二句明上似字謂此見與見緣似前非前乃自覺明真心中見病眚妄所現耳此二句與上見病意同但見病唯法似實今以眚字合明則知其妄覺見即眚等結明真妄二見以明真本非妄矣上覺字是真見下見字是妄見即前見見非見本覺明心覺緣此句半詳明上真覺非眚之眚即上妄見即真見非是妄見覺緣者即始覺真智能緣真如乃即理之智故依本覺彰名又本覺有徧照法界義亦稱覺緣。</p>
<p style="margin-left:1em">○二合明見見以釋問意。</p>
</div>
<div class='div-orig'><p>覺<span class='note-inline'>(真覺)</span>所覺眚<span class='note-inline'>(妄覺)</span>覺<span class='note-inline'>(真覺)</span>非眚<span class='note-inline'>(妄覺)</span>中<span class='note-inline'>(此二句牒上覺見即眚四句之義下方合明見見非見之義)</span>此實見見<span class='note-inline'>(此字指上真覺妄覺實字即前真見妄見義該盡合前四句今省文故云見見)</span>云何復名覺聞知見<span class='note-inline'>(由上合明真見本非妄見故結責阿難迷悶無識云何以覺聞知見之妄而名真耶是則真見不可以見名也)</span>。</p>
</div>
<div class='div-commentary'><p style="margin-left:1em">此以真覺非眚合明真見非妄見以釋阿難錯認妄見為真見之迷悶也覺所覺眚二句牒上覺見即眚覺緣非眚此實見見一句合前見見之時見非是見云何復名二句結責阿難不應迷真見為妄見謂若知真覺覺妄見是眚即知我前說見見非見云何復名真見為覺聞知見哉。</p>
<p style="margin-left:1em">○三結明見佛勝相是妄。</p>
</div>
<div class='div-orig'><p>是故汝今見我<span class='note-inline'>(即前我見如來三十二相又則縱觀如來青蓮華眼)</span>及汝<span class='note-inline'>(即前故我發心願捨生死又則我今觀此浮根四塵秪在我靣)</span>并諸世間十類眾生<span class='note-inline'>(即前一切世間十種異生)</span>皆即見眚<span class='note-inline'>(指上三種所見聖凢染淨不同皆是妄見)</span>非見眚者<span class='note-inline'>(無眚病之真見)</span>彼見真精<span class='note-inline'>(彼指上無眚之見此見真而不妄精而不雜唯一清淨實相此以真見形上三種妄見實眚病)</span>性非眚者故不名見<span class='note-inline'>(此結明前科云何復名覺聞知見之義)</span>。</p>
</div>
<div class='div-commentary'><p style="margin-left:1em">此結明阿難最初發心見佛三十二相之見全妄見也世尊初則心目雙徵破則先依奢摩它觀究徧計性單破愛樂之妄心今依三摩提觀究因緣性破見佛之妄見心見即根識今已究明虚妄無實阿難積刼迷顛以銷多半矣正觀曰此文由初阿難自陳眼見如來心生愛樂前七徵等<span class='corr'>已</span>為推破愛樂之心至是舉同別二見正為推破精明之見也以此眚影之喻極彰能見所見之妄故此結示云是故汝今等依諸觧以進退銷文自阿難如彼眾生別業妄見至此是進別業喻例別業法也上合別業<span class='corr'>已</span>竟。</p>
<p style="margin-left:1em">○二合同分分二初牒喻二合法。</p>
<p style="margin-left:1em">○初牒喻分三初以同喻別二以別喻同三合明虚妄。</p>
<p style="margin-left:1em">○初以同喻別。</p>
</div>
<div class='div-orig'><p>阿難如彼眾生同分妄見<span class='note-inline'>(以法名喻標同喻名)</span>例彼妄見別業一人<span class='note-inline'>(以同分所見例別業所見以廣圓影之妄徧一切處)</span>。</p>
</div>
<div class='div-commentary'><p style="margin-left:1em">此以同分喻合別業喻即以後合前明一眚之妄同諸人所見一切有見皆眚妄也此退別業法進同分喻喻別業喻也。</p>
<p style="margin-left:1em">○二以別喻同。</p>
</div>
<div class='div-orig'><p>一病目人<span class='note-inline'>(別業)</span>同彼一國<span class='note-inline'>(例彼同分)</span>。</p>
</div>
<div class='div-commentary'><p style="margin-left:1em">此以別業喻合同分喻即以前合後明諸人所見同一人眚病所見全妄也此進別業喻喻同分喻。</p>
<p style="margin-left:1em">○三合明虚妄。</p>
</div>
<div class='div-orig'><p>彼見圓影眚妄所生<span class='note-inline'>(前喻)</span>此眾同分所現不祥同見業中瘴惡所起<span class='note-inline'>(後喻)</span>俱是無始見妄所生<span class='note-inline'>(此正前後二喻合明同一妄見正意以別業喻同分俱妄以便例法此無始妄見四字是預明其法)</span>。</p>
</div>
<div class='div-commentary'><p style="margin-left:1em">此以別業同分二喻合明所見同一虚妄以例十方諸有漏國俱是見妄所現本非實有也此但釋明上一病目人同彼一國之義因有結明之義故別科也正觀曰由別業中引目眚為喻顯妄則易以因眚見影人皆知虚故同分中引瘴惡為喻顯妄則難以因瘴覩相事皆如實故佛意欲彰同分之妄悉如別業之妄故有進退合明之說然目眚瘴惡所喻之法要顯阿難一人及閻浮提乃至十方眾生妄見咸爾又同業中瘴惡之妄猶易可知諸有漏國及諸眾生虚妄病緣其實難信是故經文從狹至廣以易例難展轉相濟也。</p>
<p style="margin-left:1em">○二例法。</p>
</div>
<div class='div-orig'><p>例閻浮提三千洲中<span class='note-inline'>(盡須彌南靣所有洲與國)</span>兼四大海娑婆世界<span class='note-inline'>(盡一大千世界所有國土)</span>并洎十方諸有漏國及諸眾生<span class='note-inline'>(盡虚空界所有世界有情無情一切境相從近至遠從狹至廣例不祥境界)</span>同是覺明無漏妙心見聞覺知虚妄病緣<span class='note-inline'>(例瘴惡)</span>和合妄生和合妄死<span class='note-inline'>(此例上所生所起所成謂盡虚空中一切世界有情無情若生若死諸幻化相皆是妄見所有)</span>。</p>
</div>
<div class='div-commentary'><p style="margin-left:1em">此以同業瘴惡所見不祥之妄喻合明無始妄見所現依正之妄法也葢一國至諸國一洲至多洲廣洎大千遠盡十方一切境相同是瘴惡妄見所現本非實有例閻浮下合所見不祥之妄同是下合能見瘴惡之妄和合下結明能見所見若生若滅同是妄見而有前標云一切眾生輪廻世間由二顛倒分別見妄故發明二種妄見<span class='corr'>已</span>盡即結歸輪廻之因故云妄生妄死生死即輪廻上究竟虚妄<span class='corr'>已</span>竟。</p>
<p style="margin-left:1em">○二結示堅固。</p>
</div>
<div class='div-orig'><p>若能遠離諸和合緣<span class='note-inline'>(和合是分斷生死因緣字應上虚妄病緣)</span>及不和合<span class='note-inline'>(是變易生死因此但遠離下明遠離之益)</span>則復滅除諸生死因<span class='note-inline'>(諸指二種生死因亡果䘮)</span>圓滿菩提不生滅性<span class='note-inline'>(智果不生死性即相續常)</span>清淨本心本覺常住<span class='note-inline'>(理果本覺常住即自性常)</span>。</p>
</div>
<div class='div-commentary'><p style="margin-left:1em">此因究明二種顛倒妄見所顯二種常住堅固之果也若能下遠離二見絕輪廻因圓滿下因遠離二見證常住二果上發明妄見以示因緣本<span class='corr'>已</span>竟。</p>
<p style="margin-left:1em">○二發明和合以破因緣性分二初舉前所迷二依疑發明。</p>
<p style="margin-left:1em">○初舉前所迷。</p>
</div>
<div class='div-orig'><p>阿難汝雖先悟本覺妙明性非因緣非自然性<span class='note-inline'>(舉前為我等軰宣說因緣及與自然)</span>而猶未明如是覺元非和合生及不和合<span class='note-inline'>(舉前諸和合相及不和合心猶未開)</span>。</p>
</div>
<div class='div-commentary'><p style="margin-left:1em">此舉前阿難問見見非見之時先敘<span class='corr'>已</span>悟未悟之義復為發明也上以二種妄見<span class='corr'>已</span>破見見之迷因言和與不和心猶未悟故舉為發明。</p>
<p style="margin-left:1em">○二依疑發明分二初發明和合二發明不和合。</p>
<p style="margin-left:1em">○初發明和合分二初牒定疑意二依意究破。</p>
<p style="margin-left:1em">○初牒定疑意。</p>
</div>
<div class='div-orig'><p>阿難吾今復以前塵問汝<span class='note-inline'>(前破因緣自然皆依前塵故云復以)</span>汝今猶以一切世間妄想和合諸因緣性而自疑惑證菩提心和合起者。</p>
</div>
<div class='div-commentary'><p style="margin-left:1em">此牒定阿難所疑之意後則依意以破其疑也初二句先告明究問使知汝今猶以四句牒所疑法而自疑惑三句牒所疑意。</p>
<p style="margin-left:1em">○二依疑究破分二初破雜和二破付合。</p>
<p style="margin-left:1em">○初破雜和。</p>
</div>
<div class='div-orig'><p>則汝今者妙淨見精<span class='note-inline'>(指見精示菩提心)</span>為與明和為與暗和為與通和為與塞和<span class='note-inline'>(問定四處)</span>若明和者<span class='note-inline'>(牒)</span>且汝觀明當明現前<span class='note-inline'>(令其自見明相現前根境歷然不昧)</span>何處雜見<span class='note-inline'>(徵和在何處)</span>見相可辨<span class='note-inline'>(見有知相無知)</span>雜何形相<span class='note-inline'>(結明何處雜見一句必無雜處可見此總究下詳究)</span>若非見者云何見明<span class='note-inline'>(明若非見不應見明此究明非見不得也)</span>若即見者云何見見<span class='note-inline'>(明若即見不應見又見見此究明即見不得也)</span>必見圓滿何處和明<span class='note-inline'>(見體若圓充滿虚空無縫罅容見豈能和耶此見圓不容明)</span>若明圓滿不合見和<span class='note-inline'>(明相若圓[〦/兄]滿法界無間隙容見又豈能和耶此明圓不容見)</span>見必異明<span class='note-inline'>(如土與水)</span>雜則失彼性明名字<span class='note-inline'>(性見也見雜明非見失見名字明雜見非明失明名字上究和義不成下結破)</span>雜失明性<span class='note-inline'>(按上義性字作見看若作明自性看亦得但上性明之性凖作見看)</span>和明非義<span class='note-inline'>(破)</span>彼暗與通及諸群塞亦復如是<span class='note-inline'>(此三相例上和明非義不須究問)</span>。</p>
</div>
<div class='div-commentary'><p style="margin-left:1em">此究破妙淨見精不與明暗通塞雜和也則汝下示能見見與所見相問定四種和處若明下先牒破和明非義且汝觀明五句約和處形[疏-(梳-木)+亦]不見破若非等四句約離即破必見等四句約不相容破見必等三句約互相奪破雜失等二句結明彼暗下例餘三法。</p>
<p style="margin-left:1em">○二破付合。</p>
</div>
<div class='div-orig'><p>復次阿難又汝今昔妙淨見精<span class='note-inline'>(又示見精者真無二體故)</span>為與明合為與暗合為與通合為與塞合<span class='note-inline'>(問定四處)</span>若明合者<span class='note-inline'>(牒)</span>至於暗時明相<span class='corr'>已</span>滅<span class='note-inline'>(如葢失凾)</span>此見即不與諸暗合<span class='note-inline'>(如圓葢不合方凾)</span>云何見暗<span class='note-inline'>(究非明合)</span>若見暗時不與暗合<span class='note-inline'>(縱因上見暗合暗破不合明故此縱謂雖見暗不與合暗以成合明)</span>與明合者應非見明<span class='note-inline'>(破因縱云見暗不合暗故此破謂既見則不合合則不見)</span>既不見明<span class='note-inline'>(牒上應非見明一句因上以合則非見破前見則非合恐轉計實是合明不見明以成見暗不合暗)</span>云何明合了明非暗<span class='note-inline'>(破了明非暗是合明見明)</span>彼暗與通及諸群塞亦復如是。</p>
</div>
<div class='div-commentary'><p style="margin-left:1em">此究破妙淨見精不與明暗通塞附合也復次下示能見與所見問定四種合處若明合者五句先牒破合明若見暗等七句縱破葢若明合不應合暗云何見暗既見暗合暗則非合明矣因縱謂雖是見暗不合於暗以不合暗成上合明下破謂既是見暗不合暗見既不合合應不見合明時應不見明此以合明不見明難破見暗不合暗下又恐轉計實則合明不見明以成見暗不合暗獨合於明故又牒破云既不見明云何明合了明非暗既了明非暗是合明見明既合明見明見暗亦應合暗既見暗合暗决非合明實矣彼暗下以三相例明可知資中曰上明和義如水和土今明合義如葢合凾溫陵曰和則雜而不辨合則附而不離上破和合<span class='corr'>已</span>竟。</p>
<p style="margin-left:1em">○二破非和合分二初當機陳疑二世尊究破。</p>
<p style="margin-left:1em">○初當機陳疑。</p>
</div>
<div class='div-orig'><p>阿難白佛言世尊如我思惟此妙覺元<span class='note-inline'>(菩提真性)</span>與諸緣塵<span class='note-inline'>(明暗等塵)</span>及心念慮<span class='note-inline'>(妄心諸識)</span>非和合耶<span class='note-inline'>(疑問)</span>。</p>
</div>
<div class='div-commentary'><p style="margin-left:1em">此阿難聞和合為非轉計非和合也阿難向以緣心為本性今<span class='corr'>已</span>開悟故同緣塵列為外物獨標此妙覺元為本真此一問見阿難之悟處也真際曰若和合不成即非和合形對必然故也。</p>
<p style="margin-left:1em">○二世尊究破分二初破非和二破非合。</p>
<p style="margin-left:1em">○初破非和。</p>
</div>
<div class='div-orig'><p>佛言汝今又言覺非和合吾復問汝此妙見精非和合者<span class='note-inline'>(牒定)</span>為非明和為非暗和為非通和為非塞和若非明和<span class='note-inline'>(牒)</span>則見與明必有邊畔汝且諦觀何處是明何處是見在見在明自何為畔<span class='note-inline'>(究此以無分劑究畔不成下以有分劑究畔不成)</span>阿難若明際中必無見者<span class='note-inline'>(牒定見明分劑不相入故云必無)</span>則不相及<span class='note-inline'>(究見不至明明不至見)</span>自不知其明相所在<span class='note-inline'>(按上不相及)</span>畔云何成<span class='note-inline'>(破畔既不成則非非和)</span>彼暗與通及諸群塞亦復如是。</p>
</div>
<div class='div-commentary'><p style="margin-left:1em">此究本妙覺元與明暗通塞非非和也佛言下牒計總問定非和合為非明和下先破非和為非明和四句詰問四處為非何處和若非明和三句牒非明處和立非和義以有畔可分方見非和汝且諦觀五句令諦觀見明二處邊畔成上非和義究邊畔不出則非非和矣阿難若明三句究見明二處有際可分亦不成邊畔以不相及故自不知其三句結破非和。</p>
<p style="margin-left:1em">○二破非合。</p>
</div>
<div class='div-orig'><p>又妙見精非和合者<span class='note-inline'>(牒)</span>為非明合為非暗合為非通合為非塞合<span class='note-inline'>(問定四處)</span>若非明合<span class='note-inline'>(牒)</span>則見與明性相乖角<span class='note-inline'>(究見與明性各差別乖離各立不相觸)</span>如耳與明了不相觸<span class='note-inline'>(喻上乖角)</span>見且不知明相所在<span class='note-inline'>(按上不相觸此與上不相及大同但前是邊畔各分此是乖角各別)</span>云何甄明合非合理<span class='note-inline'>(破)</span>彼暗與通及諸群塞亦復如是。</p>
</div>
<div class='div-commentary'><p style="margin-left:1em">此究妙淨見精與明暗通塞非非合也又妙下牒問非合處若非下究非明合義見且下正破非合彼暗下同前例此發明和合非和合以開阿難諸和合相及不和合心猶未開之愚通前大科名破因緣性以釋空觀之疑問此破因緣性明假觀何釋空觀之疑耶曰原因空觀中阿難大眾不悟見見非見甚深空義為銷彼疑發起二種妄見之請此二種見能幻出世出世法故科入假觀為銷彼疑故云破因緣性以釋空觀之疑問前標二見云一切眾生輪廻世間由二顛倒分別見妄葢言二見但為世間因何云能生世出世法耶曰依不覺而有始覺本經云皆由覺明無漏妙心見聞覺知虚妄病緣和合妄生和合妄死此為世間法之因又云若能遠離諸和合緣及不和合則能滅除諸生死因圓滿菩提不生滅性此為出世法之因是則世出世法皆由二種妄見有無故也此二見實假觀本因後經云使汝輪轉生死結根唯汝六根更無他物又云令汝速證安樂觧脫寂靜妙常亦汝六根更非他物又云知見立知即無明本知見無見斯即湼槃是則世出世法唯此二見更無別物問既因緣屬假觀當云明因緣性何云破因緣性耶曰不破因緣實法則不逹法空豈能涉俗脩種種行耶是則須破因緣性逹法空方能世出世間涉入無礙變現一切皆是菩提不思議行問古今諸觧何不依此處標假觀耶曰古今諸觧皆因四科首云本如來藏妙真如性以真如性為空又云性真常中求於去來迷悟生死了不可得此又顯然空皆以空字為礙故諸觧都不作假觀分其實未深究此空乃法空正涉俗之本假觀之因也又會四科皆如來藏妙真如性者乃明諸法非心外別有因緣全是真如妙性乃顯諸法皆真非為顯空乃顯藏性不空非顯藏性空顯不空如來藏是依真如體相性功德明假觀顯諸法皆真是明假觀種種變現皆是無為性本然故今日諸家至此亦有知是不空皆為舊觧錯于前都忽畧過去正觀曰第二會緣入實所以次有此門而來者前則未會未有一法得入如來藏性此則山河及大地全是法王身前如披雲指月披像指鏡此如即波示水即器明金前則揀一切法此則收一切法若無前揀則認影為真若無後收則[撥-殳+ㄆ]波求水故必二門顯㫖方周此是第一以此處為不空也通議曰<span class='corr'>已</span>前破妄所顯之空名但空耳以空而不能有故非真空今將會五蘊根塵識界并及七大本如來藏妙真如性是為即有之空名實相真空既是即有之空豈非法空入假觀耶此是第二以此處為不空也又則此三妙觀俱有空義前奢摩它空有所以入空此三摩提空空所以入假後禪那空空有所以超空有又則此三觀本一體前空觀曾不離中假經云身心圓明不動道塲涉入世間於一毛端現寳王剎是也此假觀亦不離空中經云性真常中求於去來迷悟生死了不可得又云本非因緣非自然性是也後中觀亦不離空假經云清淨本然周徧法界循業發現是也是則此三觀中要通大途不可見有為有見空為空也上破因緣性以釋空觀之疑<span class='corr'>已</span>竟。</p>
<p style="margin-left:1em">○二會真如性以明假觀之體分二初直示一心二別明萬法。</p>
<p style="margin-left:1em">○初直示一心分二初明妄全真二明真無妄。</p>
<p style="margin-left:1em">○初明妄全真。</p>
</div>
<div class='div-orig'><p>阿難汝猶未明一切浮塵<span class='note-inline'>(四科七大)</span>諸幻化相<span class='note-inline'>(去來迷悟生死)</span>當處出生<span class='note-inline'>(即和合妄生全體是如來藏性非從別來故曰當處)</span>隨處滅盡<span class='note-inline'>(即和合妄死亦全歸如來藏性非有實物滅向別處去故曰隨處隨處即當處前二種妄見曰當業輪轉彼明因果遷流義今明生滅不遷義故曰隨處滅盡)</span>幻妄稱相<span class='note-inline'>(結上浮塵幻化生滅皆依幻妄言說而有本無自性)</span>其性真為妙覺明體<span class='note-inline'>(結明上幻妄諸相皆無自體全體是妙覺明心即幻妄直示一心此畧示下廣明)</span>如是乃至五隂六入從十二處至十八界<span class='note-inline'>(廣開上浮塵二字)</span>因緣和合虚妄有生<span class='note-inline'>(詳明上當處出生)</span>因緣別離虚妄名滅<span class='note-inline'>(詳明上隨處滅盡唯虚妄故無別住)</span>殊不能知<span class='note-inline'>(應上汝猶未明)</span>生滅去來<span class='note-inline'>(廣開上幻化相)</span>本如來藏常住妙明不動周圓妙真如性<span class='note-inline'>(詳明上妙覺明體一句)</span>。</p>
</div>
<div class='div-commentary'><p style="margin-left:1em">此即浮塵幻妄諸相直示常住真心以真心融會萬法事事皆真也汝猶未明者因前來破徧計諸法并二種妄見皆離華示空披波取水是[撥-殳+ㄆ]相顯真阿難大眾已明其㫖從來未示即相即真故曰汝猶未悟今欲開示故先告使知其未明今為發明也原阿難見相發心三事皆妄前<span class='corr'>已</span>破妄心妄見今破妄相番前三妄皆歸一心即清淨法身也溫陵曰幻無自性依真而立如華起空全體即空如泡生水全體即水故曰其性真為妙覺明體近取諸身遠取諸物莫不皆然故曰如是乃至等如來藏者當人法身妙性也依果而稱曰如來含攝眾德曰藏未嘗去來曰常住暗不能昏曰妙明不隨生滅曰不動無不徧足曰周圓妙萬物而至神性一切而不異曰妙真如性孤山曰五隂等諸經皆列三科謂隂處界而今有四更加六入只是破十二處中內六處也此並色心開合之殊廣上浮塵諸幻化相也正觀曰四科中五隂一科總破色心次三科別破色心六入破根十二處破塵十八界破識故無重繁失也。</p>
<p style="margin-left:1em">○二明真無妄。</p>
</div>
<div class='div-orig'><p>性真常中求於去來迷悟生死了無所得。</p>
</div>
<div class='div-commentary'><p style="margin-left:1em">此明真如性中本無浮塵幻化諸相以顯如來藏體常住妙明不動周圓也正脉曰添迷悟二字約人即是凢聖約法即生死湼槃上直示一心<span class='corr'>已</span>竟。</p>
<p style="margin-left:1em">○二別會萬法分四初會五隂二會六入三會十二處四會十八界。</p>
<p style="margin-left:1em">○初會五隂分二初總徵二別會。</p>
<p style="margin-left:1em">○初總徵。</p>
</div>
<div class='div-orig'><p>阿難云何五隂本如來藏妙真如性。</p>
</div>
<div class='div-commentary'><p style="margin-left:1em">此總徵五隂差別幻妄之法云何是無差別真常之性也五隂者即色受想行識五法能葢覆自性故曰五隂亦名五蘊是積聚義由此五法積聚名為眾生又能積聚惑業苦故有去來迷悟生死迷為七趣五隂悟為四聖五隂妙真如性者無去來迷悟生死今真妄相背相遠若此云何名妄即真耶故徵之餘三科例此。</p>
<p style="margin-left:1em">○二別會分五初會色隂二會受隂三會想隂四會行隂五會識隂。</p>
<p style="margin-left:1em">○初會色隂分三初標示色相二究竟虚妄三結示堅固。</p>
<p style="margin-left:1em">○初標示色相分二初喻明二法合。</p>
<p style="margin-left:1em">○初喻明。</p>
</div>
<div class='div-orig'><p>阿難譬如有人以清淨目<span class='note-inline'>(喻真智)</span>觀晴明空<span class='note-inline'>(喻真智照真理)</span>唯一晴虚<span class='note-inline'>(喻理智一如唯一真法界)</span>逈無所有<span class='note-inline'>(喻一真法界中絕無聖凢影相)</span>其人無故不動目睛<span class='note-inline'>(喻性覺必明照而不寂)</span>瞪以發勞<span class='note-inline'>(喻妄為明覺一念妄動為無明)</span>則於虚空別見狂華<span class='note-inline'>(喻因無明不覺於清淨法界妄見十一色法)</span>復有一切狂亂非相<span class='note-inline'>(喻於色法妄見去來迷悟生死等相)</span>。</p>
</div>
<div class='div-commentary'><p style="margin-left:1em">此發明空華所起之源為色隂之喻也然以空華為喻者為究色隂虚妄本無去來迷悟生死等相正脉以非相為華滅相喻四空及二乘湼槃等妄觧色滅如見非相此亦應理阿難下喻本覺元淨其人下喻依真起妄則於下喻因妄有生。</p>
<p style="margin-left:1em">○二法合。</p>
</div>
<div class='div-orig'><p>色隂當知亦復如是。</p>
</div>
<div class='div-commentary'><p style="margin-left:1em">此以色隂可見之相合上別見空華之喻也此色即十一色法葢本一清淨法界了無聖凢依正等差別色相因無明而妄見似有如彼晴空逈無狂華起滅等相因目勞而別見本無也上標示色相<span class='corr'>已</span>竟。</p>
<p style="margin-left:1em">○二究竟虚妄。</p>
</div>
<div class='div-orig'><p>阿難是諸狂華非從空來<span class='note-inline'>(喻色隂非真理中來)</span>非從目出<span class='note-inline'>(喻色隂非真智中出此標二處非有直破)</span>如是阿難若空來者<span class='note-inline'>(返牒非從空來)</span>既從空來還從空入<span class='note-inline'>(究空來義)</span>若有出入即非虚空<span class='note-inline'>(破此以虚空無內外非有出入若有出入則非空矣此以空無出入破)</span>空若非空<span class='note-inline'>(躡上非空即實物)</span>自不容其華相起滅<span class='note-inline'>(破此以非空成礙亦不可出入破)</span>如阿難體不容阿難<span class='note-inline'>(喻上非空即實體既實體自不容華出入)</span>若目出者<span class='note-inline'>(返牒非從目出)</span>既從目出還從目入<span class='note-inline'>(究定出入下依出入破)</span>即此華性從目出故當合有見<span class='note-inline'>(究目能見所出華亦應能見)</span>若有見者<span class='note-inline'>(牒華能見)</span>去既華空旋合見眼<span class='note-inline'>(究華能見旋入目時自合見眼不見非從目出入也此以華有見破)</span>若無見者<span class='note-inline'>(牒華無見)</span>出既翳空旋合翳眼<span class='note-inline'>(究目出之華設不能見若有實體出則翳空入目亦應翳眼)</span>又見華時目應無翳<span class='note-inline'>(究見華時華在空不在眼只翳空不翳眼故曰目應無翳)</span>云何晴空號清明眼<span class='note-inline'>(破躡上翳空時不翳眼為清明眼睛空時華入翳眼當名翳眼云何晴空名清明眼耶是則華空目翳華不從目出晴空目明華不從目入此以華不能見破無出入)</span>。</p>
</div>
<div class='div-commentary'><p style="margin-left:1em">此究華性無所從來無所去處以明色隂虚妄也阿難下直破如是下詳破若空來者先牒究非從空來以喻色隂非清淨法界中來既從空來二句喻色隂果從清淨法界來還從清淨法界入若有出入二句喻若有出入去來即非清淨法界以真如性中本無去來迷悟生死等相空若非空者喻若有出入即非法界真空果非法界真空即成實法自不容其二句喻實法既成質礙豈容有別物去來生滅哉如阿難體不容阿難喻上實法不容實法若目下牒究非從目出以喻色隂不從清淨真見中出既從目出二句喻既從真見出還從真見入從目出故二句喻色隂等相既從真見出亦合有知出既華空二句喻色隂等相果從智出縱橫於前入真智時合見智體以有知見故色境既不能見智體是知色境非真見出矣出既翳空二句喻色隂如無知出時縱橫於前旋時當翳真見又見華時二句喻見色隂等相時色出智外應名清淨眼云何名妄見耶云何晴空二句喻見清淨真空色相已歸於智應名妄見云何見清淨實相名清淨道眼耶又華非空出明非無因生亦攝非他生華非目出明不自生四無生似缺不共生。</p>
<p style="margin-left:1em">○三結會堅固。</p>
</div>
<div class='div-orig'><p>是故當知色隂虚妄本非因緣非自然性。</p>
</div>
<div class='div-commentary'><p style="margin-left:1em">此承上究華性無去來生滅例知色隂虚妄當體全空故此結明本如來藏妙真如性不動堅固之心也正觀曰非因緣則非自他共生也非自然則非無因而有也既非因緣生又非自然有不可作一物會亦不可作無物會一切意智所不能入一切有心至此而死如大火聚嬰之則燒也到此千聖不知名而眾生喚作五隂六入豈非甚迷甚倒哉曰奚不名曰本如來藏耶曰果到心空時便喚作五隂復有何過若妄情未盡喚作如來藏亦如妄想思之下例此上會色隂<span class='corr'>已</span>竟。</p>
<p style="margin-left:1em">○二會受隂分三初標示受相二究竟虚妄三結示堅固。</p>
<p style="margin-left:1em">○初標示受相分二初喻明二例法。</p>
<p style="margin-left:1em">○初喻明。</p>
</div>
<div class='div-orig'><p>阿難譬如有人手足宴安百骸調適忽如妄生<span class='note-inline'>(末句結上宴安調適之至即圓覺經云忽忘我身)</span>性無違順<span class='note-inline'>(無苦樂二受唯捨受)</span>其人無故以二手掌於空相摩<span class='note-inline'>(喻一自證分妄分見相二分相對)</span>於二手中妄生澀滑泠熱諸相<span class='note-inline'>(喻於見相二分中妄生苦樂等受)</span>。</p>
</div>
<div class='div-commentary'><p style="margin-left:1em">此就一人自體發明觸受虚妄以為諸受之喻也阿難下明寂靜本無一受其人下明妄動乃起諸受手足宴安喻諸根寂然百骸調適喻諸念不動忽如忘生喻人空性無違順喻法空人法既空一無所得即清淨法界妙真如性本無諸受其人無故三句喻真性無端起妄相見二分恒相對待為起受之因於二手中三句喻所起諸受依於根塵離於根塵本無諸受是則諸受因妄見而起也。</p>
<p style="margin-left:1em">○二法合。</p>
</div>
<div class='div-orig'><p>受隂當知亦復如是。</p>
</div>
<div class='div-commentary'><p style="margin-left:1em">此以受隂之法合上自覺泠熱幻觸則明受隂虚妄亦如此也此受即徧行中觸受二法彼以麄細分二相此以虚明合為一法正脉曰藏性無受如人宴安迷生諸受如摩覺澀等。</p>
<p style="margin-left:1em">○二究竟虚妄。</p>
</div>
<div class='div-orig'><p>阿難是諸幻觸<span class='note-inline'>(牒上澀滑泠熱)</span>不從空來不從掌出<span class='note-inline'>(直破下究明)</span>如是阿難若空來者<span class='note-inline'>(返牒上不從空來)</span>既能觸掌何不觸身<span class='note-inline'>(究)</span>不應虚空選擇來觸<span class='note-inline'>(返此破幻觸不從空來)</span>若從掌出<span class='note-inline'>(返牒不從掌出)</span>應非待合<span class='note-inline'>(破此約出破謂觸既掌出孤掌自出何待合耶)</span>又掌出故<span class='note-inline'>(復牒下以入破)</span>合則掌知離則觸入<span class='note-inline'>(究既有出必有入)</span>臂腕骨髓應亦覺知入時踪跡<span class='note-inline'>(破此約既有入入處踪跡應覺不覺入則非從掌出)</span>必有覺心知出<span class='note-inline'>(觸既掌出應知行出之跡)</span>知入<span class='note-inline'>(觸既掌入應知入進之跡)</span>自有一物身中往來<span class='note-inline'>(究應知出入跡)</span>何待合知要名為觸<span class='note-inline'>(破此約出入破)</span>。</p>
</div>
<div class='div-commentary'><p style="margin-left:1em">此究幻觸無所出入既妄以明諸受皆虚明妄想而<span class='corr'>已</span>本非實受也阿難下直破幻觸非空掌二處出來喻明諸受不從真空來不從妄見出如是阿難下究明不從空來既能觸掌二句喻諸受之觸既從真空而來能觸妄根亦合能觸智體以智識同一真空故不應虚空二句喻真空無分別不應背智向識選擇而觸若從掌出下究明諸受不從根出應亦覺知二句喻幻觸既出於根還入於根入根踪跡深淺應覺知不知入則非根出必有覺心六句喻諸受之觸既出入本根諸受覺心應自知出入何待根境合方覺知哉。</p>
<p style="margin-left:1em">○三結會堅固。</p>
</div>
<div class='div-orig'><p>是故當知受隂虚妄本非因緣非自然性。</p>
</div>
<div class='div-commentary'><p style="margin-left:1em">義同前可知上會受隂<span class='corr'>已</span>竟。</p>
<p style="margin-left:1em">○三會想隂分三初標示想相二究竟虚妄三結會堅固。</p>
<p style="margin-left:1em">○初標示想相分二初喻明二法合。</p>
<p style="margin-left:1em">○初喻明。</p>
</div>
<div class='div-orig'><p>阿難譬如有人談說酢梅口中水出<span class='note-inline'>(水因想生)</span>思蹋懸巖足心酸澀<span class='note-inline'>(酸從想生)</span>。</p>
</div>
<div class='div-commentary'><p style="margin-left:1em">此標聞說酢梅梅水在口思想懸巖巖酸至足以為想隂虚妄之喻也梅是味塵故水生於舌巖是觸境故酸生於足。</p>
<p style="margin-left:1em">○二法合。</p>
</div>
<div class='div-orig'><p>想隂當知亦復如是。</p>
</div>
<div class='div-commentary'><p style="margin-left:1em">此以想隂之法合上談梅思巖之喻則知想隂融通虚妄亦如是也此想即徧行中作意想二法彼以麄細分二相為引起心念施設名言此以融通合為一法正脉曰目前身界為想所分別憶持者皆如念中之酸味思裏之懸巖本非實有而堅滯不忘者想隂覆之也。</p>
<p style="margin-left:1em">○二究竟虚妄。</p>
</div>
<div class='div-orig'><p>如是阿難如是酸說<span class='note-inline'>(牒談說酸梅)</span>不從梅生非從口入<span class='note-inline'>(直破下究明)</span>如是阿難若梅生者<span class='note-inline'>(返牒不從梅生)</span>梅合自談何待人說<span class='note-inline'>(究破此破酸說不從梅生)</span>若從口入<span class='note-inline'>(返牒非從口入)</span>自合口聞何須待耳<span class='note-inline'>(究破此以耳聞破酸說非從口入)</span>若獨耳聞<span class='note-inline'>(牒上何須待耳)</span>口水何不耳中而出<span class='note-inline'>(破上以耳聞破非口聞此又牒破不獨耳聞正明虚妄)</span>想蹋懸巖與說相類<span class='note-inline'>(此以思巖類談梅皆一般破)</span>。</p>
</div>
<div class='div-commentary'><p style="margin-left:1em">此究口水無有生處類彼思巖均非實有以明想隂虚妄也如是阿難下究口水虚妄想蹋下類足酸虚妄不從梅生非從口入者喻名相之境不從塵生非從根有乃虚妄分別梅合自談者喻名相果生於塵塵應自知善惡是非何待心分別耶此破名相不生於塵自合口聞者喻名相果生於根應不待塵自合分別此破名相不生於根耳聞水不耳出者喻耳纔聞眼即見眼纔見鼻欲齅以明融通虚妄真際曰與說相類者應云如是足酸非懸巖來非足心入若從巖來巖合自想何待人思若從足入足合自思何待心想若獨心思何故足心覺有酸澀。</p>
<p style="margin-left:1em">○三結會堅固。</p>
</div>
<div class='div-orig'><p>是故當知想隂虚妄本非因緣非自然性。</p>
</div>
<div class='div-commentary'><p style="margin-left:1em">上會想隂<span class='corr'>已</span>竟。</p>
<p style="margin-left:1em">○四會行隂分三初標示行相二究竟虚妄三結會堅固。</p>
<p style="margin-left:1em">○初標示行相分二初喻明二法合。</p>
<p style="margin-left:1em">○初喻明。</p>
</div>
<div class='div-orig'><p>阿難譬如瀑流波浪相續前際後際不相踰越。</p>
</div>
<div class='div-commentary'><p style="margin-left:1em">此標流水波浪起滅遷代不停以為行隂之喻也阿難譬如二句明遷流義乃生滅麄相前際後際二句明不遷義乃生滅細相此瀑流但就妄言要真妄雙舉水體喻真性流性喻諸識生滅如波全體是水本無自體。</p>
<p style="margin-left:1em">○二法合。</p>
</div>
<div class='div-orig'><p>行隂當知亦復如是。</p>
</div>
<div class='div-commentary'><p style="margin-left:1em">此以行隂之法合上波流無有自體則知行隂虚妄也此行為十二類生生基綱紐徧於諸識在前六則麄在後二則細麄為業流灣還死此生彼細即心心不住念念不遷。</p>
<p style="margin-left:1em">○二究竟虚妄。</p>
</div>
<div class='div-orig'><p>阿難如是流性<span class='note-inline'>(牒上波浪)</span>不因空生不因水有亦非水性非離空水<span class='note-inline'>(直以四義破之下究明)</span>如是阿難若因空生<span class='note-inline'>(返牒不因空生)</span>則諸十方無盡虚空成無盡流<span class='note-inline'>(能生空既無盡所生水亦應無盡)</span>世界自然俱受淪溺<span class='note-inline'>(究破不因空生以不見淪溺則知非空生)</span>若因水有<span class='note-inline'>(返牒不因水有)</span>則此瀑流性應非水<span class='note-inline'>(究此以能有所有分二相)</span>有所有相令應現在<span class='note-inline'>(破此以無能所相破)</span>若即水性<span class='note-inline'>(返牒亦非水性因無能所即是一體)</span>則澄清時應非水體<span class='note-inline'>(破此以動即水性澄應非水破理既不成非即水性)</span>若離空水<span class='note-inline'>(返牒非離空水因即空水不有故離空水究)</span>空非有外<span class='note-inline'>(非離空)</span>水外無流<span class='note-inline'>(非離水此破不離空水)</span>。</p>
</div>
<div class='div-commentary'><p style="margin-left:1em">此究流性無所出處起滅無從以明行隂虚妄也阿難下直破四處非有如是阿難下究明四處非有之義不因空生喻不因真理有不因水生喻不因真智起非即水性喻識生滅非不動智不離空水喻妄不離真成無盡流者喻真空無際所生妄想生滅亦應無際無情有情應無分別性應非水者喻識性應非佛性應成二體則澄清時二句喻識若即性識滅時應無性體空非有外二句喻真空無外智外無識正脉以空水喻境與心亦應理。</p>
<p style="margin-left:1em">○三結會堅固。</p>
</div>
<div class='div-orig'><p>是故當知行隂虚妄本非因緣非自然性。</p>
</div>
<div class='div-commentary'><p style="margin-left:1em">上會行隂已竟。</p>
<p style="margin-left:1em">○五會識隂分三初標示識相二究竟虚妄三結會堅固。</p>
<p style="margin-left:1em">○初標示識相分二初喻明二法合。</p>
<p style="margin-left:1em">○初喻明。</p>
</div>
<div class='div-orig'><p>阿難譬如有人<span class='note-inline'>(喻妄業)</span>取頻伽缾<span class='note-inline'>(喻中有身)</span>塞其兩孔<span class='note-inline'>(喻事障塞人空理障塞法空)</span>滿中擎空<span class='note-inline'>(喻識)</span>千里遠行用餉他國<span class='note-inline'>(喻業牽識五趣流轉餉他國喻識投後身)</span>。</p>
</div>
<div class='div-commentary'><p style="margin-left:1em">此標瓶貯空行空非往來為識性虚妄之喻也溫陵曰性空真覺周徧法界一迷為識故如瓶中之空耳內外一空喻性識一體塞其兩孔喻妄分同異空無來往不可擎餉喻性無生滅亦無捨受今言擎餉者比迷性為識妄隨流轉之狀也頻伽此云好音鳥名瓶形象之。</p>
<p style="margin-left:1em">○二法合。</p>
</div>
<div class='div-orig'><p>識隂當知亦復如是。</p>
</div>
<div class='div-commentary'><p style="margin-left:1em">此以識隂隨業受報之法合上瓶空往來無實之妄也此識是心王即藏識亦攝前七轉識以用不離體故深為生死湼槃之因今如瓶空無往來以明生死即湼槃故上標示識相<span class='corr'>已</span>竟。</p>
<p style="margin-left:1em">○二究竟虚妄。</p>
</div>
<div class='div-orig'><p>阿難如是虚空<span class='note-inline'>(牒瓶中空)</span>非彼方來非此方入<span class='note-inline'>(直破下究明)</span>如是阿難若彼方來<span class='note-inline'>(返牒非彼方來)</span>則本瓶中既貯空去於本瓶地應少虚空<span class='note-inline'>(究破此以原置瓶之地不少虚空知非彼方來)</span>若此方入<span class='note-inline'>(返牒非此方入)</span>開孔倒瓶應見空出<span class='note-inline'>(究破此以瓶所至之地倒瓶不見多出虚空知非此方入)</span>。</p>
</div>
<div class='div-commentary'><p style="margin-left:1em">此究瓶空往來無因以明識隂捨彼生此亦妄也阿難下直破無往來如是阿難下究明非彼方來若此下究明非此方入應少虚空者喻識果捨彼來生於此則彼來處應少識性彼處猶生生不<span class='corr'>已</span>是知非少非來應見空出者喻識果捨彼隂來入此隂此處此隂應見多出識心云何不見多出既此處不見出不見多非捨彼生此正脉以識體周徧不動用似往來亦應理。</p>
<p style="margin-left:1em">○三結會堅固。</p>
</div>
<div class='div-orig'><p>是故當知識隂虚妄本非因緣非自然性。</p>
</div>
<div class='div-commentary'><p style="margin-left:1em">結義同前通論五隂色想行㨿當體虚妄破受㨿所受虚妄破識㨿相妄破前七徵總破妄識二種妄見總破妄根此五隂總破妄塵曰五隂止一色法四心法何謂總破妄塵耶曰因阿難見佛勝相發心前已破心見二妄今破所見勝相亦妄佛勝相不出福智二相福相即色隂智相即四隂佛與眾生迷悟雖殊俱名五隂但染淨不同依所見福智俱名塵相下入處界三科是別破根塵識亦是詳明阿難見相發心三俱虚妄又則此五隂雖色心共破重在破色以明如來勝相皆妄亦可此卷自初示圓常妙性克定真妄指授真性滅法界量出是非見離斷常息見相總破徧計識心顯如實空體已結奢摩它之觀相自破二種妄見為世出世之因緣究破五隂會歸藏性畧明三摩提之真體也上會五隂<span class='corr'>已</span>竟。</p>
</div>
<p class='juan'>大佛頂如來密因脩證了義諸菩薩萬行首楞嚴經四依觧卷第二<span class='note-inline'>(終)</span></p></div></div></div>
</div><!-- end of div[@id='body'] -->
</body></html>