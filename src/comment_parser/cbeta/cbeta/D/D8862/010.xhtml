<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經四依解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'><a id='mulu25' />
<p class='juan'>大佛頂如來密因脩證了義諸菩薩萬行首楞嚴經四依觧卷第十</p><p class="byline">明湖南邵陵五臺菴沙門觀衡述</p><p style="margin-left:1em">○四示行隂魔相分二初詳示微細魔事二結示防護真脩。</p>
<p style="margin-left:1em">○初詳示微細魔事分二初先明行隂分劑二正明行隂心魔。</p>
<p style="margin-left:1em">○初先明行隂分劑分三初明未破分劑二明<span class='corr'>已</span>破分劑三明妄想分劑。</p>
<p style="margin-left:1em">○初明未破分劑。</p>

<div class='div-orig'><p>阿難彼善男子脩三摩地想隂盡者<span class='note-inline'>(牒定想隂盡行人)</span>是人平常夢想消滅<span class='note-inline'>(夢消無寐時浮想想滅無寤時浮想)</span>寤寐恒一<span class='note-inline'>(寤無想寐無夢故恒一)</span>覺明虚靜<span class='note-inline'>(上三句明妄想如塵<span class='corr'>已</span>消此一句明佛心如空自靜)</span>猶如晴空<span class='note-inline'>(喻上覺明虚靜)</span>無復麄重前塵影事<span class='note-inline'>(喻上夢想消滅此七句是明內心不起)</span>觀諸世間大地山河<span class='note-inline'>(法)</span>如鏡鑑明來無所粘過無踪跡虚受照應<span class='note-inline'>(喻此六句是明外境不入)</span>了罔陳習<span class='note-inline'>(了絕也罔無也絕無陳舊習氣種子)</span>唯一精真<span class='note-inline'>(此二句是結成)</span>生滅根元從此披露<span class='note-inline'>(此二句標行隂<span class='corr'>已</span>現)</span>見諸十方十二眾生畢殫其類<span class='note-inline'>(此三句明見行隂分劑)</span>雖未通其各命由緒見同生基猶如野馬熠熠清擾<span class='note-inline'>(此五句明見行隂之相)</span>為浮根塵究竟樞穴<span class='note-inline'>(此二句結成行隂為生滅根元一句之義)</span>此則名為行隂區宇<span class='note-inline'>(此二句結成隂義)</span>。</p>
</div>
<div class='div-commentary'><p style="margin-left:1em">此明行隂未破分劑之相也阿難下牒明想隂<span class='corr'>已</span>盡之相生滅下正明行隂未破之相蓋人平常寐為夢寤為想正是想隂區宇覆蔽妙明故想隂一盡夢想都無夢想既無則寤寐惟一覺明虚靜而<span class='corr'>已</span>夢想障蔽覺明如塵之礙擾亂覺明如塵之搖故夢想消滅即虚而不礙靜而不句是法謂想盡雖未見八識行相何如<span class='corr'>已</span>見七識為十二類生生滅根本故云見同生基猶如野馬此二句喻行隂之相野馬是陽燄異稱熠熠閃爍貌以陽燄流動名擾而無質礙故名清擾正狀行隂流注生滅為浮根塵二句是結明生滅根元一句浮根塵有二說一單指內根即浮根四塵此即肉身分叚生死二兼根塵說根是內根塵是外境根境俱屬分叚可對可見故云浮根塵二義俱順總是結明上生滅二字樞是門轉軸穴門臼也門依樞穴而能開閉喻十二類生依行隂而能出生入死此句結明上根元二字是此二句總結行隂為十二類生生滅最後根元過此即無分叚生死故云究竟樞穴正脉曰寐中有夢寤中有想然夢乃寐中之想想乃寤中之夢皆獨頭意識所為想隂為體故想隂盡夢想皆滅此是獨影先無也觀諸世間下是性境亦虚也。</p>
<p style="margin-left:1em">○二明<span class='corr'>已</span>破分劑。</p>
</div>
<div class='div-orig'><p>若此清擾熠熠元性<span class='note-inline'>(元是根元性是體性謂行隂為生滅根元之體)</span>性<span class='note-inline'>(即上元性屬行隂)</span>入元澄<span class='note-inline'>(此元澄屬八識)</span>一澄元習<span class='note-inline'>(即行隂元習一澄不動故)</span>如波瀾滅化為澄水<span class='note-inline'>(上句喻行隂盡即七識浪滅下句喻歸識隂即八識體現)</span>名行隂盡是人則能超眾生濁<span class='note-inline'>(此明行盡之益)</span>。</p>
</div>
<div class='div-commentary'><p style="margin-left:1em">此明行隂<span class='corr'>已</span>破之相也若此清擾三句是法一澄元習一句是合辭牒上性入元澄之法合下波水之喻謂行隂生滅元性既入識隂澄湛之體一清生滅之習如波瀾化為澄水則不見生滅之相此雖云澄水乃對波言澄但無麄相生滅細相生滅猶抂後云流急不見非是無流是也此法喻正合顯行盡之相前云知見每欲留於世間業運每常遷於國土名眾生濁今行隂一盡同分生基倐然隳裂酬業深脉感應懸絕永不隨業力流轉故超眾生濁即超分叚生死也。</p>
<p style="margin-left:1em">○三明妄想分劑。</p>
</div>
<div class='div-orig'><p>觀其所由幽隱妄想以為其本。</p>
</div>
<div class='div-commentary'><p style="margin-left:1em">此明行隂妄想分劑也行隂以生滅為性生滅密移曾無覺悟抂前境不見其生滅而自小密移成大或自成暗遷至壞抂內身不覺其生滅而自少密移成老又自老暗遷至殞此由一念妄動而起又難覺悟故名幽隱妄想上先明行隂分劑<span class='corr'>已</span>竟。</p>
<p style="margin-left:1em">○二正明行隂心魔分十初二無因論二四徧常論三四分常論四四有邊論五四矯亂論六十六有論七八無相論八八俱非論九七斷滅論十五涅槃論。</p>
<p style="margin-left:1em">○初二無因論分三初總標二分釋三結成。</p>
<p style="margin-left:1em">○初總標。</p>
</div>
<div class='div-orig'><p>阿難當知是得正知奢摩他中諸善男子<span class='note-inline'>(依所修法標能修人)</span>凝明正心十類天魔不得其便方得精研窮生類本<span class='note-inline'>(此二句承上想盡方得進破行隂)</span>於本類中生元露者<span class='note-inline'>(此二句正標行現)</span>觀彼幽清圓擾動元<span class='note-inline'>(此二句先心後境即以智精研所露生元故)</span>於圓元中起計度者<span class='note-inline'>(此二句先境後心即依所觀生元起謬觧故)</span>是人墜入二無因論<span class='note-inline'>(此二句結謬觧之過)</span>。</p>
</div>
<div class='div-commentary'><p style="margin-left:1em">此總標依行隂所起謬觧墜入二無因論也阿難下敘前想隂盡之益方得下正明行隂中謬計正知二字有二觧一即前不遭邪慮得正知正見是受隂盡相凝明正心是想隂盡益是因破受想二隂方得精研行隂之次二此正知與正心通是想盡但上下變文耳凝即堅凝不起妄求明即明悟魔來先覺又凝即定明即慧定慧均等故曰正心方得下正明行隂中所起謬計乃自心魔作孽生類即十二類生本即行隂為十二類生之根本本類中即本十二類中生元亦行隂幽清圓擾動元皆行隂之相幽即幽隱清即清細徧十二類生故云圓擾為生滅根本故云動元圓元亦行隂即上圓擾動元但抽去擾動二字計度即背理邪觧違正知見是人指起計度行人無因論者西域有外道立無因論一見本無因一見末無因故云二無因論今行人未見各命由緒於行隂中生此狂觧即流入無因之論墮於外道故云墜入。</p>
<p style="margin-left:1em">○二分釋分二初釋本無因二釋末無因。</p>
<p style="margin-left:1em">○初釋本無因。</p>
</div>
<div class='div-orig'><p>一者是人<span class='note-inline'>(指外道)</span>見本無因<span class='note-inline'>(此二句是標)</span>何以故是人既得生機全破<span class='note-inline'>(破即披露義)</span>乘於眼根八百功德<span class='note-inline'>(此二句是能見量)</span>見八萬劫所有眾生業流灣還死此生彼秪見眾生輪迴其處<span class='note-inline'>(秪見八萬劫內)</span>八萬劫外冥無所觀<span class='note-inline'>(此八句是所見境量)</span>便作是觧<span class='note-inline'>(此句總明承上所見境而起分別觧)</span>此等世間十方眾生八萬劫來<span class='note-inline'>(本)</span>無因自有<span class='note-inline'>(此四句明上是觧所以)</span>由此計度<span class='note-inline'>(此句牒上是觧下出其過)</span>亡正徧知<span class='note-inline'>(只見八萬劫內失徧知謬計無因失正知)</span>墮落外道<span class='note-inline'>(外正知外徧知自立邪論故名外道)</span>惑菩提性<span class='note-inline'>(既外游邪徑故迷正覺此四句結明無因之失)</span>。</p>
</div>
<div class='div-commentary'><p style="margin-left:1em">此於二無因論中先釋本無因也一者下標所見量便作下明所起觧由此下結明外道此釋中是人指外道說後總結明白是則名為第一外道立無因論是也後皆倣此問是人若指外道何能具眼根八百功德荅外道亦從脩行中來豈不具六根功德但所見未圓故偏入外道其實六根功德抂佛菩薩小乘亦自有優劣外道更次之故所見不徧圓業流灣還死此生彼者即行隂之相屬分叚生死即眾生濁又即一倫生死首尾圓照便作是觧者以所見不徧八萬劫前故不知八萬劫前所有因緣以不知其因謬計無因非佛法無生之無因又此外道止見同生基未見各命由緒雖見八萬劫內亦只見死此生彼之相而未能見所以死此生彼之元由即未見異熟識中各類種子故妄謂無因正脉謂此但見眾生總相亦是此義謂多總見生死之相未別詳其因是以同生基各命元由為總別非以類生多少總別故正觀曰生基者行為發動生生不息之機也。</p>
<p style="margin-left:1em">○二釋末無因。</p>
</div>
<div class='div-orig'><p>二者是人見末無因<span class='note-inline'>(標)</span>何以故是人於生<span class='note-inline'>(生即十二類生)</span>既見其根<span class='note-inline'>(根即行隂為十二類生根本)</span>知人生人悟鳥生鳥烏從來黑鵠從來白人天本[監-皿+立]畜生本橫白非洗成黑非染造<span class='note-inline'>(此八句依上所見生根生此謬觧)</span>從八萬劫無復改移<span class='note-inline'>(止見八萬劫內人烏黑白橫[監-皿+立]無移豈知八萬劫前經過多少改移)</span>今盡此形亦復如是<span class='note-inline'>(因執本來無改故執後去亦無改)</span>而我本來不見菩提<span class='note-inline'>(推本無因)</span>云何更有成菩提事<span class='note-inline'>(類末無因)</span>當知今日一切物象皆本無因<span class='note-inline'>(此三句結明末無因)</span>。</p>
</div>
<div class='div-commentary'><p style="margin-left:1em">此釋二論中末無因也二者下標所見量即㨿本無因今盡下明所起觧即推末亦無因由此下結成外道知人生人等者因見類生之根而能圓照生死遷流之處見有人死還生為人鳥死還生為鳥烏死還生黑烏鵠死還生白鵠因見多劫不改其類故謬觧多是無因自有此亦只見生死往還之相未見生死往還之因亦由不能徧見八萬劫前故不知其因今盡此形二句是以末類本亦同無因故云亦復如是即末後形盡亦無因而改其類而我下是正明脩證無因即本來不見菩提因云何後來得成菩提果即撥無因果之見當知下結云皆本無因有謂本字合作末字亦通吳興謂無復改移者此見一分人畜之類有經長時業果未轉故起斯計如智論明舍利弗觀鵅子身前後皆八萬劫不改其類今行隂中既見其相乃謂一切皆自然而然此中人生人鳥生鳥是依前世後世言非指現前父子相生為人生人鳥生鳥請觀今盡此形亦復如是可知上分釋<span class='corr'>已</span>竟。</p>
<p style="margin-left:1em">○三結明。</p>
</div>
<div class='div-orig'><p>由此計度亡正徧知墮落外道惑菩提性<span class='note-inline'>(結倒見入外道見)</span>是則名為第一外道立無因論<span class='note-inline'>(結倒論名外道論後倣此)</span>。</p>
</div>
<div class='div-commentary'><p style="margin-left:1em">此總結上二種無因是第一外道之論也西域外道多種立論不一總不出斷常二見此無因即斷見外道有謂無因非斷見謂是自然而自然又豈非斷見耶因緣是常見自然是斷見是從來定論既知無因是自然而又非斷見何也如四生中自他共生是常見無因生是斷見若無因非斷此中云何分斷常耶又引瑜伽論中十一無因見十二斷見為證不知瑜伽中是曲分斷見中分類差別之相非以無因為別見又如因緣和合雖稍不同皆常見攝又如西域外道有謂如棘<span class='corr'>刺</span>針無人作孔雀等色無人作自然而有不從因生有謂如山上輥線毬至地自然而止謂眾生八萬劫滿自然成道此等撥無因緣皆斷見攝非獨以滅盡為斷見也上明二無因論<span class='corr'>已</span>竟。</p>
<p style="margin-left:1em">○二四徧常論分三初總標二分釋三結明。</p>
<p style="margin-left:1em">○初總標。</p>
</div>
<div class='div-orig'><p>阿難是三摩中諸善男子凝明正心魔不得便<span class='note-inline'>(牒前想盡)</span>窮生類本<span class='note-inline'>(此句標入行隂定中)</span>觀彼幽清常擾動元<span class='note-inline'>(此二句釋上一句觀字即上窮字餘七字即上本字)</span>於圓常中起計度者<span class='note-inline'>(此二句正明於生元境中所起謬觧)</span>是人<span class='note-inline'>(指行人)</span>墜入四徧常論<span class='note-inline'>(結明流入外計後倣此)</span>。</p>
</div>
<div class='div-commentary'><p style="margin-left:1em">此總標究竟行隂定中所起四徧常論也阿難下牒前想盡之益窮生下明行隂中所起之觧是人下結明妄計之失徧即圓也後結云圓常是也四徧常者計行隂中未徧計徧未常計常見行隂徧十二類生若心若境四大八識皆依行隂生滅故計為徧圓又見行隂使十二類生生死相續不斷若心若境四大八識皆依行隂相續故計為恒常所計有四處一心境二四大三八識四行隂於此四處通計徧常故云四徧常論其實行隂秪徧有為不徧無為性屬生滅非是真常而倒計徧常外於妙性圓常故墮外道問心境等依行隂起滅可說第八識為行隂之體豈可返依行隂相續耶曰行隂即七識緣八識為自內我若無七識則八識相分亦無是八識亦依七識生滅而有起信論云生滅與不生滅和合而為阿頼耶識是八識依生滅和合而有明矣。</p>
<p style="margin-left:1em">○二分釋分四初心境徧常二四大徧常三八識徧常四生理徧常。</p>
<p style="margin-left:1em">○初心境徧常。</p>
</div>
<div class='div-orig'><p>一者是人窮心境性<span class='note-inline'>(心境乃行隂所起生滅之法故行隂為心境之本性)</span>二處無因<span class='note-inline'>(心處生滅不得其元因境處生滅不得其元因此二句即窮生類本)</span>修習能知二萬劫中十方眾生所有生滅咸皆循環不曾散失<span class='note-inline'>(此正明圓照二萬劫中生死首尾)</span>計以為常<span class='note-inline'>(此句正明倒觧)</span>。</p>
</div>
<div class='div-commentary'><p style="margin-left:1em">此四徧常中心境徧常論也此討但依心境二處窮生滅之本止見二萬劫內二萬劫外竟不知心境二處自何而生自何而滅故云二處無因是二萬劫前後冥無所見非正計但借以形二萬劫內之生滅是所計修習下正明是人倒觧之失止知二萬劫中生滅非徧知計以為常非正知正脉曰能知下葢言二萬劫外因冥無知見而二萬劫內親見眾生生滅不斷故不計劫外斷滅惟計劫內相續為徧常是以異前後三倣此。</p>
<p style="margin-left:1em">○二四大徧常。</p>
</div>
<div class='div-orig'><p>二者是人窮四大元<span class='note-inline'>(四大乃行隂所起生滅之法故行隂為四大之根本)</span>四性常住<span class='note-inline'>(四性即四大本元即行隂)</span>脩習能知四萬劫中十方眾生所有生滅<span class='note-inline'>(此四句明圓照四萬劫中生死首尾)</span>咸皆體恒不曾散失計以為常<span class='note-inline'>(此三句正明倒觧)</span>。</p>
</div>
<div class='div-commentary'><p style="margin-left:1em">此徧常中第二四大徧常論也二者下明窮生類本脩習下明觀四大元所起謬觧四性常住者觀四大本元圓擾動性相續不斷故云常住此亦止見四萬劫內相續之相故下云脩習能知四萬劫中所有生滅體恒即常住乃恒恒心相續常非真常故此因四大之性是常計四大生滅之相亦常。</p>
<p style="margin-left:1em">○三八識徧常。</p>
</div>
<div class='div-orig'><p>三者是人窮盡六根<span class='note-inline'>(前六識)</span>末那<span class='note-inline'>(七識)</span>執受<span class='note-inline'>(八識)</span>心意識中本元由處<span class='note-inline'>(本元由處即指行隂)</span>性常恒故<span class='note-inline'>(即恒恒心)</span>脩習能知八萬劫中一切眾生循環不失本來常住<span class='note-inline'>(此五句明圓照八萬劫中生死首尾)</span>窮不失性<span class='note-inline'>(止窮八萬劫內相續不斷故云不失性)</span>計以為常<span class='note-inline'>(此二句正明倒觧)</span>。</p>
</div>
<div class='div-commentary'><p style="margin-left:1em">此釋徧常中第三八識徧常論也三者下標窮生類本脩習下明依八識生滅之元所起謬觧此依八識中窮生滅性未見不生滅性於生滅相續不斷處便計為常是以無常為常故成倒見前第一計依心境中窮生滅性以所觀境唯心境二處故能觀智尚麄故唯知二萬劫中生滅次徧四大中窮生滅性所以觀境有四處故能觀智隨境分漸細故所知倍前能知四萬劫中生滅此中徧八識中精研故智更細於前即能知八萬劫中生滅是則依所觀境之廣狹[車*丸]生能觀智有深淺而所知有遠近正觀曰六根是舉所依根顯能依識即前六識末那此云意即七識執受即八識心意識中者總牒八識集起名心即第八相應名意即第七了別名識即前六本元由處即總指八識無始相續之元由葢八識皆是有為生滅皆依行隂遷流是行隂即八識元由也。</p>
<p style="margin-left:1em">○四生理徧常。</p>
</div>
<div class='div-orig'><p>四者是人既盡想元生理更無流止運轉<span class='note-inline'>(此四句標定所計)</span>生滅想心今<span class='corr'>已</span>永滅<span class='note-inline'>(此二句釋上既盡想元)</span>理中自然成不生滅<span class='note-inline'>(此二句釋上生理更無流止)</span>因心所度<span class='note-inline'>(按上以浮想有間為生滅以行隂相續為不生滅)</span>計以為常。</p>
</div>
<div class='div-commentary'><p style="margin-left:1em">此釋徧常中第四生理徧常論也四者下標定謬計生滅下釋明其義因心下結明倒見既盡想元者謂想隂種現俱盡生理更無流止運轉者謂行隂一類相續不絕無有浮動差別起滅之相是以浮想麄重流止為生滅以行隂相續認為真常不知行隂正是生滅根本於生滅計不生滅故成倒見前三種於行隂所生心境等法計以為常是因流注生滅常計相生滅亦常此第四不觀行隂所生心境等法但觀行隂細相流注計以為常是不觀相生滅但觀流注生滅謬認真常是則前三是原本類末計常此是外末唯本計常上分釋<span class='corr'>已</span>竟。</p>
<p style="margin-left:1em">○三結明。</p>
</div>
<div class='div-orig'><p>由此計常亡正徧知墮落外道惑菩提性是則名為第二外道立圓常論。</p>
</div>
<div class='div-commentary'><p style="margin-left:1em">此總結上四計不順正覺外正徧知故墮外道也非圓計圓非常計常自立圓常論是為常見外道皆觀行隂未破妄認為不生滅性故起種種邪觧上明四圓常論<span class='corr'>已</span>竟。</p>
<p style="margin-left:1em">○三四分常論分三初總標二分釋三結明。</p>
<p style="margin-left:1em">○初總標。</p>
</div>
<div class='div-orig'><p>又三摩中諸善男子堅凝正心魔不得便窮生類本觀彼幽清常擾動元於自他中起計度者是人墜入四顛倒見一分無常一分常論。</p>
</div>
<div class='div-commentary'><p style="margin-left:1em">此總標究竟行隂定中謬起計度流入四分常論也又三摩下牒想盡之益窮生類下正明精研行隂之相於自他中二句正明依行隂相中所[起-土+大]謬觧是人下結明謬觧之過過同外道於自他中者即觀行隂不破妄分自他葢妙性中本無自他是顛倒謬計故名顛倒見分為四種皆名一分常論一自他雙計二單計他三四單計自又總是以有生滅為他以不生滅為自是計自性常他無常即觀國土亦以不壞處為自歸寧地常見外道有二種一計一切常一計一分常此即一分常見。</p>
<p style="margin-left:1em">○二分釋分四初自他分常二他土分常三自心分常四自隂分常。</p>
<p style="margin-left:1em">○初自他分常。</p>
</div>
<div class='div-orig'><p>一者是人觀妙明心徧十方界湛然以為究竟神我<span class='note-inline'>(此五句標所觀法)</span>從是則計我徧十方凝明不動<span class='note-inline'>(計自常)</span>一切眾生於我心中自生自死<span class='note-inline'>(計他無常此六句明所起計)</span>則我心性名之為常彼生滅者真無常性<span class='note-inline'>(此四句結明自他分常)</span>。</p>
</div>
<div class='div-commentary'><p style="margin-left:1em">此釋分常中第一自他常無常見也觀妙明心二句標所觀識性此即識精元明此處大小乘外道共見但佛菩薩觀破直入性海小乘外道迷之以為妙性此觀未分邪正故曰觀妙明心小乘認為涅槃屬徧空外道執為神我故墮邪見次二句云湛然以為究竟神我此是外道別見是彼所宗之法從是下明依自宗之法復起自他之見執精明為我是一迷復於我分自他又增一迷則我下結明所計自他以分常無常見正觀曰妙明心即黎即識體於此不了計為神我不知所觀妙明正是無明窟穴耳况且黎耶無我妄執為我豈非甚迷甚倒哉正脉曰神我者外道名主諦即二十五諦中末後諦也。</p>
<p style="margin-left:1em">○二他土分常。</p>
</div>
<div class='div-orig'><p>二者是人不觀其心<span class='note-inline'>(此句別前)</span>徧觀十方恒沙國土<span class='note-inline'>(此二句正別觀處)</span>見劫壞處<span class='note-inline'>(所觀境)</span>名為究竟無常種性<span class='note-inline'>(所起計)</span>劫不壞處<span class='note-inline'>(所觀境)</span>名究竟常<span class='note-inline'>(所起計)</span>。</p>
</div>
<div class='div-commentary'><p style="margin-left:1em">此釋分常中第二唯約他法起常無常見也外道如是觀者必以劫不壞處為自歸寧處或計為涅槃不然觀之何益正脉曰不觀其心顯是單觀他法即唯觀國土也吳興曰三禪以下終為三災所壞名無常種性四禪以上災不能壞名究竟常。</p>
<p style="margin-left:1em">○三自心分常。</p>
</div>
<div class='div-orig'><p>三者是人別觀我心<span class='note-inline'>(此句別前別觀別初我心別二)</span>精細微密猶如微塵流轉十方性無移改<span class='note-inline'>(此觀自心)</span>能令此身即生即滅<span class='note-inline'>(此觀自身此六句明上別觀之處)</span>其不壞性名我性常一切死生從我流出名無常性<span class='note-inline'>(此五句正明所起倒見)</span>。</p>
</div>
<div class='div-commentary'><p style="margin-left:1em">此釋分常中第三唯約自心起常無常見也精細微密四字是所觀心相因微密不可見故喻如微塵以眼根之上不帶極微之相流轉十方能徧性無改移能常此計不取徧唯取其常能令此身二句是以身之無常顯心之常其不壞下結明正觀曰精細微密乃剎那剎那微細生滅心恒相續計以為常身有改變計為無常正脉曰外道所計我相有三一微細我二廣大我三大小我此計微細我也。</p>
<p style="margin-left:1em">○四自隂分常。</p>
</div>
<div class='div-orig'><p>四者是人知想隂盡見行隂流行隂常流計為常性<span class='note-inline'>(以流注生滅為常)</span>色受想等今<span class='corr'>已</span>滅盡名為無常<span class='note-inline'>(以相生滅為無常)</span>。</p>
</div>
<div class='div-commentary'><p style="margin-left:1em">此釋分常中第四約自隂起常無常見也四者下標所觀隂相行隂下明所起計此中行隂常流計為常性色等滅盡名為無常與前徧常第四所見是同但所計別耳彼云生滅想心今<span class='corr'>已</span>滅盡理中自然成不生滅如氷消純水了無彼此之跡故計圓常此見想盡行流如鑛淨金純而有彼此之相故計分常是其別也上分釋<span class='corr'>已</span>竟。</p>
<p style="margin-left:1em">○三結明。</p>
</div>
<div class='div-orig'><p>由此計度一分無常一分常故墮落外道惑菩提性是則名為第三外道一分常論。</p>
</div>
<div class='div-commentary'><p style="margin-left:1em">此總結四種分常之論也此四論初標云於自他中者是所計不離自他耳初似因性相分自他以神我即性一切生死即相是計性常二似依成壞分自他以壞處為他不壞處為自涅槃是計不壞處為常三似依身心分自他計云則我心性名之為常是執心為自身為他是計心常四似依行想等分自他是計行隂為自為常此說未敢為凖但似之上明四分常論<span class='corr'>已</span>竟。</p>
<p style="margin-left:1em">○四四有邊論分三初總標二分釋三結明。</p>
<p style="margin-left:1em">○初總標。</p>
</div>
<div class='div-orig'><p>又三摩中諸善男子堅疑正心魔不得便窮生類本觀彼幽清常擾動元於分位中起計度者是人墜入四有邊論。</p>
</div>
<div class='div-commentary'><p style="margin-left:1em">此總標究竟行隂定中所起有邊四論也分位者即分劑義即邊際義於行隂流注中妄分邊際不可失次故名分位有四分位謂三際分位見聞分位彼我分位生滅分位有邊者乃有有邊有無邊有無分劑不可錯亂。</p>
<p style="margin-left:1em">○二分釋分四初三際邊見二聞見邊見三彼我邊見四生滅邊見。</p>
<p style="margin-left:1em">○初三際邊見。</p>
</div>
<div class='div-orig'><p>一者是人心計生元<span class='note-inline'>(生元即行隂)</span>流用不息<span class='note-inline'>(流用即有過<span class='corr'>未</span>現在此二句標所觀法)</span>計過未者名為有邊計相續心名為無邊<span class='note-inline'>(此四句明所起計)</span>。</p>
</div>
<div class='div-commentary'><p style="margin-left:1em">此釋有邊中第一三際分位也生元指行隂之體流用即行隂之相過去<span class='corr'>已</span>滅即有限量未來未生亦有限量故計為有邊為有分劑現抂相續心念念不盡不知其底止又且念念徧圓無有涯際計為無邊為無限量正觀曰現抂一念生滅相續生屬未來滅屬過去除生與滅即無現抂故計過未為有現抂為無也。</p>
<p style="margin-left:1em">○二聞見邊見。</p>
</div>
<div class='div-orig'><p>二者是人觀八萬劫則見眾生八萬劫前寂無聞見<span class='note-inline'>(此所觀境)</span>無聞見處名為無邊有眾生處名為有邊<span class='note-inline'>(此所起計)</span>。</p>
</div>
<div class='div-commentary'><p style="margin-left:1em">此釋有邊中第二聞見分位也此中所見與前無因論相同但所計相異前云八萬劫外冥無所觀無所觀即無聞見以無聞見則不知眾生因自何來故計無因今亦八萬劫外冥無所觀以無所觀則不知其涯量故計無邊是則可見處則可指畵故名有邊無見處則無可指畫故名無邉㨿此以無聞見處為無邊則前計相續為無邊正觀為是。</p>
<p style="margin-left:1em">○三彼我邊見。</p>
</div>
<div class='div-orig'><p>三者是人計我徧知得無邊性彼一切人現我知中我曾不知彼之知性<span class='note-inline'>(非徧知)</span>名彼不得無邊之心但有邊性<span class='note-inline'>(非正知)</span>。</p>
</div>
<div class='div-commentary'><p style="margin-left:1em">此釋有邊中第三彼我分位也三者下是人自任得無邊性謂自<span class='corr'>己</span>覺心能圓照十方三世無所不見無所不知因徧知之法無邊畔可得故知能知心量實無邊際可指故計我得無邊性彼一切下計彼眾生不得無邊之心謂我心既徧矣彼眾生身心都抂我心之中即應知彼之心今既不知則知彼心不得周徧非無邊性故云我曾不知彼之知性名彼下結明我得無邊彼皆有邊前後皆[監-皿+立]論邊際此是橫論邊際。</p>
<p style="margin-left:1em">○四生滅邊見。</p>
</div>
<div class='div-orig'><p>四者是人窮行隂空<span class='note-inline'>(此句是所觀境空是觀力降伏行隂暫現空寂非真空故)</span>以其所見<span class='note-inline'>(行空)</span>心路籌度一切眾生一身之中計其咸皆半生半滅<span class='note-inline'>(此六句正明所起計)</span>明其世界一切所有一半有邉一半無邉<span class='note-inline'>(此四句結明所計)</span>。</p>
</div>
<div class='div-commentary'><p style="margin-left:1em">此釋有邊中第四生滅分位也此計因見行隂暫空自生計度謂此隂昔有今無一隂如此諸隂皆然諸隂如是萬法亦爾故計眾生身心有生必有滅以生滅分為兩邊生一半名有邊滅一半名無邊以諸隂例萬法可知故結云明其世界所有皆半有半無有謂此計是以生機流用不息為無邊若然即初計相續心為無邊何用別立不知此因行空起計先生後滅生則有量故計有邊滅去無際故計無邊乃異前計上分釋<span class='corr'>已</span>竟。</p>
<p style="margin-left:1em">○三結明。</p>
</div>
<div class='div-orig'><p>由是計度亡正徧知墮落外道惑菩提性是則名為第四外道立有邊論。</p>
</div>
<div class='div-commentary'><p style="margin-left:1em">此總結四有邊見皆外道論也前分常論雖常無常對明意取常為宗此有邊論雖有無對明意取無邊為涅槃是知有邊論之有字貫於有無非單指有邊非所宗故又此四論初約自計二約他計三約正報分自他計四約依正自他俱計上明有邊論<span class='corr'>已</span>竟。</p>
<p style="margin-left:1em">○五四矯亂論分三初總標二別釋三結明。</p>
<p style="margin-left:1em">○初總標。</p>
</div>
<div class='div-orig'><p>又三摩中諸善男子堅凝正心魔不得便窮生類本觀彼幽清常擾動元於知見中起計度者是人墜入四種顛倒不死矯亂徧計虚論。</p>
</div>
<div class='div-commentary'><p style="margin-left:1em">此總標究竟行隂定中所起矯亂四論也此行隂十種狂觧前後皆依所見境立名屬依他徧計二性此矯亂四論依能見見立名唯屬徧計性故云於知見中起計度者又云徧計虚論是也正觀曰強言為矯非理為亂資中曰凖婆沙論釋外道計天常住名為不死計不亂荅得生彼天若實不知而輙荅者恐成矯亂故有問時荅言秘密言辭不應皆說或不定荅佛法呵云此真矯亂故名不死矯亂虚論。</p>
<p style="margin-left:1em">○二分釋分四初總別矯亂論二唯無矯亂論三唯是矯亂論四有無矯亂論。</p>
<p style="margin-left:1em">○初總別矯亂論。</p>
</div>
<div class='div-orig'><p>一者是人觀變化元<span class='note-inline'>(行體)</span>見遷流處<span class='note-inline'>(行用此二句依境起見)</span>名之為變<span class='note-inline'>(依見起計)</span>見相續處<span class='note-inline'>(境)</span>名之為恒<span class='note-inline'>(計)</span>見所見處<span class='note-inline'>(境)</span>名之為生<span class='note-inline'>(計此㨿現前所見有故計生)</span>不見見處<span class='note-inline'>(境)</span>名之為滅<span class='note-inline'>(計此㨿現前所見有而忽無故計滅)</span>相續之因性不斷處<span class='note-inline'>(境)</span>名之為增<span class='note-inline'>(計前但計相續法故計恒此觀相續元因不斷能令相續法念念增長故計增)</span>正相續中中所離處<span class='note-inline'>(境)</span>名之為减<span class='note-inline'>(計此觀生滅二念中間而闕交相故計減)</span>各各生處<span class='note-inline'>(境)</span>名之為有<span class='note-inline'>(計此觀生一念生而復生又一生一切生故計為有)</span>互互亡處<span class='note-inline'>(境)</span>名之為無<span class='note-inline'>(計此觀滅一念滅而復滅又一滅一切滅故計為無)</span>以理都觀<span class='note-inline'>(此理即行隂此結總見)</span>用心別見<span class='note-inline'>(此結別見)</span>有求法人來問其義荅言我今亦生亦滅亦有亦無亦增亦減於一切時皆亂其語<span class='note-inline'>(此正明矯亂論議)</span>令彼前人遺失章句<span class='note-inline'>(此結矯亂惑人之過)</span>。</p>
</div>
<div class='div-commentary'><p style="margin-left:1em">此釋矯亂論中第一總別矯亂也一者下先明顛倒知見有求法人下正明矯亂虚論長水曰於一生滅行隂分為八義別見謂變恒生滅增减有無也荅中畧舉六義以不能定其道理但兩楹而荅故云亦生亦滅等。</p>
<p style="margin-left:1em">○三唯無矯亂論。</p>
</div>
<div class='div-orig'><p>二者是人諦觀其心<span class='note-inline'>(此心即行隂)</span>互互無處<span class='note-inline'>(境)</span>因無得證<span class='note-inline'>(計)</span>有人來問唯荅一字但言其無除無之餘無所言說<span class='note-inline'>(正明矯亂)</span>。</p>
</div>
<div class='div-commentary'><p style="margin-left:1em">此釋矯亂論中第二唯無矯亂也此中唯荅一字似非亂究其以一字而糢糊諸問諸義不知所屬是亦亂語故與前後均名矯亂正脉曰互互無即念念滅相也得證者見一法無悟一切法皆無也。</p>
<p style="margin-left:1em">○三唯是矯亂論。</p>
</div>
<div class='div-orig'><p>三者是人諦觀其心各各有處<span class='note-inline'>(境)</span>因有得證<span class='note-inline'>(計)</span>有人來問唯荅一字但言其是除是之餘無所言說<span class='note-inline'>(此明矯亂)</span>。</p>
</div>
<div class='div-commentary'><p style="margin-left:1em">此釋矯亂論中第三唯是矯亂也正觀曰各各有即念念生也正脉曰不言有而言是者以所見法法皆有隨所問處莫不皆是故作如是荅也通議曰以雖觀生處名有又觀有生必滅故不敢正言有但荅是之一字擬防過也。</p>
<p style="margin-left:1em">○四有無矯亂論。</p>
</div>
<div class='div-orig'><p>四者是人有無俱見<span class='note-inline'>(此句境見雙標)</span>其境枝故<span class='note-inline'>(牒上有無二境)</span>其心亦亂<span class='note-inline'>(明計不决)</span>有人來問荅言亦有即是亦無亦無之中不是亦有一切矯亂無容窮詰<span class='note-inline'>(此明語不定)</span>。</p>
</div>
<div class='div-commentary'><p style="margin-left:1em">此釋矯亂論中第四有無矯亂也正脉曰如木一本而分二枝即有無岐二兩楹不定之意吳興曰從二至四於前八中有無分出也二三單計第四雙計正觀曰見有生而忽滅滅而不生者故計有即無無不是有上別釋<span class='corr'>已</span>竟。</p>
<p style="margin-left:1em">○三結成。</p>
</div>
<div class='div-orig'><p>由此計度矯亂虚無墮落外道惑菩提性是則名為第五外道四顛倒性不死矯亂徧計虚論。</p>
</div>
<div class='div-commentary'><p style="margin-left:1em">此總結四矯亂論情有理無皆虚妄徧計也此四論前三是以見亂境後是以境亂見又初以異見而亂一境二三以一見亂異境四以雙境而亂雙見上明四矯亂論<span class='corr'>已</span>竟。</p>
<p style="margin-left:1em">○六十六有論分三初總標二詳釋三結成。</p>
<p style="margin-left:1em">○初總標。</p>
</div>
<div class='div-orig'><p>又三摩中諸善男子堅凝正心魔不得便窮生類本觀彼幽清常擾動元於無盡流生計度者<span class='note-inline'>(起計)</span>是人墜入死後有相發心顛倒。</p>
</div>
<div class='div-commentary'><p style="margin-left:1em">此總標究竟行隂定中謬起計度流入死後有相論也資中曰無盡流即行隂也由見無盡故計死後有相正脉曰真悟無生了知有生即滅當體全空豈可死後更有相耶倒計明矣。</p>
<p style="margin-left:1em">○二詳釋分二初釋正計二釋轉計。</p>
<p style="margin-left:1em">○初釋正計。</p>
</div>
<div class='div-orig'><p>或自固身<span class='note-inline'>(見)</span>云色是我<span class='note-inline'>(此計即色即我)</span>或見我圓含徧國土<span class='note-inline'>(見)</span>云我有色<span class='note-inline'>(此計我大色小色抂我中)</span>或彼前緣隨我迴復<span class='note-inline'>(見)</span>云色屬我<span class='note-inline'>(此計色屬我即我與色二體即離色是我)</span>或復我依行中相續<span class='note-inline'>(見)</span>云我抂色<span class='note-inline'>(此計色大我小我抂色中)</span>皆計度言死後有相如是循環有十六相<span class='note-inline'>(結成有相名數)</span>。</p>
</div>
<div class='div-commentary'><p style="margin-left:1em">此釋倒計心色有相也固身即堅執保愛色身以為我迴復即現前諸色隨我運用行中相續者此四計於四隂中前後互舉前三舉色後一舉行以該中間受想二隂以色例行以行例色色行例受想每一隂都有四計成十六計皆執死後有相此中我即識隂以識隂對前四隂一異大小而起四計正觀曰有云今行隂未破識未當情故不計識非也以五隂定相皆抂識精中計校如色隂中清明流逸內身外境想隂盡於覺明心如去塵垢行隂中觀妙明心徧十方界皆識精圓明現前之相雖復現前迷情不了妄生邪計魯山云初心尚觀真如况今三隂<span class='corr'>已</span>盡豈不觀識耶。</p>
<p style="margin-left:1em">○二釋轉計。</p>
</div>
<div class='div-orig'><p>從此或計畢竟煩惱畢竟菩提兩性並驅<span class='note-inline'>(煩惱染性菩提淨性)</span>各不相觸。</p>
</div>
<div class='div-commentary'><p style="margin-left:1em">此釋轉計染淨等法俱有相也此中初句承上起下從此之此字指上四計十六有相因計死後諸隂皆有故復計煩惱菩提染淨二性並行無礙俱相續不絕均名死後有相畢竟下四句明上或計二字上詳釋<span class='corr'>已</span>竟。</p>
<p style="margin-left:1em">○三結成。</p>
</div>
<div class='div-orig'><p>由此計度死後有故墮落外道惑菩提性是則名為第六外道立五隂中死後有相心顛倒論。</p>
</div>
<div class='div-commentary'><p style="margin-left:1em">此總結死後有相計也以所計徧於五隂故云立五隂中死後有相因見行隂流用無盡則例計前三隂亦無盡復計識隂為我是計五隂俱恒雖是徧計五隂由行隂未破而發此見故標云於無盡流生計度者上十六有相論<span class='corr'>已</span>竟。</p>
<p style="margin-left:1em">○七八無相論分三初總標二詳釋三結成。</p>
<p style="margin-left:1em">○初總標。</p>
</div>
<div class='div-orig'><p>又三摩中諸善男子堅凝正心魔不得便窮生類本觀彼幽清常擾動元於先除滅色受想中<span class='note-inline'>(所觀境)</span>生計度者<span class='note-inline'>(所起計)</span>是人墜入死後無相發心顛倒。</p>
</div>
<div class='div-commentary'><p style="margin-left:1em">此總標究竟行隂定中謬起計度流入死後無相論也正脉曰此與上計敵體相番故變有成無葢上觀未滅之行隂見其無[書-曰+皿]而因計前三并萬法皆當無盡此觀已滅之前三見其無相而因計行隂并萬法皆當無相也。</p>
<p style="margin-left:1em">○二詳釋分二初釋正計二釋轉計。</p>
<p style="margin-left:1em">○初釋正計。</p>
</div>
<div class='div-orig'><p>見其色滅<span class='note-inline'>(境)</span>形無所因<span class='note-inline'>(計)</span>觀其想滅<span class='note-inline'>(境)</span>心無所繫<span class='note-inline'>(計)</span>知其受滅<span class='note-inline'>(境)</span>無復連綴<span class='note-inline'>(計上觀前三隂俱無)</span>隂性銷散<span class='note-inline'>(承上三隂無)</span>縱有生理<span class='note-inline'>(行隂)</span>而無受想與草木同<span class='note-inline'>(此三句例行隂同無)</span>此質現前猶不可得<span class='note-inline'>(此承上計現前四隂既無)</span>死後云何更有諸相<span class='note-inline'>(此例計死後諸隂定無)</span>因之勘校死後相無如是循環<span class='note-inline'>(以前例後以後例前)</span>有八無相<span class='note-inline'>(此四句結明名數)</span>。</p>
</div>
<div class='div-commentary'><p style="margin-left:1em">此釋正計四隂八無相也此中見觀知三字是一義皆能觀妄見色想受皆所觀法色是通指內外色隂形別指未來身相謂現前色性既無則後有身形無因而生故曰形無所因想是心所心是心王心有想能繫念諸境想滅則心同無故曰心無所繫受是法連綴是義謂受能連綴色心為我今受滅色心皆銷散故曰無復連綴隂性消散四句以上三隂既無例未盡之行隂亦無此質現前四句以現前四隂既無例後有諸隂亦無因之勘校四句總結四隂現前四因既亡後來四果亦䘮故成八無相也。</p>
<p style="margin-left:1em">○二釋轉計。</p>
</div>
<div class='div-orig'><p>從此或計涅槃因果一切皆空徒有名字究竟斷滅。</p>
</div>
<div class='div-commentary'><p style="margin-left:1em">此釋轉計世出世法一切斷滅也初句承上起下葢承上計四隂因果既無起此轉計一切斷滅涅槃是出世間法是無為法是空是淨因果是世間法是有為法是有是染故云一切皆空徒有名字二句釋上皆空非性空之空乃斷滅空葢世間因果依五隂建立出世因果亦依五隂脩證今觀諸隂既無故轉計一切皆空上詳釋<span class='corr'>已</span>竟。</p>
<p style="margin-left:1em">○三結成。</p>
</div>
<div class='div-orig'><p>由此計度死後無故墮落外道惑菩提性是則名為第七外道立五隂中死後無相心顛倒論。</p>
</div>
<div class='div-commentary'><p style="margin-left:1em">此結成無相倒論上八無相論<span class='corr'>已</span>竟。</p>
<p style="margin-left:1em">○八八俱非論分三初總標二詳釋三結成。</p>
<p style="margin-left:1em">○初總標。</p>
</div>
<div class='div-orig'><p>又三摩中諸善男子堅凝正心魔不得便窮生類本觀彼幽清常擾動元於行存中兼受想滅雙計有無自體相破<span class='note-inline'>(定中所起計)</span>是人墜入死後俱非起顛倒論。</p>
</div>
<div class='div-commentary'><p style="margin-left:1em">此總標究竟行隂定中謬起計度流入死後俱非論也於行存中即行隂未盡流用全在兼受想滅即前三隂<span class='corr'>已</span>滅此於未盡行隂并<span class='corr'>已</span>滅前三隂前後俱觀又中影一色字雙計有無者於行存計有前三<span class='corr'>已</span>滅計無自體相破者以行隂之有破前三之無非無以前三之無破行隂之有非有故結云墜入俱非起顛倒論即有無俱非。</p>
<p style="margin-left:1em">○二詳釋分二初釋本計二釋轉計。</p>
<p style="margin-left:1em">○初釋本計。</p>
</div>
<div class='div-orig'><p>色受想中見有非有<span class='note-inline'>(計前三是無)</span>行遷流內觀無不無<span class='note-inline'>(計行隂是有此四句釋上雙計有無二句)</span>如是循環<span class='note-inline'>(以有例無以無例有)</span>窮盡隂界八俱非相<span class='note-inline'>(此三句釋上自體相破一句)</span>隨得一緣皆言死後有相無相<span class='note-inline'>(此重釋上八俱非義)</span>。</p>
</div>
<div class='div-commentary'><p style="margin-left:1em">此釋本計四隂八俱非義也前三隂昔見是有今則<span class='corr'>已</span>滅故曰見有非有行隂今以觀力密照欲滅而未滅故曰觀無不無此歷覧前三成無行隂是有如是循環即以行隂之有前三之無互相比例互相不成即有無自體相破窮盡隂界二句結成相破名數謂窮盡四隂分劑一隂非有四隂俱非有一隂非無四隂俱非無是每一隂皆計非有非無四隂共具八非故云八俱非相隨得下重釋八非數義謂何以名八俱非相葢隨得一隂皆計有無二相有則非無無則非有以一具二計四具八計故成八俱非相。</p>
<p style="margin-left:1em">○二釋轉計。</p>
</div>
<div class='div-orig'><p>又計諸行性遷訛故<span class='note-inline'>(此所觀境)</span>心發通悟<span class='note-inline'>(即邪觧邪悟)</span>有無俱非虚實失措<span class='note-inline'>(此出上通悟所以)</span>。</p>
</div>
<div class='div-commentary'><p style="margin-left:1em">此釋轉計一切法皆是有無俱非也諸行即一切有為法性遷訛即生滅遷變不常前本計但計四隂中有無俱非此轉計一切有為諸法皆是非有非無初二句即諸行無常是生滅法次三句方是倒計虚即無實即有失措即不定義以不可定有定無成立上句有無俱非上詳釋<span class='corr'>已</span>竟。</p>
<p style="margin-left:1em">○三結成。</p>
</div>
<div class='div-orig'><p>由此計度死後俱非後際昏瞢無可道故<span class='note-inline'>(不可道有不可道無)</span>墮落外道惑菩提性是則名為第八外道立五隂中死後俱非心顛倒論。</p>
</div>
<div class='div-commentary'><p style="margin-left:1em">此結成八俱非論也後際昏瞢即死後有無不知無可道者因昏瞢不知故不可言其有無前六以行有例前三之無亦有故立有相論第七以前三無例行隂亦無故立無相論此則前後有無互例互破故成俱非論上八俱非論<span class='corr'>已</span>竟。</p>
<p style="margin-left:1em">○九七斷滅論分三初總標二詳釋三結成。</p>
<p style="margin-left:1em">○初總標。</p>
</div>
<div class='div-orig'><p>又三摩中諸善男子堅凝正心魔不得便窮生類本觀彼幽清常擾動元於後後無<span class='note-inline'>(所觀境)</span>生計度者<span class='note-inline'>(所起計)</span>是人墜入七斷滅論。</p>
</div>
<div class='div-commentary'><p style="margin-left:1em">此總標究竟行隂定中謬見流入七斷滅論也於後後無者即觀行隂念念滅處滅而復滅故計畢竟斷滅又後後無即後之又後盡於未來永滅言七者依所計人天七處皆後後竟無故。</p>
<p style="margin-left:1em">○二詳釋。</p>
</div>
<div class='div-orig'><p>或計身滅<span class='note-inline'>(身指欲界人天二處之身)</span>或欲盡滅<span class='note-inline'>(欲盡即初禪已超欲漏故)</span>或苦盡滅<span class='note-inline'>(苦盡即二禪麄漏<span class='corr'>已</span>伏故)</span>或極樂滅<span class='note-inline'>(極樂即三禪歡喜畢具故)</span>或極捨滅<span class='note-inline'>(極捨即四禪并四空天以苦樂俱捨故)</span>如是循環窮盡七際<span class='note-inline'>(即歷觀七處窮盡邊際故)</span>現前銷滅滅<span class='corr'>已</span>無復<span class='note-inline'>(此結明後後無)</span>。</p>
</div>
<div class='div-commentary'><p style="margin-left:1em">此詳釋七斷滅之義也謂所計之處有七一四洲二六欲天三初禪四二禪五三禪六四禪七四空是也歷觀七處皆是行隂遷流於遷流生滅中但觀念念滅處滅而復滅更不復有故計七處皆歸斷滅永無故名七斷滅論上詳釋竟。</p>
<p style="margin-left:1em">○三結成。</p>
</div>
<div class='div-orig'><p>由此計度死後斷滅墮落外道惑菩提性是則名為第九外道立五隂中死後斷滅心顛倒論。</p>
</div>
<div class='div-commentary'><p style="margin-left:1em">此結明七斷滅論也前七計死後無相是以前色受想<span class='corr'>已</span>滅例行隂同無此但於行隂中觀念念滅相故計七處同滅是所觀之境深於前又前所計但就四隂正報此計七處兼於依正是所計之處廣於前正觀曰此與第七計橫[監-皿+立]有異上七斷滅論<span class='corr'>已</span>竟。</p>
<p style="margin-left:1em">○十五涅槃論分三初總標二詳釋三結明。</p>
<p style="margin-left:1em">○初總標。</p>
</div>
<div class='div-orig'><p>又三摩中諸善男子堅凝正心魔不得便<span class='note-inline'>(牒前)</span>窮生類本<span class='note-inline'>(標後)</span>觀彼幽清常擾動元<span class='note-inline'>(釋上標句)</span>於後後有<span class='note-inline'>(所觀境)</span>生計度者<span class='note-inline'>(所起計)</span>是人墜入五涅槃論。</p>
</div>
<div class='div-commentary'><p style="margin-left:1em">此總標究竟行隂定中謬計流入五涅槃論也後後有即於行隂流用生滅中但觀念念生處生而復生生生無盡故云後後有此與前計敵體相番前於念念滅處起計此於念念生處起計所計之處有五計俱恒常不入斷滅故名五涅槃。</p>
<p style="margin-left:1em">○二詳釋。</p>
</div>
<div class='div-orig'><p>或以欲界為正轉依<span class='note-inline'>(此以欲界六天為轉依果處即轉生死依涅槃故)</span>觀見圓明生愛慕故<span class='note-inline'>(此釋上轉依之因)</span>或以初禪性無憂故<span class='note-inline'>(此計初禪無憂為涅槃樂)</span>或以二禪心無苦故<span class='note-inline'>(此計二禪無苦為涅槃樂)</span>或以三禪極悅隨故<span class='note-inline'>(此計三禪極樂為轉依處)</span>或以四禪苦樂二亡不受輪迴生滅性故<span class='note-inline'>(此計四禪苦樂不動為真涅槃)</span>迷有漏天作無為觧<span class='note-inline'>(此結上五處皆顛倒妄觧)</span>五處安隱為勝淨依<span class='note-inline'>(此結五處顛倒妄依)</span>如是循環五處究竟<span class='note-inline'>(此結五涅槃名究竟即涅槃故)</span>。</p>
</div>
<div class='div-commentary'><p style="margin-left:1em">此詳釋五涅槃義也或以下列五處之名迷有下結五計之倒此中五計前麄後細前淺後深初計欲界六天為正轉依是最麄淺其中亦有淺深如觀見圓明一句就天眼圓明說四王天至他化天雖皆具天眼上下所見遠近不同亦有淺深若就所依光明處說四王天與日月宮齊光明超越四州忉利天日月上照復有種種寶光又超越下天第三天有身光至第六天身光漸漸殊勝是則以依正光明校之亦有麄細其初禪至四禪深淺可知此五處皆是有為有漏皆屬生死迷以為無為無漏為涅槃其顛倒邪見何如哉又作無為觧即迷無我為真我五處安隱即迷苦為樂為勝淨依即迷不淨為真淨五處究竟即迷無常為真常因此誤認故將五處生死為涅槃正脉曰此五或字是不定之辭隨各人所見一處非一人徧計五處也為正轉依一句應貫下四處經家省文耳又此五處涅槃如仙家計天上不生滅亦同此見以心證之皆是顛倒。</p>
<p style="margin-left:1em">○三結明。</p>
</div>
<div class='div-orig'><p>由此計度五現涅槃墮落外道惑菩提性是則名為第十外道立五隂中五現涅槃心顛倒論。</p>
</div>
<div class='div-commentary'><p style="margin-left:1em">此結明倒計五涅槃論也謂現涅槃者計五處現前即是常住不滅非灰滅入空為涅槃故又現涅槃即後後有以現前不滅即究竟不滅此妄計生滅為不生滅非真不生滅性此十論後五皆言五隂中者以所計因五隂起其中有徧觀五隂有觀四隂有唯觀行隂皆不離識隂以識隂是四隂之體以體言之故所計不出五隂初從阿難彼善男子脩三摩地想隂盡者起至此止一大科名詳示行隂微細魔事<span class='corr'>已</span>竟。</p>
<p style="margin-left:1em">○二結示防護真脩分三初結示十種心魔分劑二結示迷狂墮落惡趣三結勸傳示保護真脩。</p>
<p style="margin-left:1em">○初結示十種心魔分劑。</p>
</div>
<div class='div-orig'><p>阿難如是十種禪那狂觧皆是行隂用心交互故現斯悟。</p>
</div>
<div class='div-commentary'><p style="margin-left:1em">此總結上十種魔事皆依行隂分劑發現也狂觧異前現境前三隂魔事皆境似外現故云禪那現境此十種心魔見自心生故云狂觧皆是下正明十計分劑斯悟即狂觧此十計通明邪見違正徧知若分之廣有六十二見或十六異見依瑜伽說有五種一說我二說常三說斷四說現法涅槃五說無因或分四見即斷常空有今說為十或約為二即斷常二見總一邪見皆如來開合之妙故有種種名此十種見皆不了行隂誤認為妙真如性故墮迷倒入邪見林又此十種以五分收之初計即第五說無因二三四五即第二說常六計即第一說我七八九即第三說斷十計即第四說現法涅槃以四見收之初計是斷見二計是常見三四五亦斷亦常六與十是有見七八九是空見若以二見收之六與十入常見七八九入斷見。</p>
<p style="margin-left:1em">○二結示迷狂墮落惡趣。</p>
</div>
<div class='div-orig'><p>眾生頑迷不自忖量逢此現前以迷為觧<span class='note-inline'>(迷)</span>自言登聖<span class='note-inline'>(狂)</span>大妄語成<span class='note-inline'>(業)</span>墮無間獄<span class='note-inline'>(報)</span>。</p>
</div>
<div class='div-commentary'><p style="margin-left:1em">此結示行隂十種邪見若覺了則<span class='corr'>已</span>若頑迷不覺以為真悟真證即未得言得未證言證成大妄語墮無間獄其害若此行人可不慎歟正脉曰癡暗曰頑正悟難發也惑亂曰迷邪觧易生也。</p>
<p style="margin-left:1em">○三結勸傳示保護真脩分二初勸傳示銷息邪見二勸傳示開覺真義。</p>
<p style="margin-left:1em">○初勸傳示銷息邪見。</p>
</div>
<div class='div-orig'><p>汝等必須將如來語於我滅後傳示末法徧令眾生覺了斯義無令心魔自起深孽保持覆護銷息邪見。</p>
</div>
<div class='div-commentary'><p style="margin-left:1em">此如來悲心付囑阿難大眾將此深義開覺眾生保護禪那不遭邪徑也必須二字囑其不可移易畢竟要傳示此義方保脩行無虞如來語即十種邪觧之相及墮落之業傳示末法即[監-皿+立]傳無盡徧令眾生即橫傳無際斯義即如來語義覺了即不被所迷無令心魔二句謂未發邪觧者覺了不生保持覆護二句謂<span class='corr'>已</span>發邪觧者覺了即銷滅正脉曰孽者禍之萌也心魔自起者言天魔不至自心禍生也猶曰天作孽猶可違自作孽不可活也。</p>
<p style="margin-left:1em">○二勸傳示開覺真義。</p>
</div>
<div class='div-orig'><p>教其身心開覺真義<span class='note-inline'>(即第一義諦)</span>於無上道不遭枝岐<span class='note-inline'>(不傍入外道)</span>勿令心祈得少為足<span class='note-inline'>(不中止二乘)</span>作大覺王清淨標指<span class='note-inline'>(即上真義為成佛指南)</span>。</p>
</div>
<div class='div-commentary'><p style="margin-left:1em">此勸傳示如來第一義諦也將此真義為諸眾生從於凢夫終大涅槃作一指南不岐入外道小乘故曰作大覺王清淨標指此中真義即三諦圓融屬無住涅槃無上道即三觀一心屬無上菩提一是理果一是智果俱非有無一異等見遠離一切因緣自然種種戲論故結名清淨標指上示行隂魔相<span class='corr'>已</span>竟。</p>
<p style="margin-left:1em">○五示識隂魔相分二初詳示微細魔事二結示防護真脩。</p>
<p style="margin-left:1em">○初詳示微細魔事分二初先明識隂分劑二正明識隂見魔。</p>
<p style="margin-left:1em">○初先明識隂分劑分三初明未破分劑二明已破分劑三明妄想分劑。</p>
<p style="margin-left:1em">○初明未破分劑分二初牒行隂盡相二明識隂自相。</p>
<p style="margin-left:1em">○初牒行隂盡相。</p>
</div>
<div class='div-orig'><p>阿難彼善男子脩三摩提行隂盡者<span class='note-inline'>(牒定盡際下示其相)</span>諸世間性<span class='note-inline'>(即十二類生生滅之性)</span>幽清擾動同分生機<span class='note-inline'>(行隂能發生十二類生之生滅故曰同分生機)</span>倐然隳裂<span class='note-inline'>(生機隳裂如基址崩圻則生無依處)</span>沉細綱紐補特伽羅酬業深脉感應懸絕<span class='note-inline'>(綱脉斷絕則因果不酬)</span>。</p>
</div>
<div class='div-commentary'><p style="margin-left:1em">此牒前行隂盡相以起下識隂之相也諸世間性者標十二類生之本性即熠熠元性幽清擾動二句釋明上性字乃生類同分清擾之生機亦名生基基以能持生滅言機以能生生滅言即浮根塵究竟樞穴倐然隳裂者謂三摩地中行隂一盡而生滅之機忽然崩散一切生死了無依倚沉細綱紐者標十二類生之經以行隂幽隱難㧞故曰沉細綱能統紐能結謂生類生死輪轉不失因果酬荅不脫皆行隂為之綱紐綿綿不絕補特伽羅二句釋明上綱紐之義補特伽羅此云數取趨謂數數取諸趨受生故此即中隂身以現隂方謝即有中隂中隂能取後隂連屬不絕全是行隂為經絡故云酬業深脉深字明上沉細脉字明上綱紐感應懸絕者謂三摩地中行隂一盡而生死綱紐感應永斷一切業果了無鈎鎻生機隳裂深脉懸絕正形容行隂盡相如此生機言隳裂深脉言懸絕字眼有法有將沉細綱紐讀抂上文文[執/力]似不爽快又俟智者詳之。</p>
<p style="margin-left:1em">○二明識隂自相。</p>
</div>
<div class='div-orig'><p>於涅槃天<span class='note-inline'>(不生不滅)</span>將大明悟如鷄後鳴瞻顧東方<span class='corr'>已</span>有精色<span class='note-inline'>(即涅槃天所露之色)</span>六根虚靜無復馳逸內外湛明入無所入<span class='note-inline'>(此四句正示識隂之相)</span>深逹十方十二種類受命元由<span class='note-inline'>(即頼耶識中各類種子)</span>觀由執元<span class='note-inline'>(諸類分斷因亡)</span>諸類不召<span class='note-inline'>(諸類分斷果䘮)</span>於十方界<span class='corr'>已</span>獲其同<span class='note-inline'>(即行隂波瀾滅化為識隂澄水)</span>精色不沉<span class='note-inline'>(涅槃精色漸漸大明)</span>發現幽秘<span class='note-inline'>(識隂幽秘之相朗然可見)</span>此則名為識隂區宇。</p>
</div>
<div class='div-commentary'><p style="margin-left:1em">此結明識隂之相也於涅槃天下正示識隂之相此則下結識隂之名於涅槃等是真現之相六根等是妄盡之相初二句是法即真如漸露故云將大明悟如鷄後鳴三句是喻喻上將字後鳴喻將明之時精色喻將明之相六根虚靜者謂見聞覺知即八識見分今行隂盡則不流逸奔境故云無復馳逸無馳逸即虚靜境不入心曰虚心不馳境曰靜內外湛明者內根不取外境境自湛明前云十方國土皎然清淨是也外境不入內心根自湛明前云返流全一六用不行是也由根境湛明不相入故云入無所入又則根是八識見分境是八識相分今歸識體則相見不二故云入無所入即行隂波浪歸入識體元澄之性而無能入所入之跡此與上文性入元澄一澄元習相應此生滅已盡之相深逹十方等五句示識隂種現之相受命元由者即十二類生各有受生種子此種子皆八識執持今識現則種子俱現故云深逹各命元由前行隂未破則云雖未通其各命由緒今行盡識現故云深逹觀由執元二句正示窮識隂工夫謂既逹各命種子以觀力密照以定力執持使種子不起現行即不生異熟果故云諸類不召即諸類無生命故於十方界四句復結明真妄二相同字即識隂本體謂銷六和合同一精明精色結真如將大明幽秘結隂相將欲盡。</p>
<p style="margin-left:1em">○二明<span class='corr'>已</span>破分劑。</p>
</div>
<div class='div-orig'><p>若於群召<span class='note-inline'>(即十二類生命)</span><span class='corr'>已</span>獲同中<span class='note-inline'>(即識隂中)</span>銷磨六門合開成就<span class='note-inline'>(此二句是畧標識隂盡相)</span>見聞通鄰<span class='note-inline'>(此句釋上合成就即銷磨六根合成一圓融清淨覺體)</span>互用清淨<span class='note-inline'>(此句釋上開成就即開一圓融覺體能為六用)</span>十方世界<span class='note-inline'>(依報)</span>及與身心<span class='note-inline'>(正報)</span>如吠瑠璃內外相徹<span class='note-inline'>(此四句明依正合開)</span>名識隂盡<span class='note-inline'>(結名)</span>是人則能超越命濁<span class='note-inline'>(結益)</span>。</p>
</div>
<div class='div-commentary'><p style="margin-left:1em">此發明識隂已盡之相也初二句牒識隂之體下方明盡相群召即群命謂十二類生各命由緒雖殊而識體是同故云已獲同中銷磨六門二句頂上同中二字前行隂盡雖前七波浪<span class='corr'>已</span>滅化為澄水但伏六根現行不馳逸而六根種子全抂此正八識體相後云此湛非真如急流水望如恬靜又云若非想元寧受妄習非汝六根互用合開此之妄想無時得滅是則八識體自圓明但以六習妄隔而為識隂覆蔽妙明今銷磨六門而隂相自盡是知銷磨二字是盡識隂切要工夫合開成就乃功成之相見聞通鄰二句釋明上合開成就一句是內根圓通方盡識隂見分十方世界四句頂上根隔合開見分既清淨而相分亦清淨故世界與身心根境圓明內外朗徹故喻如吠瑠璃此以根境圓明發揮識盡之相如此是人則能二句結顯識盡之益前云汝等見聞元無異性眾塵隔越無狀異生又云同異失凖名為命濁是知眾生以八識為命識為眾塵隔越不得圓融清淨故名為濁今既根境圓明互用清淨故超之即超識命成慧命也。</p>
<p style="margin-left:1em">○三明妄想分劑。</p>
</div>
<div class='div-orig'><p>觀其所由<span class='note-inline'>(以觀力照識隂本因)</span>罔象虚無顛倒妄想以為其本。</p>
</div>
<div class='div-commentary'><p style="margin-left:1em">此明識隂本因分劑也前行隂雖云幽隱尚有清擾之相此則全是澄水而無流動之相故云罔象雖有微細生滅而望如恬靜此識體元無自性乃圓明覺體粘湛發光即虚明之影六根妄習一盡全是圓明覺體求此識隂妄想無處可得故曰虚無雖是罔象無性猶能受薰持種迷妄不覺故曰顛倒妄想末句結其所由上先明識隂分劑<span class='corr'>已</span>竟。</p>
<p style="margin-left:1em">○二正明識隂見魔分十初明外道種二明我徧種三明倒圓種四明倒知種五明顛化種六明斷滅種七明妄延種八明天魔種九明纏空種十明不化種。</p>
<p style="margin-left:1em">○初明外道種分二初發明外道之義二結示外道之名。</p>
<p style="margin-left:1em">○初發明外道之義分三初明謬觧之由二明謬觧之義三明謬觧之失。</p>
<p style="margin-left:1em">○初明謬觧之由。</p>
</div>
<div class='div-orig'><p>阿難當知是善男子窮諸行空<span class='note-inline'>(此句標行隂盡)</span>於識還元<span class='corr'>已</span>滅生滅<span class='note-inline'>(此二句釋上行空二字總此三句是躡行盡方見識隂)</span>而於寂滅精妙未圓<span class='note-inline'>(此標識現之相即前精色不沉發現幽秘)</span>能令<span class='corr'>己</span>身根隔合開<span class='note-inline'>(此是定慧銷磨之力乍開乍合非真圓通)</span>亦與十方諸類通覺<span class='note-inline'>(即前於十方界<span class='corr'>已</span>獲其同此正識隂之相)</span>覺知通㳷能入圓元。</p>
</div>
<div class='div-commentary'><p style="margin-left:1em">此明誤入外道之由也前云汝今欲令見聞覺知遠契如來常樂我淨又云以湛旋其虚妄滅生復還元覺此元覺即妙寂滅性今從色隂究竟至識隂雖未還至覺源<span class='corr'>已</span>還至識隂識為四隂之元故云於識還元<span class='corr'>已</span>滅生滅即行隂全滅又藏識如海七識皆海中波浪行盡浪息歸於識海亦還元義此牒行盡之相而於寂滅下正明識隂之相初二句標真將圓未圓之相能令下示妄將盡未盡之相此二相總一識隂因識性近於寂滅故真將圓識未破故未圓因識元<span class='corr'>已</span>滅生滅故妄將盡識未圓故未盡又根隔合開內根似融諸類通覺外境似融即似前身心內外明徹此是工夫中暫現相似之境非真成就末二句是結辭能入圓元者類生徧同曰圓生滅之本曰元正識隂之體到此不住可盡寂滅誤認為實證即返墮顛倒此即發倒見之由也。</p>
<p style="margin-left:1em">○二明謬觧之義。</p>
</div>
<div class='div-orig'><p>若欲所歸<span class='note-inline'>(即還元之元又云能入圓元故云所歸)</span>立真常因生勝觧者<span class='note-inline'>(此二句正所起謬觧)</span>。</p>
</div>
<div class='div-commentary'><p style="margin-left:1em">此明究竟識隂中謬觧外道之義也若於二字是設許之辭所歸即生滅還元因性入元澄望如恬靜故誤認為不生滅性立為真常因即立為涅槃正因不知所立所歸尚屬生滅返執自<span class='corr'>己</span>能見能觧為正知見故云生勝觧此者字指謬觧之人此誤認圓湛性澄不生滅性為因地心。</p>
<p style="margin-left:1em">○三明謬觧之失。</p>
</div>
<div class='div-orig'><p>是人則墮因所因執娑毘迦羅<span class='note-inline'>(此云黃髮是外道名)</span>所歸冥諦成其伴侶<span class='note-inline'>(此明謬觧墮此外道之類)</span>迷佛菩提亡失知見<span class='note-inline'>(此明謬觧失佛正知見)</span>。</p>
</div>
<div class='div-commentary'><p style="margin-left:1em">此明於識體上謬觧之失即遠佛菩提成外道侶也因所因執者是總標誤認之失上因字即立圓元是真常因為涅槃所因執以為得故曰因所因執娑毘迦羅是數論師立二十五諦第一冥諦從冥生覺等諸法計終歸於冥即計冥諦為我所歸今於識元立為真因計為所歸即此之流既入邪見即違正見迷佛菩提可知矣上發明外道之義<span class='corr'>已</span>竟。</p>
<p style="margin-left:1em">○二結示外道之名。</p>
</div>
<div class='div-orig'><p>是名第一立所得心成所歸果<span class='note-inline'>(結墮邪因邪果)</span>違遠圓通背涅槃城<span class='note-inline'>(結失正因正果)</span>生外道種<span class='note-inline'>(結墮邪見之名下例此)</span>。</p>
</div>
<div class='div-commentary'><p style="margin-left:1em">此結謬觧所墮之名也正教以不生滅性為因地心即是自<span class='corr'>己</span>本源非心外有法為本脩因若心外稍有所得即是幻妄今於識元立真常因執為實有是心外有法即所得之心正教以復本妙心為果地覺非心外別有新證此經云圓滿菩提歸無所得天台六即中究竟即云但復本來性更無一事新今於所立因計為所歸果是因有所得果有所歸即有實法因果俱妄因妄即迷真因故云違遠圓通果妄即迷正果故云背涅槃城前迷佛菩提亡正知見就智分因果此違遠圓通二句就理分因果上明外道種<span class='corr'>已</span>竟。</p>
<p style="margin-left:1em">○二明我徧種分二初發明我徧之義二結示我徧之名。</p>
<p style="margin-left:1em">○初發明我徧之義分三初明行盡識現二明依識謬執三明謬執成害。</p>
<p style="margin-left:1em">○初明行盡識現。</p>
</div>
<div class='div-orig'><p>阿難又善男子窮諸行空<span class='corr'>已</span>滅生滅<span class='note-inline'>(行盡)</span>而於寂滅精妙未圓<span class='note-inline'>(識現)</span>。</p>
</div>
<div class='div-commentary'><p style="margin-left:1em">○二明依識謬執。</p>
</div>
<div class='div-orig'><p>若於所歸<span class='note-inline'>(所觀識境同前)</span>覧為自體<span class='note-inline'>(所計異前)</span>盡虚空界十二類內所有眾生皆我身中一類流出生勝觧者<span class='note-inline'>(此六句釋明上覧為自體一句)</span>。</p>
</div>
<div class='div-commentary'><p style="margin-left:1em">此明究竟識隂倒觧我徧之義也前執於所歸識立真常因所觧我與識異即心外有法是計識為所歸我為能歸此於所歸識執為自體所觧我與識一謂識即我見諸法皆從識變則計諸法皆自我生是我為能生眾生為所生故云盡空十二類生皆我身中一類流出正教謂萬法唯識以明心外無法唯識唯夢如幻故耳此計識為我體實有所生眾生等法豈非迷倒哉此誤認大地草木輭動含靈本源真如即是如來成佛真體故生此觧。</p>
<p style="margin-left:1em">○三明謬執成害。</p>
</div>
<div class='div-orig'><p>是人則墮能非能執<span class='note-inline'>(此是邪見之執)</span>摩醯首羅<span class='note-inline'>(此邪見之流)</span>現無邊身<span class='note-inline'>(此是首羅天之能事)</span>成其伴侶迷佛菩提亡失知見。</p>
</div>
<div class='div-commentary'><p style="margin-left:1em">此明究竟識隂謬執之害也是人下明墮邪見迷佛下明失正見能非能執者此先明所墮之邪執謂計我能生實不能生故云能非能執摩醯首羅是色頂天名即大慢天此天計我能現無量世界能生一切眾生非能謂能故名大慢成其伴侶者結顯墮此大慢之流西域第十五外道說三界中所有一切命非命物皆是摩醯首羅天生摩醯首羅天者虚空是頭地是身水是溺山是糞一切眾生是腹中蟲風是命火是煖罪福是業是八種是摩醯首羅身上發明我徧之義<span class='corr'>已</span>竟。</p>
<p style="margin-left:1em">○二結示我徧之名。</p>
</div>
<div class='div-orig'><p>是名第二立能為心成能事果違遠圓通背涅槃城生大慢天我徧圓種。</p>
</div>
<div class='div-commentary'><p style="margin-left:1em">此結識隂第二計我徧之名也立能為心謂我能生一切計我為因成能事果謂能現無邊身及所生眾生皆我之能事計所生為果其識性則有漏無漏相隔非圓非通謬執為我徧圓故違真圓通性識性未破寂滅未圓而計為真我故背真涅槃果末二句正結其名徧圓者計我體徧圓空界故上明我徧種<span class='corr'>已</span>竟。</p>
<p style="margin-left:1em">○三明倒圓種分二初發明倒圓之義二結示倒圓之名。</p>
<p style="margin-left:1em">○初發明倒圓之義分三初明行盡識現二明依識謬執三明因謬成害。</p>
<p style="margin-left:1em">○初明行盡識現。</p>
</div>
<div class='div-orig'><p>又善男子窮諸行空<span class='corr'>已</span>滅生滅<span class='note-inline'>(行盡)</span>而於寂滅精妙未圓<span class='note-inline'>(識現)</span>。</p>
</div>
<div class='div-commentary'><p style="margin-left:1em">○二明依識謬執。</p>
</div>
<div class='div-orig'><p>若於所歸<span class='note-inline'>(此句是按定識法)</span>有所歸依<span class='note-inline'>(此句依上識法計為歸依之處)</span>自疑身心從彼流出<span class='note-inline'>(自情世間)</span>十方虚空咸其生起<span class='note-inline'>(無情世間)</span>即於都起所宣流地<span class='note-inline'>(即情與無情同生之處即識體)</span>作真常身無生滅觧<span class='note-inline'>(此正明謬觧)</span>抂生滅中早計常住<span class='note-inline'>(出謬觧所以)</span>既惑不生<span class='note-inline'>(迷真)</span>亦迷生滅<span class='note-inline'>(迷妄)</span>安住沉迷<span class='note-inline'>(迷真一迷迷妄又一迷故曰沉迷)</span>生勝觧者<span class='note-inline'>(以迷為勝觧顛倒可知)</span>。</p>
</div>
<div class='div-commentary'><p style="margin-left:1em">此明究竟識隂中謬執倒圓之義也有所歸依者計識為我所歸之處此與初計立真常因為我所歸是同但疑身心世界從彼流出與初計異自疑下計身心空界從彼流出與二計十方眾生皆我生出是同但前計識即我故謂我能生一切此計我與識異故謂我與物皆從識生是則觀識能生一切是同但認即我不即我故異是此計與前二計分同分異即於都起下正明謬觧顛倒所以宣流地即身心空界流出之處按定此處下明所計此識隂性元生滅而作真常不生滅觧是於生滅法計不生滅性是則不唯不知不生滅性其實亦不知生滅之法若知生滅又肯作不生滅耶是真不知矣故云既惑不生亦迷生滅末二句結顯以迷為觧顛倒之甚此一誤認汝身汝心外洎山河虚空大地咸是妙明真心中物故有此觧。</p>
<p style="margin-left:1em">○三明因謬成害。</p>
</div>
<div class='div-orig'><p>是人則墮常非常執計自抂天<span class='note-inline'>(此亦邪見之流)</span>成其伴侶迷佛菩提亡失知見。</p>
</div>
<div class='div-commentary'><p style="margin-left:1em">此明上於生滅中早計常住之失也識性非常計為常住故云常非常執計自抂天亦非常計常之人謂既墮此計即同此人故云成其伴侶西域第十二外道說自抂天造作眾生即能生一切也上發明倒圓之義<span class='corr'>已</span>竟。</p>
<p style="margin-left:1em">○二結示倒圓之名。</p>
</div>
<div class='div-orig'><p>是名第三立因依心<span class='note-inline'>(身心依彼而生故曰因依邪因)</span>成妄計果<span class='note-inline'>(非常計常故曰妄計邪果)</span>違遠圓通背涅槃城生倒圓種。</p>
</div>
<div class='div-commentary'><p style="margin-left:1em">此結識隂中第三計倒圓之名也溫陵曰前計我圓生物此計彼圓生我故曰倒圓上明倒圓種<span class='corr'>已</span>竟。</p>
<p style="margin-left:1em">○四明倒知種分二初發明倒知之義二結示倒知之名。</p>
<p style="margin-left:1em">○初發明倒知之義分三初明行盡識現二明觀識謬觧三明因謬成害。</p>
<p style="margin-left:1em">○初明行盡識現。</p>
</div>
<div class='div-orig'><p>又善男子窮諸行空<span class='corr'>已</span>滅生滅<span class='note-inline'>(行盡)</span>而於寂滅精妙未圓<span class='note-inline'>(識現)</span>。</p>
</div>
<div class='div-commentary'><p style="margin-left:1em">○二明觀識謬觧。</p>
</div>
<div class='div-orig'><p>若於所知<span class='note-inline'>(識有覺知故云所知)</span>知徧圓故<span class='note-inline'>(識有知體又徧圓是知覺亦圓此按所觀法)</span>因知立觧<span class='note-inline'>(此句正明因見知圓而起謬觧)</span>十方草木皆稱有情與人無異<span class='note-inline'>(此三句明因知立觧之觧字因知圓故觧草木亦同有知)</span>草末為人人死還成十方草樹<span class='note-inline'>(此三句又因上計草木與人知覺無異復計輪迴亦同此計無情同有情有情同無情此顛倒所知故)</span>無擇徧知<span class='note-inline'>(不分情與無情一切有知故曰徧知此結上計)</span>生勝觧者。</p>
</div>
<div class='div-commentary'><p style="margin-left:1em">此明究竟識隂中謬觧倒知之義也若於下是所觀識法觀識體徧圓具有知覺故曰知徧圓故故字因知之故而生知觧因知下正明所起觧此計因觀十方有情無情同是識性流出以能生識性有知則計所生諸法亦同有知故作此觧謂十方草木皆有知覺與人無異乃至輪迴等事亦無有異不唯計無情為有情亦復計有情為無情末二句結顯顛倒所知以迷為觧之謬此誤認一切浮塵及器世間諸變化相應念化成無上知覺之過也。</p>
<p style="margin-left:1em">○三明因謬成害。</p>
</div>
<div class='div-orig'><p>是人則墮知無知執婆吒霰尼<span class='note-inline'>(此亦計知無知執之人)</span>執一切覺<span class='note-inline'>(即無擇徧知)</span>成其伴侶迷佛菩提亡失知見。</p>
</div>
<div class='div-commentary'><p style="margin-left:1em">此明謬觧倒知之害也是人下明墮邪見迷佛下明失正見此計草木有知實無所知故云知無知執婆吒霰尼溫陵謂是二外道名執一切覺明二外道所執亦同執草木與人無異皆有知覺上發明倒知之義<span class='corr'>已</span>竟。</p>
<p style="margin-left:1em">○二結示倒知之名。</p>
</div>
<div class='div-orig'><p>是名第四計圓知心<span class='note-inline'>(即計草木與人同知此所計因)</span>成虚謬果<span class='note-inline'>(即草木與人互為輪迴此所計果虚謬)</span>違遠圓通背涅槃城生倒知種。</p>
</div>
<div class='div-commentary'><p style="margin-left:1em">此結識隂中第四倒知之名也無情本非知謬計有知故曰倒知正觀曰有執無情有佛性無情作佛者觀此可以自息其說也故涅槃經云為非佛性而言佛性為揀瓦礫非情無佛性故而言佛性葢佛者覺也佛性即覺性也眾生是有煩惱覺諸佛是無煩惱覺覺性是一但以煩惱有無而為生佛之異也然知覺之性真實靈明不生不滅有體不空名如來藏抂因名佛性出纏名法身故勝曼經云由如來藏故厭離生死樂求涅槃若彼無情身噐乃業氣凝聚氣聚而生氣殞則滅生滅無體無體全空喚甚麼作佛性教誰成佛耶或曰山河乃有情心變故說有情成佛時即是草木成佛若爾則祗聞有情成佛令無情隨化成佛曾聞草木成佛令有情隨化為佛乎問前云精神化為土木金石豈非情化無情乎土梟附塊豈非無情化情乎曰二者皆為識神所慿託焉黃頭化石神慿石而住土梟附塊識慿塊而生非識神變為土石亦非土石化為識神也但託彼為緣耳問如華嚴經說佛菩提樹雲臺寳綱皆能說法豈非無情有覺性乎曰彼經云佛神力故樹中出聲等皆是佛與菩薩三昧力故使之然耳非無情物自能說也又若無情物自能說法則必亦能[聽-王]法能說能[聽-王]必亦能思能說[聽-王]思自不名無情矣問萬法唯識是如來正教今計圓知何墮外道耶曰正教唯識顯一切法如夢如幻唯識現起當體全空不立知見不生法執今計有實色心互為輪轉執法實有起種種倒見大非唯識之㫖故墮外道上明倒知種<span class='corr'>已</span>竟。</p>
<p style="margin-left:1em">○五明顛化種分二初發明顛化之義二結示顛化之名。</p>
<p style="margin-left:1em">○初發明顛化之義分三初明行盡識現二明觀識謬觧三明因謬成害。</p>
<p style="margin-left:1em">○初明行盡識現。</p>
</div>
<div class='div-orig'><p>又善男子窮諸行空<span class='corr'>已</span>滅生滅<span class='note-inline'>(行盡)</span>而於寂滅精妙未圓<span class='note-inline'>(識現)</span>。</p>
</div>
<div class='div-commentary'><p style="margin-left:1em">○二明觀識謬觧。</p>
</div>
<div class='div-orig'><p>若於圓融根互用中<span class='corr'>已</span>得隨順<span class='note-inline'>(此是窮識將破根漸互用此即觀識之境)</span>便於圓化一切發生<span class='note-inline'>(此所起觧)</span>求火光明樂水清淨愛風周流觀塵成就<span class='note-inline'>(釋上圓化發生二句)</span>各各崇事以此群塵發作本因<span class='note-inline'>(能生一切)</span>立常住觧<span class='note-inline'>(計四大真常能造化故)</span>。</p>
</div>
<div class='div-commentary'><p style="margin-left:1em">此明究竟識隂中謬觧顛化之義也初三句標謬觧所發之源因窮識將盡未盡六根漸融能於一根而發諸根之用此方乍能非極成就故云<span class='corr'>已</span>得隨順便為圓化下正明所起謬觧即便於隨順境中起種種謬觧葢六根是內四大見得一根能發諸用妄計四大能生一切妙變故名圓化如云四大為能造萬法是所造相似又見火生光明水生清淨等計能生實矣各各崇事者言各人愛樂不一崇尊尚也事供養也即崇火事火崇水事水之儔以此群塵三句結明謬觧之義群塵四大也本因謂四大能造一切即萬法本因常住者謂所造諸法既不斷絕能造四大必是常住又如世間瓶爐等噐皆四大造成瓶爐雖殊四大不異亦常住義有云此誤認七大本如來藏清淨本然循業發現故生此觧。</p>
<p style="margin-left:1em">○三明因謬成害。</p>
</div>
<div class='div-orig'><p>是人則墮生無生執<span class='note-inline'>(墮邪見)</span>諸迦葉波并婆羅門勤心役身事火崇水<span class='note-inline'>(妄因)</span>求山生死<span class='note-inline'>(妄果)</span>成其伴侶<span class='note-inline'>(成邪人)</span>迷佛菩提亡失知見。</p>
</div>
<div class='div-commentary'><p style="margin-left:1em">此明謬觧顛化之失也諸迦葉波即三迦葉等曾為事火外道迦葉是別姓婆羅門是總姓求出生死者計四大能造性常冀歸四大之元即獲常住如仙家煉水火欲延年亦即其類有計四大所造色是常如佛果體相好光明亦微妙四大究竟不壞不受生死葢佛果色從心生非四大能生是依四大求出生死豈非顛倒乎上發明顛化之義<span class='corr'>已</span>竟。</p>
<p style="margin-left:1em">○二結示顛化之名。</p>
</div>
<div class='div-orig'><p>是名第五計著崇事迷心從物立妄求因求妄冀果<span class='note-inline'>(結明顛化之義)</span>違遠圓通背涅槃城<span class='note-inline'>(結明顛化之失)</span>生顛化種。</p>
</div>
<div class='div-commentary'><p style="margin-left:1em">此結識隂第五謬觧顛化之名也妄執四大為能生因又妄計四大能出生死為常住果此非因計因無果計果故曰妄求妄冀謂火生光水生淨等非圓迷心從物非通故違遠圓通依生滅群塵求出生死故背真涅槃正脉曰計著邪惑也崇事邪業也迷心謂迷<span class='corr'>己</span>一真靈覺之心從物謂從彼四物無知之物反將無情之物以為生物之原誠如環師所謂因果皆妄顛倒化理故名顛化種也上明顛化種<span class='corr'>已</span>竟。</p>
<p style="margin-left:1em">○六明斷滅種分二初發明斷滅之義二結示斷滅之名。</p>
<p style="margin-left:1em">○初發明斷滅之義分三初明行盡識現二明觀識謬觧三明因謬成害。</p>
<p style="margin-left:1em">○初明行盡識現。</p>
</div>
<div class='div-orig'><p>又善男子窮諸行空<span class='corr'>已</span>滅生滅<span class='note-inline'>(行盡)</span>而於寂滅精妙未圓<span class='note-inline'>(識現)</span>。</p>
</div>
<div class='div-commentary'><p style="margin-left:1em">○二明觀識謬觧。</p>
</div>
<div class='div-orig'><p>若於圓明<span class='note-inline'>(此所觀境)</span>計明中虚<span class='note-inline'>(此所起觧)</span>非滅群化<span class='note-inline'>(群化即能造四大及所造根塵等法)</span>以永滅依為所歸依生勝觧者<span class='note-inline'>(結定謬觧)</span>。</p>
</div>
<div class='div-commentary'><p style="margin-left:1em">此明究竟識隂中謬觧斷滅之義也初按所觀理境即識體圓即前云於十方界<span class='corr'>已</span>獲其同明即前云內外湛明入無所入次句即依境所起觧因見圓明中四隂<span class='corr'>已</span>盡六根虚淨無復馳逸因計圓明中虚無永寂三句是依上謬觧而起邪行即灰冺群化諸相以求斷空非毀也群化即根塵等法具種種變化故曰群化今欲歸無故皆毀滅以永滅依二句是依滅行所證斷果上依字即處也下依字即託也以永滅處為所歸託故此誤認妙性圓明離諸名相本來無有世界眾生之過也。</p>
<p style="margin-left:1em">○三明因謬成害。</p>
</div>
<div class='div-orig'><p>是人則墮歸無歸執<span class='note-inline'>(墮邪見)</span>無想天中諸舜若多<span class='note-inline'>(墮空之流)</span>成其伴侶迷佛菩提亡失知見。</p>
</div>
<div class='div-commentary'><p style="margin-left:1em">此明謬觧斷滅之害也初句正明所墮邪執以永滅為所歸實非究竟所歸故曰歸無歸執正脉曰無想天畧舉非非想以該四空非取四禪無想也諸舜若多總舉趣空天眾皆同類也上發明斷滅之義已竟。</p>
<p style="margin-left:1em">○二結示斷滅之名。</p>
</div>
<div class='div-orig'><p>是名第六圓虚無心<span class='note-inline'>(斷滅因)</span>成空亡果<span class='note-inline'>(斷滅果)</span>違遠圓通背涅槃城生斷滅種。</p>
</div>
<div class='div-commentary'><p style="margin-left:1em">此結識隂第六計斷滅之名也圓虚無心者即非滅群化之心圓字作工夫看成空亡果者即以永滅為所歸果問此與後二乘何別曰以取空見觧似同而伏惑斷惑逈異耳上明斷滅種已竟。</p>
<p style="margin-left:1em">○七明妄延種分二初發明妄延之義二結示妄延之名。</p>
<p style="margin-left:1em">○初發明妄延之義分三初明行盡識現二明觀識謬觧三明因謬成害。</p>
<p style="margin-left:1em">○初明行盡識現。</p>
</div>
<div class='div-orig'><p>又善男子窮諸行空<span class='corr'>已</span>滅生滅<span class='note-inline'>(行盡)</span>而於寂滅精妙未圓<span class='note-inline'>(識現)</span>。</p>
</div>
<div class='div-commentary'><p style="margin-left:1em">○三明觀識謬觧。</p>
</div>
<div class='div-orig'><p>若於圓常<span class='note-inline'>(所觀理境)</span>固身常住<span class='note-inline'>(所起觧行)</span>同於精圓常不傾逝<span class='note-inline'>(成上固身常住之義)</span>生勝觧者<span class='note-inline'>(按定以迷為觧)</span>。</p>
</div>
<div class='div-commentary'><p style="margin-left:1em">此明究竟識隂中謬觧妄延之義也圓常者即觀識性徧圓<span class='corr'>已</span>滅生滅故云圓常因見識性常則脩身復命欲同識性常住不滅故云固身常住同於精圓者謂身本無常以工夫堅固脩持同於識精圓常故常不死似以性融相相隨性融計俱不生滅此所觀識尚屬生滅豈能固身同不傾逝耶是所觧成謬正脉曰此即仙家性命雙脩之見有云此誤認六根同是安樂妙常之見也。</p>
<p style="margin-left:1em">○三明因謬成害。</p>
</div>
<div class='div-orig'><p>是人則墮貪非貪執<span class='note-inline'>(墮邪見)</span>諸阿斯陀<span class='note-inline'>(求長命人)</span>求長命者成其伴侶迷佛菩提亡失知見。</p>
</div>
<div class='div-commentary'><p style="margin-left:1em">此明謬觧妄延之失也貪身常住實非可貪畢竟壞滅故云貪非貪執阿斯陀此云無比古仙人名諸綂指仙眾上發明妄延之義<span class='corr'>已</span>竟。</p>
<p style="margin-left:1em">○二結示妄延之名。</p>
</div>
<div class='div-orig'><p>是名第七執著命元<span class='note-inline'>(即識隂)</span>立固妄因趨長勞果違遠圓通背涅槃城生妄延種。</p>
</div>
<div class='div-commentary'><p style="margin-left:1em">此結識隂第七妄延之名也命元者識隂是生命之元固妄因者即堅固命元立為長命因此命元非常固以為常所固虚妄不實故云固妄因趨長勞果者固身趨此命元以為長生果其實非長終歸壞滅徒自虚勞故云長勞果即長勞無功終不長保妄延即長勞義上明妄延種<span class='corr'>已</span>竟。</p>
<p style="margin-left:1em">○八明天魔種分二初發明天魔之義二結示天魔之名。</p>
<p style="margin-left:1em">○初發明天魔之義分三初明行盡識現二明觀識謬觧三明因謬成害。</p>
<p style="margin-left:1em">○初明行盡識現。</p>
</div>
<div class='div-orig'><p>又善男子窮諸行空<span class='corr'>已</span>滅生滅<span class='note-inline'>(行盡)</span>而於寂滅精妙未圓<span class='note-inline'>(識現)</span>。</p>
</div>
<div class='div-commentary'><p style="margin-left:1em">○二明觀識謬觧。</p>
</div>
<div class='div-orig'><p>觀命互通<span class='note-inline'>(所觀識現)</span>卻留塵勞恐其銷盡<span class='note-inline'>(所起邪觧)</span>便於此際坐蓮華宮廣化七珍多增寶媛恣從其心<span class='note-inline'>(所起邪行)</span>生勝觧者。</p>
</div>
<div class='div-commentary'><p style="margin-left:1em">此明究竟識隂中謬觧天魔之義也觀命互通者即觀十二類生命同一識體前云於十方界<span class='corr'>已</span>獲其同是也卻留塵勞二句正明謬觧以觀命互通非<span class='corr'>己</span>獨存如都銷盡即成斷滅誰證真常故計留塵勞恐其銷盡因此謬觧故起魔行變化七珎寶媛以恣其心故云便於此際等此際即互通之際觀此亦似菩薩留惑潤生但菩薩因同體大悲利生無我雖留惑未斷非恣縱欲境此計唯恐銷盡即我執猶存恣心恐成斷滅又即所觀識與真性懸殊即所計我愛與大悲逈別有云此誤認一切變現不為煩惱皆合涅槃清淨妙德也。</p>
<p style="margin-left:1em">○三明因謬成害。</p>
</div>
<div class='div-orig'><p>是人則墮真無真執<span class='note-inline'>(墮邪見)</span>吒枳迦羅<span class='note-inline'>(亦恣欲境人)</span>成其伴侶迷佛菩提亡失知見。</p>
</div>
<div class='div-commentary'><p style="margin-left:1em">此明謬觧魔業之失也此計誤認命元為<span class='corr'>己</span>真宰實非真我故云真無真執吒執迦羅環師謂即欲頂自抂天類上發明天魔之義<span class='corr'>已</span>竟。</p>
<p style="margin-left:1em">○二結示天魔之名。</p>
</div>
<div class='div-orig'><p>是名第八發邪思因立熾塵果違遠圓通背涅槃城生天魔種。</p>
</div>
<div class='div-commentary'><p style="margin-left:1em">此結識隂第八天魔之名也發邪思因者即邪觧留塵勞恐其銷盡又即開發塵勞煩惱皆屬邪思立熾塵果者即廣化欲境熾然欲塵以為受用之果正脉曰墜入欲頂天魔者生以類聚也上明天魔種<span class='corr'>已</span>竟。</p>
<p style="margin-left:1em">○九明纏空種分二初發明纏空之義二結示纏空之名。</p>
<p style="margin-left:1em">○初發明纏空之義分三初明行盡識現二明觀識謬觧三明因謬成害。</p>
<p style="margin-left:1em">○初明行盡識現。</p>
</div>
<div class='div-orig'><p>又善男子窮諸行空<span class='corr'>已</span>滅生滅<span class='note-inline'>(行盡)</span>而於寂滅精妙未圓<span class='note-inline'>(識現)</span>。</p>
</div>
<div class='div-commentary'><p style="margin-left:1em">○二明觀識謬觧。</p>
</div>
<div class='div-orig'><p>於命明中<span class='note-inline'>(此句亦所觀理境)</span>分別精麄䟽决真偽<span class='note-inline'>(此二句是觧)</span>因果相酬唯求感應<span class='note-inline'>(此二句是行證)</span>背清淨道<span class='note-inline'>(此明上非大涅槃)</span>所謂見苦斷集證滅脩道<span class='note-inline'>(此二句發明上分別真偽因果感應之實)</span>居滅<span class='corr'>已</span>休更不前進<span class='note-inline'>(此二句發明上背清淨道之實)</span>生勝觧者<span class='note-inline'>(以劣為勝)</span>。</p>
</div>
<div class='div-commentary'><p style="margin-left:1em">此明究竟識隂中謬觧纏空之義也命明中即識體精明之中因窮識體精明有漏無漏種子俱現即通各命由緒故能分別䟽决簡別世間因果為麄為偽簡別出世間因果為精為真故去麄偽獨留精真唯慕出世因果相酬求速出生死感應即相酬上下變文耳背清淨道明上雖知因果相酬脩證偏空不逹清淨實相即有即空之大道知苦斷集揀去世間麄偽因果證滅脩道取證出世精真因果以明上分別䟽决之精微居滅已休二句明上疏决非過但沉空不返為過耳正脉以精麄作凢聖分真偽作邪正分亦是今觧以世間收凢夫魔外。</p>
<p style="margin-left:1em">○三明因謬成害。</p>
</div>
<div class='div-orig'><p>是人則墮定性聲聞諸無聞僧增上慢者成其伴侶<span class='note-inline'>(墮定性小乘與無聞性凢夫)</span>迷佛菩提亡失知見<span class='note-inline'>(迷大菩提失正徧知)</span>。</p>
</div>
<div class='div-commentary'><p style="margin-left:1em">此明謬觧纏空之失也定性聲聞即不迴心鈍根羅漢此依聖教窮空永無墮落諸無聞僧即愚法無聞未得謂得未證謂證天報畢即入輪迴上發明纏空之義<span class='corr'>已</span>竟。</p>
<p style="margin-left:1em">○二結示纏空之名。</p>
</div>
<div class='div-orig'><p>是名第九圓精應心成趨寂果<span class='note-inline'>(結止化城)</span>違遠圓通背涅槃城<span class='note-inline'>(結失寳所)</span>生纏空種。</p>
</div>
<div class='div-commentary'><p style="margin-left:1em">此結識隂第九纏空之名也圓精應心者圓字是功行即圓滿精真感應之脩心趨寂即偏空小果正脉曰為空所縳曰纏空種上明纏空種<span class='corr'>已</span>竟。</p>
<p style="margin-left:1em">○十明不化種分二初發明不化之義二結示不化之名。</p>
<p style="margin-left:1em">○初發明不化之義分三初明行盡識現二明觀識謬觧三明因謬成失。</p>
<p style="margin-left:1em">○初明行盡識現。</p>
</div>
<div class='div-orig'><p>又善男子窮諸行空<span class='corr'>已</span>滅生滅<span class='note-inline'>(行盡)</span>而於寂滅精妙未圓<span class='note-inline'>(識現)</span>。</p>
</div>
<div class='div-commentary'><p style="margin-left:1em">○二明觀識謬觧。</p>
</div>
<div class='div-orig'><p>若於圓融清淨覺明<span class='note-inline'>(所觀理境)</span>發研深妙<span class='note-inline'>(行)</span>即立涅槃<span class='note-inline'>(果)</span>而不前進<span class='note-inline'>(明其謬)</span>生勝觧者。</p>
</div>
<div class='div-commentary'><p style="margin-left:1em">此明究竟識隂定中謬觧不化之義也初二句乃識隂將破之相圓融即六根開合互用無礙清淨者前行盡六根現行不馳曰虚淨今六根消磨<span class='corr'>已</span>盡種現俱空故云清淨覺明者即識體隂相將盡漸入智境內外明徹故曰覺明此圓融清淨覺明總是識隂分劑要透過前進則妙若於此際精研作涅槃觧即不能融化前進。</p>
<p style="margin-left:1em">○三明因謬成失。</p>
</div>
<div class='div-orig'><p>是人則墮定性辟支諸緣獨倫不回心者成其伴侶迷佛菩提亡失知見。</p>
</div>
<div class='div-commentary'><p style="margin-left:1em">此明謬觧不化之失也定性辟支一句是總標下二句是釋明辟支梵語中含緣覺獨覺二義不回心即定性也上發明不化之義<span class='corr'>已</span>竟。</p>
<p style="margin-left:1em">○二結示不化之名。</p>
</div>
<div class='div-orig'><p>是名第十圓覺㳷心成湛明果<span class='note-inline'>(結止二乘)</span>違遠圓通背涅槃城<span class='note-inline'>(結失佛乘)</span>生覺圓明不化圓種。</p>
</div>
<div class='div-commentary'><p style="margin-left:1em">此結識隂第十不化之名也圓覺㳷心者圓字亦功行覺㳷即識性覺明方與正覺通㳷而未能妙圓窮至此以為涅槃因故云圓覺㳷心湛明果者依覺明為涅槃果明而未寂故云湛明覺圓明亦湛明未寂故不化有二義一於覺明不融化立為涅槃即理障障真寂滅二因住涅槃不化眾生即智障障正知見問二乘乃如來正教抂出世四聖之列今何列為魔數耶曰魔羅此云殺者以損害立名二乘人對界內凢夫魔外實為出世聖人以離分叚生死故今對如來了義脩證究竟一乘故列魔數以沉空滯寂違背圓通害正知見豈非損大菩提之魔耶此但說定性二乘回心向大不抂此數從阿難彼善男子脩三摩地行隂盡者起至此止一大科詳示識隂微細魔事<span class='corr'>已</span>竟。</p>
<p style="margin-left:1em">○二結示防護真脩分五初結示見魔分劑二結示不悟成害三結勸保護成道四結示諸佛同證五結示識[書-曰+皿]頓超。</p>
<p style="margin-left:1em">○初結示見魔分劑。</p>
</div>
<div class='div-orig'><p>阿難如是十種禪那中途成狂<span class='note-inline'>(未至始覺究竟果故)</span>因依迷惑<span class='note-inline'>(未依本覺不生滅因故)</span>於未足中生滿足證<span class='note-inline'>(發明中途成狂)</span>皆是識隂用心交互故生斯位。</p>
</div>
<div class='div-commentary'><p style="margin-left:1em">此總結上十種見魔分劑皆識隂發現也中途成狂一句是總結謂十種魔事雖有魔外小乘邪正不同望於果海均是中途迷狂因依迷惑三句是別結謂前八多迷識性為真因真依生種種倒見入於枝岐故曰因依迷惑後二雖非枝岐未足為足亦誤認識性為究竟果故曰生滿足證又中途一句是正結因依等三句是釋明謂中途成狂皆依先習本因迷惑其心故於未足生滿足證皆是下正結分劑所依此十種狂見皆不了識性誤為真元所見是一所觧各異初立為真因九十立為真果二計自三計他四計圓知五計圓化六執斷滅七八執真常是於一識體上各見不同又前五并七八屬常見第六屬斷見九十屬偏見正脉曰中途一句前八意多葢前八魔外中途各起狂觧故未足生足二句後二意多葢後二小乘得少為足不前進故因依一句意兼前後葢十執無非因迷而起依迷而住。</p>
<p style="margin-left:1em">○二結示不悟成害。</p>
</div>
<div class='div-orig'><p>眾生頑迷不自忖量<span class='note-inline'>(本迷)</span>逢此現前各以所愛先習迷心<span class='note-inline'>(被習境迷)</span>而自休息將為畢竟所歸寧地<span class='note-inline'>(妄見)</span>自言滿足無上菩提大妄語成<span class='note-inline'>(妄言)</span>外道邪魔所感業終墮無間獄<span class='note-inline'>(有退)</span>聲聞緣覺不成增進<span class='note-inline'>(無進)</span>。</p>
</div>
<div class='div-commentary'><p style="margin-left:1em">此結示識隂十魔如未先覺為彼所迷終成大害也魔外墮大無間小乘障大菩提是須覺了方無此害先習迷心者各人有曾聞曾習相似真因真我真空真常等種子今於識隂相似境現投其所習所愛誤以為真故安心以為究竟是為各人先習迷心故誤墮中途之害又逢此下是妄惑自言下是妄業外道下是妄報魔外於因依迷惑習漏未盡故脩禪福業既盡必墮惡道二乘迷於小果由斷惑方取果是界內惑<span class='corr'>已</span>盡故無退墮但不前進耳正脉謂前八各有魔外習種後二各有二乘習種亦是。</p>
<p style="margin-left:1em">○三結勸保護成道。</p>
</div>
<div class='div-orig'><p>汝等存心秉如來道<span class='note-inline'>(勸令生大悲心)</span>將此法門<span class='note-inline'>(即辯魔微細法門)</span>於我滅後傳示末世<span class='note-inline'>(當愍之時)</span>普令眾生覺了斯義<span class='note-inline'>(即上此法門)</span>無令見魔自作沉孽保餒哀救消息邪緣<span class='note-inline'>(即十種狂見)</span>令其身心入佛知見<span class='note-inline'>(保護成道)</span>從始成就不遭岐路<span class='note-inline'>(此二句成上入佛知見一句)</span>。</p>
</div>
<div class='div-commentary'><p style="margin-left:1em">此結勸阿難會眾存如來心秉如來道以衛護眾生為能事也正觀曰見魔者見以違理為名前八違真中二理起界內邪見後二違中道理起界外邪見以二乘智即無明故正脉曰依岳師七純是見八具見愛以留塵勞生勝觧故二乘於界外見愛猶存以愛涅槃故。</p>
<p style="margin-left:1em">○四結示諸佛同證。</p>
</div>
<div class='div-orig'><p>如是法門先過去世恒沙劫中微塵如來乘此心開得無上道。</p>
</div>
<div class='div-commentary'><p style="margin-left:1em">此結示辨魔法門諸佛同證以證末世脩行生正知見也如是法門一句似該五隂玩之唯識隂為凖至後文云此是過去先佛世尊奢摩他中覺明分析微細魔事方是通結五隂秉此心開是信觧得無上道是行證諸佛既從此辨魔法門信觧開悟得證菩提是知此法門乃禪那中甚深微細智慧是佛知見外此求菩提無有是處行人於此可不盡心焉。</p>
<p style="margin-left:1em">○五結示識[書-曰+皿]頓超分二初超入等覺二超入妙覺。</p>
<p style="margin-left:1em">○初超入等覺分二初明能超心二明所超位。</p>
<p style="margin-left:1em">○初明能超心。</p>
</div>
<div class='div-orig'><p>識隂若盡則汝現前諸根互用。</p>
</div>
<div class='div-commentary'><p style="margin-left:1em">此明能超諸位之心也即見聞覺知不能分隔成一圓融清淨寶覺故曰諸根互用此與前明識隂盡文義相應彼云見聞通鄰互用清淨是也正脉判此是初住圓通之相。</p>
<p style="margin-left:1em">○二明所超位分二初明超入行相二明超入位次。</p>
<p style="margin-left:1em">○初明超入行相。</p>
</div>
<div class='div-orig'><p>從互用中能入菩薩金剛乾慧圓明精心於中發化如淨瑠璃內含寶月。</p>
</div>
<div class='div-commentary'><p style="margin-left:1em">此明超入心境之相也初句躡上能超之心能入菩薩二句畧明所超之位畧信住等直入等覺後心圓明精心即能超行相於中發化即所超境相如淨瑠璃二句是喻瑠璃喻所超位寶月喻能超心於中發化者謂於圓明精心中開發轉超種種位次瑠璃一喻前後相應第三漸次云六用不行十方國土皎然清淨辟如瑠璃內懸明月識隂盡相云十方世界及與身心如吠瑠璃內外明徹與此內含寶月皆識隂盡圓明之相也。</p>
<p style="margin-left:1em">○二明超入位次。</p>
</div>
<div class='div-orig'><p>如是乃超十信十住十行十回向四加行心菩薩所行金剛十地等覺圓明。</p>
</div>
<div class='div-commentary'><p style="margin-left:1em">此列所超位次之名也前明相但畧舉等覺後心此重為列出所超諸位以見頓入等覺之妙金剛十地者有二義一從別教立名謂菩薩登地方證真如入佛知見地故稱十地登十地者永無退墮即究竟堅固故名金剛此金剛依理立名二即此經聞熏金剛三昧雖從初乾慧地即用此觀照至地上此慧方究竟故從地彰金剛之名前云是種種地皆以金剛觀察漸次能入是也此金剛從智立名圓明即等覺後心金剛乾慧之相上明超入等覺<span class='corr'>已</span>竟。</p>
<p style="margin-left:1em">○二明超入妙覺。</p>
</div>
<div class='div-orig'><p>入於如來妙莊嚴海圓滿菩提歸無所得。</p>
</div>
<div class='div-commentary'><p style="margin-left:1em">此明識隂一盡即能頓超妙覺果海也初句總明超入果位之地次三句別明果位之相葢果地光明相好神通自抂稱滿法界不可思議故云妙莊嚴海即觧脫德是福究竟諸佛知見智慧方便究竟無餘故云圓滿菩提即般若德是智究竟如來所證復本妙心別無新得故云歸無所得即法身德是理究竟此一句是諸佛密印以證天魔外道凢夫小乘皆是有所得心故違遠圓通背涅槃城迷菩提失知見葢此從根互用中能超入果海者顯此經是圓頓之教妙極於此以識隂一盡即頓破無明親見法身故云從互用中能入如來地此中能超有二義一但依見性圓融說能超非真廢行布而歸寂滅三卷末云銷我億劫顛倒想不歷僧祗獲法身永嘉云彈指圓成八萬門剎那滅卻三祗劫皆是此義俱是圓頓之㫖初發心時便成正覺故說能超二依脩心圓入說能超即於禪那中頓證法身雖圓入諸位智行能不留礙而不取證直入薩般若海而後<span class='corr'>已</span>二義有見道脩道之殊以見法身方說能超一也此中論初超之位有說入地方能超有說初住能超各有所見非無㨿妄談說入地者是依別教為名以別教初地始見法身與常途圓教初住位齊故說入地能超說初住者是依常途圓教立名以常途圓教初住即見法身與別教初地位齊故說初住方超此中十信即常途圓教初住開出微細之相常途圓教十信即此中信首三漸次是也此中微細異於常途乃見前楞嚴精研之妙也正脉謂初住能超正是此中十信正脉明言謂既當信滿而復超十信者全顯此經十信乃初住十心有無知妄談者㨿此信位一二文字謂一切妄想滅盡無餘及一切圓通等句諍言十信<span class='corr'>已</span>滅妄想<span class='corr'>已</span>合圓通即能頓超誹正脉說初住為杜撰豈知正脉說初住即此十信耶又豈知如來立教開合之深趨耶而教眼未明豈敢妄作分䟽問正脉既說此中十信即常途初住何不說信位即超苦辨初住能超者何也曰依常途初住說能超人易知已見法身若依此中十信說能超人未易明恐濫同常途十信破壞教義其過非細故爾從佛告阿難及諸大眾汝等當知有漏世界十二類生起至此止一大科分析五隂微細魔事<span class='corr'>已</span>竟。</p>
<p style="margin-left:1em">○三結示防護真脩分三初勑依顯教以慧護持二勑依密教以定護持三勑當恭欽諸佛埀範。</p>
<p style="margin-left:1em">○初勑依顯教以慧護持。</p>
</div>
<div class='div-orig'><p>此是過去先佛世尊奢摩他中毘婆舍那覺明分析微細魔事<span class='note-inline'>(牒前五隂中微細魔事)</span>魔境現前汝能諳識<span class='note-inline'>(此二句勑命先覺護持)</span>心垢洗除<span class='note-inline'>(行中心魔)</span>不落邪見<span class='note-inline'>(識中見魔)</span>隂魔消滅<span class='note-inline'>(色中境魔)</span>天魔摧碎大力鬼神褫魄逃逝魑魅魍魎無復出生<span class='note-inline'>(此四種皆受想二隂中魔)</span>直至菩提無諸少乏下劣增進於大涅槃心不迷悶。</p>
</div>
<div class='div-commentary'><p style="margin-left:1em">此世尊結上微細魔事令依聞脩二慧先覺則諸魔無慮自息也前結識隂云如是法門先過去世恒沙諸佛乘此心開是顯諸佛皆依辯魔法門心開成道此明辯魔法門乃先世諸佛奢摩他中清淨觀照微細分出前重諸佛恭欽此顯諸佛埀範直至菩提五句結顯能諳識諸魔則從始及終不遭岐路直至二大轉依而後<span class='corr'>已</span>無諸少乏即圓滿二字即上圓滿菩提以躡妙莊嚴海次三句即歸無所得皆因有得故違背涅槃今下劣增進則二乘不得少為足心不迷悶則魔外不以有得為得同歸無所得究竟涅槃又五隂魔事都是得少為足之過故迷大涅槃悶於岐路今皆超之歸於究竟。</p>
<p style="margin-left:1em">○二勑依密教以定護持。</p>
</div>
<div class='div-orig'><p>若諸末世愚鈍眾生未識禪那<span class='note-inline'>(不能明悟自心)</span>不知說法<span class='note-inline'>(無多聞慧性)</span>樂脩三昧汝恐同邪一心勸令持我佛頂陀羅尼咒<span class='note-inline'>(此因無聞思二慧勸持咒)</span>若未能誦寫於禪堂或帶身上<span class='note-inline'>(此因記持之性亦無勸安於身處)</span>一切諸魔所不能動<span class='note-inline'>(此顯咒力即究竟堅固之心諸魔不能破壞)</span>。</p>
</div>
<div class='div-commentary'><p style="margin-left:1em">此世尊復勑依密教以定護持末世脩心之眾也樂脩三昧者即樂脩如來得成菩提之密因此是可衛護人但因無慧性恐遭魔擾故令持咒以護之誦持又不能復教安於身處此如來末後深慈方便中之方便如慈母保愛嬰兒曲折已盡矣末世脩行如知佛恩如此可不勉歟。</p>
<p style="margin-left:1em">○三勑當恭欽諸佛埀範。</p>
</div>
<div class='div-orig'><p>汝當恭欽十方如來究竟脩進最後埀範。</p>
</div>
<div class='div-commentary'><p style="margin-left:1em">此末後叮囑辨魔法門冀傳持普被也究竟脩進一句與前清淨脩證相應前結位次云是種種地皆以金剛觀察如幻十種深喻奢摩他中用諸如來毘婆舍那清淨脩證漸次能入此結魔事後云此是過去諸佛奢摩他中毘婆舍那覺明分析微細魔事繼之究竟脩進總是前後開示唯一首楞嚴大定以究竟堅固故能直入妙覺成無上道以究竟堅固故一切魔事所不能動故云究竟修進最後埀範有二義一是一席最後以辨魔法門是此經收席至訓二是一代最後謂如來說法四十九年未曾說此微細魔事以此經抂法華後即如來顧命悲誨與遺教涅槃等教同致深慮末世冀慧命不絕故云最後埀範從即時如來將罷法座起至此止一科究竟五隂魔事已竟。</p>
<p style="margin-left:1em">○二究竟五隂妄想分二初阿難躡前啟請二世尊因問詳荅。</p>
<p style="margin-left:1em">○初阿難躡前啟請。</p>
</div>
<div class='div-orig'><p>阿難即從座起聞佛示誨<span class='note-inline'>(領佛開示辨魔法門)</span>頂禮欽奉憶持無失<span class='note-inline'>(此領汝當恭欽最後埀範)</span>於大眾中重復白佛如佛所言五隂相中五種虚妄為本想心<span class='note-inline'>(此正躡前義)</span>我等平常未蒙如來微細開示<span class='note-inline'>(此三句是心請以未蒙開示即請示)</span>又此五隂為併銷除為次第盡如是五重詣何為界<span class='note-inline'>(上問定三義下正請開示)</span>惟願如來發宣大慈為此大眾清明心目<span class='note-inline'>(清明心得正知清明目得正見)</span>以為末世一切眾生作將來眼<span class='note-inline'>(能明見五隂妄想界分故名將來眼)</span>。</p>
</div>
<div class='div-commentary'><p style="margin-left:1em">此阿難躡前五隂妄想請佛重為微細發明也阿難下敘領前益於大眾下正躡佛言請後示五隂相中六句問妄想本因又此三句問五隂脩斷頓漸如是二句問五重界分惟願下依現前末世正請正脉曰我等下申罕聞以求細示也葢聞之熟者可一舉而便見今由曾未蒙示故乍聞未得其詳也。</p>
<p style="margin-left:1em">○二世尊因問詳荅分四初荅五隂本因妄想二荅五隂因界淺深三荅五隂滅除頓漸四結勸傳示將來。</p>
<p style="margin-left:1em">○初荅五隂本因妄想分三初總示妄想本元二別明妄想義相三結明妄想能因。</p>
<p style="margin-left:1em">○初總示妄想本元分四初標真本空二因妄成有三辯明妄因四結明問意。</p>
<p style="margin-left:1em">○初標真本空。</p>
</div>
<div class='div-orig'><p>佛告阿難精真妙明本覺圓淨<span class='note-inline'>(標真)</span>非留死生及諸塵垢<span class='note-inline'>(本空)</span>乃至虚空皆因妄想之所生起<span class='note-inline'>(以妄生顯本空)</span>。</p>
</div>
<div class='div-commentary'><p style="margin-left:1em">此標妄想真源本空也非留下明上圓淨二字即本來一切都空死生指妄果塵垢指妄因屬有情以該虚空世界即本無虚空世界眾生乃至下以妄生顯上圓淨本空舉虚空以該眾生世界即眾生世界虚空皆迷妄而有又此三句一顯上本空一成下妄有正觀曰此經凢明起妄先標無妄之真以立其本此中精真至塵垢標真立本也。</p>
<p style="margin-left:1em">○二因妄成有。</p>
</div>
<div class='div-orig'><p>斯元本覺妙明精真妄以發生諸噐世間如演若多迷頭認影。</p>
</div>
<div class='div-commentary'><p style="margin-left:1em">此承上本空之真妄生諸有也初二句躡真次二句明妄末二句喻妄無因諸噐世間舉世界以該虚空眾生即虚空世界眾生皆本覺妙明中虚妄發生此三叚文字以三事互舉互攝乃潤色精妙之處又此三事不外五隂正推原五隂皆妄想為本演若一喻一喻上三事全妄一成下妄元無因。</p>
<p style="margin-left:1em">○三辨明妄因分二初明二計俱妄二正斥邪成正。</p>
<p style="margin-left:1em">○初明二計俱妄。</p>
</div>
<div class='div-orig'><p>妄原無因於妄想中立因緣性<span class='note-inline'>(此明無因說妄因妄立因)</span>迷因緣者稱為自然<span class='note-inline'>(此二句斥謬計)</span>彼虚空性猶實幻生<span class='note-inline'>(以虚空猶幻生顯諸有非自然)</span>因緣自然皆是眾生妄心計度<span class='note-inline'>(此三句結明因緣妄立自然謬執皆妄想發生)</span>。</p>
</div>
<div class='div-commentary'><p style="margin-left:1em">此以因緣自然辨明於妄想中立因緣也此中雖明二計俱妄是以自然倒計顯因緣妄立為正義也。</p>
<p style="margin-left:1em">○二正斥邪成正。</p>
</div>
<div class='div-orig'><p>阿難知妄所起說妄因緣<span class='note-inline'>(於妄想中立因緣性)</span>若妄元無說妄因緣元無所有<span class='note-inline'>(妄元無因)</span>何况不知推自然者<span class='note-inline'>(迷因緣者稱為自然)</span>。</p>
</div>
<div class='div-commentary'><p style="margin-left:1em">此正斥自然之邪見成因緣之正義此二叚文義以因緣自然轉折辨明妄元無因因從妄立是顯五隂皆以妄想為本因也上辨明妄因<span class='corr'>已</span>竟。</p>
<p style="margin-left:1em">○四結明問意。</p>
</div>
<div class='div-orig'><p>是故如來與汝發明五隂本因同是妄想。</p>
</div>
<div class='div-commentary'><p style="margin-left:1em">此承上真源本空因妄成有以荅問意前問云如佛所說五種虚妄為本想心未知其詳故此結云真本無因妄想立因以是義故如來與汝先說五隂本因同是妄想離妄則無因可說也上總示妄想本元<span class='corr'>已</span>竟。</p>
<p style="margin-left:1em">○二別明妄想義相分五初明色隂妄想二明受隂妄想三明想隂妄想四明行隂妄想五明識隂妄想。</p>
<p style="margin-left:1em">○初明色隂妄想。</p>
</div>
<div class='div-orig'><p>汝體先因父母想生汝心非想則不能來想中傳命<span class='note-inline'>(此正明色隂從妄想生)</span>如我先言心想醋味口中涎生心想登高足心酸起<span class='note-inline'>(此引二卷先言想隂融通之事)</span>懸巖不有酸物未來汝體必非虚妄通倫口水如何因談醋出<span class='note-inline'>(此以空想能通色體以證色是想倫)</span>是故當知汝現色身名為堅固第一妄想<span class='note-inline'>(結明實是妄想)</span>。</p>
</div>
<div class='div-commentary'><p style="margin-left:1em">此詳明色隂本妄想有也汝體就內身標色隂以易明色是想生想倫故也父母想生者謂此色體從父母婬愛二想所生赤白二物結成形相汝心非想三句明其此身雖從父母想生自心無憎愛之想亦不能來納為自體是則此色身全是父母<span class='corr'>己</span>三想合生想中傳命者父母以想傳汝以想受遞代不絕故云想中傳命口水二句以影足酸堅固是質礙義以色隂有形留礙不融故正脉曰若外四大何以見是妄想生耶曰前世界相續中言堅明立礙及堅覺寶成等亦堅固妄想也。</p>
<p style="margin-left:1em">○二明受隂妄想。</p>
</div>
<div class='div-orig'><p>即此所說臨高想心能令汝形真受酸澀<span class='note-inline'>(此以登高想心能發酸受以明受隂因妄想生故)</span>由因受生能動色體<span class='note-inline'>(此明形酸實有所受而實無所受之物以見受隂全是虚妄分別)</span>汝今現前順益違損二現驅馳<span class='note-inline'>(此總結諸受)</span>名為虚明第二妄想<span class='note-inline'>(結虚受之名)</span>。</p>
</div>
<div class='div-commentary'><p style="margin-left:1em">此明受隂由妄想生虚妄無實也汝今現前者即指現前苦樂等受同想懸巖足心酸澀均是虚妄順益即樂受違損即苦受合有非違非順即捨受二現驅馳即違順二種現行現前流逸奔境虚妄分別也。</p>
<p style="margin-left:1em">○三明想隂妄想。</p>
</div>
<div class='div-orig'><p>由汝念慮使汝色身<span class='note-inline'>(由想念能融故能使色身)</span>身非念倫汝身何因隨念所使種種取像<span class='note-inline'>(此明形不礙想即想之倫故)</span>心生形取與念相應<span class='note-inline'>(上句牒念能使身下句牒身即念倫)</span>寤即想心<span class='note-inline'>(十方三世想如目前)</span>寐為諸夢<span class='note-inline'>(十方三世夢中冥現)</span>則汝想念搖動妄情<span class='note-inline'>(按上夢想)</span>名為融通第三妄想。</p>
</div>
<div class='div-commentary'><p style="margin-left:1em">此明想隂本於融通妄想也由汝下明融通之相寤二句指妄想之體末四句結妄想之名此想隂乃第六識功用六識頌云動身發語獨為最以能融通故能使形色相應又不唯能通一身之色即銀山鐵壁亦不能為礙一念之間徧乎四海之外四海之外冥於一念之間皆融通之用以想證夢全想以夢證想全妄故名妄想此色受想三隂妄想是同但隨用立名以此想能生形色名曰堅固以此想能生覺受名曰虚明以此想能使形色名曰融通。</p>
<p style="margin-left:1em">○四明行隂妄想。</p>
</div>
<div class='div-orig'><p>化理不住<span class='note-inline'>(此句標行隂之體)</span>運運密移<span class='note-inline'>(此句明行隂之相)</span>甲長髮生氣消容皺<span class='note-inline'>(明上移字)</span>日夜相代曾無覺悟<span class='note-inline'>(明上密字)</span>阿難此若非汝云何體遷如必是真汝何無覺<span class='note-inline'>(此明行隂虚妄無實)</span>則汝諸行念念不停名為幽隱第四妄想<span class='note-inline'>(結妄想之名)</span>。</p>
</div>
<div class='div-commentary'><p style="margin-left:1em">此明行隂本幽隱妄想也化理下正明行隂幽隱之義阿難下詰其幽隱無體是虚妄之想化理即行隂以遷流為性故曰不住運運猶念念密移即幽隱此若非汝二句謂此遷流之性不可言虚如必是真二句謂此遷流之性不可言實虚實無定足知其妄故結名妄想正脉曰此行隂若非汝心云何能遷汝實體以見不非汝也如真汝心汝何不覺其遷以見不即汝也非汝即汝二不可定足知虚妄非真矣又受想行之三隂雖皆屬心而文中皆要顯與色身通貫受則令色身領境想則能驅使於身行則能遷變乎體又雖說三隂能通貫色身而實要顯身為念倫非實有也。</p>
<p style="margin-left:1em">○五明識隂妄想分三初辨明習妄非真二决明非真全妄三依妄結名精想。</p>
<p style="margin-left:1em">○初辨明習妄非真。</p>
</div>
<div class='div-orig'><p>又汝精明<span class='note-inline'>(即識精元明)</span>湛不搖處<span class='note-inline'>(即湛入合湛)</span>名恒常者<span class='note-inline'>(牒彼所見)</span>於身不出見聞覺知<span class='note-inline'>(出其體)</span>若實精真<span class='note-inline'>(縱許)</span>不容習妄<span class='note-inline'>(成立)</span>何因汝等曾於昔年覩一奇物經歷年歲憶忘俱無於後忽然覆覩前異記憶宛然曾不遺失<span class='note-inline'>(驗明習妄是實)</span>則此精了湛不搖中念念受薰有何籌筭<span class='note-inline'>(結明念念習妄)</span>。</p>
</div>
<div class='div-commentary'><p style="margin-left:1em">此以念念習妄辨明識隂湛不搖處非真恒常也此精明即八識自性以第八識非善非惡性惟無覆故曰精明湛不搖處是四隂<span class='corr'>已</span>盡之相即六根虚淨無復馳逸名恒常者就小乘外道牒定恒常下方破之以小乘外道不了識性是妄謬立真常因妄立涅槃果故就其迷辨明非真恒常若實精真二句是縱成之辭若果是真不習妄方為真矣何因下驗明念念習妄則知非真明矣有何籌筭者以受薰習氣念念頭數不可以數較。</p>
<p style="margin-left:1em">○二决明非真全妄。</p>
</div>
<div class='div-orig'><p>阿難當知此湛非真<span class='note-inline'>(既習妄决知非真)</span>如急流水望如恬靜<span class='note-inline'>(此喻似湛不搖)</span>流急不見非是無流<span class='note-inline'>(此喻非真不動)</span>若非想元寧受妄習<span class='note-inline'>(此仍依受薰結歸妄想)</span>非汝六根互用開合此之妄想無時得滅<span class='note-inline'>(此以六根開合此想方滅如未能開合不可謂恒常)</span>。</p>
</div>
<div class='div-commentary'><p style="margin-left:1em">此承上驗明識精念念受薰决其非真唯妄也上科驗明其妄此科喻明罔象虚無之相前隂如瀑流其波浪起滅前後歷然可見其相麄而此識精如急流水望如恬靜無相可見故名罔象性惟無覆無記故名虚無非汝二字是返顯之辭返顯必汝六根互用開合此想方滅此與前從互用中能入菩薩金剛乾慧及見聞通鄰互用清淨相應皆識隂盡相是則六根未互用此想决不可謂盡决不可謂常。</p>
<p style="margin-left:1em">○三依妄結名精想。</p>
</div>
<div class='div-orig'><p>故汝現抂見聞覺知中串習幾則湛了內罔象虚無第五顛倒細微精想。</p>
</div>
<div class='div-commentary'><p style="margin-left:1em">此承上辨明識性非真結示妄想之名也故汝下結明其義則湛下正結其名故字頂上根不開合此想不滅之義是故汝今現抂六根不融全是妄想故云中串習幾串穿也亦習也幾微也謂此見聞中串攝習種細微不可以數籌筭即細微精想則湛了內即湛明之中其實非真湛真明對前隂麄濁之相借言湛了以無生滅麄相故名罔象以性非善惡能受薰故名虚無若有實性則不能受薰此屬生相無明迷失性真故名顛倒凢外小乘不能覺了乃至地上菩薩止能分破惟佛方能究盡故名細微精想正脉曰即陀那細識識精明元也上別明妄想義相<span class='corr'>已</span>竟。</p>
<p style="margin-left:1em">○三結明妄想立因。</p>
</div>
<div class='div-orig'><p>阿難是五受隂五妄想成。</p>
</div>
<div class='div-commentary'><p style="margin-left:1em">此總結荅阿難問意也阿難問云如佛說言五隂本因同是妄想未蒙如來微細開示故一一與之詳細發明五隂因緣全是五種妄想生起意義了然無惑故此結明使其領觧無疑溫陵曰五受隂亦名五取蘊由一念迷妄受此取此以自蔽藏也上荅五隂本因妄想<span class='corr'>已</span>竟。</p>
<p style="margin-left:1em">○二荅五隂因界淺深。</p>
</div>
<div class='div-orig'><p>汝今欲知因界淺深唯色與空是色邊際唯觸及離是受邊際唯記與忘是想邊際唯滅與生是行邊際湛入合湛歸識邊際。</p>
</div>
<div class='div-commentary'><p style="margin-left:1em">此荅五隂因界之間也前阿難第三問如是五重詣何為界今於第二荅中以荅此問初二句牒問意因界淺深者謂界不自立因鄰而立如色不自色因空顯色空不自空因色故空是空與色皆色之因界乃至因湛入說合湛因合湛方說湛入是入與合皆識之因界因界即邊際義淺深即因界之淺深如色觸記生湛入乃五隂邊際之淺者如空離忘滅合湛是五隂邊際之深者唯色下正分五隂邊際湛入合湛者上湛字即識相如急流水望如恬靜下湛字即識性如云言妄顯真真亦同妄故識湛合乎真湛皆識邊際又色邊際最淺識邊際最深五重邊際即從淺至深正脉曰如色隂中有相為色無相為空若盡色而不盡空皆未出乎色隂邊際而一切空忍皆非究竟也受隂中取著目觸厭捨曰離若盡觸而不盡離亦未出乎受隂邊際而一切背捨皆非究竟也想隂中有念為記無念為忘若盡記而不盡忘亦未出乎想隂邊際而一切無想皆非究竟也行隂中以念念起處為生相以念念息處為滅相若盡生而不盡滅亦未出乎行隂邊際而一切滅定皆非究竟也識隂中以有入為湛入即性入元澄一澄元習是也以無入為合湛即內外湛明入無所入是也若盡湛入而不盡合湛終未出乎識隂邊際而一切明白法身皆非究竟也上荅五隂因界淺深<span class='corr'>已</span>竟。</p>
<p style="margin-left:1em">○三荅五隂滅除頓漸。</p>
</div>
<div class='div-orig'><p>此五隂元重疊生起生因識有滅從色除<span class='note-inline'>(此先明重疊生起以成下文因次第盡)</span>理則頓悟乘悟併銷事非頓除因次第盡<span class='note-inline'>(此正荅問意)</span>我<span class='corr'>已</span>示汝劫波巾結何所不明再此詢問<span class='note-inline'>(責忘前教)</span>。</p>
</div>
<div class='div-commentary'><p style="margin-left:1em">此荅滅除頓漸之問也前阿難第二問云又此五隂為併銷除為次第盡今荅中當第三初句標定五隂本元次句明其次第生起重疊即次第積累而起顯非頓成末二句明生滅始終生則始於識終於色滅則始於色終於識理則下正荅問意阿難但問是頓消是漸除如來與分出理事二途理則頓悟頓銷事則漸除漸盡唯悟不修則墮空唯脩不悟則滯有必須理事雙融脩悟一致方是了義脩證我<span class='corr'>已</span>下責阿難既領前教不應再有此問<span class='corr'>已</span>示巾結者前五卷佛取劫波羅天所獻華巾綰結以示六根舒結倫次知彼即應悟此再問即忽畧前義故此責之知彼六結元是一巾即理則頓悟乘悟併銷雖一巾六結次第而觧即事非頓除因次第盡孤山曰約生則由內造外從細至麄如着衣也故迷理有識乃至有色約滅則由外至內從麄至細如脫衣也故入理色盡至識盡正脉曰乘悟併銷者即銷其億劫顛倒想也如暗夜驚杌為鬼奔馳荒越一旦被人說破鬼想全消因次第盡者要須歷五隂次第而漸除也如鬼想雖已全銷馳途豈能遽返要須歷返前途方歸舊處矣總是頓悟漸脩之意而<span class='corr'>已</span>上荅五隂滅除頓漸<span class='corr'>已</span>竟。</p>
<p style="margin-left:1em">○四結勸傳示將來。</p>
</div>
<div class='div-orig'><p>汝應將此妄想根元心得開通<span class='note-inline'>(此結勸阿難自當深悟)</span>傳示將來末法之中諸脩行者<span class='note-inline'>(此勸傳示末法)</span>令識虚妄深厭自生知有涅槃不戀三界<span class='note-inline'>(此傳示利益)</span>。</p>
</div>
<div class='div-commentary'><p style="margin-left:1em">此結勸阿難將此妄想根元自當深悟了徹傳示將來作清淨眼也汝應下結示自利傳示下結示利他二利圓明即菩提妙行眾生不肯厭離三界者以不識五隂虚妄如識五隂全是妄想豈肯耽着哉故云深厭自生又眾生貪戀三界者惟不知有無上涅槃如知涅槃是畢竟所歸寧地又豈肯戀着虚妄生死耶故云不戀三界上究竟五隂妄想<span class='corr'>已</span>竟從即時如來將罷法座以來一大科究竟五隂迷悟未全道力淺深竟於此又遠從八卷中說是語<span class='corr'>已</span>即時阿難及諸大眾得蒙如來開示密印起至此止一大科究竟未全道力迷悟淺深結完初卷佛首標真妄二本云善哉阿難汝等當知一切眾生從無始來生死相續皆由不知常住真心性淨明體用諸妄想此想不真故有輪轉從汝今欲研無上菩提起至八卷中汝當奉持止是究竟常住真心性淨明體之真也從說是語已起至此止是究竟用諸妄想此想不真之妄也又前明七趨情想五隂迷悟是發明用諸妄想一句此五隂妄想是發明此想不真一句初之真心此之妄想是一經大關節上正宗分<span class='corr'>已</span>竟。</p>
</div></div>
<div class='div-other'><a id='mulu26' />
<div class='div-commentary'><p style="margin-left:1em">○三流通分分二初顯法門勝妙勸流通二列會眾悟證勸流通。</p>
<p style="margin-left:1em">○初顯法門勝妙勸流通分二初明勝超施福二明妙超極果。</p>
<p style="margin-left:1em">○初明勝超施福分二初示施寶福多二顯弘法福勝。</p>
<p style="margin-left:1em">○初示施寶福多分二初如來以施寶多設問二阿難以獲福多奉荅。</p>
<p style="margin-left:1em">○初如來以施寶多設問。</p>
</div>
<div class='div-orig'><p>阿難若復有人徧滿十方所有虚空<span class='note-inline'>(處無盡)</span>盈滿七寶<span class='note-inline'>(寳無盡)</span>持以奉上微塵諸佛<span class='note-inline'>(佛無盡)</span>承事供養心無虚度<span class='note-inline'>(心無盡)</span>於意云何<span class='note-inline'>(問辭)</span>是人以此施佛因緣得福多否<span class='note-inline'>(所問事)</span>。</p>
</div>
<div class='div-commentary'><p style="margin-left:1em">此佛舉四無盡之施行問阿難得福多否意抂顯弘經功德超越不可以財施之福較其多少也此中徧十方之虚空是虚空無窮無盡盈滿七寶豈有盡耶微塵諸佛是佛無窮無盡一一供養心無虚度豈有盡耶以無盡之心持無盡之寶供無盡之佛徧無盡之空縱使滿世間皆如目連鶖子尚不能知虚空七寶諸佛心量之邊際况能知獲福之數量耶則施之勝至此可謂極則矣。</p>
<p style="margin-left:1em">○二阿難以獲福多奉荅。</p>
</div>
<div class='div-orig'><p>阿難荅言虚空無盡珍寶無邊<span class='note-inline'>(牒佛所問)</span>昔有眾生施佛七錢<span class='note-inline'>(施行小)</span>捨身猶獲轉輪王位<span class='note-inline'>(獲福大此舉少施因緣)</span>况復現前虚空既窮<span class='note-inline'>(不可思議)</span>佛土[〦/兄]徧<span class='note-inline'>(不可思議)</span>皆施珍寶<span class='note-inline'>(施物施心不可思議)</span>窮劫思議尚不能及<span class='note-inline'>(不知四勝之邊際)</span>是福云何更有邊際<span class='note-inline'>(以施行不得邊際故獲福亦無邊際)</span>。</p>
</div>
<div class='div-commentary'><p style="margin-left:1em">此阿難承佛問以直心而荅如上所說施行既無窮盡獲福亦無邊際可思議也阿難下舉少施因緣况復下况顯廣施殊勝正脉曰以七錢施一佛財田俱劣也而猶獲轉輪勝報况復徧空佛土即田勝也皆施珍寶即財勝也窮劫下决其獲福實不可思議也上示施寶福多<span class='corr'>已</span>竟。</p>
<p style="margin-left:1em">○二顯弘經福勝分二初顯傳示之勝二顯誦持之勝。</p>
<p style="margin-left:1em">○初顯傳示之勝分二初超極惡罪報二超多寶施福。</p>
<p style="margin-left:1em">○初超極惡罪報。</p>
</div>
<div class='div-orig'><p>佛告阿難諸佛如來語無虚妄<span class='note-inline'>(安慰之辭)</span>若復有人身具四重十波羅夷<span class='note-inline'>(極重罪)</span>瞬息即經此方他方阿鼻地獄乃至窮盡十方無間靡不經歷<span class='note-inline'>(極惡報)</span>能以一念將此法門<span class='note-inline'>(即首楞嚴微妙法門)</span>於末劫中開示未學是人罪障<span class='note-inline'>(四重十重等罪此方十方等無間)</span>應念銷滅<span class='note-inline'>(如湯消雪)</span>變其所受地獄苦因成安樂國<span class='note-inline'>(轉苦成樂)</span>。</p>
</div>
<div class='div-commentary'><p style="margin-left:1em">此顯傳示此法功德殊勝一念之微能滅無窮苦報而得無盡之樂果也四重犯比丘戒之四波羅夷十波羅夷犯菩薩戒之十重瞬息是極促之時謂即時頃刻而經入此界他方極重之獄乃至下是極長之苦能以下正顯一時弘經之念能銷積劫極重之罪變其下復顯弘經一念不唯但滅無量無邊極重罪報復變極苦以成極樂成安樂國有二義一乘首楞嚴法力即地獄化為樂土一即轉惡業成淨業往生極樂正脉曰語無虚妄者此因向下弘經之功至少而滅罪獲福至多恐難信及故此先明佛無不實不真之語令當諦信也波羅夷五篇第一義當極惡集云三意釋之一退沒二不共住三墮落亦譯名棄一念者暫時發心也末劫聖遠魔強之時也未學難進易退之人也須知弘經既唯一念經必非多所謂四句偈等人必非眾所謂竊為一人等是也夫一念微功而能離極苦以生極樂者良以應觀法界一切唯心實華嚴破獄之㫖而斯經圓彰法界極顯唯心一念持此是以能令無量阿鼻隨處滅盡難思樂土當處發生然須自信方以尅之自信不及深孤妙利痛哉。</p>
<p style="margin-left:1em">○二超多寶施福。</p>
</div>
<div class='div-orig'><p>得福超越前之施人百倍千倍千萬億倍如是乃至筭數譬喻所不能及。</p>
</div>
<div class='div-commentary'><p style="margin-left:1em">此顯一念傳示之功不唯滅無窮無盡之極苦得無窮無盡之妙樂而復超越前之無窮無盡之施福也百倍千倍等總是以數量較之不及也筭數譬喻二大數名正脉曰正以斯經開如來秘密之寶藏獲本然周徧之家珍成塵剎互融之佛果故非財施之多執相之供有為之果所能及矣問全經雖有是功一念豈能盡義遽滅多愆頓膺廣福耶曰此經圓融不思議境智豈以情量而惻之哉宜深忍信勿自疑阻失本真之妙利也又復應知言外况顯之意葢極重罪人一念弘經尚能滅罪獲福如此何况輕罪無罪乃至有福多福之人弘經果報殊勝可知一念尚能如此何况久弘乃至盡形一句一偈尚能如此何况一卷半部乃至全經竊為一人尚能如此何况多人乃至抂大眾中廣為人說其果報殊勝益可知矣上顯傳示之勝<span class='corr'>已</span>竟。</p>
<p style="margin-left:1em">○二顯誦持之勝。</p>
</div>
<div class='div-orig'><p>阿難若有眾生能誦此經<span class='note-inline'>(受持顯教)</span>能持此咒<span class='note-inline'>(受持密教)</span>如我廣說窮劫不盡。</p>
</div>
<div class='div-commentary'><p style="margin-left:1em">此承上較顯傳示功德無比復顯誦持功德更無窮盡也此經開示三德秘藏如來密因妙果圓備斯經以傳示誦持即如來慧命不絕亦即諸佛常住世間而世間有為出世無為所有功德豈可較其一二又能受持此經即頓圓佛果唯以利他為事故先顯傳示後顯誦持傳示為誦持成德誦持為傳示本致未有自不能誦持而能傳示他人誦持也問㨿如我廣說窮劫不盡似誦持超越傳示之功豈自利勝利他耶曰文字互彰前筭數譬喻不及即此說不能盡此說不能盡即前筭數譬喻不及非有二致也上明勝超施福<span class='corr'>已</span>竟。</p>
<p style="margin-left:1em">○二明妙超極果。</p>
</div>
<div class='div-orig'><p>依我教言<span class='note-inline'>(即上顯密二種開示)</span>如教行道<span class='note-inline'>(即上顯密二種妙行)</span>直成菩提無復魔業。</p>
</div>
<div class='div-commentary'><p style="margin-left:1em">此結勸能依我所說傳示誦持圓妙勝行如實而行不唯功德不可筭數不可言說即頓超極果也末二句雖是結顯流通利益實結一經全㫖以遵佛顯密二教定慧均持從初發心直至成佛中間永無諸委曲相即不歷僧祗一超直入者也上顯法門勝妙勸流通<span class='corr'>已</span>竟。</p>
<p style="margin-left:1em">○二列會眾悟證勸流通。</p>
</div>
<div class='div-orig'><p>佛說此經<span class='corr'>已</span>比丘比丘尼優婆塞優婆夷一切世間天人阿脩羅及諸他方菩薩二乘聖仙童子并初發心大力鬼神皆大歡喜作禮而去。</p>
</div>
<div class='div-commentary'><p style="margin-left:1em">此列抂會流通之眾也此文與前序分乃經家為一經首尾之序前序分列眾為請法[聽-王]法為證明此末後列眾為受法謝法為流通又此中列眾與前互有總別詳畧此總列四眾前別列比丘眾即大智舍利弗等以攝比丘尼眾前別列優婆塞眾即王及大臣長者居士等以攝優婆夷眾一切世間二句列八部眾前全缺此中畧列天人脩羅餘攝一切世間故他方菩薩即前恒沙菩薩來聚道塲又即七卷中爾時那由他恒河沙俱胝金剛藏王菩薩等他方二乘即前及諸十方大阿羅漢辟支佛等聖仙童子前全無即諸經亦少即七卷中復有無量日月天子等此仙名聖童者以歸心聖道修童真行故并初發心二句即八部收未盡者亦七卷中復有無量藥乂大將諸羅剎王等并無量山神海神等上列抂會之眾下正明悟證歡喜乃一經悟證所獲法喜故云大歡喜前阿難見佛頂禮悲泣等四十四字是一經總啟請此四字乃一經總領悟且阿難一人二卷初云今日開悟如失乳兒忽遇慈母其歡喜何如哉次又云我雖承佛如是妙音悟妙明心元所圓滿三卷末云各各自知心徧十方等阿難偈云不歷僧祗獲法身四卷中云疑惑銷除心悟實相五卷云心目開明歎未曾有六卷末云明了其家所歸道路七卷末云身心快然獲大饒益<span class='corr'>已</span>上皆阿難悟境八卷末云心慮虚凝斷除三界修心六而微細煩惱此是阿難證處如抂會大眾悟證恐繁不歷舉且如六卷中云普會大眾天龍八部有學二乘及諸一切新發心菩薩其數凢有十恒河沙皆得本心獲法眼淨性比丘尼成阿羅漢無量眾生皆發無等等心此大眾悟證實處此阿難會眾所悟所證從淺至深從麄至細妙絕言思故總以皆大歡喜收之作禮而去者禮是謝法去是持法又去有歸往不同此會眾住處無論遠近從彼來此[聽-王]法今既受法各還本處是此去即歸去也上一經序正流通三大分<span class='corr'>已</span>竟又序與流通文簡易明正宗一分文貫十卷恐難對照今畧次第歸屬以便學者不勞檢閱而了然目前此正宗分自阿難見佛頂禮悲泣等一十九句是一經總啟請自佛告阿難汝我同氣情均天倫起盡十卷經文皆不出阿難所請之義即從佛告阿難起至二卷末云無得疲怠妙菩提路止是發明所請奢摩他義相自阿難白佛言世尊如佛世尊為我等軰宣說因緣起至三卷中云及意界三本非因緣非自然性止是發明三摩提義相自阿難白佛言世尊如來常說和合因緣起至三卷末爍迦羅心無動轉止是發明禪那義相此三德秘藏元是一心義圓言偏今以言顯故歷明其相其實舉一即三又自四卷初爾時富樓[邱-丘+(丹-、+一)]起至如何自欺尚留觀[聽-王]止是會前三藏元是一心以顯三德圓融之妙總發明妙奢摩他等一妙字前歷明其相未及圓妙今會一心不可思議方見其妙從初卷至此發明妙奢摩他等八字從四卷中阿難及諸大眾聞佛示誨疑惑銷除起至七卷末恒令此人所作如願止是發明最初方便四字二决定義是通方便耳根一門是別方便此二為入觀方便從六卷末阿難整衣服於大眾中起至七卷末恒令此人所作如願止為攝心方便并上妙奢摩他等一十二字是究竟如來密因<span class='corr'>已</span>竟初阿難舉果請因今密因<span class='corr'>已</span>明妙果未蒙開示從阿難即從座起頂禮佛足而白佛言我軰遇鈍起至八卷中汝當奉持止是發明得成菩提之妙果重一成字即脩證了義是也是<span class='corr'>已</span>盡請辭中一十六字又阿難請如來妙果密因者恨<span class='corr'>己</span>墮小乘未全道力故阿難云一向多聞未全道力是也如來既與發明所請又復發明所恨使知可歸可避也從八卷中說是語<span class='corr'>已</span>起至十卷末不戀三界止是發明未全道力一句又初明七趨情想是善惡未全道力次明五隂迷悟是邪正未全道力此所恨并所請共二十字冠一經大㫖學者知一經大㫖不出此二十字則不為十卷文義礙清淨眼可不頓了佛心乎。</p>
</div></div></div></div>
<p class='juan'>大佛頂如來密因脩證了義諸菩薩萬行首楞嚴經四依觧卷第十<span class='note-inline'>(終)</span></p>
<div class='div-w'><a id='mulu27' />
<p class='h1'>助刻姓氏</p>
<table>
<tr><td>南雲聞法弟子</td>
<td>譚宗元<span class="note-inline">(伍拾両)</span></td>
<td>譚若綸<span class="note-inline">(拾両)</span></td>
</tr>
<tr><td/>
<td>譚宗光<span class="note-inline">(伍両)</span></td>
<td>劉仲典<span class="note-inline">(伍両)</span></td>
</tr>
<tr><td/>
<td>劉　㠐<span class="note-inline">(貳両)</span></td>
<td>譚宗濂<span class="note-inline">(貳両)</span></td>
</tr>
<tr><td/>
<td>劉伯錦<span class="note-inline">(貳両)</span></td>
<td>譚宗圖<span class="note-inline">(貳両)</span></td>
</tr>
<tr><td/>
<td>譚宗疇<span class="note-inline">(壹両)</span></td>
<td>譚弘烈<span class="note-inline">(壹両)</span></td>
</tr>
<tr><td/>
<td>釋如慧<span class="note-inline">(壹両)</span></td>
<td>譚用寵<span class="note-inline">(貳両)</span></td>
</tr></table>
<table>
<tr><td>邵陽奉佛弟子</td>
<td>劉孔暉<span class="note-inline">(五両)</span></td>
<td>李臺春<span class="note-inline">(壹両貳錢)</span></td>
</tr>
<tr><td/>
<td>周之年<span class="note-inline">(拾両)</span></td>
<td>舒心忠<span class="note-inline">(拾両)</span></td>
</tr>
<tr><td/>
<td>朱音顗<span class="note-inline">(拾両)</span></td>
<td>梁音範<span class="note-inline">([栥-欠+匕]両)</span></td>
</tr>
<tr><td/>
<td>曺音顯</td>
<td>梁音質<span class="note-inline">([栥-欠+匕]両)</span></td>
</tr>
<tr><td/>
<td>曺音頔<span class="note-inline">(共銀拾両)</span></td>
<td>梁音預<span class="note-inline">(壹両)</span></td>
</tr>
<tr><td/>
<td>曺音囪</td>
<td>梁音穎<span class="note-inline">(壹両)</span></td>
</tr>
<tr><td/>
<td>呂音習<span class="note-inline">(拾両)</span></td>
<td/>
</tr>
<tr><td/>
<td>　佛[葶-丁+呆]<span class="note-inline">(壹両)</span></td>
<td>　明性<span class="note-inline">(五錢)</span></td>
</tr>
<tr><td/>
<td>　音籲<span class="note-inline">(壹両)</span></td>
<td>　悟相<span class="note-inline">(壹両)</span></td>
</tr>
<tr><td/>
<td>　悟玄<span class="note-inline">(壹両)</span></td>
<td>　悟能<span class="note-inline">(五錢)</span></td>
</tr>
<tr><td/>
<td>　悟乘<span class="note-inline">(五錢)</span></td>
<td>　悟觧<span class="note-inline">(五錢)</span></td>
</tr>
<tr><td/>
<td>　真海<span class="note-inline">(五錢)</span></td>
<td>　真曉<span class="note-inline">(貳両)</span></td>
</tr>
<tr><td/>
<td>　宗教<span class="note-inline">(五錢)</span></td>
<td>　宗裕<span class="note-inline">(五錢)</span></td>
</tr>
<tr><td/>
<td>　性廣<span class="note-inline">(陸錢)</span></td>
<td>　了錫<span class="note-inline">(壹両)</span></td>
</tr>
<tr><td/>
<td>　海潮<span class="note-inline">(叁錢)</span></td>
<td>　悟梅<span class="note-inline">(陸錢)</span></td>
</tr>
<tr><td/>
<td>　海恒<span class="note-inline">(五錢)</span></td>
<td>　寂裕<span class="note-inline">(五錢)</span></td>
</tr>
<tr><td/>
<td>　寂禪<span class="note-inline">(五錢)</span></td>
<td>　悟予<span class="note-inline">(陸錢)</span></td>
</tr>
<tr><td/>
<td>　真學<span class="note-inline">(壹両)</span></td>
<td>　寂受<span class="note-inline">(五錢)</span></td>
</tr>
<tr><td/>
<td>　性東<span class="note-inline">(貳錢)</span></td>
<td>　照遠<span class="note-inline">(壹両)</span></td>
</tr>
<tr><td/>
<td>　照逸<span class="note-inline">(壹両)</span></td>
<td>　旋復<span class="note-inline">(肆錢)</span></td>
</tr></table><p style="margin-left:5em">吉水廖國英盥手書并督刻</p>
</div>
</div><!-- end of div[@id='body'] -->
</body></html>