<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經四依解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>楞嚴経四依解序</p><p>夫首楞嚴者乃人〃日用能見能聞能覺能知之自性也盖此性即是常住真心一真法界聖凢不二物我同源如是廣大圎明妙性而眾<span class='corr'>生</span>用之能見能聞能覺能知而不識知廣大圎明實自狹自小自私自昧可謂日用而不知也圎覺序云終日圎覺而未嘗圎覺者凢夫也斯之謂欤原此見聞覺知常住真心照而常寂名為奢摩他而世出世間一切諸法皆非即空如来蔵又此常住真心寂而常照名為三摩提而世出世間一切諸法皆即〃不空如來蔵又此常住真心寂照不二名為禪那而世出世間一切諸法離即離非是即非即〃空不空如来蔵是則三蔵本乎一心三觀原無二體究竟常住無壞無雜故名首楞嚴[首-自+句]能扵此見聞覺知薦淂常住真心性淨明體而首楞嚴大定俻在戒而不在扵經也若然者心外無法〃外無心舉心則念〃真詮觀經則字〃本性豈容心法能所對待之分哉孰能達此又不唯一經之文義不屬扵他盛矣[書-曰+皿]眼之所見耳之所聞鼻之所嗅舌之所嘗身之所覺意之所知[書-曰+皿]扵虛空徧扵法界塵〃剎〃事〃法〃亦不出此見聞覺知六湛圎明之外是則十方世界乃吾見聞覺知之性量十方諸佛乃吾見聞覺知之心光諸佛扵眾生心中轉大法輪眾生扵諸佛光中聞第一義斯則一為無量無量為一小中現大〃中現小不動道場徧十方界身含十方無盡虛空扵一毛端現寳王剎坐微塵裡轉大法輪如是妙用眾生日用個〃圎成豈唯諸佛獨能哉若爾廣大性量廣大真用即此日用見聞覺知而不知不覺不能廣大真實受用孰之過歟法云汝復欲知無始無明使汝輪轉生死結根唯汝六根更非他物汝復欲知無上菩提令汝速證安樂觧脫寂淨妙常亦汝六根更非他物知此離吾見聞覺知別無片事可淂豈非十方世界囫〃圇〃是一輪見聞覺知妙真如性耶第眾生日用不知勞[禾*戈]覺皇出現扵世將錯就錯[彳*(前-刖+(之-、))]迷指迷將此見聞覺知分作五時名教総欲生住異滅復歸一性圎常因當機之淺深故桒時有先後至扵斯経也開三乗之區宇統五教之宏綱權實並融性相俱徹初標常住真心分別為二種根本後明二决定義究竟歸常住真心其究妄也即處即體以推心〃本非心若同若別以分見見亦非見其究真也無內無外以示圎〃自何圎不動不變以顯常〃如所常或舉拳或[孚-子+(工/山)]手滿盤托放阿難目前或交光或灌頂親手撥在大眾口裡或剖剝扵物象或直指扵見精非因緣非自然非和合非不和合掃除戲論而妄想自空曰清淨曰本然曰周徧曰不動搖但不分別而實相全露發揮三種蔵性細釋深妙疑惑以應妙奢摩他之請詳明二决定義繼選耳根圎通以滿㝡初方便之酬復示壇儀法行以為末世攝心重宣秘密伽陁以作當來護念見聞之真宅既悟莊嚴正妙門已知借路還家由因達果立三漸次滅二倒因番十二類生日用不知之沉習成十二聖位稱性圎明之妙覺當機舉果求因問荅事訖世尊依因示果脩證義周随請真詮之名便示了義之目阿難末問七趣情想之昇降如来自說五隂迷悟之淺深謥是日用不知未全道力是知一經所示所說大意不出當機所恨所請二關精研所恨未全道力之致使[書-曰+皿]日用不知之愚發明所請淂成菩提之因便克自性圎明之妙全經之旨〃[書-曰+皿]扵斯要其如来種〃方便費[書-曰+皿]多少婆心不過指示人〃日用見聞覺知就是如來成佛真體如能及盡擔當不唯當下與諸佛把手共行便能高[跳-兆+((乏-之)/(土*(└@土)))]毘盧頂[寧*頁]上去也可不快哉可不快哉是經自唐譯<span class='corr'>已</span>還千有餘載傳䟽相繼二十餘家棃文搜義曲盡幽微究妄研真〃無滯礙大觀諸䟽似乎白日之下弗藉剔燈細閱本經實矣太虛之中不勞施點何乃自見未圎不能如龍游空超〃扵文義之外鈍根不猛偏好猶蟲注木曲〃扵字句之中茲不揣沉冥妄作分釋自知不免聚咲扵大方之口且圖取快扵偏陋之心知[禾*戈]罪我〃心一如是[禾*戈]非[禾*戈]各有高見衡不敢強知焉開章分門不越古式節文發義唯依本經故以四依名之。</p>
<p style="margin-left:0em;text-indent:1em">時崇禎五年嵗次壬申七月佛歡喜日圎通弟子觀衡稽首　謹識</p>
</div>
<div class='div-other'><a id='mulu2' />
<p class='h1'>大佛頂如來密因脩證了義諸菩薩萬行首楞嚴經四依觧懸敘</p><p class="byline">明湖南邵陵五臺菴沙門觀衡述</p><p>將釋此經遵古程式大開十門一教起因緣二决定說時三藏乘分教四義理幽深五所被機宜六能詮體性七宗趨通別八會明譯釋九總釋名題十別觧文義。</p>

<div class='div-other'><a id='mulu3' /><p>一教起因緣者葢世出世法皆從因緣建立故如來設教亦由因緣而興此因緣有總有別總者即一代時教之總因也法華經云如來唯為一大事因緣故出現於世唯欲眾生開示悟入佛之知見此經發明妙奢摩他三摩禪那究竟堅固大定即諸佛正受正知見經云云何世間三有眾生及諸世間聲聞緣覺以所知心測度如來無上菩提用世語言入佛知見是則佛說此經唯欲眾生入佛知見葢如來出世本為此一事總為度生悉成佛道雖五時設教有淺深權實不一皆不外此一事法華經云諸有所作常為一事是則此一大事為諸教之總因也別者即本經興起因緣不與諸經相同故稱為別亦分為十一究竟得成菩提真實密因故二究竟小乘畢竟捨權趨實故三究竟妙悟自心頓登佛地故四究竟常住真心因果一如故五究竟密因初心要明真妄故六究竟密因入門圓根殊勝故七究竟多聞不脩徒增戱論故八究竟聖凢昇沉欲為關要故九究竟欲漏不除所作魔業故十究竟迷悟差別護持正定故一究竟得成菩提真實密因者因法華普記菩提妙果故此普示菩提密因非因無以成果故是法華依實相示果此經依實相示因因果異名實相一耳問既此經與法華因果一致應法華會上記後即示脩因何俟楞嚴別為一席耶荅法華初開權顯實小乘人皆驚疑難信咸謂將非魔作佛惱亂我心耶故佛以種種因緣譬喻善巧方便安慰但令其信而<span class='corr'>已</span>開權但說汝等所作皆是佛事未即奪其所證顯實但說諸法一相所謂離相滅相常寂滅相等未即指示實相所在待信心<span class='corr'>已</span>定不生驚惶方與究竟發明權實真妄二種根本令其自知取捨此經其開權也究盡虚妄樞穴以小乘脩證皆依識心為本今與微細究破使彼無依故步自亡經云一切眾生從無始來種種顛倒業種自然如惡义聚諸修行人不能得成無上菩提乃至別成聲聞緣覺外道天魔皆由不知二種根本錯亂脩習猶如煮沙欲成嘉饌縱經塵劫終不能得又云一者無始生死根本則汝今者與諸眾生用攀緣心為自性者又云世間一切諸脩學人現前雖成九次第定不得漏盡成阿羅漢皆由執此生死妄想誤為真實是故汝今雖得多聞不成聖果此奪權乘脩證全是妄想此語在法華會上初開權時信乎難言故俟此時方究竟說破不然依舊認賊為子使法華空有廢權之名而無廢權之實凢此經中破心破見破徧計破因緣皆破法華所廢之權也又此經其顯實也究徹諸法底源其大乘脩證先明真心為本今與精透發露使彼知有寳所自進經云如來常說諸法所生唯心所現一切因果世界微塵因心成體若諸世界一切所有其中乃至草葉縷結詰其根元咸有體性縱令虚空亦有名貌何況清淨妙淨明心性一切心而自無體前云二者無始菩提湼槃元清淨體則汝今者識精元明能生諸緣緣所遺者又云若汝見時是汝非我見性周徧非汝而誰云何自疑汝之真性性汝不真取我求實此克示如來密因妙果唯此實相真心即此經大眾聞說見性無是非是一時惶悚失其所守而法華會上信難指示必更見驚怪故待此時方與究竟吐露不然依舊認指為月使法華空有顯實之名而無顯實之實凢此經所顯三種藏性三諦圓融清淨本然周徧法界皆顯法華所顯之實也因此經與法華因果一事故名義皆同此經亦名大方廣妙蓮華王名同也此經發揮三種藏四法界義亦云清淨實相亦云入佛知見義同也名義既同是此與彼一致無疑矣是則為示菩提密因令諸大小乘人依此密因不歷僧祗即獲法身或歷僧祗歷事諸佛圓滿菩提之記因此為了法華前案故說此經此全依正脉說二究竟小乘畢竟捨權趣實者因法華開權顯實恐小乘人因循舊習不進趨寳所故此復為䇿發前往畢竟要捨化城畢竟要至寳所而後<span class='corr'>已</span>經云汝等聲聞狹劣無識不能通達清淨實相吾今誨汝當善思惟無得疲怠妙菩提路又云如我按指海印發光汝暫舉心塵勞先起由不勤求無上覺道愛戀小乘得少為足又云汝等决定發菩提心於佛如來妙三摩提不生疲倦又云隨汝詳擇其可入者吾當發明令汝增進是知為䇿進二乘捐小趨大速圓菩提大記故說此經三究竟妙悟自心頓登佛地者此亦因法華開示實相真心有未能悟入者今復究竟發明令其悟入故前究竟密因重在實相此究竟妙悟重在佛知見有二方便一即思惟入不思惟究竟二離思惟入不思惟究竟一即思惟究竟者經云汝今欲研無上菩提又云汝今欲知奢摩他路或曰精研或曰分柝皆以有思惟心究竟發明而入不生滅性此精研此分柝在教即觀照經云微密觀照又曰汝今諦觀曰諦審曰詳察皆覺察觀照義在宗即叅究經云汝可微細揣摩又曰當善思惟曰審詳曰審諦皆叅究義是則古人教人叅究工夫祖於此經究竟二字若離思惟則無可叅又墻壁瓦礫皆能叅矣則知叅究與觀照是一義但所叅所觀之境有死句活句不同皆是以有思惟心入不思議堅固之境也歷七處究竟識心依二見究竟塵境四緣究竟妄見徧歷四科七大究竟精研皆叅究觀照義即根根塵塵事事法法檢點詳察識取本真會通自性究之復究察之更察唯一如來藏心即三藏妙心亦不應住是究竟堅固之大定也又曰何况清淨性淨明心性一切心而自無體又曰眼能顯色如是見性是心非眼又曰手有開合見無舒卷又曰頭有動搖見無所動又曰變者受滅彼不變者元無生滅又曰此見及緣元是菩提妙淨明體云何於中有是非是又曰由是真精妙覺明心故能令汝出指非指又曰彼諸物類自有差別見性無殊此精妙明誠汝見性又曰則汝見時是汝非我見性周徧非汝而誰云何自疑汝之真性性汝不真取我求實此皆即思惟心究竟指示見性成佛之妙㫖也二離思惟心究竟者最初佛問阿難當汝發心於我法中見何勝相頓捨世間深重恩愛此一問欲阿難不假思惟頓明清淨實相阿難未即瞥地一也又問當汝緣於如來三十二相將何所見誰為愛樂此一問欲阿難不涉思惟頓開佛知見阿難又不能瞥地二也又問惟心與目今何所在有時從面門放光有時從卍字放光或從肉髻放光或埀手或竪臂或舉拳或開指或直咄或直斥皆欲阿難即音聲色相頓見本真而阿難循聲逐色不能頓了有辜如來善巧方便多矣又曰汝但不隨分別世間業果眾生三種相續狂性自歇歇即菩提勝淨明心本周法界不從人得何藉劬勞肯綮脩證又云知見無見斯即湼槃無漏真淨又云不取無非幻非幻尚不生幻法云何立此皆不假思惟頓入不思議之㫖此思惟不思惟隨根利鈍不同其所入不思議之境一也如步行十日方抵王城若騎飛驥片時可至雖遲速不同所到王城不二是為究竟妙悟自心頓登佛地故說此經是此經乃直指見性成佛之秘典也四究竟常住真心因果一如者為究竟如來深因大果唯一常住真心而<span class='corr'>已</span>經云若於因地以生滅心為本脩心而求佛乘不生不滅無有是處又云得元明覺無生滅性為因地心然後圓成果地脩證是則諸佛密因無別所因唯依常住真心是謂真因諸佛妙果無別有果但復彼常住真心是謂真果則知為示因果一如故說此經也五究竟密因初心要明真妄者謂欲發明三藏妙性諸佛密因最初一念必要真妄分明方知可脩可斷也經云汝等决定發菩提心於佛如來妙三摩提不生疲倦應當先明發覺初心二决定義一决定要知真可依經云汝等若欲脩菩薩乘入佛知見應當審觀因地發心與果地果覺為同為異又云得元明覺為因地心然後圓成果地脩證二决定要知妄可斷經云汝等必欲發菩提心决定棄捐諸有為相應當審詳煩惱根本此無始來發業潤生誰作誰受又云若不審觀煩惱根本則不能知虚妄根塵何處顛倒處尚不知云何降伏取如來位是則因示妙奢摩他初心要明真妄二本故說此經也問此與前義何別曰前明因果一如其義[監-皿+立]即始終唯一故此明真妄二其義橫即脩斷各別故此與前義不同六究竟密因入門圓根殊勝者謂欲脩如來玅三摩提必從圓通根易得悟入與不圓根日劫相倍也經云若能於此悟圓通根逆彼無始織妄業流得循圓通與不圓根日劫相倍觀音菩薩自云彼佛如來歎我善得圓通法門於大會中授記我為觀世音號文殊菩薩選圓通云此方真教體清淨在音聞欲取三摩提實以聞中人是為示耳門圓通為入三摩提方便中之方便故說此經也七究竟多聞不脩徒增戱論者謂好多聞不務真脩徒增知見戱論多起勝負闘諍有種種過患必須真實如說而行可也經云菩提湼槃尚在遙遠非汝歷劫辛勤脩證雖復憶持十方如來十二部經清淨妙理如恒河沙祗益戲論又云汝雖歷劫憶持如來秘密妙嚴不如一日脩無漏業遠離世間憎愛二苦乃至云如何自欺尚留觀聼又云將聞持佛佛何不自聞聞又云阿難縱強記不免落邪思豈非隨所淪旋流獲無妄別經云如人數他寶自無半分文聞法不脩行多聞亦如是是則為究竟多聞不脩畢竟不能出生死故說此經是知此經乃破鬥諍堅固之利器因假阿難誤墮婬室發起益見徒多聞無力之明證也八究竟聖凢昇沉欲為開要者謂聖凢昇降由欲習輕重有無而分也欲習若有若重雖本有佛性即轉入凢夫等流欲習或無或輕雖無始無明即轉入聖贒位次經云汝以淫身求佛妙果縱得妙悟皆是婬根根本成婬輪轉三塗必不能出如來湼槃何路脩證是則欲習不除必轉入凢夫魔道種種惡趨經云如是清淨持禁戒人心無貪婬於外六塵不多流逸因不流逸旋元自歸塵既不緣根無所偶返流全一六用不行又云欲愛乾枯根境不偶現前殘質不復續生執心虛明純是智慧名乾慧地是則欲習若無即轉入聖贒位次種種妙趨直至妙莊嚴海圓滿菩提歸無所得皆由欲習乾枯而至又即凢夫昇沉亦從欲習輕重經云諸世間人不求常住未能捨諸妻妾恩愛於邪婬中心不流逸澄鎣生明命終之後鄰於日月如是一類名四天王天又云於<span class='corr'>己</span>妻房婬愛微薄超日月明居人間頂乃至云於行事交了然超越徧能出超化無化境是由欲習輕一分即上昇一分則知欲習重一分向下沉一分是凢夫昇沉亦由欲習而轉葢為究竟聖凢昇沉關要從欲習有無而轉故說此經而欲習關係其重若此可不究竟乎九究竟欲漏不除所作魔業者謂欲成菩提諸漏并除婬機為魁故偏約欲漏說經云縱有多智禪定現前如不斷婬必落魔道乃至云如不斷殺必落神道如不斷偷必落邪道等又云汝朂脩行欲得菩提要除三惑不盡三惑縱得神通皆是世間有為功用習氣不滅落於魔道雖欲除妄倍加虚偽又云欲漏不先除畜聞成過誤是則為究竟發明若不先斷婬機永盡諸漏雖有無量禪定智慧神通玅用皆是魔業不成菩提故說此經也十究竟迷悟差別護持正定者謂迷淪生死悟多枝岐皆不得入正定聚故先為精研分析使知防護成就正定故也經云精研七趨皆是昏沉諸有為相妄想受生妄想隨業於妙圓明無作本心皆如空華元無所着但一虚妄更無根緒又云此等眾生不識本心受此輪廻經無量劫不得真淨皆由隨順殺盜婬故返此三種又則出生無殺盜婬有名鬼倫無名天趨有無相傾起輪廻性此迷中差別之性也經云汝猶未識脩奢摩他毘婆舍那微細魔事魔境現前汝不能識洗心非正落於邪見或汝隂魔或復天魔或著鬼神或遭魑魅心中不明認賊為子又復於中得少為足又云若不明悟被隂所迷則汝阿難必為魔子成就魔人如摩登伽殊為[耳*少]劣彼唯咒汝破佛律儀八萬行中祗毀一行心清淨故尚未淪溺此乃隳汝寶覺全身如宰臣家忽逢籍沒宛轉零落無可哀救此悟中差別之性也此二種性皆由不知常住真心故致顛倒錯謬失正定聚是則為究竟迷悟差別防護正定故說此經也曰阿難請示七趨情想云惟埀大慈開發童蒙令諸一切持戒眾生聞决定義歡喜頂戴謹潔無犯何謂防護正定耶荅謹潔戒品無別為入首楞嚴大定故唯戒無定終是有漏之因今為脩如來密因故先精嚴戒品是精七趨謹戒品實因護持正定此總別二因為此經發起之因也。</p>
</div>
<div class='div-other'><a id='mulu4' /><p>二决定說時者謂如來所說一代教法分為五時華嚴屬第一時阿含屬第二時方等屬第三時般若屬第四時法華湼槃屬第五時其餘教法按其義各歸屬此五時此五時收盡一切教法唯此經歷來教家分屬不定今决定分屬一時以斷後疑葢此經有權乘决定非初時以華嚴會上二乘人如聾若啞故又此經雖有權乘皆發大心此經圓彰法界清淨實相屬最上乘决定非第二時二時唯小非大故又此經二乘人皆知作佛自<span class='corr'>己</span>明言<span class='corr'>已</span>蒙如來授記方等會上雖屬大乘正彈偏斥小賛大褒圓不許二乘作佛二乘亦自知無成佛分是此經决定非第三時以二乘皆知作佛皆冀佛果故又此經開示常住真心如來藏性清淨本然周徧法界非屬般若空宗又般若屬轉教使二乘轉教菩薩發菩提心自謂無分以教㫖機宜考之此經决定非第四時以不唯破相故二乘知成佛故按上四義知此經决定不可分屬<span class='corr'>已</span>上四時也葢此經為結法華未盡之案法華特示實相之果此經圓示實相之因因果唯一常住真心是知此經與法華是一體一相一性一味一宗一案但稍次先後耳是知此經决定與法華同第五時但在法華後湼槃前也同時之㨿有四一名字同此經亦名大方廣妙蓮華王二開佛知見同經云得陀羅尼入佛知見又云脩菩薩乘入佛知見又云云何世間三有眾生及出世間聲聞緣覺以所知心測度如來無上菩提用世語言入佛知見是知此經開示三如來藏極顯如來圓融無礙之知見此知見有性具脩成二義性具即本覺即三藏一心脩成屬始覺即三觀一智總上二義即妙奢摩他三摩<span class='corr'>奢</span>那是也三示清淨實相同此經圓會四科七大極示一心清淨本然周徧法界經云汝等聲聞狹劣無知不能通達清淨實相又云亦令當來脩大乘者通達實相又云疑惑銷除心悟實相四所被機同初時唯大無小二時唯小非大三時賛大斥小四時使小教大此經與法華三根普被五性齊收要在䇿發小乘速趨菩提故此經與法華旨同所被機亦同是與法華同第五時之教也又此經决次法華後者葢法華會上二乘初聞如來出定揚德諸有所作常為一事皆驚疑難信皆疑佛為魔是初開權時頓然難信如來以種種因緣譬喻方便開示心方安隱始信作佛至楞嚴會上心皆通達佛慧自知成佛為本分事如孫陀羅難陀圓通章云世尊記我當得菩提是權乘等比<span class='corr'>已</span>經法華授記自願成佛是知法華為開權先鋒此經為顯實收席也以上五義比知此經决定在法華後不須強生疑端正脉曰確定說時者良由諸師因一二別典所傳事[疏-(梳-木)+亦]稍不投合遂於此經異說紛然判時不定則權實藏教等義悉不可定故今確定說時則諸門皆有攸歸也夫凢時懸曠古地隔遐方者其事跡多不可以考定如此方上古今世殊邦訛傳交互不可考㨿之事何限况西天佛世時與地皆懸隔之甚而欲於參差不備之梵文以求考㨿之真不亦難哉今㨿經中明文了義阿難以二乘求佛道滿慈以羅漢歇即菩提十二類生與六十聖位敵體相番初無五性分半之拘限而顧有疑其在法華前以至下淪於方等般若者則是法華以前小乘<span class='corr'>已</span>無化城之滯異生皆許成佛及至說法華時復有何權可開何實可顯哉况顯言耶輸陀羅<span class='corr'>已</span>蒙授記若非法華在前與之授記復是何時與之授記耶又出現惟為知見惟佛究盡實相法華<span class='corr'>已</span>前聲聞未蒙與說也斯經實相三出知見四稱若在法華前則是前此<span class='corr'>已</span>向聲聞屢說法華何謂聞所未聞乎凢此文義炳著是可見在法華之後無疑矣而智圓諸師判在法華湼槃之間當必見同於此安可以一匿王父子區區事跡而妄非之哉古今諸師多因經初匿王現在而經尾瑠璃<span class='corr'>已</span>墮斯經一期何太時長宜其眾疑不决故分屬不定今為决之古德<span class='corr'>已</span>言斯經非一會前後異時結集收之類為一聚自足斷疑况法華湼槃中間八年之久何事不變且匿王埀老豈當佛之早年須在法華之後更後七八年間瑠璃逆事何不可畢但判經兩會不曾的指其處今疑當在結經之後阿難請談七趨如來自說五魔之處全似後會別說以前大定三名連答經之五號結終文勢連環豈可中斷至於七趨五魔自是經外別義若齊此另為一會文固判然可見而匿王父子之疑亦渙然氷釋矣。</p>
</div>
<div class='div-other'><a id='mulu5' /><p>三藏乘分教者謂既决定此經說時當明此經於三藏二藏三乘十二分及五教中當何所攝三藏者一脩多羅藏此云契經即經藏二毘奈耶藏此云調伏即律藏三阿毘達麼藏此云對法即論藏有謂三藏確論所詮從正而不從兼取多分而不取少分則經詮定學律詮戒學論詮慧學此經雖圓彰法界清淨實相唯一首楞嚴大定是知此經於三藏屬經藏攝若兼分攝者此經少兼律藏以六卷末宣明四决定明誨屬律學故亦少分兼論藏以初卷憍陳如論客塵義等屬慧學故二藏者有大小乘二藏有顯密二藏大小乘二藏者一菩薩藏二聲聞藏若依正攝此經究竟一乘實相是佛知見唯菩薩藏攝亦兼攝聲聞藏無違拒故以三根普被故顯密二藏者若從正攝此經唯顯藏攝亦兼秘藏以經初如來宣說心咒救護阿難故七卷中重宣秘密章句故此經亦名大佛頂悉怛多般怛囉無上寶印故亦名灌頂章句故乘者有三乘有最上一乘此經屬大乘經云亦令當來脩大乘者通達實相又云普為大眾修三摩地求大乘者懸示無上正脩行路是也又此經亦屬最上一乘經云令汝會中回向上乘阿羅漢等皆獲一乘寂滅塲地又云開無上乘妙脩行路是也分者即十二分教一契經二應頌三授記四諷頌五因緣六自說七本事八本生九方廣十未曾有十一譬喻十二論議此經於十二分中當契經方廣未曾有三分攝此經開示三種藏性四種法界契理契機之教是經亦名大方廣二卷初匿王慶悟云[疏-(梳-木)+勇][疏-(梳-木)+翟]歡喜得未曾有三卷末阿難慶悟云禮佛合掌得未曾有四卷中云身意輕安得未曾有五卷中云心目開明歎未曾有十卷末云如佛所言五隂相中五種虛妄為本想心我等平常未蒙如來微細開示以此證知此經正屬此三分亦兼餘分是經有應頌有諷頌有因緣此經亦名救護親因故有自說五隂魔事乃佛無問自說故有譬喻經中有種種譬喻故有論議此經二十五聖各說最初方便皆稱真實圓通即論議故十二分中惟闕授記本事本生三分教者謂西域此方古今諸師立宗判教離合有殊或一味不分或開宗料簡今將畧敘且開二門初則不分後明分教不分之教有五意一理本一味殊途同歸故二一音普應一雨普滋故三原佛本意為一事故四隨一一文眾觧不同故五種種說法成枝流故故不可分即後魏流支姚秦羅什立一音教是此意也二分教者有八意<span class='note-inline'>(初五番前後三別說)</span>一理雖一味詮有淺深故二佛雖一音教隨機異故三本意未申隨他意語故四言有通別就顯說故五由辯權實不住枝流故六王云密語語同事別故七不識佛意淺深錯亂故八諸佛菩薩亦自分故以斯等義開則得多失少合則得少失多但能虚<span class='corr'>己</span>求宗分亦不乖大㫖故今分之然就分教又諸德不同今依贒首大師統收為五一小乘教二大乘始教三終教四一乘頓教五圓教一小乘教者以隨劣機但說人空縱說法空亦不明顯唯依六識三毒建立染淨根本未盡法源故二大乘始教者亦名分教由第二時但明於空第三時定說三乘不許定性闡提成佛未盡大乘至極之說故名始教有成佛不成佛復名分教所說廣談法相少及法性其所云性亦是相數以依生滅八識建立生死及湼槃因諸義類故三大乘終教者亦名實教由出中道妙有定性闡提皆當作佛方盡大乘至極之說故名為終稱實理故復名實教所說多談法性少及法相其所云相亦會歸性以依如來藏八識隨緣成立諸義類故以上二教雖屬大乘並依地位漸次脩成總名為漸四頓教者但一念不生即名為佛不依地位漸次故立為頓教總不說法相唯說真性一切所有唯是妄想一切法界唯是絕言五法三自性皆空八識二無我俱遣生心即妄不生即佛五圓教者統該前四圓滿具足故名圓教即華嚴本㫖所說唯是無盡法界性海圓融緣起無礙主伴交叅無盡無盡故以詳如華嚴疏中恐繁不錄此經於五教中當何所攝依義分屬離作三門一彼全攝此此分攝彼此經即分屬圓教此經會七大皆如清淨本然周徧法界會三諦一心離即離非是即非即一切識心不能測度但有言說都無實義此即圓彰法界乃圓教本體又云我以不滅不生合如來藏而如來藏唯妙覺明圓照法界是故於中一為無量無量為一小中現大大中現小不動道塲徧十方界身含十方無盡虛空於毛端現寶王剎坐微塵裏轉<span class='corr'></span>大法輪此等文義乃圓教妙用其實此經本屬圓教為文儉義畧故判分屬是此經彰華嚴之少分華嚴乃此經之大全其圓㫖一也二此全攝彼彼不攝此此經唯屬大乘究竟妙圓故小始不能攝此又不廢小乘果法及始教八識三空等義然小不能攝大大能攝小是此經亦攝小始二教但不屬小始三彼此克體全相攝屬即終頓二教此經開示常住真心窮盡性相淵源脩證了義定性闡提悉當作佛滿示如來出世本懷故屬終實之教又則徵心破見會入四科七大圓融三諦一心精研究竟總是要人於日用事事法法中直下識取本真立地成佛不屬脩證故屬頓教經云不歷僧祗獲法身又云狂性自歇歇即菩提勝淨明心本周法界何藉劬勞肯綮脩證又云彈指超無學又云知見無見斯即湼槃是則直指人心見性成佛無過此經為最故稱首楞嚴王實諸三昧中王即頓登佛地三昧其實此經本頓而全終故屬終頓二教上明藏乘分教<span class='corr'>已</span>竟。</p>
</div>
<div class='div-other'><a id='mulu6' /><p>四分齊幽深者謂明此經所詮義理深淺分齊所詣也葢教之所詮曰義義之所歸曰理理雖一而隨機遂有淺深之分義雖多而歸理則無差別之致是則諸經義理既有淺深而明經者不辨柝何以知其分齊所至是則應依文尋義依義探理而法㫖深淺分齊自明諸家判分齊皆宗起信論分為五重仍歸五教今依本經㫖趨分柝仍合起信為助明此經初標常住真心性淨明體用諸妄想此想不真此真心妄想<span class='corr'>已</span>具真如生滅二門二門不分即一真法界向後所示法㫖深淺總不出此真心妄想四字盡矣次標二種根本一者無始生死根即指六識分齊二者無始湼槃元清淨體即指八識分齊此二根本總是生滅門中覺不覺分齊四卷中標性覺妙明本覺明妙正示心源一真法界前會四科七大圓彰法界體量後會一心三諦妙顯法界相用總一心源此屬圓教分齊是第一重此際性相融通是妙中之妙深中之深次依一心開為二門經云性覺必明此指心真如門屬頓教分齊是第二重以名字言說識心皆不能到此際最深又云妄為明覺此指心生滅門屬終教分齊是第三重此生滅門中有覺不覺義經云覺非所明此覺義即本覺人人本具故終教依此無論定性闡提皆許作佛此際甚深又云因明立所此所即不覺義須假修為方能轉不覺為始覺故終教不廢脩證此際是深中淺次依不覺因明立所屬業相生汝妄能屬轉相熾然成異等屬現相起信宗此立三細相此屬始教法相宗分齊是第四重以彼宗不逹此等與真如同依一心為源故說真如不許隨緣生法唯齊業識縱轉成智亦終有為而不同真此較前稍淺猶是淺中之深後依現相生起六麄相一智相<span class='note-inline'>(依境分別即法執俱生)</span>二相續相<span class='note-inline'>(依智起念不斷即法執分別)</span>三執取相<span class='note-inline'>(心起執著即我執俱生)</span>四計名字相<span class='note-inline'>(我見分別上四皆惑)</span>此四屬小教分齊自此以下是第五重以小唯依六識三毒建一切法此際屬淺五起業相<span class='note-inline'>(業也)</span>六業繫苦相<span class='note-inline'>(報也)</span>此二人天教分齊以人天不知斷惑唯謹業報此際是淺中之淺後精嚴七趨情想及五隂邪魔除纏空不化二種餘皆人天分齊業果酬荅之相言人天以該七趨究竟此經玄㫖窮真盡於一真法界徹法底源深之復深窮妄極於人天業果淺之竟淺<span class='corr'>已</span>合起信五重<span class='corr'>已</span>該諸經幽㫖是則此經關轄群詮包羅諸教源流既窮淺深齊攝葢淺不攝深深全攝淺攝淺歸深唯深非淺是則此經義理分齊幽深可知矣故稱大佛頂首楞嚴王者不亦宜乎上明分齊幽深<span class='corr'>已</span>竟。</p>
</div>
<div class='div-other'><a id='mulu7' /><p>五所被機宜者凖古畧分二種一科簡二普收一料簡即依本經佛自科簡亦分四類一有多聞性而不返聞真脩者二雖欲返聞脩行而欲漏不除者三諸漏雖除具大妄語者四無多聞性而不持咒者經云菩提湼槃尚在遙遠非汝歷劫辛勤脩證雖復憶持十方如來十二部經清淨妙理如恒河沙秪益戱論汝雖談說因緣自然决定明了人間稱汝多聞第一以此積劫多聞薰習不能免離摩登伽難又云如何自欺尚留觀聼此佛自揀多聞不修第一非器經云汝朂修行欲得菩提要除三惑不盡三惑雖得神通皆是世間有為功用習氣不滅落於魔道雖欲除妄倍加虛偽如來說為可哀愍者汝妄自造非菩提咎前云縱有多智禪定現前如不斷婬如不斷殺等是也此佛自揀脩行不盡三惑是第二非器經云如是世界六道眾生雖則身心無殺盜婬三行<span class='corr'>已</span>圓若大妄語即三摩地不得清淨成愛見魔失如來種所謂未得謂得未證謂證乃至云求彼禮懺貪其供養是一顛迦銷滅佛種如人以刀斷多羅木佛記是人永殞善根無復知見沉三苦海不成三昧又云若不斷其大妄語者如刻人糞為栴檀形欲求香氣無有是處此佛自揀雖盡三惑不斷大妄語是第三非器經云如第四禪無聞比丘妄言證聖天報<span class='corr'>已</span>畢死相現前謗阿羅漢身遭後有墮阿鼻獄又云汝等有學未盡輪廻發心至誠取阿羅漢不持此咒而坐道塲令其身心遠諸魔事無有是處此佛自揀無多聞性亦不持咒是第四非器返此皆器問此經阿難當機何揀多聞為非器耶曰此借阿難當機正欲發揚多聞無益以揀不如真修是假多聞以顯多聞之過又所揀欲其所収非一棄永棄使其知過自改恨病服藥然此四揀是四十年來依稀未醫之深病至此如來慮其根深難醫故深剔病源令其知痛求藥一期頓愈是此經正對此症之妙劑但不信不服如來無如之何即為非器二普收者此經乃終頓圓教不揀三乘五性但有心者悉當作佛此經原為䇿小進大所說惟大非小經云憐愍阿難及諸會中諸有學者又云告富樓那及諸會中漏盡無學諸阿羅漢此小乘在被又云哀愍會中緣覺聲聞於菩提心未自在者此中乘在被又云及為當來佛滅度後末法眾生發菩提心開無上乘妙修行路此大根在被而經初序分三乘人俱備又云令汝會中定性聲聞及諸一切未得二空回向上乘阿羅漢等此定性在被又云惟願世尊大慈哀愍開示我等奢摩他路令諸闡提隳彌戾車此無信根在被是知此經三根普被五性齊收經有明言可證圓通章云若諸非人有形無形有想無想樂脫其倫我於彼前皆現其身而為說法令其成就又云是善男子誦持此咒縱經飲酒食噉五辛種種不淨一切諸佛菩薩金剛天仙鬼神不將為過設着不淨破蔽衣服一行一住悉同清淨縱不作壇不入道塲亦不行道誦持此咒還同入壇行道功德無有異也是則此經以佛性普被無論勝劣淨穢一切通收乃見佛慈等眾生亦等又則不見不聞此經則<span class='corr'>已</span>但有見聞或信或疑或賛或毀知有此經便成佛種劫數遠近俱蒙究竟若唯普收不料簡恐持天真法力而不着力精脩若唯料簡不普收恐下劣微賤退怯自棄是須二義兼舉被機乃普以通收養其器以作遠因以料簡成其器速克大果是在料簡普收皆此經所被之機也上所被機宜<span class='corr'>已</span>竟。</p>
</div>
<div class='div-other'><a id='mulu8' /><p>六能詮體性者謂究明此經以何為體云何名教贒首大師疏起信論分為四門清凉大師疏華嚴承演分十門後圭峯諸師多約而畧之復為四門今從畧亦為四門一隨相二唯識三歸性四無礙一隨相者於中復二一謂能詮文二謂所詮義此二皆屬相初能詮以聲名文句為體聲實名等屬假離聲則名等無依離名等唯聲則義無詮表是須假實相資方成教體又聲為體名等為用聲詮名句名詮自性句詮差別文詮次第又從佛聞唯聲名句義而文似隱從貝葉觀唯文句名身而聲似寂兼聞與觀此四事合為教體二所詮義者此聲名句文若無所詮之義聲同竹木等音名同篇韻等字殊無意况則不成教法若唯義無文而幽㫖妙理無由表顯是須文義相資能開物成物乃成教體此經從如是我聞至作禮而去是聲名句文體其中所說真妄染淨修證等是所詮義此二可見可聞似心外有法故稱相教若論此經究竟四科七大皆能通逹如來藏心妙真如性是則根根塵塵皆為教體又不唯聲名句文而<span class='corr'>已</span>上隨相竟二唯識者謂相之文義唯識變起因識有相全相即識是識為教體而本影分四句一唯本無影即小乘教不知教法唯識所現謂如來實有說法二亦本亦影即始教以佛所說若文若義從妙觀察淨識流出名本質教聞者識上所變所觧若文若義名影像教諸佛眾生互為增上故三唯影無本即終教謂<span class='corr'>已</span>達覺義本來清淨一切所有皆不覺識性現起是則諸佛教法皆眾生心中所現影像離眾生心本無諸佛及諸佛法如獨頭意識所緣諸法唯從見分生起唯影而<span class='corr'>已</span>四非本非影即頓教不唯心外無佛即眾生心中影像亦空以真如性中離言說相離心緣相今之說聼儼然唯識而<span class='corr'>已</span>是以識為教體又唯識者唯遮境有本無說者聼者實法識顯心空元無說者聼者影像故云唯識三歸性者前以所變之萬境攝歸能變之八識此以所現之八識攝歸能變之一心究竟則實相真心而為教體前以諸法無性全是明覺故曰唯識此以明覺無體全是性覺故曰歸性圓覺疏云生法本無一切唯識識如幻夢但是一心是此經若文若義全是自心為體四無礙者即前隨相歸性本自交徹心境理事圓融無礙以為教體性不礙相而說者聼者文義森然相不礙性而說者聼者文義寂爾又一名即一切名一切名即一名一句即一切句一切句即一句又一字能攝盡法界剎塵依正盡法界剎塵依正徧攝此一字即一切法離一切相離即離非是即非即不可思議是究竟最勝第一義諦而為教體上能詮教體<span class='corr'>已</span>竟。</p>
</div>
<div class='div-other'><a id='mulu9' /><p>七宗趨通別者即此經所詮義㫖宗於何事趨何所至夫語之所尚曰宗宗之所歸曰趨而有通別通論佛教以因緣為宗空假中事理無礙等為趨別則古有十門自我法俱有至圓融具德十門淺深詳於華嚴玄談恐繁不錄是故諸經各有宗趨今但明本經宗趨亦有通別通則此經十卷文義總以常住真心為宗宗此常住真心為求出生死圓滿七常住果為趨不然崇尚真心有何歸至經云一切眾生生死相續皆由不知常住真心性淨明體是則欲出生死必須宗此常住真心方能趨大菩提及大湼槃又云汝等决定發菩提心於菩薩乘生大勇猛應當審觀因地發心與果地覺為同為異若於因地以生滅心為本脩因而求佛乘不生不滅無有是處是知常住真心為因地心是一經之宗是為密因不生滅性為果地覺是一經之趨是為妙果此一經之大㫖歸別則遵古亦分五對一教義二事理三境行四行寂五寂用此五依教義相緣次第而起累至五重總顯如來立教不虛設也一教義者即能詮教體為宗所詮義理為趨謂宗此首楞嚴經一部文字為發明首楞嚴義趨非徒尚語言文字而<span class='corr'>已</span>二事理者即前義中有事有理復分一對葢經中徵心破見會通四科七大精研七趨五隂皆事相為宗所顯三如來藏四種法界圓融妙理為趨理宗此徵心破見會通四科七大等事為發明如來藏心妙真如性之理趨非徒分別名相而<span class='corr'>已</span>三境行者境即前三藏一心四種法界圓融妙理是理境亦名真境行即觀行亦名智行謂宗此三藏一心真如妙境為執生三觀真智脩證了義之妙行非徒明理而<span class='corr'>已</span>四行寂者行即前真智妙行寂即三藏一心寂滅實相謂宗此三觀妙行為究竟修證圓滿菩提歸無所得為趨非徒虛尚定慧而<span class='corr'>已</span>前境行是依真理發真智此行寂是依真智證真理五寂用者寂即前行寂之寂是所證寂滅實相之體用即真如用是同體大悲謂宗此寂滅一心為發起同體悲智大用盡未來際利益有情非徒證入湼槃自寂而<span class='corr'>已</span>又此五重宗趨始從教義終至寂用要終原始總歸於教謂菩提大用本於湼槃寂體又湼槃寂體由真智妙行而證又真智慧行由實相真境而發實相真理由究竟四科七大名相而顯又究竟四科七大等義由首楞嚴教文字中發揮是故究竟常住真心圓滿菩提大用必從首楞嚴經而入此經能出生諸佛是諸佛母故稱大佛頂是可宗可尚可尊崇處經云我承佛威力宣說金剛王如幻不思議佛母真三昧是也上宗趨通別<span class='corr'>已</span>竟。</p>
</div>
<div class='div-other'><a id='mulu10' /><p>八會明譯釋者會明傳譯疏釋舛訛不同者以决來哲之疑也譯者周禮掌四方之語各有其官北方曰譯漢之北官兼善西語摩騰始至遂稱為譯後凢有經入震旦不論西來南至皆稱為譯是以先譯為常式今經譯自廣州此經傳譯亦多出沒難定今經謂唐神龍初般剌密諦三藏潜將梵筴私入廣州譯而授房相國融時本國責其違制三藏持梵筴遁去融亦奏上不行外則梵筴無徵內則目錄失載此傳譯不明一也又智昇謂沙門懷廸遇梵僧於廣州共譯十卷校之融本並不差異一字豈廸與融同時筆授耶此亦傳譯不詳二也復考法顯誦之於晉法聰持之於梁智者不得見之於隋而融等始授之於唐是或彼或此或出或沒此亦傳譯參差不定三也試為詳之智昇謂懷廸共譯之本者或在譯塲廸與融各帙同時筆授融本上奏廸本私受故不顯著又融初筆之本字未必全然端楷奏上必更錄之融豈不自錄一本珍藏之而初筆之本想廸得之故訛傳共譯想廸本决不出此二義不然若前後異處何以並無差異耶又法顯法聰二師先見於前者或唐譯之前曾有人傳譯此經或梵筴來之不全或此方譯之不善未敢上奏不及流通二師或見或愛少分之義而持誦之終致湮沒不然何持誦返在唐譯之先耶以上是否都勿論但今本實般剌密諦彌伽釋迦共譯融公筆授的矣宣灑謂秀師於內道塲得奏本錄之出行慤師又於房公家得珍藏之本錄之復為疏釋此經原此二師錄本方盛行於世藏本首卷云一名中印土那爛陀大道塲經於灌頂部中錄出別行大唐神龍元年歲次乙巳五月<span class='corr'>己</span>卯朔二十三日辛丑天竺沙門般剌蜜諦於廣州制止道塲譯譯語筆授同時可徵是知此經唯唐一譯其前後所見既不見流行亦無可考都不可叅議返為疑難也釋者古今傳記註疏以通經意分文發義開物破迷故曰釋古有典福慤師資中沇師真際節師檇李敏師長水璿師孤山圓師吳興岳師泐潭月師溫陵環師閩中度師長慶瓛師天如則師今有交光鑑師正脉一雨潤師合轍憨山大師通議空印先師正觀聞有纂註直觧講錄等未及見是經為釋者古有十餘家今亦有十餘家古疏止見要觧會觧餘未見全帙今觧止見四家以所見擬未見想亦彷彿不遠叅合古今互有得失觀其節文不無大異小同求其義意咸皆大同小異今觧咸謂古疏難於去取不知今亦難於異同其實同異去取本非難事但人自難耳葢佛以一音演說法眾生隨類各得觧首楞嚴經佛一音也諸觧同異不一眾生各觧也非各觧何以顯一音有無盡之理非一音無以顯各觧有無盡之智是須以異同方見理無盡而智亦無盡是則各人隨各人所見為是同於<span class='corr'>己</span>者取之不同於<span class='corr'>己</span>者置之何難於去取哉又知<span class='corr'>己</span>不及彼者當捨<span class='corr'>己</span>從人不可昧人執<span class='corr'>己</span>但隨自心現量不疑為得其同異不一者亦各隨自心現量所觧雖觧有差別究竟是一何是非之有哉又隨自所觧立義與諸家不同亦不妨辨明若不辨明則不知<span class='corr'>己</span>意與諸家不同之所以是則辯明言雖涉於是非而意非存於彼我其古今科觧者多以初卷至三卷末為奢摩他義四卷初起至故發真如妙覺明性止為三摩鉢提義從四卷中而如來藏非心非空等起至離即離非是即非即止為禪那義此科分皆習以為凖其實未知三觀體相<span class='corr'>已</span>盡於三卷末而四卷前半卷是釋疑顯妙乃發明妙奢摩他等之妙字古今諸師疏經至會四科文義咸謂會緣入實以顯不空性德至融七大文義無不謂清淨本然周徧法界隨眾生心循業發現是空不空藏即第一義諦至於科分三觀依然都科入奢摩他為空觀是皆習以為常也亦有以三藏三德釋妙湛總持不動尊者而前文依然總歸空藏既前文皆屬空藏而阿難獨領空藏之㫖而何以三藏三德稱世尊耶又既但領空觀何以盛讚首楞嚴王世希有不歷僧祗獲法身耶又唯領空觀既盛讚如此而三觀之後何返不讚耶是皆䧟於常途而未自加察之過也溫陵大師以五分科正宗憨山大師以二科分正宗通議正宗初科復分為四一謂三觀體即要觧見道二謂三觀相即要觧修道三謂三觀用即要觧證果四謂三觀名即要觧結經是通議二科四分與要觧五分立名雖異而節文大同求統攝大綱得經全㫖猶讓通議為上以三觀體相用名分之又見三觀一體圓融之妙但三觀之體與要觧見道大分是同而通議分屬三觀亦依長水以三卷前皆為空觀後二亦同正觀亦分正宗為五大同要觧但立名不同其立名不同者謂見道修道屬人今釋經為教義故不可濫同於人故初科為開示藏心二科為啟廸行門等正脉一疏求其曲文細義精㫖微妙有超諸家遠矣衡傾心欽服至於大款極為錯亂全無照應經㫖一味率意實難信慿今㨿彼懸示畧舉一二彼了揀諸家不應以天台三止配此經奢摩他等三義自分為二一謂問荅不相應彼云今阿難所問果即天台三止則如來下荅辭義須即與三止功夫相似而註家仍當指結何處是體真止何處是方便隨緣止何處是息二邊分別止今細揀經文了無如是義相而註家亦不更銷歸豈問處原是三止而荅處全不相應則是如來錯荅問端何以為鑒機之教又即使如來所荅全與三止相應亦當墮於天台所揀過中豈佛會問荅反出天台之下耶此更不通之甚也此正脉揀諸家不通之甚不知自墮不通之甚試為評之諸家以三止配奢摩他等三名者以此三名是梵音難得其㫖設約義翻無可為證故以三止配之使人曉然知空知假知中不唯此經不出此三義即如來一代藏教亦不出此三義若此三義不以體真方便息二邊三止配之如何發明即正脉自釋奢摩他等三義混淆難定謂奢摩他常途翻為止即定之別名以寂靜為義三摩鉢提翻為正定又翻等至以銷幻為義禪那翻為靜慮即定慧雙融以寂滅為義若三摩提為正定與奢摩他何別若果無別應奢摩他一名足矣何立三名若果有三義當何分別又釋經題中謂奢摩他是即定之慧是奢摩他又為銷幻義謂三摩提是即慧之定是三摩提又為寂靜義何其錯亂不定之甚耶如是觧說使人何以歸趨又奢摩他决定是定耶慧耶三摩提决定是空耶假耶若不可分別即如前說一名足矣又自不應割截本經某處至某處是奢摩他義某處至某處是三摩提義某處至某處為禪那義既自分別當有分別之實奢摩他果定果寂靜不應以慧以銷幻混淆三摩提果慧果銷幻不應以定寂靜混淆若奢摩他果是定是寂靜豈非體真止屬空觀耶若三摩提果是慧是銷幻豈非方便隨緣止屬假觀耶若禪那果是靜慮是寂滅豈非離二邊分別止屬中觀耶此三名混淆分釋不清其過一也又謂天台止觀屬脩成此屬性具此說大似抑人揚法不知反招紆曲葢天台雖多脩成未嘗不宗性具若離性具依何法脩為此雖重性具未嘗廢於脩成若廢脩證即墮偏枯反不如天台為圓妙其過更甚正脉亦自知天台雖說性具多重脩成此定本於正因亦兼緣了豈不彼此理事兼具雖多分少分互出不同其性具脩成不偏廢一也借彼明此豈不更為助明抑彼揚此何苦返生強辨謂天台三止入住作法與此中三觀入修作法不同則可若以性具修成互為輕重似未可諸家取三止配三觀但曉其空假中之大義使人不致混淆非的指此中三觀即彼三止又即如來所說一代教法皆名奢摩他等而自有小大權實差別又勿論小大權實即終實圓頓等教一經是一種三昧而入脩境界各自不同若同即應說此不應說彼是則如來所說種種三昧各自不同豈彼天台所立止觀與首楞嚴王而無差別耶是諸家但取三止名目大義非的合其㫖此妄抑諸家取意其過二也二謂科釋不相應謂諸家不但迷於經文即於自所科釋亦多自相矛盾如舊觧雖不細分小科亦畧分於三大科一曰見道二曰修道三曰證果初科既云見道即應未及說脩道而脩道須有待於下科及至釋文往往搜尋三觀應當即是脩道其實經文元無如是語脉又謂近亦有不撥見道之科而卻開大叚以硬[泳-永+(瓜-、)]為三觀不思見道者開悟理性之謂也三觀者脩進功夫之事也既說止觀即是修道何須判成見道分哉㩀正脉此語即將止觀之名釘釘膠粘是天台止觀但屬於脩就即天台止觀未必但屬於脩其實不知離止觀依何法為見道離止觀依何法為脩道離止觀慿何法為證道是則見道脩道證道教理行果雖殊從始至終不出一止觀盡矣何強抑止觀獨屬於脩哉又即如正脉將前三卷半經[泳-永+(瓜-、)]為奢摩他義是何所見即奢摩他是何名義若云是本定定即止也定可言本定止亦可言本止又此本定是何義㫖是空耶不空耶若謂是空而不空與空不空二藏皆[泳-永+(瓜-、)]於此若謂不空又何謂本定寂靜義耶若謂奢摩他全以三藏為體既奢摩他<span class='corr'>已</span>攝三藏後三摩提禪那又何所攝耶若謂三名都攝三藏即三名元是一義又何為三名又既三名同義前三卷半經亦可言三摩提禪那何獨[泳-永+(瓜-、)]為奢摩他次三摩提次禪那耶㨿所[泳-永+(瓜-、)]三名似以奢摩他為見道以三摩提為脩道以禪那為證道是將三名分為觧行因果若爾阿難何不請云十方如來得成禪那妙奢摩他三摩而云得成菩提妙奢摩他禪那耶是不唯錯亂如來密因妙果即文義亦不通也又設許[泳-永+(瓜-、)]奢摩他文中明言三藏名義可以說圓具三藏後二文中全無三藏名字而強言皆具三藏當何所㨿若以三名[泳-永+(瓜-、)]為見道脩道證道反不如通議以三觀體三觀相三觀用分之更不失圓妙之㫖而通議以見道脩道證道皆具奢摩他三觀正脉以奢摩他三觀各分為見道脩道證道誰偏誰圓誰是誰非具眼者幸公論之此將圓妙大定妄分偏屬因果其過三也蓋此經十卷文義始終唯一觀字即空即假即中因果一如體用一致即妙真如性三藏圓融一真法界也梵語首楞嚴此云究竟堅固究竟即能觀智堅固即所觀理此智理在如來為教在當機為觧為行為證在如來為教者如來依三藏圓融堅固之本體起妙觀察智之妙用能以種種因緣方便譬喻開發究竟五隂六入十二處十八界七大顯示明露三藏圓融堅固之妙心是此經十卷文字通明首楞嚴經即文字般若是離三觀無文字是文字全三觀之體用也在當機為觧者如來既以三觀開示當機隨開隨觧隨示隨悟即能究竟觧悟三藏圓融堅固之本體所觧所悟既是三藏一體而能觧能悟豈非三觀妙智耶經初云汝今欲研無上菩提研即究竟即觀也次云若不識知心目所在識知觀也又云縱觀如來青蓮華眼此觀亦究竟也又云悟知我心實居身外悟知觀也又云我今思惟知在一處思惟觀也又云然我覺了能知之心覺了觀也如是歷盡七處究竟識心無處皆觀也又云但汝於心微細揣摩揣摩觀也如是究竟識心無體復又究竟見性即心又復究竟不動不搖不生不滅無方無圓無斷無縮無是無非無失無還非因緣非自然皆觀也乃至究竟七大云汝且觀此一鄰虛塵又云汝審諦觀又云汝更細審微細審詳審諦審觀又云汝更細詳微細詳審又云各各自知心徧十方見十方空如觀手中等如是究竟五隂六入十二處十八界皆觀也又云觀相元妄觀性元真又云應當審觀因地發心又云汝當照明又云應當審詳煩惱根本又云若不審觀等皆觀也乃至揀選圓通脩進聖位結之作是觀者名為正觀若他觀者名為邪觀此如來自<span class='corr'>己</span>結明理智因果總一觀字故曰正觀如何分別某處是圓通某處是脩觀耶又乃至精研七趨情想分析五隂魔邪皆觀也經云覺明分柝微細魔事是也或云微密觀照或云金剛王寶覺或云如幻三摩提或云佛母真三昧皆觀之別稱也是則此經從始至終若教若義若理若智若因若果總一觀字盡矣此一觀字全體是如來藏心照而常寂曰奢摩他寂而常照曰三摩鉢提寂照不二離即離非是即非即不可思議曰禪那是則名相雖殊體元是一即性而相舉一即三即相而性舉三元一豈可虛分奢摩他獨為密因三摩提獨為了義禪那獨為萬行耶是因諸疏稍有未愜鄙意故妄作斯觧但從自<span class='corr'>己</span>見量所發未敢以為諸方同見以上八門乃經外懸敘後二門即入經分釋故不別明問曰既三觀一體何又將初卷二卷破心見之文判明空觀四科文義判明假觀七大文義判明中觀耶曰以前三卷分屬三觀者乃示三觀之相非獨奢摩他為觧為密因之偏屬也謂依一心照而常寂示奢摩相又依一心寂而常照示三摩提相又依一心寂照不二示禪那相體實名假相別性一又則言偏義圓言相則照不是寂寂不是照會體則寂不異照照不異寂即言以示相三觀歷然即相以歸體三觀一致因言相涉於差別故於四卷中釋疑顯妙圓會一心方顯究竟堅固不思議之妙也。</p>
</div></div>
<p class='juan'><a id='mulu11' />大佛頂如來密因脩證了義諸菩薩萬行首楞嚴經四依觧卷第一</p><p class="byline">明湖南邵陵五臺菴沙門觀衡述</p>
<div class='div-other'><a id='mulu12' />
<div class='div-other'><a id='mulu13' />
<div class='div-commentary'><p style="margin-left:1em">○九總釋名題分二初經題二人名。</p>
<p style="margin-left:1em">○初經題。</p>
</div>
<div class='div-orig'><p>大佛頂如來密因脩證了義諸菩薩萬行首楞嚴經</p>
</div>
<div class='div-commentary'><p style="margin-left:1em">此經具有五名撮三之要貫成一題是題有名有實有人有法有因有果有教有義葢有名有實者大佛頂是名如來密因至首楞嚴是實謂首楞嚴定實為如來密因菩薩萬行脩因證果妙極無上故名大佛頂大是無外之穪佛具云佛陀此云覺者大佛即大覺謂自覺覺他覺滿故名大覺頂是佛之頂揀非菩薩二乘人天之頂佛超九界極尊是位無上頂就化佛三十二相中無見頂相是相無上以無上體中無上之相是最極尊上之處佛於此處放光說咒又於此處放光灌十方佛頂諸佛亦於此處放光來灌佛頂是以無上處表無上法明矣有以三大三德配之亦不越理問一題皆名何獨大佛頂為名曰誠一題皆名但名中義有虚實以如來密因等可指實大佛頂借以顯法無一定可指故以名實分耳有人有法者如來菩薩是人首楞嚴是法如來是果地望此妙定為密因菩薩是因地依此妙定成萬行如來果號具十如來是十中之一本覺曰如始覺曰來始本不二曰如來密因有二義一就顯說以如來果德資於楞嚴妙定是則此定是如來微密之因經云十方如來得成菩提妙奢摩他三摩禪那是也妙即密也奢摩他等即因也二就密說以如來果體生於楞嚴神咒是則此咒是如來秘密之因經云十方如來因此咒心得成無上正徧知覺等是也有因有果者修即因證即果了義即脩證義究盡無餘故此經發明常住真心依此真心為因地心是了義因契此真心為果地覺是了義果故曰脩證了義又脩證亦通人法能脩是菩薩因地能證是如來果地屬人所脩是密因萬行所證是菩提湼槃屬法了義亦通理智所脩三觀一智是智了義所證三諦一理是理了義經云是種種地皆依金剛觀察如幻十種深喻奢摩他中用諸如來毘婆舍那清淨脩證是也諸菩薩指十方三世地前地後一切聖賢梵語具云菩提薩埵此云覺有情謂分證法身曰覺無明未盡曰有情又自能<span class='corr'>己</span>覺又覺諸有情故蓋萬行不出三觀三觀本乎一心菩薩依此妙定究竟一心分照為三觀細入成萬行經云有三摩提名大佛頂首楞嚴王具足萬行是也首楞嚴是所脩所證法即三觀總名梵語首楞嚴此云究竟堅固亦名徤相分別此順經中金剛觀察覺明分柝義是依常住真心分別諸法究竟堅固是順經中汝今欲研無上菩提真發明性義是究竟諸法皆一常住真心是理智體用互為先後耳又此妙定唯空則可破唯假亦可破此是三觀圓融依常住真心具足三諦[車*丸]生三觀雖三諦三觀本乎一心舉一即三舉三即一不可思議不可破壞故曰究竟堅固有教有義者大佛頂至首楞嚴是所詮義經是能詮教梵語脩多羅此云契經謂契理契機之教今畧契字但名曰經此經亦翻名線名井索名蓆經名聖教此方不貴線索之穪聖典名經隨此方所重故從經翻此經有體有用體有四法聲名句文是也因如來梵音有聲因聲有名字因名字集成句因句集成文聲詮名字名詮自性句詮差別文詮義理此是經體用亦有四義貫攝常法是也貫穿義理前後不紊故攝持義理流通不失故有云攝持眾生故常則十界同遵三世不異故法則[車*丸]物生觧自性不移故如華嚴疏引雜心論有五義一出生二顯示三湧泉四繩墨五結鬘復有多義繁不備舉體用合名曰經此能詮教及所詮義由名彰實因人顯法脩因證果總一首楞嚴妙定之教故曰大佛頂如來密因脩證了義諸菩薩萬行首楞嚴經若合離釋之大即佛持業釋佛之頂依主釋如來與密因互為優劣具依主依士二釋脩證之了義有財釋菩薩之萬行有財帶數釋究竟與堅固相違釋究竟即堅固持業釋依義之教依主釋西域釋經多依此式故遵之正觀曰大佛頂者即目如來藏一心三德亦名三大即體相用也此之三大即所乘之法次如來密因菩薩萬行即能乘之人也故論云一切諸佛本所乘故一切菩薩皆乘此法到如來地故謂此藏心諸佛得之而為密因菩薩推之而為萬行故若脩若證若因若果無不究竟至於實相堅固彼岸是之謂了義是之謂首楞嚴則一題之旨無出大乘二字盡矣。</p>
<p style="margin-left:1em">○二人名分三初正譯二譯語三筆授。</p>
<p style="margin-left:1em">○初正譯。</p>
</div>
<div class='div-orig'><p>唐中天竺沙門般剌密帝譯</p>
</div>
<div class='div-commentary'><p style="margin-left:1em">此標譯人以證此經傳入震旦有所本也唐代名標傳譯有時中天竺西域國名天竺此名月國有聖賢繼化如月照臨地當閻浮中心九萬餘里分畵五區七十餘國東西南北及中皆名天竺此師中天竺人即生佛之地此標譯師有處沙門釋子通穪此云勤息般剌密帝譯師別名此云極量譯傳也通彼方言傳入此方故古德云譯易也易梵成華故以某時某處名某翻譯證知此經無謬傳也。</p>
<p style="margin-left:1em">○二譯語。</p>
</div>
<div class='div-orig'><p>烏萇國沙門彌伽釋迦譯語</p>
</div>
<div class='div-commentary'><p style="margin-left:1em">此標譯語人以證此經翻譯非一人智力所能也烏萇此云苑國名乃古大國之苑囿故此譯語師之處彌伽釋迦此云能降伏標譯語師之名譯語者前正譯但總其事而無專司但穪譯此則分職專司其事亦云度語即度彼方言順此方譯之以某處某人同時度語互以徵信。</p>
<p style="margin-left:1em">○三筆授。</p>
</div>
<div class='div-orig'><p>菩薩戒弟子前正議大夫同中書門下平章事清河房融筆授</p>
</div>
<div class='div-commentary'><p style="margin-left:1em">此標筆授人有位有智以證此經所譯文義决無舛訛也菩薩戒弟子是法位名前正議大夫至平章事是世位名此是宰官受菩薩戒者故兼舉之清河地名房融筆授人姓名筆授者前二但口傳此是手傳。</p>
</div></div>
<div class='div-other'><a id='mulu14' />
<div class='div-commentary'><p style="margin-left:1em">○十別觧文義凖常分三初序分二正宗分三流通分。</p>
</div>
<div class='div-other'><a id='mulu15' />
<div class='div-commentary'><p style="margin-left:1em">○初序分分二初證信序二發啟序。</p>
<p style="margin-left:1em">○初證信序分四初指法有授二聞法有時三說法有處四聼法有眾。</p>
<p style="margin-left:1em">○初指法有授。</p>
</div>
<div class='div-orig'><p>如是我聞。</p>
</div>
<div class='div-commentary'><p style="margin-left:1em">此證信中指法有所授非<span class='corr'>己</span>見之談以徵信於眾也結集者遵佛命建立此言有三義一斷疑二息諍三揀邪三義皆生信故疑者有三因阿難承佛法力相好如佛一疑阿難成佛二疑他方佛來三疑佛起湼槃言如是之法我從佛聞三疑頓釋知所說從佛來信矣諍者亦有三一內外起諍二大小起諍三性相起諍言所說自佛聞三諍息矣揀邪者亦有三一語邪如阿優故二見邪如斷常故三宗邪如神我故以外道不知如今言如是三邪自異矣生公云如者當理之言是者無非之穪劉虬云聖人說法但顯於如唯如為是天台云實相之理始終不異名如如理而說名是清凉云如為真空是為妙有敵破外道斷常二見以上諸說皆以如是揀異邪故若約當宗揀定此經開示常住真心以究竟堅固清淨實相中道了義名如以遠離四句百非因緣自然和合非和合一切俱非絕諸戱論為是又六種成就中此當信成就也我聞有三義一親承佛誨二廢別從總三隨順世間依此三義故云我聞圓覺疏云我有四種一凢夫徧計妄我二外道宗計神我三諸聖隨世假分賓主名字我四法身真我今是後二故無邪我慢我等過也彌陀疏云大乘中聞有三種一始教無聞二終教聞而不聞三頓教無聞不聞今屬第三以阿難云不歷僧祗獲法身屬頓教故若約當宗此經所示不生不滅妙真如性又示返聞聞自性圓通耳根是則以清淨實相空有無礙之真我觀聼圓明根境無礙之妙耳聞究竟堅固理智無礙之法門也又能聞之我非根所聞之法非境根境一如能所不二無我而我我而無我不聞而聞聞而不聞不可思議故云我聞此在六種成就中當聞成就也。</p>
<p style="margin-left:1em">○二聞法有時。</p>
</div>
<div class='div-orig'><p>一時。</p>
</div>
<div class='div-commentary'><p style="margin-left:1em">此以聞法有時證我聞非妄也謂既如是之法親從佛聞原在何時故指其時既指其時不言何時者有三義一說聼無定二上下不一三東西不同說聼無定者以說者有延促自在聼者有利鈍差別說聼互見脩短故無定或說者不別聼者有異所見所聞有優有劣或久或頃亦無定上下不一者人間五十歲四天一晝夜忉利天一日人間一百年是故不一東西不同者印土一歲分三際震旦一年分四季又佛當周時彼時震旦正建子印土正建寅彼之正月當此之三月故不同以上三義錯縱難以定指某時故但言一時即師資合會說聼事畢綂言一時以一言徧周故若約當宗即真妄冺心見明性相融凢聖如理智一此諸二法皆一之時也此在六種成就中當時成就也。</p>
<p style="margin-left:1em">○三說法有處。</p>
</div>
<div class='div-orig'><p>佛在室羅筏城祗桓精舍。</p>
</div>
<div class='div-commentary'><p style="margin-left:1em">此以說法之處證所聞之法也謂既是此經親從佛聞當時佛在何處說耶故云佛在祗桓精舍以處證聞的矣佛梵語具云佛陀此云覺者有始本二義即心體離念覺了真妄故又具三義一覺自心相本無生滅二覺一切法悉皆是如三二覺圓滿故名覺者若以義明徹三空盡三惑超三乘滿三祗融三諦圓三智具三德脩三大證三身王三界以上十義俱名佛也又佛地論明十義佛謂具二智斷二障覺二諦能二利如夢覺花開二喻以五二成十義又天台有六即佛謂理即名字即觀行即相似即分證即究竟即今言佛即究竟即也又華嚴有十身佛謂成正覺佛願佛業報佛住持佛湼槃佛法界佛心佛三昧佛隨樂佛具此十身覺體乃圓方成等正覺此在六種成就中當主成就也在即住義佛法身依理住自受用身依智住他受身依行住化身依悲住今佛是化身依大悲心普為大眾開示究竟堅固法門而住若約當宗此經三觀一智三諦一理理智一如身住不二理智悲行圓融無礙不可思議安住首楞嚴妙定故云佛在天台以四住釋在義謂天住梵住聖住佛住也室羅筏亦云舍衛此云豐德亦云聞物以國豐四德聲譽五天故四德者一塵德即欲境豐故二財德即珎竒豐故三聖德即多聞豐故四觧脫德即證果豐故祗具云祗陀亦云逝多此云戰勝波斯匿王太子名桓即林也精舍乃須逹長者向祗陀太子買園造立者園屬長者林屬太子故兼名之佛說法處無定此處最多今經亦在此處故標以證之此在六種成就中當處成就也。</p>
<p style="margin-left:1em">○四聼法有眾分二初影響眾二雲集眾。</p>
<p style="margin-left:1em">○初影響眾分三初標數二歎德三列名。</p>
<p style="margin-left:1em">○初標數。</p>
</div>
<div class='div-orig'><p>與大比丘眾千二百五十人俱。</p>
</div>
<div class='div-commentary'><p style="margin-left:1em">此以同會聼眾證所聞之法也謂既是此法親自佛聞還有同聞者耶故標此同會法眾以證之此文正標數與共也及也兼<span class='corr'>己</span>而言我與大眾俱聞故大揀小言非初心比丘故大具三義一名德大天王大人所敬仰故二多聞大愽通內外典籍故三殊勝大超九十六種上故佛地論亦有三義一根性猛利故大二無學果位故大三趨大菩提故大比丘此云乞士亦云怖魔亦云破惡乞士即乞食資身乞法資心故怖魔願趨湼槃即怖生死魔故破惡即斷見思惑破煩惱惡故眾梵語僧伽此云眾和合不云和合者省文也彌陀疏云眾和合者四人以上多至無量悉同一羯磨不相違諍如水乳合名和合眾千二百五十先度憍陳如等五人次度三迦葉兼徒一千一優樓頻螺於火龍窟度弟子五百二伽耶於象頭山度弟子三百三那提於希連河度弟子二百同歸於佛共一千眾後度目連舍利二尊者各兼徒一百又度耶舍長者等五十人共千二百五十五人經舉大數故略五人俱者俱預法會同聞故此眾並先脩異道勤苦累刦一無所得後歸佛時即登聖果感佛深恩常隨於佛如影隨形如響隨聲不相離故。</p>
<p style="margin-left:1em">○二歎德。</p>
</div>
<div class='div-orig'><p>皆是無漏大阿羅漢佛子住持善超諸有能於國土成就威儀從佛轉輪妙堪遺囑嚴淨毘尼弘範三界應身無量度脫眾生㧞濟未來越諸塵累。</p>
</div>
<div class='div-commentary'><p style="margin-left:1em">此歎影響眾行德也以見此會聲聞皆回小向大或內大外小皆入菩薩乘行菩薩行者皆是揀無餘雜小聲聞故無漏會觧引孤山曰內冥中道不漏落二邊故大即位大名大心大智大行大悲大故以大穪阿羅漢此翻三義一應供以因中乞食福利眾生果上應受人天供養故此乞士果也二殺賊以因中破惡斷見思惑果上煩惱賊盡心得自在故此破惡果也三無生以因中怖魔厭離生死果上生緣永盡不受後有故此怖魔果也阿羅漢有四一定性聲聞二回小向大三內秘外顯四如來今是中二故云大阿羅漢上總標位德下別明行德成上一大字佛子荷擔菩提紹隆佛種故住持安住菩提護持不失故華嚴歎眾云住一切菩薩所住之境護持諸佛正法之輪亦同此善超諸有者不離世間能出世間故云善超能於國土二句溫陵謂隨剎現身正容利物故從佛轉輪二句智能揚化力能可託故嚴淨毘尼二句清淨身心䡄範人天故應身無量二句隨類應[疏-(梳-木)+亦]慈能與樂故㧞濟未來二句願盡未來悲能㧞苦故具上大乘妙德故云大阿羅漢又佛子住持并善超諸有是自利行能於國土至越諸塵累是利他行又住持善超屬定威儀不隨境風轉動屬忍轉輪堪囑屬慧嚴淨弘範屬戒應身說法屬施願盡未來屬精進此雖不依尋常次第六度備焉六度是萬行根源即依首楞嚴具足萬行以標眾德即眾德以見首楞嚴定之行相也要觧云凢經序眾皆隨緣起此經以阿難起教示墮[婬-壬+(工/山)]室疑若未能住持佛法善超諸有[(虎-儿+丘)*弓]威儀污戒律不堪遺囑度生㧞濟未來故歎同列之德以顯阿難示[疏-(梳-木)+亦]實無虧污意在㧞濟也。</p>
<p style="margin-left:1em">○三列名。</p>
</div>
<div class='div-orig'><p>其名曰大智舍利弗摩訶目犍連摩訶拘絺羅富樓那彌多羅尼子須菩提優波尼沙陀等而為上首。</p>
</div>
<div class='div-commentary'><p style="margin-left:1em">此列影響眾之名以指出同聞之眾皆具上妙德之人也舍利弗此云鶖子鶖是母名今連母立名乃鶖之子故云鶖子智慧第一摩訶目徤連此云大采菽是姓名拘律陀此云無節樹今從畧但舉姓神通第一摩訶拘絺羅此云大膝從狀得名是舍利弗舅與娣論議多勝因娣姙鶖子寄辯母口論不勝遂往南天竺學十八經不暇剪[(旅-方)-(乞-乙)]名長[(旅-方)-(乞-乙)]梵志問荅第一富樓那彌多羅尼此云滿慈滿是父名慈是母名依父母名故名滿慈子說法第一須菩提此云空生以生時庫藏皆空故占者曰既善且吉亦名善現善吉從生時瑞相立名觧空第一優波尼沙陀此云塵性空從所悟色性立名等者以千二百五十人僅列六名以例餘故而為上首者結上所列之名皆眾中知識名德法臘冠眾之上故會觧引孤山曰諸經列名不同尚年臘則先陳如尚名德則先舍利今從尚德列。</p>
<p style="margin-left:1em">○二雲集眾分二初辟支眾二菩薩眾。</p>
<p style="margin-left:1em">○初辟支眾。</p>
</div>
<div class='div-orig'><p>復有無量辟支無學并其初心同來佛所屬諸比丘休夏自恣十方菩薩恣决心疑欽奉慈嚴將求密義。</p>
</div>
<div class='div-commentary'><p style="margin-left:1em">此標雲集眾中辟支眾也復有下標此眾類數屬諸下標此眾來緣前影響眾所列是聲聞乘此列是緣覺乘後列是菩薩乘即三乘人等預法會辟支具云辟支迦羅此云獨覺亦云緣覺獨唯自悟緣依教悟獨覺自分二類一麟喻獨覺獨處淨妙觀物變易悟道二行部獨覺部儻而行師徒訓化悟道均出無佛世名獨覺從佛教法觀十二緣悟道名緣覺所悟無生同均名二乘無學即無漏果位初心即有學因位大辟支并初心辟支俱來覲佛故曰同來佛所休夏自恣者通議曰佛律制比丘當初夏時即結制名為護生亦名坐臘九旬禁足無由見佛夏滿之日同詣佛所自有過失恣任僧舉名為自恣佛為作法懺悔名為羯磨此自恣時律開三日七月十四十五十六欽奉是咨疑菩薩瞻仰慈嚴是大雄世尊德相密義即妙奢摩他三摩禪䢷之前兆如法華前說無量義經亦同此。</p>
<p style="margin-left:1em">○二菩薩眾。</p>
</div>
<div class='div-orig'><p>即時如來敷座宴安為諸會中宣示深奥法筵清眾得未曾有迦陵仙音徧十方界恒沙菩薩來聚道塲文殊師利而為上首。</p>
</div>
<div class='div-commentary'><p style="margin-left:1em">此雲集眾中菩薩眾也即時下標此眾所來之緣十方下標此眾類數即時即上三乘人欽奉慈嚴將求密義之時敷座宴安乃如來說法常儀宣示深奥應彼將求密義之意迦陵具云迦陵頻伽此云好音以仙穪之非凢禽故其音和雅佛音如之文殊師利此云妙德亦云妙吉祥亦云妙首吉祥亦德故首以智為萬行之首故彌陀鈔引華嚴宗表三門曰信行智亦應理恒沙菩薩乃萬行之眾文殊為上首者即智為行首故又此楞嚴會上以文殊為擇法眼故居上首自與大比丘眾至此通是以眾證我聞生信故此在六種成就中當眾成就也上證信序<span class='corr'>已</span>竟。</p>
<p style="margin-left:1em">○二發起序分二初當機現緣二世尊埀救。</p>
<p style="margin-left:1em">○初當機現緣分二初現誤墮之緣二現誤墮之事。</p>
<p style="margin-left:1em">○初現誤墮之緣分三初現離師之緣二現獨歸之緣三現循乞之緣。</p>
<p style="margin-left:1em">○初現離師之緣分二初世尊應普請二阿難應別請。</p>
<p style="margin-left:1em">○初世尊應普請分二初佛應王請二眾應諸請。</p>
<p style="margin-left:1em">○初佛應王請。</p>
</div>
<div class='div-orig'><p>時波斯匿王為其父王諱日營齋請佛宮掖自迎如來廣設珎饈無上妙味兼復親延諸大菩薩。</p>
</div>
<div class='div-commentary'><p style="margin-left:1em">此敘阿難現啟教之緣也此緣佛應王請阿難應別請以致師資相離今文是佛應王請波斯匿此云勝軍舍衛國王諱日忌辰宮掖王之內庭有左掖右掖即左右宮宮掖自迎敬之至也。</p>
<p style="margin-left:1em">○二眾應諸請。</p>
</div>
<div class='div-orig'><p>城中復有長者居士同時飯僧佇佛來應佛勅文殊分領菩薩及阿羅漢應諸齋王。</p>
</div>
<div class='div-commentary'><p style="margin-left:1em">此標佛應普請以慈等故因有君臣名分故佛赴王請勅眾赴諸請長者居士乃平昔歸依三寳之臣民正觀曰城中同時飯僧有二義一國王為之上行下效故二福田難遇聖眾之來不易致故上世尊應普請竟。</p>
<p style="margin-left:1em">○二阿難應別請。</p>
</div>
<div class='div-orig'><p>唯有阿難先受別請遠遊未還不遑僧次。</p>
</div>
<div class='div-commentary'><p style="margin-left:1em">此敘阿難在佛應請之前先受別請遠去未還故不遑預同佛應請之眾也以同佛赴請眾中獨阿難不預則見師資相離而後有失也上現離師之緣<span class='corr'>已</span>竟。</p>
<p style="margin-left:1em">○二現獨歸之緣。</p>
</div>
<div class='div-orig'><p>既無上座及阿闍黎途中獨歸。</p>
</div>
<div class='div-commentary'><p style="margin-left:1em">此敘阿難遠遊獨歸為誤墮之緣也律制比丘遠行侶須三人一上座二阿闍黎以嚴行止妨護難事今阿難并無故云獨歸上座有三一生年上座二世俗上座三法性上座阿闍黎此云䡄範亦云正行能糾正弟子行故。</p>
<p style="margin-left:1em">○三現循乞之緣分二初標二釋。</p>
<p style="margin-left:1em">○初標。</p>
</div>
<div class='div-orig'><p>其日無供即時阿難執持應器於所游城次第循乞。</p>
</div>
<div class='div-commentary'><p style="margin-left:1em">此敘阿難平等行乞為誤墮之緣也應器者梵語具云鉢多羅此云應量器應<span class='corr'>己</span>食量制故不言量者省文耳次第即平等也。</p>
<p style="margin-left:1em">○二釋分二初明自心行二欽佛[車*丸]範。</p>
<p style="margin-left:1em">○初明自心行。</p>
</div>
<div class='div-orig'><p>心中初求最後檀越以為齋主無問淨穢剎利尊姓及[旆-巿+(同-(一/口)+┴)]陀羅方行等慈不擇微賤發意圓成一切眾生無量功德。</p>
</div>
<div class='div-commentary'><p style="margin-left:1em">此以自<span class='corr'>己</span>心行欲成就眾生功德釋明上次第循乞之義也最後檀越即從來未作功德者淨是清白之家穢是微賤之家剎帝利王族旃陀羅此云殺者即屠膾又剎利尊姓是淨家旃陀羅是穢家無問不擇正示平等行發意圓成眾生功德正明平等心無量功德者以乞者無問淨穢即不住相乞施者不擇聖凢亦不住相施二不住相猶如虚空所生功德故無量也。</p>
<p style="margin-left:1em">○二欽佛[車*丸]範。</p>
</div>
<div class='div-orig'><p>阿難已知如來世尊訶須菩提及大迦葉為阿羅漢心不均平欽仰如來開闡無遮度諸疑謗經彼城隍徐步郭門嚴整威儀肅恭齋法。</p>
</div>
<div class='div-commentary'><p style="margin-left:1em">此以欽佛明誨持平等心度諸疑謗釋明上次第循乞之義也已知者曾見佛訶誨須菩提及大迦葉心不均平故今欽仰佛誨而行等慈須菩提捨貧從富為富者易施大迦葉捨富從貧為貧者植福俱被佛訶心不均平無遮即貧富無礙肅恭齋法者即着衣持鉢安詳次第為行乞之[車*丸]範自明自心行及欽佛[車*丸]範通是釋明上次第循乞四字阿難當時不離佛則不致誤墮設離佛若有上座[車*丸]範不獨行亦不得誤墮設獨行有齋主不循乞亦不到誤墮今既離師又獨歸又循乞故致有誤是則此三事為誤墮之緣上現誤墮之緣已竟。</p>
<p style="margin-left:1em">○二現誤墮之事。</p>
</div>
<div class='div-orig'><p>爾時阿難因乞食次經歷婬室遭大幻術摩登伽女以娑毘迦羅先梵天咒攝入婬席婬躬撫摩將毀戒體。</p>
</div>
<div class='div-commentary'><p style="margin-left:1em">此以現誤墮婬室將毀戒體之事為此經發起之緣也摩登伽此云本性娑毘迦羅此云黃髮是外道名先梵天乃外道所師咒即幻術婬躬撫摩二句以婬躬逼近欲染戒體後云心清淨故尚未淪溺是將毀未毀蓋佛出世說法至法華後所應說者盡說聞慧滿足恐徒聞不脩返增知見闘諍或慧勝行輕流於欲愛菩提何期焉故假阿難多聞示墮婬室以見多聞不脩無功脩在斷婬為要是則此經掃四十九年所積聞慧聞本非過過在不脩意在䇿發如實脩行其脩雖諸業並遣要在斷婬是故經中以斷婬習安立聖位又以淫習辨昇沉經云欲漏不先除畜聞成過誤是也是知掃絕狂慧㧞除欲根非首楞嚴定不能徹其底源今學佛者多觧脫者少皆此二種過此經以阿難示墮婬室發起其㫖幽哉上當機現緣竟。</p>
<p style="margin-left:1em">○二世尊埀救分二初世尊說咒二文殊往救。</p>
<p style="margin-left:1em">○初世尊說咒。</p>
</div>
<div class='div-orig'><p>如來知彼淫術所加齋畢旋歸王及大臣長者居士俱來隨佛願聞法要於時世尊頂放百寳無畏光明光中出生千葉寳蓮有佛化身結跏趺座宣說神咒。</p>
</div>
<div class='div-commentary'><p style="margin-left:1em">此因阿難被婬術所攝如來即歸精舍於頂光中出現化佛宣說神咒意在破彼邪術救㧞阿難也王臣大眾見佛歸速知有所為故俱隨佛而來頂表無上百寳無畏光明者光明表智即三觀體此三種觀空則俱空假則俱假中則俱中圓融無礙故曰百寳為諸三昧中王故曰無畏光中出生千葉寳蓮者蓮表因行即三觀中具足萬行有佛化身結跏趺坐者表十方如來皆因首楞嚴三觀具足萬行而成正果神咒者謂是無為心佛所說無上心印不可思議故若具超方眼見佛頂光化佛說咒而首楞嚴王具足萬行十方如來一門超出妙莊嚴路全經大㫖不待言說而頓領矣。</p>
<p style="margin-left:1em">○二文殊往救。</p>
</div>
<div class='div-orig'><p>勅文殊師利將咒往護惡咒銷滅提[(將-爿+ㄐ)/大]阿難及摩登伽歸來佛所。</p>
</div>
<div class='div-commentary'><p style="margin-left:1em">此世尊命文殊將咒往彼婬室提㧞阿難也勅文殊者謂此心咒從智光中流出還要智能持故惡咒銷滅者暗不能敵明故上序分<span class='corr'>已</span>竟。</p>
</div></div>
<div class='div-other'><a id='mulu16' />
<div class='div-commentary'><p style="margin-left:1em">○二正宗分分二初當機啟請二世尊開示。</p>
<p style="margin-left:1em">○初當機啟請。</p>
</div>
<div class='div-orig'><p>阿難見佛頂禮悲泣恨無始來一向多聞<span class='note-inline'>(將聞持佛佛)</span>未全道力<span class='note-inline'>(未曾自聞聞)</span>殷勤啟請十方如來得成菩提妙奢摩他三摩禪那最初方便於時復有恒沙菩薩及諸十方大阿羅漢辟支佛等俱願樂聞退坐默然承受聖㫖。</p>
</div>
<div class='div-commentary'><p style="margin-left:1em">此阿難愧墮淫室恨未全道力故求十方如來得成菩提密因方便從茲務實脩證無上菩提為請也頂禮者欲有所請故先脩敬悲泣者恨有所失故此感傷經云阿難縱強記不免落邪思此阿難之大失也十方如來得成菩提等是舉果求因二乘菩提其力止出分斷生死未能出變易生死道力未全唯十方如來所成菩提五住究盡二死永亡小大融通一多無礙其力乃全阿難恨自道力未全故求十方如來全道力無上菩提此阿難之大請也妙奢摩他等即首楞嚴大定三觀圓融為菩提密因奢摩他此云至靜亦云止即空觀三摩具云三摩提此云正憶持亦云觀即假觀禪那此云靜慮乃止觀雙融定慧均等即中觀此三觀亦通名止奢摩他即體真止止於真諦三摩提即方便隨緣止止於俗諦禪那即離二邊止止於中道第一義諦此三觀本一如來藏圓明妙心舉三即一舉一即三不可思議故云妙最初方便者即最初入觀之門也云止云觀皆智也智不孤起借境方生即五隂六入十二處十八界七大皆智所照境通是入觀方便因根有利鈍所入有遲速故後取耳門為此方圓妙方便此方便有通別通即二决定義別即耳根一門又通別中各有多義臨文自見正觀曰最初方便乃造觀發心入作之方便也若欲出生死須證菩提欲成菩提必脩止觀欲脩止觀要明最初入作方便菩薩羅漢辟支即前雲集三乘之眾等者例影響眾并王及大臣長者居士也上當機啟請竟。</p>
<p style="margin-left:1em">○二世尊開示分三究竟最初發心以明真妄二究竟得成菩提妙觀方便三究竟未全道力迷悟差別。</p>
<p style="margin-left:1em">○初究竟最初發心以明真妄分二初問所見境二問能見心。</p>
<p style="margin-left:1em">○初問所見境分二初問二荅。</p>
<p style="margin-left:1em">○初問。</p>
</div>
<div class='div-orig'><p>佛告阿難汝我同氣情均天倫當初發心於我法中見何勝相頓捨世間深重恩愛。</p>
</div>
<div class='div-commentary'><p style="margin-left:1em">此欲明阿難發心真妄先問所見境也以所見是真是妄則能見之心真妄明矣共本曰同氣兄弟曰天倫此二語敘情以愛語求阿難心欲其實荅深重恩愛者即父母兄弟天性生成也覆護攝養曰恩情聯注念曰愛此二重如太嶽深如巨海故云深重恩愛此非大雄大力不能頓捨此以所捨深重問明所見必殊勝。</p>
<p style="margin-left:1em">○二荅。</p>
</div>
<div class='div-orig'><p>阿難白佛我見如來三十二相勝妙殊絕<span class='note-inline'>(相)</span>形體映徹猶如瑠璃<span class='note-inline'>(好)</span>常自思惟此相<span class='note-inline'>(牒上相好)</span>非是欲愛所生<span class='note-inline'>(淨果必有淨因)</span>何以故<span class='note-inline'>(徵)</span>欲氣麄濁腥臊交遘膿血雜亂不能發生勝淨妙明紫金光聚<span class='note-inline'>(釋明非欲愛生)</span>是以渴仰從佛剃落<span class='note-inline'>(發心)</span>。</p>
</div>
<div class='div-commentary'><p style="margin-left:1em">此阿難承佛勘問以實荅出初發心所見也三十二相等總歎佛淨色身此相非是欲愛所生等觧此淨色非染因所致是以渴仰等是結荅佛緣此勝相故頓捨世間深重恩愛發心出家阿難<span class='corr'>已</span>悟淨色非染因所生早有厭欲之心今誤墮淫室未及淪溺是此心之力但未能全耳未全者是住相發心非清淨心當時阿難若見諸相非相見佛法身發心則菩提湼槃尚不能留礙而婬女幻術豈能迷哉今阿難道力未全者是當初發心所見者妄也因最初一步錯到底成錯故有今日之患上問所見境已竟。</p>
<p style="margin-left:1em">○二問能見心分二初標真妄立本二問見愛對明。</p>
<p style="margin-left:1em">○初標真妄立本。</p>
</div>
<div class='div-orig'><p>佛言善哉阿難汝等當知一切眾生從無始來生死相續皆由不知常住真心性淨明體用諸妄想此想不真故有輪轉。</p>
</div>
<div class='div-commentary'><p style="margin-left:1em">此將問阿難能見之心為真為妄先標真妄二本以立宗案可以對明見愛之真妄也善哉者有二義一但善阿難實荅二善佛幸而切問善阿難幸而實荅則知阿難所見不真佛為究竟發明不是此一問荅則阿難竟不知自<span class='corr'>己</span>發心之顛倒是此一問荅豈不善哉生死相續者是苦果皆由下明苦因不知者迷真用諸妄想者逐妄末句是結明生死相續過在迷真逐妄以為下文明鑑。</p>
<p style="margin-left:1em">○二問見愛對明分三初勅直心酬荅二問用誰見愛三荅用是心目。</p>
<p style="margin-left:1em">○初勅直心酬荅。</p>
</div>
<div class='div-orig'><p>汝今欲研<span class='note-inline'>(究竟)</span>無上菩提真發明性<span class='note-inline'>(堅固)</span>應當直心<span class='note-inline'>(究竟智)</span>詶我所問十方如來同一道故出離生死<span class='note-inline'>(此標下釋)</span>皆以直心心言直故如是乃至終始地位中間永無諸委曲相<span class='note-inline'>(明一直字)</span>。</p>
</div>
<div class='div-commentary'><p style="margin-left:1em">此佛欲究阿難見愛之體恐偷心不直荅故勅使直心為入道基本也汝今下是牒阿難所請十方如來得成菩提之意無上菩提是智果真發明性是理諦應當下是標使直心十方下是釋明直心為菩提基本意在阿難既求菩提當以直心酬佛之問。</p>
<p style="margin-left:1em">○二問用誰見愛。</p>
</div>
<div class='div-orig'><p>阿難我今問汝當汝發心緣於如來三十二相將何所見誰為愛樂。</p>
</div>
<div class='div-commentary'><p style="margin-left:1em">此佛躡阿難因見相好渴仰發心返問能見能愛為何物以對明宗本則知真妄也若所用真則本妙圓常若所用妄則未免生死要[監-皿+糸]在此一問。</p>
<p style="margin-left:1em">○三荅用是心目。</p>
</div>
<div class='div-orig'><p>阿難白佛言世尊如是愛樂用我心目<span class='note-inline'>(直荅)</span>由目觀見如來勝相心生愛樂<span class='note-inline'>(釋明用字)</span>故我發心願捨生死<span class='note-inline'>(結明)</span>。</p>
</div>
<div class='div-commentary'><p style="margin-left:1em">此阿難以直心酬佛指出見愛用心與目也目是妄見心是妄想二皆是妄對明宗本用諸妄想此想不真故有輪轉則阿難道力未全未盡生死原所用全妄想故既由心目愛樂發心實不知所用心目元是生死根本以生死捨生死其顛倒迷妄豈不甚哉此要[監-皿+糸]一荅又前見佛相好是妄塵目是妄根心是妄識根塵識三皆虚妄故屬輪轉故佛後以三觀力究竟發明至於[監-皿+土]固不動而後<span class='corr'>已</span>上究竟最初發心以明真妄<span class='corr'>已</span>竟。</p>
<p style="margin-left:1em">○二究竟得成菩提妙觀方便分二初開示法義二結示經名。</p>
<p style="margin-left:1em">○初開示法義分三初開示圓融妙觀二詳示方便妙門三懸示菩提妙果。</p>
<p style="margin-left:1em">○初開示圓融妙觀分二初正示行相二釋疑顯妙。</p>
<p style="margin-left:1em">○初正示行相分二初世尊開示二當機慶悟。</p>
<p style="margin-left:1em">○初世尊開示分三初究竟徧計性顯空如來藏以明空觀二究竟因緣性顯不空如來藏以明假觀三究竟圓成性顯空不空如來藏以明中觀。</p>
<p style="margin-left:1em">○初究竟徧計性顯空如來藏以明空觀分二初究竟徧計自體二究竟徧計所執。</p>
<p style="margin-left:1em">○初究竟徧計自體分二初究竟虚妄二結顯堅固。</p>
<p style="margin-left:1em">○初究竟虚妄分二初究竟妄依二究竟妄體。</p>
<p style="margin-left:1em">○初究竟妄依分七初究竟非在內二究竟非在外三究竟非潜根四究竟非見內五究竟非合處六究竟非中間七究竟非無着。</p>
<p style="margin-left:1em">○初究竟非在內分二初徵妄所在二究竟無實。</p>
<p style="margin-left:1em">○初徵妄所在分二初問二荅。</p>
<p style="margin-left:1em">○初問。</p>
</div>
<div class='div-orig'><p>佛告阿難如汝所說真所愛樂因於心目<span class='note-inline'>(牒)</span>若不識知心目所在則不能得降伏塵勞<span class='note-inline'>(警䇿上是法下以喻釋明)</span>譬如國王為賊所侵發兵討除是兵要當知賊所在<span class='note-inline'>(喻下合)</span>使汝流轉心目為咎吾今問汝唯心與目今何所在<span class='note-inline'>(合)</span>。</p>
</div>
<div class='div-commentary'><p style="margin-left:1em">此下至汝言覺了能知之心住在身內無有是處是七處究竟中第一究竟非在內也今先徵心目所在後依處究破佛今雙問心目所在向下阿難雙呈心目所在至於究竟則先破妄心目在二卷後明假觀發明妄見破之是知此處意在徵心但借目為陪徵耳正觀曰此中有法喻合三節。</p>
<p style="margin-left:1em">○三荅。</p>
</div>
<div class='div-orig'><p>阿難白佛言世尊一切世間十種異生同將識心居在身內<span class='note-inline'>(舉凢例聖)</span>縱觀如來青蓮華眼亦在佛靣<span class='note-inline'>(舉聖例凢)</span>我今觀此浮根四塵秪在我靣如是識心實居身內。</p>
</div>
<div class='div-commentary'><p style="margin-left:1em">此阿難因佛雙問心目何在即以直心酬佛言心在身內目在靣上也此實居身內乃一切有情尋常同見所執後在外等乃阿難被佛究破逼生轉計耳一切世間下明凢聖雖殊心目所在莫不皆然十種異生者具有十二以無想無色非心眼倫故但云十種浮根四塵者六根俱有浮塵勝義二根今就浮塵根名眼此根以四大所成具色香味觸四塵浮於外可見故名浮根四塵我今觀此下是以上凢聖證明阿難目在面心在內無可異議也上徵妄所在<span class='corr'>已</span>竟。</p>
<p style="margin-left:1em">○二究竟無實分三初借事定喻二標示觀名三依觀究竟。</p>
<p style="margin-left:1em">○初借事定喻分二初定內外境二定先後見。</p>
<p style="margin-left:1em">○初定內外境。</p>
</div>
<div class='div-orig'><p>佛告阿難汝今現坐如來講堂觀祗陀林今何所在<span class='note-inline'>(問)</span>世尊此大重閤清淨講堂在給孤園今祗陀林實在堂外<span class='note-inline'>(荅)</span>。</p>
</div>
<div class='div-commentary'><p style="margin-left:1em">此將破阿難心不在內先引事定喻然後依喻例破也欲辯定內外之見故先定內外之境堂在園內林在堂外內外之境明矣。</p>
<p style="margin-left:1em">○二定先後見。</p>
</div>
<div class='div-orig'><p>阿難汝今堂中先何所見<span class='note-inline'>(問)</span>世尊我在堂中先見如來次觀大眾如是外望方矚林園<span class='note-inline'>(荅)</span>阿難汝矚林園因何有見<span class='note-inline'>(問)</span>世尊此大講堂戶牖開豁故我在堂得遠瞻見<span class='note-inline'>(荅)</span>。</p>
</div>
<div class='div-commentary'><p style="margin-left:1em">此先定內外之見以為破心不在內之的喻也初阿難下問荅明先後見又阿難下問荅明在內因何見外意謂在堂內人只應見堂內何因見外因戶牖虚通故能見外喻後在身內心只應見身內何因見外因眼等五門虚通故能見外後究竟心見外返不能見內與此喻不合證心决不在內矣上借事定喻已竟。</p>
<p style="margin-left:1em">○二標示觀名。</p>
</div>
<div class='div-orig'><p>爾時世尊在大眾中舒金色臂摩阿難頂告示阿難及諸大眾有三摩提名大佛頂首楞嚴王具足萬行十方如來一門超出妙莊嚴路汝今諦聼阿難頂禮伏受慈㫖<span class='note-inline'>(欽命)</span>。</p>
</div>
<div class='div-commentary'><p style="margin-left:1em">此將發明觀行破其迷妄先標示能破觀名也舒金色臂摩阿難頂者是安慰意以阿難執心在內與眾皆然久矣今忽然破之恐驚惶不安故先安慰有三摩提下是標三觀妙名有二義一對諸三昧言三摩提是通名以諸三昧通名三摩提故首楞嚴王是別名揀非法華圓覺諸三昧故二就自體言三摩提指三觀中假觀是別名雖別舉一名奢摩他禪那具矣以三觀一體故首楞嚴王是通名以三觀通名首楞嚴故具足萬行下是發明此觀妙用言菩薩脩因如來證果莫不由斯一門者後偈云此是微塵佛一路湼槃門是也妙莊嚴是果海路指上門字即因也。</p>
<p style="margin-left:1em">○三依觀究竟分二初牒喻二例法。</p>
<p style="margin-left:1em">○初牒喻。</p>
</div>
<div class='div-orig'><p>佛告阿難如汝所言身在講堂戶牗開豁遠矚林園亦有眾生在此堂中不見如來見堂外者<span class='note-inline'>(問)</span>阿難荅言世尊在堂不見如來能見林泉無有是處。</p>
</div>
<div class='div-commentary'><p style="margin-left:1em">此牒定前喻以便後例法也佛告阿難下是正牒亦有眾生下是返詰詰意謂在堂內返不見內而返見外有是理否阿難荅言下是知返為謬故曰無有是處以返顯正在內之人决先見內。</p>
<p style="margin-left:1em">○二例法分二初究竟二結明。</p>
<p style="margin-left:1em">○初究竟。</p>
</div>
<div class='div-orig'><p>阿難汝亦如是<span class='note-inline'>(此是例辭下以義例明)</span>汝之心靈一切明了<span class='note-inline'>(能知能見)</span>若汝現前所明了心實在身內<span class='note-inline'>(例人在堂內)</span>爾時先合了知內身<span class='note-inline'>(例先見堂內上例阿難一人下泛例一切)</span>頗有眾生先見身中<span class='note-inline'>(泛例先見堂內)</span>後觀外物<span class='note-inline'>(泛例後觀堂外上正例下縱例)</span>縱不能見心肝脾胃[(旅-方)-(乞-乙)]生髮長筋轉脉搖誠合明了如何不知必不內知云何知外<span class='note-inline'>(結破)</span>。</p>
</div>
<div class='div-commentary'><p style="margin-left:1em">此以前喻例明此心既在身內先合見內今究竟决不見內則不可執此心在內也汝之心靈下發明上如是二字謂汝心最靈非頑然無知如在堂內之人縱愚頑必先見內後見於外汝心既靈實在身內亦當先見身中後見身外可也頗有下因阿難先荅十種異生同將識心居在身內故今究之謂不唯汝阿難心靈當先內後外一切眾生之心既同在身內理合都先見內後方見外縱不皆然亦當頗有一二如何不見一人先見身內耶設心肝等沉于中者難見爪髮等浮于外者亦何不見必不內知下結明無有在內不知內而能見外之理正脉曰此不見內就凢夫說不取聖人及脩禪定者又只此一破即當驚悟絕倒試檢世典有說心不在內者乎真獅子吼也。</p>
<p style="margin-left:1em">○二結明。</p>
</div>
<div class='div-orig'><p>是故應知汝言覺了能知之心住在身內無有是處。</p>
</div>
<div class='div-commentary'><p style="margin-left:1em">此承上究竟此心必不見內是知此心决不在內故此結明。</p>
<p style="margin-left:1em">○二究竟非在外分二初當機敘計二世尊徵破。</p>
<p style="margin-left:1em">○初當機敘計。</p>
</div>
<div class='div-orig'><p>阿難稽首而白佛言我聞如來如是法音<span class='note-inline'>(牒前破內法音)</span>悟知我心實居身外<span class='note-inline'>(由前悟今)</span>所以者何<span class='note-inline'>(徵上居外下以喻釋明)</span>譬如燈光然於室中<span class='note-inline'>(喻心在身內)</span>是燈必能先照室內<span class='note-inline'>(喻先見身內)</span>從其室門後及庭際<span class='note-inline'>(喻後見身外上喻下法合)</span>一切眾生不見身中獨見身外<span class='note-inline'>(法)</span>亦如燈光居在室外<span class='note-inline'>(合上獨見身外)</span>不能照室<span class='note-inline'>(合上不見身中)</span>是義必明將無所惑<span class='note-inline'>(結成)</span>同佛了義得無妄耶。</p>
</div>
<div class='div-commentary'><p style="margin-left:1em">此阿難被佛究竟在內為非故轉計心在身外今敘在外之義也我聞如來下是標立所以者何下是徵釋是義必明下是質問依自見雖明了必求佛印可乃敢承當。</p>
<p style="margin-left:1em">○二世尊徵破分二初究竟二結明。</p>
<p style="margin-left:1em">○初究竟。</p>
</div>
<div class='div-orig'><p>佛告阿難是諸比丘適來從我室羅筏城循乞摶食歸祗陀林我以宿齋汝觀比丘一人食時諸人飽不阿難荅言不也世尊何以故是諸比丘雖阿羅漢軀命不同<span class='note-inline'>(彼此相外)</span>云何一人能令眾飽<span class='note-inline'>(此食彼不能飽喻心知身不能覺上喻下法)</span>佛告阿難若汝覺了知見之心實在身外<span class='note-inline'>(牒)</span>身心相外自不相干<span class='note-inline'>(心在身外身在心外)</span>則心所知身不能覺覺在身際心不能知<span class='note-inline'>(釋上不相干三字立定在外義下騐破)</span>我今示汝兜羅綿手汝眼見時<span class='note-inline'>(眼指身)</span>心分別不阿難荅言如是世尊<span class='note-inline'>(此騐明身心相知下按破)</span>佛告阿難若相知者<span class='note-inline'>(按)</span>云何在外<span class='note-inline'>(破)</span>。</p>
</div>
<div class='div-commentary'><p style="margin-left:1em">此因阿難妄計心在身外故佛以喻究竟發明身心相知在外之計不成也摶食者即四食中叚食有形叚可摶取故宿齋者即先食也兜羅綿此云細香佛手柔軟如之眼見心知即身心相知也。</p>
<p style="margin-left:1em">○二結明。</p>
</div>
<div class='div-orig'><p>是故應知汝言覺了能知之心住在身外無有是處。</p>
</div>
<div class='div-commentary'><p style="margin-left:1em">此承上身心相知結在外不成也。</p>
<p style="margin-left:1em">○三究竟非潜根分二初當機敘計二世尊徵破。</p>
<p style="margin-left:1em">○初當機敘計。</p>
</div>
<div class='div-orig'><p>阿難白佛言世尊如佛所言不見內故不居身內身心相知不相離故不在身外<span class='note-inline'>(牒前義不成)</span>我今思惟知在一處<span class='note-inline'>(別計)</span>佛言處今何在<span class='note-inline'>(跟問)</span>阿難言此了知心既不知內而能見外如我思忖潜伏根裏<span class='note-inline'>(指出處在根裏上法下喻)</span>猶如有人取琉璃碗合其兩眼雖有物合而不留礙彼根隨見隨即分別<span class='note-inline'>(上喻下法合)</span>然我覺了能知之心不見內者為在根故<span class='note-inline'>(離必不見內過)</span>分明矚外無障礙者潜根內故<span class='note-inline'>(離云何見外過)</span>。</p>
</div>
<div class='div-commentary'><p style="margin-left:1em">此阿難因前二處俱墮別計此心潜於根裏今以喻敘明也猶如有人下是喻琉璃喻眼根眼喻心眼在琉璃內能見物喻心潜眼根內能照境彼根隨見隨即分別者釋明上不留礙義謂彼眼根隨琉璃明淨能見物因隨見即能分別諸物琉璃籠眼不留礙於眼喻眼根籠心不留礙於心然我覺了下結成潜根之義因潜根故不能見內而能見外也。</p>
<p style="margin-left:1em">○二世尊徵破分二初究竟二結明。</p>
<p style="margin-left:1em">○初究竟。</p>
</div>
<div class='div-orig'><p>佛告阿難如汝所言潜根內者猶如琉璃<span class='note-inline'>(牒計)</span>彼人當以琉璃籠眼當見山河見琉璃不如是世尊是人當以瑠璃籠眼實見瑠璃<span class='note-inline'>(問定喻義)</span>佛告阿難汝心若同瑠璃合者當見山河何不見眼<span class='note-inline'>(此以法不齊喻究)</span>若見眼者<span class='note-inline'>(縱)</span>眼即同境不得成隨<span class='note-inline'>(破)</span>若不能見<span class='note-inline'>(按)</span>云何說言此了知心潜在根內如瑠璃合<span class='note-inline'>(破)</span>。</p>
</div>
<div class='div-commentary'><p style="margin-left:1em">此因阿難別計心潜根內如瑠璃合佛即以瑠璃喻不齊於法破之也彼人下究明喻義瑠璃籠眼定見瑠璃佛告阿難下是以法究破汝心若同四句是正破若見眼者三句是縱破謂縱許能見眼齊於喻則眼成所見境又不得成隨即分別之隨若不能見五句結破决非潜根也。</p>
<p style="margin-left:1em">○二結明。</p>
</div>
<div class='div-orig'><p>是故應知汝言覺了能知之心潜伏根裏如瑠璃合無有是處。</p>
</div>
<div class='div-commentary'><p style="margin-left:1em">○四究竟非見內分二初當機敘計二世尊徵破。</p>
<p style="margin-left:1em">○初當機敘計。</p>
</div>
<div class='div-orig'><p>阿難白佛言世尊我今又作如是思惟是眾生身腑藏在中竅穴居外有藏則暗有竅則明<span class='note-inline'>(思惟所見境下思惟能見見)</span>今我對佛開眼見明名為見外<span class='note-inline'>(出身心相外過)</span>閉眼見暗名為見內<span class='note-inline'>(出不見五內過)</span>是義云何。</p>
</div>
<div class='div-commentary'><p style="margin-left:1em">此阿難見前三處俱負復計此心還在身內以見暗為見內以見內敘成此心在內也是眾生身下發明上思惟義是義云何者是結指上思惟義質問于佛腑藏者即五藏六腑在身內故言暗竅穴者即眼等五根浮身外故言明此以見暗為內是正計見明為外是助成。</p>
<p style="margin-left:1em">○二世尊徵破分二初究竟二結明。</p>
<p style="margin-left:1em">○初究竟。</p>
</div>
<div class='div-orig'><p>佛告阿難汝當閉眼見暗之時<span class='note-inline'>(阿難借明形暗意取暗為內故約暗牒之)</span>此暗境界為與眼對為不對眼<span class='note-inline'>(此依暗問定兩関下究破)</span>若與眼對<span class='note-inline'>(牒)</span>暗在眼前<span class='note-inline'>(究)</span>云何成內<span class='note-inline'>(破上正破下縱破)</span>若成內者<span class='note-inline'>(縱)</span>居暗室中無日月燈此室暗中皆汝焦腑<span class='note-inline'>(究破)</span>若不對者<span class='note-inline'>(牒)</span>云何成見<span class='note-inline'>(破上正破下縱破)</span>若離外見內對所成<span class='note-inline'>(縱)</span>合眼見暗名為身中開眼見明何不見面<span class='note-inline'>(究)</span>若不見面<span class='note-inline'>(按)</span>內對不成<span class='note-inline'>(破此破翻上內對所成)</span>見靣若成<span class='note-inline'>(縱)</span>此了知心及與眼根乃在虚空<span class='note-inline'>(究)</span>何成在內<span class='note-inline'>(破此破的破阿難計內)</span>若在虚空<span class='note-inline'>(縱)</span>自非汝體<span class='note-inline'>(破此以自<span class='corr'>已</span>成他破)</span>即應如來今見汝靣亦是汝身<span class='note-inline'>(此以他成自<span class='corr'>已</span>破但上少一縱語縱云若是汝體下接即應等文義俱周)</span>汝眼<span class='corr'>已</span>知<span class='note-inline'>(究能知心眼在空)</span>身合非覺<span class='note-inline'>(破此約一人一知破)</span>必汝執言身眼兩覺<span class='note-inline'>(縱)</span>應有二知<span class='note-inline'>(究)</span>即汝一身應成兩佛<span class='note-inline'>(破此約一人二知破)</span>。</p>
</div>
<div class='div-commentary'><p style="margin-left:1em">此因阿難以見暗為見內計心在內故佛即以所見暗對眼不對眼返復詳破證心不返觀內不成在內也佛告下牒計此暗下究破此暗境界三句詰定二義若與眼下正破外暗若成內下縱破外暗若不對下正破內暗若離外下縱破內暗對眼者暗在靣前非內不對眼者暗許身內非見二俱不成見內縱閉眼見靣前之暗是內則開眼見室中之暗亦應是內故云皆汝焦腑縱閉眼能返觀內暗則開眼亦能返觀<span class='corr'>己</span>靣既不見靣內對不成又縱能返觀<span class='corr'>己</span>面此心與眼在空不在身在內之計虚矣故云何成在內又縱許心眼在空離於汝體即他人矣若心眼在空還是自<span class='corr'>己</span>即應佛見汝靣亦是汝身豈有自他混淆之理哉又有知心眼去身在空身應無知矣故曰身合非覺或執在空心眼與身齊皆有知即一人有二覺性若爾則一人應成兩佛理豈然哉。</p>
<p style="margin-left:1em">○二結明。</p>
</div>
<div class='div-orig'><p>是故應知汝言見暗名見內者無有是處。</p>
</div>
<div class='div-commentary'><p style="margin-left:1em">此承上展轉五重究竟此心無返觀理結明見暗决非是內也。</p>
<p style="margin-left:1em">○五究竟非合處分二初當機敘計二世尊徵破。</p>
<p style="margin-left:1em">○初當機敘計。</p>
</div>
<div class='div-orig'><p>阿難言我常聞佛開示四眾由心生故種種法生由法生故種種心生我今思惟即思惟體實我心性<span class='note-inline'>(所認心體)</span>隨所合處心則隨有<span class='note-inline'>(所計心處)</span>亦非內外中間三處<span class='note-inline'>(出前過)</span>。</p>
</div>
<div class='div-commentary'><p style="margin-left:1em">此阿難因前四處俱非更計合處為心所在今引佛言敘其義也阿難言下謬引佛言作證我今下方敘<span class='corr'>己</span>意謂此心無一定之處隨境所合即為心在亦非內外二句總脫前過謬引者佛言心法互生謂心法皆不自生即無我性空也阿難不逹佛㫖謂心法互生即心法互相和合執有實體故計合處為心所在錯將佛㫖妄合<span class='corr'>己</span>意豈非謬哉中間根裏也。</p>
<p style="margin-left:1em">○二世尊徵破分二初究竟二結明。</p>
<p style="margin-left:1em">○初究竟。</p>
</div>
<div class='div-orig'><p>佛告阿難汝今說言由法生故種種心生隨所合處心隨有者<span class='note-inline'>(牒計下破)</span>是心無體<span class='note-inline'>(牒)</span>則無所合<span class='note-inline'>(破上正破下縱破)</span>若無有體而能合者<span class='note-inline'>(縱)</span>則十九界因七塵合<span class='note-inline'>(究十九界七塵空名無體)</span>是義不然<span class='note-inline'>(破上依無體破下依有體破)</span>若有體者<span class='note-inline'>(牒)</span>如汝以手自挃其體汝所知心為復內出為從外入<span class='note-inline'>(徵定二義)</span>若復內出還見身中<span class='note-inline'>(破內出)</span>若從外來先合見靣<span class='note-inline'>(破外入)</span>阿難言見是其眼心知非眼為見非義<span class='note-inline'>(初計在內以不見內破後計潜根以不見眼破又計見暗以不能返觀破今復以不見中不見靣破是<span class='corr'>已</span>往以見責心故此辯云見是眼非心也責心以見非義也)</span>佛言若眼能見<span class='note-inline'>(牒辯)</span>汝在室中門能見不<span class='note-inline'>(開門見外見是其人開眼見物見是其心此喻見是心非眼)</span>則諸<span class='corr'>已</span>死尚有眼存應皆見物<span class='note-inline'>(此驗徒眼不能見)</span>若見物者<span class='note-inline'>(縱)</span>云何名死<span class='note-inline'>(破)</span>阿難又汝覺了能知之心若必有體為復一體為有多體今在汝身為復徧體為不徧體<span class='note-inline'>(前辯云心知眼見是執心有體前云即思惟體實我心性是也故重舉有體破之)</span>若一體者<span class='note-inline'>(牒)</span>則汝以手挃一支時四支應覺若咸覺者挃應無在<span class='note-inline'>(究)</span>若挃有所<span class='note-inline'>(按)</span>則汝一體自不能成<span class='note-inline'>(破)</span>若多體者<span class='note-inline'>(牒)</span>則成多人<span class='note-inline'>(究)</span>何體為汝<span class='note-inline'>(破)</span>若徧體者<span class='note-inline'>(牒)</span>同前所挃<span class='note-inline'>(破)</span>若不徧者<span class='note-inline'>(牒)</span>當汝觸頭亦觸其足頭有所覺足應無知<span class='note-inline'>(究)</span>今汝不然<span class='note-inline'>(按)</span>。</p>
</div>
<div class='div-commentary'><p style="margin-left:1em">此因阿難計隨所合處為心所在佛以有體無體究合義不成破之也佛告阿難下牒計是心無體下是以無體破若有體下是以有體破謂若有實體必有內外出入以見合處若內出還見身中不見身中必非內出若外入先合見靣如不見靣决非外入既無出入則無實體云何成合阿難言下是阿難救過之計佛言下是佛以門喻顯見是心非眼以破阿難之辯汝在室中三句證見在心則諸<span class='corr'>已</span>死五句證徒眼不能見阿難又汝下佛復按有體以一多徧不徧究破一體者四肢共一心體多體者四肢百骸各有一心體即一身有多心故徧體者即一心體能周徧四肢故同前所挃者此一心體徧於四肢亦同前四肢共一心體故破亦同前如挃一肢四肢應覺可云徧體今既不然非徧也不徧者是一心體或時在頭或時在足不能一時同徧四肢故。</p>
<p style="margin-left:1em">○二結明。</p>
</div>
<div class='div-orig'><p>是故應知隨所合處心則隨有無有是處。</p>
</div>
<div class='div-commentary'><p style="margin-left:1em">此承上六義總究心無體結明合處不成也。</p>
<p style="margin-left:1em">○六究竟非中間分二初當機敘計二世尊究破。</p>
<p style="margin-left:1em">○初當機敘計。</p>
</div>
<div class='div-orig'><p>阿難白佛言世尊我亦聞佛與文殊等諸法王子談實相時世尊亦言心不在內亦不在外如我思惟內無所見外不相知內無知故在內不成身心相知在外非義今相知故復內無見當在中間。</p>
</div>
<div class='div-commentary'><p style="margin-left:1em">此阿難因前五處俱錯異計中間今以義敘成也阿難白佛下謬引佛言作證如我思惟下敘前義不成今相知下翻前義敘成今義實相者無相也謂非心非境無內外中間差別諸相阿難未逹佛性空無相之㫖謂實有內外等法實有心體不在彼處故別計中間是引方入圓大不相合也。</p>
<p style="margin-left:1em">○二世尊究破分二初究竟二結明。</p>
<p style="margin-left:1em">○初究竟。</p>
</div>
<div class='div-orig'><p>佛言汝言中間中必不迷非無所在今汝推中中何為在<span class='note-inline'>(總徵)</span>為復在處為當在身<span class='note-inline'>(別徵)</span>若在身者<span class='note-inline'>(牒徵在身)</span>在邊非中在中同內<span class='note-inline'>(破)</span>若在處者<span class='note-inline'>(牒徵在處)</span>為有所表為無所表<span class='note-inline'>(又按二義)</span>無表同無<span class='note-inline'>(破無表無中)</span>表則無定<span class='note-inline'>(破有表無中)</span>何以故<span class='note-inline'>(徵無定義)</span>如人以表表為中時東看則西南觀成北<span class='note-inline'>(驗明無定)</span>表體既混心應雜亂<span class='note-inline'>(破中不成)</span>阿難言我所說中非此二種<span class='note-inline'>(非前)</span>如世尊言眼色為緣生於眼識眼有分別色塵無知識生其中則為心在<span class='note-inline'>(轉計)</span>佛言汝心若在根塵之中<span class='note-inline'>(牒計)</span>此之心體為復兼二為不兼二<span class='note-inline'>(徵定二義)</span>若兼二者<span class='note-inline'>(牒)</span>物體雜亂物非體知成敵兩立云何為中<span class='note-inline'>(破上破兼二下破不兼二)</span>兼二不成<span class='note-inline'>(結前)</span>非知不知即無體性<span class='note-inline'>(究)</span>中何為在<span class='note-inline'>(破)</span>。</p>
</div>
<div class='div-commentary'><p style="margin-left:1em">此因阿難計中間為心所在佛即根境二處離合究中不成而破也佛言下即根境二處徵定中位而後破之若在身下即身處究中不得破之謂身有中邊二義在邊則不得為中在中則同前在內應見內矣若在處下即境處辯中位無定表者以物表顯故混則南北無定不能取中雜亂心亦無定盖身屬根處屬境此以根境離破阿難言下因根境二處究中不成轉計根境和合二法之中如世尊言三句引佛言為證眼有分別四句出<span class='corr'>己</span>意佛言下即就心體兼根塵不兼根塵破之此之心體三句徵定兼不兼義若兼二者五句破心體兼根塵二法半屬有知半屬無知云何成中物是塵體是根兼二不成四句破心體不兼根塵二法亦無中可指非知不兼根非不知不兼塵此以根境合破正觀云七大文云但如鏡中無別分柝指眼根也今曰眼有分別者以根是有執受色有自性分別無計度分別下約計度故曰無分別柝此約自性故曰眼有分別。</p>
<p style="margin-left:1em">○二結明。</p>
</div>
<div class='div-orig'><p>是故應知當在中間無有是處。</p>
</div>
<div class='div-commentary'><p style="margin-left:1em">○七究竟非無着分二初當機敘計二世尊究破。</p>
<p style="margin-left:1em">○初當機敘計。</p>
</div>
<div class='div-orig'><p>阿難白佛言世尊我昔見佛與大目連須菩提富樓那舍利弗四大弟子共轉法輪常言覺知分別心性既不在內亦不在外不在中間俱無所在一切無着名之為心則我無着名為心不。</p>
</div>
<div class='div-commentary'><p style="margin-left:1em">此阿難因前六處俱謬改計無着以為心在也世尊下引佛言作證則我下呈<span class='corr'>己</span>意合佛言欲佛印可佛言三處不在者明心無體阿難引證無着為心謂心有體但於一切無着而已故成謬計。</p>
<p style="margin-left:1em">○二世尊究破分二初究竟二結明。</p>
<p style="margin-left:1em">○初究竟。</p>
</div>
<div class='div-orig'><p>佛告阿難汝言覺知分別心性俱無在者<span class='note-inline'>(牒計)</span>世間虚空水陸飛行諸所物象名為一切汝不着者為在為無無則同於龜毛兔角云何不着<span class='note-inline'>(物無不可言無着破)</span>有不着者不可名無<span class='note-inline'>(結定前非)</span>無相則無非無則相相有則在云何無着<span class='note-inline'>(物有不可言無着破)</span>。</p>
</div>
<div class='div-commentary'><p style="margin-left:1em">此因阿難計心無着佛即以一切物象有無究無着不成破之也世間下發明一切二字汝不着者二句詰明無着義謂於一切物象是有而言不着是無而言不着詰定二義下乃破之無則同於三句破一切若無不得名無着謂無與龜毛兔角同一空名不着何物而言不着耶是無不可言無着有不着者下破一切若有亦不成無着不可名無者此無字對上有字謂一切有可言不着不可謂一切無而言無着此結定前非决是有可言無着下方破之無相則無二句是有無相翻相有則在者謂心不自心因相故心相不自相因心故相是則相有則心<span class='corr'>已</span>在相云何無着耶此破一切有亦不成無着。</p>
<p style="margin-left:1em">○二結明。</p>
</div>
<div class='div-orig'><p>是故應知一切無着名覺知心無有是處。</p>
</div>
<div class='div-commentary'><p style="margin-left:1em">正觀云七徵之㫖古德嘗譬喻焉如有癡人見月于鉢中問其所在曰月在鉢中耳如是捨鉢臨盆捨盆臨池捨池臨溪捨溪臨潭捨潭臨河捨河臨江隨其所見執月為在問者徵之曰月果在此不應在彼豈一月而多在乎此人茫然不知月之所在葢窮歷七處秪認水中影子所以不識真月者未能仰靣一觀耳此亦如是雖窮七處秪認緣塵影子所以不識本來心者未能廻光一照耳上究竟妄依<span class='corr'>已</span>竟。</p>
<p style="margin-left:1em">○二究竟妄體分二初當機啟請二世尊開示。</p>
<p style="margin-left:1em">○初當機啟請。</p>
</div>
<div class='div-orig'><p>爾時阿難在大眾中即從座起偏袒右肩右膝着地合掌恭敬而白佛言<span class='note-inline'>(上請儀下請辭)</span>我是如來最小之弟蒙佛慈愛雖今出家猶恃憍憐<span class='note-inline'>(說得過於乳氣)</span>所以多聞未得無漏<span class='note-inline'>(未證真)</span>不能折伏娑毘羅咒為彼所轉溺於淫舍<span class='note-inline'>(難伏邪)</span>當由不知真際所詣惟願世尊大慈哀愍開示我等奢摩他路<span class='note-inline'>(由未證真請示真路)</span>令諸闡提隳彌戾車<span class='note-inline'>(由未伏邪請令隳邪)</span>作是語已五體投地及諸大眾傾渴翹佇欽聞示誨。</p>
</div>
<div class='div-commentary'><p style="margin-left:1em">此阿難因七計皆非故請佛開示心在何處也爾時下敘失惟願下請益不知真際所詣即不知真心所在闡提此云無信具彌戾車此云惡見意謂未能證真不能破邪皆由不知真心實際在於何處得佛開示奢摩他路不唯得真所詣即一切不信惡見亦皆隳滅矣。</p>
<p style="margin-left:1em">○二世尊開示分二初光相表示二言相顯示。</p>
<p style="margin-left:1em">○初光相表示。</p>
</div>
<div class='div-orig'><p>爾時世尊從其靣門放種種光<span class='note-inline'>(表示觀體)</span>其光晃耀如百千日<span class='note-inline'>(表示觀相)</span>普佛世界六種震動<span class='note-inline'>(表示觀用)</span>如是十方微塵國土一時開現佛之威神令諸世界合成一界<span class='note-inline'>(表三觀圓相)</span>其世界中所有一切諸大菩薩皆住本國合掌承聼<span class='note-inline'>(表三觀通相)</span>。</p>
</div>
<div class='div-commentary'><p style="margin-left:1em">此世尊將破妄心之體先以光相表示妙觀體相用圓通智相令人觀光即悟圓通不動真智也靣門口為靣門也六震者動踴震起吼擊也此表妙觀大用將破六識無明妄結之相塵剎開現者表妙觀現前無明礙隔頓破以見真智圓徧皆住本國承聼者表妙觀現前一切通㳷以見真智互通。</p>
<p style="margin-left:1em">○二言相顯示分三初示破妄因緣二正㨿真破妄三結妄緣必破。</p>
<p style="margin-left:1em">○初示破妄因緣分三初總名錯亂應破二別明根本應破三結明過咎應破。</p>
<p style="margin-left:1em">○初總名錯亂應破。</p>
</div>
<div class='div-orig'><p>佛告阿難一切眾生從無始來種種顛倒業種自然如惡又聚<span class='note-inline'>(此是汎爾凢夫即案七趣情想)</span>諸脩行人不能得成無上菩提乃至別成聲聞緣覺及成外道諸天魔王及魔眷屬<span class='note-inline'>(此是迷妄脩行即案五隂邪魔)</span>皆由不知二種根本錯亂脩習<span class='note-inline'>(由真妄不分故脩習成迷上法下喻)</span>猶如煮沙欲成嘉饌縱經塵刼終不能得。</p>
</div>
<div class='div-commentary'><p style="margin-left:1em">此明凢夫脩行真妄錯亂故迷悟皆成顛倒也此示知錯亂深害真脩理宜應破種種顛倒者惑業苦三皆是顛倒惡又西域果名一枝三子生必同科喻惑業苦三生必同聚聲聞緣覺未破識隂者外道未破行識二隂者諸天魔眷屬於五隂未破者梵語刼麼此云長時言塵刼者謂刼數如微塵之多極長之時。</p>
<p style="margin-left:1em">○二別明根本應破。</p>
</div>
<div class='div-orig'><p>云何二種<span class='note-inline'>(徵)</span>阿難一者無始生死根本<span class='note-inline'>(標妄本)</span>則汝今者與諸眾生用攀緣心為自性者<span class='note-inline'>(指明妄本)</span>二者無始菩提湼槃元清淨體<span class='note-inline'>(標真本)</span>則汝今者識精元明能生諸緣緣所遺者<span class='note-inline'>(指明真本)</span>。</p>
</div>
<div class='div-commentary'><p style="margin-left:1em">此釋明上二種根本使知真本可脩妄本應破也攀緣心者照應前用諸妄想此想不真故有輪轉之案元清淨體者自性清淨非屬脩斷識精元明者乃黎耶識體此識是生滅與不生滅和合而成識精屬生滅此是不覺義由無覆無記故曰識精元明屬不生滅此是本覺義本自圓明故曰元明能生諸緣者由上生滅與不生滅和合成黎耶識體轉生前七識諸緣楞伽經云藏識海常住境界風所動種種諸識浪騰[疏-(梳-木)+翟]而轉生是也緣所遺者緣即諸識分別觀緣者字即上識精元明由識精元明生起諸識徧緣諸法不能返緣元明自體逈然若無故曰緣所遺者此照應前皆由不知常住真心性淨明體之案又此處雖未顯真為對明妄本寄言於此重在知妄根本應破。</p>
<p style="margin-left:1em">○三結明過咎應破。</p>
</div>
<div class='div-orig'><p>由諸眾生遺此本明雖終日行而不自覺枉入諸趣。</p>
</div>
<div class='div-commentary'><p style="margin-left:1em">此結明一切眾生由遺此本明自性用諸妄想招諸過患故應破也終日行者謂雖終日依本明運轉而不覺知是本明但認運轉之妄想豈不顛倒哉上示破妄因緣已竟。</p>
<p style="margin-left:1em">○二正依真破妄分三初徵明妄體二直下頓破三曲破固執。</p>
<p style="margin-left:1em">○初徵明妄體。</p>
</div>
<div class='div-orig'><p>阿難汝今欲知奢摩他路願出生死<span class='note-inline'>(此牒阿難問意)</span>今復問汝即時如來舉金色臂屈五輪指<span class='note-inline'>(舉拳勾引心體)</span>語阿難言汝今見不<span class='note-inline'>(總問見)</span>阿難言見<span class='note-inline'>(總荅見)</span>佛言汝何所見<span class='note-inline'>(別問所見)</span>阿難言我見如來舉臂屈指為光明拳耀我心目<span class='note-inline'>(荅出所見此雖問所意在能見)</span>佛言汝將誰見<span class='note-inline'>(別問能見)</span>阿難言我與大眾同將眼見<span class='note-inline'>(呈出能見此雖問明能見之眼意在于心)</span>佛告阿難汝今荅我如來屈指為光明拳耀汝心目<span class='note-inline'>(按定阿難荅辭)</span>汝目可見<span class='note-inline'>(<span class='corr'>已</span>明)</span>以何為心當我拳耀<span class='note-inline'>(正問能當心體)</span>阿難言如來現今徵心所在而我以心推窮尋逐即能推者我將為心<span class='note-inline'>(呈出心體)</span>。</p>
</div>
<div class='div-commentary'><p style="margin-left:1em">此阿難因佛徵詰以何為心當我拳耀即呈出妄想緣影以為自心也此阿難從無始至今未全道力由此之誤葢前蒙如來七處究竟俱無所在理應即悟此想無性而猶執以為實意謂但不知在於何處故前云不知真際所詣請佛開示奢摩他路欲知此心所在佛置之不言此心有在無在但詰以何為心欲阿難自悟此想無性即覺覔處之非溫陵曰金拳舉處直下要識本明塵相未除依舊認賊為子。</p>
<p style="margin-left:1em">○二直下頓破。</p>
</div>
<div class='div-orig'><p>佛言咄阿難此非汝心<span class='note-inline'>(直破)</span>阿難矍然避座合掌起立白佛此非我心<span class='note-inline'>(按佛言)</span>當名何等<span class='note-inline'>(問此非心名何)</span>佛告阿難此是前塵虚妄相想<span class='note-inline'>(指出非心之名)</span>惑汝真性<span class='note-inline'>(非心之害)</span>由汝無始至於今生認賊為子失汝元常故受輪轉<span class='note-inline'>(結明過咎)</span>。</p>
</div>
<div class='div-commentary'><p style="margin-left:1em">此因阿難呈出妄心如捕賊現身如來一咄如金剛王劍直下斬絕去也矍然驚愕貌久遠以來認此為真忽爾奪之是故驚怖前云用諸妄想此云前塵虚妄相想益明此想唯是六塵緣影而無實體故云虚妄正觀云前七徵如逐賊此如殺賊。</p>
<p style="margin-left:1em">○三曲破固執分三初當機敘執重請二世尊安慰曲破三會眾默然自失。</p>
<p style="margin-left:1em">○初當機敘執重請。</p>
</div>
<div class='div-orig'><p>阿難白佛言世尊我佛寵弟心愛佛故令我出家<span class='note-inline'>(出家用此想心)</span>我心何獨供養如來乃至徧歷恒沙國土承事諸佛及善知識發大勇猛行諸一切難行法事皆用此心<span class='note-inline'>(脩善用此想心)</span>縱令謗法永退善根亦因此心<span class='note-inline'>(造惡用此想心執此心有用)</span>若此發明不是心者<span class='note-inline'>(牒佛言)</span>我乃無心同諸土木<span class='note-inline'>(難佛)</span>離此覺知更無所有<span class='note-inline'>(執離此心無別知覺)</span>云何如來說此非心<span class='note-inline'>(徵問于佛)</span>我實驚怖兼此大眾無不疑惑惟埀大悲開示未悟。</p>
</div>
<div class='div-commentary'><p style="margin-left:1em">此阿難固執此心分別有用離此別無知覺故驚疑不安求佛發明也阿難下明脩善造惡皆用此覺知之心若此下明離此覺知別無能知能行者若此知覺不名心即與土木同是無心故驚疑不悟此雖阿難固執亦是諸人同疑必待佛微細發明而後方知其非。</p>
<p style="margin-left:1em">○二世尊安慰曲破分二初安慰二正破。</p>
<p style="margin-left:1em">○初安慰。</p>
</div>
<div class='div-orig'><p>爾時世尊開示阿難及諸大眾欲令心入無生法忍<span class='note-inline'>(敘開示深意)</span>於獅子座摩阿難頂<span class='note-inline'>(安慰之儀)</span>而告之言<span class='note-inline'>(接辭)</span>。</p>
</div>
<div class='div-commentary'><p style="margin-left:1em">此因阿難驚怖如來叱其所認非心疑惑不定故佛摩頂慰之而後與之發明也無生法即常住真心忍於此心不見一法生不見一法滅而生滅妄想又豈能惑哉不破妄想不入此忍此忍不入妄想不破故預標此忍以為破妄之依慿也。</p>
<p style="margin-left:1em">○二正破分二初標真有體二究妄無性。</p>
<p style="margin-left:1em">○初標真有體。</p>
</div>
<div class='div-orig'><p>如來常說諸法所生唯心所現<span class='note-inline'>(標)</span>一切因果<span class='note-inline'>(十界正報)</span>世界微塵<span class='note-inline'>(十界依報釋上諸法)</span>因心成體<span class='note-inline'>(釋上唯心上正明下例明)</span>阿難若諸世界一切所有<span class='note-inline'>(總攝巨細)</span>其中乃至<span class='note-inline'>(超略中大至於微細)</span>草葉縷結<span class='note-inline'>(微細實物)</span>詰其根元咸有體性<span class='note-inline'>(細物既有體性中大豈無根元)</span>縱令虚空亦有名貌<span class='note-inline'>(色以質礙為體性空以虚廓為體性)</span>何况清淨妙淨明心<span class='note-inline'>(真心相)</span>性一切心<span class='note-inline'>(真心性)</span>而自無體<span class='note-inline'>(返言定自有體)</span>。</p>
</div>
<div class='div-commentary'><p style="margin-left:1em">此因阿難驚疑離此想心別無知覺同於斷滅故佛示真有體以慰其懷又依此真心有體究竟妄想無性欲阿難自悟無生法忍也此番阿難別無所有之迷而示別有實體之真故也阿難若諸下是能例諸法何况下是所例真心因上正明諸法因心成體故復以所現諸法巨細虚實雖殊咸有體性例明能現真心豈無體耶本自無染曰清淨處染不染曰妙淨為一切心真宰曰性一切心。</p>
<p style="margin-left:1em">○二究妄無性分三初牒破無性二令自密照三結明斷滅。</p>
<p style="margin-left:1em">○初牒破無性。</p>
</div>
<div class='div-orig'><p>若汝執吝分別覺觀所了知性必為心者<span class='note-inline'>(此牒下破)</span>此心即應離諸一切色香味觸諸塵事業別有全性<span class='note-inline'>(立定自有實體可名為心上立義下究破)</span>如汝今者承聼我法此則因聲而有分別<span class='note-inline'>(此究離動境無自性破)</span>縱滅一切見聞覺知內守幽閒猶為法塵分別影事<span class='note-inline'>(此究離靜境無自性破)</span>。</p>
</div>
<div class='div-commentary'><p style="margin-left:1em">此因阿難固執妄想有用如來逆其所執依真有體對於六塵麤細諸境究明此想離塵無性以破其愚也承聼我法者指現前緣聲教之心離聲無體以聲一法例餘五塵正脉曰幽閒者內心寂境也此境即凢外權小在定所守之境亦彼取證以為法性者也由為法塵者法塵是此境本名猶為謂彼所守寂境本非法性猶是法塵分別影事正破此想但是光影了無實體。</p>
<p style="margin-left:1em">○二令自密照。</p>
</div>
<div class='div-orig'><p>我非勅汝執為非心<span class='note-inline'>(是心非心佛不自言)</span>但汝於心微細揣摩<span class='note-inline'>(令自究竟)</span>若離前塵有分別性即真汝心<span class='note-inline'>(離塵有體自信為心如來豈得妄非)</span>若分別性離塵無體斯則前塵分別影事<span class='note-inline'>(離塵無體自信非心如來豈可妄許如此究竟令阿難自肯)</span>。</p>
</div>
<div class='div-commentary'><p style="margin-left:1em">此因阿難執吝難破故勅使自<span class='corr'>己</span>精細究竟微密揣摩柝至離塵有體無體而是心非心自明也文中雖有無並言意在以有形無此心離塵决無實體昭然分別影事也。</p>
<p style="margin-left:1em">○三結明斷滅。</p>
</div>
<div class='div-orig'><p>塵非常住若變滅時此心則同龜毛兔角<span class='note-inline'>(心是塵影塵滅影無)</span>則汝法身同於斷滅<span class='note-inline'>(依心建立法身心隨塵滅法身豈有)</span>其誰脩證無生法忍<span class='note-inline'>(結)</span>。</p>
</div>
<div class='div-commentary'><p style="margin-left:1em">此結明離塵無體之妄想若執為心則脩證理智因果皆成斷滅也此究妄無性正當阿難所執有體有用之妄想返成無體無用之斷滅故此妄想自始標立真妄二本為一經宗案以來至此發明虚妄過咎方了然明白前雖標云妄想未明何義及徵阿難心但云使汝流轉心目為咎亦未說破此心屬於妄想歷七處推窮無所依止即是虚妄亦未顯然說出至阿難重請真際所詣世尊別明真妄二本於前標真妄稍益明耳於妄想轉名攀緣心切於阿難愛佛之心屬於妄矣於真心則名緣所遺者實然一切生死皆由不知常住真心矣較前雖進明稍許猶未發其微細所以此是第二番發明真妄之義至佛咄阿難此非汝心阿難問佛此名何等佛指其名此是前塵虚妄相想此方釋明妄想之義又云失汝元常故受輪轉此方釋明此想不真故有輪轉之義較前雖更明了猶未深徹此是第三番發明妄想之義至阿難驚疑不悟如來委細發明展轉精究而妄想之義至此方徹底大明矣若非如來微細智照何以窮徹此想虚妄之深穴若此此是第四番發明真妄之義上世尊安慰曲破<span class='corr'>已</span>竟。</p>
<p style="margin-left:1em">○三會眾默然自失。</p>
</div>
<div class='div-orig'><p>即時阿難與諸大眾默然自失。</p>
</div>
<div class='div-commentary'><p style="margin-left:1em">此阿難依佛微細揣摩此心離塵果無實體不敢如前強辯此心有用故默然無始至今所認之心一旦烏有故自失自七徵至此始見楞嚴妙觀功能阿難至此稍有默契而<span class='corr'>已</span>上正依真破妄<span class='corr'>已</span>竟。</p>
<p style="margin-left:1em">○三結妄緣必破。</p>
</div>
<div class='div-orig'><p>佛告阿難世間一切諸脩學人現前雖成九次第定<span class='note-inline'>(此定即幽閒寂境依八識為體)</span>不得漏盡<span class='note-inline'>(前八定界內漏未盡第九定界外漏未盡)</span>成阿羅漢<span class='note-inline'>(上明果不真下明因不真)</span>皆由執此生死妄想誤為真實<span class='note-inline'>(上汎結一切下結歸阿難)</span>是故汝今雖得多聞不成聖果<span class='note-inline'>(權乘不成聖果凢外生死可知)</span>。</p>
</div>
<div class='div-commentary'><p style="margin-left:1em">此因阿難默契此心離塵無體如來就其所契着力結顯此想過咎深害若此使阿難大眾視如冤賊不可因循容之又為未盡生死之禍根也四禪四空及滅受想次第而脩名九次第定此生死妄想正示法塵緣影定境既屬法塵定心亦屬緣影二俱生滅聖果何有哉阿難初見佛云一向多聞未全道力七徵之後則曰恃佛憍憐所以多聞未獲無漏又曰當由不知真際所詣及自揣摩後但知此心無體亦未悟道力未全過在誤認此想世尊初標真妄二本但汎言用諸妄想此想不真故有輪轉徵心則云使汝流轉心目為咎後重明二本則曰一者生死根本用攀緣心為自性者皆汎言一切未切阿難汎言生死本未言障聖果至此方究竟結明諸脩學人不成聖果阿難道力未全皆此妄想為害可不勉力破之自七徵以來至此通一大科究竟虚妄<span class='corr'>已</span>竟。</p>
<p style="margin-left:1em">○二結顯堅固分二初當機啟請二世尊開示。</p>
<p style="margin-left:1em">○初當機啟請。</p>
</div>
<div class='div-orig'><p>阿難聞<span class='corr'>已</span>重復悲淚五體投地長跪合掌而白佛言<span class='note-inline'>(敘請之儀)</span>自我從佛發心出家恃佛威神常自思惟無勞我脩將謂如來惠我三昧<span class='note-inline'>(上敘昔迷下敘今悟)</span>不知身心本不相代失我本心雖身出家心不入道<span class='note-inline'>(恃人悞<span class='corr'>己</span>上法下喻)</span>譬如窮子捨父逃逝<span class='note-inline'>(喻不入道)</span>今日乃知雖有多聞若不脩行與不聞等<span class='note-inline'>(恃觧悞行上法下喻)</span>如人說食終不能飽<span class='note-inline'>(喻多聞不脩)</span>世尊我等今者二障所纏良由不知寂常心性<span class='note-inline'>(緣不知故請示)</span>惟願如來哀愍窮露<span class='note-inline'>(應上捨父逃逝)</span>發妙明心<span class='note-inline'>(真心不現故請發現)</span>開我道眼<span class='note-inline'>(道眼不明故請開明心眼應上唯心與目今何所在)</span>。</p>
</div>
<div class='div-commentary'><p style="margin-left:1em">此阿難<span class='corr'>已</span>悟妄想無體又聞如來結顯此想過咎其害最深能障聖果故重復悲淚哀請別示真心也最初悲泣傷<span class='corr'>己</span>之怠多聞未脩故今悲淚傷<span class='corr'>己</span>之迷不知心及處故自我下敘迷妄世尊下敘求真不知身心者謂昔不知以見乃知屬今悟也不知寂常者謂今實不知以見昔知者妄也前不知真際所詣不知心處此不知寂常心性不知心體二障所纏者應上不成聖果及阿羅漢通於小大煩惱障不成小果所知障不成大果或通屬大决非單指其小正觀曰寂常心性者謂不動曰寂不變曰常如下手有開合見無開合頭有搖動見無搖動正顯此心本寂也根滅不滅形遷不遷正顯此心本常也妙心即本覺道眼即始覺。</p>
<p style="margin-left:1em">○二世尊開示分二初光相表示二言相顯示。</p>
<p style="margin-left:1em">○初光相表示分二初放光二許示。</p>
<p style="margin-left:1em">○初放光。</p>
</div>
<div class='div-orig'><p>即時如來從胸卍字涌出寳光<span class='note-inline'>(表真心體)</span>其光晃耀有百千色<span class='note-inline'>(表真心相)</span>十方微塵普佛世界一時周徧<span class='note-inline'>(表真心本圓)</span>徧灌十方所有寳剎諸如來頂旋至阿難及諸大眾<span class='note-inline'>(表真心本通)</span>。</p>
</div>
<div class='div-commentary'><p style="margin-left:1em">此因阿難請示寂常心性故佛先以光表顯後以言宣示也佛光或表理表智表行表證等不一不可以一而防餘前放光為破妄光表真如智用即是三觀今放光為顯真光表真如體相即是三諦前光依靣門放表智有權實開合今光依胸卍相放表真心寂然不動即寂常性十方下依依報表圓亦該正報徧灌下依正報表通亦該依報文字互照灌如來大眾表因果一如頂表無上心法。</p>
<p style="margin-left:1em">○二許示。</p>
</div>
<div class='div-orig'><p>告阿難言吾今為汝建大法幢亦令十方一切眾生獲妙微密性淨明心得清淨眼。</p>
</div>
<div class='div-commentary'><p style="margin-left:1em">此因阿難請佛發妙明心開我道眼故應其所求許其令得也建大法幢者表摧邪顯正下證見是心依見性顯示寂常圓徧真心摧破一切徧計妄執蓋證見是心即大建法幢亦字例上汝字心加微密性淨四字眼轉清淨二字較請語義更詳明識不能測曰微堅不能間曰密物不能移曰性穢不能染曰淨暗不能昬曰明故穪妙也清淨眼即後云清淨海眼是也又不得清淨眼不見妙明心不發妙明心不得清淨眼此理智互獲互得也上光相表示<span class='corr'>已</span>竟。</p>
<p style="margin-left:1em">○二言相顯示分四初證見是心二依見示真三克定真妄四指授真性。</p>
<p style="margin-left:1em">○初證見是心分四初證盲有見二證暗有見三證見非眼四結見是心。</p>
<p style="margin-left:1em">○初證盲有見分二初返喻無手無拳二正法無眼有見。</p>
<p style="margin-left:1em">○初返喻無手無拳分二初問明拳見二例明喻義。</p>
<p style="margin-left:1em">○初問明拳見。</p>
</div>
<div class='div-orig'><p>阿難汝先荅我見光明拳此拳光明因何所有<span class='note-inline'>(一問)</span>云何成拳<span class='note-inline'>(二問)</span>汝將誰見<span class='note-inline'>(三問)</span>阿難言由佛全體閻浮檀金赩如寳山清淨所生故有光明<span class='note-inline'>(一荅)</span>我實眼觀<span class='note-inline'>(二荅)</span>五輪指端屈握示人故有拳相<span class='note-inline'>(三荅)</span>。</p>
</div>
<div class='div-commentary'><p style="margin-left:1em">此世尊欲以無手無拳之返喻例明無眼有見之正義故也先問明拳見之實後方舉例成喻汝先荅我者舉前徵詰妄心公案問同意別佛初問阿難當汝發心緣佛勝相將何所見誰為愛樂欲明阿難所用心見皆屬妄想次佛舉光明拳復問阿難汝何所見又問汝將誰見再問汝目可見以何為心雖拳與心見並詰意在詰明妄心之體拳見是陪助而<span class='corr'>已</span>此番復舉前案起三種問雖光拳見並問意在拳見拳為喻本見是法義光亦是陪語。</p>
<p style="margin-left:1em">○二例明喻義分二初世尊舉例試問二阿難如例隨荅。</p>
<p style="margin-left:1em">○初世尊舉例試問。</p>
</div>
<div class='div-orig'><p>佛告阿難如來今日實言告汝諸有智者要以譬喻而得開悟阿難譬如我拳若無我手不成我拳若無汝眼不成汝見以汝眼根例我拳理其義均不。</p>
</div>
<div class='div-commentary'><p style="margin-left:1em">此世尊權以拳見相例試問阿難所見何如也。</p>
<p style="margin-left:1em">○二阿難如例隨荅。</p>
</div>
<div class='div-orig'><p>阿難言唯然世尊既無我眼不成我見以我眼根例如來拳事義相類。</p>
</div>
<div class='div-commentary'><p style="margin-left:1em">此阿難未觧佛問意但如例而荅也必待佛徵辯無手人畢竟無拳方明了以成返喻返喻即異喻也上返喻無手無拳已竟。</p>
<p style="margin-left:1em">○二正法無眼有見。</p>
</div>
<div class='div-orig'><p>佛告阿難汝言相[類-犬+分]<span class='note-inline'>(牒)</span>是義不然<span class='note-inline'>(破下徵明)</span>何以故<span class='note-inline'>(徵不然義)</span>如無手人拳畢竟滅彼無眼者非見全無<span class='note-inline'>(發明是義不然四字)</span>所以者何<span class='note-inline'>(又徵無眼非見全無義)</span>汝試於途詢問盲人汝何所見<span class='note-inline'>(教阿難如是問)</span>彼諸盲人必來荅汝我今眼前唯見黑暗更無他矚<span class='note-inline'>(擬盲人如是荅)</span>以是義觀<span class='note-inline'>(按定唯見黑暗義下結明盲人有見)</span>前塵自暗見何虧損<span class='note-inline'>(證明上無眼非見全無義)</span>。</p>
</div>
<div class='div-commentary'><p style="margin-left:1em">此世尊牒破阿難事義相[類-犬+分]之荅辯明無手無拳之返喻例明無眼有見之正法也正脉曰手外無拳故手無拳滅眼見各體故眼滅見存非全無者但無照明之用非全體而無也上證盲有見<span class='corr'>已</span>竟。</p>
<p style="margin-left:1em">○二證暗有見。</p>
</div>
<div class='div-orig'><p>阿難言諸盲眼前唯覩黑暗云何成見<span class='note-inline'>(阿難疑暗無見質問)</span>佛告阿難諸盲無眼唯觀黑暗<span class='note-inline'>(牒無眼之暗)</span>與有眼人處於暗室<span class='note-inline'>(及有眼之暗)</span>二黑有別為無有別<span class='note-inline'>(世尊以二暗返詰)</span>如是世尊此暗中人<span class='note-inline'>(有眼之暗)</span>與彼群盲<span class='note-inline'>(無眼之暗)</span>二黑校量曾無有異<span class='note-inline'>(阿難以二暗是同荅佛此以所見二暗既同證能見二見亦同)</span>。</p>
</div>
<div class='div-commentary'><p style="margin-left:1em">此問荅以有眼之暗例無眼之暗既同則有眼見暗名見例無眼見暗亦名見也文中但明所見暗同而缺能見之文應接云所見二黑既無有異能見二見豈有異耶是見暗即見性亦在正脉曰此下語意稍為缺畧宜結難於阿難云汝謂無眼黑中即為無見豈此有眼黑中亦無見乎其意方完。</p>
<p style="margin-left:1em">○三證見非眼。</p>
</div>
<div class='div-orig'><p>阿難若無眼人全見前黑忽得眼光還於前塵見種種色名眼見者彼暗中人全見前黑忽獲燈光亦於前塵見種種色應名燈見若燈見者<span class='note-inline'>(牒上義)</span>燈能有見自不名燈<span class='note-inline'>(此以無情成有情破)</span>又則燈觀何關汝事<span class='note-inline'>(此以見屬境不屬根破二義破上應名燈見之義是眼决非燈證見决非眼)</span>。</p>
</div>
<div class='div-commentary'><p style="margin-left:1em">此以盲暗二種見證見非眼也阿難下返牒前盲人有見意謂盲人無眼若果無見得眼還見即是眼見故云名眼見者彼暗下返牒前暗中人有見意謂暗中無燈若實無見得燈還見即名燈見故云應名燈見若燈下結明應名燈見一句非義以證燈唯顯色非見例眼能顯色亦非是見意顯見在心非眼也。</p>
<p style="margin-left:1em">○四結見是心。</p>
</div>
<div class='div-orig'><p>是故當知燈能顯色如是見者是眼非燈<span class='note-inline'>(結暗中人能見)</span>眼能顯色如是見性是心非眼<span class='note-inline'>(結盲有見見是心非眼)</span>。</p>
</div>
<div class='div-commentary'><p style="margin-left:1em">此承盲人暗室所見二黑不別能見二見亦同以證見是心非眼也暗中有見見不借明緣盲人有見見不借根緣是則見性超根塵而獨立者故此借燈能顯色見在於眼結明眼能顯色見在於心前破妄心曰非心此證見性曰是心此心與前所破之心別耶同耶葢今指見性是心乃識精元明即緣所遺者此見與前破之心根識逈別後經云其目周視但如鏡中無別分柝即此見性湛不搖動者又云汝識於中次第標指即前分別影事此根識生滅不生滅顯然明白又云由明暗等二種相形於妙圓中粘湛發見見精映色結色成根是知此見其體乃妙圓精明之真性人但認分別妄想以為知覺將此妙圓寂常之性迷為烏有故前曰緣所遺者是也又此根識深細難辯性相二宗皆有浮塵勝義二根相宗認結色成根之色為勝義根其識有真似二量帶名言緣境名似現量不分別名言得境自性名真現量正此見精映色之見性相宗攝於識中性宗取見精映色之見性為勝義根是則見聞之性全是妙圓真體指示真性歷然可證特阿難迷見是眼世尊向來三次詰之汝將誰見阿難未能瞥地薦取本真每只曰目曰眼返向佛求示寂常心性佛愍其迷將盲人燈光互明眼能顯色見是其心以示之依此見性摧破一切妄想分別生滅等法故名建大法幢上證見是心<span class='corr'>已</span>竟。</p>
<p style="margin-left:1em">○二依見示真分二初示常心明翻前妄體二示圓心明翻前妄依。</p>
<p style="margin-left:1em">○初示常心明翻前妄體分二初密示寂常二顯示如常。</p>
<p style="margin-left:1em">○初密示寂常分二初當機默請二世尊密示。</p>
<p style="margin-left:1em">○初當機默請。</p>
</div>
<div class='div-orig'><p>阿難雖復得聞是言與諸大眾口<span class='corr'>已</span>默然心未開悟猶冀如來慈音宣示合掌清心佇佛悲誨。</p>
</div>
<div class='div-commentary'><p style="margin-left:1em">此阿難聞佛是心非眼之言真妄未分不能辯於辭惟冀悲誨而已故云默然不能辯者謂此見既超根境獨存似非離塵無體之妄猶依見聞之性似非寂常妙明之真故不能辯又不能悟是須冀佛宣示阿難不悟真妄者佛但說是心未顯然說出是寂常圓妙之心故佛向下為發揮也。</p>
<p style="margin-left:1em">○二世尊密示分三初問明<span class='corr'>已</span>悟客塵義作證二驗明根境客塵示見寂三結責不悟客塵失性真。</p>
<p style="margin-left:1em">○初問明<span class='corr'>已</span>悟客塵義作證分三初世尊普問二陳那自陳三如來印證。</p>
<p style="margin-left:1em">○初世尊普問。</p>
</div>
<div class='div-orig'><p>爾時世尊舒兜羅綿網相光手開五輪指誨勅阿難及諸大眾我初成道於鹿園中為阿若多五比丘等及汝四眾言一切眾生不成菩提及阿羅漢皆由客塵煩惱所誤汝等當時因何開悟今成聖果。</p>
</div>
<div class='div-commentary'><p style="margin-left:1em">此世尊欲借根境動搖之性驗見性寂常之真因先問明已悟客塵之人作證也長水曰五比丘者初佛入山脩道王命父族三人一阿濕婆二䟦提三摩訶男拘利母族二人一憍陳如二十力迦葉隨而衛之後各捨佛去在鹿苑脩異道佛得果<span class='corr'>已</span>乃往為三轉四諦法輪問言觧不陳那先荅<span class='corr'>已</span>觧<span class='corr'>已</span>知故佛命名阿若多此云觧本際憍陳那姓也此云火器其先事火因以命族。</p>
<p style="margin-left:1em">○二陳那自陳。</p>
</div>
<div class='div-orig'><p>時憍陳那起立白佛我今長老<span class='note-inline'>(長老之言謂不頂禮)</span>於大眾中獨得觧名因悟客塵二字成果<span class='note-inline'>(上總明得觧下別明所觧客塵二義)</span>世尊譬如行客投寄旅亭或宿或食宿食事畢俶裝前塗不遑安住若實主人自無攸往<span class='note-inline'>(敷設客主二事下明所觧之義)</span>如是思惟<span class='note-inline'>(觧)</span>不住名客住名主人以不住者名為客義<span class='note-inline'>(上明所觧客義下明所觧塵義)</span>又如新霽清暘升天光入隙中發明空中諸有塵相塵質搖動虚空寂然<span class='note-inline'>(敷設所觧塵空二相下明所觧塵空之義)</span>如是思惟<span class='note-inline'>(標觧下發明)</span>澄寂名空搖動名塵以搖動者名為塵義。</p>
</div>
<div class='div-commentary'><p style="margin-left:1em">此因阿難未悟見性寂常故問明客塵不寂之義驗明見性湛寂之真以發阿難之悟也陳那<span class='corr'>已</span>觧客塵耆宿故形容客塵之義明了如此。</p>
<p style="margin-left:1em">○三如來印證。</p>
</div>
<div class='div-orig'><p>佛言如是。</p>
</div>
<div class='div-commentary'><p style="margin-left:1em">此佛印證陳那所觧正如此義也客塵二義在小乘客塵喻見思煩惱主空喻真諦寂然今不取彼所喻法但取能喻動義驗證根身世界之動證明見性不動之寂也上問明<span class='corr'>已</span>悟客塵義作證<span class='corr'>已</span>竟。</p>
<p style="margin-left:1em">○二驗明根境客塵示見寂分二初境上驗客塵示見性寂二根上驗客塵示見性寂。</p>
<p style="margin-left:1em">○初境上驗客塵示見性寂。</p>
</div>
<div class='div-orig'><p>即時如來於大眾中屈五輪指屈已復開開<span class='corr'>已</span>又屈<span class='note-inline'>(張施動境下勘[馬*(舍-古+(一/心))])</span>謂阿難言汝今何見阿難言我見如來百寳輪掌眾中開合<span class='note-inline'>(上問明所見境不將境與見性對[馬*(舍-古+(一/心))]誰動誰不動)</span>佛告阿難汝見我手眾中開合<span class='note-inline'>(按定所見)</span>為是我手有開有合<span class='note-inline'>(勘境)</span>為復汝見有開有合<span class='note-inline'>(勘見此較前汝將誰見之問更下註腳)</span>阿難言世尊寳手眾中開合<span class='note-inline'>(按定境動)</span>我見如來手自開合非我見性有開有合<span class='note-inline'>(對明見性不動阿難隨佛所問而荅開合恐未悟客塵義故下復以動靜問之)</span>佛言誰動誰靜<span class='note-inline'>(大殺親切)</span>阿難言佛手不住<span class='note-inline'>(客塵)</span>而我見性尚無有靜誰為無住<span class='note-inline'>(主空)</span>佛言如是<span class='note-inline'>(印所分前境見性動靜明了)</span>。</p>
</div>
<div class='div-commentary'><p style="margin-left:1em">此中轉折佛以手開合代境動搖為客塵驗明見性寂然不動實主空也尚無有靜者謂此見性本寂不動若言靜即對動言靜俱屬外境是則靜亦不立方是本寂佛將寂常妙性點出阿難靣前又以手代境放在見性之中勅阿難自究自叅自信自觧真妄歷然可分寂性有何覆葢作家妙手格外鉗鎚世尊做盡去也今之學者觀教至此而不識取自<span class='corr'>己</span>面目者不唯辜負世尊婆心實辜負自<span class='corr'>己</span>妙性可不惜哉。</p>
<p style="margin-left:1em">○二根上驗客塵示見性寂。</p>
</div>
<div class='div-orig'><p>如來於是從輪掌中飛一寳光在阿難右即時阿難廻首右盻又放一光在阿難左阿難又則廻首左盻<span class='note-inline'>(飛光引頭將境誘根以動牽動故下勘騐)</span>佛告阿難汝頭今日因何搖動阿難言我見如來出妙寳光來我左右故左右觀頭自搖動<span class='note-inline'>(問定動搖之因動搖是實下騐不動搖)</span>阿難汝盻佛光左右動頭<span class='note-inline'>(按定根動)</span>為汝頭動<span class='note-inline'>(勘根)</span>為復見動<span class='note-inline'>(勘見此一問<span class='corr'>刺</span>入骨髓癡人亦應知覺)</span>世尊我頭自動<span class='note-inline'>(根定客塵)</span>而我見性尚無有止誰為搖動<span class='note-inline'>(見是主空)</span>佛言如是<span class='note-inline'>(印其所分根動見不動了明如此)</span>。</p>
</div>
<div class='div-commentary'><p style="margin-left:1em">此中展轉佛以光誘阿難頭動以明根身是動為客塵見性恒寂是主空也尚無止者謂有動則有止見既本來不動何止之有是真寂也上來佛兩次將根將境對明見性寂常命阿難自薦自取自契自悟如是光景世尊將此妙性儼若兩手捧出付與阿難阿難儼以兩手承接授受分明以心傳心妙至於此。</p>
<p style="margin-left:1em">○三結責不悟客塵失性真。</p>
</div>
<div class='div-orig'><p>於是如來普告大眾若復眾生以搖動者名之為塵以不住者名之為客<span class='note-inline'>(牒客塵喻)</span>汝觀阿難<span class='note-inline'>(勅眾證知)</span>頭自動搖<span class='note-inline'>(根是客塵)</span>見無所動<span class='note-inline'>(見是主空)</span>又汝觀我<span class='note-inline'>(勅眾證知)</span>手自開合<span class='note-inline'>(境是客塵)</span>見無舒卷<span class='note-inline'>(見是主空上告知會眾證明動不動性真妄自別下責不悟)</span>云何汝今<span class='note-inline'>(責辭)</span>以動為身<span class='note-inline'>(還依客塵妄根)</span>以動為境<span class='note-inline'>(還依客塵妄境)</span>從始洎終<span class='note-inline'>(不離根境)</span>念念生滅<span class='note-inline'>(隨根逐境念念生滅此明既知是客塵又認着不捨故)</span>遺失真性<span class='note-inline'>(由認客塵迷失主空)</span>顛倒行事<span class='note-inline'>(云何二字正責於此)</span>性心失真<span class='note-inline'>(倒)</span>認物為<span class='corr'>己</span><span class='note-inline'>(倒)</span>輪廻是中自取流轉<span class='note-inline'>(上二句明顛倒見此二句明顛倒報此四句釋明上顛倒行事)</span>。</p>
</div>
<div class='div-commentary'><p style="margin-left:1em">此世尊普告大眾證明現前動不動性以責阿難顛倒也於是下告明大眾同知客塵是動義令觀根境動搖自是客塵非真見性不動自是主空非妄真妄了然可證云何下責之謂根境與見性真妄既明應依見性之真而棄根境之妄云何復認根境之妄而失見性之真正責阿難之顛倒前阿難<span class='corr'>已</span>悟妄想無體請示寂常心性佛證見是心欲阿難自契阿難雖知此見性離根塵自有其體未敢自决是真常心不是真常心世尊就其未决與之發明令其自肯而後<span class='corr'>已</span>自如來開百寳輪掌問客塵二義以來至此總是以客塵動搖之相驗明見性寂然不動之性以悟阿難寂常心性即此見性是也此卷通旨自阿難誤墮婬室恨道力未全見佛啟請十方如來得成菩提妙觀方便如來勘問最初發心以明真妄如診脉而後便施藥也阿難直荅見佛勝相發心出家道力未全病根在此佛將三觀妙藥次第與消磨之先標真妄立一經宗案發明破妄除病顯真復元此㫖終於一經佛將見相置之先破妄心所在七徵之文是也次破妄心之體佛即舉拳詰何者是心阿難呈出能推者為心被佛一咄直破阿難沉迷固執不捨佛展轉令其自<span class='corr'>己</span>微細揣摩阿難方自信此心果是前塵影事果離塵無體果是妄想與眾默然自失又復悲淚頂禮曰我等今者二障所纏良由不知寂常心性佛即引盲人等義證見是心然後依見顯示寂常真性義終二卷中上密示寂常<span class='corr'>已</span>竟下顯示如常。</p>
</div>
<p class='juan'>大佛頂如來密因脩證了義諸菩薩萬行首楞嚴經四依觧卷第一<span class='note-inline'>(終)</span></p></div></div></div>
</div><!-- end of div[@id='body'] -->
</body></html>