<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經四依解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'><a id='mulu19' />
<p class='juan'>大佛頂如來密因脩證了義諸菩薩萬行首楞嚴經四依觧卷第四</p><p class="byline">明湖南邵陵五臺菴沙門觀衡述</p><p style="margin-left:1em">○二釋疑顯玅分三初釋依圓成性所生疑顯三觀一體之玅二釋依因緣性所生疑顯三觀頓悟之妙三釋依徧計性所生疑顯三觀圓修之妙。</p>
<p style="margin-left:1em">○初釋依圓成性所生疑顯三觀一體之妙分二初釋疑二顯妙。</p>
<p style="margin-left:1em">○初釋疑分二初滿慈伸疑啟請二世尊許示詳釋。</p>
<p style="margin-left:1em">○初滿慈伸疑啟請分三初總敘疑端二別陳疑致三請佛開示。</p>
<p style="margin-left:1em">○初總敘疑端。</p>

<div class='div-orig'><p>爾時富樓那彌多羅尼子在大眾中即從座起偏袒右肩右膝着地合掌恭敬而白佛言<span class='note-inline'>(上是經家敘辭下是滿慈自敘)</span>大威德世尊<span class='note-inline'>(賛佛)</span>善為眾生敷演如來第一義諦<span class='note-inline'>(遠賛三種藏性近賛中觀了義能銷億劫倒想故曰善為敷演超越權乘故曰如來第一義諦此賛法)</span>世尊常推說法人中我為第一<span class='note-inline'>(人勝)</span>今聞如來微妙法音<span class='note-inline'>(法勝)</span>猶如聾人<span class='note-inline'>(喻滿慈說法雖勝唯是小乘)</span>逾百步外<span class='note-inline'>(喻隔大乘尚遠)</span>聆於蚊蚋<span class='note-inline'>(喻上微妙法音)</span>本所不見<span class='note-inline'>(隔遠)</span>何况得聞<span class='note-inline'>(聾人見亦不聞何况不見而得聞乎喻權乘聞亦難觧何况未聞)</span>佛雖宣明<span class='note-inline'>(微妙法音)</span>令我除惑<span class='note-inline'>(即前除因緣自然之惑上賛佛慈勝下明自根劣)</span>今猶未詳斯義究竟無疑惑地<span class='note-inline'>(指清淨本然周徧法界二句之義故曰斯義上二句合喻中蚊蚋之音無意遠人此三句合喻中聾人自隔上敘滿慈自疑下敘會眾同疑)</span>世尊如阿難軰<span class='note-inline'>(有學地)</span>雖則開悟<span class='note-inline'>(頓領三藏玄㫖頓獲法身)</span>習漏未除<span class='note-inline'>(俱生二執全在此明有學下明無學)</span>我等會中登無漏者<span class='note-inline'>(無學地)</span>雖盡諸漏<span class='note-inline'>(分別俱生二種我執俱盡)</span>今聞如來所說法音<span class='note-inline'>(即前微妙法音)</span>尚紆疑悔<span class='note-inline'>(即前今猶未說究竟斯義)</span>。</p>
</div>
<div class='div-commentary'><p style="margin-left:1em">此富樓那總敘疑端過在法大機小故紆疑悔也大威德下明法大世尊常推下明機小佛雖下明因機小故於大法多疑雖則開悟者謂有學軰雖是開悟與未悟不遠以習漏未除故雖盡諸漏者謂無學等雖是漏盡與未盡不遠以有疑惑故此以有學無學相形互奪其勝總明小乘根劣責疑惑之過在<span class='corr'>己</span>非關於佛又以無學之疑證有學之悟非真實地均未究竟故正脉曰軰字全該有學那含亦在其中開悟者即前承佛妙示頓忘法執分別而於法空中勝觧現前習漏未除者即彼我執中俱生細惑依然未破葢深悟與淺證二不相礙諸漏者界內即欲漏有漏無明漏也漏盡則不生三界此敘舊證<span class='corr'>已</span>得我空顯下所疑是細法執卻比有學能起現疑兼亦代彼發其種子今聞下正明未了紆者纏繞也疑悔者二心所也疑屬根本悔屬不定自他法三疑中單屬疑法善惡二悔中單屬悔惡即悔前小乘錯亂脩習也舊脩<span class='corr'>已</span>悔新聞尚疑故疑悔交纏未决定故。</p>
<p style="margin-left:1em">○二別陳疑致。</p>
</div>
<div class='div-orig'><p>世尊若復世間一切根塵隂處界等皆如來藏清淨本然<span class='note-inline'>(此牒前四科本如來藏妙真如性即圓成性清淨本然義以立疑本)</span>云何忽生<span class='note-inline'>(正問疑致)</span>山河大地<span class='note-inline'>(器世間)</span>諸有為相<span class='note-inline'>(兼有情世間此三句問始之忽生)</span>次第遷流終而復始<span class='note-inline'>(此二句問終之相續)</span>又如來說地水火風本性圓融周徧法界湛然常住<span class='note-inline'>(此牒前七大科性真圓融本無生滅即圓成性周徧法界義以立疑本)</span>世尊若地性徧<span class='note-inline'>(牒)</span>云何容水<span class='note-inline'>(究不相容)</span>水性周徧<span class='note-inline'>(牒)</span>火則不生<span class='note-inline'>(究不相容)</span>復云何明水火二性俱徧虚空不相凌滅<span class='note-inline'>(正問水火二種何故周徧相容)</span>世尊地性障礙空性虚通<span class='note-inline'>(究不相容)</span>云何二俱周徧法界<span class='note-inline'>(正問地空二性何故相容周徧)</span>。</p>
</div>
<div class='div-commentary'><p style="margin-left:1em">此正陳依圓成性所生二種疑致也以圓成性自性清淨本無生滅曰清淨本然以圓成性體自圓成徧滿無外曰周徧法界富樓那依此二句頓生二疑世尊若復下依清淨本然義疑彼世間一切根塵隂處界等法云何忽生及於相續不止又如來下依周徧法界義疑彼地水火風等法云何周徧至於不相凌滅又初疑緣彼不空藏中佛明言隂處界等皆如來藏以證清淨本然云何忽生等二疑即依空不空如來藏中佛明言地水火風等性真圓融以證周徧法界云何相容等。</p>
<p style="margin-left:1em">○三請佛開示。</p>
</div>
<div class='div-orig'><p>而我不知是義攸往<span class='note-inline'>(總結二疑不决故曰不知下請開示)</span>惟願如來宣流大慈開我迷雲<span class='note-inline'>(即疑惑)</span>及諸大眾作是語<span class='corr'>已</span><span class='note-inline'>(語請)</span>五體投地<span class='note-inline'>(身請)</span>欽渴如來無上慈誨<span class='note-inline'>(心請)</span>。</p>
</div>
<div class='div-commentary'><p style="margin-left:1em">此緣上二疑請佛開示也正脉曰是義二疑中義也攸所也往歸也言不知二義所歸趣也惟願下求佛釋疑開迷雲者欲佛說出生續之由圓融之故庶使迷雲頓破慧日洞明方到究竟無疑惑地矣上滿慈伸疑啟請<span class='corr'>已</span>竟。</p>
<p style="margin-left:1em">○二世尊許示詳釋分二初許示二詳釋。</p>
<p style="margin-left:1em">○初許示。</p>
</div>
<div class='div-orig'><p>爾時世尊告富樓那及諸會中漏盡無學諸阿羅漢<span class='note-inline'>(此是經家敘辭下是世尊聖言)</span>如來今日普為此會宣勝義中真勝義性<span class='note-inline'>(即後文故發真如妙覺明性)</span>令汝會中定性聲聞<span class='note-inline'>(未回心者)</span>及諸一切未得二空<span class='note-inline'>(行未得)</span>回向上乘<span class='note-inline'>(觧<span class='corr'>已</span>趨)</span>阿羅漢等<span class='note-inline'>(此四句是<span class='corr'>已</span>回心者)</span>皆獲一乘<span class='note-inline'>(即無上菩提)</span>寂滅塲地<span class='note-inline'>(即佛知見地)</span>真阿練若<span class='note-inline'>(即無戲論法)</span>正修行處<span class='note-inline'>(即修無漏業)</span>汝今諦聼當為汝說富樓那等欽佛法音默然承聼。</p>
</div>
<div class='div-commentary'><p style="margin-left:1em">此世尊因富樓那請告示會中諸權小乘許說一乘寂滅塲地是勝義中真勝義性也爾時下告示為宣最勝之法令汝下告示令獲最勝之益真勝義性者謂單空如來藏單不空如來藏單空不空如來藏皆是勝義未為極則不名真勝義性即於三種藏性會歸一心即一而三即三而一不離三性而超出三性分別計度語言方便皆不能至故曰勝義中真勝義性正脉曰法相宗有四勝義謂蘊處界為世間勝義四諦為道理勝義二空真如為證得勝義一真法界為勝義勝義彼但真俗不融為異法性所立勝義無差㨿佛後文荅萬法生續則起於性本二覺荅五大圓融則歸於一心三藏宛然皆一真法界。</p>
<p style="margin-left:1em">○二詳釋分二初釋圓成性清淨本然云何生續疑二釋圓成性周徧法界云何相容疑。</p>
<p style="margin-left:1em">○初釋圓成性清淨本然云何生續疑分二初釋疑二釋難。</p>
<p style="margin-left:1em">○初釋疑分五初標示真源二審明妄因三因明起妄四由妄有生五結荅問意。</p>
<p style="margin-left:1em">○初標示真源。</p>
</div>
<div class='div-orig'><p>佛言富樓那如汝所言清淨本然云何忽生山河大地<span class='note-inline'>(牒問意)</span>汝常不聞如來密說性覺妙明本覺明妙<span class='note-inline'>(此二句是一真法界寂照不二)</span>富樓那言唯然世尊我常聞佛宣說斯義<span class='note-inline'>(上汝常不聞四字是詰問此我常聞佛四字是正荅)</span>。</p>
</div>
<div class='div-commentary'><p style="margin-left:1em">此佛將示生妄之由先標真源以證其妄也正觀曰性覺本覺心體也妙明明妙德相也謂此心體離念而靈然不昧雖靈然不昧而寂然離念故曰妙明明妙此乃一念未生前靈然湛寂之真心也葢若一向妙而不明則墮頑空若一向明而不妙則墮妄覺如下滿慈執明墮妄是矣將欲明妄故先標真以立其本也正脉曰性本異稱者各有詮表性表一真理體未陟事用故本表天然本具不屬脩為故但舉此者一顯無明萬法離此無依二顯寂照具足不假妄明常聞者但領其言未觧其義或依<span class='corr'>已</span>教別觧所謂一音演說法隨類各得觧若如言實觧則無妄認之失矣。</p>
<p style="margin-left:1em">○二審明妄因分三初詰問二實荅三辨明。</p>
<p style="margin-left:1em">○初詰問。</p>
</div>
<div class='div-orig'><p>佛言汝稱覺明<span class='note-inline'>(按滿慈尋常所言)</span>為復性明稱名為覺<span class='note-inline'>(此以單明詰真覺)</span>為覺不明稱為明覺<span class='note-inline'>(此以單妙詰妄覺)</span>。</p>
</div>
<div class='div-commentary'><p style="margin-left:1em">此佛欲明妄源以荅忽生之問先審滿慈所見以何為真以何為妄意在柝出妄源使滿慈自悟自破其惑也汝稱覺明者佛問富樓那尋常說法所稱覺明二字審實富樓那本意是以自性本明稱真覺為覺明耶是以覺體不明稱妄覺為覺明耶此世尊將真覺妙明明妙分作兩個圈繢放在富樓那靣前任他認明也墮在圈內任他認不明也墮在圈內此大覺韜畧之善巧也向下富樓那果認明為覺墮於妄明佛就其所認妄明指示忽生之因正在於斯介山曰分剖玉環為兩橛任他左右上吾鈎妙語。</p>
<p style="margin-left:1em">○二實荅。</p>
</div>
<div class='div-orig'><p>富樓那言若此不明名為覺者則無所明。</p>
</div>
<div class='div-commentary'><p style="margin-left:1em">此富樓那不逹如來善巧便認着性明為覺則以不明為非故曰則無所明富樓那意謂我稱覺明是以性明之真覺稱為覺明不是以覺體不明之明覺稱為覺明而對之曰若此不明之明覺為覺明者則無所明我何以稱為覺明耶是則言陳抑不明之明覺不得稱覺明意許性明之真覺方稱覺明此正認明墮妄覺萬妄從是生焉此正如來審出妄因之證具也。</p>
<p style="margin-left:1em">○三辨明。</p>
</div>
<div class='div-orig'><p>佛言若無所明<span class='note-inline'>(此按滿慈之言)</span>則無明覺<span class='note-inline'>(此番滿慈之意)</span>有所非覺<span class='note-inline'>(有所明非真覺證無所明非妄覺)</span>無所非明<span class='note-inline'>(此二句證成上二句無所明則無明覺之義)</span>無明又非覺湛明性<span class='note-inline'>(上四句意顯有所明非真覺此二句破無所明亦非真覺)</span>。</p>
</div>
<div class='div-commentary'><p style="margin-left:1em">此佛本上性覺妙明明妙證此單明單妙皆妄非真此雖明與不明相形而非意在證滿慈所認之明為起妄之端也佛言下番富樓那之意有所下是辯明明與不明皆妄非真蓋因富樓那以無所明不得名真覺佛即就富樓那之言曰若果無所明則無明覺之妄豈不幸哉恐富樓那未明復以有所明證之曰有所明則有對待則非真覺是知無所明則非明覺矣上雖番富樓那無所明則無明覺意顯有所明非真覺恐謂有所明既非真覺無所明可謂真耶故復破之曰無明又非覺湛明性湛明即妙明也是則明而不妙妙而不明俱違真矣上審明妄因<span class='corr'>已</span>竟。</p>
<p style="margin-left:1em">○三因明起妄。</p>
</div>
<div class='div-orig'><p>性覺必明<span class='note-inline'>(覺義)</span>妄為明覺<span class='note-inline'>(不覺義)</span>。</p>
</div>
<div class='div-commentary'><p style="margin-left:1em">此正明依真起妄之因也性覺必明者此句全真但明而未妙妄為明覺者此句全妄由真覺體上照而不寂一向必明故忽為明覺明覺即無明也聖凢依正緣此發生此於十惑中為第一惑親依真心本覺獨居九相之先別名獨頭生相根本不覺曰癡曰迷及無住本皆目此也有二功能一者能隱真覺之體二者能發萬有之相下文自見。</p>
<p style="margin-left:1em">○四緣妄有生分二初明因妄忽生二明因妄遷流。</p>
<p style="margin-left:1em">○初明因妄忽生分二初忽生三細相二頓成六麄相。</p>
<p style="margin-left:1em">○初忽生三細相。</p>
</div>
<div class='div-orig'><p>覺非所明<span class='note-inline'>(牒上性覺二字全真故非所明)</span>因明立所<span class='note-inline'>(因上必明二字有妄故曰因明立所所即明覺此屬業相)</span>所既妄立<span class='note-inline'>(牒上成下)</span>生汝妄能<span class='note-inline'>(此屬轉相)</span>無同異中<span class='note-inline'>(牒上真妄二覺俱無同異)</span>熾然成異<span class='note-inline'>(此異即世界)</span>異彼所異<span class='note-inline'>(異彼之異即世界為能異所異之異即虚空為所異)</span>因異立同<span class='note-inline'>(因世界之異立虚空為同)</span>同異發明<span class='note-inline'>(虚空世界俱為器界)</span>因此<span class='note-inline'>(同異)</span>復立無同無異<span class='note-inline'>(此屬有情根身此根身器界俱屬八識相分此正是現相此是頓變故曰熾然)</span>。</p>
</div>
<div class='div-commentary'><p style="margin-left:1em">此因性覺必明妄為明覺忽生三種細相即業轉現也問所字對能字當是所見境言現相則可何以作業相釋耶曰所字要活看不必定作根境能所之所此所字從上連帶而來由性覺必明妄為明覺此明覺因必明所有故稱所明因牒之曰覺非所明顯性覺元無明覺之妄此妄因明所有故曰因明立所即因必明而有所明之妄覺是以真明為能以妄覺為所下即接連而言所既妄立此是牒上所字而言明覺非對能而言所也後偈云元明照生所所立照性亡是知此所字尚在虚空之先豈可作所見境界耶正觀曰明覺即起信業相論云以依心動故說名為業無同異中熾然成異等者謂一念未生前澄然湛寂一塊圓明本無能所之心那有同異之境由一念纔生妄明瞥起心光外映差別器狀隨念而形矣故曰無同異中熾然成異從此一念之間待彼器狀差別之異即顯無差別不動恒一虚豁之相故謂之同故曰異彼所異因異立同從此一念於心光中同異相待又現一相非若虚空之同又非器狀之異即有情相現耳然此正是現識中所現境界如鏡現相未有分別未立名言故直言同異不言空界等名斷非六麄中事也正脉曰無同異中即業相中也唯識曰相見皆依自證起是也。</p>
<p style="margin-left:1em">○二頓成六麄相。</p>
</div>
<div class='div-orig'><p>如是擾亂<span class='note-inline'>(承上熾然成異等)</span>相待<span class='note-inline'>(轉現二相相待)</span>生勞<span class='note-inline'>(此屬智相即六種識)</span>勞久<span class='note-inline'>(此屬相續相)</span>發塵<span class='note-inline'>(相與名字俱為塵境此屬執取計名字二相)</span>自相渾濁<span class='note-inline'>(釋上塵義)</span>由是引起塵勞煩惱<span class='note-inline'>(此屬起業相)</span>起為世界靜成虚空虚空為同世界為異<span class='note-inline'>(此荅明云何忽生山河大地之問)</span>彼無同異真有為法<span class='note-inline'>(此荅明云何忽生諸有為相之問此二世間俱屬業繫苦相)</span>。</p>
</div>
<div class='div-commentary'><p style="margin-left:1em">此明性覺必明妄為明覺頓成六麄相也如是擾亂一句是承接上義相待下正示六麄差別相貌擾亂有二義一通指前業轉現三相雖是細相<span class='corr'>已</span>有能所對待於妙湛性中實為擾亂若尅就引生麄識唯指現相一法即境界為緣長六麄是承彼細而生此麄也勞即六識體相以能分別故勞動也若論三細相在妙湛性中<span class='corr'>已</span>是勞動故上言擾亂前三卷中明六根同是菩提瞪發勞相是也此勞乃由勞根而有此勞識是勞中之勞耳又不可以三卷中勞根之勞扯此勞同彼為妄見也又菩提瞪發勞相乃性覺必明妄為明覺故曰瞪發非對待也此勞乃前能所同異相待而有故較前此為麄相有說前能所配三細則可此中配六麄似不可以此經發明世界生起因緣非起信言一人業果故若然者則如來說一世界生起則不該諸世界生起說一人惑業則不該諸人惑業豈有是乎又如同分別業妄見非二妄也恐人實其所有以同分別業互相例明總明其妄同分之妄即別業之妄別業之妄即同分之妄豈一人諸人之不同哉又此說生起非彼生死輪轉是何法生起耶若彼說生死輪轉非此生起相續又是何法輪轉耶總之彼就一人言生起相續之世界此就世界言生死輪轉之業果文辭雖殊義無二致又前既可配細此次前即麄又何疑哉若言此處屬六麄難以分屬六麄則可若言非六麄似不可也同異無同異者前同異等亦是世界根身但未經麄識分別屬現相此處是已經麄識分別故有名字曰虚空曰世界曰眾生即有名字即有染着受用即屬業繫苦相同是一個世界根身但已分別未分別故有麄細之殊耳吳興曰空界屬依有為屬正界是器界色相差別故云起云異也空是頑空不動故云靜云同也彼指上之辭真猶實也上云無同無異名濫於理今指其體實有為耳何者眾生正報兼乎色心造作善惡靡不由此以有心性故非如世界之異以有色相故非如虚空之同相待立之故云無同異也自覺非所明至此總明因妄忽生由性覺必明妄為明覺而忽然生起世界眾生以觧富樓那云何忽生之疑也上示因妄忽生<span class='corr'>已</span>竟。</p>
<p style="margin-left:1em">○二明因妄遷流分三初世界相續二眾生相續三業果相續。</p>
<p style="margin-left:1em">○初世界相續分三初能成大種二所成世界三結明相續。</p>
<p style="margin-left:1em">○初能成大種。</p>
</div>
<div class='div-orig'><p>覺明空昧相待成搖<span class='note-inline'>(明暗相待虚極愈動故成風性)</span>故有風輪<span class='note-inline'>(出上搖性之名)</span>執持世界<span class='note-inline'>(此明風輪能成世界之用此四句明風輪)</span>因空生搖<span class='note-inline'>(牒上風輪)</span>堅明立礙<span class='note-inline'>(此明金性因上虚極搖動返成堅礙不動之性)</span>彼金寳者明覺立堅<span class='note-inline'>(此發明金輪無別有體全是覺明動極而靜堅疑成礙)</span>故有金輪<span class='note-inline'>(出上礙性之名)</span>保持國土<span class='note-inline'>(此明金輪能成世界之用此六句明金輪)</span>堅覺寳成<span class='note-inline'>(牒金輪)</span>搖明風出<span class='note-inline'>(牒風輪)</span>風金相摩<span class='note-inline'>(摩是生火之因)</span>故有火灮<span class='note-inline'>(所生火輪)</span>為變化性<span class='note-inline'>(此明火輪能成世界之用此五句明火輪)</span>寳明生潤<span class='note-inline'>(牒上金性能潤)</span>火灮上蒸<span class='note-inline'>(牒上火性能蒸此二句明生水之因)</span>故有水輪<span class='note-inline'>(所生之水)</span>含十方界<span class='note-inline'>(此明水輪能成世界之用此四句明水輪)</span>。</p>
</div>
<div class='div-commentary'><p style="margin-left:1em">此明能成世界四大種性次第生起以為世界相續之因也此中明風輪則先稱覺明明金輪則曰明覺立堅明火輪則先根於堅覺搖明明水輪則先因寳明生潤是知四大種性全一覺明心體隨相用而有四名此四大中不言土者以金即土故金比土更堅為能成性土屬所成故影之含十方界者謂諸世界中須彌山等及諸洲潭周[圍-(舛-夕)+巾]皆水故云含也別經言世界安立土輪下依金輪而同為地大金輪下依水輪水輪下依風輪風輪下依空輪虚空無依能為世界所依通議曰老氏指覺明之無明為道體故曰杳杳冥冥其中有精又以空體為虚無大道指此風相為冲氣故專氣致柔又曰天地之間其猶槖籥乎此老氏之道源也儒氏以識神為天命之性指空大為太極指此風大為混元一氣由一氣以生成萬物是皆不知唯識所變也因空生搖堅明立礙者此即易所言一隂一陽之謂道以為生天生地之始也此中空靜也暗幽也為隂搖動也覺明也為陽故曰動靜有常剛柔斷矣由此動靜以成金輪為地大種即天地初成之始也以動為乾體靜為坤體故形而上者為天形而下者為地所謂乾坤成列而易位乎其中矣斯則隂陽未形而動靜剛柔已具所謂先天之易也風金相摩故有火光者此易所謂剛柔相摩而成變化以形而上者在天成象為日乃太陽之火精也形而下者在地成形為火謂變化性者變生為熟化有成無故此四象中日也寳明生潤等者此易所謂形而上者在天成象為月即太隂之精為星辰形而下者為江河湖海流注之狀此四象具矣是則因四<span class='corr'>大</span>而成天地隂陽日月星辰之四象正易所說太極生兩儀兩儀生四象以為八卦之體故曰天尊地卑乾坤定矣卑高<span class='corr'>已</span>陳貴賤位矣動靜有常剛柔斷矣在天成象在地成形變化見矣。</p>
<p style="margin-left:1em">○二所成世界。</p>
</div>
<div class='div-orig'><p>火騰水降<span class='note-inline'>(能成性)</span>交發<span class='note-inline'>(即上騰降)</span>立堅<span class='note-inline'>(所成界)</span>濕為巨海乾為洲潭<span class='note-inline'>(出上堅字之名堅而潤者名海堅而燥者名洲此結成下證明)</span>以是義故<span class='note-inline'>(水火交發之義)</span>彼大海中火光常起彼洲潭中江河常注<span class='note-inline'>(此證上海洲水火共生之實)</span>水勢劣火<span class='note-inline'>(能成性)</span>結為高山<span class='note-inline'>(所成界)</span>是故山石擊則成燄融則成水<span class='note-inline'>(此證上高山水火結成之實)</span>土勢劣水<span class='note-inline'>(能成性)</span>抽為草木<span class='note-inline'>(所成界)</span>是故林藪遇燒成土因絞成水<span class='note-inline'>(此證上草木水土共生之實)</span>。</p>
</div>
<div class='div-commentary'><p style="margin-left:1em">此由能成四大種成就巨海洲潬高山草木四種世界也以此四種既成其形即有遷流方位故名世界能貯眾生為一切眾生所依亦名器界交發者即水火既濟能成於物故曰立堅堅即成形質也形質硬燥者名洲潭形質柔潤者名巨海正脉曰海亦由立堅而成者葢海非獨目於水以注水之巨坎方謂之海故全是堅體洲潭即四大洲及諸小洲也以是義故者以是水火共生之義故彼大海本就濕之處似不應有火以不忘母之氣分故火光常起洲潬本就燥之處似不應有水以不忘父之氣分故江河常注葢外教五形義中水之望火為我尅之妻火之望水為尅我之夫故水為海洲之父火為海洲之母水勢劣火者如溫陵謂夫劣然後隂陽和而生子是也又以水為火之夫若太勝則勢必滅火豈能生他法哉今以水夫劣於火妻故成高山矣餘文可知。</p>
<p style="margin-left:1em">○三結成相續。</p>
</div>
<div class='div-orig'><p>交妄發生遞相為種<span class='note-inline'>(結義)</span>以是因緣世界相續<span class='note-inline'>(結名)</span>。</p>
</div>
<div class='div-commentary'><p style="margin-left:1em">此四句總結上能成所成八法如是次第遷流終而復始也交和合也妄虚妄也初由生滅與不生滅和合虚妄發生覺明次由覺明空昧和合虚妄發生風輪乃至水土和合虚妄發生草木是也遞相為種者初由覺明為空種空覺又為風種風為金種乃至水土為草木之種是交互相因而起也以是因緣世界相續者承上虚妄遞相為種之因緣故此世界相續不斷此相續有二一生起相續即遞相為種也二成壞相續即遷流不住終而復始也此世界生起次第若就八卦合之最初覺明是動義即老陽屬乾空昧是靜義即老隂屬坤風屬巽金是西方屬兌火屬離水屬坎海洲示坤之形山屬艮草木是東方屬震又是動靜相摩起伏相生之義初覺明是動因覺明動極返靜而成頑空因空靜極返動而成風種因風種動極返靜而成金種因金種靜極返動而成火種因火種動極返靜而成水種因水種靜極復動火勝成山因火動勝而復靜水勝成草木是則動靜互相起伏而成八卦之形也又艮山雖是靜卦以火勝為動是以動攝靜故能含滋萬物震雷雖是動卦以水勝為靜是以靜為動根故恒生長萬物通議曰由覺明空昧二妄而為四大之種遂成天地日月四大部洲江河湖海山川草木而一氣流行隂陽錯綜五行相生八卦流變至於六十四卦故易卦始於乾坤而終於既濟未濟故曰交妄發生遞相為種以是因緣世界相續也此但借世教八卦五行分屬世界分劑非同世教實實心外有法也上世界相續<span class='corr'>已</span>竟。</p>
<p style="margin-left:1em">○二眾生相續分三初畧明生因二詳明生類三結明相續。</p>
<p style="margin-left:1em">○初畧明生因。</p>
</div>
<div class='div-orig'><p>復次富樓那明<span class='note-inline'>(始覺)</span>妄<span class='note-inline'>(不覺)</span>非他覺明為咎<span class='note-inline'>(此二句標妄本)</span>所妄既立明理不[疏-(梳-木)+俞]以是因緣聼不出聲見不超色<span class='note-inline'>(根拘)</span>色香味觸六妄成就由是分開見覺聞知<span class='note-inline'>(境拘)</span>同業相纏合離成化<span class='note-inline'>(業報)</span>。</p>
</div>
<div class='div-commentary'><p style="margin-left:1em">此明眾生相續先推原生起之總因也明妄非他覺明為咎者推明眾生惑業苦諸妄無有別法全是性覺必明妄為明覺之過也向下究竟諸妄不出此覺明二字所妄既立明理不踰者由覺明之妄迷本妙明頓現[咒-几+(右*叵)]界之所此所本無因覺明妄現故曰所妄器界既妄立覺明之性返被所拘故曰明理不[疏-(梳-木)+俞]以是下明不[疏-(梳-木)+俞]器界實狀[聽-王]不出聲即耳不[疏-(梳-木)+俞]聲見不超色即眼不[疏-(梳-木)+俞]色舉二例六塵各有分劑能拘明理色香下明不[疏-(梳-木)+俞]根身實狀由器界具足六塵拘覺明之性成六種知覺結色曰見卷聲曰聞乃至摶觸曰覺攬法曰知故曰由是分開見覺聞知自明妄非他至此發明六根為眾生同分生基二卷云一切眾生輪廻世間由二顛倒分別見妄當處發生當業流轉此明當處出生下同業相纏二句即當業流轉五卷云汝今欲知生死結根唯汝六根更非他物七卷云由性明心性明圓故因明發性性妄見生此皆明眾生無有別法唯此六根而<span class='corr'>已</span>同業相纏合離成化者由六根既成對境發識起惑造業此業有同業謂胎卵二生皆有父母<span class='corr'>己</span>三情想相纏故有感業謂濕化二生唯<span class='corr'>己</span>業所感故此二句畧明由業感報以成眾生此重在業下詳明重在生報又此所字前後開合難定若依前云因明立所後云圓明照生所此所似在虚空世界之前因此舊註指為業相今但次世界言眾生此所單指前世界相續而<span class='corr'>已</span>有說此中不應以三細六麄釋之又謂世尊說眾生相續只就即今瞥起一念非從當初說起此說其實見理不明何得妄別是非前非以如是擾亂相待生勞等配麄謂此經發明世界生起因緣非起信言一人業果此又言世尊只就一念非從當初說起何前後相返若此於一義前後既未貫通况於一經况於諸經及大藏教理耶若以覺明望三種相續皆不出一念境相即一念中亦具足十二因緣三細六麄豈可以一念緣起前後妄非哉。</p>
<p style="margin-left:1em">○二詳明生類。</p>
</div>
<div class='div-orig'><p>見明色發<span class='note-inline'>(因根有相)</span>明見想成<span class='note-inline'>(由塵發知)</span>異見成憎同想成愛<span class='note-inline'>(此二句明想成之想有憎愛二念)</span>流愛為種<span class='note-inline'>(此取上二念中愛念為受生親因故曰種)</span>納想為胎<span class='note-inline'>(此想即同想之想納其所想父母精血執為<span class='corr'>己</span>有故曰為胎)</span>交遘發生吸其同業<span class='note-inline'>(上六句明<span class='corr'>己</span>為因父母為緣次二句明父母為因<span class='corr'>己</span>為緣)</span>故有因緣生羯羅藍遏蒲曇等<span class='note-inline'>(由上因緣相感故生此胞胎)</span>胎卵濕化隨其所應<span class='note-inline'>(此明四種生類各應感業而有)</span>卵惟想生胎因情有濕以合感化以離應<span class='note-inline'>(此釋明上二句四感四應各別若此)</span>。</p>
</div>
<div class='div-commentary'><p style="margin-left:1em">此發明上同業相纏二句廣示四生受命各有感應差別之相也見明下就胎生示同業相纏之相胎卵下示四生感應各別之相見明妄見也色發妄境也盡妄見之明色相自現故曰見明色發此即中隂身之見見父母之形色既明見父母之形色遂生自心之想念故曰明見想成此即根境和合發識想即識心之所也若男子投胎此想憎父愛母若女子投胎此想憎母愛父故曰成憎成愛此雖憎愛雙舉是借憎形愛取愛為潤生親因故曰為種為胎交遘發生二句即父母赤白和合吸引同業識性而入其中以為胎在自<span class='corr'>己</span>攬父母赤白曰納想在父母赤白招自<span class='corr'>己</span>識性曰吸引故有因緣等者結明胎生由上愛情因緣所感而應此五位形相下明四生感應各別胎卵二句總示謂四生各隨感業所感而應之故曰隨其所應下分釋此一隨字故曰卵唯想生等此四生妄業妄報本於妄見妄見起於覺明故前標示明妄非他覺明為咎念其所欲曰想愛着不捨曰情親付所依曰合捨此趨彼曰離此四心為四生之親因四生為四心之報果正脉曰見明色發六句以<span class='corr'>己</span>纏父母為同業交遘發生二句以父母吸<span class='corr'>己</span>為同業故有因緣猶言以是因緣也孤山曰俱舍明胎中凢有五位一七名羯剌藍此云凝滑二七名額部曇此云皰狀三七名閉尸此云輭肉四七名徤南此云堅肉五七名鉢羅奢此云形位今畧舉前二等取餘三正觀曰此中論想乃分內染想非分外淨想論化乃轉蛻業化非意生妙化也。</p>
<p style="margin-left:1em">○三結明相續。</p>
</div>
<div class='div-orig'><p>情想合離更相交易<span class='note-inline'>(此明感業相續)</span>所有受業逐其飛沉<span class='note-inline'>(此明報應相續)</span>以是因緣眾生相續。</p>
</div>
<div class='div-commentary'><p style="margin-left:1em">此承上四感四應遞相互換因果循環終而復始結明眾生相續之義也更相變易者情變為想想易為情合離亦爾所有受業者即受報也乃胎卵濕化之四生或卵變為胎或濕易為化或化轉為濕等故曰逐其飛沉變易飛沉即相續義故下結之以是因緣等正觀曰更相變易者約四感變易則無定業也約四應變易則無定質也逐其飛沉即無定趨也正脉曰更相變易約一眾生則周而復始約群靈則彼此互換皆相續義上發明眾生相續<span class='corr'>已</span>竟。</p>
<p style="margin-left:1em">○三業果相續分三初明相續本二明相續義三結成相續。</p>
<p style="margin-left:1em">○初明相續本。</p>
</div>
<div class='div-orig'><p>富樓那想愛同結愛不能離<span class='note-inline'>(此欲貪之業)</span>則諸世間父母子孫相生不斷<span class='note-inline'>(此欲貪之果)</span>是等則以欲貪為本<span class='note-inline'>(出上業果之報)</span>貪愛同滋貪不能止<span class='note-inline'>(此殺貪之由)</span>則諸世間卵化濕胎隨力強弱遞相吞食<span class='note-inline'>(此殺貪之果)</span>是等則以殺貪為本<span class='note-inline'>(出上相吞之本)</span>以人食羊<span class='note-inline'>(此不與取)</span>羊死為人人死為羊如是乃至十生之類死死生生互來相噉<span class='note-inline'>(此隂取此二取皆盜貪業)</span>惡業俱生窮未來際<span class='note-inline'>(此盜貪之果)</span>是等則以盜貪為本<span class='note-inline'>(出上相噉之本)</span>。</p>
</div>
<div class='div-commentary'><p style="margin-left:1em">此明業果相續唯此淫殺盜三為根本也欲貪以想愛纏眠為業用以相生不斷為果報殺貪以我能殺彼為業用我亦被人殺為果報故曰遞相吞食盜貪以二取為業用以互取不斷為果報故曰惡業俱生等貪愛同滋者此貪即貪生之貪由貪生故隨力取而食之老氏曰不貴難得之貨使民不為盜是則由我貪彼亦貪彼此相助相滋貪心益熾故曰貪愛同滋等問此盜與殺何別曰恣心肆戮曰殺私意害取曰盜今遞相吞食即恃強肆戮故責其殺互來相噉即私害隂取故責其盜事似同意實別故業果各不同也正觀曰汝愛我心我憐汝色遞相結愛是謂想愛同結也由愛繩相牽生生不離故遞為父母子孫也貪愛同滋者即貪他所有以滋自<span class='corr'>己</span>滋貪成殺如爭城戰殺人盈城爭野戰殺人盈野是亦吞食之類也上明相續本竟。</p>
<p style="margin-left:1em">○二示相續義。</p>
</div>
<div class='div-orig'><p>汝負我命我還汝債<span class='note-inline'>(相續因相)</span>以是因緣經百千劫常在生死<span class='note-inline'>(相續果相)</span>汝愛我心我憐汝色<span class='note-inline'>(相續因相)</span>以是因緣經百千劫常在纏縛<span class='note-inline'>(相續果相)</span>。</p>
</div>
<div class='div-commentary'><p style="margin-left:1em">此正示業果終而復始相續不斷之義也汝負下示殺盜二業果終而復始之義汝愛下示欲貪業果終而復始之義由殺盜二業有兼具之義故合言之。</p>
<p style="margin-left:1em">○三結成相續。</p>
</div>
<div class='div-orig'><p>唯殺盜淫三為根本以是因緣業果相續。</p>
</div>
<div class='div-commentary'><p style="margin-left:1em">此約根本結成相續也上緣妄有生<span class='corr'>已</span>竟。</p>
<p style="margin-left:1em">○五結荅問意。</p>
</div>
<div class='div-orig'><p>富樓那如是三種顛倒相續<span class='note-inline'>(牒辭)</span>皆是覺明明了知性因了發相從妄見生<span class='note-inline'>(指其生因)</span>山河大地諸有為相<span class='note-inline'>(上結荅云何生下結荅終而復始)</span>因此虚妄終而復始。</p>
</div>
<div class='div-commentary'><p style="margin-left:1em">此標三種相續結荅滿慈云何忽生云何終而復始之問也前問云何忽生山河大地諸有為相此荅從妄見生前問云何終而復始此荅因此虚妄終而復始是則忽生相續皆一妄字盡矣故結指云皆是覺明等山河大地二句開上三種相續之實法以照滿慈之問意終而復始一句出上三種相續之實義以切滿慈之問辭溫陵曰總牒前文結荅世界眾生業果皆覺明為咎也覺明明了知性即妄為明覺者也了發相即因明立所者也妄見即生汝妄能者也此虚妄指覺明也上釋疑<span class='corr'>已</span>竟。</p>
<p style="margin-left:1em">○二釋難分二初躡前啟難二依難釋明。</p>
<p style="margin-left:1em">○初躡前啟難。</p>
</div>
<div class='div-orig'><p>富樓那言若此妙覺本妙覺明<span class='note-inline'>(下四字廣上妙覺二字義)</span>與如來心不增不減<span class='note-inline'>(生佛本同)</span>無狀忽生山河大地諸有為相<span class='note-inline'>(此躡前義眾生既爾無狀忽生下例如來亦當無狀忽生)</span>如來今得妙空明覺<span class='note-inline'>(與生本同)</span>山河大地有為習漏何當復生<span class='note-inline'>(當字正難意)</span>。</p>
</div>
<div class='div-commentary'><p style="margin-left:1em">此富樓那躡前佛荅云何忽生等義唯是性覺必明妄為明覺之咎故興此疑難佛出纏果體同在纏本覺亦合無狀還生一切有漏諸法也若此下躡前義如來下致難妙覺指在纏本覺如來心指出纏本覺不增不減者謂此覺心出纏不曾增在纏不曾減眾生與佛平等無二此四字是致疑之端謂眾生一念未生前此覺心與佛心俱清淨本然眾生既無狀忽生諸法佛之果體亦當復生諸法此理勢之必然故云如來今得等正觀曰圓覺亦有此問彼云若諸眾生本來成佛何故復有一切無明若諸無明眾生本有何因緣故復說眾生本來成佛十方異生本成佛道後起無明一切如來何時復生一切煩惱此同彼後問。</p>
<p style="margin-left:1em">○二依難釋明分二初以理釋二以事釋。</p>
<p style="margin-left:1em">○初以理釋分二初究煩惱性空本無生二究生死性空本無生。</p>
<p style="margin-left:1em">○初究煩惱性空本無生分二初喻二法。</p>
<p style="margin-left:1em">○初喻。</p>
</div>
<div class='div-orig'><p>佛告富樓那譬如迷人於一聚落惑[南-(前-刖+十)+午]為北<span class='note-inline'>(設事標喻)</span>此迷為復因迷而有因悟所出<span class='note-inline'>(詰)</span>富樓那言如是迷人<span class='note-inline'>(指上迷方之人)</span>亦不因迷又不因悟<span class='note-inline'>(照詰直荅)</span>何以故<span class='note-inline'>(徵上不因義)</span>迷本無根<span class='note-inline'>(究)</span>云何因迷<span class='note-inline'>(明不因迷)</span>悟非生迷<span class='note-inline'>(究)</span>云何因悟<span class='note-inline'>(明不因悟)</span>佛言彼之迷人正在迷時倐有悟人指示令悟<span class='note-inline'>(指彼迷方之人設得悟)</span>富樓那於意云何<span class='note-inline'>(勘其所見)</span>此人縱迷於此聚落更生迷否<span class='note-inline'>(詰)</span>不也世尊<span class='note-inline'>(荅)</span>。</p>
</div>
<div class='div-commentary'><p style="margin-left:1em">此設迷方之喻究明迷性本空正在迷時非有因而生悟後决無再迷之理也佛告下明迷本無因佛言下明悟不復迷迷本無根喻煩惱性空本無因而生悟後不復更迷喻菩提不復再為煩惱迷悟二性俱空迷性空尚自無生悟性空豈可復生迷哉此以喻究明其義下以法合明。</p>
<p style="margin-left:1em">○二法。</p>
</div>
<div class='div-orig'><p>富樓那十方如來亦復如是<span class='note-inline'>(合辭)</span>此迷無本性畢竟空<span class='note-inline'>(此迷指煩惱合上迷方之迷本無自性)</span>昔本無迷<span class='note-inline'>(承上二句)</span>似有迷覺<span class='note-inline'>(雖覺知似迷本無迷性故曰似有)</span>覺迷迷滅覺不生迷<span class='note-inline'>(迷覺覺迷二覺字屬觀智下一覺字是究竟覺)</span>。</p>
</div>
<div class='div-commentary'><p style="margin-left:1em">此以法合上喻明迷理之無明同彼迷方之迷本無自性不可謂滅復有生也此法喻重在迷性本空不可究其復生以釋滿慈疑佛覺心何當更生有漏之惑也。</p>
<p style="margin-left:1em">○二究生死性空本無生分二初喻二法。</p>
<p style="margin-left:1em">○初喻。</p>
</div>
<div class='div-orig'><p>亦如翳人見空中華翳病若除華於空滅<span class='note-inline'>(此舉因翳見華起滅為喻此是復喻故曰亦)</span>忽有愚人於彼空華所滅空地待華更出<span class='note-inline'>(設此愚狀)</span>汝觀是人為愚為慧<span class='note-inline'>(詰下荅)</span>富樓那言空元無華妄見生滅<span class='note-inline'>(正喻生死性空)</span>見華滅空<span class='corr'>已</span>是顛倒<span class='note-inline'>(迷)</span>勅令更出斯實狂癡<span class='note-inline'>(迷中倍迷)</span>云何更名如是狂人為愚為慧<span class='note-inline'>(此三句正荅佛詰意)</span>。</p>
</div>
<div class='div-commentary'><p style="margin-left:1em">此喻以華性本無起滅喻根身器界生死等法其性元空不可計其滅復還生以實無生故也正脉曰首二句喻在凢時三種宛然次二句喻成佛時萬法寂爾忽有等四句喻疑佛何時起妄空元無華二句喻萬法自來本空生滅但是妄見見華滅空二句喻實執佛滅萬法<span class='corr'>已</span>是迷倒勅令更出二句直斷待華為愚喻冀佛起妄者决是癡狂云何下又反言以决其必愚無移矣。</p>
<p style="margin-left:1em">○二法。</p>
</div>
<div class='div-orig'><p>佛言如汝所觧云何問言諸佛如來妙覺明空何當更出山河大地。</p>
</div>
<div class='div-commentary'><p style="margin-left:1em">此印富樓那所觧待華更生之人誠不足以愚慧詰之之義合明如來妙覺明空豈可更出山河大地等法也如汝所觧是印可之辭云何下責富樓那既所觧如此不當生此疑興此問因富樓那言云何更名如是狂人為愚為慧故佛以此云何對之溫陵曰翳喻妄見華喻山河華滅地喻妙空明覺佛言下謂既了所喻何復前疑豈非待華更生者耶上以理釋<span class='corr'>已</span>竟。</p>
<p style="margin-left:1em">○二以事釋分二初喻二法。</p>
<p style="margin-left:1em">○初喻分二初金喻湼槃性本有無變二灰喻菩提性既成無還。</p>
<p style="margin-left:1em">○初金喻湼槃性本有無變。</p>
</div>
<div class='div-orig'><p>又如金鑛雜於精金<span class='note-inline'>(本有)</span>其金一純<span class='note-inline'>(出纏)</span>更不成雜<span class='note-inline'>(無變)</span>。</p>
</div>
<div class='div-commentary'><p style="margin-left:1em">此以出鑛之金既純不復為鑛以喻出纏湼槃性不復重為生死也葢金性在鑛時其性本有出鑛後亦無新增但無鑛穢耳意顯湼槃性在眾生時不曾減少成佛後亦無新得但復本性本性既復不重為妄也金鑛者蘊金之沙石也雜於精金者約金在鑛時二物混雜也一純者約出鑛之後也更不雜者不復生鑛也須知金之與鑛二俱無始非金先鑛後鑛從金生故出鑛之金不復生鑛。</p>
<p style="margin-left:1em">○二灰喻菩提性既成無還。</p>
</div>
<div class='div-orig'><p>如木成灰不重為木。</p>
</div>
<div class='div-commentary'><p style="margin-left:1em">此以木變成灰灰性既成不重為木以喻轉煩惱成菩提菩提既成不復重為煩惱也上喻義<span class='corr'>已</span>竟。</p>
<p style="margin-left:1em">○二法。</p>
</div>
<div class='div-orig'><p>諸佛如來菩提湼槃亦復如是。</p>
</div>
<div class='div-commentary'><p style="margin-left:1em">此以諸佛二種果法合上金灰二喻以喻例法合明諸佛妙覺明覺决無再生山河大地之理而富樓那之疑難當下氷釋也諸註以金性明喻菩提灰性滅喻湼槃又別經云入湼槃者如薪盡火滅是以灰喻湼槃似有證也今依法喻本性究之以金性無始正合湼槃性無始無終灰性有成正合菩提性有始無終若以金喻菩提灰喻湼槃似法喻之性相左湼槃非斷德菩提非脩德以法義無礙論之二義俱順設佛本意以金喻菩提今以灰喻菩提亦信無大過上來四喻前二喻重在明妄本無生知幻即離不假方便漸次即理則頓悟乘悟屏消故科以理釋後二喻重在明真不為妄如成金灰必假方便漸次即事非頓除因次第進故科以事釋又前二喻唯舉初喻似方無去來之相不能明了生死本空唯舉後喻似翳實眼病不能明了煩惱無性故二喻兼之初取迷喻妄見後取華喻妄境以此二妄生本無生况復滅而求其復生耶是須二喻並舉此妄見妄境方了然無疑矣又後二喻唯舉金喻似不該菩提有始唯舉灰喻似不該湼槃本具故兼之以金喻本覺以灰喻始覺二覺既合决無再迷之理也溫陵曰四喻之意前二明昔本無迷迷由妄起後金灰二喻明昔漏妄緣證乃永斷若但舉前二恐謂妄不妨真惑能自滅成撥無執但舉後二恐謂覺本非淨性本有生成雜染見所以四喻兼舉便知迷悟雖妄而不廢脩證也上釋圓成性清淨本然云何生續疑以荅富樓那初問已竟。</p>
<p style="margin-left:1em">○二釋圓成性周徧法界云何相容疑分二初牒疑二正釋。</p>
<p style="margin-left:1em">○初牒疑。</p>
</div>
<div class='div-orig'><p>富樓那又汝問言<span class='note-inline'>(按定)</span>地水火風本性圓融周徧法界疑水火性不相凌滅<span class='note-inline'>(此牒前水火二性不合俱徧)</span>又徵虚空及諸大地俱徧法界不合相容<span class='note-inline'>(此牒前地空二性不合俱周)</span>。</p>
</div>
<div class='div-commentary'><p style="margin-left:1em">此世尊牒前富樓那所問之言按其義與彼銷釋也前問疑有二初問<span class='corr'>已</span>荅今當二問故云又汝問言。</p>
<p style="margin-left:1em">○二正釋分二初以理事無礙釋二以事事無礙釋。</p>
<p style="margin-left:1em">○初以理事無礙釋分二初喻義二法合。</p>
<p style="margin-left:1em">○初喻義。</p>
</div>
<div class='div-orig'><p>富樓那譬如虚空體非群相<span class='note-inline'>(喻理)</span>而不拒彼諸相發揮<span class='note-inline'>(喻不礙事)</span>所以者何<span class='note-inline'>(徵不拒義)</span>富樓那彼太虚空日照則明<span class='note-inline'>(不拒明相發揮)</span>雲屯則暗<span class='note-inline'>(不拒暗相發揮)</span>風搖則動<span class='note-inline'>(不拒動相發揮)</span>霽澄則清<span class='note-inline'>(不拒清相發揮)</span>氣凝則濁<span class='note-inline'>(不拒濁相發揮)</span>土積成霾<span class='note-inline'>(不拒霾相發揮)</span>水澄成暎<span class='note-inline'>(不拒暎相發揮)</span>於意云何<span class='note-inline'>(詰滿慈所見何如)</span>如是殊方諸有為相<span class='note-inline'>(指上七法各異故曰殊方同是生滅故曰有為)</span>為因彼生<span class='note-inline'>(彼指日雲等自體)</span>為復空有<span class='note-inline'>(詰定二處)</span>若彼所生<span class='note-inline'>(按定初義)</span>富樓那且日照時既是日明十方世界同為日色<span class='note-inline'>(究義)</span>云何空中更見圓日<span class='note-inline'>(究妄)</span>若是空明<span class='note-inline'>(牒二義)</span>空應自照<span class='note-inline'>(究義)</span>云何中宵雲霧之時不生光耀<span class='note-inline'>(究妄)</span>當知是明非日非空不異空日<span class='note-inline'>(雙結破以明相妄無從)</span>。</p>
</div>
<div class='div-commentary'><p style="margin-left:1em">此以虚空不拒諸相發揮究明虚妄不可詰其從來以喻如來藏雖清淨本然而不拒七大等法發現亦虚妄無性不可以凌滅不容詰之也富樓那下舉明喻義於意下究明虚妄當知下結明不可窮詰又譬如虚空等四句是畧標所以者何下是詳明又譬如虚空不拒諸相等即喻理不礙事於意云何下究明諸相虚妄虚妄無性全體是空即喻事不礙理理不礙事不妨諸相宛然事不礙理不可謂凌滅不容也又結辭非日非空是結事不礙理不異空日是結理不礙事。</p>
<p style="margin-left:1em">○二法合分二初合相元本空二合空不拒相。</p>
<p style="margin-left:1em">○初合相元本空分二初依相明空二依性明空。</p>
<p style="margin-left:1em">○初依相明空。</p>
</div>
<div class='div-orig'><p>觀相元妄無可指陳<span class='note-inline'>(非日非空不異空日)</span>猶邀空華復結空果云何詰其相凌滅義。</p>
</div>
<div class='div-commentary'><p style="margin-left:1em">此依七大之相元妄合前明相之喻展轉究竟無可指陳是知諸相當體全空欲將何法詰其凌滅不容之義以銷富樓那之疑也觀相元妄者就法說無可指陳者合喻說謂觀此七大之相元妄同彼日照之明相俱無可指陳是知相妄本空於空見相誠迷復於相上詰凌滅等義豈非迷中倍迷何啻邀空華復結空果哉上四句法喻<span class='corr'>已</span>明其謬云何下結責滿慈不應興如是問也。</p>
<p style="margin-left:1em">○二依性明空。</p>
</div>
<div class='div-orig'><p>觀性元真唯妙覺明<span class='note-inline'>(元真)</span>妙覺明心先非水火<span class='note-inline'>(本空)</span>云何復問不相容者。</p>
</div>
<div class='div-commentary'><p style="margin-left:1em">此合前喻明相非空非有觀此七大之性元是妙真如心性真之中非有水火之相欲將何法詰其不容之義以銷富樓那之疑也此中初二句顯真次二句明空後二句結責此觀相觀性二義合明喻中究竟明相等虚妄無從事不礙理之義<span class='corr'>已</span>竟。</p>
<p style="margin-left:1em">○二合空不拒相。</p>
</div>
<div class='div-orig'><p>真妙覺明亦復如是<span class='note-inline'>(合辭)</span>汝以空明<span class='note-inline'>(能感之業)</span>則有空現<span class='note-inline'>(循發之相)</span>地水火風各各發明則各各現若俱發明則有俱現。</p>
</div>
<div class='div-commentary'><p style="margin-left:1em">此合前喻結明理事無礙復起後義以彰事事無礙也真妙下結合前譬如虚空體非群相而不拒諸相發揮等義若俱下起後也上以理事無礙釋<span class='corr'>已</span>竟。</p>
<p style="margin-left:1em">○二以事事無礙釋分二初喻二法。</p>
<p style="margin-left:1em">○初喻。</p>
</div>
<div class='div-orig'><p>云何俱現<span class='note-inline'>(依前標徵起)</span>富樓那如一水中現於日影兩人同觀水中之日東西各行則各有日隨二人去<span class='note-inline'>(示諸現相)</span>一東一西先無凖的<span class='note-inline'>(究無定體)</span>不應難言此日是一云何各行<span class='note-inline'>(一即一切)</span>各日既雙云何現一<span class='note-inline'>(一切即一)</span>宛轉虚妄無可慿㨿。</p>
</div>
<div class='div-commentary'><p style="margin-left:1em">此以水中日影一二無定為喻喻明事事無礙法界之義也一二既無定一多亦無定而事事無礙之義明矣云何下徵明俱現相一東下究竟無定宛轉下結明虚妄無凖的即無定實也慿㨿亦凖的義。</p>
<p style="margin-left:1em">○二法分二初背覺合塵示事事有礙二背塵合覺顯事事無礙。</p>
<p style="margin-left:1em">○初背覺合塵示事事有礙。</p>
</div>
<div class='div-orig'><p>富樓那汝以色空相傾相奪於如來藏<span class='note-inline'>(此以分別心觀如來藏)</span>而如來藏隨為色空周徧法界<span class='note-inline'>(此如來藏隨分別心)</span>是故於中風動空澄日明雲暗<span class='note-inline'>(此即事事有礙)</span>眾生迷悶背覺合塵故發塵勞有世間相<span class='note-inline'>(結明有礙始終之義)</span>。</p>
</div>
<div class='div-commentary'><p style="margin-left:1em">此世尊將顯無礙之妙先示有礙之相使富樓那知其有礙無礙逈別若此也又知有礙無礙之因唯眾生心分別不分別耳既知其相又知其因則有礙無礙之疑泮然盡矣富樓那四句示能感之業而如來藏三句示所現之相是故於中三句示明相有礙眾生下結明由心有礙故相亦有礙正脉曰迷悶即所起之惑內含三細及前四麄此亦連最初而釋若取淺近韯流而談則下界與三塗有念為迷上界與二乘無念為悶所謂有念無念同歸迷悶也。</p>
<p style="margin-left:1em">○二背塵合覺顯事事無礙。</p>
</div>
<div class='div-orig'><p>我以妙明不滅不生合如來藏<span class='note-inline'>(以無分別心觀如來藏)</span>而如來藏唯妙覺明圓照法界<span class='note-inline'>(此如來藏亦現無分別相)</span>是故於中一為無量無量為一<span class='note-inline'>(即一多無礙)</span>小中現大大中現小<span class='note-inline'>(即廣狹無礙)</span>不動道塲徧十方界<span class='note-inline'>(即一為無量)</span>身含十方無盡虚空<span class='note-inline'>(即無量為一)</span>於一毛端現寳王剎<span class='note-inline'>(即小中現大亦是正中現依)</span>坐微塵裏轉大法輪<span class='note-inline'>(即大中現小亦是依中現正)</span>滅塵合覺故發真如妙覺明性<span class='note-inline'>(此結無礙之因)</span>。</p>
</div>
<div class='div-commentary'><p style="margin-left:1em">此以法合上水中日影之喻以明一多小大事事無礙也我以妙明三句示不思議智契不思議理而如來藏三句示從不思議體發不思議用亦是從理起智是故下發明上圓照法界之義就中一多小大依正延促等法無有界畔無有分量一一圓滿一一周徧無壞無雜無障無礙故曰圓照此方發明其義不動下重示其相以見事事無礙之實滅塵下結明無礙之因又我以下合喻中兩人同觀水中之日而如下合喻中東西各行則各有日隨二人去是故下至轉大法輪合喻中一東一西至無可慿㨿以彼水中日影幻妄無凖喻此真如妙用幻幻不可思議非如來妙智不能取此妙喻又我以妙明不生不滅等番前相傾相奪之生滅心而如來藏唯妙覺明等番前隨為色空周徧法界義是故於中一為無量等番前風動空澄等義滅塵下番前背覺等義前覺曰背此塵曰滅是知塵可言滅覺不可言滅其一字分量輕重若此前世間曰相此妙覺曰性亦有分量有前義使富樓那等知有礙之因不疑無礙之境有後義使富樓那等知無礙之元不惑有礙之相是須二義並舉相形有礙無礙通逹究竟了無餘疑矣從云何俱現至此是以事事無礙釋凌滅等疑<span class='corr'>已</span>竟從此卷經初至此是釋依圓成性所生疑顯三觀一體之妙初疑圓成性既是清淨本然云何忽生有為相續不<span class='corr'>已</span>如來以明覺之妄釋之由妄見故忽生由妄故相續復難圓成性清淨本然既無狀妄生如來所證妙覺明空同一清淨本然亦合有時無狀妄起如來以理事二種法界釋之以理觀之在眾生時雖是妄有<span class='corr'>元</span>無一法實生至成佛時既得真空豈有實法可滅既爾眾生分上尚無實法可生諸佛妙覺明空豈可更生諸法耶又事論之如來二轉依果如純金出鑛如木成灰灰不重木金不復鑛則如來妙覺明空决無再生有為習漏之理此圓成性清淨本然云何忽生及如來果體何當復生之疑决然無跡矣又疑圓成性既是周徧法界地水火風云何相容不相凌滅如來以理事無礙事事無礙觀之如來藏中全體妙用如理智境一多小大依正延促一一周徧無壞無雜豈可以凌滅不容而擬議哉㨿富樓那依圓成性起二疑一難是三折如來以真妄二覺四種法界釋之示有五種深義上釋疑<span class='corr'>已</span>竟。</p>
<p style="margin-left:1em">○二顯妙分二初顯示妙入圓融二結示妙絕言思。</p>
<p style="margin-left:1em">○初顯示妙入圓融分三初圓會空觀一心示真諦二圓會假觀一心示俗諦三圓會中觀一心示中諦。</p>
<p style="margin-left:1em">○初圓會空觀一心示真諦。</p>
</div>
<div class='div-orig'><p>而如來藏本妙圓心<span class='note-inline'>(一心)</span>非心非空非地非水非風非火<span class='note-inline'>(非七大心含識見二大)</span>非眼非耳鼻舌身意非色非聲香味觸法<span class='note-inline'>(非十二處)</span>非眼識界如是乃至非意識界<span class='note-inline'>(非十八界<span class='corr'>已</span>上非世間法)</span>非明無明<span class='note-inline'>(流轉門初句)</span>明無明盡<span class='note-inline'>(還滅門初句)</span>如是乃至非老非死<span class='note-inline'>(流轉門末句)</span>非老死盡<span class='note-inline'>(還滅門末句此非緣覺法)</span>非苦非集非滅非道非智<span class='note-inline'>(四向)</span>非得<span class='note-inline'>(四果此非聲聞法)</span>非檀那<span class='note-inline'>(此云布施)</span>非尸羅<span class='note-inline'>(此云持戒)</span>非毘黎耶<span class='note-inline'>(此云精進)</span>非羼提<span class='note-inline'>(此云忍辱)</span>非禪[邱-丘+(丹-、+一)]<span class='note-inline'>(此云靜慮)</span>非般剌若<span class='note-inline'>(此云智慧)</span>非波羅蜜多<span class='note-inline'>(此云彼岸到此非菩薩法)</span>如是乃至非怛闥阿竭<span class='note-inline'>(此云如來)</span>非阿羅訶<span class='note-inline'>(此云應供)</span>三耶三菩<span class='note-inline'>(此云正徧知)</span>非大湼槃非常非樂非我非淨<span class='note-inline'>(此非如來法從非明無明至此非出世間法)</span>以是俱非世出世故。</p>
</div>
<div class='div-commentary'><p style="margin-left:1em">此會空觀一心以示真諦之相世出世間一切俱非也此非不是以觀力遣除言非乃示如來藏心如實空理自性清淨本無世出世間之相依此空相[車*丸]生淨智說名空觀其實依空觀照真諦依真諦建立空觀而如來藏二句標示一心空寂之體非心下示一心空寂之相一切俱非以是下總結非十二處一科<span class='corr'>已</span>攝五隂六入二科以六根即六入故以五根六塵攝色隂意根屬心攝餘四隂其文明言二科影攝二科意必俱非也非十二因緣一科二門首句皆多一明字正脉以本明釋之謂無明無自體依本明而有故連帶言之不然即觀智也此十二支流轉還滅二門皆舉首尾超畧中間無明與行是過去二支因識與名色入觸受是現在五支果愛與取有是現在三支因生與老死是未來二支果此十二支連環三世因果四諦一科下有智得二字一向難定指今詳之既在四諦之下菩薩又別開六度似此二字即屬聲聞法智即四向得即四果上四諦是所脩法智得屬能修人其所脩四諦苦集二諦是世間因果即流轉門滅道二諦是出世間因果即還滅門此與十二因緣但廣畧有異六度一科檀那等法為能趣之行波羅蜜多為所趣理如來一科非怛逹阿竭至三耶三菩非能證人乃十號中三號非大湼槃等非所證法總別兼舉故又三號中正徧知即攝菩提及大湼槃即二轉依果亦並非之如來法首言如是乃至非超畧辭乃從因至果極顯空盡之義謂此真諦理中不唯空世間法及出世間聲聞緣覺法亦空不唯空小乘法菩薩法亦空又不唯空菩薩法如是乃至如來法亦空也。</p>
<p style="margin-left:1em">○二圓會假觀一心示俗諦。</p>
</div>
<div class='div-orig'><p>即如來藏元明心妙即心即空即地即水即風即火<span class='note-inline'>(即七大)</span>即眼即耳鼻舌身意即色即聲香味觸法<span class='note-inline'>(即十二處)</span>即眼識界如是乃至即意識界<span class='note-inline'>(即十八界<span class='corr'>已</span>上即世間法)</span>即明無明明無明盡如是乃至即老即死即老死盡<span class='note-inline'>(即緣覺法)</span>即苦即集即滅即道即智即得<span class='note-inline'>(即聲聞法)</span>即檀那即尸羅即毘黎耶即羼提即禪那即般剌若即波羅蜜多<span class='note-inline'>(即菩薩法)</span>如是乃至即怛闥阿竭即阿羅訶三耶三菩即大湼槃即常即樂即我即淨<span class='note-inline'>(即如來法從明無明至此即出世間法)</span>以是俱即世出世故<span class='note-inline'>(總結)</span>。</p>
</div>
<div class='div-commentary'><p style="margin-left:1em">此會假觀一心以示俗諦之境世出世間一切俱即也初二句標立一心即心下示如來藏不空德相此有二義一即如來藏自性如實不空具足恒河性德即性色性空性火性水等世間法全自性具足出世法亦是自性具足此依如來藏自性言即是周徧法界義二隨相說即隨世出世間緣起出生一切染淨諸法即循業發現義如是性相二義離心無體如水具造波之性及所造波皆是水體故云即也依此不空之境軌生難思之智說名假觀亦是依假觀照俗諦依俗諦建立假觀也。</p>
<p style="margin-left:1em">○三圓會中觀一心示中諦。</p>
</div>
<div class='div-orig'><p>即如來藏妙明心元離即離非是即非即。</p>
</div>
<div class='div-commentary'><p style="margin-left:1em">此會中觀一心以示中諦之妙即前二藏雙遮雙照圓融無礙不可思議即勝義中真勝義性也初二句標示心體次二句發明心相其妙如此妙明二字承上本妙元明標之以示三藏一心離即離非即空有雙遮是即非即即空有雙照非即即是非一切法如來不思議妙境至此是極則處從初卷至三卷末開示三藏體相空與不空及空不空歷然明白而未圓會一心此卷初至前故發真如妙覺明性雖有五種深義具四種法界亦皆屬緣起而不無四法界差別之相至此乃三種藏性四種法界圓歸一心方是心思路絕語言道斷之極處此圓會中觀示中諦境界如此上顯示妙入圓融<span class='corr'>已</span>竟。</p>
<p style="margin-left:1em">○二結示妙絕言思。</p>
</div>
<div class='div-orig'><p>如何世間三有眾生及出世間聲聞緣覺以所知心測度如來無上菩提用世語言入佛知見<span class='note-inline'>(法)</span>譬如琴瑟箜篌琵琶雖有妙音若無妙指終不能發<span class='note-inline'>(喻)</span>汝與眾生亦復如是寶覺真心各各圓滿如我按指海印發光汝暫舉心塵勞先起<span class='note-inline'>(合)</span>由不勤求無上覺道愛念小乘得少為足<span class='note-inline'>(結責)</span>。</p>
</div>
<div class='div-commentary'><p style="margin-left:1em">此結示三觀一心一心三諦圓融微妙超絕秘密不可以心思言議也初二句責凢夫三有即欲有色有無色有次二句責小乘以所知心下正示三藏圓融一心妙致乃如來無上菩提是佛知見以凢小所知之心世間語言皆不能到亦結責前問地水火風不相凌滅及難佛妙覺明空何當更生山河大地等義皆是識心分別之境世間語言戲論之過譬如下以喻明之琴瑟箜篌琵琶四皆[糸*系]屬之樂琴今七絃瑟今二十五絃箜篌今十四絃琵琶今四絃此喻圓融三藏之妙心妙音喻不思議之妙用妙指喻一心三觀之妙智以妙指扣四樂即如前我以妙明不生不滅合如來藏是也發妙音即前故發真如妙覺明性是也汝與眾生二句是總合寳覺下別合寳覺真心合琴瑟等四樂各各圓滿合雖有妙音如我下合若無妙指不發妙音上二句借佛有妙智能發妙用形富樓那等無妙智則不發妙用如來按指雖是色法皆是圓妙真心故曰海印發光海印是佛手印文即指全是心光汝暫舉心雖是心法由有分別即成塵勞即前汝以色空相傾相奪於如來藏而如來藏心隨為色空周徧法界是也按指唯心舉心成塵其所知心與佛知見差別若此由不勤求下結下不發妙用之由意在激責富樓那等當勤力向大不應墮落小乘以少為足也其不發妙用之因只是愛念小乘不求大乘之過耳此結示三觀一心妙絕言思併上科總發明一妙字從卷初至此一大科釋依圓成性所生疑顯三觀一體之妙已竟。</p>
<p style="margin-left:1em">○二釋依因緣性所生疑顯三觀頓悟之妙分二初當機啟請二世尊開示。</p>
<p style="margin-left:1em">○初當機啟請。</p>
</div>
<div class='div-orig'><p>富樓那言我與如來寶覺圓明真妙淨心無二圓滿<span class='note-inline'>(此領前寶覺真心各各圓滿之義按此為疑問之端)</span>而我昔遭無始妄想久在輪廻今得聖乘猶未究竟<span class='note-inline'>(此領前汝暫舉心之義歎<span class='corr'>己</span>與眾同失無二之心)</span>世尊諸妄一切圓滅<span class='note-inline'>(五位究盡二死永忘)</span>獨妙真常<span class='note-inline'>(此領前如我按指之義讚佛獨得無二妙心)</span>敢問如來一切眾生何因有妄自蔽妙明受此淪溺<span class='note-inline'>(問失因冀得妙)</span>。</p>
</div>
<div class='div-commentary'><p style="margin-left:1em">此富樓那領佛前㫖愧劣欣勝請佛開示妄因知因斷妄欲同佛獨妙真常也此問近承前佛言汝與眾生寶覺真心各各圓滿等義而來遠因前開示三摩鉢提義中初明二種妄見云一切眾生輪迴世間由二顛倒分別見妄但說輪迴因妄見未說妄見因何而有後會四科歸真雖云本非因緣非自然性但破因緣麄相未及點破根本無明及後釋疑中雖云性覺必明妄為明覺亦未說破何因必明妄為明覺因上三處俱未說破故有此問窮妄至此可謂剝至貼體汗衫去此一層則真常獨露矣如來說世出世法皆因緣妄有以妄顯世出世法皆空今究妄無因則根本不立枝末自空破妄至此妄乃極盡顯空至此空方極圓是則此疑因前因緣性未盡之義從因緣性至微細根蒂生起後佛發明但說妄本無因乃盡前破妄之極致可謂徹底窮源也此科大意如此正脉曰遭無始之妄者領初之忽生中意也久在輪迴領後之相續中意也聖乘未竟者領愛念小乘得少為足之責也世尊下領前妄不復生真不復變意也。</p>
<p style="margin-left:1em">○二世尊開示分二初釋疑二顯妙。</p>
<p style="margin-left:1em">○初釋疑分四初喻二法三合四結。</p>
<p style="margin-left:1em">○初喻。</p>
</div>
<div class='div-orig'><p>佛告富樓那汝雖除疑餘惑未盡<span class='note-inline'>(責愚)</span>吾以世間現前諸事今復問汝<span class='note-inline'>(許說)</span>汝豈不聞<span class='note-inline'>(言其必聞)</span>室羅城中<span class='note-inline'>(處)</span>演若逹多<span class='note-inline'>(人)</span>忽於晨朝以鏡照靣<span class='note-inline'>(事)</span>愛鏡中頭眉目可見<span class='note-inline'>(認影)</span>瞋責<span class='corr'>己</span>頭不見靣目以為魑魅<span class='note-inline'>(迷頭)</span>無狀狂走<span class='note-inline'>(無因而狂)</span>於意云何此人何因無故狂走<span class='note-inline'>(徵問富樓那)</span>富樓那言是人心狂更無他故。</p>
</div>
<div class='div-commentary'><p style="margin-left:1em">此佛借現前之事正與無因之妄相合以為喻徵問富樓那使富樓那自審自悟也而富樓那果然問着便自領畧荅曰是人心狂更無他故秪此二語便知富樓那不待後法合早已頓悟妄元無因矣汝雖除疑二句責富樓那之愚謂汝先請我與汝除疑我為汝以五種深義四種法界重重發明汝合諸疑頓了如何猶有此問是則汝雖是除疑未能究盡故曰餘惑未盡上來以迷方之迷空華之妄純金木灰種種發明汝既未能究盡我今為汝別為方便即以現前世事問汝又看汝所觧何如也故曰吾以世間等演若逹多此云祠授從神乞得舉此人照鏡之事唯取無故狂走一句為無因之喻。</p>
<p style="margin-left:1em">○二法。</p>
</div>
<div class='div-orig'><p>佛言妙覺明圓本圓明妙<span class='note-inline'>(標此無妄之體不可言因真有妄)</span>既稱為妄云何有因<span class='note-inline'>(此二句直破妄無因)</span>若有所因云何名妄<span class='note-inline'>(此二句返成上二句明妄無因)</span>自諸妄想展轉相因<span class='note-inline'>(此二句明妄想自類相因無別因故)</span>從迷積迷<span class='note-inline'>(承上展轉相因一句)</span>以歷塵刼<span class='note-inline'>(由諸妄想展轉相因故歷塵刦輪迴不絕)</span>雖佛發明猶不能返<span class='note-inline'>(此二句承上以歷塵刦一句謂妄想其來無始雖佛了知是妄不能返妄之先因何而有知妄無因)</span>如是迷因因迷自有<span class='note-inline'>(此二句結明上自諸妄想展轉相因二句)</span>識迷無因妄無所依尚無有生欲何為滅<span class='note-inline'>(此四句承上迷妄自有暗責富樓那言我遭無始妄想佛一切圓滅皆不知妄想無生滅故)</span>得菩提者如寤時人說夢中事心縱精明欲何因緣取夢中物况復無因本無所有<span class='note-inline'>(此復以喻結明上佛雖發明猶不能返之義謂無因無體妄事雖佛能了能說不能指其實體實因也)</span>。</p>
</div>
<div class='div-commentary'><p style="margin-left:1em">此佛直就法明真覺體上元無有妄其妄自妄妄妄不絕流來無始雖佛為大覺覺盡世出世法不能覺妄之始以妄元無故也既稱為妄四句明最初根本無明獨頭橫起元無因故自諸妄想四句明枝末無明種種妄想皆由最初一念癡相不覺動念念念相續展轉相因從迷積迷流轉不息其來無始究之總一虚妄雖佛發明二句此是如來盡力發明最後極則之語以明妄實無因可說得菩提下復以喻明佛雖精明亦不能窮妄之因寤時人正喻佛是大覺者說夢中事喻佛說九界因果皆如幻如化心縱精明欲何因緣取夢中物喻佛雖具無量無邊甚深智慧無礙辨才說九界因果微細之妙令人了然如見但不能說九界最初虚妄之因况復無因二句結明不能取夢中物喻佛决不能說妄想之因無因無依也無有無體也正脉曰起信論無明與妄想皆是最初細相互相引發凢有幾重茲不繁敘彼分二相稍殊無明最初癡相也妄想迷中動相也卻後凢迷真處便是無明凢執似處便是妄想雖常互為因緣而實一虚妄無別因也。</p>
<p style="margin-left:1em">○三合。</p>
</div>
<div class='div-orig'><p>如彼城中演若逹多豈有因緣自怖頭走忽然狂歇<span class='note-inline'>(悟頭本在)</span>頭非外得縱未歇狂<span class='note-inline'>(以無頭為癡魑魅)</span>亦何遺失。</p>
</div>
<div class='div-commentary'><p style="margin-left:1em">此以喻合明法謂此妄元無因正如彼演若逹多自怖頭走狂元無故也如彼下正合妄元無因忽然下以頭無得失合真無生滅既真無生滅而生滅之見全妄如頭無得失而得失之狂無因也。</p>
<p style="margin-left:1em">○四結。</p>
</div>
<div class='div-orig'><p>富樓那妄性如是因何為在。</p>
</div>
<div class='div-commentary'><p style="margin-left:1em">此承上法喻合明結成妄元無因也如來呼尊者之名者恐富樓那猶以為尋常開示而又不能頓了故佛呼其名而用意告之使富樓那猛省諦實了悟妄因正如演若逹多無故狂走而<span class='corr'>已</span>知此狂妄因無實在則妄元無因昭然明矣上釋疑<span class='corr'>已</span>竟。</p>
<p style="margin-left:1em">○二顯妙分二初法二喻。</p>
<p style="margin-left:1em">○初法。</p>
</div>
<div class='div-orig'><p>汝但不隨分別世間業果眾生三種相續<span class='note-inline'>(入流忘所)</span>三緣斷故<span class='note-inline'>(動靜二相了然不生)</span>三因不生<span class='note-inline'>(聞所聞盡)</span>則汝心中演若逹多狂性自歇<span class='note-inline'>(覺所覺空空所空滅)</span>歇即菩提勝淨明心本周法界不從人得<span class='note-inline'>(生滅滅<span class='corr'>已</span>寂滅現前)</span>何藉劬勞肯綮脩證<span class='note-inline'>(結示一念頓悟之妙即超歷刦辛勤脩證)</span>。</p>
</div>
<div class='div-commentary'><p style="margin-left:1em">此示妄想無因無體之實處以曉富樓那出輪迴證妙常實無妄因可滅亦無菩提可得但離分別即如如佛也不隨分別四字乃是頓悟法行觧粘脫縛最初要訣盛使脩證皆不外此三緣斷故三因不生者有三義一三種相續乃所分別境屬外緣故稱三緣分別三種相續之心屬內根故稱三因謂欲頓脫輪迴不須着力勤苦汝但不隨分別三種相續之緣外境自寂外境既寂內心不起故曰三緣斷故三因不生二三種相續各有緣起不同故稱三緣同是覺明明了知性因了發相從妄見生故稱覺明為三因此乃三種相續之因三三種相續即染法苦果是境緣能生心造業故稱三緣其妄心所造殺盜淫業能招三種相續苦果故稱三因是則以三相續成果為三緣以業果相續果因為三因三說前二猶凖以因不生即菩提故則汝心中等三句有二義若以妄心妄業為三因則汝心中狂性即屬根本無明若以覺明為三因則汝心中狂性自歇即上三因不生但約上演若逹多狂性之喻發明三因不生非有實體可滅故曰自歇此言息妄想出輪迴無妄可滅歇即菩提等四句覆明上狂性自歇一句不歇則<span class='corr'>已</span>歇即菩提非別有菩提實法可得菩提即智果勝淨明心即湼槃心是理果淨明心是體周徧法界菩提是用周徧法界又菩提就本覺說即勝淨明心以用即體故不從人得者亦根上然狂歇頭非外得之喻以明得菩提證妙常實法可得何藉劬勞肯綮脩證者此結明上<span class='corr'>歇</span>即菩提無法可滅無法可得故不假僧祗脩證以顯不隨分別頓悟之妙超邁若此吳興曰骨間肉曰肯[筋-月+耳]肉結處曰綮出莊子技經肯綮之未嘗此取不須勞[筋-月+耳]苦骨辛勤脩證之意上法竟。</p>
<p style="margin-left:1em">○二喻。</p>
</div>
<div class='div-orig'><p>譬如有人於自衣中<span class='note-inline'>(喻五蘊身中妄境妄心覆蔽妙明故)</span>繫如意珠<span class='note-inline'>(喻勝淨明心)</span>不自覺知<span class='note-inline'>(喻根本無明)</span>窮露他方<span class='note-inline'>(喻妄見生死湼槃故)</span>乞食馳走<span class='note-inline'>(喻求人天樂取徧小益)</span>雖實貧窮<span class='note-inline'>(喻雖無佛廣大妙用)</span>珠不曾失<span class='note-inline'>(喻本有妙心未曾少失)</span>忽有知者<span class='note-inline'>(喻佛菩薩為能教人)</span>指示其珠<span class='note-inline'>(喻佛菩薩所教之事)</span>所願從心致大饒富<span class='note-inline'>(喻從佛菩薩教法悟明本心同佛妙用)</span>方悟神珠非從外得。</p>
</div>
<div class='div-commentary'><p style="margin-left:1em">此以珠無得失喻上勝淨明心遭妄想在輪迴時不曾少失及得菩提證妙常時亦無少得以顯不假脩證頓悟之妙也不自覺知喻根本無明最初癡相乞食馳走喻妄想是動相忽有智者二句喻則汝心中狂性自歇所願從心四句喻歇即菩提本周法界末二句喻上不從人得正脉曰纏空而乏於妙用為窮滯有而無所退藏曰露空有二皆邊地故如他方致大饒富喻本周法界吳興曰證理起用致大饒富也溫陵曰末二句喻妄息真現不勞脩證也上釋依因緣性所生疑顯三觀頓悟之妙<span class='corr'>已</span>竟。</p>
<p style="margin-left:1em">○三釋依徧計性所生疑顯三觀圓脩之妙分二初當機啟請二世尊發明。</p>
<p style="margin-left:1em">○初當機啟請。</p>
</div>
<div class='div-orig'><p>即時阿難在大眾中頂禮佛足起立白佛世尊現說殺盜淫業三緣斷故三因不生心中逹多狂性自歇歇即菩提不從人得<span class='note-inline'>(牒佛現前所說之語)</span>斯則因緣皎然明白<span class='note-inline'>(斷佛即今所說明白是因緣義)</span>云何如來頓棄因緣<span class='note-inline'>(疑佛現說因緣云何前來若性若相因緣盡排)</span>我從因緣心得開悟<span class='note-inline'>(以<span class='corr'>己</span>從因緣法受益證因緣法實有)</span>世尊此義<span class='note-inline'>(因緣義)</span>何獨我等年少有學聲聞<span class='note-inline'>(恐一<span class='corr'>己</span>有學年少不足證故抑之)</span>今此會中大目犍連及舍利弗須菩提等<span class='note-inline'>(勝一<span class='corr'>己</span>)</span>從老梵志<span class='note-inline'>(勝年少)</span>聞佛因緣發心開悟得成無漏<span class='note-inline'>(勝有學言非獨阿難一<span class='corr'>己</span>年少有學即諸長老大阿羅漢無有不從因緣受益者)</span>今說菩提不從因緣<span class='note-inline'>(疑佛既說因緣如何又說歇即菩提不藉脩證故曰不從因緣)</span>則王舍城拘舍梨等所說自然成第一義<span class='note-inline'>(此以外道自然結證如來不應說菩提非因緣)</span>惟埀大悲開發迷悶<span class='note-inline'>(上敘疑此二句正請)</span>。</p>
</div>
<div class='div-commentary'><p style="margin-left:1em">此阿難聞佛說三緣斷故三因不生不逹語意引發因緣舊習故有此請也謂佛現說因緣云何前來一往頓棄因緣即今又說歇即菩提何藉脩證若果非因緣則外道自然即佛菩提也葢此不逹佛語意謂三緣三因有實法可斷可滅故生此疑殺盜淫業舉業果以該世界眾生省文也問此阿難正問因緣義如何此科名釋依徧計性所生疑曰阿難此問因緣仍是前佛破徧計性所執因緣等義情有理無唯徧計所執耳非同前妄因乃是依他性故屬因緣正義此後銷釋仍以因緣自然互相排斥但空徧計之情因緣自然理本非有故知此疑復從徧計性所發也及後顯妙亦不過重重排斥徧計之情責多聞益戲論亦是責徧計性顯真脩實證因果深遠日刼相倍之妙行科意本此正脉曰梵志者西竺出家者之通稱謂其有清淨志行經載目連等最初於途中相遇波離迦葉等聞說生滅四諦因緣開悟信從然後見佛成羅漢果外道自然如八萬劫後自然成道猶如縷丸極處停止皆自然不假脩證之意開發迷悶者意謂約佛之言則仍帶因緣究佛之意則頓棄因緣今請决定仍是因緣耶必非因緣耶决一則不迷悶矣。</p>
<p style="margin-left:1em">○二世尊發明分二初釋疑二顯妙。</p>
<p style="margin-left:1em">○初釋疑分三初總標二計無實二別究二計自妄三結明本意無謬。</p>
<p style="margin-left:1em">○初總標二計無實。</p>
</div>
<div class='div-orig'><p>佛告阿難即如城中演若逹多狂性因緣若得滅除則不狂性自然而出因緣自然理窮於是。</p>
</div>
<div class='div-commentary'><p style="margin-left:1em">此佛即就前喻怖頭狂性以標因緣自然之理虚妄若此故曰理窮於是也阿難之意實計菩提從因緣有謂因滅妄想得成菩提但以自然為返成而如來即以因緣自然互起互無自體以破阿難因緣之執特自分別戲論耳。</p>
<p style="margin-left:1em">○二別究二計自妄分二初依真拂二計二依妄拂二計。</p>
<p style="margin-left:1em">○初依真拂二計分二初拂自然二拂因緣。</p>
<p style="margin-left:1em">○初拂自然。</p>
</div>
<div class='div-orig'><p>阿難演若逹多頭本自然<span class='note-inline'>(標)</span>本自其然<span class='note-inline'>(牒)</span>無然非自<span class='note-inline'>(究)</span>何因緣故怖頭狂走<span class='note-inline'>(破)</span>。</p>
</div>
<div class='div-commentary'><p style="margin-left:1em">此佛即逹多之頭究非自然以喻真淨明心不屬自然以拂阿難之執也頭本自然謂頭本自天然常在本自其然即牒定上句之義即頭自然本有無然非自者即究上既是自然之頭無往而不自然即無一時無一處而不自然言其常應自然不可有時有處隨境妄轉何因緣故二句是詰破謂既是自然頭應恒常自然何為照鏡因緣怖頭狂走是不恒自然既不恒常自然則頭非本自天然也有說因緣二字即故字亦應理若合法頭本自然合真如本自常寂不應隨緣而為九界眾生既隨緣為九界眾生則真如非本自寂然。</p>
<p style="margin-left:1em">○二拂因緣。</p>
</div>
<div class='div-orig'><p>若自然頭因緣故狂<span class='note-inline'>(縱)</span>何不自然因緣故失<span class='note-inline'>(究)</span>本頭不失狂怖妄出曾無變易何藉因緣<span class='note-inline'>(破)</span>。</p>
</div>
<div class='div-commentary'><p style="margin-left:1em">此究頭非因緣以喻真淨妙心非因緣也首二句是縱許上自然之頭為照鏡因緣故狂次二句究之謂既自然頭為照鏡因緣故狂何不自然頭為照鏡因緣其頭真失耶後三句依頭不失結破曾無變易者總上二句謂本頭不失即無變易狂怖妄出與頭無預亦無變易即此無變易則知頭不藉因緣而失特狂性自妄耳若合法謂寂常妙性為九界因緣故迷則應為因緣真失矣今九界眾生雖因緣差別不同而本性恒一未曾變易是本性不屬因緣有得失明矣上依真拂二計<span class='corr'>已</span>竟。</p>
<p style="margin-left:1em">○二依妄拂二計分二初拂自然二拂因緣。</p>
<p style="margin-left:1em">○初拂自然。</p>
</div>
<div class='div-orig'><p>本狂自然<span class='note-inline'>(標)</span>本有狂怖<span class='note-inline'>(牒)</span>未狂之際狂何所潜<span class='note-inline'>(究破)</span>。</p>
</div>
<div class='div-commentary'><p style="margin-left:1em">此依狂性究非自然以喻妄性非自然也首句標狂性本來自有之狂自然而然不屬因緣而有下句牒定本有次二句究破謂既是本有狂怖應恒時狂怖可謂本有如未狂之際不見有狂是非本有設謂未狂之際有狂狂何所在如不知狂之潜處是則未狂無狂狂非自然本有明矣若合法謂妄性是自然本有則真淨妙心實有妄想當何所在若有所在則壞本淨如無所在則知妄想非本有明矣。</p>
<p style="margin-left:1em">○二拂因緣。</p>
</div>
<div class='div-orig'><p>不狂自然<span class='note-inline'>(標)</span>頭本無妄<span class='note-inline'>(究)</span>何為狂走<span class='note-inline'>(破)</span>。</p>
</div>
<div class='div-commentary'><p style="margin-left:1em">此究狂性非因緣以喻妄性非因緣也不狂自然者因上拂自然本狂為非必不狂方是自然意顯狂性定是因緣而有下句究之謂本頭果失而後狂走可謂狂為照鏡因緣失頭而狂今頭本無妄何藉因緣耶既無因狂走是則狂走自狂非藉因緣也若合法謂妄非自然是因緣有則妄有實體即心外有法今真心既本然清淨則妄非因緣實有明矣上別究二計自妄<span class='corr'>已</span>竟。</p>
<p style="margin-left:1em">○三結明本意非謬。</p>
</div>
<div class='div-orig'><p>若悟本頭<span class='note-inline'>(結真)</span>識知狂走<span class='note-inline'>(結妄)</span>因緣自然俱為戲論是故我言三緣斷故即菩提心。</p>
</div>
<div class='div-commentary'><p style="margin-left:1em">此結明上本頭狂走俱非因緣自然而因緣自然俱是分別戲論也以是義故佛說三緣斷故即菩提心意在不隨分別三種相續則因緣自然一切戲論當下不生即菩提心耳佛謂我言可謂頭正尾正汝何謂如來現說因緣又頓棄因緣豈非自生迷謬哉佛言至此阿難之疑徹底潜消矣首句結明上頭本非因緣自然以喻真本無妄次句結明上狂走非因緣自然以喻妄性元無後二句總結上二處謂真妄二處都不可言因緣自然故曰俱為戲論此中悟字知字即無分別智三緣斷故意該三因不生省文也上釋疑<span class='corr'>已</span>竟。</p>
<p style="margin-left:1em">○二顯妙分二初顯慧行之妙二顯密行之妙。</p>
<p style="margin-left:1em">○初顯慧行之妙分二初究竟對待非實二遠離對待入妙。</p>
<p style="margin-left:1em">○初究竟對待非實。</p>
</div>
<div class='div-orig'><p>菩提心生<span class='note-inline'>(承上即菩提心執為實有)</span>生滅心滅<span class='note-inline'>(承上三緣斷故執實有滅)</span>此亦生滅<span class='note-inline'>(此以慧行照上生滅二心全然生滅)</span>滅生俱盡<span class='note-inline'>(真生妄滅二心俱盡)</span>無功用道<span class='note-inline'>(無真可求無妄可滅)</span>若有自然<span class='note-inline'>(若見無功用道自然而然不加功行此是標下方究)</span>如是<span class='note-inline'>(指上見有自然一句)</span>則明自然心生<span class='note-inline'>(此指無功用道)</span>生滅心滅<span class='note-inline'>(此指滅生俱盡)</span>此亦生滅<span class='note-inline'>(此以慧行照上生滅二俱盡滅無功用道現前亦同真生妄滅二心故曰此亦生滅非真菩提非無功用道皆是對待戲論法)</span>無生滅者<span class='note-inline'>(此無生滅者不見無功用道生不見真妄二心滅)</span>名為自然<span class='note-inline'>(標下以喻明)</span>猶如世間諸相雜和成一體者名和合性<span class='note-inline'>(喻上生滅心)</span>非和合者稱本然性<span class='note-inline'>(喻上自然心)</span>。</p>
</div>
<div class='div-commentary'><p style="margin-left:1em">此究竟一切對待戲論諸法重重深入以顯慧行無住之妙也菩提心生等三句僅躡上三緣斷故即菩提心見有菩提心生因緣斷滅即是真妄對待二俱生滅非真菩提心必使真生妄滅二心俱盡無真可求無妄可滅方是無功用道田地不容分別矣若有自然等五句亦僅跟上滅生俱盡無功用道二句而來謂見有真妄對待有功用心滅真妄不立無功用心自然而生此亦一生一滅對待生滅心耳非真無功用道然菩提心無功用道本無對待特分別心未冺故成戲論無生滅者下復以喻發明對待之妄謂無自然心生之生亦無生滅心滅之滅名自然者猶是對待猶如世間地水火風諸相雜和或成瓶等故曰一體此一體者名和合性非和合者稱本然性實非本然以因和合性顯知此則生滅心滅名為自然亦對待非真本然也。</p>
<p style="margin-left:1em">○二遠離對待入妙。</p>
</div>
<div class='div-orig'><p>本然非然和合非合<span class='note-inline'>(本然和合二俱不立)</span>合然俱離<span class='note-inline'>(牒上)</span>離合俱非<span class='note-inline'>(智境俱冺)</span>此句方名無戲論法。</p>
</div>
<div class='div-commentary'><p style="margin-left:1em">此因究竟一切對待皆是虛妄故此遠離一切對待戲論圓入離言說相離心緣相之妙境也初句頂上本然菩提之心是空理智即圓通中覺所覺空空所空滅是也次句頂上和合生滅之心是空根境即圓通中動靜不生聞所聞[書-曰+皿]是也三句牒上二句起下句因上二句先本然後和合似失淺深次第故此句先和合次本然故云合然俱離第四句重拂其跡此句離字即上離理智根境之離合字即上和合因句狹畧一然字即能離之離與所離之合然亦離故云離合俱非末二句結明此句之妙因上遣之又遣離之又離遣至無所遣離至無所離方是究竟田地而因緣自然又豈能擬議哉故云無戲論法上顯慧行之妙<span class='corr'>已</span>竟。</p>
<p style="margin-left:1em">○二顯密行之妙分二初標果深妙二顯因深妙。</p>
<p style="margin-left:1em">○初標果深妙。</p>
</div>
<div class='div-orig'><p>菩提湼槃尚在遙遠。</p>
</div>
<div class='div-commentary'><p style="margin-left:1em">此亦承前此句方名無戲論法標顯如來二轉依果尚在遙遠非一時一行可以能到不可以此句便作休歇地此處方是無生滅性依此為因發心進行方可遠契如來二轉依果此標顯二果甚深微妙䇿發真實脩證故也。</p>
<p style="margin-left:1em">○二顯因深妙分六初明多聞無益真脩二證多聞未全道力三顯密行有大妙力四結顯二行之得失五證明密行之圓妙六責多聞激發真脩。</p>
<p style="margin-left:1em">○初明多聞無益真脩。</p>
</div>
<div class='div-orig'><p>非汝歷劫辛勤脩證雖復憶持十方如來十二部經清淨妙理如恒河沙秪益戲論。</p>
</div>
<div class='div-commentary'><p style="margin-left:1em">此承上二種深妙大果如不歷劫辛勤真脩實證雖復憶持十方如來法藏如恒沙之多秪益分別戲論也必須真實脩行方可上期遙遠之果是多聞無益於真脩明矣。</p>
<p style="margin-left:1em">○二證多聞未全道力。</p>
</div>
<div class='div-orig'><p>汝雖談說因緣自然决定明了<span class='note-inline'>(縱許自明)</span>人間稱汝多聞第一<span class='note-inline'>(又為人知)</span>以此積劫多聞薰習不能免離摩登伽難。</p>
</div>
<div class='div-commentary'><p style="margin-left:1em">此以不能免摩登伽難證阿難多聞薰習實無道力秪益戲論也汝雖下顯多聞殊勝以此下證多聞無道力。</p>
<p style="margin-left:1em">○三顯密行有大妙力。</p>
</div>
<div class='div-orig'><p>何須待我<span class='note-inline'>(返顯多聞不能)</span>佛頂神咒摩登伽心淫火頓歇得阿那含於我法中成精進林愛河乾枯令汝觧脫。</p>
</div>
<div class='div-commentary'><p style="margin-left:1em">此因上抑多聞未全道力承之以顯密行之力也此神咒能使熾然淫火頓歇又令即得三果其密行神妙不可言思也益見多聞不及遠矣阿難積劫多聞止登初果方斷八十八品見惑登伽淫女一時聞咒即登三果欲界九品思惑俱盡其遲速若此總見咒力之妙精進林言速證勝多故愛河言世間欲愛溺人如瀑流難出故乾枯謂登伽欲愛乾枯阿難始得觧脫。</p>
<p style="margin-left:1em">○四結顯二行之得失。</p>
</div>
<div class='div-orig'><p>是故阿難汝雖歷劫憶持如來秘密妙嚴不如一日脩無漏業遠離世間憎愛二苦。</p>
</div>
<div class='div-commentary'><p style="margin-left:1em">此承上積劫多聞不能免淫難一時咒力能頓融欲火故此結勸阿難令脩無漏業也佛勉勵阿難謂汝縱歷劫多聞不如一日真脩即能遠離世間憎愛之苦得則一日能超歷劫失則歷劫不如一日其二行懸遠若此何不棄多聞而脩無漏守多聞有何益哉正脉曰常不開演曰秘密不可思議曰妙嚴。</p>
<p style="margin-left:1em">○五證明密行之圓妙。</p>
</div>
<div class='div-orig'><p>如摩登伽宿為淫女由神咒力銷其愛欲法中今為性比丘尼<span class='note-inline'>(此顯密行離障)</span>與羅㬋母耶輸陀羅同悟宿因知歷世因貪愛為苦<span class='note-inline'>(此顯密行能發真智)</span>一念薰脩無漏善故或得出纏或蒙授記<span class='note-inline'>(此顯密行能成妙果)</span>。</p>
</div>
<div class='div-commentary'><p style="margin-left:1em">此因上結顯二行得失懸遠故重發揮密行之實證明圓妙欲其必真脩也此密行一時之力能頓離重障頓發真智頓獲妙果誠脩證了義圓妙勝行可不勉歟登伽穢器耶輸弱軀由一念薰脩無漏善故穢器頓同淨器弱軀頓超勝軀或出纏或授記均期無漏妙果登伽止得出纏信此經非法華前耶輸既蒙授記知此經定在法華後正脉曰薰脩無漏者乘悔悟心止貪愛水不外流逸一念迴光湛居性定恒無漏落也。</p>
<p style="margin-left:1em">○六責多聞激發真脩。</p>
</div>
<div class='div-orig'><p>如何自欺尚留觀聼。</p>
</div>
<div class='div-commentary'><p style="margin-left:1em">此承上究竟多聞過悞積劫憶持不及一念薰脩昭然目覩結責阿難如何不務真脩還自欺自墮尚留戀於見聞終何益哉實激勵欲其發行從阿難起立白佛言世尊現說殺盜淫業至此是顯圓脩之妙此卷初自爾時富樓那發問以來至此通是釋三觀未了之疑顯三觀圓融之妙不疑不能顯其妙不妙不能釋其疑是由疑而彰其妙也此三次顯妙總是發明阿難所請妙奢摩他等之妙字自初卷至三卷終發明奢摩他三摩禪那體相因言說分別不無次第未即見圓融一體之妙自四卷初至此方發明一心三諦以顯三觀一體微妙圓融不可思議頓悟圓脩遠離戲論方盡三觀妙圓是謂如來密因也自初卷至此發明妙奢摩他三摩禪那八字<span class='corr'>已</span>周下詳示方便即最初方便四字上開示圓融妙觀<span class='corr'>已</span>竟。</p>
<p style="margin-left:1em">○二詳示方便妙門分二初當機啟請二世尊開示。</p>
<p style="margin-left:1em">○初當機啟請分二初敘得二陳請。</p>
<p style="margin-left:1em">○初敘得。</p>
</div>
<div class='div-orig'><p>阿難及諸大眾聞佛示誨<span class='note-inline'>(聞法)</span>疑惑銷除<span class='note-inline'>(除惑)</span>心悟實相<span class='note-inline'>(悟理)</span>身意輕安<span class='note-inline'>(得定)</span>得未曾有<span class='note-inline'>(法喜)</span>重復悲淚<span class='note-inline'>(感今日之悟慟昔日之迷)</span>頂禮佛足長跪合掌而白佛言<span class='note-inline'>(上是經家敘辭下是阿難自語)</span>無上大悲清淨寶王<span class='note-inline'>(讚佛)</span>善開我心<span class='note-inline'>(即上聞佛示誨五句)</span>能以如是種種因緣方便提奬引諸沉冥出於苦海<span class='note-inline'>(發明上善開二字)</span>。</p>
</div>
<div class='div-commentary'><p style="margin-left:1em">此經家及當機敘大眾領悟感謝之儀讚佛悲智善巧之益也示誨者即釋疑顯妙方便譬喻種種開示惑除者即云何忽生相容之疑如來果覺合當復妄之難及妄因因緣等五種微細沉惑一齊頓銷前阿難讚佛發願云希更審除微細惑富樓那請語云佛雖令我除惑今猶未詳斯義究竟無疑惑地今云疑惑銷除則二尊者所言之疑惑到此方究盡無餘矣故云銷除心悟實相者即四種法界三諦圓融之妙理初開示奢摩他義竟所顯空如來藏空即實相因阿難大眾未悟結責曰汝等狹劣無識不能通逹清淨實相次開示三摩鉢提義竟所顯不空如來藏不空即實相當機猶未悟如來憐愍告曰我當為汝分別開示亦令當來脩大乘者通逹實相知此經開席以來所演皆一實相但阿難大眾未悟勞佛重重宣示復後開示禪那義示圓成性顯空不空如來藏及三觀三諦圓融不二妙絕言思阿難大眾方悟寂滅一心是真實相故曰心悟實相是則前示三藏體相尚未悟直待釋疑顯妙方云悟也正脉曰重復悲淚者以前悲淚雖多感悟猶淺此則所悟既徹而悲感益深故標重復耳善開我心者言我等惑妄重封權宗固閉佛善令其開通而豁然見諦也。</p>
<p style="margin-left:1em">○二陳請。</p>
</div>
<div class='div-orig'><p>世尊我今雖承如是法音<span class='note-inline'>(通指開示妙觀一科)</span>知如來藏妙覺明心徧十方界含育如來十方國土清淨寶嚴妙覺王剎<span class='note-inline'>(即心悟實相)</span>如來復責多聞無功不逮脩習<span class='note-inline'>(領佛億劫憶持不如一念薰脩之責)</span>我今猶如旅泊之人<span class='note-inline'>(喻九界流轉)</span>忽蒙天王<span class='note-inline'>(喻佛)</span>賜與華屋<span class='note-inline'>(喻開示實相)</span>雖獲大宅<span class='note-inline'>(喻已悟實相)</span>要因門入<span class='note-inline'>(喻要方便乃能脩證)</span>惟願如來不捨大悲<span class='note-inline'>(已成大悲示誨此為再煩故曰不捨即不倦也)</span>示我在會諸蒙暗者捐捨小乘畢獲如來無餘湼槃<span class='note-inline'>(果)</span>本發心路<span class='note-inline'>(因)</span>令有學者從何攝伏疇昔攀緣得陀羅尼<span class='note-inline'>(即一心三藏微妙圓融大定)</span>入佛知見<span class='note-inline'>(如是總持即佛知見)</span>作是語<span class='corr'>已</span>五體投地在會一心佇佛慈㫖<span class='note-inline'>(三業懇求)</span>。</p>
</div>
<div class='div-commentary'><p style="margin-left:1em">此陳所悟雖圓非行莫證故請最初發行之要從何而入也世尊下陳請行之由惟願下正請發行之要又我今雖承等是法我今猶如等是喻雖承之雖字即有待未盡之義謂雖是悟知實相須待脩而方證知字即前心悟之悟字如來藏等即實相理前標實相之名以顯悟此依悟以彰實相之相圓徧廣大若此徧十方界即圓徧義含育即包褁義圓徧止舉界等包褁乃超界外清淨寶嚴妙覺以三德稱佛剎以顯身土一如故也如來復責等者乃見前云非汝歷劫辛勤脩證是須歷劫深因方證遙遠深果非不藉脩證前不藉重悟後辛勤重行是兩番開示不可雷同一義蒙暗即沉冥也無餘湼槃即不生滅果本發心路即不生滅因此約回小向大欲果求因令有學者等前為無學回小向大但求决擇不生滅性此為有學別求入不生滅性之方便從何之何字謂方便門非一意在求易入者疇昔攀緣乃無始我法二執此屬惑得陀羅尼等即菩提果前約湼槃求不生滅因此欲除煩惱性證菩提果正脉曰畢竟也乃究竟必得之誓不中止也無餘湼槃者以小乘止斷四住見思尚餘五住如來權許有餘湼槃猶如化城今欲進趣五住究盡之寶所故求導師舊游之路也上當機啟請<span class='corr'>已</span>竟。</p>
<p style="margin-left:1em">○二世尊開示分二初究竟入觀方便二究竟攝心方便。</p>
<p style="margin-left:1em">○初究竟入觀方便分二初通明二義二別指一門。</p>
<p style="margin-left:1em">○初通明二義分二初畧明大意二詳明深奥。</p>
<p style="margin-left:1em">○初畧明大意分二初總標二別明。</p>
<p style="margin-left:1em">○初總標。</p>
</div>
<div class='div-orig'><p>爾時世尊哀愍會中緣覺聲聞於菩提心未自在者<span class='note-inline'>(此為現在<span class='corr'>已</span>發菩提心未自在令其自在)</span>及為當來佛滅度後末法眾生發菩提心<span class='note-inline'>(此為當來未發菩提心者令其頓開)</span>開無上乘妙脩行路<span class='note-inline'>(以便<span class='corr'>已</span>發未發同躋無上妙果)</span>宣示阿難及諸大眾<span class='note-inline'>(上是經家敘意下是世尊宣示)</span>汝等决定發菩提心於佛如來妙三摩提<span class='note-inline'>(即菩提路)</span>不生疲倦<span class='note-inline'>(决定故)</span>應當先明發覺初心<span class='note-inline'>(即初發菩提心)</span>二决定義<span class='note-inline'>(即菩提心義相)</span>。</p>
</div>
<div class='div-commentary'><p style="margin-left:1em">此總標初發菩提心要二義分明决定不可移異是真菩提心也未自在者即回小向大尚未得門而入即心未安穩故汝等决定五句意牒阿難殷勤啟請十方如來得成菩提妙奢摩他等義。</p>
<p style="margin-left:1em">○二別明分二初總徵二別釋。</p>
<p style="margin-left:1em">○初總徵。</p>
</div>
<div class='div-orig'><p>云何初心二義决定。</p>
</div>
<div class='div-commentary'><p style="margin-left:1em">○二別釋分二初釋第一義以不生滅性為本脩因二釋第二義以知煩惱根為降伏處。</p>
<p style="margin-left:1em">○初釋第一義以不生滅性為本脩因分四初標不生滅果依不生滅因二令先照明生滅不生滅義三示生滅性與不生滅和合四令去生滅依不生滅為因。</p>
<p style="margin-left:1em">○初標不生滅果依不生滅為因。</p>
</div>
<div class='div-orig'><p>阿難第一義者<span class='note-inline'>(牒)</span>汝等若欲捐捨聲聞脩菩薩乘入佛知見<span class='note-inline'>(按定囘小向大之心是真故曰若欲)</span>應當審觀因地發心與果地覺為同為異<span class='note-inline'>(為同為異正是審觀)</span>阿難若於因地以生滅心為本脩因<span class='note-inline'>(因)</span>而求佛乘不生不滅<span class='note-inline'>(果)</span>無有是處<span class='note-inline'>(因地决定與果地要同)</span>。</p>
</div>
<div class='div-commentary'><p style="margin-left:1em">此標菩提心第一義欲求無上菩提不生不滅之果須依不生不滅之因若依生滅性發心而求不生滅果是如蒸砂欲其成飯終無是理也是知菩提心决於不生滅性發起方契不生滅果是真發菩提心阿難第一下標發大心應當下示發心决要審明所發心與所求果是同是異阿難若於下决明定要依不生滅性發心可以期不生滅果是因地與果地要同初發心時即如如佛也脩菩薩乘即脩大行入佛知見即證大果正脉曰菩薩乘者乃一乘之圓頓也不生不滅即湼槃四德舉常一德為要明生滅因不可以成真常果也。</p>
<p style="margin-left:1em">○二令先照明生滅不生滅義。</p>
</div>
<div class='div-orig'><p>以是義故<span class='note-inline'>(承上)</span>汝當照明諸器世間<span class='note-inline'>(有作世間無作世間)</span>可作之法<span class='note-inline'>(有作世法)</span>皆從變滅<span class='note-inline'>(斷是生滅)</span>阿難汝觀世間可作之法誰為不壞<span class='note-inline'>(此命阿難諦實審定可作之法無有不滅)</span>然終不聞爛壞虛空<span class='note-inline'>(標)</span>何以故空非可作<span class='note-inline'>(非造作成)</span>由是始終無壞滅故<span class='note-inline'>(斷不生滅)</span>。</p>
</div>
<div class='div-commentary'><p style="margin-left:1em">此承上因地心要與果地覺同是不生滅性故令照明世間生滅不生滅法義何所在義在可作非可作也可作决是生滅非可作决不生滅觀虛空可知矣生滅不生滅義既了然明白下令於自身心中檢點誰生滅誰不生滅擇取不生滅性為因地心若悞認生滅性為因心依舊同前認賊為子。</p>
<p style="margin-left:1em">○三示生滅性與不生滅和合分二初示二性和合二示五重差別。</p>
<p style="margin-left:1em">○初示二性和合分二初法二喻。</p>
<p style="margin-left:1em">○初法。</p>
</div>
<div class='div-orig'><p>則汝身中堅相為地潤濕為水煖觸為火動搖為風<span class='note-inline'>(此是生滅性)</span>由此四纏分汝湛圓妙覺明心<span class='note-inline'>(此不生滅性)</span>為視為聼為覺為察<span class='note-inline'>(此二性和合名)</span>從始入終五疊渾濁<span class='note-inline'>(此二性和合相)</span>。</p>
</div>
<div class='div-commentary'><p style="margin-left:1em">此就身中色心示真妄和合而為六根此六根乃生滅不生滅雜和渾濁各失本然之性也四大幻色分隔湛圓妙心為視為聼拘之不得自在縳之不能觧脫故曰四釋正脉曰本無渾濁曰湛本無分隔曰圓下覺之與心名體雙舉也覺者心之體由圓而不隔則本有互融之妙故曰妙覺心者覺之名由湛而不渾則本有徹照之明故曰明心。</p>
<p style="margin-left:1em">○二喻。</p>
</div>
<div class='div-orig'><p>云何為濁<span class='note-inline'>(徵)</span>阿難譬如清水清潔本然<span class='note-inline'>(喻湛圓妙心)</span>即彼塵土灰沙之倫本質留礙<span class='note-inline'>(喻四大)</span>二體法爾性不相循<span class='note-inline'>(喻心色生滅不生滅性不同)</span>有世間人<span class='note-inline'>(喻善不善業)</span>取彼土塵<span class='note-inline'>(喻招感四大幻身)</span>投於淨水<span class='note-inline'>(喻四大拘礙湛圓之性)</span>土失留礙<span class='note-inline'>(喻四大失頑然之性自有知故)</span>水忘清濁<span class='note-inline'>(喻真心失湛然之性似有生滅)</span>容貌汩然名之為濁<span class='note-inline'>(喻六根相貌心色渾雜如此)</span>汝濁五重亦復如是<span class='note-inline'>(結合)</span>。</p>
</div>
<div class='div-commentary'><p style="margin-left:1em">此以水土和合渾濁之貌喻心色和合六根渾濁之相也正脉曰倫類也留礙謂有形塊也法爾本來一定之相也不相循猶言不相順土失留礙謂形塊開散也汩字從日從水謂如水中日影昏擾不定上示二性和合<span class='corr'>已</span>竟。</p>
<p style="margin-left:1em">○二示五重差別分五初劫濁二見濁三煩惱濁四眾生濁五命濁。</p>
<p style="margin-left:1em">○初劫濁。</p>
</div>
<div class='div-orig'><p>阿難汝見虛空徧十方界空見不分<span class='note-inline'>(此內根與外境和合不分成濁)</span>有空無體有見無覺<span class='note-inline'>(此二句發明上不分二字)</span>相織妄成<span class='note-inline'>(承上不分)</span>是第一重名為劫濁<span class='note-inline'>(結)</span>。</p>
</div>
<div class='div-commentary'><p style="margin-left:1em">此第一重劫濁差別之相也此濁依色隂即外五大是所依器世間然妙淨明心本無成住壞空榮枯順逆等境一與器世間相織則為世數所拘妄見成住壞空是非憎愛等境是時數所關故名劫濁此色隂未破如明目人處大幽暗色隂若破如明目朗十方洞開無復幽闇則不與器世間數量等境相織此中見則兼六根空則兼四大有空無體者即空徧滿無處容見無見亦無空體有見無覺者即見徧滿無處容空無空亦無見覺此空見不分即依正相織有謂見空即妄見晦昧為空為入劫之始名劫濁若爾則劫濁返深於命濁有乖佛明言生因識有滅從色除玄㫖。</p>
<p style="margin-left:1em">○二見濁。</p>
</div>
<div class='div-orig'><p>汝身現摶四大為體<span class='note-inline'>(即受隂)</span>見聞覺知壅令留礙<span class='note-inline'>(即水亡清潔)</span>水火風土旋令覺知<span class='note-inline'>(即土失留礙)</span>相織妄成是第二重名為見濁。</p>
</div>
<div class='div-commentary'><p style="margin-left:1em">此第二重見濁差別之相也此濁依於受隂領納內四大執為我身然本性圓湛元無形塊彼此等相一摶四大為身則壅成形質非湛妄分彼此非圓從是有無大小種種妄見觸類而生即六十二見皆本於此究竟此濁即身見我見迷執故也故受隂未盡猶如魘人手足宛然見聞不惑心觸客邪而不能動即與內四大相織而拘也受隂若盡如魘咎歇其心離身返觀其靣去住自由無復留礙即不為四大壅成留礙也正脉曰壅者障隔也留礙者滯於形也謂四性本無留礙而為四大所壅無留礙者於是而有留礙矣旋者攝為自體也四大本無知覺而為四性所旋無覺知者而有覺知矣。</p>
<p style="margin-left:1em">○三煩惱濁。</p>
</div>
<div class='div-orig'><p>又汝心中憶識誦習<span class='note-inline'>(即想隂)</span>性發知見容現六塵<span class='note-inline'>(根塵和合)</span>離塵無相離覺無性<span class='note-inline'>(根塵不分)</span>相織妄成是第三重名煩惱濁。</p>
</div>
<div class='div-commentary'><p style="margin-left:1em">此第三重煩惱濁差別之相也此濁依想隂憶識誦習三世等境浮動昏擾之念也然本性圓明寂湛一為根塵所偶遂起種種分別汩昏失於圓明擾動失於寂湛織成煩惱濁性發知見者性體也謂想隂即六種識心此識體性發於六根容現六塵者容乃六識之相謂聲來分別聲色來分別色如鏡現相若離前塵則無分別心可得此二句明識體相因根塵有下二句明離根塵則無識體相則知此識乃根塵雜成不能分離是謂相織妄成長水曰憶過去境識現在境誦未來境正脉曰現在五塵過未法塵。</p>
<p style="margin-left:1em">○四眾生濁。</p>
</div>
<div class='div-orig'><p>又汝朝夕生滅不停<span class='note-inline'>(即行隂)</span>知見每欲留於世間業運每常遷於國土<span class='note-inline'>(正示濁體)</span>相織妄成<span class='note-inline'>(承上知見業力相織妄成生滅)</span>是第四重名眾生濁。</p>
</div>
<div class='div-commentary'><p style="margin-left:1em">此第四重眾生濁差別之相也此濁即行隂念念遷流生滅不停之性然寂常妙性本無生死流轉一為內外四大所纏遂妄見有生有滅被生死漂流無自由分故名眾生濁故行隂未盡見同生基猶如野馬熠熠清擾為浮根塵究竟樞穴行隂一盡諸世間性幽清擾動同分生機倐然隳裂沉細綱紐補特伽羅酬業深脉感應懸絕是則由行起業行盡則業無所依故不能遷也正脉曰知見欲留者生從順習而凢夫無不貪生也業運常遷者死從變流而凢夫無自由分也。</p>
<p style="margin-left:1em">○五命濁。</p>
</div>
<div class='div-orig'><p>汝等見聞<span class='note-inline'>(即識隂)</span>元無異性<span class='note-inline'>(本無差別之性)</span>眾塵隔越無狀異生<span class='note-inline'>(示和合之由)</span>性中相知<span class='note-inline'>(元無異性)</span>用中相背<span class='note-inline'>(眾塵隔起)</span>同異失凖<span class='note-inline'>(結上二句)</span>相織妄成<span class='note-inline'>(承上同異失凖)</span>是第五重名為命濁。</p>
</div>
<div class='div-commentary'><p style="margin-left:1em">此第五重命濁差別之相也此濁依於識隂生滅與不生滅和合同異失凖渾濁圓湛之性而為十二類生受命元由故曰命濁此識隂未破觀由執元諸類不召精色不沉發現幽秘識隂一破即消磨六門合開成就見聞通鄰互用清淨則無同異失凖之濁也問此與第二見濁何別曰前約色壅見聞成身相遂起我人等見為諸見根故名見濁此約色隔見聞圓湛性為生死根故名命濁前是六七二識分劑此是八識分劑故不相同此五濁皆是生滅法濁於不生滅性初為疎相分所拘則被世數渾於自性為劫濁失於真樂次為親相分所拘則被身見等渾於自性為見濁再為內外根境所拘則被分別緣影渾於自性為煩惱濁此二濁失於真淨復為流注相二種生滅所拘則被生死流轉渾於自性為眾生濁失於真常又為六根隔越所拘則被同異渾於自性為命濁此命根即妄我失於真我又劫濁失於本明見濁失於本淨煩惱濁失於本寂眾生濁失於本常命濁失於本圓正脉曰前四相則內外通一渾濁而全失湛義眾塵結滯六根不復通融約此一相則全失圓義上示生滅性與不生滅和合成五疊渾濁<span class='corr'>已</span>竟。</p>
<p style="margin-left:1em">○四令去生滅依不生滅為因分三初法二喻三結。</p>
<p style="margin-left:1em">○初法。</p>
</div>
<div class='div-orig'><p>阿難汝今欲令見聞覺知<span class='note-inline'>(濁)</span>遠契如來常樂我淨<span class='note-inline'>(純淨此說明阿難所欲事)</span>應當先擇生死根本<span class='note-inline'>(即見聞中粘妄生滅)</span>依不生滅圓湛性成<span class='note-inline'>(即見聞中不變自性此就阿難所欲事指出應如是决擇)</span>以湛旋其虛妄滅生伏還元覺得元明覺無生滅性為因地心<span class='note-inline'>(發菩提心)</span>然後圓成果地脩<span class='note-inline'>(脩菩提行)</span>證<span class='note-inline'>(證菩提果)</span>。</p>
</div>
<div class='div-commentary'><p style="margin-left:1em">此示阿難於生滅不生滅和合見聞濁相中擇出生滅與不生滅二性分明應棄生滅守不生滅返妄歸真得真本覺不生滅性為因地心方能遠契不生滅果也阿難下牒阿難本欲以證所欲之事如此遠大即前云畢獲如來無餘湼槃本發心路是也應當下就因阿難所欲究竟無餘湼槃一大事應於見聞中揀去四纏生滅根本依於圓湛性成了知真妄去取不謬乃可發心此方於見聞分出真妄二性下方指示旋元之法湛即圓湛性成之湛於見聞中既擇去一分生滅濁妄根本以見聞本自湛性莫去分別塵境但旋流自返流性自澄故曰旋其虛妄滅生虛妄者謂見聞本元實無生滅因四纏所渾似有生滅根塵一淨本自圓成何曾生滅故曰虛妄還歸也上旋字是脫粘內返不與虛妄相接是最初下手工夫此還字是因返流得歸至於本源故曰復還元覺是深入歸元工夫下三句即承元覺二字以成因地心末二句又承上不生滅因方能圓成不生滅果也是究竟修證此應上若以生滅心為本脩因而求佛乘不生不滅無有是處此以不生滅因圓成不生滅果方有是處。</p>
<p style="margin-left:1em">○二喻。</p>
</div>
<div class='div-orig'><p>如澄濁水<span class='note-inline'>(喻旋見聞等濁相)</span>貯於淨噐<span class='note-inline'>(喻以奢摩他觀照之)</span>淨深不動<span class='note-inline'>(喻見聞不取境)</span>沙土自沉<span class='note-inline'>(喻四纏妄本自寂除事障)</span>清水現前<span class='note-inline'>(喻分證四德)</span>名為初伏客塵煩惱<span class='note-inline'>(此以法結成漸次初伏客塵等合沙土自沉)</span>去泥純水<span class='note-inline'>(喻以三摩鉢提觀照之除理障)</span>名為永斷根本無明<span class='note-inline'>(此以法結成五住究盡)</span>。</p>
</div>
<div class='div-commentary'><p style="margin-left:1em">此以澄濁水次第作法喻旋見聞覺知觀行漸次方便也如澄濁水二句喻旋妄歸真作法先用空觀淨深不動一句正是綿密工夫總是不分別而<span class='corr'>已</span>沙土自沉二句喻生滅不生滅各旋不相織名為初伏二句是以法結名此是漸次伏惑境相去泥純水一句分劑是永斷根本無明境相如此檇李曰客塵煩惱諸經論皆說煩惱障事障等天台目為界內見思根本無明諸經論皆說為所知障智障等天台目為界外見思。</p>
<p style="margin-left:1em">○三結。</p>
</div>
<div class='div-orig'><p>明相精純<span class='note-inline'>(承上純水)</span>一切變現<span class='note-inline'>(現依正等相)</span>不為煩惱皆合湼槃清淨妙德。</p>
</div>
<div class='div-commentary'><p style="margin-left:1em">此以法合喻結成以不生滅性為因地心然後圓成果地脩證之義也明相精純合去泥純水即去生滅全不生滅性一切變現不為煩惱者合純水隨時擾動不復渾濁即現依現正逆順自在不為煩惱皆合湼槃等者根上句不為煩惱應云皆合菩提今云湼槃上句亦應云不為生死是則文法錯縱互出此五句總成上遠契如來常樂我淨二句之義蓋見聞覺知生滅與不生滅和合渾濁難分以三觀妙力旋之返之澄之湛之生滅不生滅不相妄織各旋自體生滅旋歸根本無明不生滅旋歸元覺自性此際雖見不生滅性根本無明全在故不能涉事但名有餘湼槃直須五住究盡二生永亡三諦一心二邊無礙方是究竟覺無住大湼槃又明相精純等五句有因果二義以明精純正是復還元覺不生滅性為因地心依此脩為一切萬行皆是無漏故曰一切變現不為煩惱等此即因義又以明相精純為究竟果地覺有不思議妙用故曰一切變現不為煩惱等此即果德葢依此真心為因是真因依此真心證果是真果是則明相精純是因果始終一相故也問初卷標二種根本與此中生滅不生滅何別曰總是一義但前依根識究生滅不生滅性言雖淺意亦深此就根中真妄二性究生滅不生滅性義實窮源意該流[泳-永+(瓜-、)]前緣心屬六識即煩惱乃五濁中一濁既言煩惱豈不該煩惱根耶煩惱根即此六根中一分生滅之妄此中不生滅性即彼識精元明中一分不生滅之真然義有淺深理實一貫上釋第一義以不生滅性為本脩因<span class='corr'>已</span>竟。</p>
<p style="margin-left:1em">○二釋第二義以知煩惱根為降伏處分四初標欲棄有結要知結根二令徧觀觧結亦先知處三正示六根為觧結之因四令觧除結根當選圓根。</p>
<p style="margin-left:1em">○初標欲棄有結要知結根。</p>
</div>
<div class='div-orig'><p>第二義者<span class='note-inline'>(牒標)</span>汝等必欲發菩提心<span class='note-inline'>(即二義總相)</span>於菩薩乘生大勇猛<span class='note-inline'>(即前脩菩薩乘入佛知見屬脩)</span>决定棄捐諸有為相<span class='note-inline'>(即前捐捨聲聞屬斷此牒阿難所欲即菩薩心)</span>應當審詳煩惱根本<span class='note-inline'>(此是第二義的句)</span>此無始來發業潤生誰作誰受<span class='note-inline'>(此三句即上審詳二字教令如是審詳故)</span>阿難汝脩菩提<span class='note-inline'>(牒欲)</span>若不審觀煩惱根本<span class='note-inline'>(若不二字當上應當二字)</span>則不能知虛妄根塵何處顛倒<span class='note-inline'>(根上不審觀决不知)</span>處尚不知<span class='note-inline'>(不知非菩提心)</span>云何降伏取如來位<span class='note-inline'>(此返結以成正義要先知處方能斷故)</span>。</p>
</div>
<div class='div-commentary'><p style="margin-left:1em">此標初發菩提心第二義欲斷煩惱先當知煩惱根本所在然後方能討除也第二義下牒標菩提心總相應當下正明第二義阿難下是返明葢二義通一菩提心脩真即斷妄斷妄即脩真唯恐真妄不分錯亂脩習故列為二義開示前一義是脩真恐錯脩生滅性故令審觀不生滅性為因地心然後圓成果地脩證此是斷妄恐悞失圓湛心體故令審詳煩惱根本既知根本然後方能降伏取如來位又前言生滅性即煩惱根本此言煩惱即生滅性未有生滅而非煩惱未有煩惱而非生滅是因果心境前後互出耳煩惱即六識王所根本即六根發即起也造也發業是集諦潤生是苦諦誰作審上發業是誰誰受審上潤生是誰總之業由六識識由六根攝末皈本是六根自作自受正脉曰菩提心即直深大悲三心菩薩乘即一佛乘諸有為相即權小舊脩之行煩惱者按唯識局於心所徧於惡法根隨二十六數而<span class='corr'>已</span>此則不然應如起信並該界內善惡無記及權小諸愚以其俱為二死深源故均名煩惱根本暗指六根。</p>
<p style="margin-left:1em">○二令徧觀觧結亦先知處。</p>
</div>
<div class='div-orig'><p>阿難汝觀世間觧結之人不見所結<span class='note-inline'>(例六根結處)</span>云何知觧<span class='note-inline'>(例入流亡所故名觧)</span>不聞虛空<span class='note-inline'>(前陳有法)</span>被汝隳裂<span class='note-inline'>(後陳宗法)</span>何以故空無形相<span class='note-inline'>(因)</span>無結觧故<span class='note-inline'>(結)</span>。</p>
</div>
<div class='div-commentary'><p style="margin-left:1em">此令徧觀世間一切觧結之事必先知結處然後方能知觧以例欲降伏煩惱必先知煩惱根本而後能棄也阿難下以明不見所結不能知觧返例欲要棄捐諸有為相應當審詳煩惱根本不然則不能也此以有相結觧之淺事况無相結觧之深致不聞下示無可結觧之事謂空無形相不容結觧返成上但有形可結即應可觧正脉曰此如以繩作結雖諸股共成結體而的實所結之處惟在一股若不真見而知之則終不能觧。</p>
<p style="margin-left:1em">○三正示六根為結觧之因分二初總示六根賊媒二別明六根力用。</p>
<p style="margin-left:1em">○初總示六根賊媒。</p>
</div>
<div class='div-orig'><p>則汝現前眼耳鼻舌及與身心<span class='note-inline'>(此直示煩惱根本唯此六根)</span>六為賊媒自劫家寶<span class='note-inline'>(前令審誰作此指出能作之者)</span>由此無始眾生世界生纏縳故<span class='note-inline'>(與內身結)</span>於噐世間不能超越<span class='note-inline'>(與外噐結前令審誰受此二報指出能受之者)</span>。</p>
</div>
<div class='div-commentary'><p style="margin-left:1em">此指示六根實煩惱根本根本若除則煩惱賊不待誅而自息也則汝下示六根即煩惱根本是生死元由即命濁屬識隂六為賊媒二句正明過咎賊指煩惱媒指根六根為六賊所入之處能引賊入家故名賊媒又賊即煩惱濁屬想隂由此下眾生世界是正報即攬四大為體即見濁屬受隂生纏縳故乃生死流轉即眾生濁屬行隂於噐世間二句即劫濁屬色隂雖次第不同義必具焉但麄細前後互出故不凖常序又永嘉大師云滅法財損功德莫不由斯心意識此心意乃八七二識即屬六根識乃前六識即煩惱此根識並言或通指為賊或根媒識賊皆為家寶之害白楊順禪師云境風浩浩凋殘功德之林心火燄燄焦碎菩提之種此境與心俱能劫家寶俱為賊心境皆由六根出入是真賊媒家寶即常樂我淨無量性德妙用也。</p>
<p style="margin-left:1em">○二別示六根力用分二初徵明六用緣起二克定六用優劣。</p>
<p style="margin-left:1em">○初徵明六用緣起。</p>
</div>
<div class='div-orig'><p>阿難云何名為眾生世界<span class='note-inline'>(徵)</span>世為遷流界為方位<span class='note-inline'>(分觧)</span>汝自當知<span class='note-inline'>(令自照明)</span>東西南北<span class='note-inline'>(四正)</span>東南西南東北西北<span class='note-inline'>(四隅)</span>上下為界<span class='note-inline'>(令知界之分劑)</span>過去未來現在為世<span class='note-inline'>(令知世之分劑)</span>方位有十流數有三<span class='note-inline'>(結明方世數量)</span>一切眾生織妄相成<span class='note-inline'>(心色相織妄有其形)</span>身中貿遷<span class='note-inline'>(無形則<span class='corr'>已</span>有形則有貿遷)</span>世界相涉<span class='note-inline'>(因有貿遷則有世界相涉此四句結明眾生世界之名)</span>而此界性設雖十方定位可明<span class='note-inline'>(牒界本數)</span>世間只目東西南北<span class='note-inline'>(就世間界數)</span>上下無位中無定方<span class='note-inline'>(伸世間界數唯四所以)</span>四數必明<span class='note-inline'>(此必字照上可字决不易)</span>與世相涉三四四三宛轉十二<span class='note-inline'>(此四句承上方世以顯六根功用)</span>流變三疊一十百千<span class='note-inline'>(此承上相涉不止故曰流變)</span>總括始終六根之中各各功德有千二百<span class='note-inline'>(以方世相涉同故六根用亦同)</span>。</p>
</div>
<div class='div-commentary'><p style="margin-left:1em">此徵明眾生世界之義以彰六根功用也阿難下徵明眾生世界之義而此下重復克定方世之數相涉流變以成六根功用各有千二百數葢圓湛妙性法界一相本無南北東西寂然不動何有過未現在只因一念晦昧結暗成色色雜妄想想相為身一有此身即有時數方位是則世數方位皆依形有故以身為世界此身是眾緣和合而生故名眾生世界而眾生一生受用逆順等緣發用智愚等力皆不出世界之數此世界互相涉入以方涉世每世皆有四方三四成十二數以世涉方每方皆有三世四三亦成十二數故曰三四四三宛轉十二此第一疊也即變一身成十二數第二疊變十成百即將十二數一一流變成十即一百二十數第三疊變百成千即將百二十數一一又流變成十即成一千二百數此就眾生一受身即墮世界內此世界本數如此下克定優劣又就六根功用各有圓缺以分多少耳正脉曰世屬於時故以遷流不住為義界屬於處故以方位定在為義則師云上下無位者指着上下皆是四方之上下也除此別無上下故曰無位中無定方者謂四隅之中也隅以兩方交接而得名既一隅而屬兩方故曰無定方也流者自一重流至三重也變者變少成多也此中德字義當活看乃是用字能字之意葢六根中三世四方即唯識<span class='corr'>假</span>分位法名不相應行全依根中色心而立故六根之功用功能皆於自體所具三世四方無不圓滿自少增多顯其滿數而<span class='corr'>已</span>。</p>
<p style="margin-left:1em">○二克定六用優劣分二初總令克定二別示圓缺。</p>
<p style="margin-left:1em">○初總令克定。</p>
</div>
<div class='div-orig'><p>阿難汝復於中克定優劣。</p>
</div>
<div class='div-commentary'><p style="margin-left:1em">此命阿難於六根自<span class='corr'>己</span>審詳以定優劣為選圓通之伏案也。</p>
<p style="margin-left:1em">○二別示圓缺分六初克定眼根二克定耳根三克定鼻根四克定舌根五克定身根六克定意根。</p>
<p style="margin-left:1em">○初克定眼根。</p>
</div>
<div class='div-orig'><p>如眼觀見後暗前明前方全明後方全暗左右傍觀三分之二<span class='note-inline'>(此分眼根所照分劑)</span>綂論所作功德不全三分言功一分無德<span class='note-inline'>(此究眼根功德不全)</span>當知眼唯八百功德<span class='note-inline'>(此克定是劣)</span>。</p>
</div>
<div class='div-commentary'><p style="margin-left:1em">此以眼根照用缺故克定是劣也正觀曰三分者即前一分後一分左右一分也每一分四百今眼根於三分中止有前及左右二分缺後一分故唯有八百功德也。</p>
<p style="margin-left:1em">○二克定耳根。</p>
</div>
<div class='div-orig'><p>如耳周聼十方無遺<span class='note-inline'>(圓)</span>動若邇遙靜無邊際<span class='note-inline'>(徧此究耳根所照圓滿)</span>當知耳根圓滿一千二百功德<span class='note-inline'>(此克定是優)</span>。</p>
</div>
<div class='div-commentary'><p style="margin-left:1em">此以耳根照用圓滿克定是優也動靜俱是所聞之境有聲為動無聲為靜聞聲時因聲有遠近似聞有遠近而聞實無遠近故曰若也。</p>
<p style="margin-left:1em">○三克定鼻根。</p>
</div>
<div class='div-orig'><p>如鼻嗅聞通出入息<span class='note-inline'>(此分鼻根照用分劑)</span>有出有入<span class='note-inline'>(有二分)</span>而缺中交<span class='note-inline'>(缺一分)</span>驗於鼻根三分闕一<span class='note-inline'>(此括鼻根功用缺一)</span>當知鼻唯八百功德。</p>
</div>
<div class='div-commentary'><p style="margin-left:1em">此以出入中交三分究鼻功德止有出入二分而中交一分無用故劣止八百數也闕中交者以息出時無入入時無出故無中交之相溫陵曰出能取香入能聞香出入之中無能故闕中交。</p>
<p style="margin-left:1em">○四克定舌根。</p>
</div>
<div class='div-orig'><p>如舌宣揚盡諸世間出世間智<span class='note-inline'>(智無盡)</span>言有方分<span class='note-inline'>(言偏)</span>理無窮盡<span class='note-inline'>(義圓理無盡此究舌根殊勝)</span>當知舌根圓滿一千二百功德。</p>
</div>
<div class='div-commentary'><p style="margin-left:1em">此以能宣揚世出世間智無盡以究舌根功用殊勝故圓滿千二百數也問宣揚理智有智能之愚者不能豈可同具千二百功耶曰此㨿舌根本具之能論數若智愚能不能乃是因果差別又在別論優劣若以因果差別論之則優中有劣劣中有優又有種種優劣雖是種種優劣皆不外各根本數如法華六根清淨皆依六根本數以論功德是也除圓融寶覺無論矣孤山曰取言說不取嘗味若取嘗味則劣以合中知故。</p>
<p style="margin-left:1em">○五克定身根。</p>
</div>
<div class='div-orig'><p>如身覺觸識於違順合時能覺離中不知<span class='note-inline'>(此究身根照用分劑)</span>離一合雙驗於身根三分闕一<span class='note-inline'>(此括身根功用唯二)</span>當知身惟八百功德。</p>
</div>
<div class='div-commentary'><p style="margin-left:1em">此以合具違順二分離唯一分究身根力用合時二分能覺離一分無知故唯二分有功止八百數也離一合雙者離一分合二分今闕離一分故不滿其用。</p>
<p style="margin-left:1em">○六克定意根。</p>
</div>
<div class='div-orig'><p>如意默容十方三世<span class='note-inline'>(唯依)</span>一切世間出世間法<span class='note-inline'>(依正兼舉)</span>唯聖與凢<span class='note-inline'>(唯正)</span>無不包容盡其涯際<span class='note-inline'>(盡十方三世之量)</span>當知意根圓滿一千二百功德。</p>
</div>
<div class='div-commentary'><p style="margin-left:1em">此以意根所思圓照十方三世依正聖凢無不包容其功能勝大圓滿千二百數也聖凢無不包容者如凢夫雖未階聖位聞說聖人事想相聖人階級智行光明相好國界莊嚴任是恒河界外塵點劫前盡於未來一念如在目前是也正脉謂默容者異前宣揚也彼是能議此是能思此六根優劣總是六根功用六根功用總是眾生世界眾生世界唯是六根自則汝現前眼耳鼻舌等至此一科通是開示六根為結觧之因下文種種發明結觧妙旨皆不越此上正示六根為結觧之因<span class='corr'>已</span>竟。</p>
<p style="margin-left:1em">○四令觧除根結當選圓根分二初明觧從圓根勝不圓根二明一根觧除六根觧脫。</p>
<p style="margin-left:1em">○初明觧從圓根勝不圓根。</p>
</div>
<div class='div-orig'><p>阿難汝今欲逆<span class='note-inline'>(欲是智逆是行)</span>生死欲流<span class='note-inline'>(生死是苦果欲流是苦因)</span>返窮流根<span class='note-inline'>(即六根屬識隂)</span>至不生滅<span class='note-inline'>(圓湛妙性)</span>當驗此等六受用根<span class='note-inline'>(受用即前功德)</span>誰合誰離誰深誰淺誰為圓通誰不圓滿<span class='note-inline'>(令悟圓根)</span>若能於此<span class='note-inline'>(指六根)</span>悟圓通根逆彼無始織妄業流得循圓通<span class='note-inline'>(此圓通是性)</span>與不圓根<span class='note-inline'>(對上圓根)</span>日劫相倍<span class='note-inline'>(一日勝一劫)</span>我今備顯六湛圓明<span class='note-inline'>(此指根中一分不生滅性)</span>本所功德<span class='note-inline'>(世界織成非脩證故曰本所)</span>數量如是<span class='note-inline'>(指上三優三劣)</span>隨汝選擇其可入者吾當發明令汝增進。</p>
</div>
<div class='div-commentary'><p style="margin-left:1em">此原阿難欲逆生死欲流至不生滅地命其當選圓根而逆入也阿難下牒當機所欲然後乘所欲指其門令其進當驗下正令擇圓根阿難若能下顯悟圓根逆彼欲流勝不圓根功効一日倍一劫我今下指上佛自克定六根優劣數量如此明白命阿難自心所欲所願隨取何根具圓通者佛為發明逆入之行使其增進從生滅還至不生滅而後已誰合誰離等者誰字審詳義教阿難於前六根優劣數量自<span class='corr'>己</span>審詳誰圓誰不圓合是合中知離是離中知眼耳離知鼻舌身三合知意兼離合以五俱意識同鼻舌身三亦合知故合淺離深眼離本深以不明後故退深成淺舌合本淺以能說法故進淺成深是則眼鼻身三俱淺舌能宣揚理智無盡意能默容世出世法耳能周[聽-王]具三真實此三根俱深離深則圓合淺則不圓是由離合深淺以驗圓不圓此合離淺深是助選圓為正選故後但云悟圓通根是也又圓通圓滿者通謂通逹無礙滿謂功德具足滿數其可入者謂隨阿難自意可入其實佛意在耳根但不與說破且令自悟自擇使其諦信故也正脉曰逆者不順其流也葢六根流逸奔塵而成無邊生死是謂順生死流旋根脫塵是逆生死流返窮流根者從淺至深務令生死源竭其實六根既為煩惱根本是生死深源至無生滅者妄窮真現是真寂滅理按觀音圓通入流忘所等即逆生死流聞所聞盡等即返窮流根寂滅現前即至無生滅性。</p>
<p style="margin-left:1em">○二明一根觧除六根觧脫分二初明聖性無不圓通二明初心不無遲速。</p>
<p style="margin-left:1em">○初明聖性無不圓通。</p>
</div>
<div class='div-orig'><p>十方如來於十八界一一脩行<span class='note-inline'>(因行)</span>皆得圓滿無上菩提<span class='note-inline'>(果德)</span>於其中間<span class='note-inline'>(十八界中)</span>亦無優劣<span class='note-inline'>(此躡前六根優劣而顯性體無優劣)</span>。</p>
</div>
<div class='div-commentary'><p style="margin-left:1em">此以塵塵剎剎事事法法皆是聖性全體其圓自在慧者拈來便是逆順皆如曾無[糸*系]毫背向故無優劣也十方如來者舉果人以證無疑於十八界二句以顯聖性圓通不為根塵異之皆得圓滿二句以果地覺同證因地心不為十八界有優劣於其下結明問後偈曰十方婆伽梵一路湼槃門唯指耳門此謂諸門皆證豈不前後相違耶曰其實十方三世諸佛從耳門證者實多從諸門證者亦多彼選耳根圓通故引同門果人證之此顯慧性圓融故引諸門大覺同證彼證為初機此證顯聖性故不相違。</p>
<p style="margin-left:1em">○二明初心不無遲速。</p>
</div>
<div class='div-orig'><p>但汝下劣未能於中<span class='note-inline'>(十八界中)</span>圓自在慧<span class='note-inline'>(一一脩行一一圓滿)</span>故我宣揚令汝但於一門深入<span class='note-inline'>(一根返源)</span>入一無妄彼六知根一時清淨<span class='note-inline'>(六根觧脫)</span>。</p>
</div>
<div class='div-commentary'><p style="margin-left:1em">此示初心未具圓自在慧者故須專一門而入入一無妄六根一時而觧也但汝下承上圓自在慧示無此慧不能於十八界中一一脩行無礙為一門而入之由故我下正示一門為要故字承上無圓自在慧之故也入一下示性中無二一觧一切觧亦顯一門深入之功下劣謂阿難居有學地圓自在慧者謂於十八界一切法中一一了逹圓明無礙清淨即觧脫即自在即空即寂滅此第二義門大槩欲出生死先要審詳生死根本如世間可結之法必有可觧之方虛空無結則無可觧是知生死煩惱乃有為可作之法是必可觧其結在於六根故六為賊媒自劫家寶劫本有清淨之寶故流浪生死劫本有智慧之寶故受煩惱汩昏皆六根為咎此根與塵相結互為依倚相續不斷欲要斷絕必從中兩分根塵兩離然後各還本源觧之又從圓根易觧故曰得循圓通與不圓根日劫相倍然六用雖殊本性是一故一根歸源六根一時清淨上畧明二决定義脩真斷妄大意已竟。</p>
<p style="margin-left:1em">○二詳示深奥分三初示六根圓常二示結觧同因三示觧結微妙。</p>
<p style="margin-left:1em">○初示六根圓常分二初示妙圓二示妙常。</p>
<p style="margin-left:1em">○初示妙圓分二初當機發問二世尊宣示。</p>
<p style="margin-left:1em">○初當機發問。</p>
</div>
<div class='div-orig'><p>阿難白佛言世尊云何逆流深入一門能令六根一時清淨。</p>
</div>
<div class='div-commentary'><p style="margin-left:1em">此問躡前入一無妄彼六知根一時清淨而來謂生死欲流六根皆然須六根俱逆可也云何一門逆流而入六根皆能清淨耶此執用殊而迷體圓故有此問逆流二字乃第二義中通途深入一門六根清淨乃第二中一要。</p>
<p style="margin-left:1em">○二世尊宣示分四初總明機智未圓二發明一六虛妄三指示一觧六亡四結顯六根圓妙。</p>
<p style="margin-left:1em">○初總明機智未圓。</p>
</div>
<div class='div-orig'><p>佛告阿難汝今<span class='corr'>已</span>得須陀洹果<span class='note-inline'>(其位淺)</span><span class='corr'>已</span>滅三界眾生世間<span class='note-inline'>(是界內學者世間)</span>見所斷惑然猶未知根中積生無始虛習彼習要因脩所斷得何况此中生住異滅分劑頭數。</p>
</div>
<div class='div-commentary'><p style="margin-left:1em">此世尊將示六根妙圓先示當機未知妙圓之因因其位下所斷之惑淺未斷之惑深沉迷未易悟故有此問也正前云但汝下劣未能於中圓自在慧此文中汝今<span class='corr'>已</span>得須陀洹果二句是一總案其餘皆發明初果人已斷未斷之惑則見初果分劑其智未圓之實<span class='corr'>已</span>滅下明初果<span class='corr'>已</span>滅之惑乃界內八十八使亦名見惑屬見道所斷然猶下明初果未滅之惑乃界內八十一品思惑入脩道方能漸斷根即第八識能持種子積生集聚義虛習即我執種子由前七識現行薰第八識而成從無始至今積聚甚深何况下明初果界內思惑尚未斷况復界外細惑頭數更多豈能知耶其未知六根妙圓者此也此無明分劑最多麄分四位謂十信位覺滅相三賢位覺異相初地至九地覺住相十方如來覺生相理實如來方於生相現量親見分劑即四相分劑頭數此四相分劑中更有頭數微細甚多菩薩尚不能盡知况二乘乎况初果乎其實唯佛與佛乃能究竟覺了正脉曰此中乃指根中以離頼耶諸惑無依也生住異滅即同體無明也分劑頭數謂初住以上至於妙覺四十二品也同體無明總攝法執中分別俱生微細之惑所謂塵沙無明合為一住天台目為界外見思是也。</p>
<p style="margin-left:1em">○二發明一六虚妄分三初法二喻三合。</p>
<p style="margin-left:1em">○初法分三初令觀察一六本無二明顛倒一六義生三結迷執六銷一存。</p>
<p style="margin-left:1em">○初令觀察一六本無。</p>
</div>
<div class='div-orig'><p>今汝且觀現前六根為一為六<span class='note-inline'>(按定二義)</span>阿難若言一者<span class='note-inline'>(牒一)</span>耳何不見目何不聞頭奚不履足奚不語<span class='note-inline'>(究非一故)</span>若此六根决定成六<span class='note-inline'>(牒六)</span>如我今會與汝宣揚微妙法門汝之六根誰來領受<span class='note-inline'>(詰)</span>阿難言我用耳聞<span class='note-inline'>(荅)</span>佛言汝耳自聞何關身口口來問義身起欽承<span class='note-inline'>(究非六)</span>是故應知非一終六<span class='note-inline'>(承究非一)</span>非六終一<span class='note-inline'>(承究非六)</span>終不汝根元一元六<span class='note-inline'>(結明非一非六)</span>。</p>
</div>
<div class='div-commentary'><p style="margin-left:1em">此令阿難自審自觀一六無定足知一六虚妄由本無一六以證一門深入六根清淨之實也阿難下以六根果一則眼耳頭足應一其用以用不一究非一也若此下以六根决定是六則六根各不相知今則口問身承似相知究非六也是故下承上一六無定結明本非一六。</p>
<p style="margin-left:1em">○二明顛倒一六義生。</p>
</div>
<div class='div-orig'><p>阿難當知是根非一非六<span class='note-inline'>(牒上)</span>由無始來顛倒淪替<span class='note-inline'>(一六之由)</span>故於圓湛一六義生。</p>
</div>
<div class='div-commentary'><p style="margin-left:1em">此因上以理正觀本無一六而現今似有一六者何也故此出一六所以由無始來顛倒淪替故於圓湛無一六中妄生一六之礙也前云且觀此云當知見佛為人真切若此令其自<span class='corr'>己</span>觀察了明如實而知故也顛倒淪替者即前界內界外諸品沉惑由此沉惑堅執我法迷失圓湛故妄見一六正脉曰顛倒即惑業當論中三細五麄淪替即苦果當論中第六麄也。</p>
<p style="margin-left:1em">○三結迷執六銷一存。</p>
</div>
<div class='div-orig'><p>汝須陀洹雖得六銷猶未亡一。</p>
</div>
<div class='div-commentary'><p style="margin-left:1em">此結明初果觀智未圓不能如實知本無一六也雖得六銷者以斷三界見所斷惑不入六塵六用不行故然不止初果如此盛至四果一亦不亡以小乘盡晦六用為灰斷湼槃故又此六銷者以見實有六用伏之不行非見本無六用若見本非六亦知本非一則無一六之問也正脉曰此正所謂淺觧學者執之為一也然所以說此者以凢夫執六人皆知之二乘執一人或未逹故此示之以見與凢夫執六者同一妄而非真也上以法示一六虛妄<span class='corr'>已</span>竟。</p>
<p style="margin-left:1em">○二喻。</p>
</div>
<div class='div-orig'><p>如太虛空叅合群噐<span class='note-inline'>(圓湛叅合六塵)</span>由噐形異<span class='note-inline'>(由形異)</span>名之異空<span class='note-inline'>(名圓湛為六根)</span>除噐觀空<span class='note-inline'>(除六塵觀圓湛)</span>說空為一<span class='note-inline'>(執圓湛為一)</span>彼太虛空云何為汝成同不同<span class='note-inline'>(此就空體本無對待同不同義)</span>何況更名是一非一<span class='note-inline'>(既無同不同理豈可妄立一非一名)</span>。</p>
</div>
<div class='div-commentary'><p style="margin-left:1em">此以太虛叅合群噐妄生一異之論喻圓湛妙性粘於六塵結為六根妄生一六之名也如太虛下喻非一也虛空喻圓湛之性群噐喻六塵噐中空喻六根噐異即小大方圓等然虛空本無異由噐異而異噐本自噐何預於空是則說空異者妄也以喻圓湛本無六根由六塵粘之而結六根六根之名由塵於圓湛之性何有是則說圓湛實有六根乃顛倒妄見也除噐下喻非六也因噐異見空異故除噐觀空說一正喻初異雖得六銷猶未亡一然此一非本然自性乃對異言一皆迷執之妄彼太虛下結明虛空體非一異喻明圓湛之性終不汝根元一元六同不同即一非一前後異稱葢虛空除噐後不為汝成一在噐時亦不為汝非一汝何妄以一非一名之耶是自戲論非虛空咎以顯圓湛本無一六虛妄也。</p>
<p style="margin-left:1em">○三合分二初總合二分合。</p>
<p style="margin-left:1em">○初總合。</p>
</div>
<div class='div-orig'><p>則汝了知六受用根亦復如是。</p>
</div>
<div class='div-commentary'><p style="margin-left:1em">此總合六根如噐中空妄生一異也。</p>
<p style="margin-left:1em">○三分合分二初合由噐形異名之異空二合除噐觀空說空為一。</p>
<p style="margin-left:1em">○初合由噐形異名之異空分六初法合眼根二法合耳根三法合鼻根四法合舌根五法合身根六法合意根。</p>
<p style="margin-left:1em">○初法合眼根。</p>
</div>
<div class='div-orig'><p>由明暗等二種相形於妙圓中粘湛發見見精映色結色成根根元目為清淨四大因名眼體如葡萄朵浮根四塵流逸奔色。</p>
</div>
<div class='div-commentary'><p style="margin-left:1em">此以由色發見合噐異異空以明眼根虛妄也由明暗等二句單舉色塵非明無暗非暗無明明暗互顯故曰相形此合噐有異於妙圓中粘湛發見者妙即湛也此指圓湛之性由上明暗互顯現於圓湛性中粘着湛性發光相吸曰見此合太虛叅合群噐見精等二句上由色粘湛性發見精之光此由見精之光吸色不捨結以成根即心色和合結成勝義根此合由噐異異空即現相引起智相故此結字正是渾濁之始生死之根要决擇生滅不生滅觧粘脫縳决於此結字上下手一分兩離使心光旋流歸源塵相自寂矣根元等二句出上勝義根之體此根元是見精映明暗等之影子無有質礙故曰清淨元是色法故曰四大此即頼耶所持色塵種子有發識之能故曰根觀所緣緣論云識上色功能名五根應理彼攝第六於八識中故唯言五又此根實心色結成但言清淨四大之色者以見精雖結明暗等異如噐中空異不異在噐空不隨一異故但從色立根名或有時指性即顯圓湛之體因名下出浮塵根之體并二根之用眼體即浮塵根葡萄朵明浮塵之相青圓狀如葡萄浮根四塵明此根之體是能造四大所成具色香味觸四塵浮於外可見故曰浮根四塵流逸奔色者乃眼入二根相助逐色流轉即生死欲流也餘五凖此。</p>
<p style="margin-left:1em">○二法合耳根。</p>
</div>
<div class='div-orig'><p>由動靜等二種相擊<span class='note-inline'>(合噐異)</span>於妙圓中粘湛發[聽-王]<span class='note-inline'>(合太虚叅合群噐)</span>聼精映聲卷聲成根<span class='note-inline'>(合噐異異空)</span>根元目為清淨四大因名耳體如新卷葉浮根四塵流逸奔聲<span class='note-inline'>(此出二根體用)</span>。</p>
</div>
<div class='div-commentary'><p style="margin-left:1em">此法合耳根妄成以顯性中本無也擊扣也以動靜互相扣互相顯也卷收取也收取聲之影子以成根新卷葉者耳輪曲回如樹葉卷之之狀正脉曰奔聲即循聲流轉也。</p>
<p style="margin-left:1em">○三法合鼻根。</p>
</div>
<div class='div-orig'><p>由通塞等二種相發於妙圓中粘湛發嗅嗅精映香納香成根根元目為清淨四大因名鼻體如雙埀[瓜-、]浮根四塵流逸奔香。</p>
</div>
<div class='div-commentary'><p style="margin-left:1em">此法合鼻根以明一六虛妄也雙埀[瓜-、]者鳥飛埀雙[瓜-、]於腹下鼻相如之正脉曰相發互相引起也納吸取也。</p>
<p style="margin-left:1em">○四法合舌根。</p>
</div>
<div class='div-orig'><p>由恬變等二種相叅於妙圓中粘湛發嘗嘗精映味絞味成根根元目為清淨四大因名舌體如初偃月浮根四塵流逸奔味。</p>
</div>
<div class='div-commentary'><p style="margin-left:1em">此法合舌根也絞即綿䑛也亦結義初偃月者偃仰也舌露如初月上仰之狀正脉曰恬即是淡無味之味變即五味之總有味之味以無味有味相對而成兩端耳叅雜和也。</p>
<p style="margin-left:1em">○五法合身根。</p>
</div>
<div class='div-orig'><p>由離合等二種相摩於妙圓中粘湛發覺覺精映觸摶觸成根根元目為清淨四大因名身體如腰皷顙浮根四塵流逸奔觸。</p>
</div>
<div class='div-commentary'><p style="margin-left:1em">此法合第五身根也摩觸也二種互相觸發摶即攬取也腰皷即細腰皷俗呼杖皷顙腔也腰皷之腔中間細兩頭大身相如之。</p>
<p style="margin-left:1em">○六法合意根。</p>
</div>
<div class='div-orig'><p>由生滅等二種相續於妙圓中粘湛發知知精映法攬法成根根元目為清淨四大因名意思如幽室見浮根四塵流逸奔法。</p>
</div>
<div class='div-commentary'><p style="margin-left:1em">此法合第六意根也續即前後相接互相增起義攬即包攬也此根能包容世出世法無不盡其涯際故意思異前不稱體者以此根多知又多依心根故心即七識能恒審思量故曰意思其實第六浮塵根即肉團心如蓮花開合七託此恒審思量故以思名之幽室見者言此意根在身內如人在暗室中依戶牖之明能見外物外物不能見彼彼自亦不能見暗室中物故以幽室見名之此六塵曰形曰擊曰發曰叅曰摩曰續皆互相生起之義不過相形而已此六根曰結曰卷曰納曰絞曰摶曰攬總是色心妄織亦不過一結字而<span class='corr'>已</span>因變文故異稱也上合由噐形異名之異空<span class='corr'>已</span>竟。</p>
<p style="margin-left:1em">○二合除噐觀空說空為一分二初結前起後二依法合明。</p>
<p style="margin-left:1em">○初結前起後。</p>
</div>
<div class='div-orig'><p>阿難如是六根由彼覺明<span class='note-inline'>(真)</span>有明明覺<span class='note-inline'>(妄)</span>失彼精了<span class='note-inline'>(所立照性示)</span>粘妄發光<span class='note-inline'>(粘六塵發六知根)</span>。</p>
</div>
<div class='div-commentary'><p style="margin-left:1em">此文結前起後也結前者結明上六知根之元由彼覺明明而不妙妄為明覺因明生所暗成根器之色粘湛發光妄為六根之異起後者於圓湛性中本無六根由六塵粘之妄起六種知覺是則離塵即無知根可得故此文為後義之宗本。</p>
<p style="margin-left:1em">○二依法合明。</p>
</div>
<div class='div-orig'><p>是以汝今離明離暗無有見體離動離靜元無聽質無通無塞嗅性不生非變非恬嘗無所出不合不離覺觸本無無滅無生了知安寄。</p>
</div>
<div class='div-commentary'><p style="margin-left:1em">此以法合喻以明六根離六塵本無所有也離明暗動靜通塞恬變離合生滅合除器觀空無見體聽質嗅性嘗知覺觸了知合說空為一自今汝且觀現前六根至此通是發明六根虚妄以顯本無一六而一六之名由前塵有無對待妄起若離前塵對待本無一六之名使阿難一六未觧之疑潜消矣上發明六根虚妄<span class='corr'>已</span>竟。</p>
<p style="margin-left:1em">○二指示一觧六亡。</p>
</div>
<div class='div-orig'><p>汝但不循動靜合離恬變通塞生滅明暗<span class='note-inline'>(別例明暗)</span>如是十二<span class='note-inline'>(總結上數)</span>諸有為相<span class='note-inline'>(總結生滅)</span>隨㧞一根脫粘內伏伏歸元真發本明曜<span class='note-inline'>(一門深入)</span>耀性發明諸餘五粘應㧞圓脫<span class='note-inline'>(六根一時清淨)</span>不由前塵所起知見<span class='note-inline'>(結)</span>。</p>
</div>
<div class='div-commentary'><p style="margin-left:1em">此以一門深入六根一時清淨之義以觧阿難一六之問也前辯六根虚妄言一六者是一六對待妄起正意借一明六唯妄此言一六乃六根中一根示一觧六銷以明六根一體前一六義竪此一六義橫不可混誵汝但下通舉六塵隨㧞下選㧞一根不循不順也即逆流故承由塵發知離塵無妄之義汝但不順六塵有為諸法流轉則汝諸根應念清淨矣隨㧞隨阿難選㧞圓根也脫粘不循境內伏逆流自返返之又返伏之更伏伏之歸至本源故曰伏歸元真本明乃本體之真明即般若之光耀性下由一根歸元發光光淨餘五根一時超㧞圓脫六塵之粘也不由二句成上六根脫粘發光則分別我法知見永斷矣不由應上不循不循是最初工夫不由是觧脫自在田地上指示一觧六亡<span class='corr'>已</span>竟。</p>
<p style="margin-left:1em">○四結顯六根妙圓分二初六根互用顯圓二根境無礙顯圓。</p>
<p style="margin-left:1em">○初六根互用顯圓。</p>
</div>
<div class='div-orig'><p>明不循根寄根明發<span class='note-inline'>(標義)</span>由是六根互相為用<span class='note-inline'>(顯圓)</span>阿難汝豈不知今此會中阿那律陀無目而見䟦難陀龍無耳而聽殑伽神女非鼻聞香驕梵鉢提異舌知味舜若多神無身覺觸如來光中映令暫現既為風質其體元無<span class='note-inline'>(此四句成上無身二字)</span>諸滅盡定得寂聲聞<span class='note-inline'>(通指其類)</span>如此會中摩訶迦葉<span class='note-inline'>(指證一人)</span>久滅意根圓明了知不因心念。</p>
</div>
<div class='div-commentary'><p style="margin-left:1em">此明上脫粘之光光極明曜圓滿自立不循六根有無也明不循根下總標六根寄發互用以彰妙圓大意阿難下以不循寄發之人證互用之實明不循根者明乃六知本明謂六知之明各不因本根有無但借之以為名耳寄根明發者如有本根但假借以為名非實因根生如無本根或見借耳聞借眼此轉借以為用亦非實託而有一明或轉寄諸根諸明或同寄一根故曰由是六根互相為用阿那律等六人以各無本根而發本明或轉借餘根或不轉借總證明不循根阿那律陀此云無貪因精進失明而能見䟦難陀此云賢喜葢龍皆無耳聽之以角殑伽此云天堂來以其自雪山頂無熱惱池流出驕梵鉢提此云牛呞以受牛哨報故[稱-土+二]異舌舜若多此云空即主空神其質如風而能覺觸滅盡定即九次第定第九定受想滅盡意根斯絕如大迦葉是其類而能知孤山曰那律等六人或是凢夫業報或是小聖修得斯皆妄力尚不依根何况圓脫豈無互用。</p>
<p style="margin-left:1em">○二根境無礙顯圓分三初法二喻三結。</p>
<p style="margin-left:1em">○初法。</p>
</div>
<div class='div-orig'><p>阿難今汝諸根若圓㧞已<span class='note-inline'>(牒前)</span>內瑩發光<span class='note-inline'>(即妙而明故)</span>如是浮塵<span class='note-inline'>(指有情世間)</span>及器世間<span class='note-inline'>(指無情世間)</span>諸變化相<span class='note-inline'>(即生滅去來等法)</span>如湯銷氷<span class='note-inline'>(湯喻內瑩發光氷喻依正諸相)</span>應念化成無上知覺<span class='note-inline'>(內瑩發光是因無上知覺是果)</span>。</p>
</div>
<div class='div-commentary'><p style="margin-left:1em">此示無一六之本光現前照根塵差別等相應念化成無上圓融清淨寳覺也此中豈容一異之見哉阿難下牒諸餘五粘應㧞圓脫之義內瑩下承上諸根既皆圓脫諸塵亦皆清淨故曰內瑩發光等內瑩即伏歸元真不逐外塵發光即發本明耀不由前塵所起知見依正等相本妙明覺體因迷妄見差別等相今本光現前觸之皆悟故曰如湯消氷水結成氷氷復成水本覺妄現諸相相轉還復真覺故曰應念化成等。</p>
<p style="margin-left:1em">○二喻。</p>
</div>
<div class='div-orig'><p>阿難如彼世人聚見於眼<span class='note-inline'>(即明見種種物)</span>若令急合暗相現前<span class='note-inline'>(即不見前物)</span>六根黯然頭足相類<span class='note-inline'>(總一暗相)</span>彼人以手循體外繞<span class='note-inline'>(即合眼人自繞其體)</span>彼雖不見<span class='note-inline'>(合眼故)</span>頭足一辯知覺是同<span class='note-inline'>(自手摸自頭知是頭摸自足知是足)</span>緣見因明暗成無見<span class='note-inline'>(依世間因緣義)</span>不明自發<span class='note-inline'>(承上頭足一辯知覺是同)</span>則諸暗相永不能昏<span class='note-inline'>(此暗相不能昏見性以證諸塵皆不能昏無上知覺)</span>。</p>
</div>
<div class='div-commentary'><p style="margin-left:1em">此以喻證上本光現前能化根塵成無上知覺其根塵不能昏見聞等之圓明也緣見因明即見因明有此一句是因緣宗下一句成之若暗時不見則成緣見因明今不明自發非因明也不明自發三句破彼緣明有見之世相顯此根塵無礙圓明自在之真覺也。</p>
<p style="margin-left:1em">○三結。</p>
</div>
<div class='div-orig'><p>根塵既銷云何覺明不成圓妙。</p>
</div>
<div class='div-commentary'><p style="margin-left:1em">此承上以世間根塵未脫之事證知六種知性不循根不藉塵而能圓明自在以結明根塵頓銷圓妙自在决無一六之礙也是承未銷尚圓結既銷决圓也第二義謂六根為賊媒自刦家寳由此無始眾生世界生纏縛故於器世間不能超越於此顯示妙圓則全超彼義然六根乃煩惱根本正是根器所結之元由此結故根器不能觧脫此中謂由明暗等結見由動靜等結聽正示六根所結之元汝但不循動靜通塞等隨㧞一根脫粘內伏正示觧六結之要不由前塵所起知見正示不為六根賊媒自刦家寳觧結之義益明不循根等正示於眾生世界不為纏縛阿難今汝諸根下明不藉緣等正示於器世間頓能超越到此根塵既消成一圓融清淨寶覺世出世間不能為礙而同異一六又豈容擬議哉自當機發問云何逆流深入一門能令六根一時清淨至此總是發明前入一無妄彼六知根一時清淨三句之義上示妙圓<span class='corr'>已</span>竟。</p>
<p style="margin-left:1em">○二示妙常分二初當機疑請二世尊發明。</p>
<p style="margin-left:1em">○初當機疑請分二初按佛語因果相應二疑所示因果相違。</p>
<p style="margin-left:1em">○初按佛語因果相應。</p>
</div>
<div class='div-orig'><p>阿難白佛言世尊如佛說言因地覺心欲求常住要與果位名目相應。</p>
</div>
<div class='div-commentary'><p style="margin-left:1em">此阿難將伸<span class='corr'>己</span>疑先牒佛言作證以為定義也前第一義云若於因地以生滅心為本修因而求佛乘不生滅性無有是處阿難領此義而致此疑故有此問名目相應者謂如是果要如是因如是因契如是果即因果俱常住故。</p>
<p style="margin-left:1em">○二疑所示因果相違分三初正疑因果相違二難佛自語相違三請佛開發蒙怯。</p>
<p style="margin-left:1em">○初正疑因果相違分二初㨿常果疑無常因二疑斷因難契常果。</p>
<p style="margin-left:1em">○初㨿常果疑無常因。</p>
</div>
<div class='div-orig'><p>世尊如果位中菩提湼槃真如佛性菴摩羅識空如來藏大圓鏡智<span class='note-inline'>(此七種是果位別名)</span>是七種名稱謂雖別清淨圓滿體性堅凝如金剛王常住不壞<span class='note-inline'>(此是果位同目)</span>若此見聽離於明暗動靜通塞畢竟無體<span class='note-inline'>(此六根是因地名目)</span>猶如念心離於前塵本無所有云何將此畢竟斷滅以為修因欲獲如來七常住果。</p>
</div>
<div class='div-commentary'><p style="margin-left:1em">此承上佛語二地名目相應之義疑今所示一門深入六根清淨之因如念心同於斷滅與果地相違與佛第一决定之義不合也果地常住曉然無議因地斷滅甚是可疑云何將此斷滅之因而能獲彼常住之果耶世尊下標果位名目俱常住不壞此七種名皆取果位證極不取因中理具故云果位中菩提是智果證極即無上菩提湼槃是理果證極即無餘湼槃真如雖生佛本具此取佛地淨極不妄不變之體此亦理果攝佛性亦雖生佛本具此唯取佛果出纏本覺此亦智果攝空如來藏即如實空體一切俱空此亦取果位一切染幻斷盡故此亦理果攝大圓鏡智轉八識所成亦佛地智果攝問淨識鏡智俱是八識轉得何識智異稱曰智識雖同是八識轉得以照用不同故別稱之以分別一切法而無染着名識以圓照一切法而無分別名智故楞伽經云分別是識無分別是智問此識智與菩提佛性俱是智果有何別耶曰識智菩提俱是修德但菩提是果位總名識智是別稱佛性雖是智果乃不動智由煩惱斷盡乃現極圓此同理俱是斷德故別名也但理屬寂此屬照故清淨圓滿等出七果之同目此七果均目清淨五住究盡故均目圓滿體用周徧故均目堅凝不可破壞不可搖動故金剛王是帝釋天寳名最堅最利喻上體性堅凝常住不壞若此見[聽-王]四句亦按佛言以證因地斷滅此領前是以汝今離暗離明無有見體離動離靜元無[聽-王]質等義見[聽-王]舉六根前二明暗等舉六塵前三辭畧義全總謂六根離塵無體猶如念心三句復引佛先言識心離塵無體以證六根離塵同一斷滅此領前塵非常住若變滅時此心即同龜毛兔角則汝法身同於斷滅等義云何將此五句承上以念心證六根實是斷滅將此斷因欲獲常果豈不因果相違耶故曰云何此疑問之要念心離塵無體是佛言六根離塵無體亦是佛言以佛言證佛言六根斷滅無移果位常住是佛言因果相應亦是佛言以相應之佛言證相違之義决無斷因而獲常果之理。</p>
<p style="margin-left:1em">○二疑斷因難契常果。</p>
</div>
<div class='div-orig'><p>世尊若離明暗見畢竟空如無前塵念自性滅進退循環微細推求本無我心及我心所<span class='note-inline'>(此亦同前微細揣摩之義)</span>將誰立因求無上覺。</p>
</div>
<div class='div-commentary'><p style="margin-left:1em">此牒前根同念心離塵無體別無心及心所一切斷滅不知將何法立因以求常住之果也世尊下牒前進退下別推將誰二句疑問進退即前後推度循環即推度終而復始微細推求明上進退循環之義本無我心二句明上微細推求之事我心即心王心所即心使言一身之中進退循環微細推求不過是根識心及心所如是名目而<span class='corr'>已</span>都是斷滅除此之外別無有法將誰立因因既不有將誰證果哉是無因不能克果也上正疑因果相違<span class='corr'>已</span>竟。</p>
<p style="margin-left:1em">○二難佛自語相違。</p>
</div>
<div class='div-orig'><p>如來先言湛精圓常違越誠言終成戱論云何如來真實語者。</p>
</div>
<div class='div-commentary'><p style="margin-left:1em">此引佛前借見性顯示圓常證今說離塵無體前後自語相違也如來先說二句領前佛依見精顯示圓常妙性阿難自明領觧之益云我雖承佛如是妙音悟妙明心元所圓滿常住心地又云誠如法王所說覺緣徧十方界湛然常住性非生滅皆從見性領觧圓常之義違越誠言二句斷上前後所說相違故云違越誠言前後所言不定故成戱論云何二句正難佛謂如上所說前後相違真成虚妄戱論云何如來是真語實語者耶者指人言正脉曰稱理曰真不虚曰實。</p>
<p style="margin-left:1em">○三請佛開發蒙怯。</p>
</div>
<div class='div-orig'><p>惟垂大悲開我蒙怯。</p>
</div>
<div class='div-commentary'><p style="margin-left:1em">此因不觧上前後所說何故相違之義是以請佛開示也蒙者覆蔽而不開悟怯者滯鈍而不猛利上當機疑請<span class='corr'>已</span>竟。</p>
<p style="margin-left:1em">○二世尊發明分二初責迷許示二正為顯示。</p>
<p style="margin-left:1em">○初責迷許示。</p>
</div>
<div class='div-orig'><p>佛告阿難汝學多聞<span class='note-inline'>(縱)</span>未盡諸漏<span class='note-inline'>(奪)</span>心中徒知顛倒所因真倒現前實未能識<span class='note-inline'>(由未盡諸漏之過)</span>恐汝誠心猶未信伏吾今試將塵俗諸事當除汝疑。</p>
</div>
<div class='div-commentary'><p style="margin-left:1em">此佛責阿難不悟如來所說過在未盡諸漏許為顯示真常以除前後相違之疑也徒知顛倒所因者<span class='corr'>已</span>知六根為煩惱根本即虚妄諸法顛倒之因徒知者知之不切然六根結體妄織六塵為生死因離塵無結習可得故曰離塵無體根之本性元是真常豈隨塵之有無阿難知結體是顛倒因而不知本性真常可謂認妄迷真誠真顛倒故曰真倒現前實未能識問結體與本性何別曰結體真妄雜和也本性離妄之真也結色為色[尸@句]結聲為聲[尸@句]則不能超越圓滿循聲色流轉則不見真常若離塵無結則自性妙常寂湛圓明豈可謂離塵無體耶豈可謂佛先說湛精圓常非誠言耶此實阿難自<span class='corr'>己</span>倒見非如來咎誠心者朴實而欠真見也恐阿難智慧不及不能諦信故許借目前之事以驗真常使悟非斷滅也。</p>
<p style="margin-left:1em">○二正為顯示分三初借境顯常二借根顯常三結顯妙常。</p>
<p style="margin-left:1em">○初借境顯常分三初驗明聲聞二揀定斷常三結示性常。</p>
<p style="margin-left:1em">○初驗明聲聞。</p>
</div>
<div class='div-orig'><p>即時如來勑羅㬋羅擊鐘一聲<span class='note-inline'>(塵俗之事)</span>問阿難言汝今聞不阿難大眾俱言我聞鐘歇無聲佛又問言汝今聞不阿難大眾俱言不聞時羅㬋羅又擊一聲佛又問言汝今聞不阿難大眾又言俱聞佛問阿難汝云何聞云何不聞阿難大眾俱白佛言鐘聲若擊則我得聞擊久聲消音響䨇絕則名無聞<span class='note-inline'>(此驗明聞)</span>如來又勅羅[日*候]擊鐘問阿難言爾今聲不阿難大眾俱言有聲少選聲銷佛又問言爾今聲不阿難大眾答言無聲有頃羅㬋更來撞鐘佛又問言爾今聲不阿難大眾俱言有聲佛問阿難汝云何聲云何無聲阿難大眾俱白佛言鐘聲若擊則名有聲擊久聲消音響䨇絕則名無聲<span class='note-inline'>(此驗明聲)</span>。</p>
</div>
<div class='div-commentary'><p style="margin-left:1em">此借擊鐘一事驗明阿難大眾所見云何是聲云何是聞確定聲聞分劑然後與示斷常所由也即時下問聞荅聞如來又勑下問聲荅聲此兩番問荅驗明阿難大眾都是隨聲流轉曾不開悟聞性真常故也音聲之體嚮聲之影少選有頃皆不久故溫陵曰此但無聲非謂無聞必再擊疊問者欲合審詳而自悟也。</p>
<p style="margin-left:1em">○二揀定斷常分二初責報荅矯亂二揀聲聞斷常。</p>
<p style="margin-left:1em">○初責報荅矯亂。</p>
</div>
<div class='div-orig'><p>佛語阿難及語大眾汝今云何自語矯亂<span class='note-inline'>(直責)</span>大眾阿難俱時白佛我今云何名為矯亂<span class='note-inline'>(問明)</span>佛言我問汝聞汝則言聞又問汝聲汝則言聲惟聞與聲報荅無定如是云何不名矯亂<span class='note-inline'>(此說明矯亂所以)</span>。</p>
</div>
<div class='div-commentary'><p style="margin-left:1em">此先責聲聞矯亂然後與分聲聞揀定斷常也其實聲自有無聞非有無因聲聞混淆所見不定而隨問隨荅曾無定見故成矯亂葢佛䨇審正要驗明大眾所見何如若具擇法眼了明聲聞分劑只因荅聲有無不應荅聞有無則無聲聞矯亂之過。</p>
<p style="margin-left:1em">○二揀聲聞斷常。</p>
</div>
<div class='div-orig'><p>阿難聲銷無嚮汝說無聞<span class='note-inline'>(牒阿難所荅義)</span>若實無聞<span class='note-inline'>(按上)</span>聞性已滅同於枯木<span class='note-inline'>(成上無聞)</span>鐘聲更擊汝云何知<span class='note-inline'>(究聞非無)</span>知有知無自是聲塵或有或無<span class='note-inline'>(揀定聲是斷滅)</span>豈彼聞性為汝有無<span class='note-inline'>(揀定聞是真常)</span>聞實云無<span class='note-inline'>(縱)</span>誰知無者<span class='note-inline'>(奪)</span>。</p>
</div>
<div class='div-commentary'><p style="margin-left:1em">此因阿難大眾顛倒根塵混淆惑常為斷故為究明聲聞揀定聲斷聞常以解因果相違之疑佛語非誠之難也阿難下以更擊更聞究聞不隨聲無知有知無下揀定聲斷聞常以知無證聞性常在上揀定斷常<span class='corr'>已</span>竟。</p>
<p style="margin-left:1em">○三結示性常分二初正示二責迷。</p>
<p style="margin-left:1em">○初正示。</p>
</div>
<div class='div-orig'><p>是故阿難聲於聞中自有生滅<span class='note-inline'>(結示聲斷)</span>非為汝聞聲生聲滅<span class='note-inline'>(按上自有生滅)</span>今汝聞性為有為無<span class='note-inline'>(結示聞常)</span>。</p>
</div>
<div class='div-commentary'><p style="margin-left:1em">此結聲於聞中自有生滅聞性不隨聲之有無也是故二字承上揀定此方結明以决定六根真常不可移異今於聞中驗者意在圓通以便選擇故。</p>
<p style="margin-left:1em">○二責迷。</p>
</div>
<div class='div-orig'><p>汝尚顛倒惑聲為聞<span class='note-inline'>(是真倒現前)</span>何恠昏迷以常為斷終不應言離諸動靜閉塞開通說聞無性。</p>
</div>
<div class='div-commentary'><p style="margin-left:1em">此結責阿難昏迷以常為斷之過在於惑聲為聞顛倒所見故也汝尚二句責示以常為斷之因何恠二句責以常為斷之迷終不應言下止其再不可生此顛倒之見作此謬亂之問正脉曰首四句責迷也意謂斷常縱使難定根塵宜當易分今惑聲為聞尚於易分者而不能分何恠以根中之常性而惑為斷滅此固於難定者葢不能定也理實凢小不能决定信根性為常住者病根在於根塵混濫而麄心未能斟別故佛擊鐘詳審發其混濫然後與伸明之最為妙示也動靜聲塵也閉塞開通耳之浮塵根意謂不可言離根塵說聞無性是知聞性超越根塵也上借境顯常<span class='corr'>已</span>竟。</p>
<p style="margin-left:1em">○二借根顯常分二初喻二法。</p>
<p style="margin-left:1em">○初喻。</p>
</div>
<div class='div-orig'><p>如重睡人眠熟牀枕其家有人於彼睡時擣練舂米其人夢中聞舂擣聲別作他物或為擊鼓或為撞鐘<span class='note-inline'>(出土他物)</span>即於夢時自恠其鐘為木石嚮<span class='note-inline'>(迷中醒)</span>於時忽寤遄知杵音自告家人我正夢時惑此舂音將為鼓嚮<span class='note-inline'>(醒中醒上舉夢事)</span>阿難是人夢中豈憶靜搖開閉通塞其形雖昧聞性不昏<span class='note-inline'>(揀定聞性不隨根昏昧)</span>。</p>
</div>
<div class='div-commentary'><p style="margin-left:1em">此借浮塵根有寤寐閉塞開通而聞性不昧以示真性妙常也如重睡人等舉喻重睡者輕睡聞聲即醒不成斯喻故取重睡眠熟即睡沉酣也擣練砧聲舂米碓聲別作他物者睡熟意根昏昧故自恠其鐘為木石嚮者耳根不昧故以耳根不昧故得木石之真音以意根昏故夢中意識別現鐘鼓之境故返恠之遄知杵音者以寤時意根精明度知夢中所聞之音即此舂擣之聲亦知夢中返恠者夢昧不明此是自知自告下是令人知曰其鐘曰杵音曰舂音曰鼓響皆影畧互舉也此二事或一時俱聞或但聞鐘或但聞鼓俱可也阿難下揀定根有寤寐閉塞開通而聞性常在以為形銷性存之喻之證也。</p>
<p style="margin-left:1em">○二法。</p>
</div>
<div class='div-orig'><p>縱汝形銷命光遷謝此性云何為汝銷滅。</p>
</div>
<div class='div-commentary'><p style="margin-left:1em">此形銷性存是法前夢中根昧聞性不昏是喻以彼夢喻根昧而性不昏證此形銷而性不滅也又前淺後深前根止言昏不言滅此言形銷即根全滅而性獨存是知根境自有生滅此性獨妙真常正應前根塵既銷云何覺明不成圓妙之義上借根顯常<span class='corr'>已</span>竟。</p>
<p style="margin-left:1em">○三結顯妙常分二初示背覺合塵故有生滅二示背塵合覺故得真常。</p>
<p style="margin-left:1em">○初示背覺合塵故有生滅。</p>
</div>
<div class='div-orig'><p>以諸眾生從無始來循諸色聲逐念流轉<span class='note-inline'>(合塵)</span>曾不開悟性淨妙常<span class='note-inline'>(背覺)</span>不循所常<span class='note-inline'>(牒上背覺)</span>逐諸生滅<span class='note-inline'>(牒上合塵)</span>由是生生雜染流轉<span class='note-inline'>(輪迴不絕)</span>。</p>
</div>
<div class='div-commentary'><p style="margin-left:1em">此以生滅不生滅對顯巧示性淨妙常也循諸色聲二句隨六塵流轉言聲色省文也此即惑聲為聞亦是認物為<span class='corr'>己</span>全是逐妄曾不開悟二句不知湛精圓常即以常為斷性心失真此即迷真不循所常二句牒上迷真逐妄之惑故有業報輪迴之苦雜染者惑業苦之不相離故。</p>
<p style="margin-left:1em">○二示背塵合覺故得真常。</p>
</div>
<div class='div-orig'><p>若棄生滅<span class='note-inline'>(背塵)</span>守於真常<span class='note-inline'>(合覺)</span>常光現前<span class='note-inline'>(合覺功驗)</span>根塵識心應時銷落<span class='note-inline'>(背塵功驗)</span>想相為塵識情為垢二俱遠離則汝法眼應時清明云何不成無上知覺。</p>
</div>
<div class='div-commentary'><p style="margin-left:1em">此承上示生滅是塵不生滅是性了然明白故此合棄生滅守不生滅而致真常之果也若棄生滅即不循六塵也不分別也脫粘也亡所也守於真常即依不生滅也返窮流根也內伏也入流也此二句是最初觧結工夫常光現前三句是觧結功効守真常故得常光發現因入流旋湛故澄湛生光棄生滅故得根塵銷落因常光一照故根身器界一切皆空此即發本明耀耀性發明諸餘五粘應㧞圓脫一觧一切觧也想相下明觧結之極盡深妙想相乃前根塵等法銷落之空相此相本無因智照而有故曰想相此相不除即為理障如鏡上塵理諦不得極淨識情即前常光智照不忘轉成法愛故曰識情此情不忘見理不淨故名垢能礙正知見亦名智障此塵此垢乃極微細我法二執今俱頓淨故曰遠離此遠離是觧結到極則深妙處麄細塵垢既皆遠離十方廓爾朗然無礙故曰云何不成無上知覺此二句即解結之果此雖單舉菩提而七果全該即前七常住果以番阿難相違之疑也正脉曰法眼清明似方至於初住今即許以究竟極果良以因地真正則果無紆曲而從初發心必成正覺矣上示妙常<span class='corr'>已</span>竟通前示妙圓共一大科示六根圓常此卷初半卷釋疑顯妙後半卷畧分二决定義大意并示六根圓常。</p>
</div>
<p class='juan'>大佛頂如來密因修證了義諸菩薩萬行首楞嚴經四依解卷第四終</p></div></div></div>
</div><!-- end of div[@id='body'] -->
</body></html>