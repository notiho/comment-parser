<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>成唯識論訂正</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu17' />
<p class='juan'>成唯識論訂正卷第十</p><p class="byline">古杭雲棲寺弟子廣伸述</p><p style="margin-left:2em;text-indent:-1em">○二攝屬二障<span class='note-inline'>(二)</span>　初明所攝二顯斷位。</p>
<p style="margin-left:2em;text-indent:-1em">○初明所攝。</p>

<div class='div-orig'><p>此十一障。二障所攝。</p>
</div>
<div class='div-commentary'><p style="margin-left:1em">前標十障。今舉十一。以十地斷障後。復有著礙二愚。名有餘障。故云十一。如深密謂。善男子。此諸地中有二十二種愚癡。十一種麄重是也。瑜伽亦云。永斷最極微細煩惱及所知障。無著無礙等二障所攝。今云二障所攝者。煩惱所知二障。攝前十一障也。又含異生在分別攝。餘俱生攝。必攝屬者。博反約故。有綱領故。</p>
<p style="margin-left:2em;text-indent:-1em">○二顯斷位<span class='note-inline'>(三)</span>　初通釋諸位斷義二別彰三位斷義三詳種頓漸斷義。</p>
<p style="margin-left:2em;text-indent:-1em">○初通釋諸位斷義。</p>
</div>
<div class='div-orig'><p>煩惱障中見所斷種。於極喜地見道初斷。彼障現起。地前<span class='corr'>已</span>伏。修所斷種。金剛喻定現在前時。一切頓斷。彼障現起。地前漸伏。初地<span class='corr'>已</span>上能頓伏盡令永不行。如阿羅漢。由故意力前七地中雖暫現起。而不為失。八地<span class='corr'>已</span>上。畢竟不行。所知障中見所斷種。於極喜地見道初斷。彼障現起。地前<span class='corr'>已</span>伏。修所斷種。於十地中漸次斷滅。金剛喻定現在前時。方永斷盡。彼障現起地前漸伏。乃至十地方永斷盡。八地以上六識俱者。不復現行。無漏觀心及果相續能違彼故。第七俱者。猶可現行。法空智果起位方伏。前五轉識設未轉依。無漏伏故。障不現起。</p>
</div>
<div class='div-commentary'><p style="margin-left:1em">初釋煩惱斷位。次釋所知斷位。煩惱中自又兩節。謂始至地前漸伏。釋煩惱見修所斷種現之位。次至畢竟不行。是通妨難。應有問云。既如羅漢令永不行。如何前四地猶起我見。七地<span class='corr'>已</span>前。猶起貪瞋等耶。故通云。為化眾生。故意力起。故前七地中。雖暫現起而不為失。直至八地<span class='corr'>已</span>上。道力殊勝。始得畢竟不行耳。釋所知斷位中。亦又兩段。初至方永斷盡。明所知見修所斷種現之位。次八地<span class='corr'>已</span>上之下。明諸識相應有現否不同。無漏觀心。第六識心也。及果相續。生空智果也。能違彼者。八地<span class='corr'>已</span>去。生空智果。及所依心王。皆以轉成無漏。與同聚所知障相違。所以不復現行。第七識俱猶可現行者。第七相應法我見等四種。以微細故。八地<span class='corr'>已</span>上。猶現行也。法空智果起位方伏者。至第十地法空智果起時。方乃伏盡也。前五轉識設未轉依。無漏伏故障不現起者。前五識俱法貪瞋癡三種所知。八地<span class='corr'>已</span>上雖未轉依。為第六識無漏觀心之所伏故。亦不現起也。</p>
<p style="margin-left:2em;text-indent:-1em">○二別彰三位斷義。</p>
</div>
<div class='div-orig'><p>雖於修道十地位中皆不斷滅煩惱障種。而彼麄重。亦漸斷滅。由斯故說二障麄重。一一皆有三位斷義。雖諸位中皆斷麄重而三位顯。是故偏說。</p>
</div>
<div class='div-commentary'><p style="margin-left:1em">別彰斷義以釋難也。初正釋。二重通。修道十地位中皆不斷滅煩惱障種。此句即難辭。著一雖字。便即難辭為釋辭。難辭謂據上通釋諸位斷義。於修道位中。皆不斷滅煩惱障種。何故前云修習位。俱斷二障及麄重耶。釋云。雖於修道位皆不斷滅煩惱障種。然斷所知時。而彼煩惱麄重。如無堪任性者亦漸斷滅。由斯故說煩惱所知二障麄重。一一皆有三位斷義。謂通逹位頓斷煩惱所知分別種。修道位漸斷煩惱所知俱生種現。等覺位斷盡煩惱所知俱生種子。由此觀之。但不斷滅。非不漸斷也。恐又問云。若唯三位斷麄重。則資糧加行皆不斷麄重耶。故重通云。雖諸位中皆斷麄重。而三位顯。是故偏說。非偏於三位能斷。餘位全不斷也。</p>
<p style="margin-left:2em;text-indent:-1em">○三詳種頓漸斷義<span class='note-inline'>(二)</span>　初徴問二答釋。</p>
<p style="margin-left:2em;text-indent:-1em">○初徴問。</p>
</div>
<div class='div-orig'><p>斷二障種。漸頓云何。</p>
</div>
<div class='div-commentary'><p style="margin-left:1em">問意謂二障斷義。約位通別雖彰。然種現互陳。頓漸猶未詳盡。單約二種。詳分頓漸。斷當云何耶。</p>
<p style="margin-left:2em;text-indent:-1em">○二答釋<span class='note-inline'>(二)</span>　初釋所斷二釋能斷。</p>
<p style="margin-left:2em;text-indent:-1em">○初釋所斷。</p>
</div>
<div class='div-orig'><p>第七識俱煩惱障種。三乘將得無學果時。一剎那中三界頓斷。所知障種。將成佛時。一剎那中。一切頓斷。任運內起無麄細故。餘六識俱煩惱障種。見所斷者。三乘見位真見道中一切頓斷。修所斷者。隨其所應。一類二乘。三界九地。一一漸次九品別斷。一類二乘。三界九地合為一聚。九品別斷。菩薩要起金剛喻定一剎那中。三界頓斷。所知障種。初地初心。頓斷一切見所斷者。修所斷者。後於十地修道位中漸次而斷。乃至正起金剛喻定。一剎那中。方皆斷盡。通緣內外麄細境生。品類差別有眾多故。</p>
</div>
<div class='div-commentary'><p style="margin-left:1em">初約七識相應二障種斷義。二約六識相應二障種斷義。七識相應俱生煩惱障種。以第七不能入生空觀無漸斷義故。三乘將得羅漢獨覺如來無學果時。一剎那中三界頓斷。若第七識相應俱生所知障種。菩薩將成佛時。一剎那中一切頓斷。以此任運內起。執於第八。不緣於外。境唯一類。無有麄細。故唯頓斷。此七識相應俱生二障之頓斷也。餘六識俱煩惱障種。見道所斷分別起者。三乘見道位中。一切頓斷。修道所斷俱生起者。三乘隨其所應。斷有頓漸。謂二乘頓漸。大乘頓斷。二乘頓漸者。一類漸根。於三界九地。每地九品。先斷五趣雜居地九品。次斷離生喜樂地九品。乃至最後斷非非想地九品。漸次九品別斷而成阿羅漢。一類頓根二乘。更有上中下別。於三界九地俱惑。合為一聚。共為九品。上根頓斷九品。中根先斷上三。次斷中三。後斷下三。下根九品一一別斷。先斷上上品。次斷上中品。乃至最後斷下下品。故經謂預流果人。有一生得阿羅漢者。有二生五生乃至七生得阿羅漢道者是也。大乘頓斷者。菩薩要起金剛喻定。一剎那中。三界頓斷。若六識相應所知障種。即分別起者。亦非關二乘。唯在菩薩初地初心見道位中一切頓斷。若修斷者不同煩惱三界頓斷。要於修道十地位中漸次而斷。乃至正起金剛喻定。一剎那中。方皆斷盡。以此六識俱者。通緣內外麄細境生。品類差別有眾多故。是以漸斷。若總其大意。二障不離六七二識。七識二障不通分別。唯俱生故。三乘以及菩薩皆是頓斷。六識二障通乎分別俱生。分別煩惱三乘見位。得以頓斷。俱生煩惱。小大之斷。頓漸不同。所知分別起者。菩薩初地初心得以頓斷。俱生起者。十地修位。斷亦漸次。必至金剛喻定而始盡也。</p>
<p style="margin-left:2em;text-indent:-1em">○二釋能斷。</p>
</div>
<div class='div-orig'><p>二乘根鈍漸斷障時。必各別起無間。解脫。加行。勝進或別或總。菩薩利根。漸斷障位。非要別起無間解脫。剎那剎那能斷證故。加行等四。剎那剎那前後相望。皆容俱有。</p>
</div>
<div class='div-commentary'><p style="margin-left:1em">復釋能斷。見大小利鈍不同也。二乘根鈍。漸斷障時。必各別起等者。謂無間斷惑。解脫證理。加行勝進。或總或別。總則俱時。別分前後也。菩薩剎那剎那能斷證者。斷惑與證理同時。非別起也。加行等四。即等勝進無間解脫三位。皆容俱有者。一剎那中。四容俱有。即四道同容於一剎那中也。問。二乘鈍利無論。菩薩根性雖利。亦須久經多劫。佛道乃成。何云剎那剎那能斷證耶。曰。此有三義。一時雖無量。攝在一剎那。故云處夢謂經年。悟乃須㬰頃。二精進修者。時不覺長。故云佛於無量劫。勤勇謂須㬰。三雖說剎那剎那。殊不可量。故從初至後。有多無間解脫勝進道故。以上釋十障竟。</p>
<p style="margin-left:2em;text-indent:-1em">○四釋十如<span class='note-inline'>(二)</span>　初正釋二通妨。</p>
<p style="margin-left:2em;text-indent:-1em">○初正釋<span class='note-inline'>(十)</span>　初釋徧行<span class='note-inline'>(至)</span>十業自在。</p>
<p style="margin-left:2em;text-indent:-1em">○初釋徧行。</p>
</div>
<div class='div-orig'><p>十真如者一徧行真如。謂此真如二空所顯。無有一法而不在故。</p>
</div>
<div class='div-commentary'><p style="margin-left:1em">初標次釋。下皆倣此。徧謂徧滿。行即行相。謂此真如即所顯也。二空。我法二空。即能顯也。無有一法而不在正徧行也。以初地施行斷異生性障。空二分別隨眠。證法界一分真理。徧一切有為行。無有一法非二空。故曰徧行真如。</p>
<p style="margin-left:2em;text-indent:-1em">○二釋最勝。</p>
</div>
<div class='div-orig'><p>二最勝真如。謂此真如具無邉德。於一切法最為勝故。</p>
</div>
<div class='div-commentary'><p style="margin-left:1em">具無邉德。於一切法最勝之由也。如惡病。如怖畏。如愚暗。如惡道等。乃一切法也。今離垢地修行戒行。遠離邪行犯戒之垢。其所證真如戒德。及具無邉德。於大惡病為良藥。於大怖畏為守護。於死愚暗為明燈。乃至惡道海中為大船筏等。豈非于一切法。為最勝也耶。故云最勝真如詳智論中。</p>
<p style="margin-left:2em;text-indent:-1em">○三釋勝流。</p>
</div>
<div class='div-orig'><p>三勝流真如。謂此真如所流教法。於餘教法極為勝故。</p>
</div>
<div class='div-commentary'><p style="margin-left:1em">於餘教法極為勝者。梁攝云。從真如流出正體智。正智流出後得智。後得流出大悲心。大悲流出十二部經。名為勝流真如。餘教法非證此真如之所流者。今第三發光地。修行忍行。離闇鈍障。具勝定總持。流出無邉妙慧。照大乘法。故曰勝流真如。</p>
<p style="margin-left:2em;text-indent:-1em">○四無攝受。</p>
</div>
<div class='div-orig'><p>四無攝受真如。謂此真如無所繫屬。非我執等所依取故。</p>
</div>
<div class='div-commentary'><p style="margin-left:1em">無所繫屬。如世親云。於此如中。無計我所。無攝我所。如北洲人。無繫屬故。非我執等所依取。謂非我執。我慢。我愛。無明邉見等。所依取故也。無繫屬非依取正無攝受。以第四燄慧地。修精進行。斷微細煩惱現行障。得出世間所證法界。名安住最勝菩提分法。非一切之所管屬。曰無攝受真如。</p>
<p style="margin-left:2em;text-indent:-1em">○五類無別。</p>
</div>
<div class='div-orig'><p>五類無別真如。謂此真如類無差別。非如眼等類有異故。</p>
</div>
<div class='div-commentary'><p style="margin-left:1em">類無別者。生死涅槃皆平等故。梁攝謂由此真如。能令三世諸佛相續不異。眾生迷此。萬類差別。諸佛證此。居然不變故。以難勝地。修妙靜慮。斷下般涅槃障。真俗雙行所證法界。畢竟無盡。無有變異。非如眼等。隨諸有情。各各差別。類有異故。曰類無別真如。</p>
<p style="margin-left:2em;text-indent:-1em">○六無染淨。</p>
</div>
<div class='div-orig'><p>六無染淨真如。謂此真如本性無染。亦不可說後方淨故。</p>
</div>
<div class='div-commentary'><p style="margin-left:1em">謂此真如本性無染。本性無淨可知。亦不可說後方淨故。不可說先曾染又可知。以現前地。修妙般若。斷麄相現行障。證得真如。觀十二緣起法。無染無淨。名此真如為無染淨故。表此真如本無染淨。遮其不可說後方淨而無染。曰無染淨真如。</p>
<p style="margin-left:2em;text-indent:-1em">○七法無別。</p>
</div>
<div class='div-orig'><p>七法無別真如。謂此真如雖多教法種種安立。而無異故。</p>
</div>
<div class='div-commentary'><p style="margin-left:1em">教依如立。教法既多。如若有別。不知教法雖種種安立。曰法界。曰法性。曰實相。曰無相等。名有異而如無異也。以遠行地。修方便行。斷細相現行障。入妙無相觀。證法無差別。了種種教法。皆同真如。無有二相。曰法無別真如。</p>
<p style="margin-left:2em;text-indent:-1em">○八不增減。</p>
</div>
<div class='div-orig'><p>八不增減真如。謂此真如離增減執。不隨淨染有增減故。即此亦名相土自在所依真如。謂若證得此真如<span class='corr'>已</span>。現相現土。俱自在故。</p>
</div>
<div class='div-commentary'><p style="margin-left:1em">第八不動地。修行願行。斷無相中作加行障。所證真如。名不增減。謂此真如離增減執。以染法減時。不隨染法有減。淨法增時。不隨淨法有增。真得無生法忍。不見一法有增減故即此亦名相土自在所依真如。謂此所證。是相自在之所依止。隨所欲相。即能現前。十身相作故。謂此所證是土自在之所依止。隨所欲土。成金寳等。即現前故。</p>
<p style="margin-left:2em;text-indent:-1em">○九智自在。</p>
</div>
<div class='div-orig'><p>九智自在所依真如。謂若證得此真如<span class='corr'>已</span>。於無礙解得自在故。</p>
</div>
<div class='div-commentary'><p style="margin-left:1em">謂第九善慧地。修行力行。斷利他不欲行障。證得智自在所依真如。謂若證得此真如<span class='corr'>已</span>。於四無礙解。任運自在。善說法要。四無礙。即智自在。智自在是能依。所證真如是所依言是智自在之所依止。曰智自在所依真如。</p>
<p style="margin-left:2em;text-indent:-1em">○十業自在。</p>
</div>
<div class='div-orig'><p>十業自在等所依真如。謂若證得此真如<span class='corr'>已</span>。普於一切神通作業總持定門。皆自在故。</p>
</div>
<div class='div-commentary'><p style="margin-left:1em">第十法雲地。修妙智行等滿足。斷諸法中未得自在障。所證真如。為神通之所依止。所依既勝。能依自殊。故神通作業等。皆得自在。故名業自在等所依真如。廣如淨名不思議品。</p>
<p style="margin-left:2em;text-indent:-1em">○二通妨。</p>
</div>
<div class='div-orig'><p>雖真如性。實無差別。而隨勝德。假立十種。雖初地中<span class='corr'>已</span>逹一切。而能證行。猶未圓滿。為令圓滿。後後建立。</p>
</div>
<div class='div-commentary'><p style="margin-left:1em">恐問真如之性實無有別。別立十種何也。故云雖真如性實無差別。隨真如德。假立差別。不以名別性遂別也。問云。初地見理<span class='corr'>已</span>逹一切名為徧行。何必更立後九種耶。故云雖逹一切。而能證行。猶未圓滿。為令圓滿。後後建立耳。能證行。即十波羅蜜。又初約所證為妨。二約能證為妨。雖分能所。所不離能。德隨證行。顯有淺深。能不離所行。由性德而證高下。即能即所。全所全能。別而無別。無別而別。<span class='corr'>已</span>上第四釋十如竟。</p>
<p style="margin-left:2em;text-indent:-1em">○五釋轉依<span class='note-inline'>(二)</span>　初結前起後二正釋轉依。</p>
<p style="margin-left:2em;text-indent:-1em">○初結前起後。</p>
</div>
<div class='div-orig'><p>如是菩薩。於十地中勇猛修行十種勝行。斷十種障。證十真如。於二轉依便能證得。</p>
</div>
<div class='div-commentary'><p style="margin-left:2em;text-indent:-1em">○二正釋轉依<span class='note-inline'>(二)</span>　初明位別二明義別。</p>
<p style="margin-left:2em;text-indent:-1em">○初明位別<span class='note-inline'>(二)</span>　初總標二別釋。</p>
<p style="margin-left:2em;text-indent:-1em">○初總標。</p>
</div>
<div class='div-orig'><p>轉依位別。畧有六種。</p>
</div>
<div class='div-commentary'><p style="margin-left:2em;text-indent:-1em">○二別釋<span class='note-inline'>(六)</span>　初損益轉二通逹轉三修習轉四圓滿轉五下劣轉六廣大轉。</p>
<p style="margin-left:2em;text-indent:-1em">○初損益轉。</p>
</div>
<div class='div-orig'><p>一損力益能轉。謂初二位。由習勝解及慚愧故。損本識中染種[執/力]力。益本識內淨種功能。雖未斷[障-日+田]種實證轉依而漸伏現行。亦名為轉。</p>
</div>
<div class='div-commentary'><p style="margin-left:1em">初標列轉名。二原釋損益。三縱奪釋轉。二位指資加。謂資糧位。具四力修六行。發三心。以聞熏修。悟唯識性相。具習勝解。加行位。起四尋思發四如實。觀二取空。具慚愧羞耻過惡也損益等者。謂由習殊勝解及慚愧過惡之力。故能損減依附異熟識中。煩惱熏習染種發現之[執/力]力。增益依附異熟識中。所習淨法起現之功能也。恐疑此際尚未能斷障種。何名為轉。故先縱而後奪云。雖未斷分別障種。實證轉依。以漸伏分別現行。使之不行。是亦轉其行於不行。故亦名轉耳。</p>
<p style="margin-left:2em;text-indent:-1em">○二通逹轉。</p>
</div>
<div class='div-orig'><p>二通逹轉。謂通逹位。由見道力。通逹真如。斷分別生二障麄重。證得一分真實轉依。</p>
</div>
<div class='div-commentary'><p style="margin-left:1em">由見道力。通逹真如者。體會曰通逹。能見諦理無壅塞也。斷分別生二障麄重者。頓斷分別我法二障種子也。證得一分真實轉依者。得根本智。證徧行真如得一分真實轉依。曰通逹轉。</p>
<p style="margin-left:2em;text-indent:-1em">○三修習轉。</p>
</div>
<div class='div-orig'><p>三修習轉。謂修習位。由數修習十地行故。漸斷俱生二障麄重。漸次證得真實轉依。攝大乘中說通逹轉在前六地。有無相觀通逹真俗間雜現前。令真非真現不現故。說修習轉在後四地。純無相觀長時現前。勇猛修習斷餘麄重。多令非真不顯現故。</p>
</div>
<div class='div-commentary'><p style="margin-left:1em">初正釋修習。二會通攝論。數數修習十地十種勝行無間曰修習。由數修習。漸斷俱生我法種子。漸證十種真實轉依曰轉。是從初地後心。至十地皆名修習轉也。若證於攝論。說通前六地。皆名通逹轉。以有相觀通俗。無相觀逹真。入無相觀。真現而非真不現。出無相觀。真亦不現。入有相觀。則非真現而真不現也。故名通逹轉。說修習轉。在後四地。以無相觀長時現前。勇猛修習。斷餘麄重。多令非真不現前故。夫曰多令不現。則無相觀之常現可知。夫曰多令不現。則非真之猶現可知。而曰純無相觀者何也。曰此對前之間雜曰純。尅體而論。純中猶有未純在也。故八地<span class='corr'>已</span>上。方是真純。愚謂前六後四充類至義之盡之言也。亦可初地後心勝進。入二地<span class='corr'>已</span>來。亦通修習轉。故云修十地行故等也。</p>
<p style="margin-left:2em;text-indent:-1em">○四圓滿轉。</p>
</div>
<div class='div-orig'><p>四果圓滿轉。謂究竟位。由三大劫阿僧祇耶。修習無邉難行勝行。金剛喻定現在前時。永斷本來一切麄重。頓證佛果圓滿轉依。竆未來際利樂無盡。</p>
</div>
<div class='div-commentary'><p style="margin-left:1em">從資糧至加行可名相似轉。從初地至十地可名分證轉。唯此得名圓滿轉。謂究竟位。三大無數劫。修習無邉勝行曰行圓滿。自資糧至等覺無間道。普光明等十大三昧金剛喻定現在前時。永斷本來一切種盡曰斷圓滿。至解脫道。頓證佛果圓滿轉依。曰證圓滿。遡流竆源證由於斷。斷由於修。故曰由三大阿僧祗耶。修習至於證圓滿也。修之時義大矣哉。竆未來際利樂無盡。對上自利圓滿。此名利生圓滿。但利生無圓滿時。竆未來際利樂無盡。是謂圓滿利生耳。圓滿利生。故曰無盡。</p>
<p style="margin-left:2em;text-indent:-1em">○五下劣轉。</p>
</div>
<div class='div-orig'><p>五下劣轉。謂二乘位。專求自利。厭苦欣寂。唯能通逹生空真如。斷煩惱種證真擇滅。無勝堪能。名下劣轉。</p>
</div>
<div class='div-commentary'><p style="margin-left:1em">專求自利。志下劣也。厭苦欣寂。行下劣也。唯逹生空。解下劣也。斷煩惱種。斷下劣也。證真擇滅。證下劣也。無二利勝能。等觀勝能。大解勝能。雙斷勝能。雙證勝能。故從初至證。雖得名轉。轉非殊勝。[耳*少]目矬陋曰下劣轉。</p>
<p style="margin-left:2em;text-indent:-1em">○六廣大轉。</p>
</div>
<div class='div-orig'><p>六廣大轉。謂大乘位。為利他故。趣大菩提。生死涅槃俱無欣厭。具能通逹二空真如。雙斷煩惱所知障種。頓證無上菩提涅槃。有勝堪能。名廣大轉。此中意說廣大轉依。捨二麄重而證得故。</p>
</div>
<div class='div-commentary'><p style="margin-left:1em">廣大轉。翻上可知。此中意說等。簡定頌意也。以頌言捨二麄重故便證得轉依者。意取第六廣大轉依。雖對菩薩。唯取大乘因位。而圓滿自在其中。以云頓證無上菩提涅槃故也。上正釋轉依中初明位別竟。</p>
<p style="margin-left:2em;text-indent:-1em">○二明義別<span class='note-inline'>(二)</span>　初總標二別釋。</p>
<p style="margin-left:2em;text-indent:-1em">○初總標。</p>
</div>
<div class='div-orig'><p>轉依義別。畧有四種。</p>
</div>
<div class='div-commentary'><p style="margin-left:2em;text-indent:-1em">○二別釋<span class='note-inline'>(四)</span>　初能轉道二所轉依三所轉捨四所轉得。</p>
<p style="margin-left:2em;text-indent:-1em">○初能轉道<span class='note-inline'>(二)</span>　初正釋二料簡。</p>
<p style="margin-left:2em;text-indent:-1em">○初正釋。</p>
</div>
<div class='div-orig'><p>一能轉道。此復有二。一能伏道。謂伏二障隨眠[執/力]力。令不引起二障現行。此通有漏無漏二道。加行。根本。後得。三智隨其所應。漸頓伏彼。二能斷道。謂能永斷二障隨眠。此道定非有漏加行。有漏曾習相執所引。未冺相故。加行趣求所證所引。未成辦故。</p>
</div>
<div class='div-commentary'><p style="margin-left:1em">能轉道。對所轉依言。能轉道有二。一能伏道。二能斷道。能伏。謂二障種有能生現行[執/力]力。修六行及加行等智伏之。令不現起。此通漏無漏道。謂六行漸伏。唯通有漏。若加行智後得智漸伏。通漏無漏。若根本智頓伏。唯通無漏故。二能斷者。謂起根本無分別智。能永斷二障隨眠。此能斷道。不通有漏道及加行智。二道中除有漏道。三智中除加行智也。除有漏者。以有漏道是曾習相執所引。未冺相故。謂第七念念執我。令第六所行施等不能亡相。雖有漏道常起現行而不為損。亦無所益。故能斷道。唯取無漏。除加行者。以加行之智。雖勤勇趣求。而於所證真如之理。所引根本之智。未能成辦。故除之也。此能轉道之差別如此。</p>
<p style="margin-left:2em;text-indent:-1em">○二料簡。</p>
</div>
<div class='div-orig'><p>有義。根本無分別智。親證二空所顯真理。無境相故。能斷隨眠。後得不然。故非斷道。有義。後得無分別智。雖不親證二空真理。無力能斷迷理隨眠。而於安立非安立相。明了現前無倒證故。亦能永斷迷事隨眠。故瑜伽說修道位中有出世斷道。世出世斷道。無純世間道。能永害隨眠。是曾習故。相執引故。由斯理趣。諸見所斷。及修所斷。迷理隨眠。唯有根本無分別智親證理故。能正斷彼。餘修所斷迷事隨眠。根本後得俱能正斷。</p>
</div>
<div class='div-commentary'><p style="margin-left:1em">初師唯取根本智能斷隨眠。次師雙取。以根本能斷迷理迷事隨眠。後得亦斷迷事隨眠。證之於瑜伽。則修道位中根本智。名出世斷道。後得名世出世斷道。加行名純世間道。無能永害等者。以唯在地前伏除分別二障現行。不能永害隨眠也。曾習故。相執引故。出所以。如前所釋。由斯理趣。諸見所斷及修所斷迷理隨眠。唯根本無分別智。親證理故。能正斷彼。餘修所斷迷事隨眠。根後俱能正斷。較量二說。此說為正。迷理事者。別迷心曰迷理。任運迷境曰迷事。又迷<span class='corr'>己</span>為物曰迷理。認物為<span class='corr'>己</span>曰迷事。</p>
<p style="margin-left:2em;text-indent:-1em">○二所轉依。</p>
</div>
<div class='div-orig'><p>二所轉依。此復有二。一持種依。謂根本識。由此能持染淨法種。與染淨法俱為所依。聖道轉令捨染得淨。餘依他起性雖亦是依。而不能持種。故此不說。二迷悟依。謂真如。由此能作迷悟根本。諸染法淨法依之得生。聖道轉令捨染得淨。餘雖亦作迷悟法依。而非根本。故此不說。</p>
</div>
<div class='div-commentary'><p style="margin-left:1em">所轉依。對能轉道言。依有二種。謂持種依。迷悟依。持種依者。第八本識持染淨種。與染現行淨現行法為所依。曰轉者。修聖道時。轉令捨染得淨。曰轉依也。雖前七識等。並依他起。亦所依法。不能持種故此不說。迷悟依者。謂真如法是迷悟根本。與染淨法為所依。曰轉者。修聖道時。令捨染得淨。曰轉依也。雖餘依他起。亦迷悟依。而非根本。故此不說。一徃觀之。持種依是約相宗。迷悟依是約性宗。究竟論之。真如即唯識實性。識與真如非一非異。</p>
<p style="margin-left:2em;text-indent:-1em">○三所轉捨<span class='note-inline'>(二)</span>　初正釋二料簡。</p>
<p style="margin-left:2em;text-indent:-1em">○初正釋。</p>
</div>
<div class='div-orig'><p>三所轉捨。此復有二。一所斷捨。謂二障種。真無間道現在前時。障治相違。彼便斷滅。永不成就。說之為捨。彼種斷故。不復現行妄執我法。所執我法不對妄情亦說為捨。由此名捨徧計所執。二所棄捨。謂餘有漏劣無漏種。金剛喻定現在前時。引極圓明純淨本識。非彼依故。皆永棄捨。彼種捨<span class='corr'>已</span>。現有漏法及劣無漏畢竟不生。既永不生。亦說為捨。由此名捨生死劣法。</p>
</div>
<div class='div-commentary'><p style="margin-left:1em">三所轉捨。對所轉得言。捨有二種。一斷捨。二棄捨。斷捨者。真無間道斷二障種。種斷而現伏名捨。妄執我法之心。所執我法之境。對妄情而現行之徧計皆捨也。二棄捨者。金剛喻定。引極圓明無漏本識。二障種外。餘有漏善種。及劣無漏種。無所依故。皆永棄捨名捨。種捨而現永不生。亦名為捨。由此名捨生死劣法。以餘有漏善。能感分段生死。劣無漏善其力但能感變易生死故也。又斷乃彼障此治。敵體相違。猶水與火。不可並立。棄則能依之法無所依而自消。無漏善生。漏善自滅。勝法圓明。劣法自遣矣。</p>
<p style="margin-left:2em;text-indent:-1em">○二料簡。</p>
</div>
<div class='div-orig'><p>有義。所餘有漏法種及劣無漏。金剛喻定現在前時。皆<span class='corr'>已</span>棄捨。與二障種俱時捨故。有義。爾時猶未捨彼。與無間道不相違故。菩薩應無生死法故。此位應無所熏識故。住無間道應名佛故。後解脫道應無用故。由此應知。餘有漏等。解脫道起方棄捨之。第八淨識非彼依故。</p>
</div>
<div class='div-commentary'><p style="margin-left:1em">初師以餘二種。及二障種。俱時捨於金剛喻定。次師以五所以。斷其未捨。一不相違故不捨。謂斷須障治相違。無間道。與劣無漏種。及有漏善種不違。豈能捨耶。二菩薩應無生死法故不捨。謂無間道時。菩薩尚有一分變易生死。此時云捨。應無生死法耶。三無間位應無所熏識故不捨。所熏識。即異熟識。有漏善種。及劣無漏種。皆此識執持。若此時所持既捨。能持異熟亦捨。則無間位。應無所熏識耶。四若無間道時<span class='corr'>已</span>捨異熟。則因位菩薩名為佛耶。五既<span class='corr'>已</span>名佛。起解脫道。應無有用。然而解脫起時。有能棄有漏善根及劣無漏種之用。有能證極果顯理之用。豈無用耶。展轉竆之。應知無間道時。不捨此種。解脫道起。方棄捨之。以第八淨識。非彼所依故也。較量二說。後說為正。</p>
<p style="margin-left:2em;text-indent:-1em">○四所轉得<span class='note-inline'>(二)</span>　初所顯得二所生得。</p>
<p style="margin-left:2em;text-indent:-1em">○初所顯得<span class='note-inline'>(二)</span>　初明通體二彰義別。</p>
<p style="margin-left:2em;text-indent:-1em">○初明通體。</p>
</div>
<div class='div-orig'><p>四所轉得。此復有二。一所顯得。謂大涅槃。此雖本來自性清淨。而由客障覆令不顯。真聖道生斷彼障故。令其相續名得涅槃。此依真如離障施設。故體即是清淨法界。</p>
</div>
<div class='div-commentary'><p style="margin-left:1em">涅槃云圓寂。大者通俱後三。謂無上大涅槃也。以體全法界德滿塵沙曰圓。妙絕相累究竟離念曰寂所轉得對所轉捨。以有轉捨。必有轉得故也。初至名得涅槃。縱難奪釋顯得。次至清淨法界。括意結釋本淨。此雖本來之此。指大涅槃。謂有難言。此大涅槃本來自性清淨。曰得者何。故縱難而奪釋云。此雖本來等云云也。此依真如之此。指所顯得。謂更難云。既云顯得。即屬新淨。曰本來者何。故括釋意而結釋之云。此依真如等云云也。</p>
<p style="margin-left:2em;text-indent:-1em">○二彰義別<span class='note-inline'>(三)</span>　初正釋二料簡三結名。</p>
<p style="margin-left:2em;text-indent:-1em">○初正釋。</p>
</div>
<div class='div-orig'><p>涅槃義別。畧有四種。一本來自性清淨涅槃。謂一切法相真如理。雖有客染。而本性淨。具無數量微妙功德。無生無滅。湛若虚空。一切有情平等共有。與一切法不一不異。離一切相。一切分別。尋思路絕。名言道斷。唯真聖者自內所證。其性本寂故名涅槃。二有餘依涅槃。謂即真如出煩惱障。雖有微苦所依未滅。而障永寂。故名涅槃。三無餘依涅槃。謂即真如出生死苦。煩惱既盡。餘依亦滅。眾苦永寂。故名涅槃。四無住處涅槃。謂即真如出所知障。大悲般若常所輔翼。由斯不住生死涅槃。利樂有情竆未來際。用而常寂。故名涅槃。</p>
</div>
<div class='div-commentary'><p style="margin-left:1em">上文通體既顯。大旨自彰。別義未明。細微不盡。故復畧開四種。一本來自性清淨涅槃。二有餘依涅槃。三無餘依涅槃。四無住處涅槃。本來自性清淨者。謂蘊處界等一切法相所依真理。雖有客塵煩惱所染。本性清淨。具無數量微妙功德。無生無滅。湛若虚空。不簡有情聖凢。平等共有曰本淨。與一切法不一不異等。乃至本寂曰涅槃。不一異者。一則真如應是無常。異則真如非法實性故。離一切相一切分別者。謂不可以有無等四句分別之也。尋思路絕者。離顯境名言。不可以識識也。名言道斷者。離表義名言。不可以言言也。二有餘依者。真如出煩惱障。子縛<span class='corr'>已</span>盡。無有喧動曰涅槃。身智未冺。果縛猶存。餘微苦依。曰有餘依涅槃也。三無餘依者。真如出生死苦。煩惱既盡。眾苦<span class='corr'>已</span>寂曰涅槃。身智復滅。果縛亦忘。苦依殆盡。曰無餘依涅槃也。四無住處者。謂即真如出所知障。非有餘無餘。但出於煩惱障。大悲般若。常為輔翼。非有餘無餘。猶住於涅槃也。利樂有情。竆未來際。非有餘無餘。不能利生之無盡也。問。竆未來際利樂有情。利他妙用得矣。何名涅槃。答。用而常寂。故名涅槃。則此對前二。可名有住涅槃。前二形此。得名無住涅槃。良以用而常寂。不住生死。豈不寂而常用。不住涅槃。二邉不住。故名無住。</p>
<p style="margin-left:2em;text-indent:-1em">○二料簡<span class='note-inline'>(二)</span>　初通約凢聖總簡二復申問答別釋。</p>
<p style="margin-left:2em;text-indent:-1em">○初通約凢聖總簡。</p>
</div>
<div class='div-orig'><p>一切有情皆有初一。二乘無學容有前三。唯我世尊可言具四。</p>
</div>
<div class='div-commentary'><p style="margin-left:1em">上文正釋涅槃。別義似明。然所以別者。猶未能詳明也。何則。法元無異。異由於人。若不通為料簡。別致問酬。則微細何由而現。委曲何自而彰乎。故又先通簡而後別釋也。有情曰一切皆有。則凢聖外微細昆蟲曷常欠一毫毛。雜華云竒哉眾生。云何具有如來智慧德相是也。但以無明妄想執著而不證得。故無後三耳。餘文可知。然則有情但性具而<span class='corr'>已</span>。有情如二乘無學。雖具性修於修尚缺。有情如世尊。始得性修圓滿。通論差別如此。</p>
<p style="margin-left:2em;text-indent:-1em">○二復申問答別釋<span class='note-inline'>(六)</span>　初躡世尊釋有餘二躡聲聞釋無依三躡所知釋感得四躡感得釋障得五躡障得釋斷得六躡斷得釋障說。</p>
<p style="margin-left:2em;text-indent:-1em">○初躡世尊釋有餘。</p>
</div>
<div class='div-orig'><p>如何善逝。有有餘依。雖無實依而現似有。或苦依盡。說無餘依。非苦依在。說有餘依。是故世尊可言具四。</p>
</div>
<div class='div-commentary'><p style="margin-left:1em">如何善逝有有餘依。躡前世尊可言具四問也。意謂二死<span class='corr'>已</span>離。諸苦永寂名佛。何復有苦依。曰有餘依耶。答中。初約實無似有示現答。二約表無遮有顯說答。實無者。無實有餘依也。似有者。示現似有餘依也。如病時須乳。及金鎗背痛等。雖無實有餘依。以為眾生故。示現有身必苦。因果之不忘也。表無者。或苦依盡。說無餘依。表有無餘依也。遮有者。非苦依在。說有餘依。遮有漏蘊為有餘依也。故云非苦依在。說有餘依。隱然於苦依無處。說有餘依耳。無處說有。豈非以無漏蘊為依乎。</p>
<p style="margin-left:2em;text-indent:-1em">○二躡聲聞釋無餘。</p>
</div>
<div class='div-orig'><p>若聲聞等有無餘依。如何有處說彼非有。有處說彼都無涅槃。豈有餘依。彼亦非有。然聲聞等身智在時。有所知障苦依未盡圓寂義隱。說無涅槃。非彼實無煩惱障盡所顯真理有餘涅槃。爾時未證無餘圓寂故亦說彼無無餘依。非彼後時滅身智<span class='corr'>已</span>。無苦依盡無餘涅槃。或說二乘無涅槃者。依無住處。不依前三。又說彼無無餘依者。依不定性二乘而說。彼纔證得有餘涅槃。决定迴心求無上覺。由定願力留身久住。非如一類入無餘依。謂有二乘深樂圓寂。得生空觀。親證真如。永滅感生煩惱障盡顯依真理有餘涅槃。彼能感生煩惱盡故後有異熟無由更生。現苦所依任運滅位。餘有為法既無所依。與彼苦依同時頓捨。顯依真理無餘涅槃。爾時雖無二乘身智。而由彼證可說彼有。此位唯有清淨真如。離相湛然。寂滅安樂。依此說彼與佛無差。但無菩提利樂他業。故復說彼與佛有異。</p>
</div>
<div class='div-commentary'><p style="margin-left:1em">初躡前問難。次約義隱答。三約實無答。四轉釋一類。若聲聞等有無餘依。躡前容有前三也。如何有處說彼非有無餘。有處說彼無餘有餘都無。約他處違前容有為問也。豈有餘依。彼亦非有。據法合人難有餘非有之未合也。義隱答者。都無之義隱於身智在時有所知障。苦依未盡說有餘無餘都無。非彼實無煩惱障盡。所顯真理有餘涅槃。無無餘義。隱於此時未證無餘圓寂。說彼無無餘依。非彼後時滅身智<span class='corr'>已</span>。無苦依盡無餘涅槃也。實無者。約實無無住涅槃。曰無涅槃。非無前三名無涅槃也。又實無無餘涅槃名無涅槃者。非無有餘名無涅槃。以不定性聲聞。纔證有餘。迴小向大。不入無餘依之故耳。非如一類入無餘依者之可同也。一類入無餘依。釋有三段。一釋入無餘。二通妨身智。三對佛辨異。釋入無餘者。謂有一類二乘。根則深樂圓寂。觀則得生空觀。證則親證真如。滅則永滅感生煩惱障盡。顯依真理有餘涅槃。彼能感生煩惱盡故。後有異熟。無由更生。彼現在眾苦之身。亦隨業盡。任運滅位。則二乘觀智及相應心品之餘有為法。名能依者。既無所依。與彼苦依。同時頓捨。顯依真理無餘涅槃。曰入無餘依也。通妨身智者。恐有難云。既無身智。誰為能證。通云。爾入無餘依時。雖無身智。然先曾由彼身智證得。故可假說彼有身智耳。對佛辨異者。此位與佛亦異亦同。以此位唯有清淨真如。湛寂安樂。說與佛同。但無上求菩提。下利他業。因乖萬行。果缺圓常。與佛異耳。</p>
<p style="margin-left:2em;text-indent:-1em">○三躡所知釋感得。</p>
</div>
<div class='div-orig'><p>諸所知障。既不感生。如何斷彼得無住處。彼能隱覆法空真如。令不發生大悲般若。竆未來際利樂有情。故斷彼時顯法空理。此理即是無住涅槃。令於二邉俱不住故。</p>
</div>
<div class='div-commentary'><p style="margin-left:1em">感得者。問意云。感而後生。由煩惱障。以是不善性故。斷彼得二涅槃。所知是無記性。既非感生。如何斷之亦得無住涅槃耶。釋感得者。意謂所知雖不感生。雖障法空真理。即障利他大悲。故斷彼時顯法空理。此所顯理。即是不住二邉之妙涅槃理。是以斷彼得無住處。</p>
<p style="margin-left:2em;text-indent:-1em">○四躡感得釋障得。</p>
</div>
<div class='div-orig'><p>若所知障。亦障涅槃。如何斷彼不得擇滅擇滅離縛。彼非縛故。</p>
</div>
<div class='div-commentary'><p style="margin-left:1em">障得者。問意云。所知既障無住涅槃。斷障應得擇滅無為以擇滅智斷一分障。顯一分理故。意以擇滅可盡攝諸涅槃也。不知擇滅無為。是離煩惱障縛所顯。彼所知障。既不感生。非同煩惱能縛有情住於生死。故斷彼時。不得擇滅無為。但證真如無為耳。</p>
<p style="margin-left:2em;text-indent:-1em">○五躡障得釋斷得。</p>
</div>
<div class='div-orig'><p>既爾。斷彼寧得涅槃。非諸涅槃皆擇滅攝。不爾。性淨。應非涅槃。能縛有情住生死者。斷此說得擇滅無為。諸所知障不感生死。非如煩惱能縛有情。故斷彼時不得擇滅。然斷彼時。法空理顯。此理相寂。說為涅槃。非此涅槃擇滅為性。故四圓寂。諸無為中。初後即真如。中二擇滅攝。若唯斷縛得擇滅者。不動等二四中誰攝。非擇滅攝。說暫離故。擇滅無為。唯究竟滅。有非擇滅。非永滅故。或無住處亦擇滅攝。由真擇力滅障得故。擇滅有二。一滅縛得。謂斷感生煩惱得者。二滅障得。謂斷餘障而證得者。故四圓寂諸無為中。初一即真如。後三皆擇滅不動等二暫伏滅者。非擇滅攝。究竟滅者。擇滅所攝。</p>
</div>
<div class='div-commentary'><p style="margin-left:1em">初明無住非擇滅攝。次明無住亦擇滅攝。於無住非擇滅攝中。曲分為二。初至中二擇滅攝。是問答明二無為攝四涅槃。次至非永滅故。是問答明非擇滅攝二無為。二無為攝四涅槃。躡前彼非縛故。問云。既所知非縛。斷彼寧得涅槃。意以諸涅槃皆擇滅攝也。不知前四涅槃有是擇滅攝。非擇滅攝者。故云非諸涅槃皆擇滅攝。若謂不爾。皆屬擇滅攝者。則初一性淨。既非斷障所得。屬於擇滅。乃應非涅槃矣。然而不可不謂之淨性涅槃也。是以非皆攝者。以能縛有情住生死者。斷此說得擇滅無為。諸所知障不感生死。不縳有情。故斷彼時。不得擇滅。雖是不得。以斷彼故。法空理顯。此理相寂。說為涅槃。非此涅槃。以擇滅為性也。故四圓寂。於諸無為中。初性淨。後無住。此二涅槃。真如無為攝。中間有餘無餘二涅槃。即擇滅無為攝。是謂二種無為能攝四種涅槃也。非擇滅攝二無為者。牒前問云。若唯斷縛得擇滅者。即如第四禪名不動滅無為。等滅受想無為。此二無為。在虚空與擇滅并非擇滅及真如之四無為中。是誰所攝耶。答云。此二無為在四無為中是非擇滅無為攝。以此二種緣闕不生。說暫離故。非是擇滅。以擇滅無為。唯究竟滅。有非擇滅。是暫離故。非究竟滅。是以非擇滅二無為也。展轉竆之。無住涅槃。非擇滅攝也明矣。次明無住亦擇滅攝者。或無住處。亦擇滅攝。以由法空觀智。真擇滅力。斷所知障。而證得故。恐有難云。前云無住非擇滅攝。今何又云亦擇滅攝耶。故云擇滅有二云云也。意謂前約離縛所得擇滅。說擇滅不攝無住。此約滅障所得擇滅。說擇滅亦攝無住耳。故四圓寂諸無為中。初一即真如無為攝。後三皆擇滅無為攝。不動等二。暫伏滅者。非擇滅無為攝。究竟滅者。擇滅所攝。問。暫伏究竟。其義云何。曰。二乘那含。及菩薩七地前。所入捨念清三昧。及滅盡定。由俱生煩惱未永斷伏。故名暫伏滅。三乘無學果人。所入二定。由永斷伏俱生煩惱。故名究竟滅。具如成實論中。</p>
<p style="margin-left:2em;text-indent:-1em">○六躡斷得釋障說。</p>
</div>
<div class='div-orig'><p>既所知障亦障涅槃。如何但說是菩提障。說煩惱障但障涅槃。豈彼不能為菩提障。應知聖教依勝用說。理實俱能通二障果。</p>
</div>
<div class='div-commentary'><p style="margin-left:1em">問意謂。既所知障亦障涅槃。何聖教但說是智障。不言障涅槃耶。答云。欲知所說。當觀說依。如煩惱固障涅槃。亦障菩提。乃教說煩惱但障涅槃。豈彼不能障菩提耶。由此觀之。應知聖教各依殊勝之用而說。以理論之。實則煩惱所知。俱能通障二果。不察其依。徒觀其說。說豈能知。</p>
<p style="margin-left:2em;text-indent:-1em">○三結名。</p>
</div>
<div class='div-orig'><p>如是所說四涅槃中。唯後三種名所顯得。</p>
</div>
<div class='div-commentary'><p style="margin-left:1em">初非顯得者。以自性淨寂名為涅槃。不由斷障所顯得故。即性宗真如門也。則後三反妄歸真屬生滅可知。</p>
<p style="margin-left:2em;text-indent:-1em">○二所生得<span class='note-inline'>(二)</span>　初正釋二總結。</p>
<p style="margin-left:2em;text-indent:-1em">○初正釋<span class='note-inline'>(二)</span>　初總標釋二別徴釋。</p>
<p style="margin-left:2em;text-indent:-1em">○初總標釋。</p>
</div>
<div class='div-orig'><p>二所生得。謂大菩提。此雖本來有能生種。而所知障礙故不生。由聖道力斷彼障故。令從種起。名得菩提。起<span class='corr'>已</span>相續。竆未來際。此即四智相應心品。</p>
</div>
<div class='div-commentary'><p style="margin-left:1em">謂大菩提。指所生得之果。此即四智相應心品。指所生得果體。起<span class='corr'>已</span>相續。竆未來際。顯無終竆果用。此雖本來等。通妨難也。恐問此大菩提本有能生之種。何名為得。故云此雖本來有能生種等云云也。聖道力即法空觀智力也。</p>
<p style="margin-left:2em;text-indent:-1em">○二別徵釋<span class='note-inline'>(三)</span>　初明四智相用二明四智起位三明四智緣用。</p>
<p style="margin-left:2em;text-indent:-1em">○初明四智相用<span class='note-inline'>(六)</span>　初大圓鏡二平等性三妙觀察四成所作五結立名六明轉依。</p>
<p style="margin-left:2em;text-indent:-1em">○初大圓鏡。</p>
</div>
<div class='div-orig'><p>云何四智相應心品。一大圓鏡智相應心品。謂此心品離諸分別。所緣行相微細難知。不妄不愚。一切境相性相清淨。離諸雜染。純淨圓德現種依持。能現能生身土智影。無間無斷竆未來際。如大圓鏡現眾色像。</p>
</div>
<div class='div-commentary'><p style="margin-left:1em">明大圓鏡智相用也。徴意謂既生得菩提即四智相應心品。智品不詳。菩提不顯。故問云何等者。欲竆其相用。及與起位。發明乎緣用。使知何以名四智。何以名心品而得昭然于所生得之菩提也。故釋云。大圓鏡智及成所作智。乃至此四心品云云也。大圓鏡智相應心品。其義有七。一此心品離諸分別。智體能所雙絕。永出煩惱所知障故。二所緣行相微細難知。非愚昧等智所可測故。三不妄不愚。一切境相。普於一切所知障境不愚迷故。四性相清淨。智光明鑑。性相俱無垢故。五離諸雜染純淨圓德。現行功德。此為所依。種子功德。此為能持。無漏德所依持故。六能現能生身土智影。自受用身土。此智能現。餘三智影此智能生故。七無間無斷。竆未來際。常恒寂用。無終盡故。如大圓鏡現眾色像者。以喻合法。具前義故。又此智七義。對第八識未轉依時。一一相翻。符合可知。具釋如佛地經。莊嚴論中。又相應心品者。即淨八識。與自相應二十一法。和合共成一聚。曰品。品者品類。下三心品例此。</p>
<p style="margin-left:2em;text-indent:-1em">○二平等性。</p>
</div>
<div class='div-orig'><p>二平等性智相應心品。謂此心品觀一切法。自他有情悉皆平等。大慈悲等恒共相應。隨諸有情所樂示現。受用身土影像差別。妙觀察智不共所依。無住涅槃之所建立。一味相續。竆未來際。</p>
</div>
<div class='div-commentary'><p style="margin-left:1em">明平等性智相用也。觀一切法自他有情悉平等者。因中執我與一切法自他差別。今轉識成智。我法既除。故皆平等。如佛地謂證得諸相增上喜受平等。一切領受緣起平等。遠離異相非相平等。弘濟大悲平等。無待大悲平等。隨諸眾生所樂示現平等。一切眾生敬愛所說平等。世間寂靜皆同一味平等。世間諸法苦樂一味平等。修植無量功德平等。證此十相。名平等性智也。大慈悲等恒共相應者。恒與慈悲喜捨相應。異未轉依時。癡愛慢見之相應也。隨諸有情所樂示現差別者。為十地菩薩現他受用身土差別利益之不同也。妙觀察智不共所依者。因中為第六所依之根。果時亦為妙觀察智所依之根。云不共者。以智各有所依故也。無住涅槃之所建立者。悲與智合。不住邉故。一味一無漏味。相續者。無漏無間。竆未來際。無盡時也。問。大圓平等。此之平等。若是均乎。曰。大圓平等。如明鏡現像。鏡無現像之念。性智平等。似秋月流空。空無異月之輝。思之可知。</p>
<p style="margin-left:2em;text-indent:-1em">○三妙觀察。</p>
</div>
<div class='div-orig'><p>三妙觀察智相應心品。謂此心品。善觀諸法自相共相。無礙而轉。攝觀無量總持之門。及所發生功德珍寳。于大眾會能現無邉作用差別。皆得自在。雨大法雨。斷一切疑。令諸有情皆獲利樂。</p>
</div>
<div class='div-commentary'><p style="margin-left:1em">明妙觀察智相用也。自謂色心。共謂無常苦空等。又圓成實性為共。依他起性為自。功德謂六度道品。如佛地謂種種可現。波羅蜜多菩提分法是也。作用差別。謂諸神通現相放光等。妙觀察者。妙即無邉作用差別觀察即善觀察自共相等。轉曰無礙。以融通故。觀而曰攝。以總持故。如佛地謂住持一切陀羅尼門三摩地門是也。</p>
<p style="margin-left:2em;text-indent:-1em">○四成所作。</p>
</div>
<div class='div-orig'><p>四成所作智相應心品。謂此心品。為欲利樂諸有情故。普于十方示現種種變化三業。成本願力所應作事。</p>
</div>
<div class='div-commentary'><p style="margin-left:1em">明成所作智之相用也。所作。謂所應作度生解脫之事。成所作。謂普于十方示現種種變化三業。成本因地願力所應作事。曰成所作智也。變化三業者。佛地經云。由是如來勤身化業。示現種種工巧等處。摧伏諸[打-丁+(敲-高)]傲慢眾生。以是善巧方便力故。引諸眾生令入聖教。成熟解脫。由是如來慶語化業。宣揚種種隨所樂法。文義巧妙。小智眾生。初聞尚信。以是善巧方便力故。引諸眾生令入聖教。成熟解脫。由是如來决意化業。决擇眾生八萬四千心行差別。以是善巧方便力故。引諸眾生令入聖教成熟解脫。詳如彼中。噫。成所作智。果也。果起于因。佛未果時。因何如哉。反而求之。五內俱熱。</p>
<p style="margin-left:2em;text-indent:-1em">○五結立名。</p>
</div>
<div class='div-orig'><p>如是四智相應心品。雖各定有二十二法。能變所變種現俱生。而智用增。以智名顯。故此四品。總攝佛地一切有為功德皆盡。</p>
</div>
<div class='div-commentary'><p style="margin-left:1em">結名所由立而通妨也。二十二者。五徧行。五別境。十一善法。并所依淨識也。有云尋伺中隨用一法。共二十二。有云二十三者。連所依淨識言也。能變。謂內二分。所變。謂見相分。俱生。能所種現同時而生。非後先也。佛地一切有為功德者對無為言。謂本具性德。不假為作。天然成現者曰無為。從迷得悟。返妄歸真。轉識成智者曰有為。雖全性起修。即真于妄。然其無為而為。待彼天然者亦曰有為。所謂修證不無。始覺之功德是也。恐問四智相應心品。每一所依淨識。及二十一善。則各各定有二十二法。能所之變。種現俱生。獨以四智顯名何耶。答如是四智相應心品。雖各定有等。而智用增。故獨以智顯名耳。是則以四智心品其名。一切之名皆顯。一切佛地有為功德皆顯。攝無不盡。故但以智名。</p>
<p style="margin-left:2em;text-indent:-1em">○六明轉依。</p>
</div>
<div class='div-orig'><p>此轉有漏八七六五識相應品。如次而得智雖非識而依識轉。識為主故。說轉識得。又有漏位智劣識強。無漏位中智強識劣。為勸有情依智捨識。故說轉八識而得此四智。</p>
</div>
<div class='div-commentary'><p style="margin-left:1em">明轉識成智而通妨也。此指四智。轉有漏八七等而得者。謂轉有漏第八相應品而得大圓鏡智。十方塵剎普皆圓照。轉有漏第七相應品而得平等性智。現他受用。被十地機。轉有漏第六相應品而得妙觀察智。普照大千。觀根說法。轉有漏五識相應品而得成所作智。現千丈大化。被大乘加行。丈六小化。被大乘資糧。與二乘凢夫。現隨類化。普被一切六道等也。恐問智是別境心所。識是心王。<span class='corr'>已</span>轉未轉體用不同。何言轉識而得四智耶。答云。此有三義。一智雖非識而依識轉。識為主故。說轉識得。二有漏位智劣識強。智為識轉。無漏位中。智強識劣。有轉識義。三為勸有情依智捨識。故說轉八識而得此四智。亦可又有漏位智劣識等。更是一解。問。謂有漏位。名識不名智。豈有漏位。遂無智耶。無漏位。名智不名識。豈無漏位。遂無識耶。故答云。有漏位中。識強智劣。非全無智也。無漏位中。智強識劣。非全無識等也。上初明四智相用竟。</p>
<p style="margin-left:2em;text-indent:-1em">○二明四智起位<span class='note-inline'>(四)</span>　初大圓起位二平等起位三妙觀起位四成所起位。</p>
<p style="margin-left:2em;text-indent:-1em">○初大圓起位。</p>
</div>
<div class='div-orig'><p>大圓鏡智相應心品。有義。菩薩金剛喻定現在前時即初現起。異熟識種。與極微細所知障種俱時捨故若圓鏡智爾時未起。便無能持淨種識故。有義。此品解脫道時初成佛故。乃得初起。異熟識種金剛喻定現在前時猶未頓捨與無間道不相違故。非障有漏劣無漏法。但與佛果定相違故。金剛喻定無所熏識。無漏不增應成佛故。由斯此品從初成佛。盡未來際相續不斷。持無漏種令不失故。</p>
</div>
<div class='div-commentary'><p style="margin-left:1em">明大圓鏡智現起分位也。釋義有二。初師謂無間道方起。以異熟識中有漏善種。劣無漏種。與極微細所知障種。俱時捨故。若捨異熟鏡智不起。爾時無有持淨種者。故無間道。决定現起。次師謂解脫道中成正覺時。乃得初起。以金剛喻定無間道中。不能違異熟種。非障有漏善種劣無漏種。以此二種但與解脫道。成正覺時。定相違故。若金剛喻定能空異熟。無所熏識。則本有無漏淨法不增不減。不增應成佛故。何必更俟第二剎那解脫<span class='corr'>道</span>耶。由此義故。定知此品從解脫道初成佛時。方得現前。盡未來際。相續不斷。持無漏種。令不失故。豈無間道得有此義。較量二義。後說為正。此果上轉也。</p>
<p style="margin-left:2em;text-indent:-1em">○二平等起位。</p>
</div>
<div class='div-orig'><p>平等性智相應心品。菩薩見道初現前位。違二執故。方得初起。後十地中執未斷故。有漏等位或有間斷。法雲地後。與淨第八。相依相續。盡未來際。</p>
</div>
<div class='div-commentary'><p style="margin-left:1em">明平等性智現起分位也。初方起。二有間。三究竟。方起者。菩薩見道初現前位。第六雙空觀智違我法分別二執種子故。第七一分無分別智方起。有間者。後十地中俱生二執未斷。若第六識入生法二觀。觀我法空。伏二執故。此智現前。若出觀時與漏心俱。則不現起。故言或有間斷。究竟者。謂第十法雲地後。斷二障種。究竟無漏。以淨第八而為所依。相續無間。盡未來際。此因中轉也。</p>
<p style="margin-left:2em;text-indent:-1em">○三妙觀起位。</p>
</div>
<div class='div-orig'><p>妙觀察智相應心品。生空觀品。二乘見位亦得初起。此後展轉至無學位。或至菩薩解行地終。或至上位。若非有漏。或無心時。皆容現起。法空觀品。菩薩見位方得初起。此後展轉乃至上位。若非有漏生空智果。或無心時皆容現起。</p>
</div>
<div class='div-commentary'><p style="margin-left:1em">明妙觀察智現起分位也。初明生空觀智。兼大小乘。二明法空觀智。唯是大乘。兼大小中。生空觀品亦得初起者。二乘見道位中。斷分別我執故也。此後展轉至無學位者。我執俱生。位至于此而斷始竟也。或至菩薩解行地終者。謂大乘漸悟之機之加行位也。或至上位者。謂大乘頓悟之機之見道及八地也。若非有漏或無心時。皆容現起者。言此。智必起于此位之無漏有心時也。唯大乘中。法空觀品菩薩見位方得初起者。大乘見道位中。斷法執分別故也。此後展轉乃至上位者。十地後心斷法執俱生之竟位也。若非有漏生空智果。或無心時。皆容現起者。以有漏與彼相違。生空不違法執。無心則無六識。故此三時。皆不現起。明此智必起于此位之無漏心。法空智果。及有心位。此亦因中轉也。</p>
<p style="margin-left:2em;text-indent:-1em">○四成所起位。</p>
</div>
<div class='div-orig'><p>成所作智相應心品。有義。菩薩修道位中後得引故亦得初起。有義。成佛方得初起以十地中依異熟識所變眼等非無漏故。有漏不共必俱同境。根發無漏識理不相應故。此二于境明昧異故。由斯此品要得成佛。依無漏根方容現起。而數間斷作意起故。此四種性雖皆本有而要熏發方得現行。因位漸增。佛果圓滿不增不減盡未來際。但從種生不熏成種。勿前佛德勝後佛故。</p>
</div>
<div class='div-commentary'><p style="margin-left:1em">明成所作智起位。通釋諸疑也。初唯釋作智。次通釋諸疑。唯釋中。初師之意亦同六七二識因中得轉。謂修道中。為第六識後得所引。亦得初起。次師之意。成佛方起。展轉竆之。其故有四。一依異熟識所變眼等非無漏故。所依根既有漏。是以因中無轉義也。二有漏不共。必俱同境。根發無漏識理不相應故。謂眼根唯眼識依。耳根唯耳識依等曰不共。必俱者。是俱有依。根識定同時故。同境者。同境依。根識同緣一境故。此三名異。俱屬五根三依中俱有依攝。所依眼等既有漏。發無漏識。理豈不違是以因中無轉義也。三此二于境明昧異故。漏根必昧。無漏斯明。既是不明。何得為智。是以因中無轉義也。四由斯此品。要得成佛依無漏根方容現起。而數間斷。以必作意而後起故。則佛果<span class='corr'>已</span>成。尚數間斷。非如餘三長時無間。是以因中無轉義也。亦可初故是總。次二展轉發明。第四故則結申正意也。恐問此四智品。皆從本有無漏種生。若起現行。應一切時頓成無漏。何有前後因果轉變之不同耶。故云雖皆本有而要熏發方得現行。熏有勝劣。因位漸增。至果方圓滿耳。既圓滿<span class='corr'>已</span>。不增不減。盡未來際無有竆時。恐問何以佛位不增減耶。故云但從種生。不熏成種。若更熏種。是佛德有勝劣矣。勿前佛德。勝後佛故。諸佛心同道同而德同。何容毫髮低昂于其間哉。若曰十方世界。彌陀第一者。是論報非論德也。何可同年。</p>
<p style="margin-left:2em;text-indent:-1em">○三明四智緣用<span class='note-inline'>(二)</span>　初別釋所緣二總申用異。</p>
<p style="margin-left:2em;text-indent:-1em">○初別釋所緣<span class='note-inline'>(四)</span>　初鏡智所緣二性智所緣三察智所緣四作智所緣。</p>
<p style="margin-left:2em;text-indent:-1em">○初鏡智所緣。</p>
</div>
<div class='div-orig'><p>大圓鏡智相應心品。有義。但緣真如為境。是無分別非後得智。行相所緣不可知故。有義。此品緣一切法。莊嚴論說大圓鏡智。于一切境不愚迷故。佛地經說如來鏡智。諸處境識眾像現故。又此决定緣無漏種。及身土等諸影像故。行緣微細說不可知。如阿頼耶亦緣俗故。緣真如故。是無分別。緣餘境故。後得智攝。其體是一。隨用分二。了俗由證真故。說為後得。餘一分二。准此應知。</p>
</div>
<div class='div-commentary'><p style="margin-left:1em">鏡智所緣之境也。初師釋是本智緣如。非後得智緣。以行相所緣不可知故。次師釋有七段。一此品緣一切法是標鏡智通緣一切。二莊嚴云。鏡智于一切境不愚迷故。佛地諸處境識像現。是引教以證通緣。三又此决定緣無漏種及身土等諸影像故。是據理以證通緣。四行緣微細說不可知。如阿頼耶亦緣俗故。是通前例釋所因。五緣真如故是無分別。緣餘境故後得智攝。是釋通本後二攝。六其體是一。隨用分二。了俗由證真故。說為後得。是原說以通伏難。七餘一分二准此應知。是例後妙平二智。以上節節主意如此。若血脈貫穿則次師正義。曉前師云。此品所緣。豈止無分別本智。但緣真如。實通緣一切法也。何則。莊嚴論云。大圓鏡智于一切境不愚迷故。佛地經說如來鏡智諸處境識眾像現故。則通緣一切不有明證乎。不獨此也。以理揆之。又此鏡智。决定緣無漏種。及身土等諸影像故。如有漏時。定緣三境。豈止但緣真如耶。且云不可知者。謂鏡智所緣行相微細。說不可知。如阿頼耶緣俗諦時。亦云不可知也。豈不可知。便是本智獨緣真如耶。不知緣真如故是無分別智攝。緣餘境故是後得智攝。智體元非二也。特以用此緣真即名根本。用此緣俗即名後得。隨用而分二耳。若云體一用二。後先莫定。何名後得者。則由證真故有根本。由了俗故有後得。了俗必由證真。故說後得也。其餘妙平二智。亦一分二。准此應知。非竟以二為二也。較量二義。此說為正。</p>
<p style="margin-left:2em;text-indent:-1em">○二性智所緣。</p>
</div>
<div class='div-orig'><p>平等性智相應心品。有義。但緣第八淨識。如染第七。緣蔵識故。有義。但緣真如為境。緣一切法平等性故。有義。徧緣真俗為境。佛地經說平等性智證得十種平等性故。莊嚴論說。緣諸有情。自他平等。隨他勝解示現無邉佛影像故。由斯此品通緣真俗。二智所攝。于理無違。</p>
</div>
<div class='div-commentary'><p style="margin-left:1em">性智所緣之境。釋有三師。初例染七。但緣淨八。次原平等。但緣真如。三緣真俗。徧證諸教。末結通緣。是二智攝。餘如前釋。</p>
<p style="margin-left:2em;text-indent:-1em">○三察智所緣。</p>
</div>
<div class='div-orig'><p>妙觀察智相應心品。緣一切法自相共相皆無障礙。二智所攝。</p>
</div>
<div class='div-commentary'><p style="margin-left:1em">察智所緣之境也。自即色心等。共即無常等。又自即依他。共即圓成。曰一切法自共。正普緣也。皆無障礙者。一自共無障礙。二一切無障礙。二智所攝。獨顯于此者。形後非二智攝也。</p>
<p style="margin-left:2em;text-indent:-1em">○四作智所緣。</p>
</div>
<div class='div-orig'><p>成所作智相應心品。有義。但緣五種現境。莊嚴論說。如來五根。一一皆于五境轉故。有義。此品亦能徧緣三世諸法。不違正理。佛地經說。成所作智起作三業諸變化事。决擇有情心行差別。領受去來現在等義。若不徧緣無此能故。然此心品隨意樂力。或緣一法。或二或多。且說五根于五境轉。不言唯爾。故不相違。隨作意生。緣事相境。起化業故。後得智攝。</p>
</div>
<div class='div-commentary'><p style="margin-left:1em">作智所緣之境也。此有二釋。初謂緣五現境。引論為證。次謂通緣三世。引經為證。而論若與經違者。然此心品。隨意樂力。或二或多。且說五根于五境轉。不言唯緣五境。故不相違也。問。前三皆二智攝。此攝云何。故云隨妙觀察智作意引生。緣事相度生之境起三業變化。故唯後得智攝。又前依心根故。二智俱通。此智但依色根。故唯後得。故曰變相觀空唯後得。</p>
<p style="margin-left:2em;text-indent:-1em">○二總申用異。</p>
</div>
<div class='div-orig'><p>此四心品。雖皆徧能緣一切法。而用有異。謂鏡智品。現自受用身淨土相。持無漏種。平等智品。現他受用身淨土相。成事智品。能現變化身及土相。觀察智品。觀察自他功能過失。雨大法雨破諸疑網。利樂有情。如是等門。差別多種。</p>
</div>
<div class='div-commentary'><p style="margin-left:1em">明四智于所緣。申用之各異也。初牒前縱標。二奪釋用異。三結多異用。亦可牒前縱標。即是牒難。謂有難云。既皆徧緣何分為四。故釋謂云云也。餘文易見。</p>
<p style="margin-left:2em;text-indent:-1em">○二總結。</p>
</div>
<div class='div-orig'><p>此四心品名所生得。此所生得總名菩提。及前涅槃名所轉得。雖轉依義總有四種。而今但取二所轉得。頌說證得轉依言故。此修習位。說能證得。非<span class='corr'>已</span>證得。因位攝故。</p>
</div>
<div class='div-commentary'><p style="margin-left:1em">約名頌因位而總結之也。初約名歸所轉得結。二約頌簡取轉得結。三約位說因證得結。謂能證得。非果上<span class='corr'>已</span>證得。乃約因位能證得也。餘文易見。上釋修習位竟。</p>
<p style="margin-left:2em;text-indent:-1em">○五究竟位<span class='note-inline'>(二)</span>　初本論二論釋。</p>
<p style="margin-left:2em;text-indent:-1em">○初本論。</p>
</div>
<div class='div-orig'><p>後究竟位。其相云何。頌曰。</p>
<p style="text-indent:0em" class="lg-abnormal"><div class='lg-row'>此即無漏界。不思議善常。安樂解脫身。大牟尼名法。</div>
</p></div>
<div class='div-commentary'><p style="margin-left:2em;text-indent:-1em">○二論釋<span class='note-inline'>(四)</span>　初釋第一句二釋第二句三釋第三句四釋第四句。</p>
<p style="margin-left:2em;text-indent:-1em">○初釋第一句<span class='note-inline'>(二)</span>　初正釋二通妨。</p>
<p style="margin-left:2em;text-indent:-1em">○初正釋。</p>
</div>
<div class='div-orig'><p>論曰。前修習位所得轉依。應知即是究竟位相。此謂此前二轉依果。即是究竟無漏界攝。諸漏永盡。非漏隨增。性淨圓明故名無漏。界是蔵義。此中含容無邉希有大功德故。或是因義。能生五乘世出世間利樂事故。</p>
</div>
<div class='div-commentary'><p style="margin-left:1em">修習位。指十地滿心。究竟位。指金剛後心解脫道中盡未來際也。修位所得轉依。即究竟位相。言彼攝于此。總大意而標釋之也。此。謂此前二轉依果。即是無漏界攝。無漏者。五住二死。諸漏永盡離彼相應縳也。非漏隨增。離彼所緣縛也。蕩無纖塵而性淨。非二乘猶有所知障。照無不極而圓明。非十地猶有未滿。曰無漏也。界是蔵義。此中含容無邉希有大功德故者。神通光明智慧總持等曰功德。逈出權小䜿極橫周曰大功德。最為難得曰希有大功德。無邉者。十大數之三。無量無量為一無邉。不堕此三。更無邉涯之無邉也。或是因義。能生五乘世出世間利樂事故。謂人乘天乘是世間利樂事。二乘大乘最上乘是出世間利樂事也。</p>
<p style="margin-left:2em;text-indent:-1em">○二通妨<span class='note-inline'>(二)</span>　初通本論二通集論。</p>
<p style="margin-left:2em;text-indent:-1em">○初通本論。</p>
</div>
<div class='div-orig'><p>清淨法界可唯無漏攝。四智心品。如何唯無漏。道諦攝故。唯無漏攝。謂佛功德及身土等。皆是無漏種性所生。有漏法種已永捨故。雖有示現作生死身業煩惱等。似苦集諦。而實無漏道諦所攝。</p>
</div>
<div class='div-commentary'><p style="margin-left:1em">自此至而純無漏。詳設問答。竆無漏幽微也。今問意云。清淨法界。有佛無佛性相常住。可唯無漏。四智心品。從種生故。有為無漏。何得亦唯無漏攝耶。答意云。聖說四諦。前二有漏。後二無漏。今四智心品。道諦攝故。唯無漏攝。以佛功德身土皆無漏種生。有漏既<span class='corr'>已</span>永捨。豈得猶有有漏。恐問佛變化身。示同生老死等。何為道諦攝耶。故云雖有示現生死身似苦諦。業煩惱似集諦。而有漏種<span class='corr'>已</span>斷盡故。實無漏道諦所攝。</p>
<p style="margin-left:2em;text-indent:-1em">○二通集論<span class='note-inline'>(二)</span>　初問二答。</p>
<p style="margin-left:2em;text-indent:-1em">○初問。</p>
</div>
<div class='div-orig'><p>集論等說十五界等唯是有漏。如來豈無五根五識五外界等。</p>
</div>
<div class='div-commentary'><p style="margin-left:1em">躡前問云。本論之疑雖通。集論之義有礙。何則。集論除後三界。說十五界等。唯是有漏。若如來功德身土皆唯無漏。豈佛無五根五識五外界等耶。若云有者。何成無漏。</p>
<p style="margin-left:2em;text-indent:-1em">○二答<span class='note-inline'>(三)</span>　初第一師二第二師三第三師。</p>
<p style="margin-left:2em;text-indent:-1em">○初第一師。</p>
</div>
<div class='div-orig'><p>有義。如來功德身土。甚深微妙。非有非無。離諸分別絕諸戲論。非界處等法門所攝。故與彼說理不相違。</p>
</div>
<div class='div-commentary'><p style="margin-left:1em">甚深微妙。絕諸戲論則可。非界處等攝則不可。自謂理不相違。理殊未盡。</p>
<p style="margin-left:2em;text-indent:-1em">○二第二師。</p>
</div>
<div class='div-orig'><p>有義。如來五根五境妙定生故。法界色攝。非佛五識。雖依此變。然麄細異。非五境攝。如來五識非五識界。經說佛心恒在定故。論說五識。性散亂故。成所作智何識相應。第六相應起化用故。與觀察智。性有何別。彼觀諸法自共相等。此唯起化。故有差別。此二智品應不並生。一類二識不俱起故。許不並起與理無違。同體用分。俱亦非失。或與第七淨識相應。依眼等根緣色等境是平等智作用差別。謂淨第七起他受用身土相者。平等品攝。起變化者。成事品攝。豈不此品攝五識得。非轉彼得。體即是彼。如轉生死言得涅槃不可涅槃同生死攝。是故于此不應為難。</p>
</div>
<div class='div-commentary'><p style="margin-left:1em">此師初正答。次料簡。必先正答後料簡者。正答中違妨。假展轉料簡而發明之也。正答取其易明。撮本文補足而順釋之。則云汝難如來豈無五根五識五外界等。意謂有則堕于根識塵界是有漏攝非純無漏攝。不知如來五根五境。首楞百八三昧妙定生故。法界色攝。非有漏根塵界攝。如來五識。恒在定故。法界識攝。非有漏五識界攝。若謂降佛<span class='corr'>已</span>還。非佛有情五識。必藉如來法界五塵為質。變相而緣。此所託質。是五外界攝者。不知非佛五識。雖依此變。然所變者麄。可界等攝。為質者細。非五境攝。恐難如來五識。既非識界。則成所作智亦不應與五識相應。然則何識相應耶。故答云。與第六淨識相應。仗彼引起變化三業故。又恐難。相應則與妙觀察智有何差別。故答云。彼則觀察色心自共相等。此成所作智。緣事相境起三業。故不同也。再恐難云。此二既有差別。應不並生。以一類二識不俱起故。故答云許不並起。于理無違。同體用分。俱亦非失。此其一也。或此成所作。與第七淨識相應。以成所作依眼等根緣色等境。是平等智作用差別故也。謂淨第七起他受用身土相者。平等品攝。起變化身土者。成事品攝。故差別也。更恐難云。既此與六七相應。豈不此品亦得攝五識取故答云。非轉彼五識。得成所作。成所作體。即是五識。同五識攝。例破云。如轉生死。言得涅槃。不可涅槃。同生死攝。以智由慧轉。五識無慧。此約因中無慧言也。結責云。是故于此五識所攝。不應為難。此師之答若此。細玩亦未盡理。</p>
<p style="margin-left:2em;text-indent:-1em">○三第三師。</p>
</div>
<div class='div-orig'><p>有義。如來功德身土。如應攝在蘊處界中。彼三皆通有漏無漏。集論等說十五界等唯有漏者。彼依二乘麄淺境說。非說一切。謂餘成就十八界中。唯有後三通無漏攝。佛成就者雖皆無漏。而非二乘所知境攝。然餘處說佛功德等非界等者。不同二乘劣智所知界等相故理必應爾。所以者何。說有為法皆蘊攝故。說一切法界處攝故。十九界等聖所遮故。若絕戲論便非界等。亦不應說即無漏界。善常安樂解脫身等。又處處說轉無常蘊獲得常蘊。界處亦然。寧說如來非蘊處界。故言非者是密意說。又說五識性散亂者。說餘成者。非佛所成。故佛身中十八界等皆悉具足。而純無漏。</p>
</div>
<div class='div-commentary'><p style="margin-left:1em">此正義也。初正答前問。二會通集論。三會通餘處。四斥前所答。五通論說義。六結示正義。初中如應攝在等。謂如來功德身土。應屬于蘊。應屬于處。應屬于界者。如其所應攝在三科。彼三皆通有漏無漏。意謂佛外餘所成者。通漏無漏。佛所成者。純無漏也。前引集論難佛非無漏者。不知彼論之說依耳。何則。集論說十五界唯有漏攝。不通無漏者。彼依二乘麄淺境說。非說一切。謂除佛之外。其餘成就十八界者。于中唯有後三。通于無漏。非唯有漏。佛成就者。雖十八界皆是無漏。非二乘所知境攝。豈佛具三五便是有漏。與集論之說不相同耶。謬解者自不同耳。然餘處說佛功德等非界等攝者。亦是不同二乘劣智所知。皆無漏耳。非言竟不攝于界等也。故前云如應攝在蘊處界中。理必應爾。所以者何。教說有為法皆蘊攝故。說一切法界處攝故。如來功德既屬有為。屬一切法故。當攝于三科中也。若謂非是十八界者。應是十三處十九界矣。十九界等聖所遮故。豈其理耶。又若初師謂絕諸戲論便非界等。亦不應說此即無漏界等。不應處處說轉無常蘊獲得常蘊等。寧得說佛非界等攝耶。故言非者。非二乘劣智所知之境。密意顯有大乘妙智所知境耳。不察其密。竟為顯了可乎。至若論說五識性散亂者。是說佛外餘乘所成。非佛所成。何得相違。是則由正答之既明。再會通之又顯。即本頌以斥前非。引他處而證謬解。散亂是說餘成。佛成法爾恒定。故佛身中十八界等。皆悉具足而純無漏。何事紜紜。故曰此即無漏界。</p>
<p style="margin-left:2em;text-indent:-1em">○二釋第二句<span class='note-inline'>(三)</span>　初釋不思議二釋一善字三釋一常字。</p>
<p style="margin-left:2em;text-indent:-1em">○初釋不思議。</p>
</div>
<div class='div-orig'><p>此轉依果。又不思議。超過尋思言議道故。微妙甚深自內證故。非諸世間喻所喻故。</p>
</div>
<div class='div-commentary'><p style="margin-left:1em">初遮名相釋。二敦原本釋。三絕形容釋。又微妙甚深自內證即超思。非喻所喻即超議。</p>
<p style="margin-left:2em;text-indent:-1em">○二釋一善字。</p>
</div>
<div class='div-orig'><p>此又是善。白法性故。清淨法界。遠離生滅。極安隱故。四智心品妙用無方。極巧便故。二種皆有順益相故。違不善故。俱說為善。論說處等不唯無記。如來豈無五根三境。此中三釋。廣說如前。一切如來身土等法皆滅道攝。故唯是善。聖說滅道唯善性故。說佛土等非苦集故。佛識所變有漏不善無記相等。皆從無漏善種所生。無漏善攝。</p>
</div>
<div class='div-commentary'><p style="margin-left:1em">初正釋善義。二引論難問。三答釋妨難。正釋中初故通原二果性。二故別原涅槃相。三故別原菩提相。四故雙原二果相。五故反原釋善名。引論難云。論說處等。等。界也。謂說十二處十八界皆通三性而香味觸。唯無記性。色聲許通三性。唯無記。如來豈無五根香味觸三境。是則亦通無記矣。若如所示現作生死身。即有漏無記。如所示現業煩惱等即有漏不善。今言又唯是善攝何耶。通云。此中三釋。廣說如前。三科所釋也。今畧取而釋之。則初至皆滅道攝。約諦攝釋唯是善。二至非苦集故。約諦性釋唯是善。三至無漏善攝。約變從釋唯是善。是則論說五根三境唯無記者。約餘成就者說。非佛所成就。</p>
<p style="margin-left:2em;text-indent:-1em">○三釋一常字。</p>
</div>
<div class='div-orig'><p>此又是常。無盡期故。清淨法界無生無滅。性無變易。故說為常。四智心品所依常故。無斷盡故。亦說為常。非自性常。從因生故。生者歸滅。一向說故。不見色心非無常故。然四智品。由大願力。所化有情。無盡期故。竆未來際。無斷無盡。</p>
</div>
<div class='div-commentary'><p style="margin-left:1em">又所依即理。願力稱性。故能常。初通原二果時期釋常。二別約涅槃自性釋常。三別約菩提所依釋常。四別釋菩提因生非常。五別釋菩提願力是常。問。涅槃既名轉得。亦由于因何非無常。答。是從因顯。非從因生。故有異也。</p>
<p style="margin-left:2em;text-indent:-1em">○三釋第三句。</p>
</div>
<div class='div-orig'><p>此又安樂。無逼惱故。清淨法界。眾相寂靜故名安樂。四智心品永離體害。故名安樂。此二自性皆無逼惱。及能安樂一切有情。故二轉依俱名安樂。二乘所得二轉依果。唯永遠離煩惱障縛。無殊勝法故。恒名解脫身。</p>
</div>
<div class='div-commentary'><p style="margin-left:1em">初標釋二果安樂。二別釋涅槃安樂。三別釋菩提安樂。四總釋二果安樂。五簡釋名解脫身。眾相寂靜者。離二死五住喧動故。永離體害者。絕智體所知障害故。無殊勝法者。無自利殊勝安樂。無利他殊勝安樂故。問。此名究竟位。以二乘之身為言何也。曰。以二乘轉依之果佛皆具故今但約彼當分所得名解脫身。若在如來則名法身。故下云大牟尼名法也。</p>
<p style="margin-left:2em;text-indent:-1em">○四釋第四句<span class='note-inline'>(二)</span>　初畧明頌義二廣明法身。</p>
<p style="margin-left:2em;text-indent:-1em">○初畧明頌義。</p>
</div>
<div class='div-orig'><p>大覺世尊成就無上寂默法故。名大牟尼。此牟尼尊所得二果。永離二障。亦名法身。無量無邉力無畏等大功德法所莊嚴故。體依聚義總說名身。故此法身五法為性。非淨法界獨名法身。二轉依果皆此攝故。</p>
</div>
<div class='div-commentary'><p style="margin-left:1em">初釋大牟尼。次釋名法身。三簡身所攝。牟尼此云寂默。大則稱體之寂默。謂永寂二邉默契中道。曰大牟尼。此牟尼尊所得二果。永離二障。亦名法身。謂無量無邉十力等大功德法所莊嚴故。體是依義聚義總名為身。故佛地經云。清淨真如及四智品五法為性。而獨以淨法界名法身者。非此所謂二轉依果皆此法身所攝之法。然則豈獨清淨法界名之為法身乎哉。如云一切智為頭。第一義諦為髻。八萬四千陀羅尼為髮。權實二智為眼。無漏為鼻。四十不共為齒。四無礙辯為舌。十力為手。如來蔵為腹。大慈大悲為心。三三昧為腰。清淨法界為體。四智菩提所依萬善功德集聚。故名法身。正此意也。錄之以觀覽。</p>
<p style="margin-left:2em;text-indent:-1em">○二廣明法身<span class='note-inline'>(三)</span>　初明能依身二明所依土三合明身土。</p>
<p style="margin-left:2em;text-indent:-1em">○初明能依身<span class='note-inline'>(四)</span>　初正釋三身二五法相攝三三身德別四自他利殊。</p>
<p style="margin-left:2em;text-indent:-1em">○初正釋三身。</p>
</div>
<div class='div-orig'><p>如是法身。有三相別。一自性身。謂諸如來真淨法界。受用變化平等所依。離相寂然。絕諸戲論。具無邉際真常功德。是一切法平等實性。即此自性亦名法身。大功德法所依止故。二受用身。此有二種。一自受用。謂諸如來三無數劫修集無量福慧資糧。所起無邉真實功德。及極圓淨常徧色身。相續湛然。盡未來際恒自受用廣大法樂。二他受用。謂諸如來。由平等智示現微妙淨功德身。居純淨土。為住十地諸菩薩眾現大神通轉正法輪。决眾疑網。令彼受用大乘法樂。合此二種。名受用身。三變化身。謂諸如來由成事智。變現無量隨類化身居淨穢土。為未登地諸菩薩眾。二乘異生。稱彼機宜。現通說法。令各獲得諸利樂事。</p>
</div>
<div class='div-commentary'><p style="margin-left:1em">初自性。二受用。三變化。自性中。受用變化平等所依。以能依顯所依之勝也。離相寂然。絕諸戲論。正真淨法界也。具無邉際真常功德。謂真淨法界杳杳[宴-女+六][宴-女+六]中。具足無邉性德。即是聚義。是一切法平等實性。即是體義皆所謂自性也。即此自性亦名法身。大功德法所依止故。即以依義釋法身也。然前章通以二果名法身。此中唯以自性名法身者。以後二身即菩提果故。應知前後開合立名。故標中言如是法身有三相別。即是開意。但此自性于三身中。又得法身通稱。是以亦名法身。二受用中。一自受用。謂極圓淨常徧色身。相續湛然。盡未來際恒自受用廣大法樂。曰自受用。而遡其所從。謂諸如來三無數劫。修集無量福慧資糧。此熏習之行也。由熏發動本有無漏種子。從無漏種所起無邉真實十地現行功德。及證極圓淨自受用身。二他受用。謂由平等智示現微妙淨功德身。居純淨土。名他受用。曰由平等。顯自受用之由鏡智也。曰示現。顯自受用之非示現也。為住十地菩薩。乃至令彼受用大乘法樂。即被十地機為他得受用。起他受用身。若雜華之舎那身是也。合此二種名受用者。見自他雖分常合。不分而分。分不分也。三變化者。變現無量隨類化身。居淨穢土。曰變化。然索變化之本。由成事智。竆變現所為之機。為地前賢位二乘聲聞六道異生之機也。變必無量。化必隨類者。稱彼機宜。現通說法。令彼各得利樂事也。</p>
<p style="margin-left:2em;text-indent:-1em">○二五法相攝<span class='note-inline'>(二)</span>　初一師明攝二二師明攝。</p>
<p style="margin-left:2em;text-indent:-1em">○初一師明攝。</p>
</div>
<div class='div-orig'><p>以五法性。攝三身者。有義。初二攝自性身。經說真如是法身故。論說轉去阿頼耶識。得自性身。圓鏡智品轉去蔵識而證得故。中二智品攝受用身。說平等智于純淨土。為諸菩薩現佛身故。說觀察智。大集會中說法斷疑現自在故。說轉諸轉識得受用身故。後一智品攝變化身。說成事智。于十方土現無量種難思化故。又智殊勝具攝三身。故知三身皆有實智。</p>
</div>
<div class='div-commentary'><p style="margin-left:1em">五法謂真如及四智。三身謂自性受用變化身也。相攝者。今初師謂五法攝三身。四智攝三身也。五法攝三身者。真如鏡智二法攝自性身。平等察智二法攝受用身。成所作智一法攝變化身。四智攝三身者。以智殊勝。故知三身皆有實智。此師唯成所作智。攝變化身不錯。其餘諸釋。多未協理。下文自顯。</p>
<p style="margin-left:2em;text-indent:-1em">○二二師明攝<span class='note-inline'>(二)</span>　初明攝自性二明攝用化。</p>
<p style="margin-left:2em;text-indent:-1em">○初明攝自性。</p>
</div>
<div class='div-orig'><p>有義。初一攝自性身。說自性身本性常故。說佛法身無生滅故說證因得非生因故。又說法身諸佛共有。徧一切法。猶若虚空。無相無為。非色心故。然說轉去。蔵識得者。謂由轉滅第八識中。二障麄重顯法身故。智殊勝中說法身者。是彼依止彼實性故。自性法身。雖有真實無邉功德。而無為故。不可說為色心等物。</p>
</div>
<div class='div-commentary'><p style="margin-left:1em">此師明攝。皆正義也。今攝自性。先明攝。次通論。初真如一法攝自性身。異前真如鏡智二法攝自性身也。以說自性身本性常故。說佛法身無生滅故。異鏡智有生滅也。說證因得非生因故。異鏡智生因之所生也。又說法身諸佛共有。徧一切法。猶若虚空。無相無為。非色心故。異鏡智有相有為。是色心法也。然前師謂鏡智攝自性身。至引論轉去蔵識為證。不知論說轉去蔵識得者。謂由轉滅第八識中二障麄重。顯法身故。非鏡智即自性身也。又前云智殊勝故。具攝三身。不知智殊勝中。說法身者。謂法身是彼四智之依止。是彼四智之實性。約此義故。言具攝三身。理實不攝法身。唯攝用化二身耳。以自性法身雖有真實無邉功德而無為故。不可說為四智色心等物。是以鏡智不攝自性法身。</p>
<p style="margin-left:2em;text-indent:-1em">○二明攝用化<span class='note-inline'>(二)</span>　初且明相攝二斥有實智。</p>
<p style="margin-left:2em;text-indent:-1em">○初且明相攝。</p>
</div>
<div class='div-orig'><p>四智品中真實功德。鏡智所起常徧色身。攝自受用。平等智品所現佛身。攝他受用。成事智品所現隨類種種身相。攝變化身。說圓鏡智。是受用佛。轉諸轉識得受用故。雖轉蔵識亦得受用。然說轉彼顯法身故。于得受用。畧不說之。又說法身無生無滅。唯證因得非色心等。圓鏡智品。與此相違。若非受用。屬何身攝。又受用身。攝佛不共有為實德。故四智品實有色心。皆受用攝。</p>
</div>
<div class='div-commentary'><p style="margin-left:1em">且明相攝者。正釋既明。後斥其非也。相攝中。初通明智攝身。二轉釋自受用身。謂四智品中除方便似現。取真實功德。及能起鏡智之所起常徧色身。攝自受用。能現平等智品。所現佛身。攝他受用。能現成事智品。所現隨類種種身相。攝變化身也。轉釋自受用中。文有三叚。初至畧不說之。原意釋四智實德攝自受用。次至屬何身攝。推理决大圓鏡智攝自受用。三至皆受用攝。約攝結四智實有。皆自受用攝。謂有問曰。以何所以。四智功德及鏡智所現。皆自受用攝耶。故曰。說圓鏡智是受用佛。轉諸轉識得受用故。轉蔵識亦得受用故也。既轉蔵識亦得受用。不說受用者何。故云雖轉蔵識亦得受用。然轉有二義。一轉蔵識中二障種子顯現法身。二轉染識體成大圓鏡得自受用。今此但說顯法身義而于轉識成淨畧之不說。非無而不說也。又說法身無生無滅。唯因清淨聖智證得。非色心等。圓鏡智品。既有色心。與此相違。若非受用屬何身攝。是以理推之。則鏡智攝自受用明矣。不但此也。以攝論之。又受用身。攝佛不共有為實德。故四智品實有色心。皆自受用攝。問。色心曰實者何。曰。上文云四智真實功德是也。問。既以平等所現屬他受用。作智所現屬變化身。云何色心又攝自受用中。曰。他受用及變化身。色心不可言實。而此云實者。真實有體。甚深微妙。色則十地所不能見。心則等覺所未能知。故云自受用。受用獨佛自<span class='corr'>己</span>。他何與焉。</p>
<p style="margin-left:2em;text-indent:-1em">○二斥有實智。</p>
</div>
<div class='div-orig'><p>又他受用及變化身。皆為化他方便示現。故不可說實智為體。雖說化身智殊勝攝。而似智現。或智所起假說智名。體實非智但說平等成所作智。能現受用三業化身。不說二身即是二智。故此二智自受用攝。然變化身及他受用。雖無真實心及心所。而有化現心心所法。無上覺者神力難思。故能化現無形質法。若不爾者。云何如來現貪瞋等。久<span class='corr'>已</span>斷故。云何聲聞。及傍生等知如來心。如來實心。等覺菩薩尚不知故由此經說化無量類皆令有心。又說如來成所作智。化作三業。又說變化有依他心。依他實心相分現故。雖說變化無根心等。而依餘說。不依如來。又化色根心心所法。無根等用。故不說有。</p>
</div>
<div class='div-commentary'><p style="margin-left:1em">初斥前皆有實智。次釋通化有似法。斥有者。謂汝前云智殊勝。具攝三身。三身皆有實智。是謂化用二身。亦可說實智為體矣。又寧知他受用及變化身。皆為化他方便示現假相。故不可說。實智為體若謂化身智殊勝攝。是亦不知其說者也。何則。雖說化身智殊勝攝而似智現。非真智起。或智所起非能起智。假說智名。體實非智。豈說智殊勝攝。便說化身攝實智體耶。其所說者。但說平等性智。能現他受用身。成所作智。能現三業化身。不說所現二身。即是能現二智。故大圓鏡自受用攝。不必言矣。而此二智。亦自受用攝。前云他受用變化身亦有實智者。豈其說耶。恐有疑云。既四智品實有色心。皆自受用攝。他用變化。皆無真實者。如機關木偶。何能說法等。益有情耶。故通云。然變化身及他受用。雖無真實心及心所。而有化現心心所法。恐又疑云。有形之色可化。無形質心如何能化。故再通云。無上覺者。神力難思。故能化現無形質法。若不能者。如來三毒等。久<span class='corr'>已</span>斷故。云何能現貪瞋癡法。如來實心。等覺不知。云何聲聞及傍生等。知如來心。故知决能化現似心心所。由此之故。經說化無量類。皆令有心。說成所作智。化作三業。說變化有依他心。依他有情實心為本質。變化似質之相分心現也。恐更疑云。既變化身有根心者。云何他處說變化無根心等耶。故復通云。雖說變化無根心等。是依佛外餘二乘劣定等變化而說。不依如來說也。又云化色同實色用。化根及心。但有相現而無實根心用。故不說變化有根心。曰變化無根心者。此皆說餘二乘等。非說如來。何必疑。</p>
<p style="margin-left:2em;text-indent:-1em">○三三身德別。</p>
</div>
<div class='div-orig'><p>如是三身雖皆具足無邉功德。而各有異。謂自性身。唯有真實常樂我淨。離諸雜染。眾善所依。無為功德無色心等差別相用。自受用身。具無量種妙色心等真實功德。若他受用及變化身。唯具無邉似色心等利樂他用。化相功德。</p>
</div>
<div class='div-commentary'><p style="margin-left:1em">皆具無邉曰各有異者。自性身具足功德。異自受用及餘二無邉。餘三身具足功德。異自性身無邉。自受用身。非餘二身無邉。餘二復異自受用無邉也。是故自性身具足乃無為功德。而曰無色心等相用差別。自受用具足乃真實功德。而曰具無量種妙色心等。餘二身具足乃化相功德而曰唯具無邉似色心等。同名功德。有無為真實化相之分。真實化相二皆有為。有為雖具色心。仍分妙似。甄別之精固如此。三身之德何可以少濫。</p>
<p style="margin-left:2em;text-indent:-1em">○四自他利殊。</p>
</div>
<div class='div-orig'><p>又自性身正自利攝。寂靜安樂無動作故。亦兼利他。為增上緣。令諸有情得利樂故。又與受用及變化身為所依止。故俱利攝。自受用身。唯屬自利。若他受用及變化身。唯屬利他。為他現故。</p>
</div>
<div class='div-commentary'><p style="margin-left:1em">他受用及變化身唯屬利他。自受用唯屬自利。自性身。正自利攝。亦兼利他。兼有二義。一為增上緣。以諸佛自性身。正法界理。徧一切法。與有情心故。有情發心修行。皆藉此而為內熏。令其所作。咸得成就。故兼利他。二為依止。則他用變化之利他。根於自性。他用變化之利。皆亦自性身之利矣。故兼利他。</p>
<p style="margin-left:2em;text-indent:-1em">○二明所依土<span class='note-inline'>(四)</span>　初法性土二自用土三他用土四變化土。</p>
<p style="margin-left:2em;text-indent:-1em">○初法性土。</p>
</div>
<div class='div-orig'><p>又自性身依法性土。雖此身土體無差別。而屬佛法相性異故。此佛身土俱非色攝。雖不可說形量小大。然隨事相。其量無邉譬如虚空。徧一切處。</p>
</div>
<div class='div-commentary'><p style="margin-left:1em">又自性身。依法性土。約能依。明所依。不離性也。以能依必合所依。所依必不違能依。能依是自性身。所依必法性土。土外無身。外身無有土故也。雖此身土體無差別。而屬佛法性相異故。是約體屬。原能所。正明依也。以身是此體。土是此體。約體屬原能所也。不可言異何可言依。身屬佛相。土屬法性。不可言同。何不云依。葢自其體而觀之。了無能所。葢自其即體於屬而觀之。絕能所中。不妨亦能所也。此佛身土。俱非色攝。雖不可說形量小大。然隨事相。其量無邉。譬如虚空。徧一切處。是即遮隨喻量。徧元無量也。此佛身土形色既非。大小逈絕。安得以量喻。然此佛身土。隨受用事相。隨變化事相。何無其量。但其量無邉。譬如虚空。徧一切處。宗鏡云。此即於自心性相。分身土之名。以自心相義名身。自心性義名土。故佛地論云。清淨法界而為法身。即以法性而為其土。智論云。在有情數中名為佛性。在無情數中名為法性。清涼云。身土異則不名法性。同則不名能所依是也。又身自是佛。佛云相者。以佛義是相。名功德法所依止故。眾德集聚故。為二身自體故。土自是法。法名性者。以法是性義功德自性故。能持自性故。諸法自性故。詳如古釋。</p>
<p style="margin-left:2em;text-indent:-1em">○二自用土。</p>
</div>
<div class='div-orig'><p>自受用身還依自土。謂圓鏡智。相應淨識。由昔所修自利無漏純淨佛土因緣成熟。從初成佛。盡未來際。相續變為純淨佛土。周圓無際。眾寳莊嚴。自受用身。常依而住。如淨土量身量亦爾。諸根相好。一一無邉。無限善根所引生故。功德智慧。既非色法。雖不可說形量大小。而依所證及所依身。亦可說言徧一切處。</p>
</div>
<div class='div-commentary'><p style="margin-left:1em">自受用身。還依自土。約能依標所依。不離于自也。謂圓鏡智相應淨識。由昔所修自利無漏純淨佛土因緣成熟。釋自土。出本因。不離于修也。從初成佛盡未來際相續變為純淨佛土。周圓無際。眾寳莊嚴。釋土相。極橫豎不離于變也。自受用身。常依而住。如淨土量。身量亦爾。釋身依量如土。自用自也。諸根相好。一一無邉。無限善根所引生故。釋自身相好。徧從因生也。功德智慧既非色法。雖不可說形量大小。而依所證。及所依身。亦可說言徧一切處。例功德與智慧。悉周徧也。依所證者。謂二空真如。依所依身者。謂自法性身也。以上逐叚出意如此。若夫總其脈絡。是周圓無際。眾寳莊嚴。盡未來際。相續純淨。自受用土。由於大圓鏡智所變。智變又由徃昔所修自利純淨佛土因緣成熟而起。自受用身。常依此土而住。身如土量。相好無邉。亦從善根引生而起。其非色法之功德智慧者。依所證二空真理。所依自法性身。徧一切處。功德智慧起於證。證起於修。修之時義大矣哉。</p>
<p style="margin-left:2em;text-indent:-1em">○三他用土。</p>
</div>
<div class='div-orig'><p>他受用身。亦依自土。謂平等智。大慈悲力。由昔所修利他無漏純淨佛土因緣成熟。隨住十地菩薩所宜變為淨土。或小或大。或劣或勝。前後改轉。他受用身。依之而住。能依身量。亦無定限。</p>
</div>
<div class='div-commentary'><p style="margin-left:1em">他受用身。亦依自土。約能依明所依。不離於他也謂平等智。大慈悲力。由昔所修利他無漏純淨佛土因緣成熟。即他土明土因。起於修也。隨住十地菩薩所宜變為淨土。或小或大。或劣或勝。前後改轉。即他土明土相。變於宜也。他受用身。依之而住。能依身量。亦無定限。釋依土。身如土。量無定也。上隨叚出意如此。若總其脈絡。則隨住十地菩薩。所宜大小勝劣前後改轉他受用之淨土。起於平等智。大慈悲力之隨變。智力隨變。又由徃昔所修利他無漏純淨佛土因緣成熟而起也。修可後乎。利他無漏因緣者。如直心是菩薩淨土。菩薩成佛時。不謟眾生來生其國等是也。或大小勝劣者。如初地所見淨土。望於二地為小為劣。二望於初。即為大為勝矣。展轉而上。直至法雲。層層大小。勝劣可知。</p>
<p style="margin-left:2em;text-indent:-1em">○四變化土。</p>
</div>
<div class='div-orig'><p>若變化身。依變化土。謂成事智大慈悲力。由昔所修利他無漏淨穢佛土因緣成熟。隨未登地有情所宜。化為佛土。或淨或穢。或小或大。前後改轉。佛變化身。依之而住。能依身量。亦無定限。</p>
</div>
<div class='div-commentary'><p style="margin-left:1em">若變化身。依變化土。約能依。明所依。不離於化也。謂成事智。大慈悲力。由昔所修利他無漏淨穢佛土因緣成熟。即化土。明土因。因於修也。隨未登地有情所宜化為佛土。或淨或穢。或小或大。前後改轉。於化土明土相。化於宜也。佛變化身。依之而住能依身量。亦無定限。明依土。身如土。量無定也。逐叚出意如此。若總其脈絡。則隨未登地有情所宜。或淨穢大小前後改轉之變化土。化於成事智之大慈悲力。智力與化。又由於徃昔所修利他無漏淨穢佛土因緣成熟而起也。修可後乎。問。佛所修因無非淨行。寧有穢土成熟之理。而云然者何也。曰。以眾生根性不等。宜順導者現淨以攝之。宜逆化者示穢以折之。彌陀現居極樂。迦文示生堪忍。諸菩薩等。隨所化生而取佛土是也。淨穢大小前後改轉者。淨改為穢。穢轉為淨。大轉為小。小改為大也。如梵王見此佛土。無非七寳。身子見此佛土無非瓦礫。是改轉淨穢大小可知矣。能依身量。亦無定限者。丈六八尺至三尺等。亦各隨機所見。佛身何有定量。</p>
<p style="margin-left:2em;text-indent:-1em">○三合明身土<span class='note-inline'>(二)</span>　初分簡二通簡。</p>
<p style="margin-left:2em;text-indent:-1em">○初分簡。</p>
</div>
<div class='div-orig'><p>自性身土。一切如來同所證故。體無差別。自受用身及所依土。雖一切佛。各變不同。而皆無邉不相障礙。餘二身土。隨諸如來所化有情。有共不共。所化共者。同處同時。諸佛各變為身為土。形狀相似。不相障礙。展轉相雜為增上緣。令所化生自識變現。謂於一土有一佛身。為現神通說法饒益。於不共者。唯一佛變。諸有情類無始時來。種性法爾更相繫屬。或多屬一。或一屬多。故所化生有共不共。不爾。多佛久住世間各事劬勞。實為無益。一佛能益一切生故。</p>
</div>
<div class='div-commentary'><p style="margin-left:1em">分簡者。於身土合明中。分簡自性身土。自用身土。他用變化之身土也。自性身土竟同。一切如來體無差別同所證故。自用身土不同而同。不同者。一切諸佛各別因緣。各變身土。各變不同。而同者。雖各變不同。而皆無邉。不相障礙故。他用變化。隨諸如來所化有情。有共不共。共者。隨諸如來所化有情同處同時。諸佛各變為身為土。而身土形狀相似。不相障礙。展轉相雜為增上緣。如阿閦彌陀藥師寳集。同化為迦文一身。令所化生。自識變現。謂於一土。有一佛身。為現神通說法饒益。名曰共也。不共者。唯一佛變。非多佛共變。設見十方百千化佛。亦是一佛化現諸身。曰不共也。然所以共不共者。諸有情類。無始時來。同具佛種。共有佛性。種性法爾與諸如來更相繫屬。或多類眾生。因緣唯屬一佛所化。隨所化生。變一身土。不同多佛共變而化。故不共也。或一類眾生。因緣屬多佛共化。故須諸佛同時同處。各變身土。形狀相似。令所化生。自識變現。謂於一土。有一佛身。故得共也。若不爾者。多佛久住世間。各事劬勞。實為無益。何以故。一佛能益一切眾生。何以多佛為耶。</p>
<p style="margin-left:2em;text-indent:-1em">○二通簡<span class='note-inline'>(二)</span>　初明所變漏無漏別二明所變四分虚實。</p>
<p style="margin-left:2em;text-indent:-1em">○初明所變漏無漏別。</p>
</div>
<div class='div-orig'><p>此諸身土。若淨若穢。無漏識上所變現者。同能變識俱善無漏。純善無漏因緣所生。是道諦攝。非苦集故。蘊等識相不必皆同。三法因緣雜引生故。有漏識上所變現者。同能變識皆是有漏。純從有漏因緣所生。是苦集攝。非滅道故。善等識相不必皆同。三性因緣雜引生故。蘊等同異。類此應知。不爾。應無五十二等。</p>
</div>
<div class='div-commentary'><p style="margin-left:1em">於身土合明中。通簡所變四種身土。有漏無漏之不同也。謂此四種身土。若淨若穢。約佛無漏識上所變現者。則所變身土。同能變識。俱善無漏。所以然者。從純善無漏共不共等種子因緣所生。是道諦攝。非苦集所攝故也。恐有疑云。能變之識無漏。所變身土亦無漏。則能變是識。所變亦應唯是識相。無蘊等差別耶。故通云。蘊等識相。不必皆同等。謂能變雖是識。所變蘊相。不必皆識相。以從無漏戒定慧解脫知見蘊處界三種引生故也。此四種身土。若約九界有情。有漏第八識上。託佛身土為質。所變親相分者。則所變身土。同能變識。皆是有漏。所以然者。純從有漏種子因緣之所生。是苦集攝。非滅道所攝故也。恐又疑云。若能變是有漏。所變亦有漏。則能變識性是無記。所變亦應唯是無記性耶。故通云。善等識相。不必皆同等。謂能變之識是無記。所變不必皆同無記識相。以從識中三性種子雜引生故。蘊等同異。類此應知者。亦應云。蘊等識相。不必皆同。三法因緣雜引生故。若謂不爾。應無五蘊十二處十八界耶。無是理也。問。諸佛身土淨穢。約佛識變。則純無漏。約九界。則純有漏。竊有疑焉。何則。法性純淨無漏。無俟論矣。他用變化。雖是隨機。而佛識變。則穢亦是淨。漏亦無漏。亦無俟論矣。他用變化有淨有穢。約有情識變。則六道異生。地前三賢穢與有漏。又無俟論矣。乃初歡喜以至法雲。既非是穢。安得皆有漏耶。曰。十地之位雖高而第八未轉。尚在有漏。則能變第八。託佛身土為質。所變親相。安得不同於能變之有漏乎。若夫對下稱高。待凢名聖則身土千差。又當別論。殊非通簡身土之大較意也。以上皆約此論本文。順體口氣而解。若約佛地論。如是淨土。主既圓滿。應有輔翼。主必攝受輔翼者。故諸大菩薩。眾所雲集。諸聲聞等。無如是事。謂初地上諸菩薩眾。雖不能集諸佛自利受用淨土。而能集會諸佛利他受用淨土。諸佛慈悲。於自識上。隨菩薩宜現麄妙土。菩薩隨自善根願力。於自識上。似佛所生淨土相現。雖是自心各別變現。而同一處。形相相似。謂為一土。共集其中。如是地上菩薩淨土。為是有漏。為是無漏。有義。無漏。謂自心中。後得無漏淨土種子願力資故。變生淨土。於中受用大乘法樂。以初地上諸菩薩眾證真如理。得真無漏。處真法流。住真淨土。常見諸佛。故所變土。是真無漏。道諦所攝。有義。有漏。謂自心中。加行有漏淨土種子願力資故。變生淨土。於中受用大乘法樂。以彼菩薩雖證真如。得真無漏。而七地來。煩惱現起。乃至十地。尚有修斷煩惱種子及所知障。第八識體。能持彼故。現受熏故。猶是有漏無記性攝。有為無漏。道諦所攝。决定是善。若十地中第八識體。是無漏善。應知佛地不離執持有漏種子。不應受熏。第八識體。既是有漏無記性攝。所變淨土。云何無漏善性所攝。又一有情。無二實身。其身爾時既是有漏。所依淨土云何無漏。是十地菩薩淨土。是妙有漏。苦諦所攝。如實義者。十地菩薩。自心所變淨土有二。若第八識所變淨土。是漏識相分攝故。是有漏身所依處故。雖無漏善力所資熏。其相淨妙。而是有漏苦諦所攝。隨加行等。所現亦爾。若隨後得無漏心。變淨土影像。是無漏識相分攝故。從無漏善種子生故。體是無漏。道諦所攝。言蘊等者。即無漏五蘊。一無漏淨戒。名為戒蘊。二無漏定。名為定蘊。三無漏慧。名為慧蘊。四無學勝解。名解脫蘊。五無學正見。名解脫知見蘊。前三是因。後二是果。五蘊法界。一切三乘功德所依。通學無學。無學圓滿戒定慧三法因緣雜引生故。學位分得戒定慧三。隨用一性所引生故。蘊等同異滿分淨染。類此應知。第八有漏。所變身土亦是有漏。後得無漏所變身土亦是無漏。故言同也。第八所變。不同後得。後得所變。不同第八。故言異也。不爾者。牒前一徃所談。身土皆是隨他變現。若不變現。則又何有五蘊十二處十八界之建立也哉。以上具錄以便叅考。</p>
<p style="margin-left:2em;text-indent:-1em">○二明所變四分虚實<span class='note-inline'>(二)</span>　初初解二二解。</p>
<p style="margin-left:2em;text-indent:-1em">○初初解。</p>
</div>
<div class='div-orig'><p>然相分等依識變現。非如識性依他中實。不爾。唯識理應不成。許識內境。俱實有故。</p>
</div>
<div class='div-commentary'><p style="margin-left:1em">此至心與心所定相應故。於身土合明中。通簡所變四種身土虚實之不同也。初正釋。二反釋。正釋者。然相分等依識變現。非如識性依他中實者。相見二分曰相分等。又等。等自證。識性曰依他。形上相見是徧計。依他曰中實。形上相見是虚妄。意謂相見二分為徧計所執。自證識性。為依他而起。依他起法。自因緣生。是妙俗諦。可言唯識。徧計所執。由分別起。是虚妄執。故云非如識性。依他中實。復反釋以决之云。不爾。唯識理應不成。所以然者。許識內境。俱實有故。謂識所變心內之境。而識與內境皆是實有。安可不爾。此師之義未盡。下文自顯。</p>
<p style="margin-left:2em;text-indent:-1em">○二二解。</p>
</div>
<div class='div-orig'><p>或識相見等從緣生。俱依他起。虚實如識。唯言遣外不遮內境。不爾。真如亦應非實。內境與識。既並非虚。如何但言唯識非境。識唯內有。境亦通外。恐濫外故。但言唯識。或諸愚夫。迷執於境。起煩惱業生死沉淪。不解觀心勤求出離。哀愍彼故。說唯識言。令觀自心解脫生死。非謂內境如外都無。或相分等皆識為性。由熏習力。似多分生。真如亦是識之實性。故除識性。無別有法。此中識言。亦說心所。心與心所。定相應故。</p>
</div>
<div class='div-commentary'><p style="margin-left:1em">此護法正義也。初正釋虚實。次難問虚實。三答明唯識。承上初師四分虚實。<span class='corr'>已</span>如上陳。或有異於前釋者曰。識相見分自證證自證皆從緣生。俱依他起。自非初師相見屬於徧計之虚。識性屬於依他之實矣。然而四分俱是實耶。故云虚實如識。良以約真勝義言。識如幻夢。相見何得云真。其虚固如識也。依世俗諦言。有依他識。相見何得是虚。其實亦如識也。虚實如識而言唯者。為遣心外之境。不遮心內之境。故不違於唯耳。若謂不然。本智所緣真如內境。亦應非是實耶。然恐難云。內境與識既並非虚。當唯境識。但云唯識何耶。故三釋以通之。一恐濫外境言唯識二愍存內境言唯識。三綂攝識性言唯識。恐濫者。識唯內有。境則不但內有。亦通外有者也。若言唯境。即濫外計。故但言唯識耳。愍存者。或諸愚夫迷執外境。起惑業因。受生死果。不解觀我內心。勤求出離。大聖愍彼。說唯識言。令自觀心識。不迷外境。起惑造業。解脫生死。非謂心內之境。如徧計之外境都無。而單言唯識比也。綂攝者。或內境相分等。亦識為體。由熏習力。似四分生。此四分不離識性也。真如內境。亦是識之實性。真如又曷嘗離識性耶。故除識性外。無別有法。識之一言。攝無不盡。且心所與心相應。雖言唯識。心所自綂於中。故但言唯識。若千山之止於嶽邉。萬[泳-永+(瓜-、)]之消於海上耳。寧有纖毫攝之不盡者哉。不必疑也。</p>
<p style="margin-left:2em;text-indent:-1em">○四釋題囘向。</p>
</div>
<div class='div-orig'><p>此論三分。成立唯識。是故說為成唯識論。亦說此論名淨唯識。顯唯識理極明淨故。此本論名唯識三十。由三十頌顯唯識理。乃得圓滿非增減故。<span class='corr'>已</span>依聖教及正理。分別唯識性相義。所獲功德施羣生。願共速登無上覺。</p>
</div>
<div class='div-commentary'><p style="margin-left:1em">初釋題。二囘向。釋題三義。初謂此論三分成立唯識。名成唯識論。三分者。宗因喻為三分。亦可初稽首一頌。名宗前敬敘分。次三十頌。名依教廣成分。後<span class='corr'>已</span>依一頌。名成就施願分。亦名三分。二說雙具。前三為正。葢十卷之多。必以三支成立唯識故也。二此論名淨唯識。顯唯識理極明淨故。極明淨者。顯理究竟。殊無一毫不盡。曰極明淨也。又顯識究竟。圓成實性無垢識故。曰極明淨。二說圓具。前說為正。葢十卷之多。展轉顯理究竟。無垢之識自在故也。三此本論名唯識三十。由三十頌顯唯識理。乃得圓滿非增減故。圓滿無增減者。一三十頌。從因至果。顯唯識理。離於增減損益之義。恰中其妙。乃得圓滿。二釋三十頌。從頌至頌。顯唯識理。字字句句。遠離增減之過。巧適其中。乃得圓滿。而要之雙含二義為完。葢十卷之文不離三十頌。三十頌全處十卷之論文故也。二囘向者。<span class='corr'>已</span>依聖教及正理。分別唯識性相義。是依教理造論。所獲功德施羣生願共速登無上覺。是修囘向發願。性相者。前八卷是顯唯識相。後二卷是顯唯識性。雖性不離相。相全顯性。而隨義隨文。倫次不得不秩然耳。功德有三。一即性之具曰德。全德之能曰功。所謂常樂我淨等本覺性功德也。二由修而得曰德。即德之能曰功。所謂不共無畏等始覺修功德也。三雖即本而始。全修全性。名究竟覺。亦不分而分焉。若按慈氏之論修德。則有讀誦。總持。漏。與無漏。通別之辨。讀誦但熟於文。總持兼了於義。讀誦唯屬聞慧。總持兼屬思慧。讀誦總持。名通修行。唯屬有漏。修慧屬別修行。唯攝無漏。所獲功德者。或通有漏。或唯無漏。奘師譯信金剛福德。曰生如是福德。取如是福德。生也者。指修時所植種子言也。取也者。指從種所發現行言也。乃什師綂生取而譯之曰。得如是福德。今獲者得也。以此施生。名為法施。登無上覺。是佛道無上誓願成。共登無上覺。是眾生無邉誓願度。煩惱無盡法門無量誓願斷學。自在其中矣。或曰欲速不逹。儒者有是言也。况無上覺乎。曰。敏則有功。儒者亦有是言也。况無上覺乎。不知速者精進義。聖王曰無逸。覺皇曰慎勿放逸。精進貫於諸度。諸度之中。精進最為有力。惟願痛無常危脆之身。念常住圓成之識。既汩沒於三有愛河之水。須撈摝於十卷心海之文。抒之又抒。抒之不<span class='corr'>已</span>。極力而海波元減。索之更索。索之不休。罔象而神珠自呈。精進煥然。千生只在一生。懈怠瞥爾。一誤而成百誤。相與勉旃。共勤砥礪<span class='corr'>已</span>遵教理及師命。訂正唯識性相義。所獲功德施含識。願證識心三昧海。</p>
</div>
<div class='div-w'><p style="margin-left:11em">贒預</p>
</div>
<p class='juan'>成唯識論訂正卷第十</p>
<div class='div-w'><p style="margin-left:2em"><span class='note-inline'>(姑蘇信女張門李氏大緣助板)</span></p>
</div>
<div class='div-w'><p><span class='note-inline'>(助刻姓氏　管宗顏　徐昌時　嚴　栴　戴文光　方昌毓　施大脫　施時化　鄔大材　沈大用　劉大恒　廣　淨　大　[(共-八+隹)*見]　德　純　定　心　道　廬)</span></p>
</div></div></div>
</div><!-- end of div[@id='body'] -->
</body></html>