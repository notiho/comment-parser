<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>因明入正理論後記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu5' />
<p class='juan'>因明入正理論後記三卷</p>
<div class='div-commentary'><p style="margin-left:1em">次似囙分二。初總記次分記。</p>
<p style="margin-left:1em">今初。</p>
</div>
<div class='div-orig'><p><span class='corr'>已</span>說此宗。當說此囙。不成。不定。及與相違。是名似因。</p>
</div>
<div class='div-commentary'><p style="margin-left:1em">不成者。不容極成。不定者。不決定成。前文<span class='corr'>已</span>說。以能立宗九相。今當次說以能成因之相。其相有三。一不成。二不定。及與相違囙是三者名為似因。翻真名此囙。翻正名顛倒囙。翻決定名亂因。翻隨順名相違囙。瑜伽云扵所生法。能障礙囙。名相違因。相違因略有六種。一語言相違。謂所造論。前後相違。二道理相違。謂為成立諸所成立諸所知義。建立比量。不與證成道理相應。三生起相違。四同處相違。五怨敵相違。六障治相違云云。今此相違因。言語道理二種所攝。次分說分三。初不成。次不定。三相違。</p>
<p style="margin-left:1em">初不成分二。初說四相。次說四式。</p>
<p style="margin-left:1em">今初。</p>
</div>
<div class='div-orig'><p>不成有四。一兩俱不成。二隨一不成。三猶豫不成。四所依不成。</p>
</div>
<div class='div-commentary'><p style="margin-left:1em">兩俱者。有法與宗俱也。隨一者。謂彼論所許差別。今我此因。隨彼所不許之一分而立。猶豫者。不決定。所依者。即宗依有法。所言初不成之相。其名有四。一者宗與宗依。兩者俱不容成。二者隨彼論中一分不許者而立因。不容極成。三者立猶豫因。義非決定。不容極成。四者我因中義以有法為依。彼不許我所依。則不容成。如是四相。是以因不成過。</p>
<p style="margin-left:1em">次說四式分四。</p>
<p style="margin-left:1em">今初式。</p>
</div>
<div class='div-orig'><p>如成立聲為無常等。若言是眼所見性故。兩俱不成。</p>
</div>
<div class='div-commentary'><p style="margin-left:1em">等字。等取滅壞。</p>
<p style="margin-left:1em">所言兩俱不成者。如有成立聲<span class='note-inline'>(有法)</span>為無常<span class='note-inline'>(宗)</span>等。若言是眼所見性故。因有法及宗。兩俱不容成也。聲是耳所聞性。今云眼所見性。則是眼所見之無常。與耳所聞之無常何預。故俱不容彼成立也。</p>
<p style="margin-left:1em">問云何有人立此無義之論。答大抵是破聲明論者所立。彼論以詮表指聲。名身句身。列于文墨。是眼所行境故。彼謂詮表是所見非所聞。見性無常。彼所許故。破彼聲常。其論可立。豈知一切言語。盡是詮表。何必定屬文墨。將眼對聲。易聞為見。兩義俱失。云何容成。四不成中。此過最大。</p>
<p style="margin-left:1em">問此亦現比世間相違。云何別說不成。答宗為所成因重能成。依囙說過。表以不成。不成二宗。可攝違現比等。</p>
<p style="margin-left:1em">問此因缺正囙何相。答不但不徧。亦且不攝。不是而非。全與徧是義差謬。初相<span class='corr'>已</span>失。何論同品異品。</p>
<p style="margin-left:1em">第二不成式。</p>
</div>
<div class='div-orig'><p>所作性故。對聲顯論。隨一不成。</p>
</div>
<div class='div-commentary'><p style="margin-left:1em">聲顯論許所作無常。有非所作之有性在。</p>
<p style="margin-left:1em">所言隨一不成者。即如前文立聲<span class='note-inline'>(有法)</span>為無常。<span class='note-inline'>(宗)</span>。</p>
<p style="margin-left:1em">若言所作性故。<span class='note-inline'>(因)</span>對聲明論說則容成。若對聲顯論說。彼許聲雖有所作性。而別有未顯之性非無常。則于彼所計中。有一分不容其成也。故名隨一不成。</p>
<p style="margin-left:1em">或有不悉因明法門。將破聲明之因。對聲顯而說。則犯過也。葢囙聲明已被所作性因。破彼常宗。為此轉計立聲顯論。謂聲性不從緣生。本來有性。待緣顯發。而成詮表。不從緣生。則<span class='corr'>已</span>簡別所作。所作無常。不礙有性之常。此囙在彼簡中。云何許成。此即瑜伽所說隨緣顯了之外論也。瑜伽云。謂一切諸法。性本是有。從眾緣顯。不從緣生。謂即因中有果論者。及聲相論者。聲相論者。外聲論師。起如是見。立如是論。聲相常住。無生無滅。然由宣吐。方得顯了。問如論所言。當用何因破彼。答前文勤勇。無間所發因。乃破彼正因。問成唯識論。以待眾緣故之因破聲顯論。破法有別。答待眾緣與勤勇所發。語異義同。勤勇無間。即是發聲之緣。待彼而發。義無差別。</p>
<p style="margin-left:1em">問龍樹說似喻過。能立所立二者。有一不成。名隨一不成。与此式同異何別。答隨一兩字甚寛。凡有一分成。一分不成者。皆名隨一。此隨一不成。即差別相違之例。彼隨一不成。即能立所立或成一不成一之例。此囙非徧許徧攝。與徧是相違。因中既<span class='corr'>已</span>夾雜。出喻定與同異品相淆。三相俱有缺陷。</p>
<p style="margin-left:1em">第三不成式。</p>
</div>
<div class='div-orig'><p>扵霧等性起疑惑時。為成大種和合火有。而有所說。猶豫不成。</p>
</div>
<div class='div-commentary'><p style="margin-left:1em">霧等。等取烟靄雺。不定曰疑。執疑曰惑。大種。地水火風空也。交互曰和。相并曰合。有所說者。說霧等也。扵依也。</p>
<p style="margin-left:1em">所言猶豫不成者。謂人依于見霧等體性。心起疑惑之時。遂為成立大種<span class='note-inline'>(有法)</span>和合火有<span class='note-inline'>(宗)</span>之論。而有所說云以現霧故<span class='note-inline'>(因)</span>則此囙依疑惑而立意未決定故名猶豫不容成也。</p>
<p style="margin-left:1em">大種之霧等。甚多差別若山煙野氛靄霧地大也。若水霧雨氣曉雺水大也若薪煙熖影火大也宗上和合火有。不違現比共許若說現霧因句則与山煙水霧無別云何定指是火和合而有豈非依霧等疑惑之所致哉和合者謂薪炭地空和合而有火。四大能造。空不礙生。皆得名種。</p>
<p style="margin-left:1em">龍樹云又若猶豫。如依煙等起疑惑時。成立大種和合火有。以現烟故。</p>
<p style="margin-left:1em">問。諸立論者。有表有遮。皆為明理立宗。此式全無關係。直是戲論。云何立此答。論主為無舊式可引。聊舉此式。以喻諸狐疑不定之因。兩可雙兼之說。皆非敵許。如亦有亦無。非有非無等言。若對敵論。皆此猶豫不成所攝。以示教中弟子。不悉囙明方隅。將至教量之色即是空空即是色等言。而向敵立因。必招破斥。夫至教言辭。豈可示過聊取此無關輕重之論。[指-匕+ㄙ]示一端。當會其意而推廣之也。</p>
<p style="margin-left:1em">問此條推廣<span class='corr'>已</span>知。前二式可推廣否。答有如至教云。世尊說法四十九年于中不說一字。對外道說亦兩俱不成如極微不生不滅非五識所緣故對正量部。亦隨一不成。</p>
<p style="margin-left:1em">現烟之因可攝火有不能徧攝地有水有從猜卜而說其非徧是宗法性顯然火有之同品不定有如石炭無煙異品不徧無非火亦有煙霧。三相俱缺。</p>
<p style="margin-left:1em"><span class='corr'>第</span>四不成式。</p>
</div>
<div class='div-orig'><p>虗空實有。德所依故。對無空論。所依不成。</p>
</div>
<div class='div-commentary'><p style="margin-left:1em">德者。勝論師之德句也。無空論者。不許虚空之論。謂以無故。說名虚空。但是遮無。不能表有。</p>
<p style="margin-left:1em">所言所依不成者。如有說云虚空<span class='note-inline'>(有法)</span>乃是實有。<span class='note-inline'>(宗)</span>一切有德性所依而住故<span class='note-inline'>(因)</span>若對無空論而說。所依乃是虗無。如何成淂實有故不容成。</p>
<p style="margin-left:1em">勝論師實句中有虚空。德句中之色香味觸等二十四種。多分依之而生又口力論師。亦云虚空為萬物囙從空生風穢生火。火生煖。煗生水。水生凍。堅作地。地生五榖。五穀生命命歿還歸空是故虚空為萬物因是涅槃囙小乗亦云地輪依水水輪依火火輪依風風輪依空四大有生滅虚空無生滅故護法云有餘[米*睪]子執虚空等實有常住大乗大智度論亦云譬如虚空無所有而一切皆依以成。</p>
<p style="margin-left:1em">無空論亦外道所立然大乗亦有其說大智度論云摩訶衍中虚空名無法不淂說常不淂說無常不得言有不得言無非有非無。亦不可淂起信論云虚空是其妄法。體無不實。以對色故有。是可見相。令心生滅。</p>
<p style="margin-left:1em">由前二條[(共-八+隹)*見]之。佛教中有說依空。有說非實有。論主恐違自教。難于立辭。今云對無空論。則槩而言之。足以示式又不違自教也。</p>
<p style="margin-left:1em">問虚空實有。對無空論。已犯所別不極成。何待出因始犯。答論中諸式非是一式。只此一過。設此式宗法因喻。俱犯其過。若列在似宗中。則指宗過列在以囙中則指囙過列在似喻中則指喻過。所以如是者取顯示一過之式耳。非謂此論無他過也。如此條宗犯所別不極成。而不極成之式已見別式故但從囙示其所依不成耳。</p>
<p style="margin-left:1em">問龍樹論云或扵是処有法不成如成立我。其體周徧扵一切処生樂等故對無我論。所依不成與此同過否答雖同而微異同為不許有法無異也此條兼遮宗上實有二字。彼不同也。</p>
<p style="margin-left:1em">問廣百論[米*睪]云如是句義所立能立一分所依不極成故。与此所依異否答龍樹之能立所立隨一不成。是以喻過。此論所立能立一分所依不成。是乃囙過。</p>
<p style="margin-left:1em">此條宗法上違囙依。其非徧是宗法性可知。宗尚無所依。何論同品異品。</p>
<p style="margin-left:1em">次不㝎分二。初說不定相。次說不定式。</p>
<p style="margin-left:1em">今初。</p>
</div>
<div class='div-orig'><p>不定有六一共。二不共。三同品一分轉。異品徧轉。四異品一分轉。同品徧轉。五俱品一分轉。六相違決定。</p>
</div>
<div class='div-commentary'><p style="margin-left:1em">因中同異品俱攝名共。俱不攝名不共。共則違異品徧無。不共則違同品徧有。一分者或淂其半。或多分中僅一分。望徧字說。轉者。隨順彼義路而行也。異品徧轉。異品一分轉。俱品一分轉。總非異品徧無。相違決定。雖有同異品。而異無所遮。同難助自。与無品同。安淂決定成宗。</p>
<p style="margin-left:1em">所言次不定之相。其名有六。一者共不定。二者不共不定。三者同品一分轉異品徧轉。四者異品一分轉同品徧轉。五者同異俱品名一分轉与定有徧無不符。成不定因。六者相違決㝎各說己義。兩說決定。不能㝎于一義。故亦不定所攝。</p>
<p style="margin-left:1em">龍樹云。若法是不共。共決㝎相違。徧一切于彼。皆是疑囙性。疑囙者。猶豫囙也。不定之別名。</p>
<p style="margin-left:1em">問不成不定差別之義。答因犯敵遮。全不容成。不犯敵遮。自抱其釁。欲成而不㝎成。是二者差別義。故不成四相。違于徧是宗性。不定六過。違同品異品二相。</p>
<p style="margin-left:1em">決㝎相違。与相違決㝎。義相為別。決㝎相違者。不隨順彼。決定與彼相違也。相違決㝎者。此立此論。彼立彼論。為不降伏。其相違也。從此決㝎。不淂悟他。与宗中相符極成相翻。均無量果。</p>
<p style="margin-left:1em">次說不㝎式分六。</p>
<p style="margin-left:1em">初式。</p>
</div>
<div class='div-orig'><p>此中共者。如言聲常。所量性故。常無常品皆共此因。是故不定。為如瓶等所量性故聲是無常為如空等所量性故。聲是其常。</p>
</div>
<div class='div-commentary'><p style="margin-left:1em">所量性者。所量度而知之法性也。瓶等等取衣車。空等等取極微。</p>
<p style="margin-left:1em">此不㝎中。所言共者。如有論言。聲<span class='note-inline'>(有法)</span>常<span class='note-inline'>(宗)</span>是所量度而知之法性故。<span class='note-inline'>(因)</span>此式云何知其不定。為同品之常。異品無常皆共此因所攝。是故判其不定。云何顯不㝎之義。謂詰彼論主。為如共許有生滅之瓶等<span class='note-inline'>(異品)</span>所量性故。成立聲是其常耶。葢瓶等空等。皆由量度而知其常与無常。則所量之因。兩者俱可成淂。何以顯聲之㝎有常性。其非決㝎可知。此條或是聲明論師。被破斥已。轉計作此遁辭。意明詮表非是所作。是所度量而成之法。所作雖無常。所比量之理性。則非生滅。可立是常。豈知又犯共不㝎之過。</p>
<p style="margin-left:1em">此條之過。違異品徧無最顯。于初相徧而不是。</p>
<p style="margin-left:1em">問此條詰問云云。即是破彼之辭。何必三支圎滿。方稱能破。答此中詰問。符合斥量非圎。彈支有謬。清涼云滅為能破。此專為破他。自不立論之式也。若彼此立論而共比量。則必三支圎滿。</p>
<p style="margin-left:1em"><span class='corr'>第</span>二式。</p>
</div>
<div class='div-orig'><p>言不共者。如說聲常。所聞性故。常無常品。皆離此因。常無常外。餘非有故。是猶豫因此所聞性。其猶何等。</p>
</div>
<div class='div-commentary'><p style="margin-left:1em">離即不共。猶豫不㝎也。亦名疑囙。餘非有者。謂其餘品類。非此宗所應有義。猶何等者。謂同異品外。猶何等品類。</p>
<p style="margin-left:1em">所言不共不定者。如有說云。聲<span class='note-inline'>(有法)</span>常。<span class='note-inline'>(宗)</span>所聞性故。云何知其不共。為常之同品。無常異品。皆離此所聞性因義。故名不共不定。若常与無常外之餘義。又非此宗所應有故。以此因成所立。是無交涉之猶豫因也。既與同異品無涉。此所聞性之因義。其猶何等品耶。無同異品。豈成因義。</p>
<p style="margin-left:1em">掌珍論云。如計音聲。常住論故。說聲是常。所聞性故。瓶等無常。非所聞性。聲既所聞。是故性常。此條亦疑聲明被破之轉計。所作雖無常。所聞之聲境是實有。彼計外境是實。是常住故。所聞乃耳識聲界。共所許故。豈知又犯不共不定之過。不共則無同異品。于初相徧而不是。夫同異不共。直是無囙。龍樹云。若別異者。應無有因別異即不共義離義。</p>
<p style="margin-left:1em">護法云。夫比量者。比知共相以果等總相。比知因等總有。所立思我。由不共故。無同法喻。同法喻既無。異法喻亦非有。無對待故。按此是說共比量之義。須是共許。亦須与宗共義。若不共者与宗無涉。故無同異品与此條可參[(共-八+隹)*見]。</p>
<p style="margin-left:1em">第三式。</p>
</div>
<div class='div-orig'><p>同品一分轉。異品徧轉者。如說聲非勤勇無間所發。無常性故。此中非勤勇無間所發宗。以電空等為其同品。此無常性。扵電等有。于空等無。非勤勇無間所發宗。以瓶等為異品。于彼徧有此囙。以電以瓶為同法故。亦是不定。為如瓶等無常性故。彼是勤勇無間所發。為如電等無常性故。彼非勤勇無間所發。</p>
</div>
<div class='div-commentary'><p style="margin-left:1em">雷之發光為電。此宗依聲而言。則言電即指雷也。聲有三種。一因執受大種。謂語等聲。一因不執受大種。謂樹等聲。一囙俱大種。謂手鼓等聲。<span class='note-inline'>(擊之手是執受鼓是不執受)</span>。</p>
<p style="margin-left:1em">今以電聲為同品。則兼此三種說聲。非但詮表之執受大種而<span class='corr'>已</span>。扵。依也。電等。等取樹聲。同喻說名同法。</p>
<p style="margin-left:1em">所言同品一分轉異品徧轉者。如有說云聲<span class='note-inline'>(有法)</span>非勤勇無間所發宗<span class='note-inline'>(宗)</span>無常性故<span class='note-inline'>(因)</span>云何是此式過義。為此量中非勤勇無間所發宗支。比其品類。應以電及空等為其同品。電非人力勤勇無間所發。空則無藉于發。故是同品。然此無常性之因相。依扵電等。有無常相。依于空等無無常相。是同品僅有電等一分轉。又非勤勇無間所發宗支。應以瓶等為其異品。瓶等必須勤勇無間所發。的是異品。然扵彼瓶等。徧有此無常因相。是異品徧轉也。言不定者。謂此因以電<span class='note-inline'>(同)</span>以瓶<span class='note-inline'>(異)</span>並為同法之喻故。雜異于同。因義混淆。故雖畧具同品一分。亦名是不定囙也。云何顯不定之義。謂詰彼論主。汝立論之意。為如瓶等<span class='note-inline'>(異品)</span>無常性故。彼瓶等是勤勇無間所發耶。為如電等<span class='note-inline'>(同品一分)</span>無常性故。彼電等非勤勇無間所發耶。二說皆具無常因義。合于宗法。有是有非。豈非不定。</p>
<p style="margin-left:1em">解深密經云。若于此餘同類可得相。及譬喻中有一切異類相者。由此因緣。于所成立。不決定故。又于此餘異類可得相。及譬喻中。有一切同類相者。由此因緣。于所成立。不決定故。按此條及下二條。皆同異夾雜。如經所言不決定因。</p>
<p style="margin-left:1em">此條或是聲顯論被破後。轉計立此。即遮勤勇無間所發義。立為宗支。以無常囙。成立非勤發宗。彼以待勤發緣。中具有性。以是勤發為常也。豈知又犯<span class='corr'>第</span>三之過。同異品之電空瓶等。俱是共許。共許決定。彼不定因之相。顯然可詰。</p>
<p style="margin-left:1em">此條從共不定分出。彼寛此狹。因三相中。全与異品徧無相翻。其非徧是宗法可知。</p>
<p style="margin-left:1em"><span class='corr'>第</span>四式。</p>
</div>
<div class='div-orig'><p>異品一分轉。同品徧轉者。如立宗言。聲是勤勇無間所發。無常性故。勤勇無間所發宗。以瓶等為同品。其無常性。于此徧有。以電空等為異品。于彼一分電等是有。空等是無。是故如前亦為不定。</p>
</div>
<div class='div-commentary'><p style="margin-left:1em">此式就前式而翻之。宗上翻非作是。囙則仍前。故同翻為徧。異翻一分矣。</p>
<p style="margin-left:1em">所言異品一分轉同品徧轉者。如有成立宗者言曰。聲<span class='note-inline'>(有法)</span>是勤勇無間所發<span class='note-inline'>(宗)</span>無常性故。<span class='note-inline'>(囙)</span>云何是此式過義。謂此勤勇無間所發宗。應以瓶等為同品。然其囙。上無常性。依于此瓶等則徧有其義。應以電空等為異品。于彼一分電等。是[又/月]無常義。于彼一分空等。是無無常義。同品囙相無缺。異品中雜有無常義。是故如前一例。亦為不定囙也。</p>
<p style="margin-left:1em">此條或是破前條而立。故即其量而翻之。謂可成立是勤勇無間所發也。豈知將囙作宗。將宗作囙。兩易其位。則宗狹囙寛。以寛成所成之狹。則因中雜有釁端。犯不定之過。若將囙三相核之。違<span class='corr'>第</span>三相之徧字。其于徧是宗法性。亦缺而不圎矣。</p>
<p style="margin-left:1em">第五式。</p>
</div>
<div class='div-orig'><p>俱品一分轉者。如說聲常。無質礙故。此中常宗。以虚空極微等為同品。無質礙性。于虚空等有。扵極微等無。以瓶樂等為異品。于樂等有。于瓶等無。是故此囙以樂以空為同法故。亦名不定。</p>
</div>
<div class='div-commentary'><p style="margin-left:1em">同異皆具曰俱。質礙者。體質有礙。樂。喜好也。虚空等。等取彼論所許無質礙而常者。樂等。等取苦瞋。</p>
<p style="margin-left:1em">所言俱品一分轉者。如有說言。聲。<span class='note-inline'>(有法)</span>常。<span class='note-inline'>(宗)</span>無質礙故。<span class='note-inline'>(囙)</span>云何是此式過義。為此量中常宗。應以汝所許之虚空極微為其同品。然此無質礙性因。于彼一分虚空等。則有其義。扵彼極微等。汝許質礙。則無其義。是同品僅有一分轉也。此宗應以汝許之瓶樂等為異品。而此無質礙性。于樂等無常。則有其義。于瓶等無常。則無。故異品亦犯一分轉。是故此無質礙囙。以樂<span class='note-inline'>(異)</span>以空<span class='note-inline'>(同)</span>為同法之喻故。因中雜攝異品。是以亦名不定。</p>
<p style="margin-left:1em">俱舍論云。極微微金水。兔羊牛隙塵。蟣虱麥指節。後後七倍增。智度論云。微塵有三等。大者游塵可見。中者諸天可見。小者聖人天眼見。此內教所許極微也。數論計五微生空風火水地。此外道所計極微也。勝論計地水火風意五者有質礙。計空時方我四者無質礙。此文空等。等取時方我。又計四大非所造者常。故許極微常。亦許極微質礙。極微等。等取意。彼德句中。十三樂。十四苦。十五欲。十六瞋。樂等。等取其餘。彼計無常。</p>
<p style="margin-left:1em">此條或是聲論所立。核空等微等樂等句。又似勝論所計。或者聲論出自勝論師後人。</p>
<p style="margin-left:1em">此條亦違因第三相之徧無字。其非徧是宗法可知。</p>
<p style="margin-left:1em">第六式。</p>
</div>
<div class='div-orig'><p>相違決定者。如立宗言聲是無常。所作性故。譬如瓶等。有立聲常。所聞性故。譬如聲性。此二皆是猶豫因故。俱名不定。</p>
</div>
<div class='div-commentary'><p style="margin-left:1em">聲性者。聲之自性。待緣而顯。彼計緣顯無常自性則常。相違之義。兩論決定。無從顯其此是彼非何勞立量共諍。</p>
<p style="margin-left:1em">所言相違決定者。如有對他論成立宗法者。乃言聲<span class='note-inline'>(有法)</span>是無常。<span class='note-inline'>(宗)</span>所作性故。<span class='note-inline'>(囙)</span>譬如瓶等。或有對前論成立宗法者。乃言聲<span class='note-inline'>(有法)</span>常。<span class='note-inline'>(宗)</span>所聞性故。<span class='note-inline'>(囙)</span>譬如聲性。此二囙者。此成此宗。彼成彼宗。此不能立己破彼。彼不能立己破此。彼此異向。無論其理正非正。無論其自義之能成所成与否。皆判是猶豫囙故。兩論相違。于此決定。而不能定其誰勝誰負。故俱名不定也。</p>
<p style="margin-left:1em">此條初量是破聲明之正量。以之對聲明說則可。若對轉計之論。則無關涉。次量不必論及對他。<span class='corr'>已</span>犯不共不定。若對前論而說。亦無關涉。故俱為猶豫因也。彼以聲性為喻者。謂所聞緣顯之聲。中具有性。譬如未顯之聲性是常也。其喻亦犯過。此不具說。</p>
<p style="margin-left:1em">問不定是因過。云何陳喻。答喻依因出。因由喻顯。是以因三相中。並陳同品異品。前數條文。兼瓶等空等電等微等樂等。何獨此條。方陳譬喻。問此條闕正囙何相答。初量具三相。而仍缺三相。何以故。非是敵許極成之宗法性。縱具同品異品。于敵无預与无品同。初量尚犯。次量可知。</p>
<p style="margin-left:1em">問過[款-士+匕]有不成相違。此六過言不定。云何差別。答不成者。依對他而說。他不容我成故。此則不論義正不正。若他所不許。總不極成。相違者。約己義說。己義既犯相違。如何能令他許。不定者。從相違分出。或義中多分少分相違。或多分少分不相違。或不必較及違不違。或與共諍義相違。則猶豫兩可。皆名不定。</p>
<p style="margin-left:1em">如上六不定過。若對本教人說。犯過則少。如說修多羅<span class='note-inline'>(有法)</span>是了義。<span class='note-inline'>(宗)</span>佛所說故。<span class='note-inline'>(因)</span>了義不了義品。皆共此因。是共不定。而對教中人說則無過。他過可推。</p>
<p style="margin-left:1em">簡別。</p>
<p style="margin-left:1em">宗鏡錄云。夫決定相違不定過。立敵共諍一有法。因喻為異。皆具三相。徧是宗法性。同品定有性。異品徧無性。但互不生其正智。兩家猶豫。不能定成一宗。名決定相違不定過。此釋非理。立敵共諍是常無常。三支為異。非止因喻。次量聲常。三相不具。前<span class='corr'>已</span>顯為不共不定。常無常品。皆離此因。豈是定有徧無。二量竟如不對他論而立。不消說及悟他生智。相違決定。決定相違。義相差別。不可等視。問龍樹云。若法是不共。共決定相違。徧一切于彼。皆是疑因性。將何以解。答此是攝頌。攝不定六過。及相違四過。不共与共。攝前初二四五不定。決定攝相違決定。相違攝下條四相違。<span class='corr'>第</span>三句指<span class='corr'>第</span>三不定。彼字指異品。不可將決定相違作一義說也。</p>
</div></div>
</div><!-- end of div[@id='body'] -->
</body></html>