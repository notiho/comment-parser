<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>四家錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'></p><a id='mulu14' />
<div class='div-other'><a id='mulu15' />
<div class='div-xu'><a id='mulu16' />
<p class='h2'>丹霞山淳禪師頌古集序</p><p class="byline">朝奉大夫前權發遣[陜-(人*人)+(前-刖)]州軍府事王寀為</p><p class="byline">神岡己禪師譔</p><p>青原宗派之下十二代所著機緣丹霞杖拂之前七十人見成公案從頭拈掇脫體提撕既諧枯木之吟遂入胡笳之曲木人唱䖏石女和時盖同七月陳豳有光周業何異六卿賦晉不出鄭〃風欲令後世兒孫認淂自家父祖更須言語道斷方乃攵字性空切忌葛藤妄生荊棘。</p>
<p>東岡老弟清廣其傳南陔小儒謹為之序　　　　南山書</p>
</div>
<div class='div-other'><a id='mulu17' />
<p class='h2'>丹霞淳禪師頌古</p><p class="byline">叅學比丘僧　慶環　編</p>
<div class='div-orig'><p>舉清原思禪師問六祖大師當何所務即得不落階級祖云汝曾作什麼来思云聖諦亦不為祖云落何階級思云聖諦尚不為落何階級祖云如是如是善自護持吾當有偈心地含諸種普雨悉皆萌頓悟花情已菩提果自成。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>卓爾難將正眼窺　逈超今古類何齊</div>
<div class='lg-row'>苔封古殿無人侍　月鎻蒼梧鳳不棲</div>
</div></div>
<div class='div-orig'><p>舉石頭遷禪師問清原云和尚自離曹溪甚時到此間原云我却不知汝甚時離曹溪来頭云某甲不從曹溪来原云我已知汝来䖏了也頭云和尚幸是大人且莫造次。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>木人来問青霄路　玉女年尊似不聞</div>
<div class='lg-row'>携手相將歸故國　暮山岌岌鏁重雲</div>
</div></div>
<div class='div-orig'><p>舉藥山儼禪師一日在石頭上坐次石頭和尚見乃問云在這裏作什麼山云一物不為頭云恁麼則閑坐也山云閑坐即為也頭云汝道不為不為箇什麼山云千聖亦不識石頭因以偈賛曰從来共住不知名任運相將秪麼行自古上賢猶不識造次凡流豈可明。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>玄微及盡本翛然　若謂渠閑萬八千</div>
<div class='lg-row'>月印澄江魚不見　釣人何必更拋筌</div>
</div></div>
<div class='div-orig'><p>舉船子誠禪師嘱夾山云直須蔵身䖏沒蹤跡沒蹤跡䖏莫蔵身吾三十年在藥山秪明斯事。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>白雲檻外思悠㢤　密密金刀剪不[門@井]</div>
<div class='lg-row'>幽洞豈拘閞鎻意　縱橫無繫去還来</div>
</div></div>
<div class='div-orig'><p>舉椑樹省禪師問洞山什麼䖏来山云親近来樹云若是親近用動這兩片皮作什麼後曹山聞舉乃云一子親得。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>從来父子不相離　石女何勞更問伊</div>
<div class='lg-row'>昨夜寒巖無影木　白雲深䖏露橫枝</div>
</div></div>
<div class='div-orig'><p>舉高沙弥住庵一日歸来值雨藥山云甚䖏来弥云窊裏来山云可殺溼弥云不打這皷笛雲嵓云皮也無打什麼皷道吾云皷也無打什麼皮山云一場好曲調。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>偶爾垂言借問伊　知音爭肯落今時</div>
<div class='lg-row'>胡笳不犯官商曲　玉笛同將刼外吹</div>
</div></div>
<div class='div-orig'><p>舉道吾智禪師到五峯峯問還識藥山麼吾云不識峯云為什麼不識吾云不識不識。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>白雲深䖏路難通　擬問蹤由<span class='corr'>已</span>涉㓛</div>
<div class='lg-row'>掛角羚羊無影跡　從容還落正偏中</div>
</div></div>
<div class='div-orig'><p>舉洞山到北巖哲禪師䖏嵓問甚䖏来山云湖南来嵓云觀察使姓什麼山云不得姓嵓云名什麼山云不得名嵓云還理事也無山云自有廊幕在巖云還出入否山云不出入巖云豈不出入山拂袖出土巖来日侵早入堂召洞山山近前嵓云昨日秪對上座話不稱老僧意一夜不安今請上座別下一轉語若愜老僧意便[門@井]粥相伴過夏山云却請和尚問巖云不出入事如何山云太尊貴生巖乃[門@井]粥同過夏。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>燭香人靜杳無聲　苔滿丹墀皓月明</div>
<div class='lg-row'>入戶當堂慵正坐　出門猶懶下堦行</div>
</div></div>
<div class='div-orig'><p>舉僧問雲嵓晟禪師二十年在百丈巾缾為什麼心燈不續嵓云頭上寳花冠僧云頭上寳花冠意旨如何嵓云大唐天子及[宴-女+六]王後僧問九峯虔禪師大唐天子及冥王意旨如何峯云却憶洞上之言。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>玉鞭高舉擊金門　引出珊瑚價莫論</div>
<div class='lg-row'>逈古輪王全意氣　不彰寳印自然尊</div>
</div></div>
<div class='div-orig'><p>舉雲嵓道吾自南泉回藥山嵓問藥山如何是異類中行山云吾今日困倦且待別時来嵓云某甲特為此事来山云且去巖便出道吾在方丈外聞雲嵓不薦不覺咬得指頭血出吾却下来問巖兄云問和尚那因緣作麼生嵓云不為某甲說吾便低頭。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>饑飡嫰草遙山去　渴飲寒泉曲澗廻</div>
<div class='lg-row'>放蕩不耕空刼地　暮天何用牧歌催</div>
</div></div>
<div class='div-orig'><p>舉僧問夾山會禪師如何是夾山境山云猿抱子歸青嶂後鳥銜花落碧嵓前。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>蚌含明月珠生腹　龍擁深雲雨洒空</div>
<div class='lg-row'>莫向平田飜巨浪　直須點點盡潮東</div>
</div></div>
<div class='div-orig'><p>舉僧問夾山會䖏即不問不會䖏請師一言山云戶掛凋林影中辨取。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>威音那畔不䏻行　撒手還家懶問程</div>
<div class='lg-row'>寢殿無人空寂寂　滿軒唯有月虗明</div>
</div></div>
<div class='div-orig'><p>舉夾山上堂云明不越戶穴不捿巢目不顧他位脚不踏他位裏六戶不掩四衢無蹤學不停午意不立玄千刼眼不借舌頭底萬刼舌頭不顧眼中明峻機不假鋒鋩事到這裏有箇什麼事闍梨竿頭[糸*系]線從君弄不犯清波意自殊。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>月沉碧海龍非隐　霧鎻蒼梧鳳不知</div>
<div class='lg-row'>刼外森森無影木　垂隂自有未萌枝</div>
</div></div>
<div class='div-orig'><p>舉僧問夾山撥塵見佛時如何山云直須揮劒若不揮劒漁父棲巢後僧問石霜撥塵見佛時如何霜云渠無國土何䖏逢渠僧後舉似夾山山乃上堂舉了云門庭施設不如老僧入理深談猶較石霜百步。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>當機一句玉珊珊　內外玲瓏溢目寒</div>
<div class='lg-row'>無漏國中曾不住　月華影裏見應難</div>
</div></div>
<div class='div-orig'><p>舉石霜諸禪師初叅道吾如何是觸目菩提吾乃喚沙弥弥應喏吾云添淨缾水着良久吾却問霜汝適来問什麼霜擬舉吾便歸方丈霜乃有省。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>垂手還他作者機　尋常語裏布槍旗</div>
<div class='lg-row'>重詢擬進歸方丈　一句分明更不疑</div>
</div></div>
<div class='div-orig'><p>舉漸源興禪師一日持鍬上石霜法堂東顧西顧霜見乃云作什麼源云覔先師靈骨霜云洪波浩渺白浪滔天覔什麼先師靈骨源云正好著力霜云一物也無著什麼力源持鍬上肩便行太原孚云先師靈骨猶在。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>本地虗明無一物　幾人認得黃金骨</div>
<div class='lg-row'>持鍬肩上便行時　大辯從来還若訥</div>
</div></div>
<div class='div-orig'><p>舉洞山价禪師觧夏上堂云初秋夏末兄弟[戒-廾+ㄠ]東[戒-廾+ㄠ]西直須向萬里無寸草䖏去良久云秪如萬里無寸草䖏又作麼生去顧視左右云欲知此事直須枯木上生花方與也合石霜云出門便是草後明安云真得不出門亦是草曼曼地。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>歸家豈坐碧雲床　出戶不行青草地</div>
<div class='lg-row'>南北東西本自由　渠無向背那廻避</div>
</div></div>
<div class='div-orig'><p>舉洞山問僧世間什麼物最苦僧云地獄最苦山云不然向此衣線下不明大事始是苦。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>鑊湯爐炭幾何般　地獄三塗未苦酸</div>
<div class='lg-row'>須信新<span class='corr'>豐</span>親切語　袈裟之下莫顢頇</div>
</div></div>
<div class='div-orig'><p>舉僧問洞山和尚尋常令學人行鳥道如何是鳥道山云不逢一人僧云如何行山云直須足下無私去僧云秪如鳥道莫便是本来靣目山云闍梨為什麼却顛倒僧云甚麼䖏是學人顛倒䖏山云若不顛倒為甚麼却認奴作郎僧云如何是本来靣目山云不行鳥道。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>古路翛然倚太虗　行玄猶是涉崎嶇</div>
<div class='lg-row'>不登鳥道雖為妙　點撿將来已觸途</div>
</div></div>
<div class='div-orig'><p>舉神山密禪師與洞山過獨木橋洞山先過了拈起木橋云過来神山云价闍梨洞山乃放下木橋。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>平地無端鑿䧟坈　木橋拈起使人行</div>
<div class='lg-row'>沉沉寒水如何渡　月夜金鷄報五更</div>
</div></div>
<div class='div-orig'><p>舉僧問洛浦安禪師眾手淘金誰是得者浦云拳中舊寳不假披沙僧云恁麼則展手不<span class='corr'>逢</span>也浦云莫將鶴唳擬當鸎啼。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>淘金豈假披沙得　不觸波瀾猶費力</div>
<div class='lg-row'>露柱三更忽放光　此時未審何人識</div>
</div></div>
<div class='div-orig'><p>舉僧問洛浦如何是祖師西来意浦云青嵐<span class='corr'>覆</span>䖏出岫蔵峯白月輝時碧潭無影。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>群花未發梅先坼　萬<span class='corr'>木</span>凋零栢轉竒</div>
<div class='lg-row'>雲淡不彰篩月影　<span class='corr'>煙</span>輕那露引風枝</div>
</div></div>
<div class='div-orig'><p>舉僧問洛浦供養百千諸佛不如供養一無心道人百千諸佛有何過無心道人有何徳浦云一片白雲橫谷口幾多歸鳥盡迷巢。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>拾得踈慵非覺曉　寒山懶堕不知歸</div>
<div class='lg-row'>聲前一句圎音羙　物外三山片月輝</div>
</div></div>
<div class='div-orig'><p>舉蛤溪道者相看洛浦問云自從梨溪相別今得幾年溪云和尚猶記得昔時事浦云見說道者總忘却年月也溪云和尚住持事繁且容子細看浦云打即打會禪漢溪云也不消得浦云道者住山事繁。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>這般消息不尋常　蟾桂枝枝布遠香</div>
<div class='lg-row'>昨夜姮娥呈巧妙　眼睛直上繡鴛鴦</div>
</div></div>
<div class='div-orig'><p>舉僧問洛浦一毫吞盡巨海於中更復何言浦云家有白澤之圖必無如是妖恠。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>嵓前雖有雲千頃　戶內殊無半夜燈</div>
<div class='lg-row'>極目危巒今古秀　暮天斜照碧層層</div>
</div></div>
<div class='div-orig'><p>舉僧問洛浦如何是佛法大意浦云雪覆孤峯峯不白雨滴石笋笋須生。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>海底龍吟雲雨潤　林中虎笑谷風清</div>
<div class='lg-row'>莫言滿路生荊棘　况是貧家少送迎</div>
</div></div>
<div class='div-orig'><p>舉僧問洛浦學人擬歸鄉時如何浦云家破人亡子歸何䖏僧云恁麼則不歸去也浦云庭前殘雪日輪消室內紅塵遣誰掃。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>太平鄉國路空[賒-示+未]　歸興悠悠思莫涯</div>
<div class='lg-row'>撒手到家何所有　琉璃寳殿鏁蟾華</div>
</div></div>
<div class='div-orig'><p>舉僧問洛浦祖意教意是同是別浦云日月並輪輝誰言別有路僧云恁麼則顯晦殊途是非一揆浦云但自不亡羊何須泣歧路。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>月篩松影高低樹　日照池心上下天</div>
<div class='lg-row'>赫赫炎空非卓午　團團秋夜不知圎</div>
</div></div>
<div class='div-orig'><p>舉僧見韶山浦禪師禮拜了义手而立山云大材蔵拙戶僧又過一邊山云喪却棟梁材。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>义手須知已隔津　更重進步轉漂淪</div>
<div class='lg-row'>頑銅若作黃金貨　秪可謾他無眼人</div>
</div></div>
<div class='div-orig'><p>舉僧問韶山如何是和尚家風山云絕頂無根草無風[葉-世+廿]自搖。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>妙峯孤頂偏肥膩　天產靈苗不觸地</div>
<div class='lg-row'>翠[葉-世+廿]無風常自搖　清香那逐春光媚</div>
</div></div>
<div class='div-orig'><p>舉黃山輪禪師来叅夾山山問什麼䖏来輪云閩中来山云還識老僧麼輪云和尚還識學人麼山云不然子且還老僧草鞋錢了然後老僧還汝廬陵米價輪云恁麼則不識和尚未審廬陵米作麼生價山云真獅子兒善䏻哮吼。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>父子相<span class='corr'>逢</span>眼倍眀　靈苗樷裏但然行</div>
<div class='lg-row'>箇中若謂金毛子　已是鹽梅觸大羹</div>
</div></div>
<div class='div-orig'><p>舉僧問上藍超禪師如何是上藍本分事藍云不從千聖借豈向萬機求僧云不借不求時如何藍云不可拈放闍梨手裏得麼。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>一片靈明本妙圎　箇中非正亦非偏</div>
<div class='lg-row'>寳峯瑞草無根蔕　不待春㓛色自鮮</div>
</div></div>
<div class='div-orig'><p>舉僧問四禪禪師古人有請不背今請和尚入井還去也無禪云深深無別源飲者消諸渴。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>曹溪源[泳-永+(瓜-、)]古之今　意識徒將度淺深</div>
<div class='lg-row'>好事昔人游戱䖏　雖然八井不曾沉</div>
</div></div>
<div class='div-orig'><p>舉海湖禪師有座主問和尚甚麼年行道湖云座主近前来主近前湖云且道憍陳如甚年行道座主忙然無對湖云尿床鬼子。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>多是從人學得来　一生空把口胡[門@井]</div>
<div class='lg-row'>欲窮此片虗明地　七佛前前揔不該</div>
</div></div>
<div class='div-orig'><p>舉有一院名無垢淨光禪院化浴室有人問既是無垢淨光為甚麼却造浴室僧無語後天盖代云三秋明月夜不是騁團圎。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>雖然荅[書-曰+皿]深深意　爭奈投機句未親</div>
<div class='lg-row'>欲會本来無垢的　更須入水見長人</div>
</div></div>
<div class='div-orig'><p>舉僧問九峯虔禪師承聞和尚有言諸聖間出秖是傳語人是否峯云是僧云世尊一手指天一手指地云天上天下唯我獨尊和尚為什麼却喚作傳語人峯云秖為一手指天一手指地所以喚作傳語人。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>妙相圎明不可親　奴兒婢子自慇懃</div>
<div class='lg-row'>指天指地稱尊貴　也是傳言送語人</div>
</div></div>
<div class='div-orig'><p>舉僧問九峯祖祖相傳當傳何事峰云[米*睪]迦慳迦葉富僧云如何是[米*睪]迦慳峰云無物與人僧云如何是迦葉富峰云國內孟常君僧云畢竟傳底事作麼生峯云百嵗老兒分夜燈。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>寂光影裏現全身　貴異天然逈出倫</div>
<div class='lg-row'>家富兒奴偏得力　夜分燈火照西鄰</div>
</div></div>
<div class='div-orig'><p>舉九峯在石霜作侍者石霜遷化眾欲請堂中苐一座接續住持峯不肯乃云待某甲問過若會先師意某甲如先師侍奉遂問首座云先師道休去歇去一念萬年去寒灰枯木去古廟裏香爐去一條白練去且道眀什麼邊事座云明一色邊事峯云恁麼則未會先師意在座云你不肯我那裝香来座乃焚香云我若不會先師意香煙起䖏脫去不得言訖便坐脫峯乃撫其背云坐脫立亡則不無先師意未會在。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>戴角披毛異[類-犬+(万-一)]身　寒灰枯木眼中塵</div>
<div class='lg-row'>雖然未會先師意　爭奈臨行一句新</div>
</div></div>
<div class='div-orig'><p>舉僧問大光誨禪師達磨還是祖否光云不是祖僧云既不是祖又来作什麼光云為汝不薦僧云薦後如何光云方知不是祖。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>少林續燄事堪奇　[膜-大+(句-口+匕)]夜梅[門@井]雪後枝</div>
<div class='lg-row'>黃蘗昔年曾有語　大唐國裏沒禪師</div>
</div></div>
<div class='div-orig'><p>舉強徳二上座曾叅九峯於路次見湧泉忻禪師騎牛不識強云蹄角甚分明爭奈騎者不鑑泉拍牛避路二上座至樹下憇息煎茶次泉亦至乃問二上座近離甚䖏強云那邊泉云那邊事作麼生強提起茶盞子泉云此猶是這邊事那邊事作麼生強無語泉云莫道騎者不鑑。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>芳草曼曼豈變秋　牧童白牯恣優游</div>
<div class='lg-row'>異中有路人難見　却謂騎牛不識牛</div>
</div></div>
<div class='div-orig'><p>舉僧問文殊禪師僧繇為什麼邈志公真不得殊云非但僧繇志公亦邈不得僧云志公為什麼<span class='corr'>邈</span>不得殊云彩繪不將来僧云和尚還邈得也無殊云我亦邈不得僧云和尚為什麼邈不得殊云渠不苟我顏色教我如何邈。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>身光熾盛相巍巍　妙手如何彩繪伊</div>
<div class='lg-row'>休問僧繇吳道子　志公他自不䏻知</div>
</div></div>
<div class='div-orig'><p>舉鳳翔府石柱禪師游方日到洞山<span class='note-inline'>(即青林也)</span>垂語云有四種人一人說過佛祖一步行不得一人行過佛祖一句說不得一人說得行得一人說不得行不得那箇是其人柱出眾對云一人說過佛祖一步行不得者秪是無舌不許行一人行過佛祖一句說不得者秪是無足不許說一人說得行得者秪是凾盖相稱一人說不得行不得者斷命求活如石女兒披枷帶鏁洞山云闍梨分上又作麼生柱云該通分上卓卓寧彰洞山云秪如海上明公秀又作麼生柱云幻人相<span class='corr'>逢</span>撫掌呵呵。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>水底泥牛耕白月　雲中木馬驟清風</div>
<div class='lg-row'>胡僧懶捧西乾鉢　半夜乗舟過海東</div>
</div></div>
<div class='div-orig'><p>舉僧問曹山寂禪師五位對賔時如何山云汝今問那箇位僧云某甲從偏位中来請師正位中接山云不接僧云為什麼不接山云恐落偏位中去山復問僧秖如不接是對賓不是對賓僧云早是對賓了也山云如是如是。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>月中玉兔夜懷胎　日裏金烏朝抱卵</div>
<div class='lg-row'>黑漆崑崙踏雪行　轉身打破琉璃捥</div>
</div></div>
<div class='div-orig'><p>舉曹山辤洞山洞山問子向什麼䖏去山云不變異䖏去洞山云不變異䖏豈有去耶曹山云去亦不變異。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>家家門掩蟾蜍月　䖏䖏鸎啼楊柳風</div>
<div class='lg-row'>若謂縱橫無變異　猶如擲劒擬揮空</div>
</div></div>
<div class='div-orig'><p>舉僧問曹山世閒什麼物最貴山云死猫兒頭最貴僧云為什麼死猫兒頭最貴山云無人著價。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>腥臊紅爛不堪親　觸動輕輕血污身</div>
<div class='lg-row'>何事杳無人著價　為伊非是世間珎</div>
</div></div>
<div class='div-orig'><p>舉靈泉問踈山仁禪師枯木生花始與他合是這邊句是那邊句山云亦是這邊句泉云如何是那邊句山云石牛吐出三春霧靈雀不棲無影林。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>滄海無風波浪平　煙[(冰-水+〡)*ㄆ]水色虗含月</div>
<div class='lg-row'>寒光一帶望何窮　誰辨箇中龍退骨</div>
</div></div>
<div class='div-orig'><p>舉僧與踈山造壽塔畢来白踈山山云汝將多少錢与匠人僧云一切在和尚山云為將三攵錢与匠人為將兩攵錢与匠人為將一文錢与匠人若道得与吾親造塔僧無語後舉似大嶺嶺云還有人道得麼僧云未有人道得嶺云汝回舉似踈山道大嶺聞舉有語云若將三文錢与匠人和尚今生决定不得壽塔若將兩文錢与匠人和尚與匠人共出一隻手若將一文錢與匠人累他匠人眉鬚堕落其僧回舉似踈山山具威儀望大嶺禮拜嘆云將謂無人大嶺古佛放光射至此閒雖然如是也是[膜-大+(句-口+匕)]月蓮華大嶺後聞此語云我恁麼道也是龜毛長三尺。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>清風吹動釣魚船　鼓起澄江浪拍天</div>
<div class='lg-row'>堪笑錦鱗爭戱水　到頭俱被曲鈎牽</div>
</div></div>
<div class='div-orig'><p>舉雲居膺禪師上堂云得者不輕微明者不賤用識者不咨嗟解者無厭惡從天降下則貧寒從地湧出則富貴門裏出身易身裏出門難動則埋身千文不動則當䖏生苗一言逈脫獨拔當時言語不要多多則無用䖏。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>門頭戶尾事千差　了盡猶来未到家</div>
<div class='lg-row'>明月堂前無影木　嚴凝雪夜忽[門@井]花</div>
</div></div>
<div class='div-orig'><p>舉僧問青林虔禪師學人徑徃時如何林云死蛇當大路勸子莫當頭僧云當頭者如何林云喪子命根僧云不當頭者如何林云亦無廻避䖏僧云正當恁麼時如何林云失却也僧云未審向什麼䖏去林云草深無覔䖏僧云和尚也須隄防始得林撫掌云一䓁是箇毒氣。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>長江澄澈印蟾華　滿目清光未是家</div>
<div class='lg-row'>借問漁舟何䖏去　夜深依舊宿蘆花</div>
</div></div>
<div class='div-orig'><p>舉僧問龍牙遁禪師二䑕侵藤時如何牙云須有隐身䖏始得僧云如何是隐身䖏牙云還見儂家麼。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>寒月依依上遠峯　平湖萬頃練光封</div>
<div class='lg-row'>漁歌驚起汀洲鷺　飛出蘆花不見蹤</div>
</div></div>
<div class='div-orig'><p>舉白水仁禪師上堂云老僧尋常不欲向聲前句後皷弄人家男女何故聲且不是聲色且不是色時有僧問如何是[口*((聲-耳)-殳)]不是聲水云喚作色得麼僧云如何是色不是色水云喚作聲得麼水復云且道對闍梨話為闍梨說若向這裏會得許你有箇入路。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>色自色兮聲自聲　新鸎啼䖏柳煙輕</div>
<div class='lg-row'>門門有路通亰國　三島橫斜海月明</div>
</div></div>
<div class='div-orig'><p>舉僧問洛亰白馬儒禪師如何是法身向上事儒云井底蝦䗫吞却月。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>九重深密視聽難　玉殿瓊樓宿霧攢</div>
<div class='lg-row'>爕理盡歸臣相事　輪王不戴寳花冠</div>
</div></div>
<div class='div-orig'><p>舉九峯䖍禪師示眾云舉一不得舉二放過一著落在弟二雲門出眾云昨日有人從天台来却徃徑山去峯云来日不得普請便下座。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>聲前一句口如眉　佛祖從来惣不知</div>
<div class='lg-row'>昨夜崑崙閑說夢　白頭生得黑頭兒</div>
</div></div>
<div class='div-orig'><p>舉僧問天童啓禪師如何是應用無[(皮-(〡/又)+(王/丘))*(百-日+ㄎ)]底眼童云恰如瞎一般。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>盲聾音啞逈天真　眼似眉毛道始隣</div>
<div class='lg-row'>昨夜東君潜布令　黃鸎啼䖏綠楊春</div>
</div></div>
<div class='div-orig'><p>舉僧問洞山詮禪師清淨行者不上天堂破戒比丘不入地獄時如何山云度[書-曰+皿]無遺影還他越涅槃。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>相好巍巍大丈夫　一生無智恰如愚</div>
<div class='lg-row'>從来佛祖猶難望　地獄天堂豈可拘</div>
</div></div>
<div class='div-orig'><p>舉僧問北院靜禪師牛頭未見四祖時如何院云異境靈枝覩者皆羡僧云見後如何<span class='corr'>院云葉</span>落<span class='corr'>已</span>枝催風来不得韻。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>寳杖親携掛翠纓　徘徊常遶玉堦行</div>
<div class='lg-row'>轉身就父無標的　拈却花冠不得名</div>
</div></div>
<div class='div-orig'><p>舉僧問青峯楚禪師大事已成為什麼亦如喪考妣峯云不得春風花不[門@井]及至花[門@井]又吹落。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>家山歸到莫因循　竭力寅昬奉二親</div>
<div class='lg-row'>機[書-曰+皿]㓛忘恩義斷　便成不孝闡提人</div>
</div></div>
<div class='div-orig'><p>舉木平道禪師問洛浦一漚未發時如何辨其水脉浦云移舟諳水勢舉棹別波瀾平不契乃叅蟠龍還問前語龍云移舟不辯水舉棹即迷源。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>金烏玉兔兩交輝　照破威音未兆時</div>
<div class='lg-row'>若謂青霄別有路　木人依舊皱雙眉</div>
</div></div>
<div class='div-orig'><p>舉僧問潼泉禪師如何是相傳底事泉云龍吐長生水魚吞無[書-曰+皿]漚僧云請師挑剔泉云攂皷轉船頭棹穿波底月。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>依依半月沉寒水　耿耿三星碧落攢</div>
<div class='lg-row'>昔日雲嵓曾漏泄　金輪王子寳花冠</div>
</div></div>
<div class='div-orig'><p>舉僧問百嵓禪師如何是禪嵓云古塚不為家。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>故國清平久有年　白頭猶自戀生緣</div>
<div class='lg-row'>牧童却解亡㓛業　懶放牛兒不把鞭</div>
</div></div>
<div class='div-orig'><p>舉僧問百嵓如何是道嵒云徒勞車馬跡。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>曹溪古路綠苔生　車馬登臨已涉程</div>
<div class='lg-row'>野老痿羸兼跛挈　手携玉杖夜深行</div>
</div></div>
<div class='div-orig'><p>舉僧問百嵒如何是教巖云貝[葉-世+廿]收不[書-曰+皿]。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>四十九年成露布　五千餘軸[書-曰+皿]言詮</div>
<div class='lg-row'>妙眀一句威音外　折角泥牛雪裏眠</div>
</div></div>
<div class='div-orig'><p>舉僧問泐潭眀禪師碓擣磨磨不得忘却時如何潭云虎口裏活雀兒。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>一念蕭蕭不記年　皮膚脫落自完全</div>
<div class='lg-row'>長天夜夜清如鏡　萬里無雲孤月圎</div>
</div></div>
<div class='div-orig'><p>舉僧問同安察禪師如何是天人<span class='corr'>師</span>安云頭上角不全身上毛不出。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>秘殿重幃曉尚寒　丹墀苔潤未排班</div>
<div class='lg-row'>寳香鳳燭煙雲合　寂<span class='corr'>寂簾</span>垂<span class='corr'>不</span>露顏</div>
</div></div>
<div class='div-orig'><p>舉僧問谷山緣禪師如何是祖師西来意山云半夜烏兒頭戴雪天明<span class='corr'>啞</span>子抱頭歸。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>瑞霧祥煙鏁玉樓　妙年王子恣優游</div>
<div class='lg-row'>琉璃殿上騎金馬　明日堂前<span class='corr'>輥</span>繡毬</div>
</div></div>
<div class='div-orig'><p>舉僧問白雲蔵禪師如何是深深䖏雲云矮子渡深溪。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>白頭童子智尤長　半夜三更渡渺茫</div>
<div class='lg-row'>任運徃来無間斷　不消舡艇與浮囊</div>
</div></div>
<div class='div-orig'><p>舉僧問新羅大嶺禪師如何是一切䖏清淨嶺云截瓊枝寸寸是寳析栴檀片片皆香。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>乾坤[書-曰+皿]是黃金國　萬有全彰淨妙身</div>
<div class='lg-row'>玉女背風無巧拙　靈苗花秀不知春</div>
</div></div>
<div class='div-orig'><p>舉僧問同安丕禪師如何是和尚家風安云金鷄抱子歸霄漢玉兔懷胎入紫微僧云忽遇客来如何秪待安云金果早朝猿摘去<span class='corr'>玉花</span>晚後鳳衘来。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>日午煙凝山突兀　夜央天淡月<span class='corr'>嬋</span>姢</div>
<div class='lg-row'>混然寂照寒霄永　明暗圎螎未兆前</div>
</div></div>
<div class='div-orig'><p>舉僧問同安依經解義三世佛怨離經一字即同魔說此理如何安云孤峯逈秀不掛煙蘿片月橫空白雲自異。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>雲自高飛水自流　海天空闊漾孤[向-口+┴]</div>
<div class='lg-row'>夜深不向蘆灣宿　逈出中間<span class='corr'>與兩</span>頭</div>
</div></div>
<div class='div-orig'><p>舉僧問新羅雲住禪師如何是諸佛師<span class='corr'>住</span>云攵殊聳耳。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>無相光中未兆身　清虗渺邈豈為隣</div>
<div class='lg-row'>一輪明月當軒照　玉殿蕭蕭不見人</div>
</div></div>
<div class='div-orig'><p>舉僧問雲居簡禪師孤峯獨宿時如何居云九間僧堂裏不臥誰教你孤峯獨宿。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>法爾非脩本十成　平常酬荅最分明</div>
<div class='lg-row'>端然指出長安道　無奈遊人不肯行</div>
</div></div>
<div class='div-orig'><p>舉僧問護國澄禪師如何是本来心國云犀因翫月紋生角象被雷驚花入牙。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>三腳靈龜荒徑走　一枝瑞草亂峯垂</div>
<div class='lg-row'>崑崗含玉山先潤　涼兔懷胎月未知</div>
</div></div>
<div class='div-orig'><p>舉僧問護國如何是本来父母國云頭不白者僧云將何奉献國云慇懃無米飯堂前不問親。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>出門遍界無知己　入戶盈眸不見親</div>
<div class='lg-row'>虗室夜寒何所有　碧天明月頗為隣</div>
</div></div>
<div class='div-orig'><p>舉僧問荷玉慧禪師如何是西来的的意玉云不禮拜更待何時。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>虗堂寂寂夜深寒　携得瑤琴月下[彈-(口*口)+(ㄙ*ㄙ)]</div>
<div class='lg-row'>不是知音徒測耳　悲風流水豈相干</div>
</div></div>
<div class='div-orig'><p>舉僧問阿育通禪師如何是和尚家風育云<span class='corr'>渾</span>身不直五攵錢僧云恁麼則太貧寒生育云祖代如此僧云如何施設育云随家<span class='corr'>豐</span>儉。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>祖代家風沒一攵　清貧終是更清貧</div>
<div class='lg-row'>著衣喫飯随<span class='corr'>豐</span>儉　物物頭頭用最親</div>
</div></div>
<div class='div-orig'><p>舉僧問金峯志禪師四海晏清時如何峯云猶是階下漢。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>四海煙塵<span class='corr'>已</span>晏然　當軒皓月照人寒</div>
<div class='lg-row'>大㓛不賜將軍賞　寳馬金槍頓懶觀</div>
</div></div>
<div class='div-orig'><p>舉僧問蜀州西禪禪師如何是非思量䖏禪云誰見虗空夜點頭。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>一點靈明六不[(冰-水+〡)*ㄆ]　昭然何用更凝眸</div>
<div class='lg-row'>箇中消息人難委　獨有虗空夜點頭</div>
</div></div>
<div class='div-orig'><p>舉僧侍立<span class='corr'>白</span><span class='corr'>[尸@目]</span>霞禪師次<span class='corr'>[尸@目]</span>云可㬠熱僧云是<span class='corr'>[尸@目]</span>云秖如熱向什麼䖏迴避僧云鑊湯[爐-(├/七)+王]炭裏廻避<span class='corr'>[尸@目]</span>云鑊湯爐炭裏又作麼生廻避僧云眾苦不䏻到。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>崑崗片玉火中潤　碧落孤蟾水底圎</div>
<div class='lg-row'>一念翛然無異色　任從滄海變桑田</div>
</div></div>
<div class='div-orig'><p>舉僧問廣徳延禪師如何是透法身句徳云無力登山水茆戶絕知音。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>體妙<span class='corr'>探</span>玄[書-曰+皿]涉程　爭如野老異中行</div>
<div class='lg-row'>㓛忘日用平懷稳　免事君王寵辱驚</div>
</div></div>
<div class='div-orig'><p>舉僧問石門蘊[禪-(口*口)+(ㄙ*ㄙ)]師如何是和尚家風門云物外獨騎千里象萬年松下擊金鐘。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>夜明簾外月朦朧　騎象飜身擊寳鐘</div>
<div class='lg-row'><span class='corr'>洪</span>韻上騰三界外　聾夫何事睡猶濃</div>
</div></div>
<div class='div-orig'><p>舉僧問淨眾禪師蓮華未出水時如何眾云[卄/(凵@(口*了*又))]蓞滿池流僧云出水後如何眾云[葉-世+廿]落不知秋。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'><span class='corr'>白</span>藕未萌非隐的　紅花出水不當陽</div>
<div class='lg-row'>遊人莫用傳消息　自有清風遞遠香</div>
</div></div>
<div class='div-orig'><p>舉僧問同安志[禪-(口*口)+(ㄙ*ㄙ)]師二機不到䖏如何舉唱安云偏䖏不<span class='corr'>逢</span>玄中不失。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>這邊那畔總難<span class='corr'>逢</span>　一句無私不䖏中</div>
<div class='lg-row'>紅日暮沉西嶂外　空留孤影照溪東</div>
</div></div>
<div class='div-orig'><p>舉僧問廣徳義[禪-(口*口)+(ㄙ*ㄙ)]師古人云言語道斷非去来今此理如何徳云弥勒涅盤知幾刼護明猶未降迦維。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>妙湛圎明苐一機　降生成道涅盤時</div>
<div class='lg-row'>迦維摩竭雙林樹　認著元来不是伊</div>
</div></div>
<div class='div-orig'><p>舉僧問廣徳久負不<span class='corr'>逢</span>時如何徳云扇開人不遇陋巷莫䏻[(冰-水+〡)*ㄆ]。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>妙體堂堂相好全　青霄獨步躡金蓮</div>
<div class='lg-row'>千華㙜上猶慵坐　弊垢襴衫豈肯穿</div>
</div></div>
<div class='div-orig'><p>舉僧問廣徳周[禪-(口*口)+(ㄙ*ㄙ)]師波浪之中如何得妙徳云橈棹不施兼底脫徃来終不借浮囊。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>一句相酬難取則　輪王不化閻浮國</div>
<div class='lg-row'>無邊剎海浪痕平　獨駕泥牛耕月色</div>
</div></div>
<div class='div-orig'><p>舉僧問石門徹[禪-(口*口)+(ㄙ*ㄙ)]師雲光作牛意旨如何門云陋巷不騎金色馬廻途却著破襴衫。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>瑞草藂中懶欲眠　徐行䖏䖏逈翛然</div>
<div class='lg-row'>披毛帶角人難識　為報芒童不用鞭</div>
</div></div>
<div class='div-orig'><p>舉僧問太原隐[禪-(口*口)+(ㄙ*ㄙ)]師[婁*殳]家檀越請未審赴誰家原云月應千江水門門[書-曰+皿]有僧。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>妙圎無相刼前人　随[類-犬+(万-一)]權分百億身</div>
<div class='lg-row'>月夜御樓[糸*(免/免)]報曉　平明六國[書-曰+皿]知春</div>
</div></div>
<div class='div-orig'><p>舉僧問梁山觀[禪-(口*口)+(ㄙ*ㄙ)]師如何是日用事山云碧玉點破琉璃色滿目紅塵不見沙。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>刼火洞然無相宅　金門不覩玉樓家</div>
<div class='lg-row'>寳天雲淡銀河冷　浩浩波瀾豈動沙</div>
</div></div>
<div class='div-orig'><p>舉僧問梁山祖意教意是司是別山云金烏東出人皆貴玉兔西沉佛祖迷。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>靈山會上言雖普　少室峯前句未親</div>
<div class='lg-row'>瑞草蒙茸含月秀　寒松蓊鬱出雲青</div>
</div></div>
<div class='div-orig'><p>舉僧問梁山如何是空刼<span class='corr'>已</span>前事山云擊動乾坤皷時人聽不聞。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>虗空為皷須弥槌　擊者雖多聽者稀</div>
<div class='lg-row'>半夜髑髏驚破夢　滿頭明月不思歸</div>
</div></div>
<div class='div-orig'><p>舉大陽明安[禪-(口*口)+(ㄙ*ㄙ)]師上堂云嵯峨萬仞鳥道難通劒刃輕冰誰當履踐宗乗妙句語路難陳不二法門淨名杜口所以達磨西来九年面壁始遇知音大陽今日也太無端珎重。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>不掛脣皮一句奇　少林冷坐最慈悲</div>
<div class='lg-row'>須知此道非傳授　立雪神光已強為</div>
</div></div>
<div class='div-orig'><p>舉僧問大陽如何是和尚家風陽云滿缾傾不出大地沒飢人。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>荊山羙玉何須辨　赤水玄珠不用拈</div>
<div class='lg-row'>罔象無心黃帝重　卞和有智楚王嫌</div>
</div></div>
<div class='div-orig'><p>舉僧問投子青[禪-(口*口)+(ㄙ*ㄙ)]師師唱誰家曲宗風嗣阿誰子云威音前一箭射透兩重閞僧云如何是相付底事子云全因淮地月得照郢陽春僧云恁麼則入水見長人子云秪知荊玉異那辨椘王心子随後以拂子敲[禪-(口*口)+(ㄙ*ㄙ)]床一下。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>珊瑚枝上玉花[門@井]　風遞清香遍九垓</div>
<div class='lg-row'>勿謂乾坤成委曲　韶陽曾見睦州来</div>
</div></div>
<div class='div-orig'><p>舉投子示眾云若論此事如鸞鳳衝霄不留其跡羚羊掛角那覔其蹤金龍不守於寒潭玉兔豈棲於蟾影其或賓主若立須威音路外搖頭問荅言陳乃玄路傍提為唱若䏻如是猶在半途更乃凝眸不勞相見。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>水澄月滿道人愁　妙盡無依[類-犬+(万-一)]莫[(冰-水+〡)*ㄆ]</div>
<div class='lg-row'>刼外正偏兼到路　不萌枝上辨春秋</div>
</div></div>
<div class='div-orig'><p>舉僧問投子和尚適来拈香祝聖壽且道當今皇帝壽年多少子云月籠丹桂遠星拱北辰高。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>六國清平賀聖年　珠簾高捲月明前</div>
<div class='lg-row'>金輪那肯當堂坐　不用丹墀擊靜鞭</div>
</div></div>
<div class='div-orig'><p>舉僧問東亰天寧楷[禪-(口*口)+(ㄙ*ㄙ)]師師唱誰家曲宗風嗣阿誰寧云金鳳夜棲無影樹峯巒[糸*(免/免)]露海雲遮。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>䓁閑無問豈安排　一句全提隐顯該</div>
<div class='lg-row'>薄霧依依籠古徑　孤峯終不露崔嵬</div>
</div></div>
<div class='div-orig'><p>舉僧問天寧夜半正明天曉不露如何是不露底句寧云滿船空載月漁父宿蘆花。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>星流水國夜燃燈　月印江天明似鏡</div>
<div class='lg-row'>隐顯無私位不該　依俙擬動成偏正</div>
</div></div>
<div class='div-orig'><p>舉天寧上堂云法身者理妙言玄頓超終始之患諸仁者莫是幻身外別有法身麼莫即幻身便是法身麼若也恁麼會去盡是依他作解蒙昧兩歧法眼未得通明不見僧問夾山如何是法身山云法身無相如何是法眼山云法眼無瑕所以道吾云未有師在忽有人問老僧如何是法身羊便乾䖏臥如何是法眼驢便濕䖏尿更有人問作麼生是法身買帽相頭作麼生是法眼坈坎堆阜若點撿將来夾山秪是學䖏不明如流俗閨閤裏物不䏻捨得致使情閞固聞識鎻難[門@井]老僧今日若不當陽顯示後學難以知歸勸汝諸人不用求真唯須息見諸見若息昬霧不生自然智鑑洞明更無他物諸仁者還會麼良久云珠中有火君須信休向天邊問太陽。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>道合平常絕異端　行人何必歴艱難</div>
<div class='lg-row'>從今莫買孫賓卜　龜殻無靈不用鑽</div>
</div></div>
<div class='div-orig'><p>舉大洪保壽㤙[禪-(口*口)+(ㄙ*ㄙ)]師上堂拈拄杖云<span class='corr'>得自天台</span>絕比倫從来無[葉-世+廿]又無根有時扶過<span class='corr'>斷橋</span>水幾度伴歸明月村雖然如是也不得放過擊禪床一下便下座。</p>
</div>
<div class='div-commentary'>
<div class="lg regular" style="margin-left:0em;"><div class='lg-row'>此杖不從天地得　登山涉水乗渠力</div>
<div class='lg-row'>如今擲向亂峯前　免致叢林為軌則</div>
</div></div>
<div class='div-orig'><p>舉保壽上堂云三界唯心萬法唯識檻外雲生簷頭雨滴澗水湛如染野花[門@井]似織此時若不究根源謾向當来問弥勒還會麼不勞久立。</p>
</div>
<div class='div-commentary'><p style="margin-left:0em;text-indent:0em;" class="lg-abnormal"><div class='lg-row'>靈然不涉去来今　三界都盧一點心</div>
</p></div></div>
<div class='div-xu'><a id='mulu18' />
<p class='h2'>丹霞山淳禪師頌古序</p><p class="byline">叅學比丘僧正覺述</p><p>嶺南之後派列歧分曹洞一宗門庭孤峻月鈎雲餌不犯清波意自殊玉線金針宛轉虔玄鋒不露正偏兼到妙盡忘功明晦叶通力窮轉位綿綿乎克當其[由/日]者爰有丹霞淳禪師歟師一日退居無住庵慨宗風之欲墜乃採摭從上機緣首自清源下之保壽総一百則集而為頌俾乎至道垂裕後昆其明宗也潜通於未兆之前其立旨也密契於無功之後煙籠古路乗玉馬以踐苔紋月鎖滄溟駕泥牛而耕練色全體即用豈滯虛凝全事即真不彰影迹琉璃殿上臣退位以朝君翡翠簾前子轉身而就父借功明位撒手迴途幽岩枯木騰芳古澗寒冰發[燄-臼+(〡*日)]密雲致雨濟萬物以無心杲日麗天落百川而非照無絃曲調不属宮商自有知音遞相證據。</p>
<p>謹序</p>
</div></div>
</div><!-- end of div[@id='body'] -->
</body></html>