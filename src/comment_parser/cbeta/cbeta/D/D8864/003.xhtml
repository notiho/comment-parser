<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大日經劫心義章</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='h1'>大日經劫心義章卷下編目</p>
<ul class="">
<li>真言門脩行菩薩義第十<span class="note-inline">(附顯果密因義　附心中祕密義　附此中十喻義)</span></li>

<li>警覺八九住心分別義第十一</li>

<li>警覺初地八地同異義第十二<span class="note-inline">(附沈空七地八地義)</span></li>

<li>一乘不經劫義第十三<span class="note-inline">(附即心之印義　附頓覺成佛義　附直約諸法義　附金剛寶藏義)</span></li>
</ul></div>
<p class='juan'><a id='mulu13' />大日經劫心義章卷下</p><p class="byline">瑞應山沙門　運敞　述</p>
<div class='div-other'><a id='mulu14' />
<p class='h1'>真言門脩行菩薩義第十<span class='note-inline'>(附顯果密因義　心中祕密義　此中十喻義)</span></p><p>按耆學㝛匠為雜問答守護經釋等所誑誘多枉解經疏文乖戾正理且失文義高明之士審而察之真言門者自家佛乘初地淨菩提心門也入此門有迂迴直進二類之機迂迴者謂初脩證顯乘後入祕密教直進者謂從初發心入三昧耶脩三密行進心不<span class='corr'>已</span>一生入初地尋即成佛故喻之仙人善咒術以神力獲寶迂迴多種今經為顯菩提心續生故說始從羝羊暗心乃至第九極無自性心經歷三劫轉昇諸乘相如疏所明寶珠譬喻歷劫轉脩者雖餘教觀門而寄齊彼顯直進行者菩提心脩證淺㴱次第寄齊心相如前<span class='corr'>已</span>明今第三劫合論八九二種住心第八住心是法華一乘今經名為空性無境第九住心即華嚴一乘名為極無自性心也此二種住心所斷惑品三重妄執中為極細妄執是故空性極無二心及與寄齊之直進行者名為第三劫能越之心越第三劫位關本宗所談者乃是究竟理智法身從今經觀之彼教究竟果果頭無人彼因滿菩薩任運流入淨菩提心海是名虛空無垢菩提心圓密行者同住一切諸法本不生智謂心實際是住心實際無由進趣於此諸佛警覺開喻授五相瑜伽如金剛頂等經具說是故說言真言門脩行菩薩行諸菩薩也由此能所寄齊空性極無二心稱真言門脩行菩薩然雜問答等泥真言名字憚與真言名字於空性極無二心謂真言門菩薩者局直進行者第十住心而不知第十住心即是八九住心從果號第十約因名八九八九之外無別第十心第十之外無別八九心如四河入海無復河名[耳*玄]迷此道理故經疏文義壅塞不通所以興浩歎也今將舉疏文疏瀹開通。</p>
<p>第三劫疏經云復次祕密主真言門脩行菩薩行諸菩薩無量無數百千俱胝那庾多劫積集無量功德智慧具脩諸行無量智慧方便皆悉成就者即是欲明超第三劫之心欲令見聞者信樂尊重故先歎其功德耳。</p>
<p>解曰無量無數劫積集功德智慧等者謂第二劫三乘教菩薩經三大僧祇脩集諸功德智慧方便今第三劫一乘圓教初約妄執超越三劫不經時劫來入密初地故對第二劫歎第三劫也問答家流學者以為此歎德中隱空性極無特歎直往真言行者何其枉理哉疏可知如餘教中菩薩行於方便對治道次第漸除心垢經無量阿僧祇劫或有得至菩提或不至者今此教諸菩薩則不如是直以真言為乘超入淨菩提心門若見此心明道時諸菩薩無數劫中所脩福慧自然具足。</p>
<p>解曰餘教中菩薩者指三乘教菩薩對真言門脩行菩薩故呼為餘教方便對治道者謂三乘教不知煩惱元是菩提而為大過患斷除如怨[貝*戒]故稱對治道必經三大無數劫故云經無量阿僧祇劫今此教者真言門菩薩空性極無及直進行者照無明即明煩惱即道雖圓頓密教因行各別共入真言門故指第三劫稱此教也直以真言為乘者謂一乘圓教諸佛之祕要稱性之極說故冥同今經說淨菩提心文所以大師取說淨菩提心文證為八九住心法門故遠指法華華嚴旨要近指今經淨菩提心文稱真言也見此心明道者謂初地智故寶鑰釋第八住心云竝是明法身真如一道無為之真理佛說此名初法明道第八住心豈非見此心明道菩薩乎而問答家流空性極無為餘教菩薩歎超第三劫之心文處還貶抑之者甚戾經旨害疏意矣。</p>
<p>疏譬如有人以舟車跋涉經險難惡道得達五百由旬㪅有一人直乘神通飛空而度其所經過及至到之處雖則無異而所乘法有殊。</p>
<p>解曰舟車譬三乘教經無量劫而還入一乘乃至祕密佛乘初地神通喻之八九住心度極細妄執不歷時劫一生速疾證入真言門而問答家流謂舟車喻空性極無神通譬直往真言行者而謂神通真言不共譬不可喻空性極無顯乘不知空性極無二種直是真言門脩行菩薩抑所歎之超第三劫心還喻舟車者非昧於大體乎。</p>
<p>疏又世尊所以先廣說如上諸心相等者顯超第三劫為至到處。</p>
<p>疏復次如輪王太子初誕育時等者此喻經云無量無數劫乃至智慧方便皆悉成就古來以此喻為初地即極義第一依憑者非文正意文正意者始終分證也即極義者別途㴱旨故。</p>
<p>疏又如王子始生等者喻經天人世間之所歸依文意。</p>
<p>疏若常途諸論所明證此心時即名為佛等者自此以下釋出過一切聲聞辟支佛地經文此中常途諸論等者謂顯乘所談。</p>
<p>疏以行者得此心時即知釋迦牟尼淨土不毀等者此舉法華華嚴祕密事證舍利弗等一切聲聞辟支佛智不能測量述成出過意此祕密事名心中祕密對三乘教對治心外垢故第二劫終云上來原始要終自發一毫善以至於超度人法有無二障雖宗極炳著轉玅轉㴱猶是對治心外之垢尚未開此心中祕密種種不思議事從此以後方乃說之若不作如此對辨則常情各翫先習不能覺其微玅也對辨者謂前二劫與第三劫對辨也常情者指前諸住心也。</p>
<p>問如此對辨者指疏自釋耶。</p>
<p>答不然指第三劫總標然上來等者雖在第二劫章段之終非第二劫釋是第三劫真言門脩行菩薩行等文來由之釋學者須審看而問答家流謂此對辨顯密故第三劫標云真言門脩行菩薩者唯密菩薩不攝空性極無二種住心二種住心屬對治心外垢所以然者以心外心中為顯密差降而第三劫證法華華嚴祕密事者開會彼祕密顯真言祕密褊狹之執見昏昧之料簡無足言者矣大師釋如常空性無境心全寫今疏法華祕密文證祕密事彼教宗旨盇祕密名與真言稱相表裏也故台家古德謂凡說真如法性教皆名真言故法華等諸大乘皆名真言祕密教此中意約聲聞緣覺及與脩對治道者之不知名祕密也又云祕密教亦有二種一理祕密教謂彼華嚴等一乘唯說世俗勝義圓融無二不說三密行相故二事理俱密教謂大日金剛頂蘇悉地經等說世俗勝義圓融不二亦說三密行相故真言名義亦有法報應之殊者如祕密名通圓密一乘。</p>
<p>疏前二劫中雖云度二乘地雖須菩提等猶能承佛威神等者前二劫者指初劫寂然大乘及第二劫三乘教也此又明約法華一乘祕密證出過聲聞辟支佛地歎超第三劫心演密鈔云然須菩提等者是廣慧聲聞等者等舍利目連等謂須菩提於般若會中猶能承佛威神說人法俱空若離加持則不能為謂行者於前劫中雖過愚法未能出此廣慧人等至此劫中須菩提等而於此祕密一乘不知所趣故此行者乃名真過二乘地也此行者者指第三劫菩薩。</p>
<p>疏時大威德諸天不見菩薩心所依處咸生敬信<span class='note-inline'>(乃至)</span>故云親近敬禮也<span class='corr'>已</span>歎入真言門功德竟者此釋釋提桓因親近敬禮相演密鈔引智度論云佛至樹下時釋提桓因奉上好艸執金剛菩薩常執金剛衛護菩薩梵天王請轉法輪如是等各有常法因茲當知第八住心因滿菩薩任運流入淨菩提心海然偏執徒謂歎德文不攝第八第九菩薩何為共妒忌之情㴱哉。</p>
<p>疏然行者復以何法入此門耶故經次云所謂空性空性即是自心等虛空性上文無量如虛空乃至正等覺顯現即喻此心也<span class='note-inline'>(乃至)</span>故曰離眼耳鼻舌身意者此一段明空性觀門上文無量如虛空等者說淨菩提心文也上答九句中第二復以云何相知發菩提心問云無量如虛空不染汙常住諸法不能動本來寂無相無量智成就正等覺顯現是菩提心也當知空性心自然入初地。</p>
<p>前劫悟萬法唯心等者對第二劫歎此劫智從此以下一一解經文顯空性觀相。</p>
<p>就以此中十喻等釋先達有謬解成此中十喻復成戲論義甚失文旨前劫十喻成戲論故曰越諸戲論也失解可見亦如別鈔。</p>
<p>第三重微細百六十心煩惱業壽種除者述上越諸戲論文復有佛樹牙生者釋等虛空無邊一切佛法依此相續生文即是初地見心明道智也此文含多義故大師一處迴於極無自性心生後後當明此義。</p>
<p>不壞因緣即入法界者因緣謂有為法界謂無為其義可解。</p>
<p>若如來出世等者一切諸法住在阿字本不生中故有佛無佛性相常住。</p>
<p>如般若中一切法趣眼等者摩訶般若二十三云須菩提菩薩摩訶薩得阿耨多羅三藐三菩提時為眾生說色趣空說受想行識趣空乃至說一切種智趣空為眾生說色非趣非不趣何以故是色空相非趣非不趣說受想行識非趣非不趣乃至一切法趣色是趣不過何以故色畢竟不可得故云何當有趣非趣須菩提一切法趣受想行識是趣不過何以故受想行識畢竟不可得云何當有趣非趣十二處十八界亦如是一切法者色等諸法趣者歸趣智度論七十一釋此文經中雖不云一切法趣眼而云十二處十八界亦如是故疏舉眼一界云是趣不過根境前說言離於根境故不舉之疏中意言一切法空眼耳鼻舌身意亦空故云一切法歸趣眼眼即空故無出過是空眼即第一實際不可得豈有趣不趣不可得故云離眼等也如上疏文釋空性無境所觀法門此文即通第八第九二心觀門故大師引證於二種住心。</p>
<p>疏行者得如是微細慧時觀一切染淨諸法乃至少分猶如鄰虛無不從緣生者若從緣生即無自性若無自性即是本不生本不生即是心實際心實際亦復不可得故曰極無自性心生也者從行者至即是心實際者舉空性所觀之要顯極無自性心生之因由謂空性極無及直進菩薩住一切諸法本不生觀是初地智此名心實際住此心時沈心實際無由進趣是名沈空至是時蒙諸佛教諭發心實際亦復不可得智進趣心生故曰極無自性心生也故下文云行者初觀空性時覺一切法皆入心之實際下不見眾生可度上不見諸佛可求爾時萬行休息謂為究竟若住此者即退不墮二乘地不進得上菩薩地名為法愛生亦名無記心然以菩提心勢力及如來加持力復能發起悲願爾時十方諸佛同時現前而勸喻之以蒙佛教授故轉生極無自性心乃至心之實際亦不可得雖解脫一切業煩惱而業煩惱具存至此不思議地乃名真離二乘地也。</p>
<p>疏此心望前二劫猶如蓮華盛敷若望後二心即是果復成種<span class='note-inline'>(乃至)</span>言以此一事因緣為眾生開淨知見其道玄同也者此一段釋經如是初心佛說成佛因故文此心者指第三劫心前二劫者指初二劫初劫離我倒云如蓮華雖離濁泥猶未出水離一重法倒譬蓮華雖未開敷稍出清流之上第二劫亦依對治斷度法執故譬喻同初劫第三劫智依本覺斷本自無有縛無非佛事故超第三劫時喻蓮華盛敷故云望前二劫等也空性攝極無不別舉故如寶珠譬喻云次觀無緣乘法無我性如漸至耎處以藥物消化而不傷之次生極無自性心如灰水瑩拭使極光淨等此無緣乘極無外不出空性無境心又六無畏中第六無畏合說空性極無二心云觀自心畢竟空性時我之與蘊法及無緣皆同一性所謂自性無性此空智生即是時極無自性心生也於業煩惱等都無所縛亦無所脫故云得一切法自性平等爾時於有為無為界二種扼縛得穌息處疏釋相如此<span class='corr'>但</span>住心論云前二劫者指他緣一道二種住心住心論明警覺有二處此釋警覺第八住心處故依心續生義一道無為心屬前劫也經文多含故有如是異釋不可膠柱失經㴱旨矣後二心者指二地<span class='corr'>已</span>厺大悲為根方便究竟二種祕密心如是初心者若望二心者初地在初故云初心行者至此決定無退義故云成佛因一事因緣者乃是一大事之因緣其道玄同者謂十方三世佛佛道同㪅無異路故。</p>
<p>疏行者解脫一切業煩惱時即知一切業煩惱無非佛事本自無有縛令誰解脫耶如良毉變毒為藥用除眾病又如虛空出過眾相而萬像具依者此釋經於業煩惱解脫而業煩惱具依本文覺斷相解釋昭然如守護釋主謂具依者未能斷義淺陋者可知。</p>
<p>問經說極無自性心智斷空性無境智斷云何。</p>
<p>答二種一乘智斷何別經且依續生轉勝次第只是可準無間解脫耳。</p>
<p>疏若住此不思議解脫時即是真阿羅漢不著於有為無為一切世間應受廣大供養故經云世間宗奉常應供養者此釋經世間宗奉常應供養文。</p>
<p>問何以稱阿羅漢為歎德要耶。</p>
<p>答演密鈔云謂阿羅漢是應供義應受世間廣大供養故。</p>
</div>
<div class='div-other'><a id='mulu15' />
<p class='h1'>警覺八九住心分別義第十一</p><p>夫警覺經文顯顯果密因之龜鑑故先當引經文次論其義寶鑰第九住心釋證警覺三文初云經云離有為無為界離諸造作離眼耳鼻舌身意極無自性心生等虛空無邊一切佛法依此相續生祕密主如是初心佛說成佛因於業煩惱解脫而業煩惱具依。</p>
<p>此中離有為無為界<span class='note-inline'>(乃至)</span>鼻舌身意者沈空在此文是時蒙警覺極無自性心生乃是進趣心何以知之如前章引疏下不見眾生等者當離眼耳等文以蒙佛教授故轉生極無自性心者因警覺進趣心生故此經文為警覺說也然守護釋流謂以如是初心佛說成佛因文為警覺說彼思初心言抑下極無故成警覺文而不知如是初心佛說成佛因者特稱歎此心所以然者十方三世諸佛以此一事因緣為眾生開淨知見者非謂佛所說之旨要專在成佛因乎。</p>
<p>二云金剛頂經說薄伽梵大菩提心普賢大菩薩住一切如來心時如來滿此佛世界猶如胡麻爾時一切如來雲集於一切義成就菩薩坐菩提場往詣示現受用身咸作是言善男子云何證無上正等覺菩提不知一切如來真實忍諸苦行時一切義成就菩薩由一切如來警覺即從阿娑婆那伽三摩地起禮一切如來白言世尊如來教示我云何脩行云何是真實如是說<span class='corr'>已</span>一切如來異口同音告彼菩薩言善男子當住觀察自心三摩地以自性成就真言自恣誦此中薄伽梵大菩提心普賢大菩薩者是一切義成就菩薩異名薄伽梵大菩提心者歎此菩薩德即成佛玅因故疏云普賢者是大菩提心也理趣釋云一切義成就者普賢菩薩異名也從德名通者可知矣一切如來心者所謂寂滅平等究竟真實智也守護釋流者謂是初夜成道佛也初夜成道言胸臆所立非聖教說初夜非是成道之時將欲成道時故有諸佛警覺勸喻言阿娑婆那伽三摩地者此云無識身定即寂滅平等究竟空性觀也。</p>
<p>三云守護國經云爾時釋迦牟尼佛言祕密主我於無量無數劫中脩集如是波羅蜜多至最後身六年苦行不得阿耨多羅三藐三菩提成大毘盧遮那坐道場時無量化佛猶如油麻徧滿虛空諸佛同聲而告我言善男子云何而求成等正覺我白佛言我是凡夫未知求處唯願慈悲為我解說是時佛同告我言善男子諦聽當為汝說汝今宜應當於鼻端想月輪於月輪中作唵字觀作是觀<span class='corr'>已</span>於後夜分得成阿耨多羅三藐三菩提善男子十方世界如恆河沙三世諸佛不於月輪作唵字觀得成佛者無有是處何以故唵字即是一切法門亦是八萬四千法門寶炬關鏁唵字即是毘盧遮那之真身唵字即是一切陀羅尼母<span class='note-inline'>(云云)</span>如上金剛頂守護經等坐道場者將成正覺時故約顯教一乘十地滿足因滿菩薩也阿娑婆那伽三摩地是住寂滅平等究竟真實智義是因滿相從今經觀之初地智故顯教因滿菩薩任運流入淨菩提心海也淨菩提心者住寂滅平等究竟真實智是即諸法本不生觀是名心實際住心實際則上不見諸佛可求下不見眾生可度是故無由進趣所以諸佛警覺開喻也。</p>
<p>問寂滅平等究竟真實者第七住心智故寶鑰引菩提心論住於寂滅平等究竟真實之智文證第七住心今云初地智八九住心齟齬如何。</p>
<p>答寂滅平等究竟真實者謂所觀所證之理也雖所觀境所證理一能觀能證智不能無淺㴱故今經以第七住心合論第二劫第八住心為第三劫能超之心皆由觀智有㴱淺也而今心實際若見第八因滿菩薩則第八蒙警若見第九因滿菩薩第九蒙勸也是故第八第九二心各有警覺義寶鑰專釋第九蒙勸喻故第九住心引證三文住心論釋相與寶鑰不同故初明第九蒙警覺義後顯第八為所警義凡諸學者不辨住心論釋二義章段今當辨之。</p>
<p>論九初云迷自心故六道之波鼓動悟心原故一大之水澂淨澂淨之水影落萬像一心之佛鑒知諸法眾生迷此理輪轉不能絕蒼生太狂醉自心不能覺大覺慈父指其歸路歸路五百由旬此心則都亭都亭非常舍隨緣忽遷移遷移無定處是故無自性諸法無自性故去卑取尊故有真如受熏之極唱勝義無性之祕告警一道於彈指覺無為於未極等空之心於是始起寂滅之果果還為因是因是心望前顯教極果於後祕心初心初發心時便成正覺宐其然也初心之佛其德不思議萬德始顯一心稍現證此心時知三種世間即我身覺十個量等亦我心盧舍那佛始成道時第二七日與普賢等諸大菩薩等廣談此義是即所謂華嚴經也此一段初釋第九住心蒙警覺義全同寶鑰釋此中所言眾生蒼生者攝化境界所指歸路五百由旬謂到寶所之路程也寶所潛指第十祕密心此心者即第九住心約五位階級云五百由旬約遷移後心譬之都亭示此住心雖奇中之奇絕中之絕未為至極而外有所到處法界非極蒙警忽進意也真如受熏極唱者彼宗極談立真如法界不守自性隨緣之義故云極唱也勝義無性祕告者菩提心論中釋勝義菩提心云又㴱知一切法無自性云何無自性夫迷途之法從妄想生乃至展轉成無量無邊煩惱輪迴六趣若覺悟已妄想止除種種法滅故無自性復次諸佛慈悲從真起用救攝眾生應病與藥施諸法門隨其煩惱對治迷津遇栰達於彼岸法<span class='corr'>已</span>應捨無自性故<span class='note-inline'>(云云)</span>寶鑰第九住心證此文祕密論藏說此義故云祕告矣警一道於彈指等者一道無為言雖似舉第八住心名稱與空性無境名同通極無自性觀門故今指極無自分之位等空心者所謂等虛空無邊一切佛法依此相續生心又疏三云第三劫等虛空心無邊智慧一切二乘不能思議乃名甚㴱般若堪作祕密行阿闍棃也寂滅之果謂彼自乘果也望前顯教極果者此中指如常華嚴教為前顯教初發心時便成正覺者古華嚴經梵行品文於彼宗談十信終心得果作佛今取彼所說會合祕教初發心位意云彼宗究竟極果尚此教初地故云宐其然也初心之佛者指彼極果稱初心佛秘教初地故初心已下皆述華嚴所說大旨也。</p>
<p>論九後段云三藏云行者得如是微細慧時觀一切染淨諸法乃至少分由如鄰虛無不從緣生者若從緣生即無自性若無自性即是本不生本不生即是心實際心實際亦復不可得故曰極無自性心生此心望前二劫由如蓮華盛敷若望後二心即是果復成種故經曰如是初心佛說成佛因<span class='note-inline'>(前二劫者指他緣一道二種住心後二心者示真言門根究竟二心)</span>又極無自性心明真如法身蒙警覺緣力㪅進金剛際據大日經及金剛頂經等云時婆伽梵大菩提心暜賢大菩薩住一切如來心寂滅無相平等究竟真實時金剛界一切如來現受用身彈指警覺告曰善男子汝所證是一道清淨未證祕密金剛三摩地勿以此為足時一切義成就菩薩由一切如來警覺即從無識身三昧起禮一切如來白言世尊如來教示我所行道云何脩行云何是真實一切如來異口同音告彼菩薩言善男子當住觀察自心三摩地從此<span class='corr'>已</span>後說五相成身真言由此五相真言加持得成大日尊身如是明證非一恐繁不述言一道清淨者即是一乘一如等理是也。</p>
<p>此一段釋警覺第八進趣心名極無自性心自三藏云至成佛因疏文及註釋前既解竟又極無自性心等者述成三藏云乃至成佛因一段意又字所簡特為異初段起盡初段乃明極無自性心以無自性隨緣遷移故蒙警覺義後釋又明真如法身蒙警覺緣力進金剛際與初意別故云又極無等二段簡別的在又字若不爾者又言如何消真如法身者指第八住心上論引證說初地經文於第八住心竟云無相虛空相及非青非黃等言竝是明法身真如一道無為之真理由此應知法身真如者第八住心所觀理故彼因滿菩薩稱真如法身學者迷文謂法身佛蒙諸佛警覺者誤之甚也次下文云於諸顯教是究竟理智法身者是指果佛不可混亂次後引金剛頂與寶鑰所引文詞不同此中交加三摩地儀軌及蓮華部心念誦儀軌云汝所證是一道清淨等顯第八為所警義又作解釋云一道清淨者即是一乘一如等理一道清淨一乘一如言雖不簡第九住心且約一途作是釋也。</p>
<p>有人因問一道清淨言出于摩訶止觀何云不簡第九耶云何為一一實不虛故一道清淨故一切無礙之人一道出生死故。</p>
<p>答一道者謂唯一佛道義華嚴經賢首菩薩答文殊頌云文殊法常爾法王唯一法一切無礙人一道出生死又文殊演佛智頌云非識所能識亦非心境界其性本清淨開示諸羣生何簡一道清淨之言。</p>
<p>問第八為所警覺者疏釋所謂空性等文故其義易知第九住心有警覺義者明據云何。</p>
<p>答大師以空性等文引證八九二種住心空性觀解有沈空義第九住心可有警覺義何足疑哉十九執金剛祕釋專據此義乎。</p>
<p>問諸佛警覺理須同一詞而經說不同金剛頂云當住觀察自心三摩地守護經云當於鼻端想月輪等道理云何。</p>
<p>答言辭似異意旨不殊舉要言之竝皆同示五相成身謂五相者即觀菩提心故觀察自心三摩地者是觀自心鼻端觀月輪亦觀自心觀自心者通達菩提心也。</p>
</div>
<div class='div-other'><a id='mulu16' />
<p class='h1'>警覺初地八地同異義第十二<span class='note-inline'>(附沈空七地八地義)</span></p><p>如上所明沈空警覺初觀空性時故既在初地若約八九本宗菩薩合在因滿然依經第二疏第六說沈空警覺正在第八地經第二云復次祕密主八地自在菩薩三昧道不得一切諸法離於有生知一切幻化是故世稱觀自在者疏六釋云如上<span class='corr'>已</span>說十地道若次第而進當說佛地若漸下者當說第九地何故說八地耶以一切菩薩初度第七地時上不見諸佛可求下不見眾生可度謂是住大涅槃於萬行休息爾時十方佛以此三昧道發起其心得度菩提心難地是故別說從此進入九地中無別說從此過患難故不須別說行處印也從初發意以來㴱觀十緣生句入此地時得度性空彼岸故云不得一切諸法離於有生復以善巧方便於如如不動中起十緣生無邊大用以如幻三昧徧至十方佛剎親近種種善知識暜學無量度人門隨諸眾生應以何等像類言音而得度者即皆現之而為說法是故世間見如是事迹號為觀世自在者是初入蓮華三昧之異名也此中自在梵本正翻是富貴義如人得大勢位具足財寶隨心所欲自然成就此菩薩亦爾假令十方世界一切有情希求世出世間種種資具隨其性欲種種不同能以如幻三昧一時給與各得滿其所願然未能絕起用之迹使諸有所作皆如金剛故分為二印耳復次此中應說初法明門三昧道於上品中<span class='corr'>已</span>說故不重言又如上所說一生補處及八地三昧是約教道法門作如此說耳然祕密乘人於世諦中即能通達第一義諦者從初發心時即具行大空三昧其謂不然則於一生之中不能頓滿諸地也此中云約教道法門者謂準常教說也凡有教道證道二門原出于地論諸聖教中借用彼說實證法門名為證道附近餘教說名教道法門然祕密乘人以下明證道法門初發心時者謂初地大空三昧者即如幻三昧一體異名也上言如人得大勢位具足財寶等者即如幻三昧自在相也如幻三昧者化用自在有情希求能一時給與瓔珞經云智者以譬喻自解猶如幻師化作萬物國土城郭宮殿屋室飲食牀臥或經劫數供給所須衣被飲食醫藥牀臥具受者實受施者實施如卿觀之為實有不乎是時釋提桓因白佛言無也世尊何以故一切諸法皆空皆寂幻化非真愚者染著便致顛倒無來無厺幻化無形亦不可倚佛告釋提桓因如是如是抅翼菩薩摩訶薩亦復如是得如幻三昧自然定意分別一切諸法所起無緣無著不見成敗度無所度化無所化皆空皆寂無復生滅何以故如幻定意正受三昧甚㴱微玅無有邊崖入此如幻三昧一切諸法皆現在前無有邊際所行法則徧滿三千大千世界佛復告釋提桓因若善男子善女人欲得一切眾生願者淨佛國土神足變化者當學此如幻定意無盡滅藏<span class='note-inline'>(乃至廣說)</span>。</p>
<p>問八地三昧教道門者未審何教於第八地說此三昧耶。</p>
<p>答華嚴經中說第八地有諸佛勸喻是為沈空警覺本說新經三十八云爾時金剛藏菩薩告解脫月菩薩言佛子菩薩摩訶薩於七地中善脩習方便慧善清淨諸道善集助道法大願力所攝如來力所加自善力所持常念如來力無所畏不共佛法善清淨㴱心思覺能成就福德智慧大慈大悲不捨眾生入無量智道入一切法本來無生無起無相無性為性初中後際皆悉平等無分別如如智之所入處離一切心意識分別想無所取著猶如虛空入一切法如虛空性是名得無生法忍佛子菩薩成就此忍即時得入第八不動地為㴱行菩薩離一切相一切想一切執著一切聲聞辟支佛所不能及離諸諠諍寂滅現前譬如比丘具足神通得心自在次第乃至入滅盡定一切動心憶想分別悉皆止息此菩薩摩訶薩亦復如是住不動地即捨一切功用行得無功用法身口意業念務皆息住於報行<span class='note-inline'>(此地所住真如故捨棃耶之名故云住於報行)</span>譬如有人夢中見身墮在大河為欲度故發大勇猛施大方便以大勇猛施方便故即便覺悟既覺悟已所作皆息菩薩亦爾見眾生身在四流中為救度故發大勇猛起大精進以勇猛精進故至此不動地既至此<span class='corr'>已</span>一切功用靡不皆息二行相行悉不現前<span class='note-inline'>(依內證清淨生死涅槃二心不行名二行不現外緣境界受用念想不行故云相行不現)</span>佛子如生梵世欲界煩惱皆不現前住不動地亦復如是一切心意識行皆不現前此菩薩摩訶薩菩薩心佛心菩提心涅槃心尚不現起況復起於世間之心佛子此地菩薩本願力故諸佛世尊親現其前與如來智令其得入法流門中<span class='note-inline'>(法流者決彼無生止水令起無功用行河任運趣佛智海即以能趣為門又法流者即是行海)</span>作如是言善哉善哉乃至廣說<span class='note-inline'>(自此<span class='corr'>已</span>下說七勸)</span>演密鈔六引瓔珞經云以一切菩薩初度第七地時上不見諸佛可求下不見眾生可度為是住大涅槃於萬行休息爾時十方諸佛以觀自在三昧道發起其心得度菩提心難處然諸瓔珞經中無如是文亦復不說沈空警覺盇覺苑師諳誦失錯思瓔珞經矣古德諸處引瓔珞經者皆是傳演密之誤矣。</p>
<p>問古來有七地沈空八地沈空兩說何是耶。</p>
<p>答沈空警覺共在第八地夫第七地功用地位為救度眾生故發大勇猛起大精進無沈空理入第八地無功用位時所作皆息所以沈空在第八地故華嚴經第八不動地中說此事。</p>
<p>問疏云以一切菩薩初度第七地時上不見諸佛可求乃至得度菩提心難地等如何。</p>
<p>答度謂超過義謂過第七地入無功用地故疏云從此進入九地中是也菩提心難地謂第八地沈空處也演密亦云至第八地住於法愛貪著寂滅爾時十方諸佛以七事勸此中住於法愛等者取疏語也。</p>
<p>問疏云入此地時得度性空彼岸故云不得一切諸法離於有生者意如何。</p>
<p>答此地者指第八地度性空彼岸者由諸佛勸起於沈空也不得一切諸法等者謂住如幻三昧義也。</p>
<p>問守護經及金剛頂坐道場位可第十地依儀軌說云想身證十地故知約彼宗十地矣然華嚴經說八地沈空如何會同。</p>
<p>答八地以上境界皆同故彼經約無相無功用始八地說沈空今經<span class='note-inline'>(超第三劫)</span>及儀軌<span class='note-inline'>(身證十地)</span>約無功用終說第十地矣從今教觀彼彼宗無相觀次第轉㴱故。</p>
</div>
<div class='div-other'><a id='mulu17' />
<p class='h1'>一乘圓教不經劫義第十三<span class='note-inline'>(附即心之印義　附頓覺成佛義　附直約諸法義　附金剛寶藏義)</span></p><p>一家學者多為雜問答僻說所陶染而立一乘圓教經劫義若能詳第三劫疏者正義可見然舊習難蕩義路易迷仍舉疑問略設會通疏一云如餘遠離方便諸菩薩漸次脩習戒定智慧於無量劫以種種門觀人法二空猶未能遠離心之影像今真言行者於初發心時直觀自心實相了知本不生故即時人法戲論淨若虛空成自然覺不由佗悟當知此觀復名頓悟法門也問答家流謂餘遠離方便諸菩薩者指三一乘對直觀自心實相真言行者云餘故一乘教經無量劫義不可疑通云真言行者者如第三劫說指空性極無及直進行者直觀自心者知釋何經文耶是解云何自知心謂若分段乃至一切分段中求不可得文大師以此文證第八住心不許空性直觀自心實相法門乎何其謬失哉。</p>
<p>問直觀自心真言行者為空性極無者菩提心論中真言行人為空性極無耶。</p>
<p>答大日經菩提心論厥旨無忒故古德傳彼真言行人為空性極無。</p>
<p>問爾論所說唯真言法中即身成佛故是說三摩地法為通法華華嚴等經耶。</p>
<p>答從今經論觀之彼果即真言門故經說真言門脩行菩薩空性極無超第三劫入真言門乃受五相三摩地法故云唯真言法中說三摩地法何容疑乎若關彼教本宗所談肝膽胡越也。</p>
<p>問謂若分段等一段釋學者多異解請詳示之疏釋謂若分段等文云世尊前<span class='corr'>已</span>廣說淨菩提心如實相以眾生未能得意懸悟復作方便說此頓覺成佛入心實相門亦為決了十方三世一切佛法故如一切經中或說諸蘊和合中我不可得或說諸法從緣生都無自性皆是漸次開實相門彼言諸法實相者即是此經心之實相心實相者即是菩提㪅無別理也<span class='corr'>但</span>為薄福眾生而不能自信作佛自信作佛者甚為難得故世尊且令淨諸垢障將護其心要令時義契合然後為說即心之印今經則不如是直約諸法令識其心所以為祕要之藏也。</p>
<p>答世尊前說等者指云何菩提乃至非青非黃等說淨菩提心諸文說此頓覺成佛入心實相門者指云何自知心謂若分段以下一段學者疎解謂頓覺成佛一家不共之法門也此義不然今經不共說相非不許餘教頓覺成佛今經即不如是簡異只在經說相一切經中者指大小權實諸經於中或說諸蘊和合中等者謂小乘教或說諸法從緣生等者指大乘權實諸經漸次開等者謂經說相非論經劫與不經劫謂說諸蘊中我不可得終歸心實相說諸法從緣生都無自性終歸心實相故云漸次諸法無自性是本不生義本不生是心實相故大乘權教觀諸法無性經三僧祇了心實相一乘實教了法本無生不歷時劫覺心實相心實相者心本不生義此經心實相者淨菩提心淨菩提心無相如虛空相本不生諸經所說無相極理無相如虛空相本不生心故決了云㪅無別理<span class='corr'>但</span>為薄福以下專明法華說相與今經直約諸法說相異世尊且令淨諸垢障者世尊先說四阿含誘引次說方等般若諸經彈呵洮汰如是待機熟然後為說法華實相印故彼經云為說實相印印決定義法華說相開權顯實三周記聲聞入一實道故云要令時義契合也今經說相不待時宐初說自心如實之相今菩提心說文是也故簡異云今經則不如是直約諸法等雖云簡異心實相者心本不生理無復殊也然學者或謂一乘漸次開故可經劫或謂即心之印即指唯密法門皆疎解文之所致也。</p>
<p>問古來相傳以時分妄執為顯密差降何許一乘不經時劫耶。</p>
<p>答顯為時分之顯者指三乘教故密嚴尊者祕鍵略註云三劫三阿僧祇劫絕相所歷若依妄執義兼通建一密三絕相三乘教建一一乘教。</p>
<p>問今經三劫第二劫菩薩為時分三祇第三劫菩薩為妄執三劫何聖教中有如是三劫耶。</p>
<p>答今經三劫異於餘教取大小權實諸教三劫建三劫門謂今經初劫以湛寂寂然界菩薩所經三劫為一初劫第二劫以佗緣覺心二種住心所歷三劫為第二一劫第三劫以空性極無二種住心所越三妄為第三一劫故不同常教。</p>
<p>問本宗說有經劫義法華經云我於無量百千萬億阿僧祇劫脩習是難得阿耨多羅三藐三菩提法今以付囑汝等應當一心流布此法廣令增益華嚴經六說初發心菩薩功德云彼一念功德㴱廣無邊際如來分別說竆劫不能盡何況於無量無數無邊劫具足脩諸度諸地功德行經文既許經無量劫如何和會。</p>
<p>答法華於無量僧祇者非謂無量阿僧祇中脩習今始得謂往昔於阿僧祇前從前佛受學故文句云我於無量劫脩是難得之法者此從前佛受學今以付汝又華嚴云無量無邊劫具足脩諸度諸地功德行者顯功德之無竆也非謂實經無邊劫脩諸地功德行經第一云住於一地暜攝一切諸地功德疏云下賢首品中信滿之處即具一切位乃至佛果等是此義又香象釋云如善財前生曾見聞暜法成金剛種遂令今生頓成解行。</p>
<p>問此豈不三僧祇劫。</p>
<p>答此中時劫不定或一念則無量劫無量劫即一念故雖云無量劫不妨三生談今經疏中亦有如是說經云祕密主如來無量百千俱胝那庾多劫積集脩行真實諦語四聖諦乃至十八佛不共法又疏云如初發心時一切功德即與如來等從此以後經無量阿僧祇劫於一念中恆殊進轉㴱轉廣不可思議雖云俱胝那庾多劫無量僧祇不妨一生即身之談。</p>
<p>問一乘圓教雖依相即圓融道理作頓成之談如法華龍女無垢成道華嚴初發心時便成正覺之說竝初住一分證非究竟覺未躡四十一位階梯不踰四十一品無明爭不經三祇劫數耶。</p>
<p>答初心成正覺如王子誕育何勞階位故清凉云初心頓圓圓教被於上士既圓信圓解萬行圓脩頓悟頓成萬德圓僃若朝為越女暮作吳妃夕產王宮且稱太子豈要階降方為人君勿以權門謂而疑實教旨。</p>
<p>問依如上說一乘圓教不經劫數入真言門何稱顯教不許開發金剛寶藏耶大師釋云佛華法華牛啼顯關而未入又云如實一道之心雖云拂心垢而人清淨泯境智而證如如猶是一道清淨之樂未入金剛之寶藏。</p>
<p>答此有道理約本宗談留一道清淨未見六大四漫無盡莊嚴譬如見四大河未見大海故云啼顯關云未入寶藏從今經觀彼果上無佛任運流入淨菩提心海蒙諸佛指授脩習五相三摩地法如四河入海無復河名稱真言門脩行菩薩從初地即得入金剛寶藏復奚疑哉。</p>
</div>
<p class='juan'>大日經劫心義章卷下終</p>
<div class='div-w'><p style="margin-left:4em">貞享五秊龍集戊辰抄秋穀且洛東寂棲　岡　元春謹書</p>
<p style="margin-left:4em">洛陽書林前川茂右衛門壽梓</p>
</div>
</div><!-- end of div[@id='body'] -->
</body></html>