<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>如來香</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'></div></div>
<div class='div-other'><a id='mulu678' />
<p class='h2'>如來香卷之十二目錄</p>
<ul class="">
<li>贊
<ul class="">
<li>薩陀波崙贊　　　　王齊之<span class="note-inline">(晉)</span></li>

<li>薩陀波崙入山求法贊　　　　王齊之<span class="note-inline">(晉)</span></li>

<li>薩陀波崙始悟欲供養大師贊　　　　王齊之<span class="note-inline">(晉)</span></li>

<li>曇無竭菩薩贊　　　　王齊之<span class="note-inline">(晉)</span></li>

<li>諸佛贊　　　　王齊之<span class="note-inline">(晉)</span></li>

<li>七譯金剛經贊　　　　鄭　覃<span class="note-inline">(唐)</span></li>

<li>七譯金剛經贊　　　　王源中<span class="note-inline">(唐)</span></li>

<li>七譯金剛經贊　　　　許康佐<span class="note-inline">(唐)</span></li>

<li>七譯金剛經贊　　　　路　羣<span class="note-inline">(唐)</span></li>

<li>七譯金剛經贊　　　　宋申錫<span class="note-inline">(唐)</span></li>

<li>七譯金剛經贊　　　　崔　鄲<span class="note-inline">(唐)</span></li>

<li>七譯金剛經贊　　　　李讓夷<span class="note-inline">(唐)</span></li>

<li>七譯金剛經贊　　　　柳公權<span class="note-inline">(唐)</span></li>

<li>畵阿彌陀佛像贊　　　　蘇　軾<span class="note-inline">(宋)</span></li>

<li>無量壽佛贊　　　　釋元照<span class="note-inline">(宋)</span></li>

<li>釋迦出山畵像贊<span class="note-inline">(并序)</span>　　　　釋德洪<span class="note-inline">(宋)</span></li>

<li>漣水觀音畵像贊<span class="note-inline">(并序)</span>　　　　釋德洪<span class="note-inline">(宋)</span></li>

<li>旃檀四十二臂觀音贊<span class="note-inline">(并序)</span>　　　　釋德洪<span class="note-inline">(宋)</span></li>

<li>華藏寺慈氏菩薩贊<span class="note-inline">(并序)</span>　　　　釋德洪<span class="note-inline">(宋)</span></li>

<li>泗州院旃檀白衣觀音贊<span class="note-inline">(并序)</span>　　　　釋德洪<span class="note-inline">(宋)</span></li>

<li>靖安胡氏所蓄觀音贊　　　　釋德洪<span class="note-inline">(宋)</span></li>

<li>潭州東明石觀音贊<span class="note-inline">(并序)</span>　　　　釋德洪<span class="note-inline">(宋)</span></li>

<li>小字華嚴經贊<span class="note-inline">(并序)</span>　　　　釋德洪<span class="note-inline">(宋)</span></li>

<li>小字金剛經贊<span class="note-inline">(并序)</span>　　　　釋德洪<span class="note-inline">(宋)</span></li>

<li>臨川寶應寺塔光贊　　　　釋德洪<span class="note-inline">(宋)</span></li>

<li>東坡畵應身彌勒贊<span class="note-inline">(并序)</span>　　　　釋德洪<span class="note-inline">(宋)</span></li>

<li>出檀衣贊二首　　　　釋德洪<span class="note-inline">(宋)</span></li>

<li>傳衣閣贊　　　　釋德洪<span class="note-inline">(宋)</span></li>

<li>慈明禪師真贊<span class="note-inline">(并序)</span>　　　　釋德洪<span class="note-inline">(宋)</span></li>

<li>栽松道者真身贊　　　　釋德洪<span class="note-inline">(宋)</span></li>

<li>疎山仁禪師贊　　　　釋德洪<span class="note-inline">(宋)</span></li>

<li>郴州乾明進和尚舍利贊<span class="note-inline">(并序)</span>　　　　釋德洪<span class="note-inline">(宋)</span></li>

<li>雲菴和尚舍利贊<span class="note-inline">(并序)</span>　　　　釋德洪<span class="note-inline">(宋)</span></li>

<li>死心禪師舍利贊<span class="note-inline">(并序)</span>　　　　釋德洪<span class="note-inline">(宋)</span></li>

<li>空生真贊<span class="note-inline">(并序)</span>　　　　釋德洪<span class="note-inline">(宋)</span></li>

<li>祐勝菩薩贊<span class="note-inline">(并序)</span>　　　　釋德洪<span class="note-inline">(宋)</span></li>

<li>繡釋迦像并十八羅漢贊<span class="note-inline">(并序)</span>　　　　釋德洪<span class="note-inline">(宋)</span></li>

<li>放光二大士贊<span class="note-inline">(并序)</span>　　　　釋德洪<span class="note-inline">(宋)</span></li>

<li>李伯時畵彌陀像贊<span class="note-inline">(并序)</span>　　　　釋德洪<span class="note-inline">(宋)</span></li>

<li>漣水觀音像贊<span class="note-inline">(并序)</span>　　　　釋德洪<span class="note-inline">(宋)</span></li>

<li>印上人持伯時畵像贊　　　　釋德洪<span class="note-inline">(宋)</span></li>

<li>衡山南臺寺飛來羅漢贊<span class="note-inline">(并序)</span>　　　　釋德洪<span class="note-inline">(宋)</span></li>

<li>第十五祖真贊<span class="note-inline">(并序)</span>　　　　釋德洪<span class="note-inline">(宋)</span></li>

<li>六世祖師畵像贊<span class="note-inline">(并序)</span>　　　　釋德洪<span class="note-inline">(宋)</span></li>

<li>寶公畵像贊　　　　釋德洪<span class="note-inline">(宋)</span></li>

<li>棗栢大士畵像贊<span class="note-inline">(并序)</span>　　　　釋德洪<span class="note-inline">(宋)</span></li>

<li>永嘉真覺大師真贊<span class="note-inline">(并序)</span>　　　　釋德洪<span class="note-inline">(宋)</span></li>

<li>百丈大智禪師真贊<span class="note-inline">(并序)</span>　　　　釋德洪<span class="note-inline">(宋)</span></li>

<li>大達國師無業公畵像贊<span class="note-inline">(并序)</span>　　　　釋德洪<span class="note-inline">(宋)</span></li>

<li>赤眼禪師畵像贊<span class="note-inline">(并序)</span>　　　　釋德洪<span class="note-inline">(宋)</span></li>

<li>破竈墮和尚贊<span class="note-inline">(并序)</span>　　　　釋德洪<span class="note-inline">(宋)</span></li>

<li>陳尊宿贊　　　　釋德洪<span class="note-inline">(宋)</span></li>

<li>玄沙真一禪師真贊　　　　釋德洪<span class="note-inline">(宋)</span></li>

<li>雲門匡真禪師畵像贊<span class="note-inline">(并序)</span>　　　　釋德洪<span class="note-inline">(宋)</span></li>

<li>南安巖主定光古佛像贊<span class="note-inline">(并序)</span>　　　　釋德洪<span class="note-inline">(宋)</span></li>

<li>毛氏所蓄巖主贊　　　　釋德洪<span class="note-inline">(宋)</span></li>

<li>長沙岑大蟲真贊　　　　釋德洪<span class="note-inline">(宋)</span></li>

<li>觀音贊　　　　成　祖<span class="note-inline">(明)</span></li>

<li>自題畵像　　　　姚廣孝<span class="note-inline">(明)</span></li>

<li>唐宜之居士贊<span class="note-inline">(并序)</span>　　　　釋道盛<span class="note-inline">(清)</span></li>
</ul></li>

<li>偈
<ul class="">
<li>釋華嚴賢首贊佛偈　　　　釋遵式<span class="note-inline">(宋)</span></li>

<li>依修多羅立往生正信偈　　　　釋遵式<span class="note-inline">(宋)</span></li>

<li>寫彌陀經正信發願偈　　　　釋遵式<span class="note-inline">(宋)</span></li>

<li>唐宜之居士偈　　　　釋智旭<span class="note-inline">(清)</span></li>

<li>唐宜之居士偈　　　　釋讀體<span class="note-inline">(清)</span></li>

<li>唐宜之居士偈　　　　釋大然<span class="note-inline">(清)</span></li>
</ul></li>

<li>頌
<ul class="">
<li>生老病死門頌<span class="note-inline">(并序)</span>　　　　蕭子良<span class="note-inline">(南齊)</span></li>

<li>檢覆三業門頌<span class="note-inline">(并序)</span>　　　　蕭子良<span class="note-inline">(南齊)</span></li>

<li>石恪畵維摩頌　　　　蘇　軾<span class="note-inline">(宋)</span></li>

<li>三千有門頌　　　　陳　瓘<span class="note-inline">(宋)</span></li>
</ul></li>

<li>文
<ul class="">
<li>西方誓文　　　　劉程之<span class="note-inline">(晉)</span></li>

<li>千佛願文　　　　簡文帝<span class="note-inline">(梁)</span></li>

<li>六根懺文　　　　簡文帝<span class="note-inline">(梁)</span></li>

<li>懺悔文　　　　沈　約<span class="note-inline">(梁)</span></li>

<li>初夜文　　　　陶弘景<span class="note-inline">(梁)</span></li>

<li>發願疏文　　　　釋智顗<span class="note-inline">(隋)</span></li>

<li>蓮華勝會錄文　　　　釋宗賾<span class="note-inline">(宋)</span></li>

<li>念佛廻向發願文　　　　釋宗賾<span class="note-inline">(宋)</span></li>

<li>結蓮社普勸文　　　　張　掄</li>

<li>臨行自餞文　　　　釋有嚴<span class="note-inline">(宋)</span></li>

<li>勸修淨土文　　　　鄭清之<span class="note-inline">(宋)</span></li>

<li>惟心淨土文　　　　釋守訥</li>

<li>西方願文　　　　釋袾宏<span class="note-inline">(明)</span></li>

<li>四願文　　　　釋智顗<span class="note-inline">(隋)</span></li>

<li>書紳文　　　　釋遵式<span class="note-inline">(宋)</span><span class="note-inline">(終)</span></li>
</ul></li>
</ul></div>
<p class='juan'><a id='mulu679' />如來香卷之十二</p><p class="byline">西吳唐　時宜之父手輯</p>
<div class='div-other'><a id='mulu680' />
<p class='h2'>贊</p>
<div class='div-other'><a id='mulu681' />
<p class='h3'>薩陀波崙贊</p><p class="byline">王齊之<span class='note-inline'>(晉)</span></p><p style="text-indent:0em" class="lg-abnormal"><div class='lg-row'>密哉達人。功玄曩葉。龍潛九澤。文明未接。運通其會。神疎其轍。感夢魂交。啟茲聖哲。</div>
</p><p style="margin-left:1em"><span class='note-inline'>(因畵般若臺隨變立讚等)</span>。</p>
</div>
<div class='div-other'><a id='mulu682' />
<p class='h3'>薩陀波崙入山求法贊</p><p class="byline">王齊之</p><p style="text-indent:0em" class="lg-abnormal"><div class='lg-row'>激響窮山。憤發幽誠。流音在耳。欣躍晨征。奉命宵遊。百慮同[宴-女+六]。叩心在誓。化乃降靈。</div>
</p></div>
<div class='div-other'><a id='mulu683' />
<p class='h3'>薩陀波崙始悟欲供養大師贊　王齊之</p><p style="text-indent:0em" class="lg-abnormal"><div class='lg-row'>歸塗將啟。靈關再闢。神功難圖。待損而益。信道忘形。歡不期適。非伊哲人。孰採玄策。</div>
</p></div>
<div class='div-other'><a id='mulu684' />
<p class='h3'>曇無竭菩薩贊<span class='note-inline'>(初學記作慧遠)</span></p><p class="byline">王齊之</p><p style="text-indent:0em" class="lg-abnormal"><div class='lg-row'>亹亹淵匠。道玄數盡。譬彼大壑。百川俱引。涯不俟津。塗無旋軫。三流開源。於焉同泯。</div>
</p></div>
<div class='div-other'><a id='mulu685' />
<p class='h3'>諸佛贊</p><p class="byline">王齊之</p><p style="text-indent:0em" class="lg-abnormal"><div class='lg-row'>妙哉正覺。體神以無。動不際有。靜不隣虛。化而非變。象而非摹。映彼真性。鏡此羣麤。</div>
</p><p style="margin-left:1em"><span class='note-inline'>(因常啼念佛為現像靈)</span>。</p>
</div>
<div class='div-other'><a id='mulu686' />
<p class='h3'>七譯金剛經贊</p><p class="byline">鄭　覃<span class='note-inline'>(唐)</span></p><p style="text-indent:0em" class="lg-abnormal"><div class='lg-row'>曠哉經說。悟彼心知。理超言象。逈出希夷。挹之莫測。迎之莫隨。乗茲般若。乃達精微。湼槃真性。妙極無為。研窮至矣。竟絕思議。</div>
</p></div>
<div class='div-other'><a id='mulu687' />
<p class='h3'>又</p><p class="byline">王源中<span class='note-inline'>(唐)</span></p><p style="text-indent:0em" class="lg-abnormal"><div class='lg-row'>釋尊傳㫖。化導迷聾。五蘊何有。萬象歸空。嗤嗤凡夫。愛惡相攻。塞嗜慾源。摧人我峰。垢淨平等。生滅同風。如如不動。乃悟真宗。</div>
</p></div>
<div class='div-other'><a id='mulu688' />
<p class='h3'>又</p><p class="byline">許康佐<span class='note-inline'>(唐)</span></p><p style="text-indent:0em" class="lg-abnormal"><div class='lg-row'>金仙世尊。顯示妙門。無我離相。日照氛昬。筌意喻筏。入流本源。眾生誰度。諸法誰論。寶乗津梁。玉毫靈根。知見信解。因文寄言。</div>
</p></div>
<div class='div-other'><a id='mulu689' />
<p class='h3'>又</p><p class="byline">路　羣<span class='note-inline'>(唐)</span></p><p style="text-indent:0em" class="lg-abnormal"><div class='lg-row'>百千劫內。十二部中。我四句偈。實為真宗。假利喻堅。破昬開聾。能降眾魔。大濟羣蒙。布金之地。刊石之功。昭示正法。流傳無窮。</div>
</p></div>
<div class='div-other'><a id='mulu690' />
<p class='h3'>又</p><p class="byline">宋申錫<span class='note-inline'>(唐)</span></p><p style="text-indent:0em" class="lg-abnormal"><div class='lg-row'>六譯佛言。㫖歸一致。言亦是空。了奚以異。金口所說。經之奥秘。我本無著。行之則至。若觀色相。詎見心地。得其密微。錯綜精義。</div>
</p></div>
<div class='div-other'><a id='mulu691' />
<p class='h3'>又</p><p class="byline">崔　鄲<span class='note-inline'>(唐)</span></p><p style="text-indent:0em" class="lg-abnormal"><div class='lg-row'>釋氏經典。莫非真正。惟茲至言。了得佛性。義極幽隱。理歸清淨。如觀水月。似拂塵鏡。泡喻知促。色身悟病。導彼羣蒙。朗然心瑩。</div>
</p></div>
<div class='div-other'><a id='mulu692' />
<p class='h3'>又</p><p class="byline">李讓夷<span class='note-inline'>(唐)</span></p><p style="text-indent:0em" class="lg-abnormal"><div class='lg-row'>佛性無著。佛言有歸。猗歟此經。得歸之微。外忘空相。內泯是非。乃與經義。終日不違。有能信嚮。或善發揮。髻珠心印。其殆庶幾。</div>
</p></div>
<div class='div-other'><a id='mulu693' />
<p class='h3'>又</p><p class="byline">柳公權<span class='note-inline'>(唐)</span></p><p style="text-indent:0em" class="lg-abnormal"><div class='lg-row'>昔須菩提。見佛請益。聞大般若。信解開釋。不有不空。非言非寂。以如立義。以筏喻跡。揣磨一經。前後六譯。今之而七。畢竟斯獲。</div>
</p></div>
<div class='div-other'><a id='mulu694' />
<p class='h3'>畵阿彌陀佛像贊</p><p class="byline">蘇　軾<span class='note-inline'>(宋)</span></p><p>蘇軾之妻王氏。名潤之。字季章。年四十六。元祐八年八月一日。卒于京師。臨終之夕。遺言捨所受用。使其子邁迨過為畫阿彌陀像。紹聖元年六月九日像成奉安于金陵清涼寺。贊曰。</p>
<p style="text-indent:0em" class="lg-abnormal"><div class='lg-row'>佛子在時百憂繞。臨行一句何由了。口稱南無阿彌陀。如日出地萬國曉。何况自捨所受用。畫此圓滿天日表。見聞隨喜悉成佛。不擇人天與蟲鳥。但當常作平等觀。本無憂樂與壽夭。丈六金身不為大。方寸千佛夫豈小。此心平處是西方。閉眼便到無魔嬈。</div>
</p></div>
<div class='div-other'><a id='mulu695' />
<p class='h3'>無量壽佛贊</p><p class="byline">釋元照<span class='note-inline'>(宋)</span></p><p style="text-indent:0em" class="lg-abnormal"><div class='lg-row'>八萬四千之妙相。得非本性之彌陀。十萬億剎之遐方。的是唯心之淨土。淨穢雖隔。豈越自心。生佛乃殊。寧乖<span class='corr'>己</span>性。心體虚曠。不礙往來。性本包容。何妨取捨。是以舉念即登於寳界。還歸地產之家鄉。彈指仰對於慈容。實會天真之父子。幾生負德。枉受沉淪。今日投誠。必蒙拯濟。三心圓發。一志西馳。盡來際以依承。歷塵剎而稱讚。</div>
</p></div>
<div class='div-other'><a id='mulu696' />
<p class='h3'>釋迦出山畵像贊<span class='note-inline'>(并序)</span></p><p class="byline">釋德洪<span class='note-inline'>(宋)</span></p><p>秦越人之于毉。望見知死生。老潘之于墨。摸索知精粗。蓋其不傳之妙。無地寄語默耳。歐陽文忠公曰。小字遺教經。雖不著書者之名。然非羲之莫能作也。予閱錢樂道家。所蓄釋迦文佛出山像。雖不主名。然非道子莫能作也。以其筆意之著也。樂道人品甚高。鐵書血食之後。其沉信痛敬。所致像之寄寓決非苟然。拜手稽首贊曰。</p>
<p style="text-indent:0em" class="lg-abnormal"><div class='lg-row'>徧大海味。具于一滴。盡法界身。足于纖埃。佇思。則燈王之座。不能入毘耶之室。斂念。則彌勒之門。彈指即開。惟我鼻祖釋迦和尚。初出雪山即示此像。以百千億微塵數身。九十七大人之相。頓入毫端三昧。而幻此一幅之上。垂手跣足。頂螺含絲。超然靜深。出三界痴。如浩蕩春寄於纖枝。如清涼月印于盆池。鏤氷琢雪。我作贊詞。關空鎖夢。夫子其牢蓄之。</div>
</p></div>
<div class='div-other'><a id='mulu697' />
<p class='h3'>漣水觀音畵像贊<span class='note-inline'>(并序)</span></p><p class="byline">釋德洪</p><p>大觀四年春二月。戊子之夕。病比丘德洪。纍然臥縲絏之中。夢至一處。庭宇閴然。有僧導入室中。舉燭視壁間。有鐘山寳公菩薩之像。意欣然欲得之而像輙自墮手中復展視之則化為十二面觀音慈嚴之相。心大驚異。遂覺。已三鼓矣。三月甲辰。南州德逢上人。以書來訊且曰。吾以衣鉢遣僧詣漣水。畵觀音像。至其莊嚴。妙天下之手。德洪追憶前事。問其遣僧之日。乃其得夢之夕。因自感歎。菩薩以大悲等慈。哀怜照臨如是昭著。其恩何德以報之。惟以筆舌言詞。喻海之深。誇日之明耳。謹稽首為之贊曰。</p>
<p style="text-indent:0em" class="lg-abnormal"><div class='lg-row'>稽首淨聖甘露門。無量勝身徧沙界。應諸眾生心所求。譬如春色花萬卉。西方肅殺憂愁地。故住寳陀落伽山。此方教體在音聞。故稱名者得解脫。一切眾生殺心盛。癡暗不見不發心。故現鷹巢蚌蛤中。亦作畵師畵其像。菩薩豈有種種心。皆其悲願力如是。何人毫端寄逸想。幻出百福莊嚴身。屹然欲動千光集。譬如將回紫金山。瞭然欲瞬眾生好。譬如欲坼青蓮花。蠻奴水王來獻誠。想見細雨天花落。眾生五濁熱惱中。色欲愛見所熏炙。忽然覩此寳月相。一切毛孔皆清淨。成此不思議功德。皆因上人心所獻。願我早熏知見香。願我常披慈忍服。願魔障山速崩裂。願大智慧常現前。心精遺聞證圓通。自然靜極光通達。我當定如觀世音。一切眾生願如我。</div>
</p></div>
<div class='div-other'><a id='mulu698' />
<p class='h3'>旃檀四十二臂觀音贊<span class='note-inline'>(并序)</span></p><p class="byline">釋德洪</p><p>予蓄四十二臂觀音菩薩之像。如護目睛。今以授友人李天輔。又為之贊曰。</p>
<p style="text-indent:0em" class="lg-abnormal"><div class='lg-row'>汝意有言。枯兀作鬼。我心不生。髑髏則水。乃知妄覺。一法成二。湛然圓明。百千一耳。稽首大士。應物而形。隨其小大。如谷荅身。千臂執持。千眼觀照。以無心故。受用俱妙。臂如青春。藏于化身。隨其枝葉。疎密精神。惟此瑞相。四十二臂。不越徑寸。華嚴畢備。清涼寳月。或慈或威。如欲舉足。花輪乘之。碧螺之間。有佛儼容。如蟭螟蟲。巢蚊睫中。隱于石間。顯出蚌蛤。以無礙慈。不擇清濁。我觀震旦。種性猛利。由聞思入。甘露滅地。願加被我。障盡心開。如觀世音。無礙辯才。我說此偈。萬象合掌。何以無礙。敲空作響。</div>
</p></div>
<div class='div-other'><a id='mulu699' />
<p class='h3'>華藏寺慈氏菩薩贊<span class='note-inline'>(并序)</span></p><p class="byline">釋德洪</p><p>金陵華藏禪院旃檀慈氏菩薩像。相好之工妙天下。而神異靈感。未易以一二數。居景德寺之後殿。舒王嘗夢像。求易居甚切。既覺而忘之。<span class='corr'>已</span>而復夢理前事。公夢中固留之像。則泣下起而視之。真有淚零。因大驚異。即迎至華藏之大殿。俄景德寺火一夕而燼。嗚呼。三災彌綸。大千滅壞。像豈得久留人間世。而痛自軃免。為此兒戲狹劣相耶。是蓋護法諸天。以像之靈瑞。佑之則然。非菩薩意也其不可以不辨稽首為之贊曰。</p>
<p style="text-indent:0em" class="lg-abnormal"><div class='lg-row'>何人寄逸想。游戲浮漚間。以如幻之力。刻此旃檀像。坐令眾妙好。秀發千花中。天冠束紺髮。銖衣絡華鬘。種種妙莊嚴。成此功德聚。當時億萬種。感極則悲號。樓觀出談笑。祕護百寳攢。如登覩史天。如集龍華會。嗟哉像教末。羽嘉成百鳥。棘生薝蔔林。龍神為悲慟。王臣寔外護。異夢非意思。願推明月輪。出此蓬勃烟。願回紫金山。安置清涼處。至今百福相。儼然臨人天。神力吁莫測。拜起涕汍瀾。我諦觀十方。寔無心外境。自然離依他。及與徧計執。即今目所見。非有亦非無。如像現鏡中。非鏡亦非像。願入此三昧。識心自然明。于十方國土。而作大佛事。稽首大慈尊。證我如是說。</div>
</p></div>
<div class='div-other'><a id='mulu700' />
<p class='h3'>泗州院旃檀白衣觀音贊<span class='note-inline'>(并序)</span></p><p class="byline">釋德洪</p><p>筠州太平泗州院僧元鑒所蓄觀音菩薩之相。慈嚴妙麗。靈異殊勝。如上天竺所見者。問何自得之。鑒曰。始有客舟載歸。象傳數家家輒禍至滅亡者皆畏不敢迎獨吾迎事之而無異焉。余曰昔廬山文殊師利之像。不肯留寒谿。而喜隨遠公歸東林。金陵彌勒像。不肯住景德而現夢于舒王永居華藏。今此像乃獨樂寓于鑒。是皆與菩薩有大因緣。不然。聖心豈有所擇而避就之耶。為之贊曰。</p>
<p style="text-indent:0em" class="lg-abnormal"><div class='lg-row'>我聞菩薩昔因地。所供養佛名觀音。從聞思修入悟心。心精遺聞而得道。見聞覺知不可易。譬如西北與東南。而此乃曰聞可遺。令人罔然墮疑網。龍本無耳聞以神。蛇亦無耳聞以眼。牛無耳故聞以鼻。螻蟻無耳聞以身。六根互用乃如此。聞不可遺豈理哉。彼于異類昧劣中。而亦精妙不間斷。况我自在慈忍力。無畏解脫獨不然。鐘鼓俱擊聲不同。知其不同是生滅。而二種聲不相參。即是同時寂滅法。稽首淨智功德聚。廣大莊嚴悲願海。憫我心明力不逮。時時種子發現行。如人因酒而發狂。戒飲輒復逢佳醞。願滅顛倒癡暗障。願獲辯才智慧藏。游戲十方微塵剎。亦施無畏利眾生。凡曰有心能聞者。同入圓通三昧海。</div>
</p></div>
<div class='div-other'><a id='mulu701' />
<p class='h3'>靖安胡氏所蓄觀音贊</p><p class="byline">釋德洪</p><p style="text-indent:0em" class="lg-abnormal"><div class='lg-row'>稽首淨智甘露門。稽首無礙悲願海。稽首紫金光聚山。稽首心精遺聞地。願賜威光加被我。摧滅一切夙障山。令我一切剎塵中。見此百福如月面。菩薩常念諸眾生。譬如慈母憶怜子。子若晝夜常念母。母子百劫必相見。如針之契諸磁石。如雷之文于象牙。皆即自然如是應。非諸心識可思量。鷹巢現形蚌中出。化為畫女并魚師。皆隨眾生心所變。一一成<span class='corr'>辦</span>無遺餘。妙哉三十二應身。一十四種無畏力。願于一念淨心現。譬如秋月現止水。一切眾生見者聞。皆入圓通三昧海。</div>
</p></div>
<div class='div-other'><a id='mulu702' />
<p class='h3'>潭州東明石觀音贊<span class='note-inline'>(并序)</span></p><p class="byline">釋德洪</p><p>長沙馬氏時一夕東城雉堞間。光屬天。達旦不滅。州人按其處。有石臥古井旁。半為土所吞。其色青瑩。相與發之。即大悲觀音之像。挹水灌沐。妙容慈相。忽然顯露。如蓮花之出泥。大眾歡呼愛慕之極。又如嬰兒之見母。于是建寺號東明。初以律興。餘百年。民恃以為福田。元祐初。長老遷公以禪易之未幾棄去。今海禪師自溈山來宴坐于室。不蓄粒米倚此像以飯四方來者。崇堂邃宇。又加麗焉。余聞菩薩之悲。願于濁惡世一切眾生之用處化身為魚米為肉山以足其欲心今夜半光耀。乃其一戲遂與無窮之眾園林花觀飲食臥具充足耶。謹拜手稽首對像說偈曰。</p>
<p style="text-indent:0em" class="lg-abnormal"><div class='lg-row'>大悲智光本無礙。于一切處常發現。豈特夜半瓦礫間。始復爛然上霄漢。此邦眾生共勝業。時節成熟故如是。譬如日月行虚空。水無穢潔皆照臨。灰沙若沉波自寒。圜影于中迥殊特。稽首妙智觀世音。是娑婆界真教體。應機而現為說法。信心起處說法竟。我今見境得成就。亦同皆聞獲圓通。六根遟速雖不齊。要是一精明所現。我知暗相不能昏。與彼心精遺聞處。眾塵隔越妄分別。常真寔中無是事。死生之變尚不改。豈有根塵乃能蔽願。令持此妙法門于此剎土為佛事一切聲色熱惱中。與眾生作清涼處。皈命救世大悲者。願賜威光加被我。令我獲無作妙力。令我亦名無所畏。令我具無礙辯才。令我入一切種智。我及一切諸有情。皆如觀音得自在。</div>
</p></div>
<div class='div-other'><a id='mulu703' />
<p class='h3'>小字華嚴經贊<span class='note-inline'>(并序)</span></p><p class="byline">釋德洪</p><p>蜂房于梁間。以漆液固其蔕鶴巢于木末。累百日而後成。彼曾何知。而經營之妙。積累之功。若習秇之神。蓋其靈明廓徹。不思議之力。雖昧劣飛搖之中。而具足成就。弗差毫末。况首出萬物應物而能言者乎。昔有梵僧來自五天。見晉宮闕崇麗。歎曰。是與忉利天何異。但彼道力所成。而此直業力耳。余竊笑之。是安知我此妙力。出生太虚。容受寰宇。曾何天上人間樓觀之足云哉。道人栖公。憫世迫隘。就其所欲書大方廣佛華嚴經于方冊中。其輕妙可以一掌置開編蠕蠕如行。螘熟視之。其橫斜曲直。重交反仄。曲盡其妙。不翅如擘窠大書。觀者填門。歎未曾有。余欲稱贊是無作之功。乃說偈曰。</p>
<p style="text-indent:0em" class="lg-abnormal"><div class='lg-row'>我聞尊者龍勝師。應供曾入娑竭海。龍宮妙塵妙章句。目所一瞥輒能誦。流于五天及震旦。為熱惱中甘露門。惟道人栖出其後。願力猛利思精特。能于方䇿紙墨間。書此大經十萬偈。誦于蝸舍巢庵中。了然如在龍宮見。觀者種性有差別。愛慕皆生殊異想。要當諦觀一塵中。亦有無邊妙經卷。昔有智人破此塵。十方世界一切說。以名塵故非斷空。而可破故非寔有。了此兩宗妙法門。亦攝一切契經海。譬如困臥俄頃際。夢中所歷更千載。乃知一念圓古今。真實際中法如是。一微塵妙不可測。當知一一塵亦然。譬如天帝網明珠。珠體瑩然俱照徹。一珠具足諸網珠。一一珠中同徧入。我今以此金剛句。壞滅彼眾下劣想。使悟塵中含此經。奚方冊中乃驚異。咨爾山君河樹神。各各當憶本願力。要當勇猛勤守護。勿令邪念輒蠧侵。毗藍風吹須彌盧。刼火焚燒大千界。為攤此經一切處。使其凉曝各得所。我此現前佛子等。作是觀者名正觀。稽首十方調御師。剎剎塵塵為作證。</div>
</p></div>
<div class='div-other'><a id='mulu704' />
<p class='h3'>小字金剛經贊<span class='note-inline'>(并序)</span></p><p class="byline">釋德洪</p><p>瓊上人以飽霜兔毫數莖。束為筆其銳如麥芒。臨紙運肘。快等風雨。書金剛般若經于兼寸環輪中望之團團如珠在薄霧間。即而視之其行如人挽髮作煙鬟。自非思力精微。何以臻此哉。為之贊曰。</p>
<p style="text-indent:0em" class="lg-abnormal"><div class='lg-row'>昔有佛子根猛利。能觀空性則是色。欲顯空色不思議。仰空書此金剛句。至今風雨被原野。諸樵牧者集其下。乃知肉眼不能見。譬如水中有鹽味。惟道人瓊思精奇。能觀色性即是空。視此纖管大如椽。揮翰如行九軌道。故于兼寸環輪中。備足廣大言說身。世人可見不可讀。譬如嬰兒親崖蜜。我于此經能證入。初中後善三法門。忽然落筆如建瓴。不復現行生倒想。由色空觀入諸境。奏刀肻綮無全牛。盡持此法施羣生。甚微細智願同證。</div>
</p></div>
<div class='div-other'><a id='mulu705' />
<p class='h3'>臨川寳應寺塔光贊</p><p class="byline">釋德洪</p><p>維寳應寺律師寳覺大士慕寂。修大殿之崇成。妙天下之壯麗。有光夜現于塔。萬眾為之作禮。光雖不言而意傳。葢旌功德之殊異。客疑余之言。曰。光不言。則是光嘗言。塔意傳。則是塔有意。寧有是理。余曰。佛以光為舌。說華嚴之法門。又以塔為耳。聼法華之妙義。所以明根塵之同源而情與無情之不二也。嗟眾生之顛倒。分色身之臭味。苟返流而證真。遺六用而俱棄。非特塔光而<span class='corr'>已</span>。一切諸法皆如是。故葵藿向日而回旋。磁石與針而冥契。空桑能孕賢聖。山岳解呼萬歲。夫豈不然哉。客曰。塔廟之在震旦者。不知其幾。胡為皆無光見。而此塔獨爾耶。于是甘露滅笑曰。譬月之在天。影落眾水。水濁則月隱。水澄則月現。月故常明。而以水之清濁。故見不見爾。吾以是知此邦民信心清淨。所以致此奇瑞。我作贊辭。非止見聞隨喜。又以為翰墨之遊戲也。</p>
</div>
<div class='div-other'><a id='mulu706' />
<p class='h3'>東坡畫應身彌勒贊<span class='note-inline'>(并序)</span></p><p class="byline">釋德洪</p><p>東坡居士。游戲翰墨。作大佛事如春形容藻飾萬像。又為無聲之語。致此大士于幅[糸*氐]之間。筆法奇古。遂妙天下。殆希世之珍。瑞圖之寳。相傳始作以寄少游。卿上人得于少游之家。二老流落萬里而妙觀逸想。寄寓如此可以想見其為人。余還自海外。見于湘西。謹拜手稽首。為之贊曰。</p>
<p style="text-indent:0em" class="lg-abnormal"><div class='lg-row'>唯老東坡。秀氣如春。游戲翰墨。撾雷飜雲。偶寄逸想。幻此沙門。了無一事。荷囊如奔。憨腮膰腹。行若不聞。眾生狂迷。以利欲昏。如一器中。閙萬虻蚊。吾未暇度。駝臥猿蹲。傲睨一世。隨處乾坤。</div>
</p></div>
<div class='div-other'><a id='mulu707' />
<p class='h3'>出檀衣贊<span class='note-inline'>(二首)</span></p><p class="byline">釋德洪</p><p style="text-indent:0em" class="lg-abnormal"><div class='lg-row'>古佛身上衣。佛佛相付授。慈恩愛兒心。針針自成就。是故吾雙峰。自少至白首。護惜如鏡奩。一塵不敢受。何以出檀名。此時無別慮。如持油鉢行。如躡獨木渡。永懷毘尼藏。一旦成萬古。紛紛五羣眾。來觀不須禮平時放逸心。化作額間泚。將見衣匣前。泚流似江水。咨爾淮山神。守護當奉職。無使塵涴侵。無使雲潤濕。諦觀不敢瞬。心折三歎息。</div>
</p><p style="text-indent:0em" class="lg-abnormal"><div class='lg-row'>此出檀衣。慈母授我。不敢手撲。矧敢覆臥。五十餘年。儼臨清眾。寒暑不易。盡形受用。師後當知。商那和老。于母腹中。披九枝草。</div>
</p></div>
<div class='div-other'><a id='mulu708' />
<p class='h3'>傳衣閣贊</p><p class="byline">釋德洪</p><p style="text-indent:0em" class="lg-abnormal"><div class='lg-row'>達磨信衣。轉相傳付。四傳至今。今以付汝。受授惟艱。命如懸絮。法徧法界。此衣乃住。想見峯前。父子相語。惟僧行月。以閣其處。坐令朱欄。環達雲雨。</div>
</p></div>
<div class='div-other'><a id='mulu709' />
<p class='h3'>慈明禪師真贊<span class='note-inline'>(并序)</span></p><p class="byline">釋德洪</p><p>鍾山僧遠。庵居五十年。而二十年掬澗而飲。長安窺基三車隨行而一車酒胾逍遙。羅什口析妙義。而畜靡嫚之倩。曰吾有欲障。清涼澄觀<span class='corr'>已</span>任大教。而畏五色糞。且以十願律身。是四比丘者。舉人類精奇。風流相映。何其制行。乃爾相戾耶。葢知其所同者道。所不同者迹。故其所履正權異。救時存道。皆非苟然。使其無權時之智。則教之延遠要未可必也。傳曰。神而明之。存乎其人。非特為教者為然。則傅大士其悲智所施亦然也。故吾慈明禪師。汾陽昭之嗣。黃龍南之師。南之玉立。有清涼之風。昭之精嚴。挺鍾山之操。而公獨平等逆順。嬉戲垢污。甚于基什。而其道能支臨濟。與日月爭光。真不纏凡聖。超然不測人也。自公化去六十年。而余始至其廬。拜其塔。瞻其像。稽首為之贊。曰。</p>
<p style="text-indent:0em" class="lg-abnormal"><div class='lg-row'>緣生諸法名體絕。如空字身水魚迹。是無相門緣寂宗。一切智智差別海。公于是中如法船。泛然出沒無所畏。使諸游者心泰定。種種驚怖成虚空。平生神兵雙不借。玄機不動萬象驚。而公宴坐不言中。諸有求心如古井。鈍根阿師終聼瑩。法味迷醉如惺惺。矍然奮迅為一戲。句裏明人楔出楔。紫金鎖骨眠空山。吁嗟音容不可覿。當知其聲如雷霆。稽首慈明常出現。</div>
</p></div>
<div class='div-other'><a id='mulu710' />
<p class='h3'>栽松道者真身贊</p><p class="byline">釋德洪</p><p style="text-indent:0em" class="lg-abnormal"><div class='lg-row'>生死變滅。如漚在海。無有處所。浩然茫昧。而此老人。游戲自在。出死入生。初無限礙。譬如壯士。脫袍著鎧。令鎧與袍。儼然相對。是故山中。兩身具在。凡夫眾生。為眼所葢。為抉其膜。使生光彩。</div>
</p></div>
<div class='div-other'><a id='mulu711' />
<p class='h3'>疎山仁禪師贊</p><p class="byline">釋德洪</p><p>古老衲住山。多託物寓意。既自游戲。亦欲悟人。如紫胡之畜犬道。吾之巫衣端笏。獨雪峰歸宗西院。皆握木蛇。故雪峰寄西院偈云。本色住山人且無刀斧痕。余元符間至疎山。見仁禪師畫像。亦握木蛇。嘗有問者曰。和尚手中是什麼物。荅曰。是曹家女。因歎其孤韻超拔。能清涼熱惱。為作贊曰。</p>
<p style="text-indent:0em" class="lg-abnormal"><div class='lg-row'>三支習氣。其毒熾然。熏蒸識心。盤屈糾纏。眾生不明。橫生疑怖。忽然見之。輒自驚仆。空花世間。本離生滅廓然十方。露其宭宂。惟矬師叔。是大幻師。與奪萬法。自在娛嬉。乃知大千。皆公戲具。手中木蛇。是曹家女。</div>
</p></div>
<div class='div-other'><a id='mulu712' />
<p class='h3'>郴州乾明進和尚舍利贊<span class='note-inline'>(并序)</span></p><p class="byline">釋德洪</p><p>余觀崇進和尚舍利于南岳福嚴寺。炷香臨盤。以箸點之隨箸而升如露之將零投于脆瓶。彷徉而行如魚之在淵。又觀其畫像。方順揕口。神情靜深。若不可犯干者。門弟子惠覺謂余言。吾師衡陽伍氏子。早依南臺正悟然禪師落髮焉。受具游方。餘三十年。所至。以荷眾。稱福嚴長老。保宗新其寺。殿閣宏壯妙天下。師寔董其事。郴州以乾明寺。命師居之。而弗演法。或問之曰。我苐與衲子作粥飯主人耳。其敢荷此事。而天姿直亮。寡言笑。道具余。不置一錢。牧眾以公。攝物以慈。以故道俗歸之如雲。退客香山。元符三年五月十二日。順寂。壽七十有七。臘五十有五。臨終。謂眾曰。我即死。達旦便當火之。以灰投江中。勿稽留也。魔事將戲汝曹矣。言訖而寂。眾不忍留兩夕梵唄。郡吏遽至。責以慢禮。悉拘系其眾。因相視驚異。魔事之言有徵也。茶毗之日天地清寧。燼餘。得舍利甚多。觀者爭分之。至漬汰所焚之地有得之者。筠谿曰。生有志行。神化不亂。可也。火風壞滅。殊異發生。可也。而一官吏至。乃能前知。豈偶然也哉。乾明所養至此。弟子又能事之如生。久而不忘。有古高僧之風。為之贊曰。</p>
<p style="text-indent:0em" class="lg-abnormal"><div class='lg-row'>李廣射虎。石為之穿。耿恭祝井。涸為之泉。忠孝所至。如響荅焉。公亦何為。飢飡困眠。人初莫測。公豈自言。戲為火浴。朽者明鮮。舍利粲粲。玉碎珠圓。乃至所養。蓋其云全。天全之妙。非粗不傳。如春在花。如意在弦。嗤嗤橫目。氣凌雲天。死未及寒。化為腥膻。矧投于火。不作腥烟。安有萬手[(冰-水+〡)*ㄆ]此精堅。維德之一。垔所拳拳。生死之大。卒莫能遷。公初設心。唯此是專。不祈人知。人趨如川。終必有驗。理之固然。我作贊詞。豐碑以鐫。</div>
</p></div>
<div class='div-other'><a id='mulu713' />
<p class='h3'>雲庵和尚舍利贊<span class='note-inline'>(并序)</span></p><p class="byline">釋德洪</p><p>政和七年五月戊申。法侶集于寂音堂。佛鑑大師淨因。以小玉瓶。跪注于盤。鎗然有聲。璀粲五色。謂余曰。此汝師舍利也。于是矍然再拜悚觀。小大如米豆。瑩明淨圓。然其色多如玉者。因嘗親見其火浴。道俗觀者數千人。皆得之。哀慕之聲震山谷。後月餘。兒稚汰其灰。猶有舊者。自近世南州大士之化。其靈驗奇瑞彰大殊異。如雲庵者。以一二數。嗚呼。尚忍言之。將畢世護持。作隨身叢林依歸。老則求有道而能文者。銘之。藏名山。使後世知臨濟九世之孫傑。大偉奇如此。因之志可佳也。門人德洪。謹再拜稽首。為之贊曰。</p>
<p style="text-indent:0em" class="lg-abnormal"><div class='lg-row'>是身夢境一塵垢。分段苦業所成就。折旋俯仰誰使之。皆汝一念顛倒想。若言此身非念倫。云何想中可傳令。乃知妄想融通趣。如幻如露如雲影。念清淨則身光明。念雜想則身垢穢。君看火力初無情。聖凡偽真俱發夢。雲庵偏得老南道。粹然一出支臨濟。平生慈悲喜捨力。及樂說辨智慧光。大願所熏精進幢。上契佛祖超情見。至妙要非粗不傳憫。世狹劣示小者。稽首作贊示同學。千載叢林有耿光。</div>
</p></div>
<div class='div-other'><a id='mulu714' />
<p class='h3'>死心禪師舍利贊<span class='note-inline'>(并序)</span></p><p class="byline">釋德洪</p><p>余不識禪師。靈源以為法門畏友。山谷以為禪林奇秀。以靈源山谷之慎許可。而詩詞禪偈相多如是。則叢林未識未見者。何敢疑哉。雅尚座出舍利為示。謹為之贊。以結他日法會歡喜之緣。贊曰。</p>
<p style="text-indent:0em" class="lg-abnormal"><div class='lg-row'>地水火風。動暖堅濕。是中何從。出此堅實。葢眾生心。引大法力。化為光明。圓粹五色。稽首死心。罵人老賊。</div>
</p></div>
<div class='div-other'><a id='mulu715' />
<p class='h3'>空生真贊<span class='note-inline'>(并序)</span></p><p class="byline">釋德洪</p><p>漳南僧慎脩。游吳中。得此畫于敗垣破壁間。拂除埃翳神觀靜㴱。如維摩大士。得心解脫時。出以示余。為之贊曰。</p>
<p style="text-indent:0em" class="lg-abnormal"><div class='lg-row'>以空寂身。無所依倚。而捉杖藜。以靈知心。不在散攝。而玩貝葉。不舍色聲。而證真空。與我日用。能所心同。于一切處。寂入法海。如風行空。無所妨礙。但離二執。圓成普會。當慎以修。入此三昧。</div>
</p></div>
<div class='div-other'><a id='mulu716' />
<p class='h3'>祐勝菩薩贊<span class='note-inline'>(并序)</span></p><p class="byline">釋德洪</p><p>祐勝聖容。菩薩僧也。航海而至。自北天竺頓息此山。為邦人福田。其靈感如呼谷嚮。應㨗而至。是其善慈力。稽首為之贊曰。</p>
<p style="text-indent:0em" class="lg-abnormal"><div class='lg-row'>雷發春曉。象牙有花。是何因緣。而使然耶。一切幻物。感以無心。不思而合。如磁石針。况我大士。慈善根力。不起于座。沛然甘澤。千峰青碧。環如長城。經今幾時。殿閣崇成。咨爾邦士。時朔薦拜。稽首真慈。是甘露海。</div>
</p></div>
<div class='div-other'><a id='mulu717' />
<p class='h3'>繡釋迦像并十八羅漢贊<span class='note-inline'>(并序)</span></p><p>吾友羅彥勝之室鄒氏。嘗得重疾。幾死。夢羣沙門來慰之。<span class='corr'>已</span>而少瘳。乃發心繡十八大士像。則頓愈彦勝以武洞清模本。為之格。凡五年而成。夫人天思精巧。曲盡其妙。可以目識。不可以言諭也。政和五年秋七月。余臥痾石門。彥勝室携十八軸。并釋迦如來像來求贊。余自顧貧無以為世尊諸大士供。乃以筆語為之供。名曰筆供養云。</p>

<div class='div-other'><a id='mulu718' />
<p class='h4'>釋迦佛</p><p style="text-indent:0em" class="lg-abnormal"><div class='lg-row'>指以心運。茸以針通。針針是佛。佛佛皆茸。十分月滿。萬國春同。稽首真慈。生女巧中。</div>
</p></div>
<div class='div-other'><a id='mulu719' />
<p class='h4'>第一賔度羅跋囉墮闍尊者</p><p style="text-indent:0em" class="lg-abnormal"><div class='lg-row'>霜筠雪竹。石燈下安。青猊妥尾。徐行仰看。師則跏趺。顧視空几。吐辭如雷。侍者如耳。</div>
</p></div>
<div class='div-other'><a id='mulu720' />
<p class='h4'>第二迦諾迦伐蹉尊者</p><p style="text-indent:0em" class="lg-abnormal"><div class='lg-row'>蒼髯紫鱗。上有懸錫。玉像金瓶。層置立石。蠻王跪看。鑪烟上直。手<span class='corr'>掐</span>珠輪。心境俱寂。</div>
</p></div>
<div class='div-other'><a id='mulu721' />
<p class='h4'>第三跋釐墮闍尊者</p><p style="text-indent:0em" class="lg-abnormal"><div class='lg-row'>神觀靜深。合爪欽視。誰設華輪。前置淨几。髯王捧塔。自何而至。中有全身。勿安舍利。</div>
</p></div>
<div class='div-other'><a id='mulu722' />
<p class='h4'>第四蘇頻陁尊者</p><p style="text-indent:0em" class="lg-abnormal"><div class='lg-row'>石牀之外。老松挺拔。玉瓶之中。山花自發。手持如意。默而說似。梵帙不看。知離文字。</div>
</p></div>
<div class='div-other'><a id='mulu723' />
<p class='h4'>第五諾距羅尊者</p><p style="text-indent:0em" class="lg-abnormal"><div class='lg-row'>樹亦求法。身當木坐。鹿有施心。供以山果。雪眉許長。舒綰在我。默而識之。未用驚破。</div>
</p></div>
<div class='div-other'><a id='mulu724' />
<p class='h4'>第六跋陁羅尊者</p><p style="text-indent:0em" class="lg-abnormal"><div class='lg-row'>兩鬼投書。與僧聚語。師竊聞之。抱膝回顧。我心均平。等視諸趣。一念捨心。即離五怖。</div>
</p></div>
<div class='div-other'><a id='mulu725' />
<p class='h4'>第七迦理迦尊者</p><p style="text-indent:0em" class="lg-abnormal"><div class='lg-row'>身如蕉虚。心如兔止。師慈如和。侍者笑視。毒龍難降。我試彈指。便升鉢中。喜見脊尾。</div>
</p></div>
<div class='div-other'><a id='mulu726' />
<p class='h4'>第八闍羅弗多羅尊者</p><p style="text-indent:0em" class="lg-abnormal"><div class='lg-row'>坐依胡牀。手把笻竹。偏袒右肩。而[(冰-水+〡)*ㄆ]一足。小僧滌器。師視而笑。主伴則殊。日用同妙。</div>
</p></div>
<div class='div-other'><a id='mulu727' />
<p class='h4'>第九戍愽迦尊者</p><p style="text-indent:0em" class="lg-abnormal"><div class='lg-row'>此瑠璃瓶。中迸五色。是功德聚。善慈根力。僧俗儼然。殊迹同道。即事之理。一體三寳。</div>
</p></div>
<div class='div-other'><a id='mulu728' />
<p class='h4'>第十半託迦尊者</p><p style="text-indent:0em" class="lg-abnormal"><div class='lg-row'>手雖有拂。境以無塵。出三毒夢。乘五色雲。霜露果熟。慈忍現身。以空為地。立處皆真。</div>
</p></div>
<div class='div-other'><a id='mulu729' />
<p class='h4'>第十一羅怙羅尊者</p><p style="text-indent:0em" class="lg-abnormal"><div class='lg-row'>閑提數珠。背坐危石。捉錫山童。越樹而劇。象銜藕花。來獻法供。六根妙同。鼻能致用。</div>
</p></div>
<div class='div-other'><a id='mulu730' />
<p class='h4'>第十二那迦犀那尊者</p><p style="text-indent:0em" class="lg-abnormal"><div class='lg-row'>苾芻捧塔。示空寂身。於菟對我。示心境真。手把寳書。而不展玩。又示解空。文字不斷。</div>
</p></div>
<div class='div-other'><a id='mulu731' />
<p class='h4'>第十三因羯陀尊者</p><p style="text-indent:0em" class="lg-abnormal"><div class='lg-row'>情無住著。袒而凭几。侍僧擊罄。狻猊臥戲。石屏倚天。下迸流水。水聲觸眼。石光倒耳。</div>
</p></div>
<div class='div-other'><a id='mulu732' />
<p class='h4'>第十四伐那波斯尊者</p><p style="text-indent:0em" class="lg-abnormal"><div class='lg-row'>縱倚箕踞。莫不是定。毒既止息。邪亦自正。鉢花自香。蒲扇閑把。目現雲霄。我相未捨。</div>
</p></div>
<div class='div-other'><a id='mulu733' />
<p class='h4'>第十五阿氏多尊者</p><p style="text-indent:0em" class="lg-abnormal"><div class='lg-row'>蠻奴鶴立。盆花置前。倚杖屈足。頷髭蚪然。了世間空。獨游理窟。石上軍持。是吾長物。</div>
</p></div>
<div class='div-other'><a id='mulu734' />
<p class='h4'>第十六注茶半託迦尊者</p><p style="text-indent:0em" class="lg-abnormal"><div class='lg-row'>心花開敷。行象明潔。翛然宴坐。秀目豐頰。萬象之語。六根之功。以手摶取。置不言中。</div>
</p></div>
<div class='div-other'><a id='mulu735' />
<p class='h4'>第十七難提密多羅慶友尊者</p><p style="text-indent:0em" class="lg-abnormal"><div class='lg-row'>風度凝遠。支頥而倦。看此寳塔。至身出現。戲蠻弄毬。引此稺獸。萬用不藏。如日之晝。</div>
</p></div>
<div class='div-other'><a id='mulu736' />
<p class='h4'>第十八賔頭盧尊者</p><p style="text-indent:0em" class="lg-abnormal"><div class='lg-row'>夷奴碾茶。愚中有慧。走鹿臥地。動中有止。而師持塵。閒坐俯視。曾見佛來。法法如是。</div>
</p></div></div>
<div class='div-other'><a id='mulu737' />
<p class='h3'>放光二大士贊<span class='note-inline'>(并序)</span></p><p class="byline">釋德洪</p><p>高安龔德莊。出畫軸。有二比丘像。皆梵帔相好。上有化佛。下布雨花熟視之有。光影滅沒。如日在蒼蒼涼涼之間。于是大驚自失。德莊曰。始僧繇畫于漢州德陽善寂寺之東壁。自是有光。世傳神異。唐麟德中。有僧摸之。亦有光。以授資州牧王紀。紀奉之舟行。風濤覆他舟。而紀舟進止自若。夜泊津次。舟人聚語嗟異。有商婦孕踰兩年不乳。聞之。從紀求摹像。禱之。一息而乳。垂拱三年。則天迎置內道場。光尤猖狂。中宗嘉。歎。此為我家瑞。唐祚其昌乎。今朝治平丁未。嘉禾陳舜俞令舉為湖州獲之作贊。藏為家寳。政和六年。春獻于京師。有詔摸傳禁中。而光猶益奇變。京師爭售之。畫工致富者比屋。然傳以為地藏觀音之像。當有據耶。余曰。是觀世音得大勢至像也。受記經曰。過去金光師子遊戲佛時。有國王威德。從禪定起見二童子生蓮華中。一名寳意。二名寳上。說偈發願。而釋迦如來。前身威德王也。觀世音得大勢。寳意寳上也。于未來世成等正覺。則觀世音號普光功德寳如來。得大勢號善住功德寳王如來皆以次補無量壽。故作雲間跏趺之像。僧繇殆非畫師也。德莊撫手笑曰。當為我贊之。</p>
<p style="text-indent:0em" class="lg-abnormal"><div class='lg-row'>人趣可學道。乃為婬事苦。生那落迦中。方無婬欲樂。眾生如犛牛。愛此貪欲尾。異哉兩童子。藕花中化生。對天龍鬼神。作大師子吼。我若從今始。起于貪欲心。是則為欺誑。十方一切佛。以是因緣故。証色身三昧。我亦于今日。復作師子吼。若從今日始。不斷貪欲心。是則為滅絕。十方三世佛。願如二大士。持心等虚無。太虚有殞壞。眾生界有盡。我此願不盡。稽首平等慈。廣大同體悲。于剎剎塵塵。證我作是說</div>
</p></div>
<div class='div-other'><a id='mulu738' />
<p class='h3'>李伯時畫彌陁像贊<span class='note-inline'>(并序)</span></p><p class="byline">釋德洪</p><p>政和八年五月十五日。宜春黃先之。携李伯時所畫阿彌陁佛像。來東山為示。余觀伯時畫多矣。大率顧陸之意。意不盡態。故不施五色。而伯時知之耳。問其所得曰李仲元。仲元中為袁法官。以遺所厚善者先之苦求得之。余諦視其筆迹。非今軰所能為其為伯時之筆審矣。稽首為之贊曰。</p>
<p style="text-indent:0em" class="lg-abnormal"><div class='lg-row'>以慈為室。以忍為衣。法空為座。示同體悲。四十八願。為世所歸。如日暮時。鳥接翅飛。大哉甘露。妙法總持。今我觀門。洞開坦夷。諦見自心。妙絕知思。是皈依處真不思議。律我意馬。使不妄馳。光明現前。見白蓮池。不假中陰。屈伸頃時。欣然化生。如八歲兒。何以至此請審思之。皆我精進。想力所持。稽首妙湛。不動巍巍。令一切眾。絕癡暗疑。有同願者。但瞻導師。脫然蟬蛻。出五濁泥。</div>
</p></div>
<div class='div-other'><a id='mulu739' />
<p class='h3'>漣水觀音像贊<span class='note-inline'>(并序)</span></p><p class="byline">釋德洪</p><p>世傳漣水賀生所畫觀世音像。不減唐吳道子。晚以法授其壻陳守安。守安遂以其畫名世。政和七年五月初吉。佛鑑大師因公出其畫示余。精深之工。曲盡其妙。可以目追心數其巧。要不可以言得也。謹拜手稽首贊曰。</p>
<p style="text-indent:0em" class="lg-abnormal"><div class='lg-row'>聲音語言形體絕。何以稱為光世音。聲音語言生滅法。何以又稱寂靜音。凡有聲音語言法。是耳所觸非眼境。而此菩薩名觀音。是以眼觀聲音相。聲音若能到眼處。則耳能見諸色法。若耳實不可以見。則眼觀聲是寂滅。見聞既不能分隔。清淨寳覺自圓融。以無執故則有光。雖有千臂如兩手。以無分別故寂滅。雖有千手如一身。既無分別亦無執。雖有千眼兩目同。故稱光音寂靜音。及觀世音三種異。稽首對現妙色身。徧一切處如虚空。妙哉此像非筆畫。厭足佛子欣慕心。藕絲銖衣春霧白。覆此隨好光明聚。一切眾生熱惱滅。我手方捨甘露枝。唯佛子因心清淨。如水澄徹月清亮。借于畫工百巧伎。如暗室眼以燈見。了知此畫非工有。謂燈能見其可哉。我無此像乃能贊。如眼見物不自見。自能說偈不蓄像。眼有見矣燈亦可。願持此大解脫門。施眾生作無所畏。世世得無礙辯才。稱贊觀世音功德。</div>
</p></div>
<div class='div-other'><a id='mulu740' />
<p class='h3'>印上人持觀音像來乞贊余曰率伯時畫也為作此贊</p><p class="byline">釋德洪</p><p style="text-indent:0em" class="lg-abnormal"><div class='lg-row'>稽首淨勝光明聚。無礙慈忍精進幢。清淨圓滿萬星月。分身如影分千江。佛子心如涔蹄水。隨其清濁現影耳。從來但聞一月真。是影何從有非是。寒松瑟瑟哀霜風。愛此贊辭章句同。佛子正當以身讀。即滿追求顛倒欲。</div>
</p></div>
<div class='div-other'><a id='mulu741' />
<p class='h3'>衡山南臺寺飛來羅漢贊<span class='note-inline'>(并序)</span></p><p class="byline">釋德洪</p><p>舊說太平興國初武牢沙門惠了游廬山。宿于雲居寺中。夜聞呻吟甚苦。及旦視之有僧雪眉而癯。臥腥臭中。見了涕泣。指其瘡曰。當奈何。了惻然憐之為留五日。洗摩傅藥。甚有恩惠。踰年瘡愈。謂了曰。我家南岳。子他日游湘中。當過我于石崖峰下。探懷出紙裹付了。了送至西嶺。訣別而還。視褁中。乃瘡痂為屏除。臥處亦皆瘡痂也。心惡之。俄成熏陸。投諸火中。有異香。了心駭異之。明年春南來。果逢雪眉于國清山路間。倚杖而笑曰。來何暮也。相與坐青林之下。語笑歡甚。了問石崖峰安在。雪眉以手指之俄。失所在于是了乃悟其為聖賢也。悵恨彌日。至方廣寺。入羅漢堂。而雪眉乃在十六像中。了殊大驚。喜躍逗留。久之。後至南臺。見昔同學道普者。為敘說其事。有童子方掃除。聞之停箒。參立曰。今日添香殿。廡間羅漢輒剩一身。了亟往視之。即方廣所見雪眉塑像。自是號飛來羅漢。了後還雲居。以瘡痂塟西嶺。為壇其上。今號羅漢壇。如來世尊曰。如今世間曠野深山。聖道場地。皆羅漢所住持。故世間粗人所不能見。夫豈不然哉。皇祐間泉南僧谷泉。隱居芭蕉菴。有異跡。嘗自後洞負石僧像至南臺。而像無慮數百斤。後人誣此僧為飛來羅漢。非也。余不可以不辨。宣和元年春。余與大梁郭中復彥從來遊。彥從問像所從得。因為序之。而長老昭公請為書之贊曰。</p>
<p style="text-indent:0em" class="lg-abnormal"><div class='lg-row'>惟毗尼藏。稱性之印。印一切法。無有少賸。而此尊者。跏趺不瞬。外寂中空。幻滅都盡。諸佛子等。無故起妄。于是像中。作去來想。昔本不來。今亦焉往。即一切法。離一切相。如一月真。無二無別。于眾水中。同時見月。像非異同。月豈生滅。以應緣故。光影清絕。鍾山眾井石井異味。靈隱眾山。小嶺異翠。此嶺此泉。皆飛而至。示根境法。其寔同體。如此大士。諸法成就。南嶽廬山。宴坐馳走。而事藏界。隨處而有。雖証無生。亦不滅受。</div>
</p></div>
<div class='div-other'><a id='mulu742' />
<p class='h3'>第十五祖真贊<span class='note-inline'>(并序)</span></p><p class="byline">釋德洪</p><p>迦那提婆尊者。為十五祖。傳佛心印。猶以眾生不能信受其言為憂。乃<span class='corr'>訴</span>于大自在天像曰。願神賜我。使言不虚設。嗟乎。道之難行。非獨今也。稽首贊曰。</p>
<p style="text-indent:0em" class="lg-abnormal"><div class='lg-row'>石彪肉醉。木駒夜嘶。我此三昧。非識情知。應緣而現。不落思惟。是故缽水。以針投之。如仲尼韶。如子期琴。又如蕭何。而識淮陰。無言可寄。無迹可尋。粲然現前。傳之以心。穴像之目。我豈慢神。指樹之耳。我知其因。物我如是。所立皆真。隨其妙用。見我全身。稽首真慈。為僧中王。如萬星月。見者清涼。尚以眾生。不信為傷。葢盲者咎。非光掩藏。</div>
</p></div>
<div class='div-other'><a id='mulu743' />
<p class='h3'>六世祖師畫像贊<span class='note-inline'>(并序)</span></p><p class="byline">釋德洪</p><p>余竄海上。三年而還。館于筠之石門寺。悲叢林之荒寒。念祖師之標致。不自知涕流也。作六世祖師贊錄。以寄昭默禪師。以見其志云。</p>

<div class='div-other'><a id='mulu744' />
<p class='h4'>初祖</p><p style="text-indent:0em" class="lg-abnormal"><div class='lg-row'>妄想無性。證不滅受。前聖所知。轉相授手。風烟花開。器界以形。霜露果熟。王子乃生。護持佛乘。指示心體。但遮其非。不言其是。嬰兒索物。意正語偏。哆啝之中。語意俱捐。</div>
</p></div>
<div class='div-other'><a id='mulu745' />
<p class='h4'>二祖</p><p style="text-indent:0em" class="lg-abnormal"><div class='lg-row'>頂峰朝露。神光夜生。堪任單傳。荷擔上乗。自尋其心。不見歸宿。如視環輪。求其斷續。用獄除間。履瘦知肥。婬坊酒肆。盡其塵機。雪中斫臂。願續佛壽。兒孫聞之。竪毛呵手。</div>
</p></div>
<div class='div-other'><a id='mulu746' />
<p class='h4'>三祖</p><p style="text-indent:0em" class="lg-abnormal"><div class='lg-row'>六道暗昏。不礙明潔。毫厘弗差。証甘露滅。但赤頭顱。特諱名氏。離見超情。欲盡世累。潛谿海山。麻衣風帽。翩然往來。披褐懷寳。精一其誠。聲名俱捨。後世丘墳。猶無知者。</div>
</p></div>
<div class='div-other'><a id='mulu747' />
<p class='h4'>四祖</p><p style="text-indent:0em" class="lg-abnormal"><div class='lg-row'>破頭峰下。龍象雜遝。衣付小兒。道傳懶衲。乃爾相違。求人為法。天書至門。堅臥不荅。念諸眾生。捕風捉影。十地治之。猶未蘇醒。師發笑曰。何必昡[目*(宜/八)]。但勿強名。自然無病。</div>
</p></div>
<div class='div-other'><a id='mulu748' />
<p class='h4'>五祖</p><p style="text-indent:0em" class="lg-abnormal"><div class='lg-row'>觀前後身。兩鏡一面。左右對之。三者頓現。今非昔是。增金以黃。昔非今是。謗沉無香。<span class='corr'>已</span>絕死生。豈纏老少。全機現前。常明而妙。江夜作舟。吾今度汝。句中之眼。如水有乳。</div>
</p></div>
<div class='div-other'><a id='mulu749' />
<p class='h4'>六祖</p><p style="text-indent:0em" class="lg-abnormal"><div class='lg-row'>是風旛動。眼自遮護。非風旛動。心則顯露。是謂曹谿。顯及要㫖。欲證之者。勿留汝意。暫時<span class='corr'>斂</span>念。妙寂了然。汝自受用。密非我邊。負石舂粮。趂獐逐兔。鏡中之空。欲尋無路。</div>
</p></div></div>
<div class='div-other'><a id='mulu750' />
<p class='h3'>寳公畫像贊</p><p class="byline">釋德洪</p><p style="text-indent:0em" class="lg-abnormal"><div class='lg-row'>水月道場嚴淨久。空華人世落殘餘。骨埋龍阜誰名寳。却在鷹巢不姓朱。</div>
</p><p style="margin-left:1em">寳公姓朱明高帝亦姓朱其葬地後先相同迨龍興適應其籤謂其是先後身然乎哉。</p>
</div>
<div class='div-other'><a id='mulu751' />
<p class='h3'>棗柏大士畫像贊<span class='note-inline'>(并序)</span></p><p class="byline">釋德洪</p><p>道之深妙。不可以義得。故設彖象以盡其㫖。心之精微。不可以言傳。故指事法以傳其妙。惟棗柏大士。深入此三昧。故謹稽首為之贊曰。</p>
<p style="text-indent:0em" class="lg-abnormal"><div class='lg-row'>鬚眉如畫頎而美。風神如秋氣奇偉。平生歸宿東北方。長勞動中寂而止。翛然跣足散衣行。智智用中不乖體。帝王家生得自在。壽量不書絕終始。虎受使令心境空。女為伴助憎愛棄。冠巾傳心即俗真。方隅示法即事理。只將棗柏薦齋[缽-山+止]。我來閻浮非著味。自然光明生齒牙。我談辭章皆實義。佛子授汝以顯訣。一言便足超十地。隨順無明起諸有。若不隨順有離異。聖賢酪生凡乳中。只由觀照戒定慧。是謂大士同體悲。令我頓入一切智。作大佛事徧塵剎。華藏界中容頓轡。以空為坐禮十身。以願為舌說千偈。如以花說無邊春。如以滴說大海味。稽首世間妙蓮華。願常清淨出泥滓。</div>
</p></div>
<div class='div-other'><a id='mulu752' />
<p class='h3'>永嘉真覺大士真贊<span class='note-inline'>(并序)</span></p><p class="byline">釋德洪</p><p>永嘉尊者。初閱維摩經。發明心要。欲定宗㫖。遂造曹谿。印可于祖師。一宿而去。世咸以一宿覺名之。余讀其歌辭。究其履踐。如尺圍鑰合。未嘗不置卷長歎息。公之為人。碩大光明。壁立萬仞。而視今之學者。寒酸瑣細。紛紛蠢蠢教興衰于此可知矣。贊曰。</p>
<p style="text-indent:0em" class="lg-abnormal"><div class='lg-row'>情根無功。意識無作。現量圓成。見聞知覺。如鏡受燈。光無壞雜。烈火焚燒。河流湍逝。谷風怒號。大地依止。俱無知思。亦復如是。此涅槃門。如鼓塗毒。曹谿撾之。聞者僵仆。以椎授公。萬像驚縮。光明之語。粲如日星。精嚴之行。清如玉氷。惟不傳者。與空相應。我初學道。如握與拳。晚乃覺之。如手安然。有時而用。搏取大千。</div>
</p></div>
<div class='div-other'><a id='mulu753' />
<p class='h3'>百丈大智禪師真贊<span class='note-inline'>(并序)</span></p><p class="byline">釋德洪</p><p>馬祖大寂禪師<span class='corr'>已</span>化。塔于海昏之石門。師廬其旁。既久。衲子相尋日增。于是厭山之淺。乃沿馮水而上。至車輪峰之下。與希運惟政。火種刀耕而食。遂成法席。余崇寧四年春。至山中。獲瞻遺像。雖氷枯雪老若不勝衣而神氣峻邁如未度世。謹拜手稽首為之贊曰。</p>
<p style="text-indent:0em" class="lg-abnormal"><div class='lg-row'>以寔問荅。空可青黃。以意求道。神落陰陽。陰陽不測。脫略陰界。青黃摸畫。果因不昧。我有大機。佛無密語。如師子王。露地方踞。稱性文字。隨分叢林。如以妙指。發和雅音。同世之波。壽九十二。護持心宗。<span class='corr'>諡</span>曰大智。</div>
</p></div>
<div class='div-other'><a id='mulu754' />
<p class='h3'>大達國師無業公畫像贊<span class='note-inline'>(并序)</span></p><p class="byline">釋德洪</p><p>余初讀公之語。悚然異之。及考其行事。若尺圍鑰合然于是自恨不生。公時與之游。又恨公不並生于今以見大法。將季之際。其徒有大可愍笑者。拜其像而贊曰。</p>
<p style="text-indent:0em" class="lg-abnormal"><div class='lg-row'>以如是觀。覺知見聞。性等太虚。卓然而存。示其身世如空忽雲。應緣上洛。寄名李氏。在齠齓中。儼大乘器坐必跏趺。行必直視。十二落髮。二十受具。能于諸佛放身命處。解衣䃲礴。從容笑語。江西指佛。即心最的。初亦不然。回首乃識。如眼照物。了證無惑。燕坐并汾。聲動天壤。有所問詰。戒莫妄想。兩朝致敬。累召不往。終不得<span class='corr'>已</span>。別道以行。葢視死生。洞若戶庭。出入去來。物莫能嬰。眾生拘囚。如蠅吐污。公如香象。卓立回顧。擺壞韁鎖。自在而去。公之所養。一至于茲。人英僧傑。龍章鳳姿。<span class='corr'>諡</span>曰大達。憲穆之師。</div>
</p></div>
<div class='div-other'><a id='mulu755' />
<p class='h3'>赤眼禪師畫像贊<span class='note-inline'>(并序)</span></p><p class="byline">釋德洪</p><p>士之學。必有功名之<span class='corr'>羨</span>。方其銳于立也。平居議論。展拓所學。若可以唾手而取。及其臨事。能卓然不外其言者鮮矣。豈天下之事。論之必易。而成之必難也哉。葢中人之情。喜榮樂而厭勞苦。惟其如此。故其志不足以經遠。功名。難事也。勞苦。易厭者也。遭易厭之勞苦。而取難事之功名。又非上智之姿。而成之鮮。葢亦無足怪者。傳曰。志者。事之竟成也。士不足以知此。故疑眩敗亡如此。赤眼禪師。志于道者也。初人視師目有重瞳其貴不可言。師大懼因昧其目選遁岩石間。如禍之在<span class='corr'>己</span>。嗚呼。從事于功名者。咸以榮樂勞苦為異。而忻惡交战于胸中。禪師以從事于道故不知榮樂勞苦為異。而得失擲之于身外。自非真誠。以大悲智。為眾生依者。疇能及之。吾故仰其風而恨異世不得與之游。乃為之贊曰。</p>
<p style="text-indent:0em" class="lg-abnormal"><div class='lg-row'>森森禪林。公特秀出。輕世急道。不可跂及。遺風至今。秋霜烈日。我初瞻像。再拜稽首。一室嚴冷。如虎方吼。嗟余寡助。乃生公後。忍視大法。陵夷末運。奴婢小人。利欲迫窘。兾公一吒。腦破膽隕。嗚呼公乎。再見無由。冗欀方熾。何時云休。願起公死。從之以游。</div>
</p></div>
<div class='div-other'><a id='mulu756' />
<p class='h3'>破竈墮和尚贊<span class='note-inline'>(并序)</span></p><p class="byline">釋德洪</p><p>余閱傳燈。愛老安之子。所謂破竈墮者。深證無生。恨不與之同時而生也。紹聖中再遊廬山。見其像而贊曰。</p>
<p style="text-indent:0em" class="lg-abnormal"><div class='lg-row'>嵩山屋老竈有神。民爭祠之日宰烹。師與門人偶經行。即而視之因歎驚。此惟土瓦和合成。是中何從有聖靈。以杖敲之輒墮傾。須㬰青衣出笑迎。謝師為我談無生。言訖登空如鳥輕。門人問之拜投誠。伏地但聞破墮聲。君看一體情非情。皎如朗月懸青冥。未證據者以事明。鞭草血流石乳升。涅槃門開見戶庭。老安憐兒為作名。金屑雖貴翳眼睛。</div>
</p></div>
<div class='div-other'><a id='mulu757' />
<p class='h3'>陳尊宿贊</p><p class="byline">釋德洪</p><p style="text-indent:0em" class="lg-abnormal"><div class='lg-row'>雲門臨濟。一龍一夔。嗣存參運。皆公使之。叢林米嶺。眾不滿百。僉一典客。覺有難色。即袖手去。古寺閒房。織屨養母。自含其光。欽其遺風。秋滿鬚髮。唯不少貶。是真弘法。</div>
</p></div>
<div class='div-other'><a id='mulu758' />
<p class='h3'>玄沙宗一禪師真贊</p><p class="byline">釋德洪</p><p style="text-indent:0em" class="lg-abnormal"><div class='lg-row'>根門有功。則是心外見法。用處換機。則是問時有荅。問荅交馳。摸索大道。心法對峙。破碎真如。異哉此老。超出兩途。亾僧面前。波全露水。猛虎須畔。光自照珠。衲僧不識。如井覷驢。</div>
</p></div>
<div class='div-other'><a id='mulu759' />
<p class='h3'>雲門匡真禪師畫像贊<span class='note-inline'>(并序)</span></p><p class="byline">釋德洪</p><p>富鄭公家所蓄雲門匡真禪師像僧元靜移寫其本藏于鍾山大觀三年六月余獲拜觀稽首贊曰。</p>
<p style="text-indent:0em" class="lg-abnormal"><div class='lg-row'>見流滔天。公峙如山。壁立萬仞。捍其狂瀾。可望而却。不可覽攀。犀顱虎眸。美髯繞頰。雲辭電機。霹靂為舌。邪宗墮傾。魔膽破裂。須㬰清明。光風霽月。叢林驢騾。蹴踏龍象。不可系羈。逸氣邁往。我不得濟大地是浪。忽然現前。清機歷掌。</div>
</p>
<div class='div-other'><a id='mulu760' />
<p class='h4'>又贊</p><p style="text-indent:0em" class="lg-abnormal"><div class='lg-row'>阿羅漢有三毒。捺落迦沒欛柄。咄哉黃面淛子。一生喫著不盡。</div>
</p></div></div>
<div class='div-other'><a id='mulu761' />
<p class='h3'>南安巖主定光古佛像贊<span class='note-inline'>(并序)</span></p><p class="byline">釋德洪</p><p>僧彥珣自汀州來。出示定光化身木刻像。平生偈語百餘首。皆稱性之句。非智識所到之地。真雲門諸孫也。珣求贊辭力甚謹再拜為之贊曰。</p>
<p style="text-indent:0em" class="lg-abnormal"><div class='lg-row'>秦時[車*度]轢。如刀口希。廓然見前。石火莫追。法于是中。不著思惟。舉既不顧。咦之而往。天中函葢。目機銖兩。久雨不晴。清機歷掌。孰傳其要。絕塵逸羣。深明二子詳豁諸孫。惟定光佛。出豁之門。以真如用。使令萬象。反易黠魯。縱奪雨暘。洗痴暗目。回顛倒想。示汝語言。一切智畏。如月入水。如風行空。無所妨碍。贈以之中。又復怜汝。生之未識。方其死時。謂是生日。如光照珠。如甜說蜜。</div>
</p></div>
<div class='div-other'><a id='mulu762' />
<p class='h3'>毛氏所蓄巖主贊</p><p class="byline">釋德洪</p><p style="text-indent:0em" class="lg-abnormal"><div class='lg-row'>此像為誰。天中之尊。道傳雲門。為四世孫。白帽蒙首。鬚髯繞頰。見之清涼。洗煩惱熱。以偈為檄。指撝造化。詩乃辨兩。出于咄嗟。以境惟心。往復無間。是故死時。亦生之旦。怒猊乳虎。亦生敬䖍。何以致之。真慈則然。南率古　。形如側罄。稽首定光。千江月影。</div>
</p></div>
<div class='div-other'><a id='mulu763' />
<p class='h3'>長沙岑大蟲真贊<span class='note-inline'>(并序)</span></p><p class="byline">釋德洪<span class='note-inline'>(宋)</span></p><p>余遊長沙至鹿苑。見岑禪師畵像。想見其為人。昔如來世尊語阿難曰。汝元不知一切浮塵諸幻化相。當處出生。隨處滅盡。幻妄稱相。其性真為妙覺明體。龍樹菩薩曰。諸法不自生。亦不從他生不共不無因。是故說無生。以佛祖之辨。談法之妙。其清淨顯露。如掌中見物。無可疑者。而末世眾生。卒不明了者。葢其迷妄之極。非其所聞之習故也。禪師憫之。故于所習之境譬之曰。若心是生。則夢幻空花。亦應是生。若身是生。則山河大地。森羅萬象。亦應是生。大哉言乎。與首楞嚴中觀論相終始也。禪師。大寂之孫。南泉之子。趙州之兄。開法于長沙之鹿苑。當時衲子倔強如仰山者猶下之而呼為岑。大蟲為之贊曰。</p>
<p style="text-indent:0em" class="lg-abnormal"><div class='lg-row'>長沙大蟲。聲威甚重。獨眠空林。百獸震恐。寂子兒戲。見不知畏。引手捋鬚。幾缺其耳。大空小空。是虎是你。如備與覺。可撩其尾。嗟今衲子。眼如裴旻。但見其彪。安識虎真。我拜公像。非存非沒。百尺竿頭。行塵勃勃。</div>
</p></div>
<div class='div-other'><a id='mulu764' />
<p class='h3'>觀音贊</p><p class="byline">成　祖<span class='note-inline'>(明)</span></p><p style="text-indent:0em" class="lg-abnormal"><div class='lg-row'>大聖自在觀世音。百千萬億應無盡。神通無礙無所住。大慈大悲愍眾生。六根互用智慧深。聞思修入三摩地。濟度隨機而顯現。有如一月印千江。一江有月一江明。明照惟一本無二。世人但以眼觀色。菩薩乃以目觀聲。彼惟有所窒於觀。是故不能神妙用。大士有目冥不覩。耳鼻舌身意亦然。能以此觀如是觀。終不顛倒成妄想。熏習見聞既寂滅。亦復無是妙色身。有能洞此十方空。同證無生三昧海。身心無量偏沙界。不動本際應所求。譬如萬卉遇春風。種種萌芽自生發。敷榮暢達各長茂。或為枝葉結果成。酸鹹甜苦及青紅。一切皆令如願足。現前是法不思議。不著諸相乃為真。一毛偏量法界空。洗淨五濁諸熱惱。摧裂障山悉消蕩。無邊苦趣總脫離。娑婆世界為樂成。妙相恒沙俱顯露。以太虚空為體相。寳髻攢聚五須彌。以四大海為口門。曜日月光為兩目。森羅萬象為瓔珞。發無上願具辯才。引施十四無畏功。妙顯三十二身應。普為眾生之瞻仰。廣運諸佛慈悲心。身與眾生為一身。隨感而應觸處動。爾以正見能見我。我以無見觀自在。如鏡照鏡谷答響。含攝朗徹皆自然。證此三昧即超凡。一法具足一切佛。開啟慈悲功德藏。溥示善功方便門。賢劫未來諸眾生。咸證菩提登正覺。</div>
</p></div>
<div class='div-other'><a id='mulu765' />
<p class='h3'>自題畵像</p><p class="byline">姚廣孝<span class='note-inline'>(明)</span></p><p style="text-indent:0em" class="lg-abnormal"><div class='lg-row'>看破芭蕉拄杖子。等閒徹骨露風流。有時搖動龜毛拂。直得虚空笑點頭。</div>
</p></div>
<div class='div-other'><a id='mulu766' />
<p class='h3'>唐宜之居士贊<span class='note-inline'>(并序)</span></p><p class="byline">釋道盛<span class='note-inline'>(清)</span></p><p>予愛陶靖節詩有云。汲汲魯中叟。彌縫使其淳。想見五柳先生。風教關心如此。處士唐宜翁。默持風教。不辭落草入尼于性命指歸。焚舟破[父/工/止]。視其身世。<span class='corr'>已</span>如薪盡而火將別傳持。其風教又似薪傳而火愈不盡。無乃將娑婆極樂。打成一片。就中以金針玉線而彌縫之。亦可謂汲汲欲使其淳也。乃為之贊云。</p>
<p style="text-indent:0em" class="lg-abnormal"><div class='lg-row'>烏龍之有潭兮。何潛見之不可以變通。其能用九用六兮。何亢戰之不可以始終。朝晝夕夜以知其故兮。妙乎環中之道以應無窮。吾以是知唐翁之無不可以西以東。</div>
</p></div></div>
<div class='div-other'><a id='mulu767' />
<p class='h2'>偈</p>
<div class='div-other'><a id='mulu768' />
<p class='h3'>釋華嚴賢首讚佛偈</p><p class="byline">釋遵式<span class='note-inline'>(宋)</span></p><p style="text-indent:0em" class="lg-abnormal"><div class='lg-row'>又放光明名見佛。此光覺悟將終者。令隨憶念見如來。命終得生其淨土。</div>
</p><p style="text-indent:0em" class="lg-abnormal"><div class='lg-row'>見有臨終勸念佛。及示尊像令瞻敬。俾於佛所深歸仰。是故得成此光明。</div>
</p><p>此二偈者。前四句讚佛放光。其光名為見佛。能令臨終者見佛往生。後四句讚佛。修此光明之因。其因者只是勸臨終人念佛。并示其佛像。故成佛時。得此光明。今廣施此偈者。葢勸深信者。凡遇眷屬。及一切人。臨命終時。先於牀前安置佛像。令彼眼見。及勸令念佛。若痛苦所逼。或先無信心。不肯念佛者。亦須種種方便。勸令稱佛。下至十念。得滅重罪。生佛淨土。此一利益。不可思議。若勸得一人生淨土。縱自不修行。亦合得生佛國。况當來成佛。能放光明。照一切眾生。臨終見佛也。多見世人。為恩愛故。聚頭哭泣。不思救度。苦哉苦哉。名為惡知識也。恩愛所牽。墮落惡道。無解脫期。世間有五種人不肯念佛。一者先無信心。二者戀着財寳。三者不捨妻子。四者自惜身命。五者罪業所障死墮地獄。願早覺悟。</p>
</div>
<div class='div-other'><a id='mulu769' />
<p class='h3'>依修多羅立往生正信偈</p><p class="byline">釋遵式</p><p style="text-indent:0em" class="lg-abnormal"><div class='lg-row'>稽首西方安樂剎。彌陀世主大慈尊。我依種種修多羅。成就往生決定信。</div>
</p><p style="text-indent:0em" class="lg-abnormal"><div class='lg-row'>住大乘者清淨心。十念念彼無量壽。臨終夢佛定往生。大寳積經如是說。</div>
</p><p style="text-indent:0em" class="lg-abnormal"><div class='lg-row'>五逆地獄眾火現。值善知識發猛心。十念稱佛即往生。十六觀經如是說。</div>
</p><p style="text-indent:0em" class="lg-abnormal"><div class='lg-row'>若有歡喜信樂心。下至十念即往生。若不爾者不成佛。四十八願如是說。</div>
</p><p style="text-indent:0em" class="lg-abnormal"><div class='lg-row'>諸有聞名生至心。一念廻向即往生。唯除五逆謗正法。無量壽經如是說。</div>
</p><p style="text-indent:0em" class="lg-abnormal"><div class='lg-row'>臨終不能觀及念。但作生意知有佛。此人氣絕即往生。大法鼓經如是說。</div>
</p><p style="text-indent:0em" class="lg-abnormal"><div class='lg-row'>一日一夜懸繒葢。專念往生心不斷。臥中夢佛即往生。無量壽經如是說。</div>
</p><p style="text-indent:0em" class="lg-abnormal"><div class='lg-row'>晝夜一日稱佛名。殷勤精進不斷絕。展轉相勸同往生。大悲經中如是說。</div>
</p><p style="text-indent:0em" class="lg-abnormal"><div class='lg-row'>一日二日若七日。執持名號心不亂。佛現其前即往生。阿彌陀經如是說。</div>
</p><p style="text-indent:0em" class="lg-abnormal"><div class='lg-row'>若人聞彼阿彌陀。一日二日若過等。繫念現前即往生。般舟經中如是說。</div>
</p><p style="text-indent:0em" class="lg-abnormal"><div class='lg-row'>十日十夜六時中。五體禮佛念不斷。現見彼佛即往生。鼓音王經如是說。</div>
</p><p style="text-indent:0em" class="lg-abnormal"><div class='lg-row'>十日十夜持齋戒。懸繒旛葢然香燈。繫念不斷得往生。無量壽經如是說。</div>
</p><p style="text-indent:0em" class="lg-abnormal"><div class='lg-row'>若人專念一方佛。或行或坐七七日。現身見佛即往生。大集經中如是說。</div>
</p><p style="text-indent:0em" class="lg-abnormal"><div class='lg-row'>若人自是常經行。九十日中不坐臥。三昧中見阿彌陀。佛立經中如是說。</div>
</p><p style="text-indent:0em" class="lg-abnormal"><div class='lg-row'>若人端坐正西向。九十日中常念佛。能成三昧生佛前。文殊般若如是說。</div>
</p><p style="text-indent:0em" class="lg-abnormal"><div class='lg-row'>我於眾經頌少分。如是說者無窮盡。願同聞者生正信。佛語真實無欺誑。</div>
</p><p>疑者曰。觀此偈有十念下至一念生信樂者。乃至但作生意知有佛。亦生彼國。又有七七日至九十日念佛。方乃得生。豈非淨土是一。何故修因頓異。釋曰。淨土雖一。生者自殊。無量壽經總分三軰。十六觀經開作九品。若更細分。亦應無量。又疑曰。下品等軰。修因既淺。應有退墜。釋曰不然。得九品華開有遲速。去佛有遠近。得道有利鈍。而生彼者。例皆不退。經云。其有生者。悉住正定之聚。又云眾生生者。皆是阿髀跋致。此言不退。十疑論中有五種因緣。故不退。一者阿彌陀佛大悲願力攝持故不退。二者佛光常照故菩提心常增進不退。三者水鳥樹林風聲樂響皆說苦空聞者常起念佛念法念僧之心故不退。四者彼國純諸菩薩以為良友無惡緣境外無鬼神邪魔內無三毒等煩惱畢竟不起故不退。五者生彼國即壽命永刼共菩薩佛齊等故不退。况此惡世。非但闕此五緣。抑乃惡友知識。聲色醉亂。魔鬼濫真。壽命短促。五種皆惡。妨惱修道。浩劫空過。願熟思之。願熟思之。或曰。一切法本無生無滅。平等空寂。何用強勸捨此求彼。釋曰。若云求生西方以為取捨乖平等理者。汝還非彼執此。豈不乖理耶。若轉計云我亦不求生於彼。亦不求生於此者。則是生斷滅見。金剛般若經。豈不談空。佛誡須菩提云。汝莫作是念。發菩提心者。於法不說斷滅相。真解空者。即於因緣法中。了生無生性滅無滅性。非謂斷無為不生滅也。中論云因緣所生法。我說即是空不云滅無後空也。維摩經云。雖知諸佛國。及與眾生空。而常修淨土。教化諸羣生。或曰淨土在心。何須外覓。隨其心淨。則佛土淨。豈用迢然求生他方淨土耶。釋曰。子又不善心土之義也。將謂我心局在方寸。便見西方敻在域外。苟如此者。又云何說心淨則佛土淨耶。華嚴經云。心佛及眾生。是三無差別。佛法既徧。心法亦徧。若各有方面。何謂無差。又云游心法界。如虚空。虚空豈有分隔若了一念心徧一塵。亦徧十萬億剎。咫步之間。豈有心外。世人若談空理。便撥略因果。若談自心。便不信有外諸法豈唯謗法。亦謗自心殃墜萬劫。良可痛哉。妄造是非。障他淨土。真惡知識也。無量壽經云。佛告彌勒菩薩。諸天人等無量壽國聲聞菩薩。功德智慧。不可稱說。又其國上微妙。安樂清淨。若此。何不力為善念道之自然。宜各勤精進。努力自求之。必得超絕去。往生安樂國。橫截五惡道。惡趣自然閉。升道無窮極。易往而無人。其國無違逆。自然之所牽。何不棄世事。勤行求道德。可得極長生壽樂無窮極。</p>
<p style="margin-left:1em"><span class='note-inline'>(若人能誦持此偈。得三種利益。一得常持。諸大乗經首題名字。二得增長淨土信心。三令聞者深信淨土。若遇臨終者。高聲誦一遍二遍。然後勸令念佛。)</span>。</p>
</div>
<div class='div-other'><a id='mulu770' />
<p class='h3'>寫彌陀經正信發願偈</p><p class="byline">釋遵式</p><p style="text-indent:0em" class="lg-abnormal"><div class='lg-row'>稽首十方佛。彌陀聖中尊。方等修多羅。一切法寳藏。觀音及勢至。大地菩薩僧。我以誠信心。刻板并印造。阿彌陀經卷。及以正信偈。旋造各一萬。施四眾受持。偈以發信心。經以資讀誦。若有每日中。至少誦三卷。年誦千八十。十年萬八百。况復多誦者。及歷多年數。如是積功德。自然生佛前。我此萬卷經。隨所流布處。極少得一人。誦持生淨土。我願承此力。決定生彼國。况復於多人。人亡經復在。展轉相傳授。是名無盡燈。燈燈相照耀。破生死長夜。顯出佛菩提。究竟悉同生。常寂光淨土。持此清淨福。廻向奉君親。我國聖帝王。及聖后聖位。仁壽各萬年。覆育羣垊類。我父母眷屬。怨親非怨親。咸承勝善根。同生安養國。</div>
</p></div>
<div class='div-other'><a id='mulu771' />
<p class='h3'>唐宜之居士偈</p><p class="byline">釋智旭<span class='note-inline'>(清)</span></p><p style="text-indent:0em" class="lg-abnormal"><div class='lg-row'>昔堂名有叟。今菴名妙意。四微本不殊。一任安名字。真俗信唯心。由來諦無二。但從一念轉。萬法隨玄契。摘取極樂國。權向龍潭置。攝此龍潭人。向歸極樂地。此是唐宜翁。念佛真實義。錫類廣孝思。垂慈普受記。事理自渾然。誰能更疑貳。</div>
</p></div>
<div class='div-other'><a id='mulu772' />
<p class='h3'>唐宜之居士偈</p><p class="byline">釋讀體<span class='note-inline'>(清)</span></p><p style="text-indent:0em" class="lg-abnormal"><div class='lg-row'>我羨唐宜翁。少入雲棲室。長現宰官身。寶山種陰隲。逢人引放生。到處勸念佛。老至悔浮名。修行貴老實。神馳七寶蓮。夢謝千華筆。永痛劬勞恩。百千難報一。遂將有叟堂。化作獅子窟。求佛但求心。求僧但求律。同來住菴人。六根無漏泄。所以鐘磬聲。盡是彌陀舌。鬼神聞之喜。魚龍聽之悅。況汝七世祖。生西何必說。</div>
</p></div>
<div class='div-other'><a id='mulu773' />
<p class='h3'>唐宜之居士偈</p><p class="byline">釋大然<span class='note-inline'>(清)</span></p><p>宜之居士。生平以文章風雅鳴世。宗雲棲大師。以法飲人。以放生念佛。開六度門収攝羣品。近來捨宅為妙意菴。不啻龐老子。以破笊籬撈西江月。獨逞風流也。到這裏更須別具隻眼。看透他始得。</p>
<p style="text-indent:0em" class="lg-abnormal"><div class='lg-row'>東方入定西方起。北方入定南方出。無鬚鎖子兩頭搖。靈機發樞無不入。</div>
</p></div></div>
<div class='div-other'><a id='mulu774' />
<p class='h2'>頌</p>
<div class='div-other'><a id='mulu775' />
<p class='h3'>生老病死門頌<span class='note-inline'>(有序)</span></p><p class="byline">蕭子良<span class='note-inline'>(齊竟陵王)</span></p><p>尋夫遠劫<span class='corr'>已</span>來。三業所纏。六根所惑。染愛潤業。沈沒迄今。生老病死。實為大苦。故經云。一身死壞。復受一身。生死無數。盡天下草木。斬以為籌。計吾故身。不能數矣。所以達人興厭。高升界繫之表。愚夫貪生。恒淪死生之獄。故須識過。可得常辭。如胞胎經云。眾生受胎。[宴-女+六][宴-女+六]漠漠狀若浮塵。在胎十月。四十二變。識微苦毒。楚痛難忍。臭處迫迮。劇於牢獄。飢渴寒熱。過於餓鬼母飽急塞。母急悶絕。食冷如氷。食熱如火。飲多如漂大海。行急如墮險谷。坐久如土鎮窄。立久如懸廁屋。下熏上壓。無時不苦。及將欲生。倍復艱難。如赤身履刃。呌聲震烈。雖具此苦。復多不全。若一日百日。一月十月。或在胞胎墮落。或出生母子喪命。當思此生。實是大苦。次思老苦。經云。年耆相熟。形變色衰。坐起苦極。餘命無幾。涅槃經云。譬如燈炷。唯賴膏油。膏油既盡。光炷非久。人亦如是。唯賴壯膏。壯膏既盡。衰老之炷。何得久住。又如折軸。無所復用。如遭霜花。人不欲視。又經云。是日<span class='corr'>已</span>過。命亦隨減。如少水魚。斯有何樂。當思此老。復為大苦。次思病苦。皆由風寒冷熱。食飲不節。四時變改。則水石乖扶。况此假合之體。危脆之形。望免四大不虧。百一無惱。豈可得也及至苦患切身。心煩愁塞。求生不差。求死不絕。痛楚百端。窮憂自結。屎尿臭處。妻子為之改容形骸不攝。傍人為之變色。况單衣寄病。誰肻提携故經云。慈父孝子。至病死時。不能相救。此至言也。實為大苦。次思死苦。經云。死者。盡也。氣絕神逝。形體蕭索。人物一統。無生不終。又經云。去處懸遠而無伴侶。無所破壞。見者愁毒。又云。獨生獨死。身自當之。幽幽[宴-女+六][宴-女+六]。會見無期。是以聖人以身為患。豈復以死更受生乎。往來五道。勞我精神。誓斷貪源。絕其生本是故死苦。實由此身。如來出家。立言此意。</p>
<p style="text-indent:0em" class="lg-abnormal"><div class='lg-row'>王融頌曰。穠華易遷。繁蕉不實。星髮鮐背。燐光愒日。二豎潛言。十巫空術。生之往矣。高松蕭瑟。即化翻靈。從緣墜質。噬臍有譏。嗟然何汩。</div>
</p></div>
<div class='div-other'><a id='mulu776' />
<p class='h3'>檢覆三業門頌<span class='note-inline'>(有序)</span></p><p class="byline">蕭子良</p><p>尅責之情猶昧。審的之㫖未彰。故以事檢心。挍所修習。既知不及。彌增悚恧。何謂檢挍。檢我此身。從旦至中。從中至暮。從暮至夜。從夜至曉。乃至一時一刻。一念一頃。有幾心幾行。幾善幾惡。幾心欲摧滅煩惱。幾心欲降伏魔怨。幾心念三寳四諦。幾心念苦空無常。幾心念報父母恩慈。幾心願代眾生受苦。幾心發念菩薩道業。幾心欲布施持戒。幾心欲忍辱精進。幾心欲禪寂顯慧。幾心欲慈濟五道。幾心欲勸勵行所難行。幾心欲超求辦所難辦。幾心欲忍苦建立佛法。幾心欲作佛化度羣生。上<span class='corr'>已</span>檢心。次復檢口。如上時刻。從旦<span class='corr'>已</span>來。<span class='corr'>已</span>得演說幾句深義。<span class='corr'>已</span>得披讀幾卷經典。<span class='corr'>已</span>得理誦幾許文字。已得幾過歎佛功德。<span class='corr'>已</span>得幾過稱菩薩行。<span class='corr'>已</span>得幾過稱讚隨喜。<span class='corr'>已</span>得幾過回向發願。次復檢身。如上時刻。<span class='corr'>已</span>得幾過屈身。禮佛幾拜。<span class='corr'>已</span>得幾過屈身禮法禮僧。<span class='corr'>已</span>得幾過執勞掃塔塗地。<span class='corr'>已</span>得幾過燒香散華然燈。<span class='corr'>已</span>得幾過拂除塵垢正列供具。<span class='corr'>已</span>得幾過懸幡表剎合掌供養。<span class='corr'>已</span>得幾過遶佛恭敬幾百千帀。如是檢察。會理甚少。違道極多。白淨之業。裁不足言。煩惱重障。森然滿目。闇碍轉集。解脫何由如上檢察自救無功何有時閒議人善惡。故須三業自相訓責。知我所作幾善幾惡。</p>
<p style="text-indent:0em" class="lg-abnormal"><div class='lg-row'>王融頌曰。渾風緬沒。旅俗膠加。競文內疾。誰靦心瑕。再惟情反。三省身華。貴危窮濫。貧懾豪奢。邅廻六蔽。紛綸七邪。不圖厥始。逸馬難罟。</div>
</p></div>
<div class='div-other'><a id='mulu777' />
<p class='h3'>石恪畫維摩頌</p><p class="byline">蘇　軾<span class='note-inline'>(宋)</span></p><p style="text-indent:0em" class="lg-abnormal"><div class='lg-row'>我觀眾工工一師。人持一藥療一病。風勞欲寒氣欲暖。肺肝胃腎更相克。挾方儲藥如丘山。卒無一藥堪施用。有大醫王拊掌笑。謝遣眾工病隨愈。問大醫王以何藥。還是眾工所用者。我觀三十二菩薩。各以意談不二門。而維摩詰默無語。三十二義一時墮。我觀此義亦不墮。維摩初不離是說。譬如油蠟作燈燭。不以火點終不明。忽見嘿然無語處。三十二說皆光熖。佛子若讀維摩經。當作是念為正念。我觀維摩方丈室。能受九百萬菩薩。三萬三千師子座。皆悉容受不迫迮。又能分布一鉢飯。饜飽十方無量眾。斷取妙喜佛世界。如持鍼鋒一棗栗。云是菩薩不思議。住大解脫神通力。我觀石子一處士。麻鞋破帽露兩肘。能使筆端出維摩。神力又過維摩詰。若云此畫無實相。毘耶城中亦非實。佛子若見維摩像。應作此觀為正觀。</div>
</p></div>
<div class='div-other'><a id='mulu778' />
<p class='h3'>三千有門頌</p><p class="byline">陳　瓘<span class='note-inline'>(宋)</span></p><p style="text-indent:0em" class="lg-abnormal"><div class='lg-row'>不思議假非偏假。此假本具一切法。真空不空非但空。圓中圓滿非但中。是故四門之初門。即是不可思議假。初門即三三即一。非一非三又非四。一二三四指一月。四點似別惟一空。門門一一為法界。攝一切法皆無餘。不以妙假有門觀。誰知法界具足法。聞思修證無不妙。心能觀此體具故。若止觀心不觀具。則於一觀分二家。一家觀門異諸說。諸說雖異觀自一。彼迷一心具諸法。墮在通別次第中。次第而生次第。斷。豈知十界本來一。三千本一亦如是。皆非世數可分別。妙境元無空假中。而亦不離空假中。空即是心假是色。非色非心名曰中。色心絕處中體現。於一一法體皆具。凡夫心具即佛具。取著不圓則不具。唯一具字顯今宗。入此宗者甚希有。</div>
</p></div></div>
<div class='div-other'><a id='mulu779' />
<p class='h2'>文</p>
<div class='div-other'><a id='mulu780' />
<p class='h3'>西方誓文</p><p class="byline">劉程之<span class='note-inline'>(晉)</span></p><p>維嵗在攝提秋七月戊辰朔二十八日乙未法師釋慧遠貞感幽奥霜懷特發。乃命同志息心真信之士百二十三人。集於廬山之陰。般若臺精舍阿彌陀佛像前。率以香花敬薦而誓焉。惟斯一會之眾。夫緣化之理既明。三世之傳顯矣。遷感之數既符。善惡之報必矣。推交臂之潛淪。悟無常之期切。審三報之相摧。知險趣之難拔。此其同志諸賢。所以夕惕宵勤。仰思攸濟者也。葢神可以感涉。而不可以跡求。必感之有道。則幽路咫尺。苟求之無方。則渺茫何津。今幸以不謀而僉心西境。扣篇開信。亮情天發。乃機象通於寢夢。欣懽百於子來。於是靈圖表暉景侔神造。功由理偕。事非人運。茲實天啟其誠。冥數來萃者矣。可不克心。重精疊思。以凝其神慮哉。然景績參差。功德不一。雖晨祈云同。夕歸攸隔。即我師友之眷。良可悲夫。是以慨焉。胥命整襟法堂等施一心。停懷冥極。誓茲同人俱遊絕域。其有警出絕倫。首登神界。則無獨善於雲嶠。兼忘於淵谷。先進之與後升。勉思彚征之道。然後妙觀大儀。啟心真照。識以悟新。形由化革。藉芙蓉於中流。蔭瓊柯以詠言。飄雲衣於八極。汎香風以窮年。體忘安而彌穆。心超樂而自怡。臨三塗而緬謝。傲天宮而長辭。紹眾靈以繼軌。指大息以為期。究斯道也豈不弘哉。</p>
<p style="margin-left:1em">劉程之者彭城聚里人也字仲思。宋高祖號之曰遺民云。少孤。事母以孝聞。體貌冲遠。虚心方外。周覽百氏。得老莊要㫖。邁往自負。不靡於俗。雖餒瘠在躬鍖斧當前意湛如也嘗。為柴桑令。<span class='corr'>已</span>乃棄之。入匡山。依釋慧遠居西林北澗上。與雷次宗軰同修西方。力辭薦辟。專心禪思。安貧守素。研極幽渺。纔半歲。即於定中見佛光煥映天地如黃金色。後二十年庚戌正月寢疾。六月初見阿彌陀佛以手接引心甚喜。私念欲得摩頂。佛即又為摩頂。覆以金伽梨衣。<span class='corr'>已</span>又見身入七寳池。飲八功德水。既寤。覺身有異香。二十七日西向端坐而逝。</p>
</div>
<div class='div-other'><a id='mulu781' />
<p class='h3'>千佛願文</p><p class="byline">簡文帝<span class='note-inline'>(梁)</span></p><p>葢聞九土區分。四民殊俗。昏波易染。慧業難基。故法身寂鏡。有照斯感。滌無明於欲海。度蒼生於寳船。或輕慈導捨。薄笑牽悲。曲豔口宣。斜光頂入。自鹿樹表光。金河匿曜。故像法眾生。希向有形。雖千聖異跡。一智同塗。弟子某甲久沒迷波。長流苦沫。不生意樹未啟心燈。而葢生一念。敬造千佛雖復無上無為。極相難辨。非空非有。妙智誰觀。而紺髮日光。蓮眸月面。庶可長表誠敬。永寄心期。</p>
</div>
<div class='div-other'><a id='mulu782' />
<p class='h3'>六根懺文</p><p class="byline">簡文帝</p><p>今日此眾。誠心懺悔。六根障業。眼識無明。易傾朱紫一隨浮染。則千紀莫歸。雖復天肉異根。法慧殊美故因見前境。隨事起惡。今願捨此肉眸。俱瞬佛眼。如抉目王。見淨名方丈之室。多寳踊塔之瑞。牟尼鷲嶽之光。彌勒龍華之始。常遊淨土。永步天宮。耳根闇鈍。多種眾惡。悅染絲歌。聞勝法善音。昬然欲睡。聼鄭衛淫靡聳身側耳。知勝善之事。樂之者希。淫靡之聲。欣之者眾。願捨此穢耳。得彼天聰聞開塔關鑰之聲。彈指謦咳之響。諸佛所說。悉皆總持。香風淨土之聲。寳樹鏗鏘之響。於一念中。怳然入悟。鼻根過患。彌復頑嚚。耽染六蘭。流連百和。鬱金易著。薝蔔難排。雖復一薰一蕕。叶性難遣。空中海上。彌不自覺。至如彫罏在彼。翠霧飛烟。識染相牽彌生織累。所以蝍蛆甘帶。自謂馨香烏鵶嗜鼠不疑穢惡。今願捨此鼻根。得彼天受。振裳躧步。跨栴檀之迥林提囊拭鉢。捧香積之寳飯。長離穢濁。永保清昇。舌根障重。染惡尤深。毒刺爭興。惡虵競起。既貪五黃六禽之㫖。又甘九鼎八珍之味。所以焚山破卵。涸水枯鱗。黿臛不斟。有染指之過。羊羹不及。致入陣之苦。雖復鴇䐿鹿胃。猶不稱甘。鳳肺龍胎。更云不美雖羅鼎俎。未必皆嘗。在彼眾生於命已酷。或復間朋亂友。破俗傷真。變紫奪朱。反白為黑。所以讒言三至。曾母投杼端木一說。越霸吳亡。故知三寸之舌。未易可掉。駟馬既出。於事難追。願斷煩惑。入清淨境。既同阿難乞乳之譏。又等淨名寂默之致。餐禪恱之六味。服法喜之三德。形恭心到。永趣菩提。身根頑觸。唯貪細軟。質體塵礙不重<span class='corr'>戈矛</span>。<span class='corr'>莫</span>不愛我輕他。陵人傲物。縱此裸蟲。不羈醉象。六塵四倒。自此而生。五蓋十纏。因斯而致。所以象簟清潤。遨遊於夏室。重衾狐白。溫煦於冬房。結駟廣廈。動靜必安蠲首翠樓去來有託。所以三業之過。出自機關。四大假成。豈有真我。願捨此畵瓶。得彼金色。淨寳珠之法飾。照瑠璃之慧體。長歸五分。永等十身意識攀緣。其罪山積險同夢幻。譬若猴猨懸鏡高堂。一念難靜。走丸索上。百慮先馳。至如二十五有。紛繞不息。九十八使。驚鶩無<span class='corr'>已</span>。所以灰心滅智。行拔於三乘。風禪露飲。道高於六度。今願斷此意根。祛累斯盡。心當恬泊。洞照無生。一切眾罪。悉滅俗門。三界異途。歸之真域。懺悔<span class='corr'>已</span>竟。誠心作禮。</p>
</div>
<div class='div-other'><a id='mulu783' />
<p class='h3'>懺悔文</p><p class="byline">沈　約<span class='note-inline'>(梁)</span></p><p>弟子沈約稽首上白諸佛眾聖。約自今生已前。至于無始。罪業參差。固非詞象所算。識昧往緣。莫由證舉。爰始成童。有心嗜欲。不識慈悲。莫辨罪報。以為毛羣魪品。事允庖厨。無對之緣。非惻隱所及。晨剉暮爚。亘月隨年。嗛腹填虚。非斯莫可。兼曩昔蒙稚。精靈靡達。遨戲之間。恣行夭㬥。蠢動飛沈。罔非登俎。儻相逢值。橫加剿撲。却數追念。種彚寔蕃。遠憶想間。難或詳盡。又暑月寢臥。蚊䖟[口*(贊-貝+日)]膚。忿之于心。應之于手。歲所殲殞。略盈萬計手因怒運。命因手傾。為殺之道。事無不足。迄至于今。猶未頓免。又嘗竭水而漁。躬事網䍞。牽驅士卒。懽娛賞會。若斯等軰。眾夥非一。黨隸賔遊。愆眚交互。或盜人園實。或偷人芻豢。弱性蒙心。隨喜讚悅。受分吞贓皎然不昧。性愛墳典。苟得忘廉。取非其有。卷將二百。又綺語者眾。源條繁廣。假妄之愆。雖免大過。微觸細犯。亦難備陳。又追尋少年。血氣方壯。習累所纏。事難排豁。淇水上宮。誠無云幾。分桃斷袖。亦足稱多。此實生死牢穽。未易洗拔。灌志慘舒。性所同禀。遷怒過嗔。有時或然。厲色嚴聲。無日可免又言謔行止。曾不尋研。觸過斯發。動淪無紀。終朝紛擾。薄暮不休。來果昏頑。將由此作。前念甫謝。後念復興尺波不息。寸陰驟往。愧悔攅心。罔知云厝。今於十方三世諸佛前見在眾僧大眾前。誓心尅<span class='corr'>己</span>。追自悔責。[(冰-水+〡)*ㄆ]遜前愆。洗濯今慮。校身諸失。歸命天尊。又尋七尺所本。八微是構。析而離之。莫知其主。雖造業者身。身隨念滅。而念念相生。離續無<span class='corr'>已</span>。往所行惡。造既由心。行惡之時。其心既染。既染之心。雖與念滅。往之所染。即成後緣。若不本諸真諦。以空滅有。則染心之累。卒不可磨。今者興此愧悔。磨昔所染。所染得除即空成性其性。既空庶罪無所託。布髮頂禮。幽顯證成。此念一成。相續不斷。日磨歲瑩。生生不休。迄至道塲。無復退轉。又彼惡加我。皆由我昔加人。若不滅此重緣則來惡彌遘。當今斷絕永息來緣。道無不在。有來斯應。庶達今誠。要之咸達。</p>
</div>
<div class='div-other'><a id='mulu784' />
<p class='h3'>初夜文</p><p class="byline">陶弘景<span class='note-inline'>(梁)</span></p><p>夫遠自無始。至於有身。生死輪騖。塵轢莫之比。明暗遞來薪火不能譬。逝水非駛。千月難保。蓼蟲習苦桂蠧喜甘。大睡劇於據梧。長昏甚於枕麯。義非他召。事實<span class='corr'>已</span>招。曾不知禀此形骸所由而至。將斯心識。竟欲何歸唯以勢位相高爭驕華於一旦。車徒自盛。競馳騖於當年。莫不恃其雄心壯齒。紅顏緇髮。口恣肥醲。身安輕靡。繁絃促柱。極滔淫而不厭。玉牀象席窮靡曼而無<span class='corr'>已</span>。謂悲泉若木。出沒曾不關人。蹲烏顧兔。升落常自在彼。殊不知命均脆草身為苦器。何異犬羊。之趣屠肆。麋鹿之入膳厨。秋蛾拂燄而不疑。春蠶縈絲而靡悟。未辨先對不識因習。及其一觸畏途。孟門非險。轘裂肢解。方斯不臻其痛。斷趾鑿肩。比茲未極其苦。輪廻起伏。杳杳悠悠。是以天中之天。降悲提引。壅夏河之長瀉。撲秋原之猛燎。或同商主。乍等醫王。形遍三千。教傳百億。或恣其神力。或寂諸梵境。言則三塗離苦。笑則四生受樂。乃應病投機。解紛說理。制之日後。稱為八關。以八正鑰。為法關楗。斯實出世之妙津。在家之雄行。眾等相與運誠。奉逮南平王殿下歸命敬禮<span class='note-inline'>(云云)</span>。仰願大王殿下睿業清暉。與南嶽而相固。貞心峻節。等東溟而共廣。萬累煙消。百災霧滅。巧幻而不惑。彊魔莫能嬈。逐慘舒而適體。隨暄涼而得性。自禀儀天之氣。永固膳衛之道。得六神通力。具四無礙智。夫日在昆。吾則慮繁事擾景落濛汜則神靜志怡。璧月珠星。含華相照。輕雲薄霧。朗然自戢。鳴鐘浮響。光燈吐輝。法幢卷舒。拂高軒而徐薄。名香郁馥。出重檐而輕轉。金表含映。珠柱洞色。况復天尊端嶷。威光四照。煥發青蓮容與珂雪。覺祗衛之咫尺。若林園之斯在。大招離垢之賔。應集應真之侶。清梵含吐。一唱三歎。密義抑揚。連環不輟。南平王體得機之敏。資入神之微。抱德含和。經仁緯義。善無細而不窮。累有輕而必捨。受同虚籥。照如懸鏡。忘魯衛之尊高。略柎蕚之華重建希有之勝席。臨難遇之法塲。相與五體歸命敬禮<span class='note-inline'>(云云)</span>仰願大王殿下入不二門登一相道。德階不動。智超遠行。洋溢僡聲。與八風而共遠優游玉體。等六律而相調。餐雪山之良藥。挹露城之甘味。衮服瓛珪。與四時而永久。朱輪緹幟。貫千祀而常然。</p>
</div>
<div class='div-other'><a id='mulu785' />
<p class='h3'>發願疏文</p><p class="byline">釋智顗<span class='note-inline'>(隋)</span></p><p>吳縣維衛迦葉二像。願更修聚合復。鄮縣阿育王塔寺頹毀。願更修治。剡縣十丈。彌勒石像。金色剝壞。願更莊嚴。右三處功德。乞修。沙門某敬白。</p>
<p>稽首和南三世諸佛。伏惟法身無像。隨機顯現。淨土不毀。人眾見燒。滬瀆浮來靈塔地涌。剡山天樂。通夢陸咸。三處尊儀。表代三世。慈善根力利益斯土。但年深歲曩。聖跡凌遅。諸佛影像若淪。眾生善根無寄。某宿世有幸。忝預法門。德行輕微。功業無取。謬為道俗所知。顧影羞躬。無以自處。上慙三寳。無興顯之能。下愧羣生少提拔之力。刻骨刻肌。將何所補。幸值明時。棟梁佛日。願頼皇風。又承眾力。將勸有緣。修治三處。先為興顯三世佛法。次為擁護大隋國土。下為法界一切眾生。若塔像莊嚴。則紹隆不絕。用報佛恩。若處處光新。國界自然殊特妙好。則報至尊水土之澤。若見聞者。發菩提心。則利益一切。種出世業。但久域此心。緣障未果。此際赴期西出。氣疾增動。毒器坏瓶。固非保惜。先以身命。奉給三寳。謹聼威神。若形命停留。能生物善。不汙佛法者。伏聼使乞早除。差行願速圓。若命雖未盡。方多魔障。損物善根汙亂佛法者。豈須停世。願早灰滅。滅後以諸誓願。付囑後人。使經紀修立。乞三寳加建。速得圓滿。前於佛隴金光明道場<span class='corr'>已</span>發此願。今重于石尊再述愚誠。伏願聖凡。重垂攝受。謹疏。開皇十七年十一月二十一日。</p>
</div>
<div class='div-other'><a id='mulu786' />
<p class='h3'>蓮華勝會錄文</p><p class="byline">釋宗賾<span class='note-inline'>(宋)</span></p><p>夫以念為念。以生為生者。常見之所失也。以無念為無念。以無生為無生者。邪見之所惑也念而無念。生而無生者。第一義諦也。是以實際理地。不受一塵。則上無諸佛之可念。下無淨土之可生佛事門中。不捨一法。則總攝諸根。葢有念佛三昧。還源要術。示開往生一門。所以終日念佛而不乖於無念。熾然往生而不乖於無生。故能凡聖各住自位。而感應道交東西不相往來。而神遷淨剎。此不可得而致詰也。故經云若人聞說阿彌陀佛執持名號乃至是人終時。心不顛倒。即得往生阿彌陀佛極樂國土。夫如來世尊。雖分折攝二門。現居淨穢兩土。然本聖之意。豈直以娑婆國土。丘陵坑坎。五趣雜居。土石諸山。穢惡充滿。以是為可厭。極樂世界。黃金為地。行樹叅空。樓聳七珍。華敷四色。以是為可忻。葢以初心入道。忍力未淳。須託淨緣以為增上。何則娑婆國土。釋迦<span class='corr'>已</span>滅。彌勒未生。極樂世界。阿彌陀佛。現在說法。娑婆國土。觀音勢至。徒仰嘉名。極樂世界。彼二上人親為勝友。娑婆國土。諸魔競作。惱亂行人。極樂世界。大光明中。決無魔事。娑婆國土。邪聲撓亂。女色妖婬。極樂世界水鳥樹林咸宣妙法正教清淨實無女人。然則修行緣具。無若西方淺信之人橫生疑謗。竊嘗論之。此方之人。無不厭俗舍之喧煩慕蘭若之寂靜。故有捨家出家。則殷勤讚歎。而娑婆眾苦。何止俗舍之喧煩。極樂優游。豈直蘭若之寂靜。知出家為美而不願往生。其惑一也。萬里辛勤。遠求知識者葢以發明大事。決擇死生。而彌陀世尊。色心業勝。願力洪深。一演圓音。無不明契。願叅知識。而不欲見佛。其惑二也。叢林廣眾。皆樂棲遟少眾道塲。不欲依附。而極樂世界。一生補處。其數甚多諸上善人。俱會一處。既欲親近叢林。而不慕清淨海眾其惑三也。此方之人。上壽不過百歲。而童癡老耄。疾病相仍昏沉睡眠。常居大半菩薩猶昏隔陰聲聞尚昧出胎。則尺璧寸陰。十䘮其九。而未登不退。可謂寒心。西方之人壽命無量。一託蓮苞。更無死苦。相續無間。直至菩提。所以便獲阿惟越致。佛階決定可期。流轉娑婆促景。而迷於淨土長年。其惑四也。若乃位居不退。果證無生。在欲無欲。居塵不塵。方能興無緣慈。運同體悲。廻入塵勞。和光五濁。其有淺聞單慧。或與少善相應。便謂永出四流。高超十地。詆訶淨土。躭戀娑婆。掩目空歸宛然流浪。並肩牛馬。接武泥犂不知自是何人擬比大權菩薩。其惑五也。故經云應當發願。願生彼國。則不信諸佛誠言。不願往生淨土。豈不甚迷哉。若夫信佛言而生淨土則界繫之所不能拘。刼波之所不能害。謝人間之八苦。無天上之五衰。尚無惡道之名。何况有實。唯顯一乘之法。決定無三。歸依一體三寳。奉事十方如來。佛光照體。萬惑潜消。法味資神。六通具足。三十七品助道法。應念圓成。三十二應隨類身。徧塵剎土。周旋五趣。普被諸根。不動一心。徧行三昧。灑定水于三千。引眾生于大宅。自利利他。皆悉圓滿。然則唯心淨土。自性彌陀。葢解脫之要門。乃修行之㨗徑。是以了義大乘。無不指歸淨土前賢後聖。自他皆願往生。凡以欲得度人。先須自度故也。嗚呼。人無遠慮。必有近憂。一失人身萬刼深悔。故率大海眾。各念彌陀佛百聲千聲。乃至萬聲。廻向同緣。願生彼國。竊冀蓮池勝會。金地法明。綺互相資。必諧斯願操舟順水。更加櫓棹之功。則十萬之遙。可不勞而至也。</p>
<p style="margin-left:1em">元祐四年冬宗賾夜夢一男子烏巾白衣。可三十許。風貌清美。舉措閑雅。揖謂宗賾曰。欲入公彌陀會。告書一名。宗賾乃取蓮華勝會錄秉筆問曰。公何名。白衣者云。名普慧。宗賾書<span class='corr'>已</span>。白衣者云。家兄亦曾上名。宗賾問曰。令兄何名。白衣云。家兄名普賢。白衣者遂隱。宗賾覺而詢諸耆宿。皆云。華嚴離世間品有二大菩薩名。宗賾以為佛子行佛事。助佛揚化。必有賢聖幽贊。然預此會者。亦豈小緣。普賢變名易號。不知誰何。全更以三大菩薩為首云。</p>
</div>
<div class='div-other'><a id='mulu787' />
<p class='h3'>念佛防退方便文</p><p class="byline">釋宗賾</p><p>普勸道友曰。念阿彌陀佛。或百聲千聲。乃至萬聲。廻願往生西方淨土。各於日下。以十字記之念佛之時。一心專注。不得異緣。常念娑婆眾苦。五濁煎熬。况乎一失人身。何時可復。幸諸道友。終始精勤。寳蓮華中。決定見佛。</p>
</div>
<div class='div-other'><a id='mulu788' />
<p class='h3'>念佛廻向發願文</p><p class="byline">釋宗賾</p><p>願弟子某甲普及四恩三有。法界眾生。從今<span class='corr'>已</span>去安住第一義諦。修行淨業。孝養父母。奉事師長。慈心不殺。修十善業。受持三歸。具足眾戒。不犯威儀。發菩提心。深信因果。讀誦大乘。勸進行者。念佛法僧。解第一義。以至誠心。稱佛名號。觀佛依正十六妙境。念佛本起四十八願。籌量三軰。深入五門。隨順三種菩提門。信受十方諸佛教。或以散心定心。而修散善定善。依經起行。畢命為期。惟願阿彌陀佛。法力冥加。神通顯益。令我等凝神覺路。暗蹈大方。進止威儀。不離見佛。如執明鏡。自見面像。及於夢中。得見彼國眾妙樂事。慰恱我心。令生增進。承佛威神。遠離魔事所有無量劫來業惑塵勞。皆為梵行善根功德。同入性海。積集諸緣。併用廻向。臨命終時無諸障難。七日<span class='corr'>已</span>前。預知時至。身無痛苦。心不顛倒。身心安樂。如入禪定。遇善知識。教稱十念阿彌陀佛。與諸聖眾。現在其前。放大光明。授手迎接。自見其身。乘金剛臺。隨從佛後。如彈指頃。往生彼國。生彼國<span class='corr'>已</span>。見佛色身。眾相具足。光明寳林。演說妙法。聞<span class='corr'>已</span>即悟無生法忍。住正定聚。永不退還。究竟至於一生補處。化身自在。周徧十方無量國中。成等正覺。極重苦處。游戲設化。念念之中。令不可說不可說眾生發菩提心。念念之中。令不可說不可說眾生住普賢行。福慧資粮。悉得圓滿。同成無上正等菩提。各各莊嚴淨土各各攝化眾生。如我世尊。等無有異。所有虚空世界盡。眾生及業煩惱盡。如是一切無盡時。我願究竟常無盡。</p>
</div>
<div class='div-other'><a id='mulu789' />
<p class='h3'>結蓮社普勸文</p><p class="byline">張　掄<span class='note-inline'>(宋)</span></p><p>如是我聞。西方有佛名阿彌陀。一名無量光。一名無量壽。又有觀音勢至二菩薩。助佛揚化。皆以大願力濟度諸眾生。其國以七寳莊嚴。清淨自然。無諸雜穢。故名淨土。其人皆蓮華化生。壽命無量。衣食受用。隨念而至。更無諸苦。亦無輪轉。故又名極樂世界。以此返觀我等。見今所受之身。所處之世。較彼國土。淨穢壽量。苦樂生死。豈止天地之相遠耶。而昧者不知。或知而不信。自作障礙。顛倒執迷。不思解脫。捨此生彼。豈不哀哉。故我今者勸諸有緣。結此蓮社。假使難知難辨。猶當勉力精勤。况佛號甚易持。淨土甚易往。八萬四千法門。無如是之㨗徑。但能輟清晨俛仰之暇。<span class='corr'>遂</span>可為永劫不壞之資。是則用力甚微。而[(冰-水+〡)*ㄆ]功乃無有盡。眾生亦何苦自棄而不為乎。噫夢幻非真。壽夭難保。呼吸之頃。即是來生。一失人身。萬劫不復。此時不悟。佛如眾生何。願深念於無常。勿徒貽於後悔。淨樂居士張掄勸緣。</p>
</div>
<div class='div-other'><a id='mulu790' />
<p class='h3'>臨行自餞文</p><p class="byline">釋有嚴<span class='note-inline'>(宋)</span></p><p>吾聞西方。有無上正徧知。壽命無量阿僧祗。光明徧照沙界兮無邊際。慈悲普覆羣生兮無盡期。聞名稱念者。皆不退轉。歸命發願者。眾苦皆脫離黃金為地或瑠璃。晝夜六時天華飛。樓閣幢幡。千萬兮徧空界。寳林珠網。音樂兮微風吹。莊嚴美妙不思議。土無日月常光輝。是故繫念者神魂西馳。父母之邦兮常思歸。性無苦域兮。今順性而捨。性有樂邦兮。今順性而取之。去去。過十萬億佛土。不是遠路岐。內慿願力。外仗佛威。一剎那間。便到七寳蓮華池。</p>
<p style="margin-left:1em">樝菴老。生平學佛。守戒律。一節如冰霜。事文翰。高談如珪璧。講練有餘力。而繫念無暇時。其淨業既成。一夕見在金池上。執樂者數人。似欲舉音以迓其來。不數日而終。先乃成自餞一篇。是知決定為西方游矣。聞者莫不歎慕其不可及也。嗚呼。惟心本性。人人皆具焉。何<span class='corr'>羨</span>魚多而不結網而有獲耶。子雲所謂蜾蠃之祝。曰類我類我。久則肖之矣。安有不修而能證者哉。此自餞之意。固足以為來者勸也。門人元祐持其文示予。因跋其尾云。隱菴左知微謹題。</p>
</div>
<div class='div-other'><a id='mulu791' />
<p class='h3'>勸修淨土文</p><p class="byline">鄭清之<span class='note-inline'>(宋)</span></p><p>人皆謂修淨土不如禪教律余獨謂禪教律法門莫如修淨土。夫真淨明妙。虚徹靈通。凡在智愚。皆具此性。根塵幻境。相與淪胥。生死輪廻。窮劫不斷。故釋氏以禪教律假設方便。使之從門而入。俱得超悟。惟阿彌陀佛獨出一門。曰修行淨土。如單方治病。簡要直截。一念之專。即到彼岸。不問緇白。皆可奉行。但知為化愚俗淺近之說。其實則成佛道㨗徑之途。今之學佛者。不過禪教律。究竟圓頓莫如禪。非利根上器神領意解者。則未免墮頑空之失。研究三乘莫如教。非得魚忘筌。因指見月者。則未免鑽故[糸*氐]之病。護善遮惡莫如律。非身心清淨。表裏一如。則未免自纏縛之苦。總而觀之論其所入。則禪教律。要其所歸。則戒定慧。不由禪教律而得戒定慧者。其唯淨土之一門乎。方念佛時。口誦心惟。諸惡莫作。豈非戒。繫念淨境。幻塵俱滅。豈非定。念實無念。心華湛然。豈非慧。人能屏除萬慮。一意西方則不施棒喝而悟圓頓機。不閱大藏經而得正法眼。不持四威儀中而得大自在。不垢不淨。無縛無脫。當是時也孰為戒定慧。孰為禪教律。我心佛心。一無差別。此修淨土之極致也。八功德水金蓮華臺。又何必疑哉。淨土樞要之作勤矣。</p>
</div>
<div class='div-other'><a id='mulu792' />
<p class='h3'>惟心淨土文</p><p class="byline">釋守訥</p><p>佛說極樂淨土。普勸娑婆羣生。應當發願。生彼國土。然學頓者。拂之為權說。不通理性者。泥之於事相。吾嘗學唯識。唯遮外境。識表自心。心外無境。境全是心。心法徧周。淨土豈離乎當念。生佛同體。彌陀全是於自心。總攝有情。誠無凡聖之異。融通法界。寧有遠近之區。首楞嚴經。心存佛國。聖境[宴-女+六]現。唯闡提無信根者。則十萬億佛土。遠隔他方之外矣。天衣懷禪師。一生廻向淨土。問學者曰。若言捨穢取淨。厭此忻彼。則取捨之情。乃是眾生妄想。若言無淨土。則違佛語。夫修淨土者。當如何修。復自荅曰。生則決定生。去則實不去。若明此語。則唯心淨土。昭然無疑。論云。智習唯識通。如是取淨土。願諸同志。決定求生。政和三年癸巳。比丘守訥敘。</p>
<p style="margin-left:1em">禪師。姑蘇鄭氏子。其族顯官。少依圓照禪師。得大徹悟。倡道宣城。緇素欽敬。先自天衣懷禪師以下。專用淨土法。遞相傳授。皆遂往生。各有明驗。具載寳珠集。師有唯心淨土文。今錄于此。</p>
</div>
<div class='div-other'><a id='mulu793' />
<p class='h3'>西方願文</p><p class="byline">釋袾宏<span class='note-inline'>(明)</span></p>
<div class="lg regular"><div class='lg-row'>稽首西方安樂國　接引眾生大導師</div>
<div class='lg-row'>我今發願願往生　惟願慈悲哀攝受</div>
</div><p>弟子<span class='note-inline'>(某甲眾等)</span>普為四恩三有。法界眾生。求於諸佛一乘無上菩提道故。專心持念阿彌陀佛萬德洪名。期生淨土。又以業重福輕。障深慧淺。染心易熾。淨德難成。今於佛前。翹勤五體。披瀝一心。投誠懺悔。我及眾生。曠刧至今。迷本淨心。縱貪嗔癡。染穢三業。無量無邊。所作罪垢。無量無邊。所結冤業。願悉消滅。從於今日。立深誓願。遠離惡法。誓不更造。勤修聖道。誓不退惰。誓成正覺。誓度眾生。阿彌陀佛。以慈悲願力。當證知我。當哀憫我。當加被我。願禪觀之中。夢寐之際。得見阿彌陀佛金色之身。得歷阿彌陀佛寳嚴之土。得蒙阿彌陀佛甘露灌頂。光明照身。手摩我頭衣覆我體。使我宿障自除。善根增長。疾空煩惱。頓破無明。圓覺妙心。廓然開悟。寂光真境。常得現前。至於臨欲命終。預知時至。身無一切病苦厄難。心無一切貪戀迷惑。諸根恱豫。正念分明。捨報安詳。如入禪定。阿彌陀佛。與觀音勢至諸聖賢眾。放光接引垂手提携。樓閣幢幡。異香天樂。西方聖境。昭示目前。令諸眾生。見者聞者。歡喜感歎。發菩提心。我於爾時。乘金剛臺。隨從佛後。如彈指頃。生極樂國。七寳池內。勝蓮華中。華開見佛。見諸菩薩。聞妙法音。獲無生忍。於須㬰間。承事諸佛。親蒙授記。得授記<span class='corr'>已</span>。三身四智。五眼六通。無量百千。陀羅尼門。一切功德。皆悉成就。然後不違安養。回入娑婆。分身無數。徧十方剎。以不可思議自在神力種種方便。度脫眾生。咸令離染還得淨心。同生西方。入不退地。如是大願。世界無盡。眾生無盡。業及煩惱一切無盡。我願無盡。願今禮佛發願。修持功德。回施有情。四恩總報。三有齊資法界眾生。同圓種智。</p>
</div>
<div class='div-other'><a id='mulu794' />
<p class='h3'>四願文<span class='note-inline'>(煬帝欲奉天台為師天台辭不免乃求四願)</span></p><p class="byline">釋智顗<span class='note-inline'>(隋)</span></p><p>雖好學禪。行不稱法。年既西夕。遠守繩牀。撫臆循心。假名而<span class='corr'>已</span>。吹噓在彼。惡聞過實。願勿以禪法見期。</p>

<div class='div-other'><a id='mulu795' />
<p class='h4'>二</p><p>生在邊表。頻經離亂。身闇庠序。口拙暄涼。方外虚玄。久非其分。域間撙節。無一可取。雖欲自慎。樸直忤人。願不責其規矩。</p>
</div>
<div class='div-other'><a id='mulu796' />
<p class='h4'>三</p><p>微欲傳燈。以報法恩。若身當戒範。應重去就。去就若重。傳燈則闕。去就若輕。則來嫌誚。避嫌安身。未若通法面命。願許其為法。勿嫌輕動。</p>
</div>
<div class='div-other'><a id='mulu797' />
<p class='h4'>四</p><p>十餘年水石之間。因以成性。今王途既一。佛法再興。謬課庸虚。沐此恩化。內竭朽力。仰酬外護。若丘壑念起願隨心飲啄以卒殘年。許此四心。乃赴優㫖。</p>
</div></div>
<div class='div-other'><a id='mulu798' />
<p class='h3'>書紳文</p><p class="byline">釋遵式<span class='note-inline'>(宋)</span></p><p>知白汝知。日之所為。害善之法。偏宜遠之損惡之道。益其用之。口勿自伐。心無自欺。勿抱內蠧。勿揚外儀欲人之譽。畜<span class='corr'>己</span>之私。殺義之始陷禍之基。自恃其德。必有餘譏。自務其達。必有餘非。眷屬集樹汝宜去之。利養毛繩汝宜畏之。自行之際擇而思之。懲惡之餘。何則是宜。清香一炷。紅蓮數枝。口勿輟誦。心勿他思。安禪禮像。其則勿虧。量衣節食。其志勿移。造世文筆。如佛誡之。說人長短。如法謹之。從對賔侶。口勿多辭。頻驚光景坐勿銷時。芭蕉虚質。非汝久期。蓮華淨土。是汝真歸。俾夜作晝。勤而行之。</p>
</div></div></div>
</div><!-- end of div[@id='body'] -->
</body></html>