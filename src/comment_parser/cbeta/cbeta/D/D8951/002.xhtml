<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>如來香</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<div class='div-other'><a id='mulu44' />
<p class='h2'>如來香卷之二目錄</p>
<ul class="">
<li>序
<ul class="">
<li>毘摩羅詰提經義疏序　　　　釋僧叡<span class="note-inline">(後秦)</span></li>

<li>維摩詰所說經序　　　　釋僧肇<span class="note-inline">(後秦)</span></li>

<li>楞伽阿跋多羅寶經序　　　　蘇　軾<span class="note-inline">(宋)</span></li>

<li>刻楞伽阿跋多羅寶經序　　　　蔣之奇<span class="note-inline">(宋)</span>
<ul class="">
<li><span class="note-inline">(附)</span>德清觀楞伽寶經閣筆記</li>
</ul></li>

<li>圓覺經序　　　　釋宗密<span class="note-inline">(唐)</span></li>

<li>圓覺經略疏注序　　　　裴　休<span class="note-inline">(唐)</span></li>

<li>首楞嚴經義海總序　　　　曾　懷<span class="note-inline">(宋)</span>
<ul class="">
<li><span class="note-inline">(附)</span>宋沙門惟淨謝王隨為楞嚴義疏序書</li>
</ul></li>

<li>首楞嚴經通議序　　　　釋德清<span class="note-inline">(明)</span></li>

<li>首楞嚴懸鏡序　　　　虞淳熈<span class="note-inline">(明)</span></li>

<li>首楞嚴經懸鏡序　　　　釋德清<span class="note-inline">(明)</span>
<ul class="">
<li><span class="note-inline">(附)</span>王應乾楞嚴見道分說</li>
</ul></li>

<li>楞嚴經玄義序　　　　釋智旭<span class="note-inline">(明)</span></li>

<li>首楞嚴經四依解序　　　　釋觀衡<span class="note-inline">(明)</span></li>

<li>道行般若波羅蜜經序　　　　釋道安<span class="note-inline">(晉)</span></li>

<li>合放光光贊略解序　　　　釋道安<span class="note-inline">(晉)</span></li>

<li>摩訶鉢羅若波羅蜜經抄序　　　　釋道安<span class="note-inline">(晉)</span></li>

<li>大般若經初會序　　　　釋玄則<span class="note-inline">(唐)</span></li>

<li>大般若經第二會序　　　　釋玄則<span class="note-inline">(唐)</span></li>

<li>大般若經第三會序　　　　釋玄則<span class="note-inline">(唐)</span></li>

<li>大般若經第四會序　　　　釋玄則<span class="note-inline">(唐)</span></li>

<li>大般若經第五會序　　　　釋玄則<span class="note-inline">(唐)</span></li>

<li>大般若經第六會序　　　　釋玄則<span class="note-inline">(唐)</span></li>

<li>大般若經第七會序　　　　釋玄則<span class="note-inline">(唐)</span></li>

<li>大般若經第八會序　　　　釋玄則<span class="note-inline">(唐)</span></li>

<li>大般若經第九會序　　　　釋玄則<span class="note-inline">(唐)</span></li>

<li>大般若經第十會序　　　　釋玄則<span class="note-inline">(唐)</span></li>

<li>大般若經第十一會序　　　　釋玄則<span class="note-inline">(唐)</span></li>

<li>大般若經第十二會序　　　　釋玄則<span class="note-inline">(唐)</span></li>

<li>大般若經第十三會序　　　　釋玄則<span class="note-inline">(唐)</span></li>

<li>大般若經第十四會序　　　　釋玄則<span class="note-inline">(唐)</span></li>

<li>大般若經第十五會序　　　　釋玄則<span class="note-inline">(唐)</span></li>

<li>大般若經第十六會序　　　　釋玄則<span class="note-inline">(唐)</span></li>

<li>般若波羅蜜多心經略疏序　　　　釋法藏<span class="note-inline">(唐)</span></li>

<li>心經修行會義序　　　　唐　時<span class="note-inline">(明)</span></li>

<li>心經修行會義序　　　　冐起宗<span class="note-inline">(明)</span></li>

<li>金剛般若經論疏纂要序　　　　釋宗密<span class="note-inline">(唐)</span></li>

<li>七譯金剛經序　　　　楊　[(自/(犀-尸-牛)/十)*頁]<span class="note-inline">(唐)</span></li>

<li>金剛經修行會義序　　　　唐　時<span class="note-inline">(明)</span></li>

<li>何踈園金剛經偈論合注序　　　　唐　時<span class="note-inline">(明)</span></li>
</ul></li>
</ul><p>如來香卷之二目錄終</p>

<p class='juan'><a id='mulu45' />如來香卷之二</p><p class="byline">西吳唐　時宜之父手輯</p></div>
<div class='div-other'><a id='mulu46' />
<p class='h2'>序<span class='note-inline'>(中)</span></p>
<div class='div-other'><a id='mulu47' />
<p class='h3'>毘摩羅詰提經義疏序</p><p class="byline">釋僧叡<span class='note-inline'>(後秦)</span></p><p>此經以毘摩羅詰所說為名者。尊其人。重其法也。五百應真之所稱述。一切菩薩之所歎伏。文殊師利對揚之所明荅。普現色身之要言。皆其說也。借座於燈王。致飯於香積。接大眾於右掌。內妙藥於忍界。阿難之所絕塵。皆其不可思議也。高格邁於十地。故彌勒屈之而虚<span class='corr'>已</span>。崇墉超於學境。故文殊<span class='corr'>已</span>還竝未有窺其庭者。法言恢廓。指玄門以忘期。觀品夷照。總化本以[宴-女+六]想。落落焉聲法皷於維耶。而十方世界莫不悟其希音。恢恢焉感諸佛於一室。而恒沙正覺無不應其虗求。予始發心啟蒙於此。諷詠研求以為㗋襟。稟玄指於先匠。亦復未識其絕往之通塞也。既蒙鳩摩羅什法師。正玄文。擿幽指。始悟前譯之傷本。謬文之乖趣耳。至如以不來相為辱來。不見相為相見。未緣法為始神。緣合法為止心。諸如此比。無品不有。無章不爾。然後知邊情譣詖。難可以參契真言廁懷玄悟矣。自慧風東扇。法言流詠<span class='corr'>已</span>來。雖曰講肆。格義迂而乖本。六家偏而不即。性空之宗。以今驗之。最得其實。然罏冶之功。微恨不盡。當是無法可尋。非尋之不得也。何以知之。此土。先出諸經於神識性空明言處少。存神之文其處甚多。中百二論文未及此。又無通鑒。誰與正之。先匠所以輟章於遐慨。思決言於彌勒者。良在此也。自提婆以前。天竺義學之僧。並無來者。於今始聞宏宗高唱。敢預希位之流。無不竭其聰而注其心。然領受之用易存。憶識之功難掌。自非般若朗其聞慧。總持銘其思府。焉能使機過而不遺。神會而不昧者哉。故因紙墨以記其文外之言。借眾聽以集其成事之說。煩而不簡者。貴其事也。質而不麗者。重其意也。其指微而婉。其辭博而晦。自非筆受。胡可勝哉。是以即於講次。疏以為記冀通方之言。不咎其煩而不要也。</p>
</div>
<div class='div-other'><a id='mulu48' />
<p class='h3'>維摩詰所說經序</p><p class="byline">釋僧肇<span class='note-inline'>(後秦)</span></p><p>維摩詰不思議經者。蓋是窮微盡化。絕妙之稱也。其旨淵玄。非言象所測。道越三空。非二乘所議。超羣數之表。絕有心之境。渺漭無為而無不為。罔知所以然而能然者。不思議也。何則。夫聖智無知而萬品俱照。法身無象而殊形並應。至韻無言而玄籍彌布。冥權無謀而動與事會。故能統濟羣方。開物成務。利見天下。於我無為。而或者觀感照因謂之智。觀應形則謂之身。覿玄籍便謂之言。見變動而謂之權。天道之極者。豈可以形言權智而語其神域哉。然羣生長寢。非言莫曉。道不孤運。弘之由人。是以如來命文殊於異方。召維摩於他土。爰集毘耶。共弘斯道。此經所明。統萬行則以權智為主。樹德本。則以六度為根。濟蒙惑。則以慈悲為首。語宗極。則以不二為門。凡此眾說。皆不思議之本也。至若借座燈王。請飯香土。手接大千。室包乾象。不思議之跡也。然幽關難啟。聖應不同。非本無以垂跡。非跡無以顯本。本跡雖殊。而不思議一也。故命侍者。標以為名焉。大秦天王。雋神超世。玄心獨悟。弘至治於萬機之上。揚道化於千載之下。每尋翫<span class='corr'>茲</span>典。以為棲神之宅。而恨支竺所出。理滯於文。常恐玄宗。墜於譯人。北天之運運通有在也。以弘始八年歲次鶉火。命大將軍常山公右將軍安成矦。與義學沙門千二百人於長安大寺。請羅什法師重譯正本。什以高世之量。冥心真境。既盡寰中。又善方言。時手執梵文。口自宣譯。道俗䖍䖍。一言三復。陶冶精求。務存聖意。其文約而該。其旨婉而彰。微遠之言。於茲顯然矣。余以闇短。時預聽次。雖思乏叅玄。然麄得文意輒順所聞。為之註解。畧記成言。述而無作。庶將來君子。異世同聞焉。</p>
<p style="margin-left:1em">維摩詰自云。眾生病故。菩薩亦病。若眾生不病者。菩薩無病。一經之旨盡於此矣。當知菩薩現病。都如幻化。實無病相可得。病相既然。則所行六度。所運慈悲。所談不二法門。亦如幻化。借座燈王。請飯香土。手接大千。室包乾象。亦如幻化。無本可據。無跡可尋。若言實有是事。即為謗不思議經。病比丘真一識。</p>
</div>
<div class='div-other'><a id='mulu49' />
<p class='h3'>楞伽阿跋多羅寶經序</p><p class="byline">蘇　軾<span class='note-inline'>(宋)</span></p><p>楞伽阿跋多羅寶經先佛所說微妙第一真實了義。故謂之佛語心品。祖師達磨以付二祖。曰。吾觀震旦所有經教。惟楞伽四卷。可以印心。祖師相授。以為心法。如醫之難經。句句皆理。字字皆法。後世達者。神而明之。如槃走珠。如珠走槃。無不可者。若出新意。而棄舊學。以為無用。非愚無知則狂而<span class='corr'>已</span>。近歲學者各宗其師。務從簡。便得一句一偈。自謂了證。至使婦人孺子抵掌嬉笑爭談禪。恱高者為名。下者為利。餘波末流。無所不至。而佛法微矣。譬如俚俗醫師。不由經論直授方藥。以之療病。非不或中。至於遇病。輒應懸斷死生。則與知經學古者。不可同日語矣。世人徒見其有一至之功。或㨗於古人。因謂難經不學而可。豈不誤哉。楞伽義趣幽[耳*少]。文字簡古。讀者或不能句。而况遺文以得義。忘義以了心者乎。此其所以寂寥於世。幾廢而僅存也。太子太保樂全先生張公安道。以廣大心。得清淨覺。慶曆中嘗為滁州。至一僧舍。偶見此經入手恍然。如獲舊物。開卷未終。夙障冰解。細視筆畫。手迹宛然。悲喜太息。從是悟入。常以經卷四偈。發明心要。軾遊於公之門三十年矣。今年二月過南都。見公於私第。公時年七十九。幻滅都盡。慧光渾圜。而軾亦老於憂患。百念灰冷。公以為可教者。乃授此經。且以錢三十萬。使印施於江淮間。而金山長老佛印大師了元。曰。印施有盡。若書而刻之。則無盡。軾乃為書之。而元使其侍者曉機。走錢塘求善工刻之板。遂以為金山常住。</p>
</div>
<div class='div-other'><a id='mulu50' />
<p class='h3'>刻楞伽阿跋多羅寶經序</p><p class="byline">蔣之奇<span class='note-inline'>(宋)</span></p><p>之奇嘗苦楞伽經難讀。又難得善本。會南都太子太保致政張公施此經。而眉山蘇子瞻為書而刻之板。以為金山常住。金山長老佛印大師了元。持以見寄之奇為之言曰。佛之所說經。總十二部。而其多至於五千卷。方其正法流行之時。人有聞半偈。得一句。而悟入者。葢不可為量數。至於像法末法之後。去聖既遠。人始溺於文字。有入海算沙之困。而於一真之體。乃漫不省解。於是有祖師出焉。直指人心。見性成佛。以為教外別傳。於動容發語之頃。而上根利器之人。<span class='corr'>已</span>目擊而得之矣。故雲門至於罵佛。而藥山至戒人不得讀經。皆此意也。由是去佛而謂之禪。離義而謂之玄。故學佛者必詆禪。而諱義者亦必宗玄。二家之徒更相非。而不知其相為用也。且禪者。六度之一也。顧豈異於佛哉。之奇以為禪出於佛。而玄出於義。不以佛廢禪。不以玄廢義。則其近之矣。冉求問聞斯行諸。孔子曰聞斯行之。子路問聞斯行諸。曰有父兄在。如之何其聞斯行之。求也退故進之。由也兼人故退之說。豈有常哉。救其偏而已。學佛之敝。至於溺經文惑句義。而人不體玄。則言禪以救之。學禪之敝。至於馳空言玩琦辯。而人不了義。則言佛以救之。二者更相救而佛法完矣。昔達磨西來。既已傳心印於二祖。且云吾有楞伽經四卷。亦用付汝。即是如來心地要門。令諸眾生開示悟入。此亦佛與禪並傳。而玄與義俱付也。至五祖始易以金剛經傳授。故六祖聞客讀金剛經。而問其所從來。客云。我從蘄州黃梅縣東五祖山來。五祖大師常勸僧俗但持金剛經。即自見性成佛矣。則是持金剛經者。始於五祖。故金剛以是盛行於世。而楞伽遂無傳焉。今之傳者。寔自張公倡之。之奇過南都。謁張公。親聞公說楞伽因緣。始張公自三司使翰林學士出守滁。一日入琅琊僧舍。見一經函。發而視之。乃楞伽經也。恍然覺其前生之所書。筆畫宛然。其殆神先受之甚明也。之奇聞羊叔子五歲時。令乳母取所弄金鐶。乳母謂之汝初無是物。祜即自詣鄰人李氏。東垣桑木中探得之。主人驚曰此吾亾兒所失物也。云何持去。乳母具言之。知祜之前身。為李氏子也。白樂天始生七月。姆指之無兩字。雖試百數不差。九歲諳識聲律。史氏以為篤於才章。葢天稟然。而樂天固自以為宿習之緣矣。人之以是一真不滅之性。而死生去來。於天地之間。其為世數。雖折天下之草木以為籌[筋-月+耳]。不能算之矣。然以淪於死生。神識疲耗。不能復記。惟圓明不昧之人知焉。有如張公以高文大冊。再中制舉。登侍從。秉鈞軸。出入朝廷。逾四十年。風烈事業。播人耳目。則其前身。嘗為大善知識。無足疑者。其能記憶前世之事。豈不謂信然哉。故因讀楞伽新經。而記其因緣於經之端云。</p>

<div class='div-other'><a id='mulu51' />
<p class='h4'><span class='note-inline'>(附)</span>釋德清觀楞伽寳經閣筆記</p><p style="margin-left:1em">觀楞伽寳經記。蓋為觀經而作也。以此經直指眾生識藏。即如來藏顯發日用。現前境界。令其隨順觀察自心現量。頓證諸佛自覺聖智。故名佛語心。非文字也。又豈可以文字而解之哉。故今不曰注疏。而曰觀經記。葢以觀遊心。所記觀中之境耳。此經為發最上乘者說。所謂是法甚深奥。少有能信者。以文險義幽。老師宿學。讀之不能句。况遺言得義。以入自心現量乎。昔達磨授二祖以此經為心印。自五祖教人讀金剛。則此經不獨為文字。且又束之高閣。而知之者希。望崖者眾矣。惟我聖祖以廣大不二真心御寰宇。修文之暇。乃以楞伽金剛佛祖三經。以試僧得度。如儒科。特命僧宗泐等注釋之。頒布海內。浸久而奉行者亦希。清幼入空門。切志向上事。愧未多歷講肆。嘗見古人謂文字之學。不能洞當人之性源。貴在妙悟自心。心一悟。則回觀文字。皆如推門落臼。固不難矣。因入山習枯禪。直至一字不識之地。一旦脫然自信。回視諸經。果了然如視歸家故道。獨於此經苦不能句。余居海上時。萬曆壬辰夏。偶患足痛不可忍。因請此經置案頭。潛心力究忽寂爾亡身。及開卷讀百八義。了然如[耳*氐]白黑。因憶昔五臺梵師言。遂落筆記之至生滅章。其患即愈。及乙未春。因弘法罹難。幽囚困楚中。一念孤光未昧。實仗此法門威德力也。頃蒙恩遣雷陽。丙申春過吉州。遇大行王公性海。於淨土中請益是經。因出前草二章。公首肯遂以正受注。并三擇本。稽首屬余。請卒業焉。余携之。以是年三月十日抵戍所。於四月朔即命筆。時值其地饑且癘。死傷蔽野。余坐毒霧屍陀林中。日究此經。至忘寢食。了然如處清涼國。至七月朔甫完卷半。比與柯孝廉復元率諸父老。掩胔骼至四千頭有奇。建盂蘭會。說幽冥戒。普濟之時。天廼雨。而癘遂止。遂令蔑戾車地。大生歡喜心。無乃借此性海一滴。潤此焦枯乎。余亦奉鎮檄來五羊。憇東郭壘壁間。又首事於十月朔。至明年佛成道日廼閣筆焉。愚竊思多生以謗法因緣。今感斯報。荷蒙聖慈。以萬里之行而調伏之。使入其難入。期年之內。奔走居半。而能了此積劫廣大因緣。非荷諸佛神力加持。何能以思惟心測度如來自覺聖智境界乃爾。以是彌感聖恩。析骨難報也。稿成觀察海門周公欲梓之。以入賀未果。戊戌冬。適侍御樊公友軒。以建儲議謫雷陽。與余同伍。道過仙城見訪。問雷陽風景何如。余笑曰。在人不在境。因出此草示之曰。此余雷陽風景也。公歎曰。信光明幢哉。願廣法施。遂為疏募眾。幸諸宰官長者居士。各歡喜成之。願將此勝因。回向楞伽法性海中。仰憑慧光圓照。破此夙愆。蚤登解脫。冀見聞隨喜。用入自心現量。共轉此法輪。直至未來際。以斯功德。上報聖恩。下拔苦趣。齊登涅槃彼岸耳。苐此經單破外道二乘偏邪之見。令生正智以一心為真宗。以摧邪顯正為大用。其所破之執。各有所據。皆載彼宗。以瘴鄉苦無經論察考。即所引證。咸以起信唯識提挈綱宗。務在融會三譯。血脉貫通。若夫單提向上。直指一心。枝詞異說。刷洗始盡。冥契祖印。何敢讓焉。因為述其始末如此。萬曆<span class='corr'>己</span>亥季夏。望日海印沙門德清記。</p>
</div></div>
<div class='div-other'><a id='mulu52' />
<p class='h3'>圓覺經序</p><p class="byline">釋宗密<span class='note-inline'>(唐)</span></p><p>元亨利貞乾之德也。始於一氣。常樂我淨佛之德也。本乎一心。專一氣而致柔。修一心而成道。心也者。冲虚妙粹。炳煥靈明。無去無來。冥通三際。非中非外。洞徹十方。不滅不生。豈四山之可害。離性離相。奚五色之能盲。處生死流。驪珠獨耀於滄海。踞涅槃岸。桂輪孤朗於碧天。大矣哉。萬法資始也。萬法虚偽。緣會而生。生法本無。一切唯識。識如幻夢。但是一心。心寂而知。目之圓覺。彌滿清淨。中不容他。故德用無邊。皆同一性。性起為相。境智歷然。相得性融。身心廓爾。方之海印。越彼太虛。恢恢焉。晃晃焉。迥出思議之表也。我佛證此。憫物迷之。再歎奇哉。三思大事。既全十力。能摧樹下魔軍。爰起四心。欲示宅中寳藏。然迷頭捨父。悟有易難。故仙苑覺場。教興頓漸。漸設五時之異。空有迭彰。頓無二諦之殊。幽靈絕待。今此經者。頓之類歟。故如來入寂光土。凡聖一源。現受用身。主伴同會。曼殊大士創問本起之因。薄伽至尊首提究竟之果。照斯真體。滅彼夢形。知無我人。誰受輪轉。種種幻化。生於覺心。幻盡覺圓。心通法遍。心本是佛。由念起而漂沉。岸實不移。因舟行而鶩驟。頓除妄宰空不生華。漸竭愛源。金無重鑛。理絕修證。智似階差。覺前前非。名後後位。况妄忘起滅。德等圓明者焉。然出廐良駒。已搖鞭影。薶塵大寳。須設治方。故三觀澄明。真假俱入。諸輪綺互。單複圓修。四相潛神。非覺違拒。四病出體。心華發明。復令長中下期。克念攝念而加行。別遍互習。業障惑障而銷亾。成就慧身。靜極覺遍。百千世界。佛境現前。是以聞五種名。超剎寳施福。說半偈義。勝河沙小乘。實由無法不持。無機不被者也。噫巴歌和眾。似量騰於猿心。雪曲應稀。了義匿於龍藏。宗密髫專魯誥。冠討竺墳。俱溺筌罤。唯味糟粕。幸於涪上。針芥相投。禪遇南宗。教逢斯典。一言之下。心地開通。一軸之中。義天朗耀。頃以道非常道。諸行無常。今知心是佛心。定當作佛。然佛稱種智。修假多聞。故復行詣百城。坐探羣籍。講雖濫泰。學且師安。叨沐猶吾之納。謬當真子之印。再逢親友。彌感佛恩。久慨孤貧。將陳法施。採集般若。綸貫華嚴。提挈毘尼。發明唯識。然醫方萬品。宜選對治。海寳千般。先求如意。觀夫文富義博。誠讓雜華。指體投機。無偕圓覺。故叅詳諸論。反復百家。以利其器。方為疏解。冥心聖旨。極思研精。義備性相。禪兼頓漸。勒成三卷。以傳強學。然上中下品。根欲性殊。今將法彼曲成。從其易簡。更搜精要。直註本經。庶即事即心。日益日損者矣。</p>
</div>
<div class='div-other'><a id='mulu53' />
<p class='h3'>大方廣圓覺修多羅了義經畧疏注序</p><p class="byline">裴　休<span class='note-inline'>(唐)</span></p><p>夫血氣之屬必有知。凡有知者必同體。所謂真淨明妙。虗徹靈通。卓然而獨存者也。是眾生之本源。故曰心地。是諸佛之所得。故曰菩提。交徹融攝。故曰法界。寂靜常樂。故曰涅槃。不濁不漏。故曰清淨。不妄不變。故曰真如。離過絕非。故曰佛性。護善遮惡。故曰總持。隱覆含攝。故曰如來藏。超越玄閟。故曰密嚴國。統眾德而大備。爍羣昬而獨照。故曰圓覺。其實皆一心也。背之則凡。順之則聖。迷之則生死始。悟之則輪廻息。親而求之。則止觀定慧。推而廣之。則六度萬行。引而為智。然後為正智。依而為因。然後為正因。其實皆一法也。終日圓覺而未嘗圓覺者。凡夫也。欲證圓覺而未極圓覺者。菩薩也。具足圓覺而住持圓覺者。如來也。離圓覺無六道。捨圓覺無三乘。非圓覺無如來。泯圓覺無真法。其實皆一道也。三世諸佛之所證。葢證此也。如來為一大事出現。葢為此也。三藏十二部。一切修多羅。葢詮此也。然如來垂教。指法有顯密。立義有廣畧。乘時有先後。當機有深淺。非上根圓智。其孰能大通之。故如來於光明藏。與十二大士。密說而顯演。潛通而廣被。以印定其法。為一切經之宗也。圭峯禪師得法於荷澤嫡孫南印上足道圓和尚。一日從眾僧齋于州民任灌家。居下位以次受經。遇圓覺了義卷未終軸。感悟流涕。歸以所悟告其師。師撫之曰。汝當大弘圓頓之教。此經諸佛授汝耳。禪師既佩南宗密印。受圓覺懸記。於是閱大藏經律。通唯識起信等論。然後頓轡於華嚴法界。宴坐於圓覺妙塲。究一雨之所霑。窮五教之殊致。乃為之疏解。凡大疏三卷。大鈔十三卷。畧疏兩卷。小鈔六卷。道塲修證儀一十八卷。並行於世。其序教也圓。其見法也徹。其釋義也端如析薪。其入觀也明若秉燭。其辭也極於理而<span class='corr'>己</span>不虚騁。其文也扶於教而<span class='corr'>己</span>不苟飾。不以其所長病人。故無排斥之說。不以其未至蓋人。故無胸臆之論。蕩蕩然實十二部經之眼目。三十五祖之骨髓。生靈之大本。三世之達道。後世雖有作者。不能過矣。其四依之一乎。或淨土親聞乎何盡其義味如此也。或曰道無形。視者莫覩。道無方。行者莫能至。况文字乎。在性之而<span class='corr'>已</span>。豈區區[婁*支]萬言而可銓之哉。對曰。噫。是不足以語道也。前不云乎。統眾德而大備。爍羣昏而獨照者。圓覺也。蓋圓覺能出一切法。一切法未嘗離圓覺。今夫經律論三藏之文。傳于中國者五千餘卷。其所詮者。何也。戒定慧而已。修戒定慧而求者。何也。圓覺而已。圓覺一法也。張萬行而求之者何。眾生之根器異也。然則大藏皆圓覺之經。此疏乃大藏之疏也。羅五千軸之文。而以數卷之疏通之。豈不至簡哉。何言其繁也。及其斷言語之道。息思想之心。忘能所。滅影像。然後為得也。固不在詮表耳。嗚呼。生靈之所以往來者。六道也。鬼神沉幽愁之苦。鳥獸懷獝[狂-王+戊]之悲。修羅方瞋。諸天正樂。可以整心慮。趣菩提。唯人道為能耳。人而不為。吾末如之何也已矣。休常遊禪師之閫域。受禪師之顯訣。無以自効。輒直讚其法而普告大眾耳。其他備乎本序云。</p>
<p style="margin-left:1em">按圓覺科分正宗十一章。文殊一章。令信解正法成本起因。普賢十章。令依解修行隨根證入。而十章之內。又以普賢一章為頓悟法門。曰知幻即離。不作方便。離幻即覺。亦無漸次者是也。普眼四章。為上根修證。威德四章。為中根修證。圓覺章淨居淨觀。廼下根修證。其說似矣。苐叅證修持。元是合併工夫。最上知幻即離。不謂一知便可歇手。無修持中儘有修持。最下安居修行。不謂戒定中全無慧照。念佛人即是本來人。以修持言則上根亦可言漸。以叅證言。則下根未嘗無頓。故余止欲隨章領畧。不分上中下三根。而袁生德玄。謂當仍舊。亦未為不可。但要識得此意。則無問分合矣。觀心居主人。睢陵王應乾識。</p>
</div>
<div class='div-other'><a id='mulu54' />
<p class='h3'>首楞嚴經義海總序</p><p class="byline">曾　懷<span class='note-inline'>(宋)</span></p><p>大佛頂首楞嚴經。是諸佛之法印。羣生之心宗。得此印者。成正覺於十方。迷此心者。淪生死於塵劫。是以釋迦如來。獨佩此最上乘之法印。而出現於世。全提直指。曲折開遮。五十年間。普印羣生心地。末後再垂洪範。重起真慈。故以阿難示遭魔嬈。而啟發宣明。遂有楞嚴經王無見頂法之稱。審問心見。揀辨圓通。宣勝義中真勝義性。是故於中。一為無量。現寳剎於毫端。無量為一。轉法輪於塵裏。全彰頓悟。併銷權乘。發真歸元。入如來藏以至天魔外道。咸悟心宗。無量法門。一印印定。所謂是名無上寳印者。不虚語也。已而般<span class='corr'>剌</span>蜜諦持此印。逾海越漠。彌伽釋迦用此印。譯梵成華。相國房公秉筆授而潤其文。主法璿師立科條而疏其義。自唐至宋。閱五百年。凡箋註解釋者。故不可勝數。皆此印之力也。今有閩僧咸輝上人念佛祖之囑累。慨法道之陵夷。力於禪學之餘。綜集多書。圓成大部。且以楞嚴義海為題。求檀鏤板。確志流通。實有助於王化。而補於宗教。以開悟後來。若非乘曩願力。安能及此。華嚴主山之神。所得法門。名出現無邊大義海者誠有在於是焉。比因姑蘇定慧長老顯公。特以此經遠來相示。余三復其文。究其深旨。隨喜贊揚。乃爰筆樂與敘其大畧。書以授之。偉乎義海冲深。法流瀰漫。事理俱備。性相混融。唯心法之大旨。盡於茲矣。後世讀是經者。能穎脫名相。旋復根塵。翛然遊戲寶明空海。而直下取證楞嚴。圓照三昧。豈非悟自本心。而得此法印者歟。旹皇宋乾道八年十一月十五日左太中大夫叅知政事魯郡開國矦食邑一千一百戶食實封三百戶賜紫金魚袋曾懷序。</p>

<div class='div-other'><a id='mulu55' />
<p class='h4'><span class='note-inline'>(附)</span>宋沙門惟淨謝王隨為楞嚴義疏序書</p><p style="margin-left:1em">譯經三藏朝散大夫。試鴻臚卿光梵大師賜紫惟淨謹上書于中丞閣下。近蒙新製首楞嚴經疏序。特賜寵示者鴻儒大士。嘉讚寳乘。淺學緇流。叨窺法句。身心適恱。種智增明。頂奉依歸。不任慶幸。竊以大佛頂如來密因修證了義。諸菩薩萬行首楞嚴經者。菩薩行門。諸佛心印。開有為。即塵沙妙用。歸無相即法界真源。不有不空。絕名相於言罤之外。現因示果。分階位於神化之中。境不礙心。惑不礙智。七大之性。大無所待。八還之法。還無所從。所以了真如心。息虗妄本。起方便慧。宣秘密言。萬法以之圓融。諸佛以之自在。入不二之二諦。悟不空之三空。偉矣真宗。不可思議。聿有高士。著述疏章。煥決祕詮。簡談佛旨。恭惟中丞。入佛知見。解法因緣。學佛修行。祛拂有空之病。宣法性相。融明起滅之端。為護法城。作不請友。高製序引。恢闡教乘。永代作程。長冥示炬。惟淨夙承道顧。忝翫奇文佩戴恩私。不任忭躍。不宣惟淨頓首。</p>
</div></div>
<div class='div-other'><a id='mulu56' />
<p class='h3'>首楞嚴經通議序</p><p class="byline">釋德清<span class='note-inline'>(明)</span></p><p>首楞嚴經者。諸佛如來大總持門。秘密心印。總攝一大藏教。五時三乘。聖凡真妄。迷悟因果。攝法無遺。修證邪正之階差。輪廻顛倒之情狀。了然目前。如觀掌果。可謂澈一心之源。該萬法之致。無尚此經之廣大悉備者。如來以一大事因緣。出現世間。捨此外無開導矣。故判教者。局於一時一教。豈非管窺蠡測哉。自入中土。解者凡十餘家。如會解之外。近世緇白。各出手眼。而弘通者非一。崇尚<span class='corr'>已</span>極。刻意<span class='corr'>已</span>深。而披文釋義。靡不叅詳精確。發無餘蘊。又何俟其蛇足哉。但歷覽諸說。有所未愜者。獨理觀未見會通。故言句雖明。而大旨未暢。是於學者。未免摸象之歎。余昔居五臺冰雪中。叅究向上。以此經印證。堅凝正心。以照曯之。豁然有得。及至東海。枯坐三年。偶閱此經一夕於海湛空澄。雪月交光之際。恍然大悟忽身心世界。當下平沉。如空華影落。是夜秉燭述懸鏡一卷。乃依一心三觀。融會一經。謂迷悟不出一心。究竟不離三觀。以提大綱。但以理觀為主。於文。則畧如華嚴法界之設。意在得義而言可忘也。說者又以文字為障。不能融入觀心。猶以為缺。故予久有議。蘊藉胷中。及投炎荒。雖波流瘴海。而一念不忘者。二十餘年。至萬曆甲寅。以投老南嶽。寓靈湖之萬聖蘭若。結夏時。粵門人超越。侍予最久。甘苦疾病患難。靡不同之。予感其精誠。因入室請益懸鏡。觸發先心。遂直筆成帙。較懸鏡雖多。無非廣發一心三觀之旨。而文不暇詳釋。題曰通議。蓋取春秋經世先王之法。議而不辨之意。所謂議其條貫。而通其大綱。是於向上一路。實以為贅。其於初機之士。可以飲海一滴。而吞百川之味也。或曰佛不思議。法可得而議之耶。曰。不然。法本離言。而堅執邪見者。非言不破。佛說優波提舍。名為論議。以折邪慢之幢。良以此經。摧九界之邪鋒。折聖凡之執壘。靡不畢見於廣長舌端。種種堅壁。一鏃而破之。直使智竭情枯。降心歸順而後<span class='corr'>已</span>。以經盡發其情。苟不議明正令。無因以淨法界之妖氛。彰覺皇之大化。是可以文字目之哉。得意遺言。是在金剛正眼。</p>
</div>
<div class='div-other'><a id='mulu57' />
<p class='h3'>首楞嚴懸鏡序</p><p class="byline">虞淳熙<span class='note-inline'>(明)</span></p><p>首楞嚴者。大定之總名也。而世之受此經者。有不定之疑二焉。其一曰傳經不定。唐神龍初般剌密諦三藏。潛將梵筴私入廣州。譯而授房相國融。時本國責其違制。持筴遁去。融亦奏上不行。外則梵本無徵。內則目錄失載。<span class='corr'>已</span>不能無疑。而智昇又謂沙門懷廸。遇梵僧於廣州。共譯十卷。較之融本。並不差異。豈廸與融同時筆授耶。智昇所記不詳如此。何以傳信。及考法顯誦之於晉。法聰持之於梁。智者不得見之於隋。而融等乃始授之於唐。或彼或此。或隱或顯。其傳經不定。起後世之疑一也。二曰判經不定。五時四教之目。攝一切經。無不各從其判者。而獨此經。最為難判。環師判入般若。璿師判入方等。智圓諸師判入法華涅槃之間。夫不夭慧命。未獲法身。非般若矣。楞伽山上。破外自然。非方等矣。匿王父子。生不逢受命之年。非法華涅槃間矣。非漸非頓。非秘密非不定。非藏通別圓。如真覺百問所列始終前後。恍惚難憑。其判經不定。起後世之疑。二也。宣灑常舉秀師內道塲之所書。慤師故相家之所得。相質以釋傳經之疑。竊意世人皆信二師。亦皆信此經。無惑也。乃今四眾之信憨師如二師。則判以為非一時頓說也者。顧不足信哉。室羅筏城之說一時也。迦毘羅城之說。又一時也。結集者直欲顯一心三觀之指。即十世古今不離當念。而例何足以拘之雖然。師已顯真心。明大定幾無餘蘊矣。又必名之曰懸鏡者。豈無其意歟。空中之鏡懸而照壇中之鏡。葢持心咒之軌儀也。昔者阿難與摩登伽乘此呪心。一念薰修。超有漏而證無學。世尊將欲敷演大陀羅尼。先順其多聞之習。種種開示。復剷落其所聞於佛。如語四眾文殊大慧比丘等。種種多法。使之泰然蕩然。皎然了然。而終則快然於此金剛三昧聞薰聞修之秘。此惟能說神呪。若觀世音始為當機。故歷選圓通。取其梵音潮音。一形一呪。可從中修證者為法耳。如是修。如是證。獲金剛心中初乾慧地。地地皆以金剛觀察。而此金剛心。金剛觀察。乃金剛三昧。自旦至暮。音聲相聯。從耳根入者也。因門而入。得陀羅尼。入佛知見。不然。心有未通。佛為妄語矣。魔有未降。呪為唐捐矣。獨不觀世尊自立之五名乎。曰寳印。曰救護。曰密因。而終之曰陀羅尼呪灌頂章句。所云灌頂者。經中凡三四見焉。岳師判為天竺灌頂部。誠有見於三藏所傳。必為密宗。此之圓圓果海。詎有時量。而可以一時一教[(冰-水+〡)*ㄆ]之耶。或謂五密部中無此顯說。殊不知彼云夜[口*邦]。即如是我聞。我<span class='corr'>已</span>聞佛金口誠言曰灌頂章句矣。而難信受奉行。豈不謬哉。是故憨師信受而標懸鏡也。得此呪心。無論登刀入火。雖安公破句讀經。珪公詆佛妄說無不可者。舍呪心而談真心。是增益多聞。非世尊意。亦非憨師之意矣。</p>
</div>
<div class='div-other'><a id='mulu58' />
<p class='h3'>首楞嚴經懸鏡序</p><p class="byline">釋德清<span class='note-inline'>(明)</span></p><p>原夫首楞嚴經者。乃諸佛之秘藏。修行之妙門。迷悟之根源。真妄之大本。而其所談。直指一味清淨如來藏真心為體。葢此心體。本自靈明廓徹。廣大虚寂。平等如如。絕諸名相。聖凡一際。生佛等同。然迷之則生死無端。悟之則輪廻頓息。是以吾佛證此。愍物迷之。故假大權。發啟斯教。大開修證之門。曲示歸家之路。是以一部所詮。從始洎終。不出迷悟真妄二法。然迷途萬狀。悟有多門。若尅體窮源不無其要至若從迷至悟之方。返妄歸真之指。端在楞嚴大定三。觀妙門若欲洞觀法界。徹見自心。覿體還源。莫斯為要。慨夫文詞簡奥。義理幽深。雖諸家註疏。精暢發明。而學者貪程。罔知㨗徑。致使理觀昧於陳言。修習失於正受。清不揆固陋。志嘗刻意斯文。杜絕見聞。窮歷冰雪。顧智識暗昧。非敢妄擬聖心。每於一線通途。麤述鄙意。庶潛修之士。若攬鏡以照形。願即事安心。頓融藏性者矣。</p>

<div class='div-other'><a id='mulu59' />
<p class='h4'><span class='note-inline'>(附)</span>王應乾楞嚴見道分說</p><p style="margin-left:1em">楞嚴妙義。悉具見道分。此處叅透。其餘可沛然解矣。葢楞嚴廣含法界。細剖鄰虗。而其大要。在於破世相之幻。顯常住之真。故發端徵心。而即約眼見歸心。見因眼根。有因則有還。如頭自動。搖手自開合。面有童[唆-口+芻]。是物非物。是見非見。非因緣自然和合等論。皆以破世相之幻也。心為見精。無因亦無還。如見無所動。見無卷舒。見性不[唆-口+芻]。不汝還者。非汝而誰。自然非物。云何非汝。但一月真。中間自無是月非月等論。皆以顯常住之真也。此常住真性。空言之則本來無物而色言之。則物物具備。故以五隂六入。十二處。十八界七大。皆歸之如來藏中妙真如性。所以發明色身。外洎山河虗空大地。咸是妙明真心中物之旨也。阿難乃始身心蕩然。不更認緣影幻。聚一塵一漚之身心矣。夫清淨本然則宜無諸相流遷。既有諸相流遷。則宜相陵不相容矣。胡各各周遍無礙若是。此富樓那發問意也。不知清淨本然。覺明為咎。能所既立。塵勞斯起。於是有世界。於是有眾生。有因果。三種顛倒。輪廻相續。諸有為相。次第流遷。而如來妙覺明空。並不復生。山河大地。金純不<span class='corr'>襍</span>。木灰不燃。諸佛如來亦復如是。第此流遷之相。原屬幻妄。妄本無體。如何得相陵滅。此觀相之性。原是真常。真非滯象。云何復不相容。總之背覺合塵。則見諸相相拒。離塵合覺。則見太虗融通。於一毛端現寳王剎。坐㣲塵裏轉大法輪。非心非空。無之而非非也可。即心即空。無之而非即也可。離即離非。是即非即。無之而非離。無之而非非離也可。此能轉物而不轉於物之妙也。阿難仍執因緣自然之說。故如來復以演若達多之狂明之。而以因緣和合自然等說。歸於戲論。以多聞自欺。深警阿難。可謂老婆心切矣。中間反覆辯論。或離妄以明真。或即妄以明真。而究至於離即是非。無處摸索。文義環廻。首尾照應。如層波疊浪。無可分拆。溫陵見道分內。又科三分。恐啟學人拘泥支離之病。余所為不揣而漫言之也。</p>
</div></div>
<div class='div-other'><a id='mulu60' />
<p class='h3'>大佛頂如來密因修證了義諸菩薩萬行首楞嚴經玄義序</p><p class="byline">釋智旭<span class='note-inline'>(明)</span></p><p>大佛頂者。即心自性之理體也。隨緣不變。融四科而惟是本真。不變隨緣。妙七大而各周法界。喻冰水之始終。惟是濕性。譬太虚之羣相。不拒發揮。十界一心。事造與理具。徧攝徧含。一境三諦。橫辯與豎歷。非並非別。依此成自行因果。故名如來密因修證了義。即此為化他因果。故名諸菩薩萬行首楞嚴。因果妙修。全歸性具。化他力用。寧隔體宗。二本明而金沙立辨。二義決而華屋有門。圓通既陳。信方便之無非聖性。圓根既選。知耳門之獨利此方。明誨殷勤。戒乘俱急。道塲安立。顯密互資。無漸次而立漸次。能歷之正助圓彰。即位次而非位次。所歷之轉依如幻。精研七趣。秖因迷此大佛頂理而妄受輪廻。誰達空華無別體。詳辨五魔。本求悟此大佛頂理而中途成惑。那知妄想作根源。是誠一代時教之精髓。成佛作祖之秘要。無上圓頓之旨歸。三根普被之方便。超權小之殊勝法門。摧魔外之實相正印也。所以一念示人。滅業障如翻大地。依教行道。成菩提如觀掌果。智者大師。聞名遙禮。不憚其勞。般<span class='corr'>剌</span>尊者。剖膊遠傳。不辭其苦。智旭生逢像季。獲遘雄詮。自非大士神功。曷繇染指。特以文圓義妙。旨遠趣深。註疏雖多。宗極未立。悲了義之尚隱。痛迷津之孰告。不辭固陋。聊殫隙明。徧採眾長。折衷一理。研精竭思。再述玄文。不敢與前人苦較是非。但自向斯經深求脉絡。願我同仁。虚心著眼。必有知其同異淺深。違順得失者矣。</p>
</div>
<div class='div-other'><a id='mulu61' />
<p class='h3'>首楞嚴經四依解序</p><p class="byline">釋觀衡<span class='note-inline'>(明)</span></p><p>夫首楞嚴者。乃人人日用能見能聞能覺能知之自性也。蓋此性即是常住真心。一真法界。聖凡不二。物我同源。如是廣大圓明妙性。而眾生用之能見能聞。能覺能知。而不識知廣大圓明實自狹自小。自私自昧。可謂日用而不知也。圓覺序云。終日圓覺而未嘗圓覺者。凡夫也。斯之謂歟。原此見聞知覺。常住真心。照而常寂。名為奢摩他。而世出世間一切諸法皆非即空如來藏。又此常住真心。寂而常照。名為三摩提。而世出世間一切諸法皆即。即不空如來藏又此常住真心。寂照不二。名為禪那。而世出世間一切諸法。離即離非。是即非即。即空不空如來藏。是則三藏本乎一心。三觀原無二體。究竟常住。無壞無雜。故名首楞嚴苟。能於此見聞覺知。薦得常住真心。性淨明體。而首楞嚴大定。備在我而不在於經也。若然者。心外無法。法外無心。舉心則念念真詮。觀經則字字本性。豈容心法能所對待之分哉。孰能達此。又不唯一經之文義。不屬於他。盛矣。盡眼之所見。耳之所聞。鼻之所齅。舌之所甞。身之所覺。意之所知。盡於虗空。徧於法界。塵塵剎剎。事事法法。亦不出此見聞覺知六湛圓明之外。是則十方法界乃吾見聞覺知之性量。十方諸佛乃吾見聞覺知之心光。諸佛於眾生心中。轉大法輪。眾生於諸佛光中。聞第一義。斯則一為無量。無量為一。小中現大。大中現小。不動道塲。徧十方界。身含十方無盡虚空。於一毛端現寳王剎。坐微塵裏轉大法輪。如是妙用。眾生日用。個個圓成。豈唯諸佛獨能哉。若爾廣大性量。廣大真用。即此日用見聞覺知。而不知不覺。不能廣大真實受用。孰之過歟。經云。汝復欲知無始無明使汝輪轉生死結根。唯汝六根。更非他物。汝復欲知無上菩提。令汝速證安樂解脫寂淨妙常。亦汝六根。更非他物。知此離吾見聞覺知。別無片事可得。豈非十方世界。囫囫圇圇是一輪見聞覺知妙真如性耶。苐眾生日用不知。勞我覺皇出現於世。將錯就錯。從迷指迷。將此見聞覺知分作五時名教。總欲生住異滅。復歸一性圓常。因當機有淺深。故乘時有先後。至於斯經也。開三乘之區宇。統五教之宏綱。權實並融。性相俱徹。初標常住真心。分別為二種根本。後明二決定義。究竟歸常住真心。其究妄也。即處即體以推心。心本非心若同若別以分見。見亦非見其究真也。無內無外以示圓。圓自何圓。不動不變以顯常。常如所常。或舉拳。或垂手。滿盤托放阿難目前。或交光。或灌頂。親手撥在大眾口裏。或剖剝於物象。或直指於見精。非因緣非自然非和合非不和合。掃除戲論而妄想自空。曰清淨。曰本然。曰周徧。曰不動搖。但不分別而實相全露。發揮三種藏性。細釋深妙疑惑。以應妙奢摩他之請。詳明二決定義。繼選耳根圓通。以滿最初方便之酬。復示壇儀法行。以為末世攝心。重宣秘密伽陀。以作當來護念。見聞之真宅既悟。莊嚴之妙門<span class='corr'>已</span>知。借路還家。由因達果。立三漸次。滅二倒因。畨十二類生日用不知之沉習。成十二聖位稱性圓明之妙覺。當機舉果求因。問荅事訖。世尊依因示果。修證義周。隨請真詮之名。便示了義之目。阿難末問七趨情想之昇降。如來自說五隂迷悟之淺深。總是日用不知。未全道力。是知一經所示所說大意。不出當機所恨所請二關。精研所恨。未全道力之致使盡日用不知之愚。發明所請。得成菩提之因。便克自性圓明之妙。全經之旨。旨盡於斯。要其如來種種方便。費盡多少婆心。不過指示人人日用。見聞覺知。就是如來成佛真體。如能極盡擔當。不唯當下與諸佛把手共行。便能高跳毘盧頂[寧*頁]上去也。可不快哉。可不快哉。是經自唐譯<span class='corr'>已</span>還。千有餘載。傳疏相繼二十餘家。犁文搜義。曲盡幽微。究妄研真。了無滯礙。大觀諸疏。似乎白日之下。弗藉剔燈。細閱本經。實矣太虗之中。不勞施點。何乃自見未圓。不能如龍游空。超超於文義之外。鈍根不猛偏好猶蟲蛀木。曲曲於字句之中。茲不揣沉冥。妄作分釋。自知不免聚笑於大方之口。且圖取快於偏陋之心。知我罪我。我心一如。是我非我。各有高見。衡不敢強知焉。開章分門。不越古式。節文發義。唯依本經。故以四依名之。</p>
</div>
<div class='div-other'><a id='mulu62' />
<p class='h3'>道行般若波羅蜜經序<span class='note-inline'>(智觀)</span></p><p class="byline">釋道安<span class='note-inline'>(晉)</span></p><p>大哉智度。萬聖資通。咸宗以成也。地合日照。無法不周。不恃不處。累彼有名。既外有名。亦病無形。兩忘玄莫。塊然無主。此智之紀也。夫永壽莫美乎上乾。而齊之殤子神偉莫美於凌虗而同之涓滯。至德莫大乎真人。而比之朽種高妙莫大乎世雄而喻之幻夢。由此論之。亮為眾聖宗矣。何者執道御有。卑高有差。此有為之域耳。非據真如。遊法性冥然無名也。據真如遊法性。冥然無名者。智度之奥室也。名教遠想者。智度之蘧廬也。然存乎證者。莫不契其無生而煌眩。存乎迹者。莫不忿其蕩冥而誕誹。道動必反。優劣致殊。眩誹不其宜乎。不其宜乎。要斯法也。與進度齊軫。逍遙俱遊。千行萬定。莫不以成。眾行得字而智進全名諸法參相成者。求之此列也。且其經也。進咨第一義以為語端。追述權便以為談首。行無細而不歷。數無微而不極。言似煩而各有宗。義似重而各有主。璅見者。慶其邇教而恱寤。宏喆者。望其遠標而絕目。陟者彌高而不能階。涉者彌深而不能測。謀者慮不能規。尋者度不能盡。暨杳冥矣。真可謂大業淵藪。妙矣者哉。然凡諭之者。攷文以徵其理者。昬其趣者也。察句以驗其義者。迷其旨者也。何則。考文則異同每為辭。尋句則觸類每為旨為辭。則喪其卒成之致。為旨則忽其始擬之義矣。若率初以要其終。或忘文以全其質者。則大智玄通。居可知也。從始發意。逮一切智。曲成決著。八地無染。謂之智也。故曰遠離也。三脫照空。四非明有。統鑑諸法。因後成用。藥病雙亡。謂之觀也。明此二行。於三十萬言。其如視諸掌乎。顛沛造次。無起無止也。佛泥洹後。外國高士。抄九十章。為道行品。桓靈之世。塑佛齎詣京師。譯為漢文。因本順旨轉音如<span class='corr'>已</span>。敬順聖言。了不加飾也。然經既抄投。撮合成章。音殊俗異。譯人口傳。自非三達。胡能一一得本緣故乎。由是道行頗有首尾隱者古賢論之。往往有滯。仕行恥此。尋求其本。到于闐。乃得送詣倉垣。出為放光品。斥重省刪。務令婉便。若其悉文。將過三倍。善出無生。論空持巧。傳譯如是。難為繼矣。二家所出。足令大智。煥然闡幽。支讖全本。其亦應然。何者抄經刪削所害必多。委本從聖。乃佛之至誡也。安不量末學。庶幾斯心。載詠載玩。未墜于地。檢其所出。事本終始。猶令折傷玷缺戢然無際。假無放光。何由解斯經乎。永謝先喆。所蒙多矣。今集所見為解句下。始況現首終隱現尾出經見異。銓其得否。舉本證抄敢增損也。幸我同好飾其瑕讁也。</p>
</div>
<div class='div-other'><a id='mulu63' />
<p class='h3'>合放光光讚畧解序<span class='note-inline'>(刪)</span></p><p class="byline">釋道安<span class='note-inline'>(晉)</span></p><p>般若波羅密者成無上正真道之根也。正者等也。不二入也。等道有三義焉。法身也。如也。真際也。故其為經也。以如為首。以法身為宗也。如者爾也。本末等爾。無能令不爾也。佛之興滅。綿綿常存。悠然無寄。故曰如也。法身者。一也。常淨也。有無均淨。未始有名。故於戒則無戒無犯。在定則無定無亂處智。則無智無愚。泯爾都忘。二三盡息。皎然不緇。故曰淨也。常道也。真際者。無所著也。洎然不動。湛爾玄齊。無為也。無不為也。萬法有為而此法淵默。故曰無所有者是法之真也。由是其經。萬行兩廢。觸章輒無也。何者癡。則無往。而非徼。終日言盡物也。故為八萬四千塵垢門也。慧則無往而非妙。終日言盡道也。故為八萬四千度無極也。所謂執大淨而萬行正。正而不害。妙乎大也。凡論般若。推諸病之壃服者。理徹者也。尋眾藥之封域者。斷迹者也。高談其轍迹者。失其所以指南也其所以指南者。若假號章之不住。五通品之不貢高。是其涉百辟而不失午者也。宜精理其轍迹。又思存其所指。則始可與言智<span class='corr'>已</span>矣。何者。諸五隂至薩云若則是菩薩來往所現法慧。可道之道也。諸一相無相則是菩薩來往所現真慧。明乎常道也。可道故後章或曰世俗。或曰說<span class='corr'>已</span>也。常道。則或曰無為。或曰復說也。此兩者同謂之智。而不可相無也。斯乃轉法輪之目要。般若波羅蜜之常例也。</p>
</div>
<div class='div-other'><a id='mulu64' />
<p class='h3'>摩訶鉢羅若波羅蜜經抄序</p><p class="byline">釋道安<span class='note-inline'>(晉)</span></p><p>昔在漢陰十有五載。講放光經。歲常再遍。及至京師漸四年矣。亦恒歲二。未敢墯息。然每至滯句。首尾隱沒。釋卷深思。恨不見護公叉羅等。會建元十八年正車師前部王名彌第來朝。其國師字鳩摩羅跋提。獻梵天品一部四百二牒言二十千首盧。首盧三十二字梵數經法也。即審數之。凡十七千二百六十首盧殘二十七字。都并五十五萬二千四百七十五字。天竺沙門曇摩[蜱-(白-日)]執本。佛護為譯。對而檢之慧進筆受。與放光光讚同者。無所更出也。其二經譯人所漏者。隨其失處。稱而正焉。其義異不知孰是者。輒併而兩存之。往往為訓其下。凡四卷。其一紙二紙異者。出別為一卷。合五卷也。譯梵為秦。有五失本也。一者梵語盡倒而使從秦。一失本也。二者梵經尚質。秦人好文。傳可眾心非文不合。斯二失本也。三者梵經委悉。至於歎詠叮嚀反覆。或三或四不嫌其煩。而今裁斥。三失本也。四者梵有義說。正似亂辭。尋說向語。文無以異。或千五百。剗而不存。四失本也。五者事已全成。將更傍及。反騰前辭<span class='corr'>已</span>乃後說。而悉除此。五失本也。然般若經。三達之心。覆面所演。聖必相因。時俗有易。而刪雅古以適今時。一不易也。愚智天隔。聖人叵階。乃欲以千歲之上微言。傳使合百王之下末俗。二不易也。阿難出經。去佛未久。尊者大迦葉。令五百六通迭察迭書。今離千年而以近意量裁。彼阿羅漢。乃兢兢若此。此生死人。而平平若此。豈將不知法者勇乎。斯三不易也。涉茲五失。經三不易。譯梵為秦。詎可不慎乎。正當以不聞異言傳令知會通耳。何復嫌大匠之得失乎。是乃未所敢知也。前人出經。攴讖世高。審得梵本難繫者也。又羅攴越。斵鑿之巧者也。巧則巧矣。懼竅成而混沌終矣。若夫以詩為煩重。以尚書為質朴。而刪令合今。則馬鄭所深恨者也。近出此撮。欲使不雜。推經言旨。唯懼失寔也。其有方言古辭。自為解其下也。於常首尾相違句不通者。則冥如合符。厭如復㭊。乃見前人之深謬。欣通外域之嘉會也。於九十章。蕩然無措疑。毫芒之間。泯然無微疹<span class='corr'>已</span>矣乎。</p>
</div>
<div class='div-other'><a id='mulu65' />
<p class='h3'>大般若經初會序</p><p class="byline">釋玄則<span class='note-inline'>(唐)</span></p><p>大般若經者。乃希代之絕唱。曠劫之遐津。光被人天。括囊真俗。誠入神之奥府。有國之靈鎮。自非聖德遠覃。哲人孤出。則玄音罕貿。圓教豈臻。所以帝敘金照。皇述瓊振。事邈千古。理鏡三辰。鬱矣斯文。備乎茲日。然則部分二四。昔徒掌其半珠。會兼十六。今乃握其全寳。竊案諸會別起。每比一部。輒復本以殊迹。各申一序。至如靈峯始集。宏韻首馳。控蕩身源。敷弘心要。何者。夫五蘊為有情之封。二我為有封之宅。宅我而舉。則逐燄之水方深。封蘊以居。則尋香之堞彌峻。焉識夫我之所根者想。想妄而我不存。蘊之所繫者名。名假而蘊無託。故即空之談啟。亡言之理暢。閱紛俗於非動。置蠢徒於不生。齊谷響於百名。儔鏡姿於萬像。筌宰失寄而後真宰獨融。規准莫施而後冲規妙立。慮塗千泯言術四窮。使夫淺躁投機。拘攣解桎。嫓司南之有在。同拱北以知歸。義既天悠。詞仍海溢。且為諸分之本。又是前古未傳。凡勒成四百卷八十五品矣。或謂權之方土。理宜裁譯。竊應之曰一言可蔽而雅頌之作聯章。二字可題。而涅槃之音積軸。優柔嘽緩。其慈誨乎。若譯而可削。恐貽患於傷手。今傳而必本。庶無譏於溢言。况搦扎之辰。慨念增損。而䰟交之夕。烱戒昭彰。終始感貺。具如別錄。其有大心茂器。久聞歷奉者。自致不驚不怖。爰諮爰度矣。</p>
</div>
<div class='div-other'><a id='mulu66' />
<p class='h3'>大般若經第二會序</p><p class="byline">釋玄則<span class='note-inline'>(唐)</span></p><p>觀夫委契中道。攄妙軌於無垠。流賞一歸。漾玄津於有截。何嘗不首情而汲悟。即事以排疑。疑繁而誨自廣。悟初而訪逾篤。所以重指鷲阿。再扣龍眾。慧命相聚。則善現居宗。法忍為羣。則妙祥端首。既而搖區示警。闢㝢開嚴。舌掩大千身分巨億。光汎慈影。而六趣霑和。聲颺法言。而十方動訊。既駭殊觀。方希秘奬。或謂迹高類誕。情昬佇析。故嘗言曰。殉蠡管之察。是病高深執蟪菌之辰。終欺歲祀。夫以淺定微術。猶擅五通小善片言。實應千里。况埏孕羣品。彈厭眾靈。萬期一會。窮冥極遠。是使微塵剎土。不動而遊恒沙諸佛。不謀而證。非般若至賾。其孰能致此。是用十空瑩曬。七如朗聽雖惱趣森橫。寂岸層迥。莫不同幻。蘂之開落。不滅不生。比夢象之妍蚩。無染無淨。猋谷投響則譽毀共銷。月池浸色則物我俱謝。文優理詣感通悟永。凡有八十五品七十八卷。即舊大品光讚放光。然大品之於光讚。詞倍豐而加美。即明此分之於大品。文益具而彌正。攢輝挍寳。豈不盛歟。</p>
</div>
<div class='div-other'><a id='mulu67' />
<p class='h3'>大般若經第三會序</p><p class="byline">釋玄則<span class='note-inline'>(唐)</span></p><p>夫正理晦於率情。而情由理鏡。妙觀暌於循迹。而迹以觀冥。然情迹兩崇。假名相而躭習。則理觀雙拔。資漸漬於多聞。王城所以亟迂。聖席於茲復坦。是用入遊戲定。摛前會之神蹤。出微妙音。集向時之遙證。光敷法潤。藻沃心源。將欲利無利於情區。度不度於生品。運六通於即寂。流四辯於忘言。固當住不思議。得無分別。至如夢中重夢。尚縈馳狥之勞。即明覺後復覺。乃有發蒙之慶。何物物之殊炫。而如如之罕覯哉。彼如復如者。非異所異也。在纏出纏而性淨。有佛無佛而體常。會之則歸來號如來矣。乖之則流異。稱異生焉。前際空而累盡。後際空而德滿。爾其闢甘露門。坐金剛座。假名法外。無色而莊嚴。勝義諦中。無心而啟悟。故能斷以空滯空之惡取。開無說假說之善權。熈妙色之殊對。霈圓音之各解。莫非自般若以為源。依般若以成學。譬山王之高妙。谷王之宗長。義必重深。辭亦豐祕。凡五十九卷三十一品。於舊無涉。號單譯焉。</p>
</div>
<div class='div-other'><a id='mulu68' />
<p class='h3'>大般若經第四會序</p><p class="byline">釋玄則<span class='note-inline'>(唐)</span></p><p>若夫識之所識。曷嘗非識。如之所如。未始不如。是故能行與所行兼空。則攝受之理廢。自性與無性不異。則執取之念忘。若忘執而有恃。或存槩以隳業。知盛修而不行。乃虚<span class='corr'>己</span>而制勝。恐野馬之情未戢。故靈鷲之談復敞。或曰其在名也。每切有行之誡。其於實也。必警無行之怠。塗致或[(木-(企-止)+((人/人)*(人/人)))/大]。折中奚歸。竊應之曰。一切凡夫。剖名相之符。保癡愛之宅。所以措懷有著。擬議必違。至真反此。動寂斯會。由此言之。行亦不行。不行亦不行。而宛然行矣。宛然不行矣。以假名般若。授假名菩薩。是持幻法與幻人。故無作亦無得。此又晨蜉之語歲。夢蝶之議覺乎。慨斯取之未傾。欣此教之方漸。凡二十九品。一十八卷。即舊小品道行。新道行明度經。品之為言分也。分有長短。故有大品小品焉。道行即分中之初品。譯者取以別經。明度乃智度之異言。即就總目為號。實由殘缺未具。故使名題亦差。今大教克圓。鴻規允布。心術之要。可復道哉。</p>
</div>
<div class='div-other'><a id='mulu69' />
<p class='h3'>大般若經第五會序</p><p class="byline">釋玄則<span class='note-inline'>(唐)</span></p><p>蓋聞申申夭夭。宴居而欲流誨。憤憤悱悱離座而思請益。况深慈之遠鞠。遍知之委照。妙感之潛通。玄機之盛扣。其於說也。何能<span class='corr'>已</span>乎。神運之來。亟諧景集靈山之上。復動希聲。良由心塗易蕪。情靄難拂。滯識象之為識。昧空色之即空。豈知夫法。體法如不一不二。性相唯寂。言慮莫尋。既無一在而可舒。又無不在而可卷。諒非兆朕之可[恭-共+道]。又非塵躅之可隨。斯則行不行矣。住不住矣。觀無二之性與二不二。則非一之。名在一恒一。故紛之則萬舛。澄之則一如。一如未限而義區之。一義未易而名異之。一名未改而想貿之。一想未派而取亂之。過此<span class='corr'>已</span>往。其不涯矣。故正乘之與大心。廻向之與隨喜忘之。則戒定慧蘊存之。則想心見倒。夫見生死者三有。著涅槃者二乘。是故知生死空。斯出三界矣。知涅槃空。斯過二地矣釋五花之授記。乃證菩提。[打-丁+虎]七寳之校量。方深福德。天供天護。加頂讚而徒殷。神呪神珠語靈祥而不極。痛惟此會。未傳茲壤。凡二十四品。今譯充十卷。其亹亹通韻。新新渴奉者。固當不以抵羽而輕積珍矣。</p>
</div>
<div class='div-other'><a id='mulu70' />
<p class='h3'>大般若經第六會序</p><p class="byline">釋玄則<span class='note-inline'>(唐)</span></p><p>原夫控歸塗以彌綸。踐要極而端務。莫若警十度於一施。披六蔽於三檀。矧般若之大猷。固總領而高視。誠庶心之扄牖。積行之樞軸。故能範圍真際。充塞塵區。汎之則無緣。綏之則無動。大悲抗其首。大捨維其末。恬五痛之苦修。倐三祗之遙序。願無近遠遇物成資。善靡鴻纖觸塗必衍。憑無象而永日。輟有輪於長夜。窮幽盡妙。其般若之致乎。粵有天王。是為最勝。捐樂宮而下拜。汎嘉名而上表。念茲在茲。爰究爰度。然以位懸道隔。非目擊之能存。所以軌眾諧辰。寄言提而取悟。即舊勝天王般若。今譯成八卷。一十七品。其發明弘旨。敞拔幽關。固已法寶駢映。義林交積。自性三種。鬱無性以芊眠。果德萬區。殷不德而輝煥。凡鼓篋之士。猶希取質。况乘杯之客。如何勿思。</p>
</div>
<div class='div-other'><a id='mulu71' />
<p class='h3'>大般若經第七會序</p><p class="byline">釋玄則<span class='note-inline'>(唐)</span></p><p>聞夫即相無覩。挺真如之壯觀。即慮無知。成種智之默識。但二塵且落。時逐見以輕濃。五翳將披。復因疑而聚散。是以驟明空道。給孤總旋憇之場。歷選時徒。妙吉昇對揚之重忽無覲以瞻仰。俄不聆以餐悟。既泯修而造修。亦絕學而趨學。狀其區別。則菩提萬流。斷其混茫。則涅槃一相一相則不見生死。萬流則無非佛法。不壞假名之繁總。而開實相之沉寥。正明如來法無。况菩薩法。菩薩法無。况二乘法。二乘法無。况凡夫法。法尚不有。何有菩提。尚無菩提。云何可趣。尚無可趣。何有證得。尚無證得。何有證者。是故有之斯殊無之斯貫洞之斯遠沮之斯局。豁爾夷蕩而無懈。熾然翹勵而不精。惱祲與慈渰分華。劒林將玉毫比色。皆其所也。何以易諸。觀其假言路以便便。仰真宗而止止。奕奕珠轉。冷冷玉振。起予聖旨。莫尚於<span class='corr'>茲</span>。晞體法王。不亦宜乎。然則探其義也。發秘藏之玄局。味其談也。包蜜語之殊轍。詞婉而旨蜜。即舊文殊般若矣。雖雙軸成部。而警策備彰。庶七眾所歸。較然<span class='note-inline'>(無遠)</span>。</p>
</div>
<div class='div-other'><a id='mulu72' />
<p class='h3'>大般若經第八會序</p><p class="byline">釋玄則<span class='note-inline'>(唐)</span></p><p>載惟清規外滌。乃照晉於襟靈。神理內康。俄發揮於事業。若不訊諸動寂。將或謬以隨迎。是故妙祥資舍衛之稟。龍祥扣分衛之節。挫舉下而迂足措屈伸而矯手。慮不慮以思惟。行無行以發趣。食夫幻食。反類懸匏。資以無資翻同冽井。俄而縱觀空術。澄襟海定。孕生靈為水性。罄功德為珍府。晏六動而不搖。走三乘以終駐。無宰不宰黜心王而利見。無親不親恢善友而遙集。是令近事取鉢。駭循臂之不存。應供投襟。兀撫心其已滅。譬蜃樓切景。知積氣以忘躋。鸞鏡舍姿。悟惟空而輟攬。故能自近而鑒遠。由真以立俗。識危生之露集。知幻質之泡浮。電倐青紫之輝。雲空軒蓋之影。文約理贍。昔祕今傳。雖一軸且單譯。而三復固多重味矣。</p>
</div>
<div class='div-other'><a id='mulu73' />
<p class='h3'>大般若經第九會序<span class='note-inline'>(能斷金剛)</span></p><p class="byline">釋玄則<span class='note-inline'>(唐)</span></p><p>竊尋浩汗其源者。必總靈怪之。儲紛糺其峰者。自動鬱冥之觀。况冲照倬存。逸韻遐舉。規真附體。紐玄立極。根大衍於初會。革小成於後心。蓄靈蘊福。信哉宜矣。故其承閑語要。三問桀其標節理情塗兩如。肅其致窮。非想以布想。弘不濟之大勳。攝眾度以檀度。勵無行之廣德。願侔皦日。格虚空而未量。信異隨風。汎聲香而不住。忘法身於相好。豈見如來。分剎土於微塵。誰為世界。河沙數非多之多福。山王比非大之大身。法性絕言。謂有說而便謗。菩提離取。知無授而乃成。皆所以拂靄疑津。剪萌心徑。賞觸類而不極。悋緣情而必盡。然金剛之銳。賞二物之可銷。對除之猛。雖一念其無罣。詞必舉凡。故率言每約。理好鉤賾。故屬意多迷。前聖由之著論。後賢所以殷學。非直有緣震旦。實亦見重昌期。廣畧二本前後五譯。無新無故。逾鍊逾明。然經卷所在。則為有佛。故受持之跡其驗若神。傳之物聽。具如別錄。爾其刷蕩二邊。彰明九觀。雲飄絲鬢。愁含變滅之影。電轉珠目。榮遷倐忽之光。星夜編而曉落。則邪見難保。露隂泫而陽晞則色蘊方促。以有為之若此。加無相之如彼。寧不荷付囑之遙恩。躬受行之美證矣。</p>
</div>
<div class='div-other'><a id='mulu74' />
<p class='h3'>大般若經第十會序</p><p class="byline">釋玄則<span class='note-inline'>(唐)</span></p><p>般若理趣分者。蓋乃覈諸會之旨歸。綰積篇之宗緒。[耳*少]詞筌而動眷。燭意象以興言。是以瞬德寳之所叢。則金剛之慧為極。晞觀照之攸炫。則圓鏡之智居尊。所以上集天宮。因自在而為心表。傍開寳殿。寄摩尼而作說標。明般若之勝規。乃庶行之淵府。故能長驅大地。抗策上乘。既得一以儀真。且吹萬以甄俗。行位兼積。聳德山而秀峙。句義畢圓。吞教海而澄廓。爾其攝真淨器。入廣大輪。性印磊以成文。智冠嶷以騰質。然後即灌頂位。披總持門。以寂滅心。住平等性。滌除戲論。說無所說。絕棄妄想。思不可思。足使愉忿共情。親怨等觀。名字斯假。同法界之甚深。障漏未銷。均菩提之遠離。信乎心凝旨敻。義皎詞明言理。則理邃環中。談趣則趣冲垓表。雖一軸單譯。而具該諸分。若不留連此旨。咀詠斯文。何能指悟迷津。搜奇密藏矣。</p>
</div>
<div class='div-other'><a id='mulu75' />
<p class='h3'>大般若經第十一會序<span class='note-inline'>(布施)</span></p><p class="byline">釋玄則<span class='note-inline'>(唐)</span></p><p>蓋萬德相照。統之者三身。萬行相資。都之者六度。若冲虚之六翮。伺塵之六情矣。故每因別會。各彰其分焉。至如利物之基。捨著之漸。詳其要也。無出施乎。但施有淪昇良資誘折。所以室羅復集。檀那肇唱。欲令三堅失守十度成津。即當攝四誓之修期。排七空之秘鍵。轢二乘之直上。摧三輪以遐鶩。糺以唯識。何國城之可依。斥以假名。豈頭目之為我。推之以隨喜。則不植而自滋矣。終之以廻向。則不勸而自覃矣。控之以菩提。則不遷而自致矣。權之以方便。則不念而自融矣。故不患物之少也。患夫用心之不弘。不患施之難也。患夫忘取之不易。其有嚴心以為淨。是未臻其嚴矣。趣寂以為真。是未會其寂矣。又况名譽福樂之求。王賊水火之慮。其於致極。不亦彌遠。然則大覺之士。弘願所歸。其財施也畢生品以充足其法施也。罄含識而出離。然後忘其所以為之。失其所以利之。洎乎無感矣。巍乎有成矣。惟斯文之允被。欣此念之方恢。雖盧至之不拔。卜商之難假。亦冀慈音漸染。鄙悋推移。自此而還。孰能無變。其文句贍溢。誨喻殷明。凡勒成五卷。非重譯矣。</p>
</div>
<div class='div-other'><a id='mulu76' />
<p class='h3'>大般若經第十二會序<span class='note-inline'>(淨戒)</span></p><p class="byline">釋玄則<span class='note-inline'>(唐)</span></p><p>夫欲儲淨法。先滌身器。將越愛流。前鳩行檝。居其選也。特有戒焉。所以復指名區。更申玄集。切身口而流訓。則一言一行斯佛事矣。因動靜以研機。則舉足下足斯道塲矣。誠嶮道之夷隥。闇室之凝[卸-ㄗ+工]。度疾之仙丸。出苦之神馭。鑒德者之明鏡。嚴心者之寳鬘。涉象季之大師。處塵俗之善友。雖目之無朕。搏之不觸。而芬郁布寫。類迷迭之盈空。潔映澄華。比醍醐之洞色。含靈所以埏埴。法界所以彌綸。善逝法王抗之以為明足。具壽尊者。養之而為淨命。但簡以行處。或非處而難遵。格以正乘。或他乘而致爽。十七羣之喧俗。尚動王機。五百生之掉影。仍貽佛誡。矧復嗅蓮馥而為盜。分釧響以成婬。涅槃為求。保專精而尚犯。菩提入願。受欲樂而猶持。輕嫌與重性同科。意防與身遮共品。諦故住故。能行所行。導以隨喜。融以法性。豈止草繫情殷。木义義遠。毒龍卷毒。怖鴿忘怖。將被之黎蠢。棲之常樂。使八寒流煦。五熱浮涼。薜荔失其炎河。輪圍發其闇渚。行門允備。種智克圓。其五軸單譯。一如施分。凡息心之士。豈不諏焉。</p>
</div>
<div class='div-other'><a id='mulu77' />
<p class='h3'>大般若經第十三會序<span class='note-inline'>(安忍)</span></p><p class="byline">釋玄則<span class='note-inline'>(唐)</span></p><p>惟夫擅等覺之靈根。膺廣慈之奥主。馮闇海而利往。籠蒼品以遐征。則忍波羅蜜。為無與競。是以玄明踵萃。神謨繼闡。將夷道梗。為沮心怨播親親於蠢徒。闢蕩蕩於情路。雖毀甚矛箭。害窮虀粉。必當內觸我想。外抵人相目鄰虗之有間。投刃曷傷。念機關之無主觸舟奚若。我無自我。物復誰物。譬夫大浸稽空而空無溺懼積洿歸澤而澤無垢忿。况已謝之聲。毀譽一貫。既遷之色。損益同科。大欲饒之以樂。豈復加之以苦。不有來損。則攝受之路無從。不有往慈。則菩提之行無主。翻為善友。更領深恩。聞詈劇絲竹之娛得捶踰捧戴之恱。太子之二目兼喪。曾靡二心仙人之七分支解。方酬七覺。其感通也。則百矛集體。百福之相開。萬惱嬰身。萬德之基立。其致用也。則遠契無生。俯遠塵於證淨。遙資大捨。均左塗於右。割比慙愧而為衣。則龍衮不侔其麗。禦煩惱而成鎧。則犀渠有謝其堅。語其大力則拔山無以喻。談其無畏。則賈勇弗之倫。始即事而為三。卒階行而成五。莫不具依方便。斯著圓音。詞旨殷勤。理義詳覈。一軸單譯。比於勤分。䂓弼之美。不其要歟。</p>
</div>
<div class='div-other'><a id='mulu78' />
<p class='h3'>大般若經第十四會序<span class='note-inline'>(精進)</span></p><p class="byline">釋玄則<span class='note-inline'>(唐)</span></p><p>觀夫至運無動。妙警伊寂。梵輪冥退轉之規。慈航虗下濟之影。斯進德所以為貴勤音所由而作也。其有揭情區而遠荷。指覺地以高驤。比擐甲之精堅。同策駟之遄夙。則必任善以為軛。引之無窮之路。委身而作隸。驅之罔極之期。微五欲之宴安。乃三塗之酖毒。從四修之勞悴。實萬德之光敷。惟夫淺溜穿石。小滴盈器。鑽燧之勤。斷幹之漸。皆積微不<span class='corr'>已</span>。故在著可觀。蚓弱質而飲泉。蟹壯容而寄穴。驊鑣怠矣。駑駕先之。矧乎摩訶衍心。波羅蜜行。其於勉刻。豈忘動靜。故能千界如燬。詢一句以投之。萬流方割。拯一命而派之。假使駐補處以三祗。終競勇於初發。雖復澹即空於萬行。乃均熾於昔耽。不端倪其所欲行。不翹佇其所當證。撫塵劫之修如瞬。仍如渴日視沙界之赴若鄰猶殷夙夜。故精進之於諸度也。若銜捶之在羣馭焉。正勤之於道品也。若鹽梅之資列鼎焉。正法源底。由之而至。聖人能事。於茲而畢。然後聞舍利之談覺支。則輟賞無地。憶底沙之流讚頌。則勃興斯在。三練之業允該。六意之修奚極。緬惟景躅。豈遑寧處。載詠玄章。益荷昭趣。文乃單卷。事非重譯。庶將貿寸陰以尺璧。甘夕死於朝聞矣。</p>
</div>
<div class='div-other'><a id='mulu79' />
<p class='h3'>大般若經第十五會序<span class='note-inline'>(靜慮)</span></p><p class="byline">釋玄則<span class='note-inline'>(唐)</span></p><p>夫心之用也。其大矣哉。動之則舛競聿興。靜之則眾變幾息。大之則充乎法界。細之則入於鄰虗。故海嶽寰區心之影也。形骸耳目心之候也。生死邅廻。心之迷也。菩提昭曠。心之悟也。三界唯此。寔曰難調。一處制之。斯無不辦。所以仍給孤之勝集。開等持之妙門。明夫定品克遷。心源允晏。沉掉雙斥。止觀兩澄。朋棲欲界之表。孤騫有頂之外。境燄滅而逾明。因枝翦而更肅。湛乎累盡。動與德會。故統之則一如。權之則二相。敞之則三脫。依之則四神。行之則五印。檢之則六念。聚之則七善。流之則八解。階之則九次。肆之則十遍。其餘四念四等之儔。五根五力之類。莫不亘諸禪地。蒨萰乎根本。儲之定瀲。磊砢乎邊際。譬泥之在均。金之在<span class='corr'>鍛</span>。唯所用耳豈有限哉。故能力味精通。神妙揮忽。日月上掩。川嶽下搖。身遍十方。聲覃六趣。水火交質。金土易形。殫變化之塗。出思議之表。具微妙定。不受快<span class='corr'>己</span>之勝生。關惡趣門而甘利他之獄苦。至有八禪分用。三昧異名日旋星光。月愛花德。遊戲奮迅。清淨照明。或百或千。難階難極。咸資說力。具啟嗣編。凡勒成兩卷。亦未經再譯。罣入禪秘。其誰捨諸。</p>
</div>
<div class='div-other'><a id='mulu80' />
<p class='h3'>大般若經第十六會序<span class='note-inline'>(般若)</span></p><p class="byline">釋玄則<span class='note-inline'>(唐)</span></p><p>尋夫理殊凑以司方。坦一歸而揆務。何嘗不鎔想真際。弭執幻塵。雖檀戒之崇嚴。忍進之調銳卒悟寵於實慧。假道於真詮。將開象觸之迷。復有鷺池之會。所以光導五之迹。昇第一之乘。甄陶二邊。洞希微而睠睇。擬議四句。仰涔寂以韜音。剪諸見之萌。則繄蘂星落。褰積疑之網。則障縠雲披。了性空而常修。悟生假而恒利。四魔由之亂轍。六度因而彚征。施以之不捐。而難捨能捨。戒以之不檢。而難護能護。忍以之無受。而堪於不堪。進以之無行。而發於不發。定以之亡靜。而三相不相。慧以之亡照。而三輪不輪。故體之則動而逾寂。謬之則寂而彌動。法不即離於非法。行豈一異於無行。其覺證也。真心混而一觀。其出生也。法寳駢而萬區。故有二智焉。三身焉。四辯焉。五眼焉。六通焉。七覺焉。八正焉。九定焉。十力焉。加十八不共八十隨相十二緣智二十空心。皆挺以呬多成之羅。若聚以玉毫之表。流之金吻之誨。勒成八卷。元非再譯。則以不敏。謬齒譯徒。緬諸會之昌筵。嗟既往而莫奉。眷言殊奬。載表遺音。本慈吹以紛騰。因聖期而頂戴。將使家傳妙寳。人握靈珠。洗客塵於八區。霈玄滋於萬葉。福庇宸極。帝后延齡。慶洽黎蒸。法教增闡。庶狹中之士。擺疑於驚怖之辰。上慢之賔。輟謗於充詘之際。自非恒沙歷奉宿代累聞。何能啟篇投恡忘言入賞者哉。悲夫。</p>
</div>
<div class='div-other'><a id='mulu81' />
<p class='h3'>般若波羅蜜多心經畧疏敘</p><p class="byline">釋法藏<span class='note-inline'>(唐)</span></p><p>夫以真源素範。冲漠隔於筌罤。妙覺玄猷。奥賾超於言象。雖真俗雙泯。二諦恒存。空有兩亾。一味常顯。良以真空未嘗不有。即有以辨於空。幻有未始不空。即空以明於有有空有故不有。空有空故不空。不空之空。空而非斷。不有之有。有而不常。四執既亾。百非斯遣。般若玄旨。斯之謂與。若歷事備陳。言過二十萬頌。若撮其樞要。理盡一十四行。是知詮真之教。乍廣畧而隨緣。超言之宗。性圓通而俱現。般若心經者。實謂曜昬衢之高炬。濟苦海之迅航。拯物導迷。莫斯為最。然則般若以神鑒為體。波羅蜜多以到彼岸為功。心顯要妙所歸。經乃貫穿言教。從法就喻。詮旨為目。故言般若波羅蜜多心經。</p>
</div>
<div class='div-other'><a id='mulu82' />
<p class='h3'>心經修行會義敘</p><p class="byline">唐　時<span class='note-inline'>(明)</span></p><p>如來說法總要眾生自見本心。故不空譯此經云。菩薩有般若波羅蜜多心。名普遍智藏。又云。菩薩白言。我欲於此會中。說諸菩薩普遍智藏般若波羅蜜多心。蒙佛聽許。則般若波羅蜜多心七字。是觀世音菩薩所安之名。不當舍此義而別求心字之解明矣。經言色空不異。即楞嚴經中所謂性色真空。性空真色。非普遍智藏之義乎。</p>
<p>何以謂之智藏。此心遍滿法界第。非觀不照見。非般若不能觀。非深般若不能觀之徹底。菩薩依此觀門。即五蘊以究竟涅槃。諸佛如來依此觀門。即五蘊而成正等正覺。然則曰五蘊。而世間法盡矣。曰照見五蘊皆空。而出世間法盡矣。是五蘊皆空一語。即金剛經佛法非佛法。一切法皆是佛法。即法華經是法住法位。世間相常住之義。可見得此一觀遍法界。總是一個光明藏海。故曰大神曰大明。豈非普遍智藏哉。所以千聖修行離不了觀字。故唐譯開卷第一個字。即出一觀字。謂其為修行之要義也。特為文簡易持。未見此經之源委。驟然讀之。不知此經為佛語。為觀世音語。西竺施護譯。世尊入甚深光明。宣說正法。觀世音在此會中。<span class='corr'>已</span>能修行甚深般若。舍利子承佛威神。為眾生啟請修學之法。大士代佛宣揚。世尊出定讚歎。可見觀正是修行。則修行二字。仍宜拈出者也。賢首大師深領此義。畧疏中。釋色空相即與生滅垢淨等。頻舉天台觀門。蓋色是假觀。空是真觀。空色相即是中觀。三觀圓修即是如來出現於世。故盡力發明。而連珠慧燈二記。又發明賢首之意。皆於修行二字。不輕易放過者也。恐讀經者求速解。倘見經簡而疏繁。疏敘又繁。二記繁而又繁。不無望洋之歎。</p>
<p>故予小子。以三譯先列於前。而經中名相。則引他經以解之。隨揀近解之精要者以翼之。是為一卷。此經之源委了然。而後讀賢首三家之疏記。自津津其有味矣。賢首疏全載不遺。連珠慧燈二記。集其精言。附於賢首疏下。雖未知於佛旨如何。而賢首家精意粲然。畢陳於前矣。是為二卷。</p>
<p>此經解者甚多。予從道友丁菡生借閱諸解。但曾見賢首書者。解多可觀。出自胸臆者。則有以蜂蜜之蜜解蜜多者。或有以房舍之舍解舍利子者。偽為大顛呂祖之筆。殊可浩歎。予因朂[、/(、*、)]法師之語。細看賢首疏記。始知解經畢竟讓修行人出口深厚。</p>
</div>
<div class='div-other'><a id='mulu83' />
<p class='h3'>心經修行會義敘</p><p class="byline">冐起宗<span class='note-inline'>(明)</span></p><p>金剛經結句一個觀字。押底心經開首一個觀字。領頭三世諸佛法門。盡未來際修行人入路出路約畧可見。愚謂佛門之觀照。即儒家之致知。夫知也。何以謂之致。故曰在格物。蓋觀不空立。即觀五蘊。照見五蘊。是致知在格物也。照見五蘊皆空。是物格而知至也。一人發真歸元。十方世界永消隕。是國治而天下平也。菩薩即五蘊而證涅槃。如來即五蘊而成正覺。聖人即好色惡臭而與民同好惡。其道一而<span class='corr'>已</span>矣。五蘊者。眾生之生死海也。迷五蘊而無觀。則隨眾生於生死海矣。避五蘊而立觀。既避生死豈能出眾生於生死海中乎。凡夫迷蘊。到處罣礙。無非恐怖。所謂苦厄眾生也。淺智空蘊。如發兵討賊。賊退嚴守。然時時防賊。此便是罣礙。此便是恐怖。深智照見於未五蘊之先。純一妙明真性。因一念妄動而成蘊。則蘊原是妙明中出。知賊原由子作。則子不復為賊。不動干戈。世界太平。此謂深般若耳。以其徹盡源底。故謂之深也。然則觀之一字。非即菩薩之行乎。所以古人言心經數百字。能包舉大藏。而心經首三句。能包舉全經。職此故也。此經解者多。而會心者鮮。道友唐宜之。首列三譯以明出經之本。隨引諸經中佛說以證此經之義。又全載賢首之疏。取精連珠慧燈之解。以悉此經之蘊。予反復覽賢首家疏紀。頻舉天台圓觀以釋色空不二。可見千古聖賢傳心之法一觀字而已矣。</p>
</div>
<div class='div-other'><a id='mulu84' />
<p class='h3'>金剛般若經論疏纂要敘</p><p class="byline">釋宗密<span class='note-inline'>(唐)</span></p><p>鏡心本淨。像色元空。夢識無初。物境成有。由是惑業襲習。報應綸輪。塵沙劫波。莫之遏絕。故我滿淨覺者。現相人中。先說生滅因緣。令悟苦集滅道。既除我執。未達法空。欲盡病根。方談般若。心境齊冺即是真心。垢淨雙忘。一切清淨。三千瑞煥。十六會彰。今之所傳。即第九分句偈隱略。旨趣深微。慧徹三空。檀含萬行。住一十八處。密示階差。斷二十七疑。潛通血脉。不先遣遣。曷契如如。故雖策修。始終無間。由斯教理皆密。行果俱玄。致使口諷牛毛。心通麟角。或配入名相着事乖宗。或但云一真。望源迷派。其餘胷談臆注。不足論矣。河沙珍寳。三時身命。喻所不及。豈徒然哉。且天親無着。師補處尊。後學何疑。或添或棄。故今所述。不攻異端。疏是論文。乳非城內。纂要名意。及經題目。次下即釋。無煩預云。稽首牟尼大覺尊。能開般若三空句。發起流通諸上士。冥資所述契羣機。將釋此經。未入文前懸敘義門。略開四段。第一辨起教因緣。第二明經宗體。第三分別處會。第四釋通文義。初總論諸教。謂酬因酬請。顯性度生也。若據佛本意。則惟為一大事因緣故。出現於世。後別顯此經有五。一為對治我法二執。故由此二執。起煩惱所知二障。由煩惱障障心。心不解脫。造業受生。輪轉五道。由所知障障慧。慧不解脫。不了自心。不達諸法性相縱出三界。亦滯二乗不得成佛。故名障也。二執若除。二障隨斷。為除二執。故說此經。二為遮斷種現二疑故。遮未起種子之疑。斷現起現行之疑。即經中荅所問<span class='corr'>已</span>便躡跡。節節斷疑。乃至經終二十七段。三為轉滅輕重二業故。轉重業令輕受。滅輕業令不受。四為顯示福慧二因故。佛成正覺未說般若之前。眾生由無妙慧。施等住相。皆成有漏。或滯二乘。故談般若。顯示妙慧為法身因。五度為應身因。若無般若則施等五。非波羅蜜不名佛因。故須福慧二嚴。方成二足尊矣。五為發明真應二果。故未聞般若之前。但言色相是佛。不知應化惟真之影。不如實見真身應身。故此發明二果。令知由前二因。證得第二明經之宗體有二。初宗統論佛教因緣為宗別顯此經。則實相般若。觀照般若。不一不二。以為其宗。以即理之智。觀照諸相故。如金剛能斷一切。即智之理。是為實相。故如金剛堅牢難壞萬行之中一一不得昧此。是故合之以為經宗。二體。文字般若即是經體。文字。即含聲名文句。文字性空。即是般若。無別文字之體。故皆含攝。理無不盡。統為教體。第三分別處會。有二。初總明佛說大部處會六百卷文。四處十六會說。一。王舍城鷲峯山七會。二。給孤獨園七會。三。他化天宮摩尼寳藏殿一會。四。王舍城竹林園白鷺池側一會。此經。則第處第九會第五百七十七卷後。別明傳譯。此卷時王前後六譯。一後秦羅什。二後魏菩提流支。三陳朝真諦。四隋朝笈多。五唐初玄<span class='corr'>奘</span>。六大周義淨。上六人皆三藏。今所傳者。即羅什。弘始四年於長安草堂寺所譯。天竺有無着菩薩。入日光定。上昇兜率。親詣彌勒。稟受八十行偈。又將此偈轉授天親。天親作長行解釋。成三卷論。約斷疑執以釋。無着又造兩卷論。約顯行位以釋。今科經唯約天親。釋義即兼無着。亦傍求餘論。採集諸疏。題云纂要。其在茲焉。</p>
</div>
<div class='div-other'><a id='mulu85' />
<p class='h3'>七譯金剛經序</p><p class="byline">楊　[(自/(犀-尸-牛)/十)*頁]<span class='note-inline'>(唐)</span></p><p>金剛經前後六譯。各有異同。然貝葉皆自西來。而五天音韻非一。傳授者所貴道存襃貶。義切錙銖。如小失佛心即大訛秘印。今合諸家之說。擇言寡而理長。語近而意遠者。即當纂集。況如來演教。本為大乗之人。中下狐疑。聞法不能曉了。或立無破有。或取實捐空。爭馳妄車背跡中道。曾不知有為者。是無為之體。無為者是有為之用。若以有實有。此見未常。以無實無。此心斷滅。夫真如之理。都在有法無法之間證現。涅槃不離妄相實相之內。似考擊金石。知理亂之風者。聲本乎樂而應在音。非樂不能流其聲。非聲不能振其音。非音不能顯其樂。音之者入耳不知所自。無象而感人。心求之于樂。無聲何以審音。求之于聲。無樂聲從何有。善趣其用者。不可捨其聲。不可捨其樂。善得其理者。不可取其聲。不可取其樂。今者以樂比法教。以聲同修行。以音喻佛性。如光燄合體。明在其中。絕燄求光明不可得。即老聖有無相生我佛。非法非非法之義也。是故全功者物。證理者心。心昧即物無所歸。物昧即心無所守。是以心因法悟。離法而存心。佛在法中。有法而非佛。諸入菩薩乗者。但勤修一切善法。于此見中而不取相。即合無生最上之理。[(自/(犀-尸-牛)/十)*頁]迷夫也。小渚傾襟。豈淘塵惑眾。源潤想方洗繁疑。燃入闇之寳燈。獲在領之無價。所學為<span class='corr'>己</span>。不足教人時太和元年也。</p>
</div>
<div class='div-other'><a id='mulu86' />
<p class='h3'>金剛經修行會義序</p><p class="byline">唐　時<span class='note-inline'>(明)</span></p><p>無修無證。此是絕頂之談。然不善理會。皆成毒藥。思益經云。諸佛出世不為令眾生出生死入涅槃。但是度眾生生死涅槃之二見。故此經反反覆覆發明實無眾生得滅度。然所以實無眾生者。特謂眾生住於四相之中。故見有眾生耳。而四相本空。故眾生可以成佛。若四相是實相則佛當原亦是眾生何由成佛。故達得四相本空自然無眾生。無眾生自然無佛。無眾生之妄想。自然無世界。此所謂實相也。然此實相決非住色聲香味觸法中人。能悟能解。心不清淨。不見實相。自然墮於胎卵濕化之中。其望三十二相之佛自然迢然遠隔萬重。豈有住色聲香味之中可漫言無佛無眾生者乎。</p>
<p>予初讀此經。每疑恒河沙身命布施之語。竊疑一人那得許多身命作布施。後讀悲華經。載世尊為轉輪聖王時。以願力故。自成肉山。布施耳目鼻齒血肉身皮。如恒河沙。方知是世尊因中親行之事。又復疑世界非世界。三十二相非三十二相之語。竊謂世界見成是世界。如何言非世界。竊謂佛現有三十二相如何云非三十二相。後一日禮長干塔。見塔光如鏡如雪如銀。有金佛趺座光中。又一日開窻。見鍾山化大為小。化遠為近。生於金海之中。金光浮艶。爾時一切頹垣破麓。卉木叢林皆悉不見。始感歎相好山河俱是虚幻不實之事。恒沙身命布施。俱是虚幻不實之法。一切有為法。如夢幻泡影。山河與佛相皆如此矣。然則眾生在六道中幻苦幻樂。豈有實眾生者哉。眾生無實滅度又豈有實乎。</p>
<p>又復疑經云。一切法皆是佛法。經又云。所謂佛法者。即非佛法。夫一切法。皆是佛法。則淫房酒肆。皆佛法矣。所謂佛法。即非佛法。則六度萬行。皆非佛法矣。此不可大疑乎。無行經云。貪欲即是道。恚癡亦復然。如是三法中。具一切功德。文殊云。我是貪欲尸利。我是瞋恚尸利。我是愚癡尸利。正謂貪瞋癡中。性德具在。示人於色聲香味觸法之中。當下開眼。證知實相。勿被世界眾生三十二相。莊嚴佛土諸相所眩亂。豈許其竟住三惑十惡之中乎。法華經言。是法住法位。世間相常住。是即一切法皆是佛法之義。然欲說法華者。必安住四法。金剛經後文云。是法平等無有高下。此即一切法皆是佛法。佛法即非佛法之本原。而隨繼之曰。以無我無人無眾生無壽者。修一切善法。即得阿耨多羅三藐三菩提。何不言修一切惡法。即得阿耨多羅三藐三菩提乎。</p>
<p>又復疑經中。凡受持誦讀之下。必有為人演說之句矣。却乃又云如來無所說。若人言如來有所說。即為謗佛。何故佛頻頻教持經者。為人演說而佛則無說。及味經末云。如何為人演說曰。不取於相如如不動。乃稍稍醒悟。釋迦佛於菩提樹下。成正覺時。凡蚤虱之類。皆自見佛為蚤虱王。佛亦不離菩提樹。而現身於蚤虱中說法。又華嚴經云。菩薩坐道塲。一切草木叢林。皆屈身低影。歸向道塲。觀經云。觀世音身光中。五道眾生。一切色相。皆於中現。夫不如蚤虱。安能為蚤虱說法。不如草木。安能為草木說法。不如五道眾生。安能為五道眾生說法。若不空四相。豈能法界為身。不能以法界為身。則度生豈能不作度生想。有想即是動心。豈能度眾生入於不動。可見不證實無眾生。不能度眾生。不證如來如所說。不名為人演說也。豈有住色聲香味觸法之人可漫言為人說法。可漫言度眾生哉。</p>
<p>所以須菩提代眾生發問。問住。問降伏。問修行。而佛亦三荅之。其問應住之下。必有云何修行之句。佛荅應如住之下。必有如是修行一句。五譯皆然。魏譯凡說受持讀誦之後。必有修行二字。一經中數見焉。中間再言修行是經。又言。若有我見眾生見人見壽者見於此法門能受持讀誦修行為人解說者無有是處。可見通經所重。在無我無人無眾生無壽者修一切善法之句。前後隨說隨掃總洗發以無四相為修行而<span class='corr'>已</span>。秦譯以無住是降心。無住降心。正是修行實處。故去修行而存降住。正其深於言修行者也。第經文止說大義。渾含不露。而闡發修行之最深者。無過於彌勒之偈。闡發彌勒之最精者。無過無著天親功德施之論。闡發偈論之最明者。無過於圭峰之疏。長水之記。惟諸菩薩之偈論。與魏經同。故載於魏譯之下。圭峰長水之疏記。與天台無聞。及後來諸法師之解。皆宗秦經。故載於秦譯之下。其餘四譯。不能盡載。其間有小小異同。可與魏秦二譯互相發明者。則載之。又大藏諸經所說。與此經相為證佐者。并載之。務使先聖後聖之意。了然指掌之間。以羽翼修行之義而<span class='corr'>已</span>。嗚呼。如來之千言萬語。菩薩之各吐胸懷。若除却為修行人作眼目。豈復有他意乎。嗚呼。不空四相。何以言修行哉。</p>
</div>
<div class='div-other'><a id='mulu87' />
<p class='h3'>何疎園金剛經偈論合注序</p><p class="byline">唐　時<span class='note-inline'>(明)</span></p><p>佛以法界為佛法。凡一切法界。無非佛法。凡夫認名。世界為實世界。小乘認名佛法為實佛法。唯未見實相故。經言。佛說一切法。無我無人無眾生無壽者。昆蟲草木。地獄餓鬼。山河大地。盡無我人眾生壽者之相。唯其盡無四相。故實無眾生得度。唯其盡無四相。故皆是佛法。唯其盡無四相。故皆是法身。彌勒偈云。不達真法界。起度眾生想。及清淨國土生心。即是倒果達真法界。則豈但恒沙寳施。不足為喻。即恒沙命施。亦不足為喻矣。但眾生現在四相之中而佛言無四相。難信難解。然假若四相果實。則昆蟲常為昆蟲。地獄常為地獄。誰是成佛者。以此見實無四相。較然不疑。但不入佛知見。不能親證。不以無相修行。不能開佛知見。故無著入日光定。上昇兜率親詣彌勒。稟受偈語。轉授天親。天親約二十七疑以釋矣。無著又自為一論。約十八住以釋。既於無說中通語言之脉。又於無相中建修行之幢。菩薩之婆心如此。凡以開凡夫四相之執。開小乘認名。四相為實。四相之執也。第兄住弟疑。各標旨趣。各分科段。或一疑之中。有四住五住。或一住之中。有二疑三疑。茲欲會歸一冶。良難措手。疎園先生。靜心凝慮。會祖宗伯叔之精義於一堂。[(冰-水+〡)*ㄆ]江淮河漢之法流於一海。清藤葛於深文。出坦詞於奥義。使初機瞭然可尋。而深研積學之士。沉潛其中。會無相修行之義。生淨心以見實相。豈非繼往開來之書乎。立乎釋迦以視乎兜率。則彌勒為見知。無著為聞知。立乎疎園以仰乎彌勒。則無著天親為見知。而先生其為聞知矣乎。</p>
</div></div>
<p class='juan'>如來香卷之二<span class='note-inline'>(終)</span></p></div>
</div><!-- end of div[@id='body'] -->
</body></html>