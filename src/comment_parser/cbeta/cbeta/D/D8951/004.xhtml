<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>如來香</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'></div></div></div>
<div class='div-other'><a id='mulu137' />
<div class='div-other'><a id='mulu138' />
<p class='h2'>如來香卷之四目錄</p>
<ul class="">
<li>蓮池海會紀略
<ul class="">
<li>本師示跡
<ul class="">
<li>釋迦牟尼佛示跡</li>

<li>阿彌陀佛示跡</li>

<li>觀世音菩薩示跡</li>

<li>大勢至菩薩示跡</li>
</ul></li>

<li>三世示跡
<ul class="">
<li>過去示跡</li>

<li>現在示跡</li>

<li>未來示跡</li>
</ul></li>

<li>實相念佛法門
<ul class="">
<li>文殊師利菩薩</li>

<li>普賢菩薩</li>

<li>德雲比丘</li>

<li>解脫長者</li>

<li>大威光童子</li>

<li>普德淨光夜神</li>
</ul></li>

<li>觀相念佛法門
<ul class="">
<li>十六觀經</li>

<li>佛修立三昧觀經</li>

<li>觀佛入空觀</li>

<li>憶佛入忍地</li>

<li>馬鳴大師</li>

<li>龍樹菩薩</li>

<li>天親菩薩</li>

<li>天台智者大師</li>
</ul></li>

<li>持名念佛法門
<ul class="">
<li>一心不亂</li>

<li>專持名號</li>

<li>十念往生</li>

<li>念佛滅罪</li>

<li>高聲念佛</li>

<li>定意念佛</li>

<li>中峰繫念法門示眾</li>

<li>廬山圓悟法師慧遠</li>

<li>長安光明法師善導</li>

<li>南岳般舟法師承遠</li>

<li>長安五會法師法照</li>

<li>新定臺岩法師少康</li>

<li>永明智覺法師延壽</li>

<li>昭慶圓淨法師省常</li>

<li>長蘆慈覺法師宗賾</li>

<li>廬山優曇宗主普度</li>

<li>雲栖蓮池法師<span class="corr">袾</span>宏</li>
</ul></li>

<li>叅究念佛法門
<ul class="">
<li>長蘆宗賾禪師</li>

<li>真歇清了禪師</li>

<li>優曇普度禪師</li>

<li>天如惟則禪師</li>

<li>西蜀智徹禪師</li>

<li>楚石梵琦禪師</li>

<li>天真毒峰善禪師</li>

<li>空谷隆禪師</li>

<li>天奇㷀絕禪師</li>

<li>古音琴禪師</li>
</ul></li>

<li>秘密念佛法門
<ul class="">
<li>佛說拔一切業障根本咒</li>

<li>無量壽如來修觀行儀軌<span class="note-inline">(并拳印)</span></li>

<li>烏瑟膩沙最勝總持經</li>

<li>不空羂索神變經</li>

<li>鼓音聲王陀羅尼經</li>

<li>大乗聖無量壽光明王陀羅尼經</li>

<li>無量功德陀羅尼經</li>

<li>無量壽大智光明陀羅尼</li>
</ul></li>
</ul></li>
</ul><p>如來香卷之四目錄終</p>
</div>
<p class='juan'><a id='mulu139' />如來香卷之四</p><p class="byline">西吳唐　時宜之父手輯</p>
<div class='div-other'><a id='mulu140' />
<p class='h2'>蓮池海會紀略</p>
<div class='div-other'><a id='mulu141' />
<p class='h3'>釋迦牟尼佛示跡</p><p>法華經化城喻品過去有佛。名大通智勝。滅度<span class='corr'>已</span>來。無量無邊。百千萬億阿僧祗劫。以如來知見力故。觀彼久遠。猶若今日。其佛未出家時。有十六子。聞父得成菩提。往詣佛所。請轉法輪。皆以童子出家。而為沙彌。時佛受請。過二萬劫<span class='corr'>已</span>。說大乘經。名妙法蓮華。經八千劫。即入禪定八萬四千劫時十六沙彌。各升法座。亦於八萬四千劫。為四部眾。廣說法華一一皆度六百萬億那由他恒河沙等眾生。令發菩提心一一菩薩沙彌。所化眾生。世世所生。與菩薩俱。從其聞法悉皆信解。彼十六沙彌。今皆得菩提。於十方國土。現在說法。西方有佛。名阿彌陀。即第七也。第十六即我釋迦牟尼佛。在此娑婆世界說法。</p>
<p>〔悲華經〕往昔劫中有轉輪王。名無諍念。大臣寳海。為善知識。同於寳藏佛所。發菩提心。無諍念發願云。我修大乘。取於淨土。終不願於穢土成阿耨多羅三藐三菩提。世界眾生。無諸苦惱。我不得如是佛剎者。不成正覺。今既果滿。號阿彌陀。故現淨土。寳海大臣。願於穢土成熟眾生。今<span class='corr'>已</span>果滿。號釋迦牟尼。於此濁惡世中。成佛菩提。</p>
<p>〔大雲經〕釋迦世尊。在方等會中。熈怡微笑。從其面門。出無量光。大雲密藏菩薩問故。佛言西方世界有國。名安樂。佛號無量壽。見在說法。告一菩薩言。娑婆世界釋迦牟尼佛。今說大雲經。汝可往聼。今彼菩薩將來至此。則正當釋迦說法時。彌陀亦現在說法也。</p>
<p>〔宗鏡錄〕總持教中說三十七佛。皆毘盧遮那一佛所現。謂遮那內心。證自受用。成於五智。自當中央法界清淨智次從四智。流出四方四如來。其妙觀察智。流出西方極樂世界無量壽如來。則一佛雙現二土。故清涼云即本師也。</p>
<p style="margin-left:1em">即本師者如經第三十九云或有見佛無量壽觀自在等共圍繞疏判云贊本尊遮那之德也疏又云華藏剎海皆遮那境無量壽佛去十萬億並未出於剎種之中豈非本師隨名異化耶。</p>
</div>
<div class='div-other'><a id='mulu142' />
<p class='h3'>阿彌陀佛示跡</p><p>〔寶積經〕過去無量劫數。有佛出世。號世間自在王如來。彼佛法中。有一國王。聞佛說法。心懷恱豫。棄國出家。號法藏比丘。有殊勝行願。及念慧力增上。其心堅固不動。福智殊勝。人相端嚴。禮佛合掌。以偈讚佛德而白佛言。我今已發阿耨多羅三藐三菩提心。惟願如來。為我演說如是等法。令於世間。得無等等成大菩提。具攝清淨莊嚴佛土。佛告法藏。汝應自攝清淨佛國。法藏白言。我無威力堪能攝受。惟願如來說餘佛土清淨莊嚴。我等聞<span class='corr'>已</span>。誓當圓滿。爾時彼佛。為其廣說二十一億清淨佛土。具足莊嚴。說是法時。經於億歲。法藏比丘。於彼二十一億諸佛土中。所有嚴淨之事。悉皆攝受。既攝受已。滿足五劫。思惟修習。彼二十一俱胝佛剎。法藏比丘所攝受國。超過於彼。既攝受已。往詣世間自在王如來所。頂禮雙足。右遶七帀。却住一面。白言世尊。我<span class='corr'>已</span>攝受具足功德莊嚴佛土。佛言今正是時汝應具說。令眾歡喜。亦令大眾。皆當攝受圓滿佛土法藏白言。惟願世尊。大慈留聼。我今將說殊勝之願。彼法藏比丘於世間自在王如來前。發四十八願<span class='corr'>已</span>。大地震動。天雨寳華。皷樂滿空。雨旃檀末。空中唱言。未來作佛法藏比丘。發如是大弘誓願。皆已成就。世間希有。如實安住種種功德。具足莊嚴。威德廣大。清淨佛土。修習如是菩薩行時。經於無量無數不可思議。無有等等億。那由他百千劫內。初未曾起貪嗔及癡。欲害恚想。不起色聲香味觸想。於諸眾生。常樂愛敬。猶如親屬。其性溫和。易可同處。有來求者。不逆其意。善言勸諭。無不從心。資養所須。取支身命。少欲知足。常樂虚閒。稟識聰明而無矯妄。其性調順無有暴惡。於諸有情。常懷慈忍。心不詐謟。亦無懈怠。善言策進。求諸白法。普為羣生勇猛無退。利益世間。大願圓滿。奉事師長。敬佛法僧。於菩薩行。常被甲冑。志樂寂靜。離諸染着。為令眾生。常修白法。於善法中。而為上首。住空無相無願無作無生。不起不滅。無有憍慢。而彼正士行菩薩道時。常護語言。不以語言。害他及<span class='corr'>己</span>。常以語業利<span class='corr'>己</span>及人。若入王城及諸村落。雖見諸色心無所染。以清淨心。不愛不恚。菩薩爾時於檀波羅蜜。起自行<span class='corr'>已</span>。又能令他。行於惠施。於尸波羅蜜。乃至般若波羅蜜。起前二行。皆悉圓滿。由成如是諸善根故。所生之處。有無量億那由他百千伏藏。自然涌出。復令無量無數不可思議無等無邊諸眾生類。安住阿耨多羅三藐三菩提。如是無邊諸菩薩眾。起諸妙行。供養奉事。諸佛世尊。乃至成佛。皆不可以語言。分別之所能知。或作輪王。帝釋。蘇燄摩天。兜率陀天。善化天。他化自在天。大梵天王。皆能奉事供養諸佛。及能請佛轉於法輪。若作閻浮提王。及諸長者宰官婆羅門剎帝利等。諸種姓中。皆能尊重供養諸佛。又能演說無量法門。從此永棄世間。成無上道。然彼菩薩。能以上妙衣服臥具。飲食醫藥。盡形供養一切如來。得安樂住。如是種種圓滿善根。非以語言能盡邊際。口中常出旃檀妙香。其香普熏無量無數。乃至億那由他百千世界。復從一切毛孔。出過人天優鉢羅華上妙香氣。隨所生處。相好端嚴。殊勝圓滿。又得諸資具自在波羅蜜多。一切服用。周遍無乏。所謂諸寳香華幢幡繒蓋。上妙衣服。飲食湯藥。及諸伏藏。珍玩所須。皆從菩薩掌中。自然流出。身諸毛孔。流出一切人天音樂。由是因緣。能令無量無數不可思議諸眾生等。安住阿耨多羅三藐三菩提。法藏菩薩本所修行如是。今者西方。去此十萬億佛剎。彼有世界。名曰極樂。法藏比丘。在彼成佛。號無量壽。今現在說法。無量菩薩及聲聞眾。恭敬圍遶。彼佛光明。普照佛剎無量無數不可思議。彼之光明。清淨廣大。普令眾生。身心悅樂。復令一切餘佛剎中。天龍夜义阿修羅等。皆得歡悅。彼無量壽如來。諸聲聞眾。不可稱量知其邊際。諸菩薩摩訶薩眾。亦復如是。非以筭計之所能知。彼佛壽命無量無邊不可知其劫數多少。聲聞菩薩。及諸天人。壽量亦爾。彼佛受生出世已來。經今十劫。彼極樂界。無量功德具足莊嚴。國土豐稔。天人熾盛。志意和適。常得安隱。無有地獄餓鬼畜生及琰魔王界。有種種香周遍芬馥。種種妙華亦皆充滿。國土莊嚴。不能殫述。皆為十方諸佛之所稱歎。</p>
</div>
<div class='div-other'><a id='mulu143' />
<p class='h3'>觀世音菩薩示跡</p><p>首楞嚴經往昔無數恒河沙劫。有佛出世。名觀世音。大士始於彼佛。發菩提心。彼佛教其從聞思修入三摩地。初於聞中。入流亡所。所入既寂。動靜二相。了然不生。如是漸增聞所聞盡。盡聞不住。覺所覺空。空覺極圓。空所空滅。生滅既滅。寂滅現前。忽然超越世出世間。十方圓明。獲二殊勝。一者上合十方諸佛本妙覺心。與佛如來同一慈力。二者下合十方一切六道眾生。與諸眾生同一悲仰。由大士供養觀音如來。蒙彼如來授以如幻聞薰聞修金剛三昧。與佛如來。同慈力故。令其身成三十二應。入諸國土。皆以三昧聞薰聞修。無作妙力。自在成就。復以此聞熏聞修金剛三昧無作妙力。與諸十方三世六道一切眾生。同悲仰故。令諸眾生。於其身心。獲十四種無畏功德。是故此娑婆世界。皆號之為施無畏者。由是圓通修證無上道故。又能善獲四不思議。無作妙德。彼佛如來歎其善得圓通法門。於大會中。授記大士觀世音號。由其觀聼十方圓明。故觀音名徧十方界。</p>
<p>十六觀經釋迦牟尼佛。為韋提希夫人說除苦惱法時。無量壽佛。住立空中。觀世音大勢至。是二大士侍立左右。光明熾盛。不可具見。百千閻浮檀金色。不得為比。觀世音菩薩。身長八十萬億那由他由旬。身紫金色。頂有肉髻。頂有圓光。面各百千由旬。其圓光中。有五百化佛。如釋迦牟尼。一一化佛。有五百化菩薩。無量諸天。以為侍者。舉身光中。五道眾生。一切色相。皆於中現。頂上毘楞伽摩尼寳。以為天冠。其天冠中。有一立化佛。高二十五由旬。觀世音菩薩。面如閻浮檀金色。眉間毫相。備七寳色。流出八萬四千種光明。一一光明。有無量無數百千化佛。一一化佛。無數化菩薩以為侍者。變現自在。滿十方世界。臂如紅蓮華色。有八十億微妙光明以為瓔珞。其瓔珞中。普現一切諸莊嚴事。手掌作五百億襍蓮華色。手十指端。一一指端。有八萬四千畫。猶如印文。一一畫。有八萬四千色。一一色。有八萬四千光。其光柔輭。普照一切。以此寳手接引眾生。舉足時。足下有千輻輪相。自然化成五百億光明臺。下足時。有金剛摩尼華。布散一切。莫不彌滿。其餘身相。眾好具足。如佛無異。唯頂上肉髻。及無見頂相。不及世尊。是為觀世音菩薩真實色身相。</p>
<p>法華經授記阿彌陀佛。正法滅後。過中夜分。明相出時。觀世音菩薩。於七寳菩提樹下。結跏趺坐成等正覺。號普光功德山王如來。應供正徧知明行足善逝世間解無上士調御丈夫天人師佛世尊。其佛國土。自然七寳眾妙合成莊嚴之事。諸佛世尊。於恒沙劫。說不能盡。其佛國土。無有聲聞緣覺之名。純諸菩薩充滿其國。其佛國土號眾寳普集莊嚴。普光功德山王如來。隨其壽命。得大勢至菩薩。親近供養。至於涅槃。般涅槃後。奉持正法。乃至滅盡。</p>
<p style="margin-left:1em"><span class='note-inline'>(觀世音大士。自陳繇古觀音如來。授以三昧。錫以嘉名。而悲華經謂寳藏如來授記不瞬太子。字曰觀音。此乃發菩提心。非止一度。現前當來。三種記莂也。又授記等經。皆謂二大士從西方來。無量壽經。乃謂二大士。於此世界捨壽命<span class='corr'>已</span>。往生彼國。據迹而論。則始從安樂世界來詣此土。終必繇此土示滅。歸於安養。實則大士十方世界。無所不在。諸佛會中。咸為輔弼。眾生界內。盡作導師。方符上同下合之慈力悲仰耳。然大士位當補處。慈化既隆故不假轉教念佛。但念大士名。即得往生矣。)</span>。</p>
</div>
<div class='div-other'><a id='mulu144' />
<p class='h3'>大勢至菩薩示跡</p><p>首楞嚴經往昔恒河沙劫。有佛出世名無量光。十二如來。相繼一劫。其最後佛。名超日月光。彼佛教大勢至。念佛三昧。譬如有人。一專為憶。一人專忘。如是二人。若逢不逢。或見非見。二人相憶。二憶念深。如是乃至從生至生。同於形影。不相乖異。十方如來。憐念眾生。如母憶子。若子逃逝。雖憶何為。子若憶母。如母憶時。母子歷生。不相違遠。若眾生心。憶佛念佛。現前當來。必定見佛。去佛不遠。不假方便。自得心開。如染香人。身有香氣。此則名為香光莊嚴。故本因地。以念佛心。入無生忍。今於此界。攝念佛人。歸於淨土。我無選擇。都攝六根。淨念相繼。得三摩地。<span class='note-inline'>(此念佛三昧之要旨也)</span>。</p>
<p>〔十六觀經〕大勢至菩薩。身量亦如觀世音菩薩。長八十萬億那由他由旬。圓光面各百二十五由旬。照二百五十由旬。舉身光明。照十方國。作紫金色。有緣眾生。皆悉得見。但見此菩薩一毛孔光。即見十方無量諸佛。淨妙光明。是故號此菩薩名無邊光。以智慧光。普照一切。令離三途。得無上力。是故號此菩薩。名大勢至。此菩薩天冠有五百寳華。一一寳華。有五百寳臺。一一臺中。十方諸佛。淨妙國土。廣長之相。皆於中現。頂上肉髻。如鉢頭摩華。於肉髻上。有一寳瓶。盛諸光明。普現佛事。餘諸身相。如觀世音等無有異。此菩薩行時。十方世界一切震動。當地動處。有五百億寳華。一一寳華。莊嚴高顯。如極樂世界。此菩薩坐時。七寳國土。一時動搖。從下方金光佛剎。乃至上方光明王佛剎。於其中間。無量塵數分身無量壽佛。分身觀世音大勢至。皆悉雲集。極樂國土。畟塞空中。坐蓮華座。演說妙法。度苦眾生。是為大勢至菩薩真實色<span class='note-inline'>(身相)</span>。</p>
<p>〔法華經授記品〕得大勢至菩薩。親近供養普光功德山王如來。隨其壽命。至于涅槃。般涅槃後。奉持正法。乃至滅盡。法滅盡<span class='corr'>已</span>。即於其國成阿耨多羅三藐三菩提。號曰善住功德寳王如來。應供正徧知明行足善逝世間解無上士調御丈夫天人師佛世尊。如普光功德山王如來國土光明壽命諸菩薩眾。乃至法住等無有異。若善男子善女人。聞善住功德寳王如。來名者。皆得不退於阿耨多羅三藐三菩提。</p>
</div></div>
<div class='div-other'><a id='mulu145' />
<p class='h2'>三世示跡</p>
<div class='div-other'><a id='mulu146' />
<p class='h3'>過去示跡</p><p>〔大寳積經〕往昔過阿僧祗無數大劫。有佛出現。號曰然燈。於彼佛前。極過[婁*支]量。有苦行佛。出興於世。苦行佛前。復有如來號為月面。月面佛前。過於數量。有栴檀香佛。於彼佛前。有蘇迷盧積佛。盧積佛前。復有妙高劫佛。如是展轉。有離垢面佛。不染汙佛。龍天佛。山聲王佛。蘇迷盧積佛。金藏佛。照曜光佛。光帝佛。大地種性佛。光明熾盛琉璃金光佛。月像佛。開敷華莊嚴光佛。妙海勝覺遊戲神通佛。金剛光佛。大阿伽陀香光佛。捨離煩惱心佛。寳增長佛。勇猛積佛。勝積佛。持大功德法施神通佛。映蔽日月光佛。照曜琉璃佛。心覺華佛。月光佛。日光佛。華瓔珞色王開敷神通佛。水月光佛。破無明暗佛。真珠珊瑚葢佛。底沙佛。勝華佛。法慧吼佛。有師子吼鵞雁聲佛。梵音龍吼佛。如是等佛出現於世。相去劫數。皆過數量。彼龍吼佛。未出世前。無央數劫。有世主佛。世主佛前。無邊劫數。有佛出世。號世間自在王如來。彼佛法中。有一比丘。名曰法處。彼佛壽量。滿四十劫。法處比丘。於彼法中。發大誓願。<span class='note-inline'>(云云)</span>。</p>
<p style="margin-left:1em"><span class='note-inline'>(自然燈逆遡而上至世間自在王。廼為阿彌陀佛發心之始。吳魏後漢諸譯皆自定光相次而下。故王龍舒本列五十三佛。亦自然燈相次而下。至世自在王。唯法賢譯與此。是逆推而上。按然燈授記釋迦。是第三阿僧祗劫事。非甚久遠。故知遡源而上者為是。定光即然燈。世自在王。即世饒王。法處即法藏。或云法寳藏。或云作法比丘。諸佛名號。前後多少互有同異。依西方合論。以寳積為定本。)</span>。</p>
<p>〔悲華經〕往昔過恒河沙阿僧祗刧。有世界名刪提嵐。刼名善持。有轉輪王。名無諍念。主四天下。有一大臣。名曰寳海。是梵志種。時生一子。有三十二相。八十種好。常光一尋。生時有百千諸天來共供養。因為作字。號曰寳藏。其後出家。剃除鬚髮。成菩提道。還號寳藏如來。廣為聖王。說於正法。王請如來。及諸聖眾。三月供養。王有千子。王及千子。如是供養滿二百五十歲。各各向佛。及比丘僧。悔諸不及。爾時如來。即入三昧。放大光明。現十方世界。或有世界五濁弊惡。或有世界清淨微妙等。王白佛言。諸菩薩等。以何業故。取淨世界。以何業故。取不淨世界。佛言。菩薩以願力故。取清淨土。離五濁惡。復有菩薩。以願力故。求五濁惡。王言。我今真實。欲得菩提。不願取不淨佛土。我已先於十歲之中。端坐思惟莊嚴清淨佛土。我今發願。願成道時。世界之中。無有地獄畜生餓鬼。眾生皆作金色。人天無別。無有女人。等一化生。壽命無量。世界清淨。無有臭穢。所有宮殿。種種莊嚴。如第六天。餘佛世界。若有眾生。聞我名者。修諸善本。欲生我界。命終之後。必定得生。唯除五逆。誹謗聖人。破壞正法等。輪王發深願<span class='corr'>已</span>。佛即告曰。大王汝見西方過百千萬億佛土。有尊音王如來。世界清淨莊嚴。悉如大王所願。如是四佛。出現入滅。過一恒河沙阿僧祗劫。入第二恒河沙阿僧祗劫。是時世界轉名安樂。汝於是時。當得作佛。號無量壽如來等。</p>
<p>○爾時寳藏如來。尋為第一不眴太子授記曰。汝觀天人三惡一切眾生。生大悲心。欲斷眾生諸苦惱故。欲令眾生。住安樂故。今當字汝。為觀世音。無量壽佛。般涅槃<span class='corr'>已</span>。彼土轉名一切珍寳所成就。世界種種莊嚴。安樂世界。所不及也。汝成菩提道。號遍出一切光明功德山王如來。</p>
<p>○又告第二摩尼太子汝今所願。取大世界。如汝所願。汝當成菩提道。號曰善住珍寳山王如來。由汝取大世界故。因是字汝。為得大勢至。</p>
<p style="margin-left:1em"><span class='note-inline'>(安養記云。悲華經僃有二十四願。但文畧耳。又按念佛三昧寳王論云。凡諸經中知名諸佛菩薩聲聞等。皆昔之千子也。其長太子名不瞬觀世音也次子名摩尼。大勢至也。次子名王眾。文殊師利也。次子名能伽奴。即金剛智慧光明菩薩。次子名無畏。即蓮華尊如來。次子名菴婆羅。即虚空光明菩薩。次子名善臂。即師子香菩薩。次子名冺圖。即普賢也。次子名蜜蘇。即阿閦佛也。蜜蘇王子。一自發心<span class='corr'>已</span>來。行時步步。心心數法。常念諸佛。今登正覺。生妙樂剎焉。)</span>。</p>
<p>觀佛三昧海經如來為父王說。昔有四比丘。犯律為恥。將無所怙。忽聞空中聲曰。汝之所犯。謂無救者。不然也。空王如來雖復涅槃。形像尚在。汝可入塔。一觀寳像眉間白毫。比丘隨之。泣淚言曰。佛像尚爾。况佛真容乎。舉身投地。如大山崩。今於四方皆成正覺。東方阿閦佛。南方寳相佛。西方無量壽佛。北方微妙聲佛。是四破戒比丘也。</p>
<p style="margin-left:1em"><span class='note-inline'>(寳王論云。如來名此觀佛三昧為大寳王戒品海者。可以滌破戒之罪垢。得塵累之清淨也。此四比丘一觀寳像。僉為世雄。念佛之人。豈得阻於破戒歟)</span>。</p>
<p>〔一向出生菩薩經〕過去無量無邊阿僧祗劫。有佛號寳功德威宿劫王。彼佛將入涅槃。為眾廣說法本陀羅尼。時有輪王。名曰持火。王有太子。名曰不思議勝功德。生年十六。從彼如來。聞是法本。即於七萬歲中。精勤修習。未曾睡眠。亦不偃側。端坐一處。不貪財寳及以王位。不樂自身。得值九十億百千那由他佛。諸佛說法。盡能聞持修習。厭家剃髮。而作沙門。作<span class='corr'>已</span>復於九萬歲中。修習此陀羅尼。復為眾生分別顯示。一生之中。力精教化。令八十億百千那由他眾生。得發道心。積功累德。住不退地。爾時不思議勝功德比丘。豈異人乎。即阿彌陀如來是也。</p>
<p>〔觀世音大勢至授記經〕乃往過去廣遠無量不可思議阿僧祗劫。時有世界。名無量德聚安樂示現。其國有佛。號金光師子遊戲如來。國中有王。名曰威德。王千世界。正法治化。號為法王。其威德王。多諸子息。具二十八大人之相。是諸王子。皆悉住於無上之道。彼佛國土。尚無女名。何况有實。其國眾生。淨修梵行。純一化生。禪恱為食。彼威德王。於八萬四千億歲。奉事如來。不習餘法。佛知至心。即為演說無量法印。彼威德王於其園觀。入于三昧。其王左右。有二蓮華。從地涌出。雜色莊嚴。其香芬馥。如天栴檀。有二童子。化生其中。加趺而坐。一名寳意。二名寳上。時威德王。從禪定起。見二童子。坐蓮華藏。以偈問曰。汝為天龍神。夜叉鳩槃茶。為人為非人。願說其名號。時王右面童子。以偈荅曰。一切諸法空。云何問名字。過去法<span class='corr'>已</span>滅。當來法未生。現在法不住。仁者問誰名。空法亦非人。非龍非羅剎。人與非人等。一切不可得。左面童子而說偈言。名名者悉空。名名不可得。一切法無名。而欲問名字。欲求真實名。未曾所見聞。夫生法即滅。云何而問名。名字及語言。皆是假施設。我名為寳意。彼名為寳上。是二童子。說是偈<span class='corr'>已</span>。與威德王。俱詣佛所。頭面禮足。右遶七帀。合掌恭敬。於一面住。時二童子。即共同聲。以偈問佛。云何為供養。無上兩足尊。願說其義趣。聞者當奉行。華香眾妓樂。衣食藥臥具。如是等供養。云何為最勝。爾時彼佛。即為童子而說偈言。當發菩提心。廣濟諸羣生。是則供正覺。三十二明相。設滿恒沙剎。珍妙莊嚴具。奉獻諸如來。及歡喜頂戴。不如以慈心。廻向於菩提。是福為最勝。無量無有邊。餘供無過者。超踰不可計。如是菩提心。必成等正覺。時二童子復說偈言。諸天龍鬼神。聼我師子吼。今於如來前。弘誓發菩提。生死無量刧。本際不可知。為一眾生故。爾數劫行道。况此諸劫中。度脫無量眾。修行菩提道。而生疲倦心。我若從今始。起於貪欲心。是則為欺誑。十方一切佛。瞋恚愚癡垢。慳嫉亦復然。今我說實語。遠離於虚妄。我若於今始。起於聲聞心。不樂修菩提。是則欺世尊。亦不求緣覺。自濟利<span class='corr'>己</span>身。當於萬億劫。大悲度眾生。如今日佛土。清淨妙莊嚴。令我得道時。超踰億百千。國無聲聞眾。亦無緣覺乘。純有諸菩薩。其數無限量。眾生淨無垢。悉具上妙樂。出生於正覺。總持諸法藏。此誓若誠實。當動大千界。說如是偈已。應時普震動。百千眾妓樂。演發和雅音。光曜微妙服。旋轉而來降。諸天於空中。雨散眾末香。其香普流薰。悅可眾生心。爾時威德王者。豈異人乎。即釋迦牟尼佛是也。時二童子。今觀世音及大勢至菩薩摩訶薩是也。是二菩薩。於彼佛所。初發阿耨多羅三藐三菩提心。</p>
<p style="margin-left:1em"><span class='note-inline'>(按此經有華德藏菩薩白佛言。甚奇世尊。是善男子未曾發心。成就如是甚深智慧。了達名字。悉不可得。佛言是二正士。於彼先佛<span class='corr'>已</span>曾供養作諸功德。善男子。此恒河沙。悉可數知。而此大士先供養佛。種諸善根。不可稱計。雖未發於菩提之心。而以不可思議。而自莊嚴。於諸眾生。為最勇猛。)</span>。</p>
</div>
<div class='div-other'><a id='mulu147' />
<p class='h3'>現在示跡</p><p>〔大寳積經〕無量壽佛。復有異名。謂無量光。無邊光。無着光。無礙光。光照王端嚴光愛光喜光可觀光。不思議光。無等光。不可稱量光。映蔽日光。映蔽月光。掩奪日月光。彼佛光明。普照佛剎。故得是名。</p>
<p>○極樂世界。所有菩薩。於無上菩提。皆悉安住一生補處。唯除大願。能師子吼。擐大甲冑。為度羣生。修大涅槃者。彼佛剎中。諸聲聞眾。皆有身光。能照一尋。菩薩光照百千尋。除二菩薩光明常照三千大千世界。彼二菩薩一名觀自在。二名大勢至。此二菩薩。從娑婆世界。捨壽量<span class='corr'>已</span>。往生彼國。</p>
<p>〔大寳積經無量壽如來會〕阿難白佛。我今欲見極樂世界無量壽如來。并供養奉事無量百千億那由他佛及菩薩眾。種諸善根。時無量壽佛。即於掌中。放大光明。遍照百千俱胝那由他剎。彼諸佛剎。所有大小諸山。叢薄園林。及諸宮殿天人等物。以佛光明皆悉照見。譬如有人以淨天眼觀一尋地。見諸所有。又如日光出現。萬物斯覩。彼諸國中比丘比丘尼優婆塞優婆夷。悉見無量壽如來。如須彌山王照諸佛剎。時諸佛國。皆悉明現。如處一尋。以無量壽如來殊勝光明。極清淨故。見彼高座。及諸聲聞菩薩等眾。譬如大地。洪水盈滿。樹林山河。皆沒不現。唯有大水。彼佛剎中。無有他倫。及異形類。唯除一切大聲聞眾。一尋光明。及大菩薩踰繕那等。百千尋光明。彼無量壽如來。應正等覺。光明映蔽。一切聲聞及諸菩薩。令眾有情。悉皆得見。彼極樂界菩薩聲聞人天眾等。一切皆覩娑婆世界釋迦如來。及比丘眾。圍繞說法。</p>
<p>〔鼓音聲王陀羅尼經〕西方安樂世界。今現有佛。號阿彌陀。其國號曰清泰。聖王所住。其城縱廣十千由旬。於中充滿剎利之種。阿彌陀如來。父名月上轉輪聖王。其母名曰。殊勝妙顏。子名月明。奉事弟子。名無垢稱。智慧弟子。名曰攬光。神足精勤。名曰大化。爾時魔王。名曰無勝。有提婆達多。名曰寂靜。阿彌陀佛於大寳華。結加趺坐。有二菩薩。一名觀世音。二名大勢至。是二菩薩。侍立左右。無數菩薩。周匝圍繞。</p>
<p style="margin-left:1em"><span class='note-inline'>(孤山彌陀疏曰鼓音王經既有女人及惡逆者。豈非彌陀現穢土耶。天竺決疑曰。天親論云。女人及根缺。二乘種不生鼓音王經言。佛母。且指初降生時。成正覺<span class='corr'>已</span>。國土隨淨。必無女人。其母或轉成男子。如此方龍女。或復命終。如悉達母。二家所說。天竺為正。以經初云。若有四眾。能正授持彼佛名號以此功德。臨欲終時。阿彌陀佛。即與大眾。往此人所。令其得見。見<span class='corr'>已</span>慶悅。倍增功德。以是因緣。所生之處。得離胞胎穢欲之形。處妙蓮華。自然化生。具大神通。光明赫奕。據此則女人惡逆。太子魔王。總是初降生後。未成道前。所示現耳。)</span>。</p>
<p>〔觀無量壽佛經〕韋提希白佛言。惟願世尊。為我廣說無憂惱處。我當往生。不樂閻浮提濁惡世也。此濁惡處。地獄餓鬼畜生盈滿。多不樂聚。願我未來。不聞惡聲。不見惡人。唯願佛日。教我觀於清淨業處。爾時世尊。放眉間光。其光金色。遍照十方無量世界。還住佛頂。化為金臺。如須彌山。十方諸佛。淨妙國土皆。於中現。或有國土。七寳合成。復有國土。純是蓮華。復有國土。如自在天宮。復有國土。如玻琍鏡。十方國土。皆於中現。有如是等無量諸佛國土。嚴顯可觀。令韋提希見。時韋提希白佛言。是諸佛土。雖復清淨。皆有光明。我今樂生極樂世界。阿彌陀佛所。唯願世尊。教我思惟。教我正受。爾時世尊。告韋提希。汝今知不阿彌陀佛。去此不遠。汝當繫念。諦觀彼國。汝及未來一切眾生觀於西方極樂世界。以佛力故。當得見彼清淨國土。如執明鏡。自見面像。見彼國土。極妙樂事心歡喜故。應時即得無生法忍。汝是凡夫。心想羸劣。未得天眼。不能遠觀。諸佛如來。有異方便。令汝得見。諦聼諦聼。善思念之。吾當為汝分別解說。除苦惱法。說是語時。無量壽佛。住立空中。觀世音。大勢至。是二大士。侍立左右。光明熾盛。不可具見。百千閻浮檀金色。不得為比。時韋提希見無量壽佛<span class='corr'>已</span>。接足作禮。白佛言。世尊。我今以佛力故。得見無量壽佛。及二菩薩。未來眾生。當云何觀無量壽佛。及二菩薩。佛告韋提希。欲觀彼佛者。當知無量壽佛。身如百千萬億夜摩天閻浮檀金色。佛身高六十萬億那由他恒河沙由旬。眉間白毫。右旋宛轉。如五須彌山。佛眼如四大海水。青白分明。身諸毛孔。演出光明如須彌山。彼佛圓光。如百億三千大千世界。於圓光中。有百萬億那由他恒河沙化佛。一一化佛。亦有眾多無數化菩薩。以為侍者。無量壽佛。有八萬四千相。一一相中。各有八萬四千隨形好。一一好中。復有八萬四千光明。一一光明。遍照十方世界念佛眾生。攝取不捨。其光相好。及與化佛。不可具說。</p>
<p>〔觀世音大勢至二菩薩授記經〕西方過此億百千剎。有世界名安樂。其國有佛。號阿彌陀。今現在說法。彼有菩薩。一名觀世音。二名得大勢。得是如幻三昧。若有菩薩。從彼正士七日七夜聼受是法。即便逮得如幻三昧。彼國有無量阿僧祗菩薩得是三昧。華德藏菩薩白佛言。願以神力。令彼正士至此世界。又令彼此兩得相見。何以故。以彼正士至此剎故。善男子。善女人。成善根者。聞其說法。得是三昧。又願見彼安樂世界。阿彌陀佛。令此善男子善女人。發阿耨多羅三藐三菩提心。願生彼國。終不退轉阿耨多羅三藐三菩提。爾時世尊。受彼請<span class='corr'>已</span>。即散眉間白毫相光。遍照三千大千國土。於此世界草木土石大小諸山。乃至世界中間幽冥之處。普皆金色。莫不大明。日月暉曜。及大力威光。悉不復見。遍照西方億百千剎乃至安樂世界。悉皆金色。大光右繞彼佛七匝。於如來前。廓然不現。彼國眾生。菩薩聲聞。悉見此土釋迦文佛。與諸大眾。圍繞說法。猶觀掌中。阿摩勒果。皆生愛樂歡喜之心。唱如是言。南無釋迦如來。於此眾會。四眾八部釋梵諸天菩薩聲聞。皆見安樂世界阿彌陀佛。菩薩聲聞。眷屬圍繞。晃若寳山。高顯殊特。威光赫奕。普照諸剎。如淨目人。於一尋內覩人面貌。明了無礙。既見是<span class='corr'>已</span>。歡喜踊躍。唱如是言。南無阿彌陀如來應供正遍知。時此眾中。八萬四千眾生。皆發阿耨多羅三藐三菩提心。及種善根。願生彼國。爾時安樂世界菩薩聲聞。見此剎<span class='corr'>已</span>。怪未曾有。歡喜合掌。禮釋迦牟尼如來應供正遍知。作如是言。南無釋迦牟尼佛。能為菩薩聲聞。說如是法。爾時安樂世界。六種震動。觀世音及得大勢菩薩摩訶薩。白彼佛言。甚奇世尊釋迦如來。現希有事。何以故。彼釋迦牟尼如來。少現名號。令無量大地六種震動。爾時阿彌陀佛。告彼菩薩言。釋迦牟尼。不但此土。現其名號。其餘無量諸佛世界。悉現名號。大光普照。六種震動。亦復如是。彼諸世界。無量阿僧祗眾生。聞釋迦稱譽名號。善根成就。皆得不退轉於阿耨多羅三藐三菩提。時彼眾中。四十億菩薩。聞釋迦牟尼如來。應供等正覺名號。同聲發願善根廻向阿耨多羅三藐三菩提。佛即授記。當得阿耨多羅三藐三菩提。爾時觀世音及得大勢菩薩摩訶薩。詣彼佛所。頭面禮足。恭敬合掌。於一面住。白佛言。世尊。釋迦牟尼。放此光明。何因何緣。爾時彼佛。告觀世音。如來應供等正覺。放此光明。非無因緣。何以故。今日釋迦牟尼如來應供正遍知。將欲演說菩薩珍寳處三昧經。故先現瑞。爾時觀世音及得大勢菩薩摩訶薩。白佛言世尊。我等欲詣娑婆世界。禮拜供養釋迦牟尼佛。聼其說法。佛言。善男子宜知是時。時二菩薩。即相謂言。我等今日。定聞彼佛所說妙法。時二菩薩。受佛教<span class='corr'>已</span>。告彼四十億菩薩眷屬。善男子。當共往詣娑婆世界。禮拜供養釋迦牟尼佛聼受正法。何以故。釋迦牟尼如來應供等正覺。能為難事。捨淨妙國。以本願力。興大悲心。於薄德少福。增貪恚癡。濁惡世中。成阿耨多羅三藐三菩提。而為說法。說是語時。菩薩聲聞。同聲歎言。彼土眾生。得聞釋迦牟尼如來應供正徧知名號。快得善利。何况得見發歡喜心。世尊。我當共詣彼世界。禮拜供養釋迦牟尼。佛言。善男子宜知是時。爾時觀世音及得大勢菩薩摩訶薩。與四十億菩薩。前後圍繞。於彼世界。以神通力。各為眷屬。化作四十億莊嚴寳臺。是諸寳臺。縱廣十二由旬。端嚴㣲妙。其寳臺上。有處黃金。有處白銀。有處瑠璃。有處頗梨。有處赤珠。有處硨磲。有處二寳。黃金白銀。有處三寳。金銀瑠璃。有處四寳。黃金白銀瑠璃頗梨。有處五寳。金銀璢璃頗梨赤珠。有處六寳。黃金白銀璢璃頗梨硨磲赤珠。有處七寳。乃至碼碯。又以赤珠栴檀。優鉢羅。鉢曇摩拘物頭。分陀利華。而莊嚴之。又雨須曼那華。瞻蔔華。波羅羅華。阿提目多華。羅尼華。瞿羅尼華。曼陀羅華。摩訶曼陀羅華。波樓沙華。摩訶波樓沙華。曼殊沙華。摩訶曼殊沙華。盧遮那華。摩訶盧遮那華。遮迦華。摩訶遮迦華。蘇樓至遮迦華。栴那華。摩訶栴那華。蘇樓至栴檀那華。栴奴多羅華。他羅華。摩訶他羅華。其寳臺上。種種雜色。炫爛煒燁。清淨照曜。諸寳臺上。有化玉女。八萬四千。或執箜篌琴瑟箏笛琵琶鼓貝。如是無量眾寳樂器。奏微妙音。儼然而住。或有玉女。執赤栴檀香。沉水栴檀香。或執黑沉水栴檀香。儼然而住。或有玉女執優波羅。波頭摩。拘物頭。分陀利華果。儼然而住。或有玉女。執曼陀羅華。摩訶曼陀羅華。波樓沙華。摩訶波樓沙華。盧遮那華。摩訶盧遮那華。栴那華。摩訶栴那華。蘇樓至栴那華。遮迦華。摩訶遮迦華。蘇樓至遮迦華。陀羅華。摩訶陀羅華。蘇樓至陀羅華。莊嚴而住。或有玉女。執一切華果。儼然而住。諸寳臺上。眾寳莊嚴師子之座。座上皆有化佛。三十二相。八十種好。而自嚴身。臺上各懸八萬四千眾妙寳瓶。盛滿末香。列置其上。諸寳臺上。各有八萬四千眾寳妙蓋。彌覆其上。諸寳臺上。各有八萬四千眾妙寳樹。植立其上。各有八萬四千寳鈴羅網羅覆其上。諸寳樹間。有七寳池。八功德水。盈滿其中。青黃赤白雜寳蓮華。光色鮮映。微風吹動。眾寳行樹出微妙音。其音和雅。踰於天樂。諸寳臺上。各有八萬四千眾妙寳繩。連綿樹間。一一寳臺。光明照耀八萬四千由旬。莫不大明。爾時觀世音及得大勢菩薩摩訶薩。與其眷屬八十億眾諸菩薩俱。莊嚴寳臺。悉皆同等。譬如力士。屈伸臂頃。從彼國沒。至此世界。時彼菩薩。以神通力。令此世界地平如水。與八十億菩薩。前後圍繞。以大功德。莊嚴成就。端嚴殊特。無可為喻。光明遍照娑婆世界。是諸菩薩。詣釋迦牟尼佛所。頭面禮足。右遶七帀。却住一面。白佛言。世尊。阿彌陀佛。問訊世尊。少病少惱。起居輕利。安樂行不。又現彼土莊嚴妙事。時此菩薩。及聲聞眾。見此寳臺。眾妙莊嚴。歎未曾有。各作是念。此諸寳臺。莊嚴微妙。從安樂國。至此世界。為是佛力菩薩力耶。爾時華德藏菩薩。承佛神力。白佛言。甚奇世尊。未曾有也。今此娑婆世界。眾妙寳臺。莊嚴如是。是誰威力。佛言。是觀世音及得大勢神通之力。於此世界。現大莊嚴。華德藏言。甚奇世尊。不可思議。彼善男子。願行清淨。能以神力莊嚴寳臺。現此世界。佛言。如是如是。如汝所說。彼善男子。<span class='corr'>已</span>於無數億那由他百千劫中。淨諸善根。如幻三昧。住是三昧。能以神通變化。現如是事。又華德藏。汝今且觀東方世界。為何所現。時華德藏。即以菩薩種種天眼。觀于東方恒河沙等諸佛世界。見彼佛前。皆有觀世音及得大勢。莊嚴如前。恭敬供養。皆稱阿彌陀佛。問訊世尊。少病少惱。起居輕利。安樂行不。南西北方。四維上下。亦復如是。爾時華德藏菩薩。見是事<span class='corr'>已</span>。歡喜踊躍。得未曾有。而白佛言。甚奇世尊。今此大士。乃能成就如是三昧。何以故。今此正士。能現莊嚴。是諸佛剎。爾時世尊。即以神力。令此眾會。見是事<span class='corr'>已</span>。三萬二千人。發阿耨多羅三藐三菩提心。</p>
<p>〔稱讚淨土佛攝受經〕釋迦牟尼佛。告舍利子曰。如我今者。稱揚讚歎無量壽佛。無量無邊不可思議佛土功德。如是東方。亦有現在不動如來。山幢如來。大山如來。大光如來。妙幢如來。南方亦有現在日月光如來。名稱光如來。大光蘊如來。迷盧光如來。無邊精進如來。西方亦有現在無量壽如來。無量蘊如來。無量光如來。無量幢如來。大自在如來。大光如來。光熖如來。大寳幢如來。放光如來。北方亦有現在無量光嚴通達覺慧如來。無量天鼓振大妙音如來。大蘊如來。光網如來。娑羅帝王如來。下方亦有現在示現一切妙法正理常放火王勝德光明如來。師子如來。名稱如來。譽光如來。正法如來。妙法如來。法幢如來。功德友如來。功德號如來。上方亦有現在梵音如來。宿王如來。香光如來。如紅蓮華勝德如來。示現一切義利如來。如是東南方亦有現在最上廣大雲雷音王如來。西南方亦有現在最上日光名稱功德如來。西北方亦有現在無量功德火王光明如來。東北方亦有現在無數百千俱胝廣慧如來。如是等佛如殑伽沙住於十方。自佛淨土。各各示現廣長舌相。徧覆三千大千世界。周帀圍繞。說誠實言汝等有情。皆應信受如是稱讚不可思議佛土功德。一切諸佛攝受法門。</p>
</div>
<div class='div-other'><a id='mulu148' />
<p class='h3'>未來示跡</p><p>〔大寳積經〕彌勒菩薩白佛言。世尊。於此國界。不退菩薩。當生極樂國者。其數幾何。佛告彌勒。此佛土中。有七十二億菩薩。彼於無量億那由他百千佛所。種諸善根。成不退轉。當生彼國。况餘菩薩。由少善根生彼國者。不可稱計。阿逸多。從難忍如來佛國。有十八億不退菩薩。當生極樂世界。東北方寳藏佛國中。有九十億不退菩薩。當生彼土。從無量聲如來國中。有二十二億不退菩薩。當生彼土。從光明如來國中。有三十二億不退菩薩。當生彼土。從佛天如來國中。有十四億不退菩薩。當生彼土。從勝天力如來國中。有十二千不退菩薩。當生彼土。從師子如來國中。有五百不退菩薩。當生彼土。從離塵如來國中。有八十一億不退菩薩。當生彼土。從勝積如來國中。有六十億不退菩薩。當生彼土。從人王如來國中。有十俱胝不退菩薩。當生彼土。從勝華如來國中。有五百菩薩。具大精進。發趨一乘。於七日中。能令眾生。離百千億那由他刼生死流轉。彼等亦當生極樂界。從發起精進如來國中。有六十九億不退菩薩。當生彼土。到彼國<span class='corr'>已</span>。供養禮拜無量壽如來。及菩薩眾。阿逸多。我若具說諸方菩薩。生極樂界。若<span class='corr'>已</span>到。今到。當到。為供養禮拜瞻仰無量壽佛等者。但說其名。窮劫不盡。</p>
<p>〔大寳積經〕爾時世尊。說是經<span class='corr'>已</span>。天人世間。有萬二千那由他億眾生遠離塵垢。得法眼淨。二十億眾生。得阿那含果。六千八百比丘。諸漏已盡。心得解脫。四十億菩薩於無上菩提。住不退轉。被大甲冑。當成正覺。有二十五億眾生。得不退忍。有四萬億那由他百千眾生。於無上菩提。未曾發意。今始初發種諸善根。願生極樂世界。見阿彌陀佛。皆得往生彼如來土。各於異方。次第成佛。同名妙音。有八萬億那由他眾生。得受記法忍。成無上菩提。彼無量壽佛。昔行菩薩道時。成熟有情。悉皆當生極樂世界。憶念疇昔。所發思願。皆得成滿。</p>
<p style="margin-left:1em"><span class='note-inline'>(初發心。即蒙授記。正見導師。成就之速。當知凡能發心。願生彼國。皆彼佛行菩薩道時。所成熟者。)</span>。</p>
<p>〔大寳積經〕佛告父王。一切眾生。皆即是佛。汝今當念西方世界阿彌陀佛。常勤精進。當得佛道。王言。一切眾生。云何是佛。佛言。一切法無生。無動搖。無取捨。無相貌。無有自性。今可於此法中安住其心。勿信於他。爾時父王與七萬釋種。聞說是法。信解歡喜。悟無生忍。佛現微笑而說偈言。釋種決定智。諸法不可得。是故於佛法。決定心安住。人中命終<span class='corr'>已</span>。得生安樂國。面奉無量壽。無畏成菩提。</p>
<p>〔十住斷結經〕座中有四億眾。自知死此生彼。牽連不斷。欲為之源樂生無欲國土。佛言。西方此去無數國土。有佛名無量壽。其土清淨。無婬怒癡。蓮華化生。不由父母。汝當生彼。</p>
<p>〔法華經〕佛言。若有女人。聞是經典。如說修行。於此命終。即往安樂世界。阿彌陀佛。大菩薩眾。圍繞住處。生蓮華中。寳座之上。不復為貪欲所惱。亦復不為嗔恚愚癡所惱。亦復不為憍慢嫉妬諸垢所惱。得菩薩神通。無生法忍。</p>
<p style="margin-left:1em"><span class='note-inline'>(雲栖曰。或者疑此方他界。往生無量。淨土何以容之。噫。滄海尚納百川。虚空猶含萬象。而無邊剎海。不出普賢一毛孔中。然則舉淨土針鋒之地。而容無盡之往生。不亦恢恢乎有餘裕哉。)</span>。</p>
</div></div>
<div class='div-other'><a id='mulu149' />
<p class='h2'>實相念佛法門</p>
<div class='div-other'><a id='mulu150' /><p>〔觀佛三昧經〕文殊師利菩薩白佛言。我念過去寳威德上王佛時。有長者。名一切施。有子名曰戒護。子在母胎。以敬信故。預為其子。受三歸依。八歲見佛。恭敬作禮。一見佛故。即得除滅百千萬億生死之罪。從是已後。常生淨土。得百千億念佛三昧。故今釋尊。復記之曰。文殊師利。汝當往生極樂世界。證入初地。</p>
<p>〔文殊發願經〕文殊師利菩薩發願偈云。願我命終時。滅除諸障礙。面見阿彌陀。往生安樂剎。生彼佛國<span class='corr'>已</span>。成滿諸大願。阿彌陀如來。現前授我記。嚴淨普賢行。滿足文殊願。盡未來際劫。究竟菩薩行。</p>
<p>〔華嚴經光明覺品〕爾時光明過千世界。乃至一切處。文殊菩薩。各於佛所。同時發聲。說此頌言。一切威儀中。常念佛功德。晝夜無暫斷。如是業應作。</p>
<p>〔文殊問般若經〕佛告文殊。欲入一行三昧者。應處空閒。捨諸亂意。不取相貌。繫心一佛。專稱名字。隨彼方所。端身正向。能于一佛。念念相續。即是念中。能見過去未來現在諸佛。念一佛功德。與念無量佛功德無二<span class='note-inline'>(又大般若經一節文畧同此)</span>。</p>
<p style="margin-left:1em"><span class='note-inline'>(文殊夙世為無諍國王第三子。故次觀音勢至之後雖示為華嚴幼男。而智為先導。所謂實相念佛者也。若夫妙光為然燈之師。又號龍種上尊王佛。則古聖示現。不可思議矣。)</span>。</p>
</div>
<div class='div-other'><a id='mulu151' /><p>〔華嚴經行願品〕普賢菩薩告善財童子十種大願。復云。若人誦此願者。行於世間。無有障礙。如空中月。出於雲翳。圓滿普賢所有功德。不久當如普賢菩薩。又復是人臨命終時。最後剎那。一切諸根。悉皆散壞。一切親屬。悉皆捨離。一切威勢。悉皆退失。一切珍寳。無復相隨。唯此願王。不相捨離。於一切時。引導其前。一剎那中。即得往生極樂世界。到<span class='corr'>已</span>即見阿彌陀佛。文殊師利菩薩。普賢菩薩。觀自在菩薩。彌勒菩薩等。其人自見生蓮華中。蒙佛授記。得受記<span class='corr'>已</span>。以智慧力。隨眾生心。而為利益。能於煩惱大苦海中。拔濟眾生。令其出離。皆得往生阿彌陀佛極樂世界。又偈云。願我臨欲命終時。盡除一切諸障碍。面見彼佛阿彌陀。即得往生安樂剎。我既往生彼國已。現前成就此大願。一切圓滿盡無餘。利樂一切眾生界。彼佛眾會咸清淨。我時於勝蓮華生。親覩如來無量光。現前授我菩提記。蒙彼如來授記已。化身無數百俱胝。智力廣大徧十方。普利一切眾生界。若人於此勝願王。一經於耳能生信。速見如來無量光。具此普賢最勝願。我此普賢殊勝行。無邊勝福皆廻向。普願沉溺諸有情。速往無量光佛剎。</p>
<p style="margin-left:1em"><span class='note-inline'>(普賢為舍那長子。而以十大願王。導歸極樂。足見無量壽佛。為舍那化現。故文殊普賢彌勒等菩薩皆在西方。又宗賾禪師。結勝蓮社。而普賢普惠二大士。夢求署名其間。則樂於引導眾生。歸於安養可知矣。)</span>。</p>
</div>
<div class='div-other'><a id='mulu152' /><p>〔華嚴經入法界品〕德雲比丘告善財言。我唯得此憶念一切諸佛境界智慧光明普見法門。所謂智光普照念佛門。令一切眾生念佛門。令安住力念佛門。令安住法念佛門。照耀諸方念佛門。入不可見處念佛門。住於諸劫念佛門。住一切時念佛門。住一切剎念佛門。住一切世念佛門。住一切境念佛門。住寂滅念佛門。住遠離念佛門。住廣大念佛門。住微細念佛門。住莊嚴念佛門。住能事念佛門。住自在心念佛門。住自業念佛門。住神變念佛門。住虛空念佛門。</p>
</div>
<div class='div-other'><a id='mulu153' /><p>〔華嚴經入法界品〕解脫長者告善財言。我<span class='corr'>已</span>入出如來無礙莊嚴解脫門。我見十方各十佛剎微塵數如來。彼諸如來。不來至此。我不往彼。我若欲見安樂世界阿彌陀佛。隨意即見。乃至寳師子莊嚴世界毘盧遮那如來。如是一切。悉皆即見。然彼如來不來至此。我身亦不往詣於彼。知一切佛。及與我心。悉皆如夢。知一切佛。猶如影像。自心如水。知一切佛。所有色相。及以自心。悉皆如幻。知一切佛及以<span class='corr'>己</span>心。悉皆如響。我如是知。如是憶念。所見諸佛皆由自心。</p>
</div>
<div class='div-other'><a id='mulu154' /><p>〔華嚴經毘盧遮那品〕大威光童子見波羅蜜善根莊嚴王如來成等正覺。現神通力即得念佛三昧。名無邊海藏門。</p>
</div>
<div class='div-other'><a id='mulu155' /><p>〔華嚴經入法界品〕普德淨光夜神告善財言。菩薩成就十法。能圓滿菩薩行。一者得清淨三昧。常見一切佛。二者得清淨眼。常觀一切佛相好莊嚴。三者知一切佛。無量無邊功德大海。四者知等法界無量諸佛法光明海。五者知一切如來。一一毛孔放等眾生數大光明海。利益無量一切眾生。六者見一切如來。一一毛孔。出一切寳色光明燄海。七者於念念中。出現一切佛變化海。充滿法界。究竟一切佛境界調伏眾生。八者得佛音聲同一切眾生言音海。轉三世一切佛法輪。九者知一切佛。無邊名號海。十者知一切佛。調伏眾生不思議自在力。菩薩成就此十種法。則能圓滿菩薩諸行。我得菩薩解脫。名寂靜禪定樂。普遊步普見三世一切諸佛。亦見彼佛清淨國土道場眾會神通名號法壽命言音身相。種種不同。悉皆明覩。而無取着。</p>
<p style="margin-left:1em">華嚴念佛三昧無盡燈序曰。六道凡夫。三乘賢聖。其根本悉是靈明清淨一法界心。性覺寳光各各圓滿。本不名諸佛。亦不名眾生。但此心靈妙自在。不守自性。故隨迷悟之緣。作業受苦。名曰眾生。修道證真。遂名諸佛。佛憫眾生顛倒妄想執着而不證得。於是稱法界性。說華嚴經。欲令眾生。知一切法即心自性。成就慧身不由他悟。至於善財證入法界。叅諸知識。最初吉祥雲比丘。教以無碍智慧念佛門。又解脫長者。教以唯心念佛門。又普徧吉淨光夜神。教以觀德相念佛門。其後華嚴諸祖。慮念佛者。莫得其要。於善知識解脫門中。復設諸門。意使諸佛與眾生交徹。淨土與穢土融通。法法彼此該[(冰-水+〡)*ㄆ]。塵塵悉遍法界。相即相入。無碍圓融。倘得其門。則等諸佛於一朝。不得其旨。則徒修因於曠劫。夫不龜手之藥。一也。有終身洴澼洸者。有裂土而封者。蓋用有工拙。而利有大小。念佛法門一也。有涉時之久。致力之多。而平素失其指歸。逮乎垂亡。他境強奪。尠能超邁。此終身止於洴澼洸者也。唯華嚴觀行。得圓至功於頃刻。見佛境於塵毛。諸佛心內眾生。新新作佛。眾生心中諸佛。念念證真。至簡至易。雖然。諸佛拔苦與樂之心一也。不思議力一也。唯西方彌陀世尊。接引娑婆眾生。願力偏重。是以釋尊流通經中。普賢行願。獨指彌陀。極為至切。義和晚年退席平江能仁。徧搜淨土傳錄。與諸論讚。未嘗有華嚴圓融念佛法門。葢巴歌和眾。雪曲應稀。無足道者。嗚呼。不思議法門。散乎大經與疏記之中。無聞於世。離此別求。何異北轅而之楚耶。於是僃錄法門。著為一編。使見聞者不動步而歸淨土。安俟階梯。非思量而證彌陀。豈存言念諸佛則背塵合覺故明。眾生則背覺合塵。故昬。欲使冥者皆明。明終無量。因目其篇曰無盡燈云爾。乾道元年九月望日。臨安府慧因院傳華嚴教觀圓澄法師義和撰。</p>
</div><p style="margin-left:1em"><span class='note-inline'>(詳夫實相之旨。為如來極則之談。所謂無相不相。不相無相。名為實相。安住如是真實相<span class='corr'>已</span>。所發慈悲。明諦不虗。故法華云。是法住法位。世間相常住。意在不壞世間相。而顯第一義也。是以古人有云。除實相外。餘皆魔事。若人識得心。大地無寸土。然則唯心淨土。自性彌陀。非實相之旨而何。如華嚴一經。號為圓頓法門。純談實相。而往往舉揚念佛法門。如德雲比丘。解脫長者。淨光夜神。以念佛為三昧。為解脫門。乃至普賢大士。以十大願王導歸極樂。深切著明。不啻諄諄言之矣。又如賢首品云見有臨終勸念佛。又示尊像令瞻敬。俾於佛所深歸仰。是故得成此光明。又離垢幢菩薩云。以佛為境界。專念而不捨。此人得見佛。其數與心等。十回向品云。願得憶念與法界等。未來現在一切諸佛。又十地品中。地地皆云一切所作。不離念佛。又佛不思議法品云。如來有十種佛事。一者若有眾生專心憶念。則得現前。如是比者。不可殫述。故清涼疏問云。不求生華嚴。期生極樂。何耶。荅有四意。一者有緣故。二欲使眾生歸憑情一故。三不離華藏故。四即本師故。行願品別行鈔曰。有緣者。彌陀願重偏接娑婆人也。歸憑情一者。若聞十方皆妙。彼此融通。則初心茫茫無所依託。故方便引之。不離華藏者。極樂去此但十萬億佛土。華藏中所有佛剎。皆㣲塵數故不離也。即本師者。如經第三十九云。或有見佛無量壽。觀自在等共圍繞。疏判云。讚本尊遮那之德也。疏又云。華藏剎海。皆遮那境無量壽佛去十萬億並未出於剎種之中。豈非本師。隨名異化耶。又道純法師設問曰普賢行願是華嚴流通。何故於世界海中。偏指極樂。既信解圓宗。十方佛剎皆可往生。結歸西方。必有深旨。荅。普賢為善財海眾說願王<span class='corr'>已</span>結歸西方者。蓋為信解圓宗人。入文殊智。修普賢行。福慧事理。皆稱法界。此大心人雖妙悟本明。頓同諸聖然猶力用未充。未及如來出現普利眾生。所以暫依淨土。親近彌陀海眾。直至成佛。故南齊有慧光法師著華嚴十地等疏。妙盡權實之旨。天眾來迎。而不願往。祈歸安養。化佛滿空。又唐道昂法師講華嚴十地論。稽洽博詣。志結西方。兜率陀天來迎由來非願。西方靈相現前。高座而往。又圓淨法師結淨行社。刺血書華嚴淨行品。求生西方。又守真法師。講起信論法界觀。常於中夜。結無量壽如來往生秘密印。繫念西方。此皆習華嚴宗。而生西土者也。况帝心著五悔文讚歎淨土勸人念佛賢首釋起信。清涼疏華嚴圭峰鈔行願。而華嚴以十六願王。導歸極樂起信以真如三昧。令生安養。故清涼指出彌陀。即遮那化身。極樂與娑㜑同界。欲見則隨意即見。欲生則決定往生。余謂賢首一宗。盡歸淨土。)</span>。</p>
</div>
<div class='div-other'><a id='mulu156' />
<p class='h2'>觀想念佛法門</p>
<div class='div-other'><a id='mulu157' /><p>〔十六觀經〕諸佛如來。是法界身。入一切眾生心想中。是故汝等心想佛時。是心即是三十二相。八十隨形好。是心作佛。是心是佛。諸佛正<span class='corr'>徧</span>知海。從心想生。是故應當一心繫念。諦觀彼佛。</p>
<p style="margin-left:1em">天台疏云。法界身者。報佛法性身也。眾生心淨。法身自在。故言入眾生心想中如白日昇天影現百川明佛身自在能隨物現也又法界身。是佛身無所不徧法界為體得此觀佛三昧解入相應故言入心想也是心作佛者。佛本是無。心淨故有。是心是佛者。向聞佛本是無。心淨故有。便謂條然。故言即是。</p>
<p style="margin-left:1em">○妙宗釋曰。欲想佛身須知觀體體是本覺起成能觀本覺乃是諸佛法界之身以諸佛無別所證全證眾生本性故也。</p>
<p style="margin-left:1em">○融心解曰。如來恐人着相觀佛故於真像之前示乎觀體令依此法而觀佛身。</p>
<p style="margin-left:1em">○妙宗又曰。今之心觀非直於陰觀本性佛乃托他佛顯乎本性故先明應佛入我想心次明佛身全是本覺故應佛顯知本性明托外意成唯心觀。</p>
<p>〔十六觀經〕當知無量壽佛身。如百千萬億夜摩天閻浮檀金色。佛身高六十萬億那由他恒河沙由旬。眉間白毫。右旋宛轉。如五須彌山。佛眼如四大海水。青白分明。身諸毛孔。演出光明。如須彌山。彼佛圓光。如百億三千大千世界。於圓光中。有百萬億那由他恒河沙化佛。一一化佛。亦有眾多無數化菩薩以為侍者。無量壽佛。有八萬四千相。一一相中。各有八萬四千隨形好。一一好中。復有八萬四千光明。一一光明。遍照十方世界念佛眾生。攝取不捨。其光相好。及與化佛。不可具說。但當憶想。令心眼見。見此事者。即見十方一切諸佛。以見諸佛故。名念佛三昧。作是觀者。名觀一切佛身。以觀佛身故。亦見佛心。佛心者。大慈悲是。以無緣慈。攝諸眾生。作此觀者捨身他世生諸佛前。得無生忍。是故智者應當繫心。諦觀無量壽佛。觀無量壽佛者。從一相好入。但觀眉間白毫。極令明了。見眉間白毫相者。八萬四千相好。自然當現。見無量壽佛者。即見十方無量諸佛。得見無量諸佛。故諸佛現前授記。是為遍觀一切色身相。</p>

<div class='div-other'><a id='mulu158' />
<p class='h4'>觀佛身</p><p style="margin-left:1em">此色相是實報身應同居土亦名尊特亦名勝應而特名法身者為成行人圓妙觀也良以報應屬修。法身是性。若漸教說。別起報應二修。莊嚴法身一性。若頓教詮。報應二修全是性具法身一性舉體起修故得全性成修全修在性三身融妙指一即三。</p>
<p style="margin-left:1em">○既指報應。名為法身。即顯行人心觀。即空假中。空假是二修。中觀是一性。修性冥妙三觀圓融同在一念一念無念三三宛然如此方名修心妙觀此觀能令四土皆淨若不爾者非是頓教所詮妙觀。當以此觀觀彌陀身矣。</p>
</div>
<div class='div-other'><a id='mulu159' />
<p class='h4'>八萬四千</p><p style="margin-left:1em">妙宗鈔云。總相別相。總好別好。總光別光。皆云八萬四千者。即障顯德故成此數佛居凡地具於八萬四千塵勞於此塵勞皆見實相理智既合故能示現相好光明故節節云八萬四千行人今觀。知心即是能於塵勞皆即佛。</p>
</div>
<div class='div-other'><a id='mulu160' />
<p class='h4'>觀身見心</p><p style="margin-left:1em">妙宗云。由色而見於心者。以心無形由色表故以圓人所觀色心不二既見微妙色豈隔大悲心故勝鬘云。如來色無盡。智慧亦復然。既三種慈體是三諦。今三觀明。故三慈顯。以用果法。為觀行故故於位位見佛色心。</p>
</div>
<div class='div-other'><a id='mulu161' />
<p class='h4'>無緣慈</p><p style="margin-left:1em">妙宗云。心與眾生能所既絕無我心想絕他眾生而一切眾生與我同體十界因果不離一心而此一心是慈體故十界苦集四種道滅能於一時任運與拔故云無心攀緣自然現益。</p>
<p style="margin-left:1em">○以佛性中成究竟智有何別理為心所緣故云無心觀理境智既泯空有又忘無住無依絕思絕議此名安住第一義心既無緣慈乃周遍入眾生性稱為內熏或為現身說第一義稱為外熏以此攝生名無緣慈。</p>
<p style="margin-left:1em">○生慈。法慈。約次第論。則兩二乘。及偏菩薩。有修證分。若此無緣。唯圓唯極。故云諸佛生緣妙有。法緣妙空。今是妙中。故云無緣。中必無緣故也。天台云不依三世者。此之慈悲。非四相故。天台云知緣不實者。了苦樂事即性德故天台云以眾生不知故。實相智慧。令眾生得之者。此慈所被令眾生發即境之智方乃名得實相智慧得此智者方終離苦得於永樂。</p>
</div><p>〔十六觀經〕當起自心生於西方極樂世界。於蓮華中。結跏趺坐。作蓮華合想。作蓮華開想。蓮華開時。有五百色光來照身想。眼目開想。見佛菩薩滿虚空中。水鳥樹林。及與諸佛所出音聲。皆演妙法。</p>
<p>〔十六觀經〕若欲至心生西方者。先當觀於一丈六像。在池水上。如先所說無量壽佛身量無邊。非是凡夫心力所及。然彼如來。宿願力故。有憶想者。必得成就。但想佛像。得無量福。况復觀佛具足身相。阿彌陀佛。神通如意。於十方國。變現自在。或現大身滿虚空中。或現小身。丈六八尺。所現之形。皆真金色。圓光化佛。及寳蓮華。如上所說。</p>
<p style="margin-left:1em">妙宗云。行人於前依正諸觀。修雖不入求生之意彌加敦篤名為至心故令此人捨勝觀劣未觀菩薩先想彌陀。故云。當觀於一丈六像。行人欲託彼土蓮池故令觀像在池水上應知勝身既心作心是豈今丈六非作是耶圓人作為皆了唯心全具而變。全變是具。具變不二。故觀佛相勝劣皆然妙宗云。觀法之初。不託日氷。便觀此相。斯葢凡心可想之境故也若八萬相。是彼如來現奇特身增進深位。念佛三昧。非是凡夫心力所及。</p>
<p style="margin-left:1em">妙宗云。勝身觀法。修雖不成。而且得知廣大無量。今聞觀小。頓違前說。寧免輕疑。為拂此疑。故說彌陀神通如意。能大能小皆全法界但以重心觀令成就勿疑身謝不生西方。</p>
<p style="margin-left:1em">妙宗云觀經初令觀日。天台疏釋。齊於下品下生以驗想氷。至假想地。屬下三品當名字人次得三昧。見彼實地。合入觀行初二兩品次觀寳樹。及以池樓至總觀成。當三四品寳座觀成。當第五品以座上寳幢。如百千萬億須彌山大。比知座體其量難思非第五品三觀功成凡小事禪見莫能及此觀雖就經文未便許觀佛身乃令先想一大寳像。稱座而坐及二菩薩皆想坐座况復悉用作是不二妙觀觀之使心流利方令觀佛學者應知日觀已來。所修三觀。共於事禪。良以皆須想成相起故也事禪既勝三界思惑悉<span class='corr'>已</span>被伏妙觀觀像見破。即登第七信位得此位<span class='corr'>已</span>方令觀佛真法之身八萬相顯乃得名為念佛三昧即感諸佛現前授記生彼便證無生法忍經文如此明圓深觀所顯之相誠謂奇特實匪生身。凡夫。小乘。常所見相。</p>
</div>
<div class='div-other'><a id='mulu162' />
<p class='h3'>佛修立三昧觀經</p><p>〔方等大集經〕佛告賢護。若欲成就諸佛現前三昧。隨所念處即見如來。如取清油淨水水晶明鏡。用是四物觀<span class='corr'>已</span>。而目善惡好醜。形影分明。而彼現像。不從四物出。亦非餘處來。非自然有。非人造作。但知彼像。無所從來。亦無所去。無生無滅。無有住所。菩薩亦爾。即復思惟。今此佛者。從何所來。而我是身。復從何出。觀彼如來。竟無來處。及以去處。我身亦爾。本無出處。豈有轉還。彼復應作如是思惟。今此三界。唯是心有。何以故。隨彼心念。還自見心。今我從心見佛。我心作佛。我心是佛。我心是如來。我心是我身。我心見佛。心不知心。心不見心心有想念。則成生死。心無想念。即是涅槃。所思既滅。能想亦空。當知菩薩因此三昧。證大菩薩。<span class='note-inline'>(此經與般舟經同本異譯此中所載心不知心文相顯著故書此經)</span>。</p>
<p style="margin-left:1em">輔行釋曰。經中佛字。一自心三昧所見佛。二西方從因感果佛。具二義共為一境。為順理故。從初義釋。三昧既成。隨念即見。見是心性。名心作佛。佛即心作。故見佛時。名見自心。若見自心。即見佛心。以彼佛心。是我心故。此中意但觀自心及所見佛。不出法性。故見佛心。即見<span class='corr'>己</span>心。<span class='corr'>己</span>心佛心。即是中道。會宗問曰。般舟經中令念念想阿彌陀佛。此則心有想也。而經後乃云。心有想則癡。無想即涅槃。前後相違何耶。荅曰。彼經初明觀想彌陀。不可無念。後約三昧功成。見十方佛住立空中。此時當了我心佛心。同一真性。不可思議。故云有想則癡。無想即涅槃。非謂從初不得觀想也。又復無念無生之智。佛地方成。今人未入觀行之門便說無生無念。豈知馬鳴所教。從念至于無念。從說至於無說。故知以念止念。以言遺言。皆佛祖修行之正轍也。</p>
</div>
<div class='div-other'><a id='mulu163' />
<p class='h3'>觀佛入空觀</p><p>〔大集日中經〕佛言。欲生淨土佛剎。不生障礙。而此眾生。應淨洗浴。着鮮潔衣。菜食長齋。無噉辛臭。於寂靜處。生念結加。或行或坐。念佛身相。更莫他緣。或一日夜。或七日夜。至心念佛。乃至見佛。小念見小。大念見大。乃至無量念者。見佛色身無量無邊色身。三十二相。於一一相。亦念亦觀。能皆明了。隨所見相。見青光明。於彼光相。專精繫意。無令心亂。彼光出<span class='corr'>已</span>。從行者頂入。爾時安心。謹莫驚怖。念此青光。於自身中。支體偏行。見身火然。乃至成灰。風來散滅。如是念時。無有一相。十方皆空。如是修者。能於一彈指頃。到一佛剎及無量剎。</p>
</div>
<div class='div-other'><a id='mulu164' />
<p class='h3'>憶佛入忍地</p><p>〔楞嚴經〕大勢至法王子。與其同倫五十二菩薩。即從座起。頂禮佛足而白佛言。我憶往昔恒河沙劫。有佛出世。名無量光。十二如來。相繼一劫。其最後佛。名超日月光。彼佛教我念佛三昧。譬如有人。一專為憶。一人專忘。如是一人。若逢不逢。或見非見。二人相憶。二憶念深。如是乃至從生至生。同於形影。不相乖異。十方如來憐念眾生。如母憶子。若子逃逝。雖憶何為。子若憶母。如母憶時。母子歷生。不相違遠。若眾生心。憶佛念佛。現前當來。必定見佛。去佛不遠。不假方便。自得心開。如染香人。身有香氣。此則名曰香光莊嚴。我本因地。以念佛心。入無生忍。今於此界。攝念佛人。歸於淨土。佛問圓通。我無選擇。都攝六根。淨念相繼。得三摩地。斯為第一。</p>
<p style="margin-left:1em">長水疏曰。念佛心者。初即以生滅心緣佛相好。專注一境心無間然。見佛相好。如鏡現像。復觀所念之佛。俱為虚妄。本無自性。從念想現。能念之心。已起未起。自何而有。不見一法。畢竟空寂。本來離念。離念相者。等虚空界。無所不遍。法界一相。即是如來平等法身。入無生忍。</p>
<p>〔貞元華嚴經〕長者言。善男子。我若欲見安樂世界無量壽如來。隨意即見。如是十方一切世界所有如來。我若欲見。隨意即見。我能知了一切如來國土莊嚴神通等事。無所從來。亦無所至。無有行處。亦無住處。亦如<span class='corr'>己</span>身。無來無去。無行住處。然彼如來。不來至此。我不往彼。知一切佛。及與我心。皆如夢故。如夢所見。從分別生。見一切佛。從自心起。又知自心。如器中水。悟解諸法。如水中影。又知自心。猶如幻術。知一切佛。如幻所作。又知自心。諸佛菩薩。悉皆如響。譬如空谷。隨聲發響。悟解自心。隨念見佛。我如是知。如是憶念。所見諸佛。皆由自心。</p>
<p style="margin-left:1em">清源貞元疏曰。無所從來下。正辨唯心。即心無心。便入真如。了彼相虚。唯心現故。以我即寂之唯心。叩彼即體之妙用。能念所念。何動寂之相干。既了唯心。了心即佛。故隨所念。無非佛矣。况志一不撓。精研造微。佛應克誠。於何不見。四喻通顯唯心。夢喻不來不去。影喻不出不入。幻喻非有非無。響喻非合非散。四喻皆具三觀。唯心故空。唯心故假。唯心故中。三觀齊驅。以性融相。則入重重念佛之境矣。</p>
<p style="margin-left:1em">欲達唯心淨土。先了諸法互融。世人不解。遂執方寸之心為淨土。以經中佛說國土莊嚴。悉皆表顯皆無實法。自招謗法之咎。自知心外無法。故曰唯心。經云。如百千燈。光照一室。其光遍滿。無壞無雜。十方諸佛。九界眾生。色心依正。至於一塵一毛。隨舉一法。皆百千燈中之一燈也。行人一念。如在東一燈。彌陀淨土。如在西一燈。以其光遍滿故。一即一切。一切即一。心外無土。土外無心。此即事之理。唯心淨土也。以無壞無雜故。此燈彼燈。不相混亂。心自是心。佛自是佛。淨土自是淨土。即此土眾生。念彼土之佛而求往生。此即理之事西方淨土也。雖分事理。實非兩途。若拘於西方而不達唯心。則得事失理。雖未能稱理。佛力神故。亦得往生。雖居下品。亦無退轉。若拘自心而不求西方。則事理俱失。以不求生故。不得往生。此失事也。以不知心外無法故。定執方寸為心。昧心法圓融之旨。此失理也。</p>
</div>
<div class='div-other'><a id='mulu165' /><p>〔馬鳴大師起信論云〕若修止者。對治凡夫住着世間。能捨二乘怯弱之見。若修觀者。對治二乘不起大悲。遠離凡夫不修善根。以是義故。是止觀門。共相助成。不相捨離。若止觀不具。則無能入菩提之道。復次眾生初學是法。欲求正信。其心怯弱。以住於此娑婆世界。自畏不能常值諸佛。親承供養。懼謂信心難可成就。意欲退者。當知如來有勝方便。攝護信心。謂以專意念佛因緣。隨願得生他方佛土。常見於佛。永離惡道。如修多羅說。若人專念西方極樂世界阿彌陀佛。所修善根。廻向願求生彼世界。即得往生。常見佛故。終無有退。若觀彼佛真如法身。常勤修習。畢竟得生。住正定故。</p>
<p style="margin-left:1em">賢首疏云。往生之人。約有三位。一如蓮華未開時。信行未滿。未名不退。但以處無退緣。故稱不退。二信位滿足以去。華開見佛。入十住位。得分見法身。住正定位也。三者三賢位滿。入初地以去。證遍滿法身生無邊佛土。如佛記龍樹菩薩等。住初地生淨土等也此中畢竟得生住正定者。是後二位。</p>
<p style="margin-left:1em"><span class='note-inline'>(馬鳴大士。為傳法第十二祖。化身為蠶。演法教馬。非菩薩示現。何以臻此。然復廣造眾論。破諸外道。茲論雖畧。乃宗百部大乘所造。則知百部大乘。莫不以止觀為要行。淨土為歸宿。故賢首云。止觀相須。如鳥兩翼。車之二輪。二輪不具則無運載之功。一翼若缺。則無凌虗之勢。但以內心既劣。外缺勝緣。信行難成。恐欲生退。故聖意善巧方便攝護令生極樂。親近彌陀。庶不退此信心。終得成於正覺觀佛法身。是住正定。非觀想之宗歟。)</span>。</p>
</div>
<div class='div-other'><a id='mulu166' /><p>〔龍樹大師造釋華嚴經論易行行品云〕菩薩道有難行行。如陸地乘舟也。有易行行。如水路乗舟也。阿彌陀佛。本願之力。若人聞名稱念。自歸彼國。如舟得水。又遇便風。一舉千里。不亦易哉。又大智度論云。有諸菩薩。自念謗大般若。墮惡道歷無量劫。雖修餘行。不能滅罪。後遇知識。教念阿彌陀佛。乃得滅障。超生淨土。又云。譬如二人。各有親眷。為水所溺。一人情急。直入水救。為無方便故。彼此俱沒。一人有方便。往取船筏。乘之救接。悉皆得脫水溺之難。新發意菩薩。亦復如是。未得忍力。不能救眾生。為此常須近佛。得無生忍<span class='corr'>已</span>。方能救眾生。如得船者。又云。譬如嬰兒。不得離母。若也離母。或墮坑井。渴乳而死。又如鳥子。翅羽未成。秪得依樹傅枝。不能遠去。翅翮成就。方能飛空。自在無礙。凡夫無力。唯得專念阿彌陀佛。使成三昧。以業成故。臨終<span class='corr'>斂</span>念得生。決定不疑。見彌陀佛證無生忍<span class='corr'>已</span>。還來三界。乘無生忍船。救苦眾生廣施佛事任意自在。故論又云。遊戲地獄行者。生彼國<span class='corr'>已</span>。得無生忍。還入生死。教化地獄受苦眾生。以是因緣求生淨土。願識其教。故十住婆沙論。名易行行也。</p>
<p style="margin-left:1em"><span class='note-inline'>(按入楞伽經偈云。大慧汝當知。善逝涅槃後。未來世當有。持於我法者。大名德比丘。厥號為龍樹。能破有無宗。世間中顯我。無上大乘法。得初歡喜地。往生安樂國。然則如來<span class='corr'>已</span>懸記於五百年前。所謂聞而知之。私淑聖統者也。馬鳴中興正法。龍樹中興像法。世間典籍讀遍。復入龍宮誦出下本華嚴。而著廣論。汲汲彰明淨土。欲與大地眾生。同歸樂國耳。)</span>。</p>
<p style="margin-left:1em">龍樹大士著中觀等論。盛談空假中三觀之理。為台宗始祖。</p>
</div>
<div class='div-other'><a id='mulu167' /><p>〔天親大師無量壽經優波提舍願生偈云〕世尊我一心。歸命盡十方無礙光如來。願生安樂國。我依修多羅。真實功德相。說願偈總持。與佛教相應。觀彼世界相。勝過三界道。究竟如虚空。廣大無邊際。正道大慈悲。出世善根生。淨光明滿足。如鏡日月輪。備諸珍寶性。具足妙莊嚴。無垢光炎熾。明淨曜世間。寳性功德草。柔輭左右旋。觸者生勝樂。過迦旃隣陀。寳華千萬種。彌覆池流泉。微風動華葉。交錯光亂轉。宮殿諸樓閣。觀十方無礙。雜樹異光色。寳欄遍圍繞。無量寳交絡。羅網遍虚空。種種鈴發響。宣吐妙法音。雨華衣莊嚴。無量香普熏。佛慧明淨日。除世癡闇冥。梵聲悟深遠。微妙聞十方。正覺阿彌陀。法王善住持。如來淨華眾。正覺華化生。愛樂佛法味。禪三昧為食。永離身心惱。受樂常無間。大乘善根男。等無譏嫌名。女人及根缺。二乘種不生。眾生所願樂。一切能滿足。故我願往生。阿彌陀佛國。無量大寳王。微妙淨華臺。相好光一尋。色像超羣生。如來微妙聲。梵響聞十方。同地水火風。虚空無分別。天人不動眾。清淨智海生。如須彌山王。勝妙無過者。天人丈夫眾。恭敬遶瞻仰。觀佛本願力。遇無空過者。能令速滿足。功德大寳海。安樂國清淨。常轉無垢輪。化佛菩薩日。如須彌住持。無垢莊嚴光。一念及一時。普照諸佛會。利益諸羣生。雨天樂華衣。妙香等供養。讚佛諸功德。無有分別心。何等世界無。佛法功德寳。我願皆往生。示佛法如佛。我作論說偈。願見彌陀佛。普共諸眾生。往生安樂國。無量壽修多羅章句。我以偈頌總說竟。論曰。此願偈明何義。謂觀安樂世界。見阿彌陀佛。願生彼國土故。云何觀。云何生信心。若善男子。善女人。修五念門成就者。畢竟得生安樂國土。見彼阿彌陀佛。何等五念門。一者禮拜。二者讚歎。三者作願。四者觀察。五者廻向。云何禮拜。身業禮拜阿彌陀佛。為生彼國故。云何讚歎。口業讚歎。稱彼如來名。如彼如來光明智相。如彼名義。欲如實修行相應故。云何作願。心常作願。一心專命畢竟往生安樂國土。欲如實修行奢摩他故。云何觀察。智慧觀察。正念觀彼。欲如實修行毘婆舍那故。彼觀察有三種。何等為三。一者觀察彼阿彌陀佛國土功德莊嚴。二者觀察阿彌陀佛功德莊嚴。三者觀察彼諸菩薩功德莊嚴。云何廻向。於彼觀一切世間苦惱眾生。同願生彼安樂國土。願心所有功德善根。以巧方便。作願廻向攝取眾生。不捨一切世間故。<span class='note-inline'>(偈中前八句頌三業)</span>云何觀察彼佛國土功德莊嚴。彼佛國土功德莊嚴者。不可思議力故。如彼摩尼如意寳性相似。相對治故。觀察彼佛國土功德莊嚴者。有十七種事應知何者十七。一者清淨功德成就。<span class='note-inline'>(二句)</span>二者無量功德成就。<span class='note-inline'>(二句)</span>三者性功德成就。<span class='note-inline'>(二句)</span>四者形相功德成就。<span class='note-inline'>(二句)</span>五者種種事功德成就。<span class='note-inline'>(二句)</span>六者妙色功德成就。<span class='note-inline'>(二句)</span>七者觸功德成就。<span class='note-inline'>(二句)</span>八者莊嚴功德成就。<span class='note-inline'>(十二句)</span>九者雨功德成就。<span class='note-inline'>(二句)</span>十者光明功德成就。<span class='note-inline'>(二句)</span>十一者聲功德成就。<span class='note-inline'>(二句)</span>十二者主功德成就。<span class='note-inline'>(二句)</span>十三者眷屬功德成就。<span class='note-inline'>(二句)</span>十四者受用功德成就。<span class='note-inline'>(二句)</span>十五者無諸難功德成就。<span class='note-inline'>(二句)</span>十六者大義門功德成就。<span class='note-inline'>(四句)</span>十七者一切所求功德成就。<span class='note-inline'>(二句)</span>略說彼阿彌陀佛國土莊嚴十七種功德示現如來自身利益大功德力成就利益他功德成就故。彼無量壽佛國土莊嚴第一義諦。妙境界相次第說應知。云何觀佛功德莊嚴成就。觀佛功德莊嚴成就者。有八種。何等八種。一者坐莊嚴。<span class='note-inline'>(二句)</span>二者身莊嚴。<span class='note-inline'>(二句)</span>三者口莊嚴。<span class='note-inline'>(二句)</span>四者心莊嚴。<span class='note-inline'>(二句)</span>五者眾莊嚴。<span class='note-inline'>(二句)</span>六者上首莊嚴。<span class='note-inline'>(二句)</span>七者主莊嚴。<span class='note-inline'>(二句)</span>八者不虚作莊嚴。<span class='note-inline'>(四句)</span>即見彼佛未證淨心菩薩。畢竟得平等法身。與淨心菩薩無異。淨心菩薩。與上地諸菩薩。畢竟同得寂滅平等故。示現如來自利利他功德莊嚴。次第成就應知云何觀菩薩功德莊嚴成就。觀菩薩功德莊嚴成就者。觀彼菩薩有四種正修行功德成就應知。何等為四。一者於一佛土。身不動搖。而遍十方種種應化。如實修行。常作佛事。<span class='note-inline'>(四句)</span>二者彼應化身。於一切時。不前不後一心一念。放大光明。悉能遍至十方世界。教化眾生。種種方便。修行所作。滅除一切眾生苦故。<span class='note-inline'>(四句)</span>三者彼於一切世界無餘。照諸佛會大眾無餘。廣大無量供養恭敬讚歎諸佛如來。<span class='note-inline'>(四句)</span>四者彼於十方一切世界無三寳處。住持莊嚴佛法僧寳。功德大海。遍示令解。如實修行。<span class='note-inline'>(四句)</span>。</p>
<p>○<span class='corr'>已</span>上共偈八十四句。又說二種清淨。三種菩提相違三種隨順菩提。五種成就功德門。詳見淨行志。</p>
<p style="margin-left:1em"><span class='note-inline'>(無着天親。共傳慈氏之教。天親<span class='corr'>已</span>曾生兜率院。却報無着。則此願未遂耶。當知慈氏雖在天宮說法。亦復現身西方。圍繞彌陀。安知無着天親。不同遊淨土哉。又慈氏既為無量壽經當機。故天親依之造論。菩提留支譯之。留支嘗以十六觀經遺曇鸞。指為金仙長生之術者也。而慈恩遠承彌勒天親。近稟戒賢。亦譯稱讚淨土佛攝受經。窺基復著小本彌陀通讚。余謂慈恩一宗。歸於淨土可也。至於賢首之宗馬鳴。天台之宗龍樹。慈恩之宗天親。所宗雖不同。而以止觀為要行。則未嘗異也。此論專談奢摩他毘婆舍那。得非觀想之宗歟。)</span>。</p>
</div>
<div class='div-other'><a id='mulu168' /><p>天台智者大師智顗。著觀無量壽經疏序曰。夫樂邦之與苦域。金寳之與泥沙。胎獄之望華池。棘林之比瓊樹。誠由心分垢淨。見兩土之升沉。行開善惡。覩二方之麄妙。喻形端則影直。源濁則流昬。故知欲生極樂國土。必修十六妙觀。願見彌陀世尊。要行三種淨業。然化因事漸。教籍緣興。是以闍王殺逆。韋提哀請。大聖垂慈。乗機演法。曜玉相而流彩。聳珍臺而顯瑞。雖廣示珍域。而宗歸安養。使末法有緣。遵斯妙觀。落日懸鼓。用標送想之方。大水結氷。實表瑠璃之地。風吟寳葉。共天樂而同繁。波動金渠。將契經而合響。觀肉髻而瞻侍者。念毫相而覩如來。及其[目*(宜/八)]目告終。上珍臺而高踊。文成印壞。坐金蓮而化生。隨三軰而橫截。越五苦而長鶩。可謂微行妙觀。至道要術者哉。師弘法緣畢。在剡東石城寺。將入滅。謂弟子曰。吾知命在此。不復前進。輒斤絕絃於今日矣。唱觀無量壽佛經題竟。復曰。四十八願。莊嚴淨土。華池寳樹。易往無人。火車相現。一念改悔者。尚得往生。况戒定熏修。聖行道力。功不唐捐矣。智朗請云。未審大師證入何位。沒此何生。師曰。吾不領眾。必淨六根。損<span class='corr'>己</span>利人。但登五品。汝問何生者。吾諸師友侍從觀音。皆來迎我。言訖唱三寳名。如入三昧。</p>
<p style="margin-left:1em">雲棲贊曰。大師道德崇重。一家教觀。萬代宗仰。而捨壽之際。惟西方是歸。乃至疏觀經。著十疑論。恒於此諄諄焉。意可知矣。或曰疏稱心觀為宗。淨土其非實歟。噫。大師謂約心觀佛。不謂無佛。如其無佛。心觀何施。正報既然。依報亦爾。學台教者審之。</p>
</div><p style="margin-left:1em"><span class='note-inline'>(詳夫三觀圓融。互為正助。寂靜奢摩他。雖屬初門。而通幻寂諸定。如幻三摩提。雖是假想。而為大眾正行。觀諸菩薩無量神通光明。無量解脫三昧。無量香花供具。無量身語莊嚴。皆從假想。如幻觀中流出。淨佛國土。成就眾生。皆入實相理境。然則觀想一門。是無量菩薩無量法門之根本。而於三昧妙觀海中。此念佛三昧為第一。故華嚴稱為菩薩父。良有以哉。其源自釋迦如來。為韋提希等說十六妙觀始。三種淨業為其因。九品蓮胎為其果。心存佛國。聖境[宴-女+六]會。神遊淨域。凡境迥超。即染而淨。即心而佛。西方<span class='corr'>已</span>在目前。何必捨報而後往。阿彌原居心內。豈待華開而後見乎。此外有觀佛三昧。般舟三昧等經。皆明此門也。梁曇鸞聞金僊長生之術在觀經。遂終身精修。親見龍樹接引。陳有南岳思大禪師。繼龍猛之道。紹文慧之宗。精修三觀。於禪定之內。親見彌陀。隋有智者大師。弘南嶽止觀。悟入法華三昧。親見靈山未散。天台教觀。為一代宗師。而著觀經疏。十疑論。羣疑論等書。極贊淨土。稱為圓頓法門。臨終唱觀經題。復見往生。親見觀音領諸師友來迎。誠為萬世之師法矣。葢台宗種種觀門。無過於此。故自所修證。尤切於此。大師示化之後。門人往往倣此。章安左溪荊溪諸師。能光闡其道。而賢首慈恩曹溪諸宗。亦相繼大顯。時台宗不絕如綫。密以淨觀自修者。皆獲往生。故後學宗之。尤多。如慧成道綽德美惟岸等。或修西方妙觀。或建九品道場。或習般舟三昧。或行方等懺法。皆從觀想一門得入。實由天台之教為先導耳。至宋四明知禮法師。中興台教。復述妙宗鈔。大彰觀心觀佛之旨。又撰融心解。深明一心三觀。顯四淨土之義。臨終建光明懺。念佛往生。又慈雲遵式懺主。行般舟三昧。以死自誓。夢覩觀音。注以甘露。乃著淨土決疑行願二門。及往生淨土懺法。他如慈照宗主之四土三觀圖。懷則法師之淨土觀境集。皆繼弘台宗。偏贊往生者也。向非淨土一門。則台宗不絕者幾希。余故曰。天台一宗。歸于淨土可也。此門以智者所論。厭離欣願二法。為初首方便次修十六妙觀為正行。三種淨業為助因。或修般舟三昧。或修方等懺法。或三觀圓修。或次第別修或統諸觀修。或為一觀修。無不可也)</span>。</p>
</div>
<div class='div-other'><a id='mulu169' />
<p class='h2'>持名念佛法門</p>
<div class='div-other'><a id='mulu170' />
<p class='h3'>一心不亂</p><p>〔彌陀經〕不可以少善根福德因緣。得生彼國。若人聞說阿彌陀佛。執持名號。若一日。若二日。若三日。若四日。若五日。若六日。若七日。一心不亂。其人臨命終時。阿彌陀佛。與諸聖眾。現在其前。是人終時。心不顛倒。即得往生極樂國土。</p>
<p style="margin-left:1em">孤山疏曰。不可以少善根得生。正顯多善根得生也。少善謂等閒發願。散亂稱名。多善。謂執持名號。要期日限。執。謂執受。持。謂任持。信力故執受在心。念力故任持不忘。</p>
<p style="margin-left:1em">一心稱名。有事有理。若用心存念不間。名事一心。若達此心四性不生。與空慧相應。是理一心也。</p>
<p style="margin-left:1em">王仲回問楊居士曰。經典多教人念阿彌陀生淨土。家祖則云。心即是淨土。其不同若此何耶。楊居士曰。實際理地。無佛無眾生。無苦無樂。無壽無天。又何淨穢之有。此以理奪事也。人試自忖量。果證佛境。何淨穢苦樂之有。若猶是眾生境界。八苦交煎。安得不至心念佛。求生淨土。于無念中起念。無生中求生。此以事奪理也。故維摩經云。雖知謂佛國。及與眾生空。而常修淨土。教化諸羣生。正為此也。又問如何得念不間斷。荅曰。一信之後。更不再疑。即是不間斷也。仲回欣躍。後果生淨土。</p>
<p style="margin-left:1em">靈芝照律師。自言初發誓願。常在娑婆濁世。拔濟眾生。復見高僧傳。慧布法師云。方土雖淨。非吾所願。若使十二劫蓮華中受樂。何如三塗苦處救眾生也。由是堅執所見。于淨土法門。略無信向。見修淨業者。復生輕謗。後遭重病。色力尫羸。神識茫然。莫知趨向。既而病差。頓覺前非。悲泣感傷。深自痛責。志雖洪大。力未堪任。乃閱天台十疑論。初心菩薩未得無生法忍。要須常不離佛。又智度論云。具縛凡夫。有大悲心。願生惡世。救苦眾生。無有是處。譬如嬰兒。不得離母。又如弱羽。秪可纏枝。自是盡棄平生所學。專求淨土教門。初以心識散亂。觀行難成。一志專持四字名號。幾生逃逝。今始知歸。仍以所修。展轉化導。盡未來際。普攝眾生。同持念佛。十疑論。問曰。西方去此十萬億佛剎。凡夫劣弱。云何可到。荅。為對凡夫肉眼生死心量說。西方去此十萬億剎。但使眾生淨土業成者。臨終在定之日。即是淨土受生之心。動念即是生淨土時。如人夢身雖在床。而心意識徧至他方。生淨土亦爾不須疑也。</p>
<p style="margin-left:1em">自信錄云。極樂去十萬億剎。凡夫命終。頃刻至者自心本妙耳。楞嚴曰。汝猶未明一切浮沉諸幻化相。當處出生。隨處滅盡。因緣和合。虚妄有生。因緣別離。虚妄名滅。殊不知生滅去來。本如來藏。常住妙明性真常中。求于去來迷悟生死。了無所得。以此推之。當命終時。染濁緣離。故娑婆當處幻滅。清淨緣合。故極樂當處幻生。此滅彼生。間不容髮。亦何頃刻之可論乎。抑見終日取捨而未嘗取捨者矣。</p>
<p style="margin-left:1em">人初未嘗死。而死之名。乃自身體上得之。何則以神之來。而寄于此。其形由是而長。故謂之生。以神之去。而離于此。則形由是而壞。故謂之死。是神者。我也。形者。我所舍也。我有去來。故舍有成壞。然則生者。非生也。以神之來。而形成耳。死者非死也。以神之去而形壞耳。世之人不識其神。徒見其形。乃恱生而惡死。可不悲乎。且神之來也。何自而來哉。葢隨業緣而來。神之去也。何自而去哉。葢隨業緣而去。業緣者何哉。其所作者。人間之業。神則隨之而生人間。所作者。天上之業神則隨之而生于天上。若作阿修羅之業。神則隨之生于阿修羅。若作三惡道之業。神則隨之生于三惡道。是輪廻六趣。無有出期。然則神者。自無始以來。投胎易殻。不得久留於一所。所以然者何哉。以吾所造之業。非久而不盡者。故神之舍于業也。業盡則形壞。形壞則神無所舍。又隨吾今世所作之業而往矣。譬如人造屋宇。必居其中。人造飯食。必享其味。故造如是業。必受如是報。若不念佛。不廻向淨土。必隨業緣而往。地獄三途。其能免乎。</p>
</div>
<div class='div-other'><a id='mulu171' />
<p class='h3'>專持名號</p><p>〔文殊般若經〕眾生愚鈍觀不能解。但令念聲相續。自得往生佛國。</p>
<p style="margin-left:1em">善導大師淨業專雜二修。問曰。何故不令作觀。直遣專稱名號者。有何意耶。荅眾生障重。境細心麤。識[颱-台+易]神飛。觀難成就。是以大聖悲憐。直勸專稱名字。正由稱名易故。相續即生。若能如上念念相續。畢命為期者。十即十生。百即百生。何以故。無外雜緣。得正念故。與佛本願相應故。若捨專念。修雜業者。百中希得一二。千中希得三四。何以故。由雜緣亂動。失正念故。與佛本願不相應故。雖作業行。常與名利相應故。</p>
<p style="margin-left:1em">念聲相續者。慈雲云。雖歷涉緣務。而內心不忘于佛。及憶淨土。譬如此人。切事繫心。雖經歷語言。去來坐臥。種種作務。而不妨密憶。前事宛然。念佛之心。亦應如是。或若失念。數數攝還。久久成性。任運常憶。又復覺心。微起惡念。即便憶佛。以佛力故。惡念自息。若見他人受苦。以一念佛心。憐憫於彼。願其離苦。普賢行願云。欲行惡法。皆悉不成。所修善業。皆速成就。如是相續。念佛繫心。能辦一切淨因功德。</p>
</div>
<div class='div-other'><a id='mulu172' />
<p class='h3'>十念往生</p><p>〔大阿彌陀經〕第二十七願。我作佛時。諸天人民。至心信樂。欲生我剎十聲念我名號。必遂來生。不得是願。終不作佛。</p>
<p style="margin-left:1em">王居士所謂阿彌陀佛。自開念誦法門者也。他如文殊菩薩則曰諸修行門。無如念佛。大勢至菩薩則曰我以念佛心。入無生忍。及觀歷代諸師。多以念佛三昧往生。至有日課五六七萬者。胡可嗤之。以為愚也。</p>
<p style="margin-left:1em">一切眾生皆有如是淨性。譬精金冶為釵釧。及溺器等。金性是一。溺器者。是器具穢。非金穢故。若加銷冶為種種玩好等物。金亦不易。生佛亦然。同一淨性。但以釵釧溺器而有差別。非是性異。是故博地凡夫。十念即生者。以本淨故。阿彌陀佛欲攝受是眾生。即攝受者。以眾生本淨故。如鏡中之光。不從磨得。生淨土者。非是行願。及與念力。所能成就。何以故。念行如鑪錘等。但能銷金。無別有金生故。寳王論云。浴大海者。<span class='corr'>已</span>用于百川。念佛名者。必成于三昧。亦猶淨珠下于濁水。濁水不得不清。念佛投于亂心。亂心不得不佛。</p>
</div>
<div class='div-other'><a id='mulu173' />
<p class='h3'>念佛滅罪</p><p>〔十六觀經〕若善男子。及善女人。但聞佛名。二菩薩名。除無量劫生死之罪。何况憶念。若念佛者。當知此人。則是人中芬陀利華。觀世音菩薩。大勢至菩薩。為其勝友。當坐道場。生諸佛家。</p>
<p style="margin-left:1em">大智度論云。佛是無上法王。諸大菩薩以為法臣。諸臣所尊重者。惟佛法王也。有一菩薩。自念往昔謗般若墮惡道。受無量苦。復經無量劫來。雖修餘行。不能得出苦海。後遇善知識。教念阿彌陀佛。即得減除罪障。超生淨土。我今應當禮酧阿彌陀佛。何以故。父母親友。人天王等。不能度我出離苦海。惟阿彌陀佛。願力攝受。是以得出苦海。</p>
<p style="margin-left:1em">靈芝法師云。陸地凡夫。業感纏縛。流轉五道。百千萬劫。受諸苦惱。忽聞淨土。志願求生。一日稱名。即超彼國。可謂萬劫難逢。千世一遇。若人肯念阿彌陀佛。超過一切善根。縱然能行施戒禪誦。亦不如念佛功德。</p>
<p style="margin-left:1em">賔主盤桓。日持念佛名。有二種殊勝利益。內則令念者覺斯無量壽。即可解脫此有限生死之身。外則實有彼佛願力。以接引念佛者。臨終往生淨土。蓮池大師曰。念佛一門。最為方便。略陳有四一不值佛出世。常得見佛方便。二不斷惑業。得出輪廻方便。三不修餘行。得波羅蜜方便。四不經多劫。得疾解脫方便。</p>
</div>
<div class='div-other'><a id='mulu174' />
<p class='h3'>高聲念佛</p><p>〔寳積經〕高聲念佛。魔軍散退。</p>
<p style="margin-left:1em">高聲念佛誦經。有十種功德。一能排睡魔。二天魔驚怖。三聲遍十方。四三塗息苦。五外聲不入。六令心不散。七勇猛精進。八諸佛歡喜。九三昧現前。十往生淨土。又大集十藏經云。小念見小佛。大念見大佛。釋云。大念者大聲念佛也。小念者。小聲念佛也。世人勵聲念佛。三昧易成。小聲念佛。遂多馳散。學者可以自驗。</p>
<p style="margin-left:1em">壽禪師云。問行道念佛。與坐念功德如何。荅。譬如逆水張帆。猶云得往。更若張帆順水。速疾可知。坐念一聲。尚乃八十億劫罪消。行念功德。豈知其量。故偈云。行道五百遍。念佛一千聲。事業常如此。西方佛自成。<span class='note-inline'>(行道念佛。謂拜佛繞佛而念。如此念佛。身口意俱到。故功德獨勝。)</span>。</p>
<p style="margin-left:1em">念佛者。每一想佛。身毛俱豎。五內若裂。如憶少背之慈母。如落第孤寒。負才寂寞。每一念及。殆不欲生。又聞見覺知。及與毛孔骨髓。無一處不念佛故。佛言。世間人民。得聞阿彌陀佛名號。慈心喜恱。毛髮聳然。淚即出者。皆前世常行佛道。或他方佛所嘗為菩薩。固非凡人。若不生信心。乃惡道中來。餘殃未盡。愚癡未解。蓋聞佛名而淚即出。謂一聲佛號。出我千生萬劫之苦海也。</p>
</div>
<div class='div-other'><a id='mulu175' />
<p class='h3'>定意念佛</p><p>〔大品經〕若人散心念佛。亦得離苦。有福不盡。况定意念佛乎。</p>
<p style="margin-left:1em">大智度論云。佛時有老人求出家。舍利弗不許。佛觀此人。曩劫採樵為虎所逼。上樹失聲念南無佛有此微善。遇佛得度。獲羅漢果。吁。一稱其名。尚得解脫。况終身念佛乎。</p>
<p style="margin-left:1em">定意者。口中聲聲喚阿彌陀佛。以心緣歷。字字分別。稱佛名號。時無多少。並須一心一意。心口相續。如此方得一念滅八十億劫生死之罪。若不然者。滅罪良難。永明云。直須一心皈命。盡報精修。念佛發願之時。懇苦翹誠。無諸異念。如就刑戮。怨賊所追。水火所迫。一心求救。願脫苦輪。速登無生。廣度含識。紹隆三寳。誓報四恩。如斯至誠。方不虗棄。如或言行不稱。信願輕㣲。無念念相續之心。有數數間斷之意。恃其懈怠。臨終望生。但為業障所遮。恐難值其善友。風火逼迫。正念不成。何以故。如今是因。臨終是果。應須因實。果則不虚。如所云散心念佛亦得離苦者。為接引未知念佛人而說。既入此門。必須定意方成正果。</p>
</div>
<div class='div-other'><a id='mulu176' />
<p class='h3'>中峰繫念法門示眾</p><p>古人言。清珠投于濁水。濁水不得不清。念佛投于亂心。亂心不得不佛。此說乃喻念佛之念。與佛無間者也。西天有寳名曰清珠。何以得名為清。謂此珠投入渾濁不潔水中。珠入水一寸。則一寸之濁水。即便澄湛清潔。此珠之入水自寸而尺。此水隨珠下處。變濁為清。改汙為潔。乃至此珠之沉墜不<span class='corr'>已</span>。以至於底。則此水污穢渾濁之貌。應時澄湛。故以清珠喻念佛之淨念。濁水喻雜亂之業識也。當雜識紛亂之頃。能移一念。觀想慈容。而稱念之。纔念一聲。即一念之間。散亂遠離。隨念寂靜。一聲之念既爾。移念入第二聲中。譬如清珠之入水二寸也。自最初一念清淨。至第二念亦清淨。乃至第三第四五。至于十百千萬億念。念念清淨。念念寂滅。念念純真。念念解脫。如教中所謂淨業相繼者也。要知阿彌陀佛。是甚麼人。即能念佛之眾生也。即今三界中。循苦樂二境。與輪廻結業。日夜營營。而不得休息者。是甚麼人。即是不能念阿彌之諸佛也。要知此一聲佛。非但今生不能念。逆而求之。由向多劫沉滯苦輪。未曾開口念着。所以至今日。此念不能純熟。方將勉強念得兩三聲。則疑心頓起。雜慮橫生。虚煩頰舌之動搖。徒使精神之馳散。欲求與佛相應。不異吹網之欲滿也。因甚如斯。葢根本不深操志無定。雖曰念佛。其實此念不與佛俱也。古人信心純至。正因凜然。重念生死。切思輪轉。萬緣寢削。百慮氷消。舉起一聲佛名。直下更無異見。原夫即佛之念。如大阿劍。橫按當軒。即念之佛。如大火輪。星騰燄熾。使萬物嬰之則燎。觸之則傷。久而念之。念外無別佛。佛外無別念。身心一致。能所兩忘。其到家之說。不容有聲。㨗徑之詞。何勞掛齒。可謂空證修之神術。超方便之正途。破生死蟄戶之雷霆。燭迷妄幽衢之日月。如使盡言念佛。了生死之至理。雖一氣吐微塵數偈。終莫能盡。果能三時繫念。個個蓮風噀口。人人葵日傾心。入耳皆七重行樹之玄音。極目盡萬德慈尊之妙色。承茲上善。決定往生。且道一念未萌已前。還有這箇消息也無。更聼說偈。此心空寂念何依。故國云歸孰未歸。花外玉鷄啼曉日。遠迎新佛奉慈威。</p>
</div>
<div class='div-other'><a id='mulu177' /><p>廬山圓悟法師。慧遠。常謂諸教三昧其名甚眾功高易進念佛為先既而謹律息心之士絕塵清信之賔。不期而至者。慧永。慧持。道生。曇順。僧叡。曇恒。道昺。曇詵。道敬。佛䭾邪舍。佛䭾跋陀羅。名儒劉程之。張野。周續之。張詮。宗炳。雷次宗等。結社念佛。世號十八賢。復率眾至百二十三人。問修淨土之業。造西方三聖像。建齋立誓。令劉遺民著發願文。而王喬之等復為念佛三昧詩。以見志。</p>
</div>
<div class='div-other'><a id='mulu178' /><p>長安光明法師善導每入室。胡跪念佛非力竭不休雖時寒氷亦須流汗傳授淨土法門者不可勝數從其化者至有誦彌陀經十萬至五十萬卷者念佛日課萬聲至十萬聲者或得入念佛三昧往生淨土者莫能記述。或問念佛生淨土耶。師曰。如汝所念。遂汝所願。乃自念一聲有一光明從其口出十至於百光亦如之其勸偈曰。漸漸鷄皮鶴髮。看看行步龍鍾。假饒金玉滿堂。豈免衰殘老病。任是千般快樂。無常終是到來。唯有徑路修行但念阿彌陀佛後忽謂人曰。此身可厭吾將西歸乃登柳樹向西顧曰願佛接我菩薩助我令我不失正念。得生安養。言訖投身自逝。高宗知其念佛口出光明。捨身精至。賜號寺。曰光明。</p>
<p style="margin-left:1em"><span class='note-inline'>(慈雲淨土畧傳曰。師阿彌陀佛化身。至長安聞滻水聲曰。可教念佛。三年。滿長安城皆念佛矣。後有法照法師。即善導和尚也。)</span>。</p>
</div>
<div class='div-other'><a id='mulu179' /><p>南岳般舟法師承遠。始學於成都唐公至荊州進學於玉泉真公。真公授師以衡山。俾為教魁。人從而化者萬計。有弟子法照。初居廬山。由正定聚趣安樂國。見蒙惡衣侍佛者。佛曰。衡山承遠也。出而求之。肖焉。乃從而學傳教天下。法照在代宗時。為國師。乃言其師有異德。天子南嚮而禮焉。度其道不可徵。乃名其居曰。般舟道場。用尊其位。師始居山西。南岩石下。人遺之食則食。不遺則食土泥。茹草木。其取衣類是。南極海裔。北自幽都。來求厥道。或值之崖谷。羸形垢面。躬負薪樵。以為僕從而媟之。乃師也。凡化人立中道。而教之權。俾得以疾至。故示專念。書塗巷刻溪谷丕勒誘掖以援於下。不求而道備。不言而物成。人皆負布帛。斬木石。委之岩戶。不拒不營。祠宇既。具至德宗朝。申詔褒立。是為彌陀寺。正元十八年七月十九日終於寺。壽九十一。柳宗元為述碑。刻於寺門。</p>
<p style="margin-left:1em">石芝竟以法照接善導。今准志磐佛祖統紀。以遠師為三祖。明有所授受也。况敝衣侍佛於未化之先則其精誠感通可知矣。</p>
</div>
<div class='div-other'><a id='mulu180' /><p>長安五會法師法照。唐大曆二年。止衡州雲峰寺。慈忍戒定。為時所宗。嘗於僧堂食鉢中。覩五色雲中有梵剎。當東北有山澗石門。復有一寺。金書其題曰。大聖竹林寺。它日復於鉢中見雲中數寺。池臺樓觀萬菩薩眾。雜處其中。師以所見。訪問知識。有嘉延曇暉二僧曰。聖神變化。不可情測。若論山川面勢。乃五臺耳。四年師於郡之湖東寺。開五會念感祥雲彌覆。雲中樓閣。覩阿彌陀佛。及二菩薩。身滿虚空。有數梵僧。執錫行道。復見老人謂曰。汝先發願於金色界。禮覲大僧。今何輒止。師遂與同志遠詣五臺。見寺南有光。及隨至佛光寺。一如鉢中所見。東北五里。果有大山。山有澗。澗北石門。旁二青衣。一稱善財。一稱難陀。引師入門北行。見金門樓觀。金榜題曰。大聖竹林寺。寺方二十里。一百院。皆有金地寳塔。華臺玉樹。入講堂。見文殊在西。普賢在東。踞師子座。為眾說法。菩薩萬數。共相圍遶。師於二菩薩前作禮問曰。末代凡夫未審修何法門文殊告曰諸修行門。無如念佛阿彌陀佛願力難思。汝當繫念。決取往生。時二大士。同舒金臂以摩其頂。與之記曰。汝以念佛力故畢竟證無上覺文殊復曰。汝可往詣諸菩薩院。廵禮承教。師歷請教授。至七寳園。復回至大<span class='corr'>聖</span>前。作禮辭退。向二青衣。送至門外。師復作禮。舉頭俱失。後與五十僧。往金剛窟。即無著見大聖處。忽覩眾寳宮殿。文殊普賢及萬菩薩。佛陀波利。師方作禮。舉首即失。夜於華嚴院。見寺東岩壑。有五枝燈。師曰。欲分百燈。既而如願。復曰願分千燈。數亦如之。光徧山谷。又前詣金剛窟。夜半見佛陀波利。引之入寺。後復於華嚴院。念二大士記我往生乃一心念佛忽見波利謂之曰。汝華臺<span class='corr'>已</span>生後三年華開矣汝見竹林諸寺何不使羣生共知之師因命匠刻石為圖。於見處建竹林寺。既畢。謂眾曰。吾事畢矣。數日別眾坐逝。推波利之言。果三年也。師於并州行五會教化人念佛代宗於長安宮中。常聞東北方有念佛聲遣使尋之。至於太原。果見師勸化之盛。遂迎入禁中。教宮人念佛亦及五會。</p>
<p style="margin-left:1em">雲棲贊曰。感夢於前。覩境於後。其可信明矣。然則諸修行門。無如念佛。文殊口授也。顧不足信歟三載之前。花臺預就。所謂信心纔起蓮蕋標名。隨其勤惰。而或鮮或萎。又不足信歟。噫。冥現靈蹤。預符聖記。化行五會。音徹九重。豈非乗悲願而生者哉。</p>
</div>
<div class='div-other'><a id='mulu181' /><p>新定臺岩法師少康。縉雲仙都周氏子。母羅氏。夢遊鼎湖峰。有玉女以青蓮華授之曰。此華吉祥。當生貴子。及生。青光滿室。作芙蕖香。七歲未語。相者奇之。母携至靈山寺。指殿中佛問之曰。汝敬佛不。遽荅曰。我佛釋迦。誰不為敬。父母愈敬異。遂令出家。年十五。誦通法華楞嚴等五部。尋往會稽嘉祥。學究律部。後詣上元龍興。聼華嚴瑜伽諸論。唐貞元年至洛下白馬寺。見殿中文籍放光。探之乃善導和尚西方化導文。師曰。若於淨土有緣。當更放光。言<span class='corr'>已</span>光復閃爍。師曰。劫石可磨。我願無易。遂至長安光明寺善導和尚影堂。大陳薦獻。倏見遺像升空而謂之曰。汝依吾教。廣化有情。它日功成。必生安養師聞佛音。如有所證。乃南適江陵。路逢僧曰。汝欲化人當往新定。言訖而隱。師既入郡。人無識者。乃乞錢誘小兒曰。阿彌陀佛。是汝導師。念佛一聲。與汝一錢。兒務錢者。隨聲念之。月餘。孩孺念佛覓錢者眾。師乃曰。能念佛十聲者。與一錢。如此一年。無少長貴賤見師者。皆稱阿彌陀佛。念佛之聲。盈滿道路。十年乃於烏龍山。建淨土道塲。築臺三級。集眾行道。師每升座高聲唱佛。眾見一佛從口而出。連唱十聲。則見十佛。師曰。汝見佛者決得往生。時眾數千。有不見者。嗚呼自責。愈加精進。二十一年十月三日。囑累道族當於淨土。起忻樂心。於閻浮提。起厭離心。汝曹此時能見光明。真我弟子。遂放異光數道而逝。郡人為建塔於臺岩。漢乾佑三年。天台韶國師勸人重修其塔。後人多指師為後善導云。</p>
<p style="margin-left:1em">雲栖贊曰。或疑佛從口出。似涉怪異。噫。世尊逢醉象時。手五指端。出金光獅子。其言曰我何有心於禦象哉。以我無量劫來。修慈忍力。自然而有獅子現焉。我亦不知也。今康公現佛。亦無量劫來皈敬之所致耳。何怪之有。世有魔師。教人黑夜習坐於香烟上。注觀佛現。以為感應。較此邪正實霄壤焉。修淨業者。不可不辯。</p>
</div>
<div class='div-other'><a id='mulu182' /><p>永明智覺法師延壽。字冲玄。總角誦法華經。五行俱下。六旬而畢。吳越錢氏時。為掌稅務知用官錢買魚鰕放生。事發當棄<span class='corr'>市</span>。吳越王使人視之曰。色變則斬。不變則舍之。已而色不變。遂貸命。因投四明翠岩禪師出家。衣不繒纊。食無重味。復往參韶國師。發明心要。嘗謂曰。汝與元帥有緣。它日當作大佛事。惜吾不及見耳。初往天台智者岩。尤旬習定。有鳥巢於衣裓。後於國清。行法華懺。夜見神人。持㦸而入。師訶之曰。何得擅入。對曰。久積淨業。方到此中。夜半遶像。見普賢前蓮花在手。遂上智者岩。作二鬮。一曰一生禪定。二曰誦經萬善莊嚴淨土。乃冥心精禱。得誦經萬善鬮。乃至七度。於是一意專修淨業。振錫金華天柱峰。誦經三載。禪觀中。見觀音以甘露灌其口。遂獲辯才。初演法於雪竇。建隆元年。忠懿王請住靈隱。二年遷永明。日課一百八事。未嘗暫廢。學者叅問。指心為宗。以悟為則。暮往別峰。行道念佛。旁人聞螺貝天樂之聲。忠懿王歎曰。自古求西方者。未有如此之專切也。乃為立西方香嚴殿以成其志。居永明十五年。弟子一千七百人。常與眾授菩薩戒。夜施鬼食。晝放生命。皆悉回向莊嚴淨土。時人號為慈氏下生。開寳八年二月二十六日晨起。焚香告眾。加趺而化。賜號智覺禪師。師道播海外。高麗國王。致書獻物。敘弟子禮。師以天台賢首慈恩三宗。互有同異。乃館三宗名賢知法者。博閱義海。更相質難。師以心宗之衡。以凖平之。又集大乘經論六十部。兩土聖賢三百家之言。證成唯心之旨。為書百卷。名曰宗鏡。又述萬善同歸集。指歸淨土。最得其要。師既亡起塔山中。有僧來自臨川曰。我病中入冥。得放還。見殿室有僧像。閻羅王自來頂拜。我問此像何人。主吏曰杭州壽禪師也。聞<span class='corr'>已</span>於西方上品受生。王敬其人。故於此禮耳。崇寧中追諡宗照禪師。</p>
<p style="margin-left:1em">雲棲贊曰。永明佩西來直指心印。而刻意淨土。自利利他。廣大行願。光昭於萬世。其下生之慈氏歟。其再生之善導歟。</p>
</div>
<div class='div-other'><a id='mulu183' /><p>昭慶圓淨法師省常。字造微。姓顏氏。錢塘人。七歲厭俗。十七具戒。宋淳化中住南昭慶。慕廬山之風。謀結蓮社。以西湖天下之勝遊。乃樂嘉遯。無量壽佛。往生之仰止。乃刻其像。華嚴淨行品。成聖之宗要。乃刺血而書之。於是易蓮社。為淨行之名。士夫預會者。皆稱淨行社弟子。而王文正公旦為之社首。一時公卿伯牧。三十餘年預此社者。至一百二十三人。其化成也若此。比丘同志。復千餘眾。有以見西湖之擬於廬山者。無慚德矣。孤山作白蓮社。立碑以記盛績。翰林承旨宋白撰蓮社銘。漕使孫何為之記。天僖四年正月十二日。端坐念佛。有頃厲聲唱云。佛來也。泊然而化。眾見地色皆金。移時方沒。壽六十二。弟子奉全身塔於鳥窠禪師之墳側。</p>
<p style="margin-left:1em">雲棲贊曰。始遠公。次善導。既而南嶽。五會。永明。臺岩。終於法師。號蓮社七祖。勸化之盛。葢耀古彌今矣。雖然覈其自修。則罔不精勤刻勵。如所以示人者。今沙門知勸人而不知勸<span class='corr'>己</span>。欲竊附於前軰。不幾狂乎。</p>
</div>
<div class='div-other'><a id='mulu184' /><p>長蘆慈覺法師宗賾。襄陽人。父早亡。母陳氏。鞠養於舅家。少習儒業。志節高邁。學問宏博。二十九歲禮真州長蘆秀禪師出家。叅通玄理。明悟如來正法眼藏。宗說俱通。篤勤化物。元祐中。住長蘆寺。迎母於方丈東室。勸母剪髮。甘旨之外。勉進持念阿彌陀佛。日以勤志。始終七載。母臨終際。果念佛無疾。吉祥而逝。師自謂報親之心盡矣。乃著勸孝文。列一百二十位。嘗云念佛不碍叅禪。叅禪不碍念佛。法雖二門。理同一致。上智之人。凡所運為。不着二諦。下智之人。各立一邊。故不和合。多起紛爭。叅禪人破念佛。念佛人破叅禪。皆因執實謗權。執權謗實。二皆道果未成。地獄先辦。須知根器深淺。各有所宜。能隨所好。皆得如心。是故念佛叅禪。各求宗旨。溪山雖異。雲月是同也。又著坐禪箴。有葦江集行於世。內列種種佛事。靡不運其慈心。葢師自他俱利。願力洪深。故能遠紹佛化耳。師居長蘆。海眾雲臻。爰念無常之火。四面俱焚。豈可安然坐而待盡。乃遵廬山之規。建立蓮花勝會。普勸僧俗。同修念佛三昧。導以觀想。申以程法。凡預會者。日課阿彌陀佛。自百聲至千聲萬聲。回向發願。期生淨土。各於日下標數記之。以辨功課之勤怠。師一夕夢有人烏巾白衣。風貌清美。可三十許。揖謂師曰。欲入公蓮花勝會。告書一名。師乃取會錄問曰。君何姓名。荅曰普慧。書<span class='corr'>已</span>。白衣又云。家兄亦告上一名。師曰。令兄何名。荅曰普賢。言訖遂隱。師覺<span class='corr'>已</span>。謂諸耆宿曰。華嚴經。離世間品。有普賢普慧二菩薩。助揚佛法。吾今建會。共期西方。感二大士幽贊預會。證明勝事。乃以二大士為會首云。於是遠近。莫不嚮化。非所作所修。契合聖心。曷能至是。故靈芝律主。稱為近代大乘師。信乎其為大乘師矣。石芝曉公。稱師紹隆大法。行業昭著。繼遠為祖。孰曰不然乎。</p>
<p style="margin-left:1em">雲棲贊曰。凡僧結社。古聖書名。甚哉淨土之非小緣也。良由事出真誠。則冥通靈應。一有偽焉。人世自好者不屑。而况古聖乎。今之所謂佛會者。賾公見之。當為太息矣。</p>
</div>
<div class='div-other'><a id='mulu185' /><p>廬山優曇宗主諱普度。丹陽蔣氏子。家世事佛。弱冠辭塵。初叅龍華寳山慧禪師。慧深器之。後歷叩諸方。乃居廬山東林寺善法堂。述念佛警要十卷。列為念佛正因正教正宗正派正信正行正願正訣正報正論諸科目曰。蓮宗寳鑑。天童東岩圓應日禪師。深加歎賞。繼而開法於京都法王寺。灌頂國師捧其書進呈御覽。降旨稱美。有開導天人。續佛慧命。融真混俗。振復東林之語。其他宿德賢士大夫。跋讚品題。不一而足。號為淨土中興云。師嘗撰流通淨業願文。其略曰。切惟最初一念。元從淨土中來。汩沒多生。未脫娑婆世界。幸逢蓮社。得遇正宗。仰藉三寳餘庥。感沐導師化育。伏為教門之下。多有錯路修行。嗟信心盡作魔民。致良善俱遭邪墜。正因冺絕。慧命難存。反招謗法深愆。豈有誦持功德。覩斯境界以長吁。痛切身心而不忍。是乃搜大藏之要旨。用證本宗。掃百家之是非。開明大道。並是依經辨理。顯正摧邪。照了無私。故名寳鑑。俾夫後學。照心目而妍醜自知。導彼迷途。達家鄉而免諸流浪。是集既就。鄙志當陳。百拜祖庭。重申大誓。告白十方諸佛諸大祖師。望賜慈光證明。祈禱普度。敬自發心立願。照依所集蓮宗寳鑑篇章字數。一字三禮。每一禮。念楞嚴咒心一遍。三稱南無觀世音菩薩尊號。望悲心而憐憫。賜法力以冥加。俾魔外以皈依。冀真乗之流布。與彼盲[目*(宜/八)]開慧目。於諸病苦作良醫。昬衢黑暗之中。為燈為燭。苦海洪波之內。為舟為航。危險處作大橋梁。迷路中示其正道。普為十方蓮社諸上善人。同期懺滌於身心。各願消除於業障。非法說法之咎。法說非法之愆。一智能滅萬年愚。一燈能破萬年暗。妄意消而空花滅。正信生而淨行彰。敬禮彌陀。普同回向。與諸大眾。並從今日發菩提。盡於未來。永劫長行菩薩道。離非梵行。遠邪見師。願盡此報身。同生安養國。發四十八願。如阿彌陀。得念佛三昧。若大勢至。修普賢之行願。等觀音之慈悲。學大智慧似文殊。次登補處如彌勒。頓入法界。圓證上乘。分身遍至於十方。大悲普度於一切。父母師長。俱登解脫之門。累劫怨親。盡出沉淪之海。<span class='note-inline'>(云云)</span>。</p>
<p style="margin-left:1em">雲棲贊曰。始自百丈。終於優曇。歷代尊宿。無不奉行淨土。嗚呼。盛哉。優曇宗主。居廬山東林之善法堂。著蓮宗寳鑑。奉旨頒行。實為淨土中興云。</p>
</div>
<div class='div-other'><a id='mulu186' /><p>雲棲蓮池法師<span class='corr'>袾</span>宏。字佛慧。古杭仁和縣人。姓沈氏。父德鑑。博學能文。隱居不仕。母周氏。均有懿德。師生而穎異。十七為諸生。即嘖嘖有聲。德業文章。俱極一時之選。然於名譽紛華。澹如也。其所以未拋鉛槧者。養親志耳。故於燕居屏几之間。輒書生死事大。無常迅速。或長坐不臥。夜以繼日。繇是同學少年。業<span class='corr'>已</span>知其非功名之士矣。年二十七。父䘮。三十一母亦䘮。越明年。葬事既竣。拜之墓所。不勝風木之悲。因大慟絕而再甦。復自慶云。親恩罔極。此正吾報荅時也。何拘世俗之服闋為哉。意遂決。時繼室湯氏。年甫十九。克全婦道。師弗之顧。瀕行囑曰。從來恩愛不常。設大限到時。伊誰可代。汝自為之計。吾從茲逝矣。湯亦洒然。無牽衣繾綣之態。對曰。唱隨之義。<span class='corr'>已</span>熟籌之。君先往。吾徐行耳。師出家。從西山無門洞性天理和尚祝髮。乞昭慶寺無塵玉律師。就古戒壇。受具足戒。進菩薩戒。別號蓮池。志西方也。湯氏尋亦踐前約。為比丘尼。以所居為庵。鍵關自修。師既得戒。徧訪名山。歷叅知識。時辨融笑巖二禪師。宗風並振。師往叩入室。多所契合。崎嶇六載。辛苦萬狀。行頭陀行。履險如夷。隆慶五年。孤錫南還。愛雲棲塢。山水幽勝。臨流趺坐。有終焉之志。於是誦經念佛。獨處荒蓁頹壁之間者累日。寺固虎窟。骸骨徧野。自師入山。虎不為患。村民怪其能久居也。乃請禳虎禱雨。師發悲願。諷經千卷。設瑜伽施食。以津濟之。由是環村四十里。虎不傷人。而佳雨時注村民大悅。以師之福庇一方也。相與踴躍建寺。遂成叢席。師生平尚真實而賤浮誇。甘窮約而羞名利。因共同志。砥礪力行古道。盟而後進。犯而必退。大都主之以淨土。而春夏兼講誦。秋冬兼坐禪。日有程。月有稽。歲有表。凜凜乎使無賴者。不得叅乎其間。又以禪教二門。末流多弊。禪者執理而廢事。講徒多岐以亡羊。甚至竊佛語為詞章。拈機緣為戲論。如來慧命。等於懸絲。此非學者之過。乃唱導之無方也。師欲挽慧日於中天。因闡淨土一門。用作狂瀾之砥柱。遂製彌陀一疏。而性相雙融。事理無碍。俾賢智者不沉溺於偏空。愚迷者亦知所向往耳。於是約諸淨侶。端秉一心。刻志西方。單持聖號。遠公蓮漏六時。聚高賢而禮空谷。師以香分晝夜。課緇白而老雲山。提撕昏散。訶罰懈怠。海內嚮風。倣其勝化。數十年間得念佛三昧不知其幾。而往生法眷。亦時時有之。東林開化以來。未有如師之盛者。國朝中興淨土之教。一人而<span class='corr'>已</span>。故　兩宮賜紫。問法諸王。請名訪道。以至公卿藩臬。受戒執弟子禮者甚眾。及門高足。幾徧天下。莫不以淨土為歸。師臨終謂眾曰。老實念佛。莫換題目。乃西向端坐。張目諦視而化。鼻箸雙垂。頂中捨煖。世壽八十一。僧臘五十。圓寂之後。長幼悲痛。千里赴悼。其室人湯氏。先師一年而化。兩塔空山。竟酬初志。其同為西方之行乎。亦大奇矣。</p>
<p style="margin-left:1em">師嘗誡學人云。淨土一門。乃十方如來之所共贊。而天台永明諸大宗匠。咸願往生。有不信者。非吾徒也。予雖不敏。蓋私淑大師之教者。請奉大師為蓮社十祖。而敬述行業如此。</p>
</div><p style="margin-left:1em"><span class='note-inline'>(詳夫憶持之功。慧學所攝。如來聖號。義含無量。實一大總持門。圓[(冰-水+〡)*ㄆ]諸觀。觀雖十六。言佛便周。此之謂也。非夙具慧根。精修白法者。烏能明記不忘。憶持不失哉。其源自本師說大小二本無量壽經。或廣陳行願。深明依正莊嚴。或專示持名。力勸信受。一心不亂。發願往生。信行願三。缺一不可。大勢至菩薩。於楞嚴會上。自說圓通云。若眾生心憶佛念佛。現前當來必定見佛。不假方便。自得心開。故本因地。以念佛心入無生忍。今於此界。攝念佛人歸於淨土。我無選擇。都攝六根。淨念相繼。得三摩地此勢至大士。自將簡易法門。普攝眾生。為其眷屬也。文殊大士。欲以返聞法門。對治多聞。故於念佛圓通。略加軒輊。遂使學者。往往致疑。殊不知教逗機宜。時抑時揚。初無定法。不然。則文殊願生安樂之偈。觀音次補安養之說。自相矛盾矣。且持名一門。有事有理。有正有助。如經云執持名號。一心不亂。而淨覺疏云。若達此心。四性不生。與空慧相應。是理一心。若用心存念。念念不間。名事一心。真歇亦云。一心不亂。有事有理。若事一心。人皆可以行之。由持名號。心不亂故。若理一心。前後際斷。一念不生。飛錫云。清珠下於濁水。濁水不得不清。佛號投於亂心。亂心不得不佛。此一心不亂之要旨也。是則事涉小始。理歸圓頓。以發菩提心為正因。以廣修福德為正行。前攝實相觀想。後實叅究秘密。故知持名一門。最為廣大。蓮宗諸祖。舉以唱導。石芝曉禪師。以廬山遠公為蓮宗始祖。以善導法照少康省常宗賾五師。為繼弘蓮宗之祖。然未立定名也。迨志磐師述淨土立教志。乃以遠公善導承遠法照少康延壽省常諸師。定為蓮宗七祖。不知何故不立宗賾為八祖。且云依石芝所定。而實以意去取。增南岳永明二師可也。去長蘆賾師不可也。况石芝明曰五師。盛弘大法。行業如此。繼遠為祖。孰曰不然。而可去其五師之一耶。雲栖著往生集。因其所定。判為七祖而襍於稠人之中。不加簡別。且誡後學。不應竊附前軰。至長蘆賾公。不列往生正傳。而載諸聖同歸之科。附見其名而<span class='corr'>已</span>。故雲栖化後。門人爭上尊號。或引中峰楚石及師。例七祖而增為十祖者。或排去二師。逕以雲栖為八祖者。皆不察石芝曉公。定祖初意。而仍志磐罣漏之誤也。中峰楚石二師。自是禪門宗匠。兼弘淨土。未嘗率眾西歸。此而可立。孰不可者。况天台天如弘讚猶盛。皆未嘗列名蓮社。安可他援耶。今依石芝初立之六。并志磐所增為八祖。又以雲栖所稱優曇宗主。中興淨土之教。為第九祖。既云中興淨土。安得不立為祖。况寳鑑之宏博。願文之精誠。非諸師兼揚淨土之比。而天台<span class='corr'>已</span>入觀想。中峯天如楚石諸師當入㕘究。仍以雲栖為第十祖。雲栖誡後學不應竊附前軰。則自視缺然。而後軰欲附十祖之次。當超雲栖而上之。可以不媿。或云子雲栖後裔也。烏得加二師於乃祖之上。子應之曰。我之罪與初立十祖者同。但各有所本耳。若立雲栖為八祖未必非長蘆石芝之罪人也。向使優曇不中興淨土于前。雲栖安能中興淨土於後耶。然蓮宗十祖。皆異代唱導之師。其如教奉行同歸安養者。別見往生諸傳。不以禪講律為極則。而獨弘淨土之教者。其蓮宗諸祖之志也。觀法界眾生。無不當生淨土。尊之為祖。不亦可乎。)</span>。</p>
</div>
<div class='div-other'><a id='mulu187' />
<p class='h2'>㕘究念佛門</p>
<div class='div-other'><a id='mulu188' /><p>長蘆宗賾禪師云。念佛不礙叅禪。叅禪不礙念佛。法雖二門。理同一致。上智之人。凡所運為。不着二諦。下智之人。各立一邊。故不和合。多起紛爭。故叅禪人破念佛。念佛人破叅禪。皆因執實謗權。執權謗實。二俱道業未成。地獄先辦也。</p>
</div>
<div class='div-other'><a id='mulu189' /><p>真歇清了禪師淨土說云。彌陀不離眾生心。是三無別。極樂遍在一切處。舉一全[(冰-水+〡)*ㄆ]。如帝釋殿上。千珠寳網。千珠光影。咸入一珠。一珠光影。遍入千珠。雖珠珠互徧。此珠不可為彼珠。彼珠不可為此珠。叅而不雜。離而不分。一一遍彰。亦無方所。彌陀淨土。即千珠之一。十萬佛國。各千珠之一。聖人善巧方便示人。專念阿彌陀佛。乃千珠直指一珠。見一佛即見十方諸佛。亦見九界眾生。微塵剎海。十際古今。一印頓圓。了無餘法矣。又云一心不亂。兼含事理。若事一心。人皆可以行之。由持名號。心不亂故。如龍得水。似虎靠山。此即楞嚴憶佛念佛。現前當來必定見佛。去佛不遠。不假方便。自得心開。連攝中下二根之義也。若理一心。亦非他法。但將阿彌陀佛四字。做個話頭。二六時中。直下提撕。不以有心念。不以無心念。不以亦有亦無心念。不以非有非無心念。前後際斷。一念不生。不涉階梯。徑超佛地。</p>
<p style="margin-left:1em">天如禪師評曰。不以有心念等文有四節。可配三觀。初節配空。次節配假。第三雙離。第四雙即。雙離雙即。可配中觀。蓋彼中觀。亦舍遮照之義。合而言之。無非以修契性顯其當處即空。全體即有。亦非空有。亦是空有。不可凑泊。不可擬議。心路絕處。即名為佛。此理念者。與圓觀同。能破三惑。能淨四土。若事相念者。近感同居淨。遠為上三土因耳。</p>
</div>
<div class='div-other'><a id='mulu190' /><p>優曇普度禪師云。念佛之人。欲叅禪見性。要於靜室正身端坐。掃除緣累。截斷情塵。瞠開兩睛。外不着境。內不住定。回光一照。內外俱寂。然後密密舉念南無阿彌陀佛三五聲。回光自看云。見性則成佛。畢竟那個是我本性阿彌陀。却又照覰看。只今舉底這一念。從何處起。覰破這一念。復又覰破這覰底是誰。叅之良久。又舉念南無阿彌陀佛。又如是覰。如是叅。急切做工夫勿令間斷。惺惺不昧。如鷄抱卵。四威儀中。亦如是舉如是看。如是叅。忽於行住坐臥處。聞聲見色時豁然明悟。親見本性彌陀。內外身心。一身透脫。盡乾坤大地總是西方。萬象森羅。無非自<span class='corr'>己</span>。靜無遺照。動不離寂。然後興慈運悲。接引未悟。悲智圓融。入無功用行。得生上品。名實報莊嚴土。得一切種智。</p>
</div>
<div class='div-other'><a id='mulu191' /><p>天如惟則禪師云。有疑叅禪與念佛不同者。殊不知叅禪者圖明心見性。念佛者。悟自性彌陀。然明心見性。與自性彌陀。豈有二理。經云。憶佛念佛。現前當來必定見佛。既曰現前見佛。則與叅禪悟道。有何異哉。師嘗著淨土或問。以祛禪人之惑。且引死心新禪師。勸修淨土文云。彌陀甚易念。淨土甚易生。叅禪人最好念佛。恐今生未能大悟。且假彌陀願力。接引往生。又引真歇了禪師。淨土說云。洞下一宗皆悟密修淨土者。良以念佛法門。徑路修行。正接上上根器。傍引中下之機。宗門大匠。<span class='corr'>已</span>悟不空不有之法。秉志孜孜於淨業者。得非淨業之見佛。尤簡易于宗門乎。乃佛乃祖。在禪在教。皆修淨業。同歸一源。入得此門。無量法門悉皆能入。又引老宿云。合五家宗派。盡天下禪僧未有一人不歸淨土者。以百丈清規看病送亡。皆指淨土也。</p>
</div>
<div class='div-other'><a id='mulu192' /><p>西蜀智徹禪師淨土玄門㨗要。有叅究念佛一門。其略云。夫叅究一法。此是最上玄門。普請諸人着力。若論此事。只在當人一念之間。若得相應。當處解脫。若未能領旨。須設治方。但凡所在之處。須要端身正坐。不得前跧後靠。左傾右側。一者睡魔得便。二者久坐病生却成障難。故不可全執於坐。若執坐時。誠恐正念不切。却被昏散二魔。輥作一團。漭漭蕩蕩。無分無曉。若坐時待喘息<span class='corr'>已</span>定。微微動口念南無阿彌陀佛一聲。或三五七聲。默默返復一問。這一聲佛。從何處起。問三五七遍。又復一問。這念佛底是誰。又問三五七遍。有疑只管疑去。若問處不親。疑情不切。再舉個畢竟念佛底是誰。如是問。如是疑。所以古德云。有疑即悟。無疑即不悟。直須問這念佛底是誰。問教親。疑教切。前設一問。這一聲佛從何處起。最尊最貴。最妙最玄。後一問念佛底是誰。徹骨徹髓。見膽見心。又問畢竟念佛底是誰。如痛上加鞭。似㗋中一捏。便欲斷人命根也。於前一問。少問少疑。只向第二問這念佛底是誰。諦審諦問。此一問正如就窠打劫。當處發機。於是學人命根未斷。至理不明。不得<span class='corr'>已</span>而起模畫樣。說箇方便。十二時中。四威儀內。動靜寒溫。苦樂逆順。道在其中。若是動處閙處。疑情不現。出聲念南無阿彌陀佛亦可。或念三五十聲。依前復疑復問。問來問去。疑來疑去。不疑自疑。不問自問。寢食俱忘。不覺築着磕着。㘞地一聲。心華燦發。夢眼豁開。目前總是故鄉。本性彌陀獨露。唯心淨土。步步相隨。這邊那邊。應用不缺。</p>
<p style="margin-left:1em">雲栖評曰。徑無前問。只看這念佛底是誰亦得。</p>
<p style="margin-left:1em">叅究念佛莫詳於此。兼修禪淨者審之。</p>
</div>
<div class='div-other'><a id='mulu193' /><p>楚石梵琦禪師云。但將一句阿彌陀佛。置之懷抱默默體究。常時鞭起疑情。這念佛底是誰。念念相續。心心無間。如人行路。到水窮山盡處。自然有箇轉身的道理。㘞地一聲。契入心體。</p>
</div>
<div class='div-other'><a id='mulu194' /><p>天真毒峰善禪師云。果欲了脫生死。先須發大信心。立弘誓願。若不打破所叅公案。洞見父母未生前面目。坐斷微細現行。誓不放捨本叅話頭。遠離善知識。貪逐名利。若故違此願。當墮惡道。發此大願。防護其心。方堪領受公案。若叅究念佛。要緊在念佛底是誰。回光返照。深入疑情。疑情不斷。切切用心。不覺舉步翻身打箇懸空筋斗。</p>
</div>
<div class='div-other'><a id='mulu195' /><p>空谷隆禪師云。優曇和尚。令提念佛的是誰。而今不必用此等法。只平常念去。但念不忘。忽然觸境遇緣。打着轉身一句。始知寂光淨土不離此處。阿彌陀佛。不越自心。</p>
</div>
<div class='div-other'><a id='mulu196' /><p>天奇㷀絕禪師云。終日念佛。不知全是佛念。如不知須看箇念佛底是誰。眼就看定。心就舉定。務要討箇下落。始得。</p>
<p style="margin-left:1em">雲栖評曰。毒峰天奇。皆教人叅究念佛。空谷何故謂不必用此等法。葢是隨機不同。任便無礙。</p>
</div>
<div class='div-other'><a id='mulu197' /><p>古音琴禪師云。行住坐臥之中。一句彌陀莫斷。須信因深果深。直教不念自念。若能念念不空。管取念成一片。當念認得念人。彌陀與我同現。</p>
</div><p style="margin-left:1em"><span class='note-inline'>(詳夫叅究一門。出自禪宗。歸於淨土。直截高遠。非中下之機所能混同。唯接上根利智之人。頓悟頓修。見性即見佛也。或云叅究之說。起自何典。叅禪在疑。念佛在信。若岐而二之。今乃合而一之。其意何居。子應之曰。噫。子曷為不原始要終。以觀其變乎。自釋迦設教以來。莫不舉揚念佛三昧。如大集經賢護品云。求無上菩提者。應修念佛禪。三昧偈云。若人專念彌陀佛。號曰無上深妙禪。至心想像見佛時。即是不生不滅法。又坐禪三昧經云。菩薩坐禪。不念一切。惟念一佛。即得三昧。又大般若經。文殊師利白佛言。菩薩修行何法。疾證無上菩提。佛言。菩薩能正修行一相莊嚴三昧。疾證菩提。修此行者。應離喧襍。不思眾相。專心繫念。於一如來。審取名字。善想容儀。即為普觀三世一切諸佛。即得諸佛一切智慧。此如來禪之修淨土者也。禪宗始於迦葉阿難二尊者。而佛說淨土諸經時。二尊者同居法會。當機啟請。親見彌陀。身土莊嚴。其發願往生。如來勸進之說。備在諸經。至馬鳴龍樹二禪祖。中興教法。又造諸論以申明之。此祖師禪之修淨土者。亦即宗教淨土合一之源也。迨達磨東來。不立文字。直指人心見性成佛。雖直截高妙。一洗文字知解之習。而宗教禪淨。若岐而二之。乃禪宗一變局也。然六代傳衣之際。猶指楞伽四卷以印心。但誦金剛般若而見性。宗教未嘗離矣。至五燈鼎盛時。諸大宗匠。了手以後。或自密修。或以勸人。如黃龍新。天衣懷。圓照本。慈受深。淨靄大通。法真守納。北磵簡。天目禮等。諸大老。皆是禪門知識究其密修顯化。發揚淨土之旨。則不約而同。此又淨土之禪。禪之淨土也。叅究之說。則自真歇始。優曇智徹楚石毒峰天奇古音。皆教人叅念佛者是誰。唯空谷不用此法。只平常念去。與真歇所謂但將阿彌陀佛四字。做箇話頭相似。正不假方便。自得心開之旨也。但不叅而悟者為尤難。空谷亦云不叅自悟。上古或有之。自餘未有不從力叅而<span class='corr'>得</span>悟者。故自南岳力叅八年。黃<span class='corr'>蘗</span>教看話頭。無人不借此為敲門瓦子。若於淨土不用叅究。則學人畢竟看作兩門。取捨不決。以叅禪最為玄妙。淨土更有歸着。二俱不可偏廢。要須深信淨土。為可歸憑大起疑情。發明自<span class='corr'>己</span>。信在佛而不在<span class='corr'>己</span>。疑在<span class='corr'>己</span>而不在佛。若能大徹大悟。直下不疑。方信心佛眾生。三無差別。此方他界不隔纖毫。天衣云。生則決定生。去則實不去。此之謂也。嘗觀五燈漸衰之時。人心紛擾。禪病轉多。各立門庭。互相排擊。學者是非莫剖。不能一生取辦。諸師始顯以淨土教人。如中峰懷淨土詩。天如淨土或問。楚石西齋淨土詩。月心四十八願偈。莫不極口稱揚。至優曇之蓮宗寳鑑。智徹之淨土玄門。乃以念佛作禪叅。令人叅禪生淨土。豈非合如來禪祖師禪而一之。可謂淨土之禪矣。嗟夫。五燈殘熖耿耿。借念佛三昧。以至今日。此又禪宗愈變愈簡。愈變愈精。而遡流窮源。以歸於宗教淨土合一之始也。余故曰。禪宗一門。盡歸淨土。不亦可乎。雲栖親見月心和尚。禪關策進。極拈念佛是誰。嘗有問曰。念佛叅究。可融通否。荅曰。若是兩物用得融通。豈非禪淨不二之旨耶。須知平常念去。未免昬散交攻。忽地猛着精彩。直下一問曰。這念佛底是誰。便覺鐵壁銀山。無路可入。迸開昏散百倍精神。此時正好念佛。不然則口念心不念。或不能純一無襍。不若屏絕外緣。獨叅心佛。始而非心非佛。終而即心即佛。淨土之禪在是矣。)</span>。</p>
</div>
<div class='div-other'><a id='mulu198' />
<p class='h2'>秘密念佛法門</p>
<div class='div-other'><a id='mulu199' /><p>不可思議神力傳云。拔一切業障根本。得生淨土神呪者。乃宋元嘉末年。末那跋陀羅重制譯。合計五十九字。一十五句龍樹菩薩。願生安養。夢感此呪。耶舍三藏。誦此咒天平寺。銹法師從耶舍三藏。口受此咒。其人云。經本外國不來。若欲受持呪法嚼楊枝澡豆漱口。然香於佛像前。胡跪合掌。日夜六時。各誦三七徧。所有四重五逆十惡謗方等罪。悉得滅除。現世所求皆得。不為諸惡鬼神之所惑亂。若誦滿二十萬徧。即感得菩提芽生。若至三十萬徧。即面見阿彌陀佛咒曰。</p>
<p class="dharani">南無阿彌多婆夜哆<span class='note-inline'>(多曷切)</span><span class='note-inline'>(一)</span>　他伽跢<span class='note-inline'>(都餓切)</span><span class='note-inline'>(二)</span>　夜哆地<span class='note-inline'>(途賣切)</span><span class='note-inline'>(三)</span>　夜他阿彌利<span class='note-inline'>(上聲)</span><span class='note-inline'>(四)</span>　都婆毗<span class='note-inline'>(五)</span>　阿彌利哆<span class='note-inline'>(六)</span>　悉耽婆毗<span class='note-inline'>(七)</span>　阿彌利哆<span class='note-inline'>(八)</span>　毗迦蘭諦<span class='note-inline'>(九)</span>　阿彌利哆<span class='note-inline'>(十)</span>　毗迦蘭哆<span class='note-inline'>(十一)</span>　伽彌膩<span class='note-inline'>(十二)</span>　伽伽那<span class='note-inline'>(十三)</span>　枳多迦隸<span class='note-inline'>(十四)</span>　莎婆訶<span class='note-inline'>(十五)</span></p>
<p>若有善男子善女人。能誦此咒者。阿彌陀佛常住其頂。日夜擁護。無令怨家而得其便。現世常得安隱。臨命終時任運往生。此劉宋元嘉年。中天竺三藏求那跋陀羅奉詔重譯。至陳天嘉年中。廬山道珍法師於坐禪時。見有數百餘人。共乗七寳華舫。往西方。珍師。遂求附載。其船上人報云。法師雖講得涅槃經。亦大不可思議。緣法師未誦得阿彌陀經及咒。所以不得同去。法師遂廢講業。日夜專誦彌陀經及咒。計應滿二萬徧未終。四七日前夜向四更。有神人從西方送一白銀臺來。空中明過於日。告云法師壽終。當乗此臺。往生阿彌陀國。故來相示。令知定生。終時白黑咸聞空中。如奏音樂。并聞異香。數月香氣不歇。其終之夕。峰頂寺僧。咸見一谷內有數十炬火。大如車輪。</p>
<p style="margin-left:1em">珍師往生事跡。傳記不同。<span class='corr'>茲</span>兩存之。</p>
</div>
<div class='div-other'><a id='mulu200' /><p>無量壽如來修觀行供養儀軌云。爾時金剛手菩薩。在毘盧遮那大集會中白佛言。我為當來雜染世界惡趣眾生。說無量壽陀羅尼修三密門。證念佛三昧。得生淨土。入菩薩位。不以少福無慧方便。得生彼剎。依此教法。決定得生上品初地。應先入曼茶羅。得灌頂<span class='corr'>已</span>。然後從師受此儀軌。當於勝地塗拭淨室。建立方壇。上張天葢。周帀懸旛。上壇分布八曼茶羅磨白檀香。用塗聖位壇西安無量壽像。持誦者東坐面像坐卑脚牀。行者每日澡浴登壇三時散種種華。置二閼伽。或新寳器。滿盛香水。置於壇上於壇四角。安四寳瓶。香華飲食。隨力所辦。一一加持。殷勤供養。行者即觀察一切有情。本性清淨。為諸客塵所蔽。不悟真理。是故說此三密加持。能令自他清淨。</p>
<p style="margin-left:1em">石芝曉法師曰。儀軌一卷。不空三藏所譯。自此文後。列淨三業。及普禮結界獻座觀想。并結印誦呪法。總二十四章。非不精切。願依法行。持者檢之。今於中錄其簡而可行者三章於后。庶資廣淨業云。</p>
<p>次結無量壽如來拳印。以左手四指握拳竪大指。以右手作金剛拳。握左大指。即以此拳印地。真言加持七徧。變其世界。無量壽如來拳印真言曰。</p>
<p class="dharani">唵<span class='note-inline'>(引聲)</span><span class='note-inline'>(一)</span>　步欠<span class='note-inline'>(平聲)</span><span class='note-inline'>(二)</span></p>
<p>由結此印真言威力故。即變此大千世界成極樂剎。七寳為地。水鳥樹林。皆演法音。無量莊嚴。如經所說。行者由數習此定。每於定中見極樂世界無量壽佛。在大眾會。聞說契經。臨命終時。心不散動。三昧現前。剎那迅速生蓮花中。證菩薩位。</p>
<p>次結無量壽如來根本印。二手外相义作拳。竪二中指頭相拄。如蓮華葉形。結此印<span class='corr'>已</span>。誦無量壽真言七徧。以印於頂上散陀尼曰。</p>
<p class="dharani">曩謨<span class='note-inline'>(引)</span>囉怛曩<span class='note-inline'>(二合)</span>夜<span class='note-inline'>(引)</span>邪<span class='note-inline'>(一)</span>　娜莫阿<span class='note-inline'>(引)</span>哩野<span class='note-inline'>(二合)</span><span class='note-inline'>(引)</span>弭跢<span class='note-inline'>(引)</span>婆<span class='note-inline'>(去聲)</span><span class='note-inline'>(引)</span>邪<span class='note-inline'>(二)</span>　怛佗<span class='note-inline'>(去)</span>孽跢<span class='note-inline'>(引)</span>夜囉曷<span class='note-inline'>(二合)</span>帝三<span class='note-inline'>(去)</span>藐三<span class='note-inline'>(去)</span>沒䭾邪<span class='note-inline'>(三)</span>　怛你也佗<span class='note-inline'>(四)</span>　唵阿蜜栗<span class='note-inline'>(二合)</span>帝<span class='note-inline'>(五)</span>　阿蜜栗<span class='note-inline'>(二合)</span>妬<span class='note-inline'>(引)</span>納婆<span class='note-inline'>(二合)</span>吠<span class='note-inline'>(微閉切)</span><span class='note-inline'>(引)</span><span class='note-inline'>(六)</span>　阿蜜栗<span class='note-inline'>(二合)</span>多三<span class='note-inline'>(去)</span>婆<span class='note-inline'>(上)</span>吠<span class='note-inline'>(凖上)</span><span class='note-inline'>(七)</span>　阿蜜栗<span class='note-inline'>(二合)</span>多孽陛<span class='note-inline'>(八)</span>阿蜜栗<span class='note-inline'>(二合)</span>多悉弟<span class='note-inline'>(九)</span>　阿蜜栗<span class='note-inline'>(二合)</span>多帝際<span class='note-inline'>(自曳切)</span><span class='note-inline'>(十)</span>　阿蜜栗<span class='note-inline'>(二合)</span><span class='note-inline'>(十一)</span>　多尾訖磷<span class='note-inline'>(二合)</span><span class='note-inline'>(引)</span>帝<span class='note-inline'>(十二)</span>　阿蜜栗<span class='note-inline'>(二合)</span>多誐誐曩吉<span class='note-inline'>(引)</span>底<span class='note-inline'>(丁以切)</span>迦[口*(隸-木+上)]<span class='note-inline'>(十三)</span>　阿蜜栗<span class='note-inline'>(二合)</span>多懶<span class='note-inline'>(上)</span>弩枇娑嚩<span class='note-inline'>(二合)</span>[口*(隸-木+上)]<span class='note-inline'>(十四)</span>　薩嚩<span class='note-inline'>(引)</span>囉佗<span class='note-inline'>(二合)</span>娑<span class='note-inline'>(引)</span>䭾寧<span class='note-inline'>(十五)</span>　薩嚩磨訖禮<span class='note-inline'>(二合)</span><span class='note-inline'>(引)</span>捨乞灑<span class='note-inline'>(二合)</span>孕迦[口*(隸-木+上)]娑嚩<span class='note-inline'>(二合)</span><span class='note-inline'>(引)</span>賀<span class='note-inline'>(引)</span><span class='note-inline'>(十六)</span></p>
<p>此真言。纔誦一徧。身中十惡四重五無間罪。一切業障悉皆消滅。若苾蒭苾蒭尼犯根本罪。誦七徧即時還得清淨。誦滿萬徧。獲得不廢忘菩提心三昧菩薩心顯現身中。皎潔圓明。如淨月輪。臨命終時。見無量壽。與大眾俱。來迎安慰。即生極樂上品上生。</p>
<p>次誦無量壽如來心真言曰。</p>
<p class="dharani">○唵<span class='note-inline'>(引)</span><span class='note-inline'>(一)</span>　阿蜜栗<span class='note-inline'>(二合)</span>多帝際賀囉吽<span class='note-inline'>(引)</span><span class='note-inline'>(二)</span></p>
<p>此真言能誦十萬徧滿得見阿彌陀如來命終決定得生極樂。</p>
</div>
<div class='div-other'><a id='mulu201' /><p>烏瑟膩沙最勝總持經云。如是我聞。一時佛在極樂剎。大善法堂中坐。爾時無量壽如來。告觀自在言。一切眾生疾病短壽者。一切如來烏瑟膩沙最勝總持法門。若人受持讀誦。速得無病。長壽安樂。即時觀自在請佛宣說。<span class='note-inline'>(咒廣不錄)</span>若人書寫此法。安置塔中。廣大供養。右繞千帀。恭敬禮拜。則獲智慧。若七日壽命。延至七年。若七年壽命。延至七十。獲得如是長壽安樂。無諸疾病。得宿命通。</p>
<p>無量壽如來總持法門云。爾時無量壽如來。入普照吉祥三摩地。從定出<span class='corr'>已</span>。即說一切如來無量壽總持法門。曰。</p>
<p class="dharani">○唵<span class='note-inline'>(引)</span>阿蜜哩<span class='note-inline'>(二合)</span>帝<span class='note-inline'>(引)</span>阿蜜哩<span class='note-inline'>(二合)</span>帝<span class='note-inline'>(引)</span>阿蜜哩<span class='note-inline'>(二合)</span>覩捺婆<span class='note-inline'>(二合)</span>吠阿蜜哩<span class='note-inline'>(二合)</span>多尾訖㘓<span class='note-inline'>(二合)</span>帝<span class='note-inline'>(引)</span>阿蜜哩<span class='note-inline'>(二合)</span>多誐<span class='note-inline'>(引)</span>彌你<span class='note-inline'>(去)</span>阿蜜哩<span class='note-inline'>(二合)</span>多喻哩那<span class='note-inline'>(二合)</span>禰誐誐曩計哩帝<span class='note-inline'>(二合)</span>羯哩<span class='note-inline'>(引)</span>薩哩嚩<span class='note-inline'>(二合)</span>吉梨<span class='note-inline'>(二合)</span><span class='note-inline'>(引)</span>舍义演羯哩曳<span class='note-inline'>(引)</span>娑嚩<span class='note-inline'>(二合)</span><span class='note-inline'>(引)</span>賀</p>
<p>若人用此法門。加持淨土作塔。又復書此總持。安在塔內。香華供養。延於壽命。又增智慧。若人於此塔前倍興供養。日日誦持滿八百徧。發自利利他平等之心。如是依法。消除八難。是人命終不生地獄畜生燄摩羅界。如蛇蛻皮。即生極樂。獲大果報。受勝妙樂。</p>
</div>
<div class='div-other'><a id='mulu202' /><p>不空羂索神變真言經云。觀世音菩薩。說一字真言曰。</p>
<p class="dharani">○唵<span class='note-inline'>(㗋中。擡聲引呼下三呪唵字並同)</span></p>
<p>如是真言。大悲心觀觀世音。如法受持。善修行者。能除過現重罪。一切垢障。盡皆消滅。當得一切諸佛菩薩天仙龍神悉皆歡喜。當捨命後。往於西方極樂國土。住歡喜地。蓮花化生。又云。爾時觀世音菩薩。即於佛前諦觀一切。說溥徧解脫心真言曰。</p>
<p class="dharani">○唵沒<span class='note-inline'>(二合)</span>囉㰤麼<span class='note-inline'>(一)</span>　廢灑陀<span class='note-inline'>(上)</span>囉<span class='note-inline'>(二)</span>　[馬*丈]囉[馬*丈]囉<span class='note-inline'>(三)</span>　地利地利<span class='note-inline'>(四)</span>　度嚕度嚕<span class='note-inline'>(五)</span>　縒曼嚲入縛攞<span class='note-inline'>(六)</span>　畞佉[合*牛]<span class='note-inline'>(七)</span>　莎縛<span class='note-inline'>(二合)</span>訶<span class='note-inline'>(八)</span></p>
<p>又說溥徧解脫心一字真言曰。</p>
<p class="dharani">○唵惡<span class='note-inline'>(輕呼)</span><span class='note-inline'>(一)</span>　莎縛<span class='note-inline'>(二合)</span>訶<span class='note-inline'>(去)</span><span class='note-inline'>(二)</span></p>
<p>若人六時倍復精進。如法嚴治身器。依法持誦。滿一落义。是業成熟。觀世音菩薩。現金色身。當滅無始一切根本重罪。若不現者。復倍精進。誦滿二落义。或三落义。是業成熟。則觀世音定當現身。執手指示西方淨土。阿彌陀佛。坐寳蓮華師子之座。復得阿彌陀佛。手摩其頭。謂同彼土一切菩薩。福命功德。捨此身後。往於西方安樂國土。上品蓮華。具諸相好。識宿命智。得不退轉。</p>
<p>不空羂索神變經云。爾時釋迦牟尼如來。即伸右手。摩清淨蓮華明王頂。時大千世界。六變震動。所有十方剎土。過現未來。一切如來。毘盧遮那如來。一時皆現。亦同授與清淨蓮華明王灌頂三昧邪。爾時十方三世一切如來。毘盧遮那如來。各伸右手。摩清淨蓮華明王頂。同說不空大灌頂光真言曰。</p>
<p class="dharani">○唵<span class='note-inline'>(㗋中擡聲)</span><span class='note-inline'>(引呼)</span><span class='note-inline'>(一)</span>　㫊暮伽<span class='note-inline'>(上)</span>廢<span class='note-inline'>(無計切)</span>嚕者娜<span class='note-inline'>(二)</span>　摩訶畞捺<span class='note-inline'>(能荅切)</span>囉麼抳<span class='note-inline'>(三)</span>　鉢頭<span class='note-inline'>(二合)</span>麼入縛攞<span class='note-inline'>(四)</span>　跛囉<span class='note-inline'>(二合)</span>襪嚲野[合*牛]<span class='note-inline'>(五)</span></p>
<p>若有過去一切十惡五逆。四重諸罪。得聞此大灌頂光真言三七徧。即得除滅一切罪障。若諸眾生。具造十惡五逆四重諸罪。猶如微塵。滿斯世界。身壞命終。墮諸惡道。以是真言。加持土沙一百八徧。屍陀林中。散亡者屍骸上。或散墓上塔上。彼所亡者。若地獄。餓鬼。修羅傍生。中。以一切不空如來毘盧遮那如來真言。加持沙土之力。應時即得光明。及身除諸罪報。捨所苦身。往於西方極樂國土。蓮華化生。乃至菩提。更不墮落。</p>
<p style="margin-left:1em">石芝曉法師云。秀州海鹽普照院釋智圓。母䘮以遺骨盛於小匣。日誦毘盧灌頂咒。加之沙土。覆于骨上。殆至盈尺。一日頂骨忽涌於土面。初不以為然。仍舊覆之。翌日復爾。眾皆驚駭。時武夷公權作記。以廣其事。大智律師作讚以美之。見芝園集。</p>
</div>
<div class='div-other'><a id='mulu203' /><p>鼓音聲王陀羅尼經云。若人誦此鼓音聲王大陀羅尼。十日十夜。六時專念。敬禮彼佛。堅固正念。悉除散亂。念念不絕。十日之中。必定見彼阿彌陀佛。并見十方如來。及所住處。唯除重障鈍根之人。所不能覩。<span class='note-inline'>(呪廣不錄)</span>。</p>
</div>
<div class='div-other'><a id='mulu204' /><p>大乘聖無量壽決定光明王如來陀羅尼經云西方有無量壽佛。說此陀羅尼。令夭壽者。而得長壽。<span class='note-inline'>(云云此咒即禪林中朔望祝聖者)</span>。</p>
</div>
<div class='div-other'><a id='mulu205' /><p>無量功德陀羅尼經云。誦此咒者。滅千刧罪。得見慈氏觀音無量壽佛。<span class='note-inline'>(咒廣不錄)</span>。</p>
</div>
<div class='div-other'><a id='mulu206' /><p>無量壽大智光明陀羅尼<span class='note-inline'>(前後無經文咒亦不錄)</span>。</p>
</div><p style="margin-left:1em"><span class='note-inline'>(詳夫瑜伽五部之教。俱係毘盧遮那一佛所演雖有三十七種化身。而五智灌頂流出五方五佛。為五部主。毘盧遮那如來。自中央法界。清淨智。說灌頂部。大圓鏡智。流出東方阿閦毗佛說金剛部。妙觀察智。流出西方無量壽佛。說蓮花部。平等性智。流出南方寳生佛。說　部。成所作智。流出北方成就佛。說　部。又化四菩薩。四金剛等。故華嚴云。或見如來無量壽。觀世音等共圍繞。清涼判為本師化身。良有以也。然則秘密之教。須身口意三業相應。始名瑜伽。葢瑜伽者。相應之稱耳。必手結梵印。口誦真言。心存觀想。一切行果理事。廣大悉備。而護國救世。滅罪生福。轉凡成聖。尤為神速要妙。葢我佛顯仁藏用。神道設教之意。自金剛不空無畏一行諸師。東傳密教之後。世道亂離。經疏銷毀。其法不傳。葢禪講律宗。皆有文字可尋。或者無師自悟。而密教必須師授。音聲句讀。觀想儀軌。有一差悞。鮮克獲益。如往生淨土陀羅尼。世本錯念句讀音韻者。何怪靈應之無徵。故千載而下。唯龍樹耶舍銹公珍公四人而<span class='corr'>已</span>。龍樹夢感。珍公定朂。咸獲往生。耶舍三藏及銹法師。往生之事。傳記不存。况其他哉。今之海外。日本琉球高麗諸國。猶存秘密之教。彼中未必無往生者。我國夙稱文物之邦。咸崇顯說。不務密修。持經持名者多。而專心結壇持咒者少。然持咒持名。其事則一。而如來威德願力所加被者。尤存乎咒。能使三業肅清。滅障生定。唯咒為然。今檢灌頂諸部所說往生淨土之咒。得十餘種。或備存其法。或但取其名。俾修淨業者。隨意擇取。本文俱在大藏。此中止為接引之端耳。由是觀之。則秘密念佛一門。實為瑜伽五部之精要。世人所求者長樂長壽。而淨土如來能與之。世人所畏者夙障怨業。而淨土神咒能護之。何况現前即見佛。見菩薩。臨終決定往生。證無生。不可思議秘密圓通正因。孰過於是。雖秘密之教不行。而往生之呪具在。倘能一遵儀軌。叅攷音韻。句讀無差。觀想不缺。則滅罪獲福。超凡入聖。不可勝紀。雖無其人。猶有典刑。故立秘密念佛門。以法代人。不無有望於後之來者。且南山律宗。尤重持誦。咒非戒而不靈。戒非咒而不固。制止之儀。修持之軌。同一身心相應。內外俱淨之行也。律宗之與密教。不期往生。而自往生。葢身心既淨。穢土之所不能留。行願廣大。情界之所不能滯。如楞嚴云。心持禁戒。舉身輕清。心持咒印。顧盻雄毅。心存佛國。聖境冥會。若有福慧。及與淨願。自然心開。見十方佛。一切淨土。隨願往生。能持首楞嚴咒。命終之後。隨願往生十方國土。故知諸咒。皆可回向西方。况正說淨土往生之咒。及淨土佛菩薩所說。而不得往生耶。在持之者。一門深入。必期證騐。可以不惑也。如靈芝清照思敏大智別宗用欽諸律師。雖非密教往生。實由密行西邁。身口意三稱秘密門。自淨其心。不念自念。自淨其土。不生自生。密宗又有密咒緣因往生集之書。足見宗旨所在。况六字真經。原非顯語。往生神咒。不離聖號。若顯若密。同歸圓頓。若持若誦。皆得往生。顯字秪和人天密語能度六道。華言唯通一國。梵音可傳萬邦。三種淨業。持戒為先。三無漏學。攝心為要。持咒既稱圓因。持戒亦是密行。秘密一門。義含二教。烏可少哉。)</span></p>
</div></div>
</div><!-- end of div[@id='body'] -->
</body></html>