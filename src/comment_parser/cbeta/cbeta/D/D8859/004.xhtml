<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴妙指</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'></div>
<div class='div-other'><a id='mulu54' /><a id='mulu55' />
<p class='juan'>楞嚴妙指卷第四</p><p class="byline">釋弘演述</p><p>阿難前舉六精無體非常果因葢疑門宅體別一聞鐘聲能通所通懸隔情量頓得豁然直舉所結之元應前菩提湼槃元清淨體以生難端第二義與第一義本來不離有名無體則結解應虛然觀現前苦難眾生不免輪廻初果有學與諸無明俱滅俱生唯十方大覺圓證寂滅結解差別一一宛爾故復叩今日身心第一義忽成生滅妄自何來第二義頓證三空真從何起如來憐愍現未眾生放光現瑞摩頂安慰與七徵頓示及令入無生法忍同普佛世界六種震動與二根本同各有寶光來灌佛頂與選圓通同俱聞微塵如來異口同音與總敘中迦陵仙音徧十方界同結乃一六義生妄執同異失凖即上第二義門煩惱根本解乃一六俱亡全契非一非六即上第一義門因果常住因結在此解亦在此故頓示黏湛處即歸元處究實而論黏湛則非歸元下通九法界迷情歸元則非黏湛上通五十五真菩提路如勅羅睺擊鐘顯聲塵生滅聞性本常阿難大眾報答無定安可將報答無定即為常光現前常光現前亦同報答無定如來重釋令其揀辨情量親證圓明六精十二有為相皆黏湛發光本非異體故云同源根縛塵現塵亡根解成壞必俱故云無二識性無源因於六種根塵妄出故云虚妄夫根塵同源識依根塵則亦同源矣識性虚妄根塵發識則亦虚妄矣影略互明應前十方如來及大菩薩自住三摩提如空華喻通喻三種該界內外根枝不覺頌中復合無為該本覺始覺究竟覺方窮二觀所證由塵發知即知精映法下復指見即明暗所發隨舉前後一根喻如交蘆示一根立一切皆倒一根復一切皆真非根則塵對何現識依何發根塵識三必無孤立故圓通諸聖從根解者即不必從塵識從塵解者即不必從根識從識解者即不必從根塵從七大解者即不必依十八界名相又一根解即不必餘根一塵解即不必餘塵一識解即不必餘識一大解即不必餘大而前五大皆能對根識作塵乃至心王心所萬法悉然重呼阿難正是直指忽喚阿難即聲塵引動分別即發知流轉還滅皆在汝今是故異口同音示一道出離也問根立即無明本則根性純妄七大文中何以言本如來藏本無生滅答初居圓成現量之中浮塵未起後入明了意根之內外境潛形故黏湛黏妄其旨不同而同同而不同問無漏即菴摩羅乃極果所證云何即今頓得答華嚴云眼耳鼻舌身心意諸情根一切空無性妄心分別有大般若四十七卷善現同舍利弗問答指色心乃至佛不共法為真無漏不墮三界不應取著一切法應皆平等無有差別起信論<span class='note-inline'>(真如門云二者如實不空以有自體具足無漏性功德故又四鏡中因熏習鏡云智體不動具足無漏熏眾生故雙辨同異云如是無漏無明種種業幻皆同真如性相又真如熏習義云自體相熏習者從無始世來具無漏法備有不思議業作境界之性以此二義恒常熏習以有力故能令眾生猒生死苦樂求湼槃)</span>以覺義為無漏從本以來未曾暫與妄染相應故。</p>
<p>初四句頌源字源即一心如太虚空本非一六為二門所依二量雙立雙遣遣立同時即三如來藏九法界眾生無非自屈十方如來開了義教指捨妄證真之路即汝現前六根六根相屬不覺是有為性屬本覺是無為覺不覺不容竝立住有為終不證無為執無為終不免有為覺不覺元非二體離有為則無無為離無為則無有為唯詳審諦觀知心無念親見有為法本不曾生無為法亦無因起二名對待悉是假立故各立比量三支圓明一標為空喻以如幻從緣生故出有為因一標為不實喻以如空華無起滅故出無為因相宗六種無為九十四種有為空宗徧計依他有為空性圓成無為性宗不二不一不一事等權乗不二理歸終實雙立猶屬生滅雙遣獨歸真如備彰情量盡迷真起妄斷妄證真理智差別顯一六義生皆未歸源唯圓宗順逆始末全契一心權實施開出入自在始同大覺證於究竟言妄下六句頌根塵同源兼由塵發知四句以四句即伸根塵同源義故初二句明真妄相待對妄言真真但名說若計有真何殊於妄次二句明能所本空真及非真尚非能見所見豈實後二句雙結法喻結解六句頌縛脫無二離根無相離塵無知互相依持妙圓黏妄故結脫黏歸元故解真菩提路即聖路岐路即凡路同一黏湛為因故云無二交中之性本無實性謂有謂空即成迷晦若能直下洞觀顛倒不生則頓入真三摩地矣解結二句應前雖得六銷猶未亡一亦起下次第綰巾尚不名一因結次第解亦次第得忍六用不行觀隂諸根互用即六解方盡妙覺精心發化即一亡根選二句應前得循圓通返窮流根亦與後觀音大士入流亡所乃至生滅既滅寂滅現前錯綜互映陀那二句頌識性虛妄二句應前根中積生無始虛習乃五意生因緣合上六解一亡乃六染滅因緣此迷悟相猶如空華即起下生死湼槃皆即狂勞顛倒華相真非真七句頌是故汝今八句初二句明權實妙境非二深不照無明湼槃分於汝今乃如來秘要之藏是心從本以來自性清淨而有其染心雖有染心而常恒不變是故此義唯佛能知亦不務速說文殊請佛再轉法輪佛云文殊汝請我再轉法輪豈我曾轉法輪耶次二句頌知見立知二句次三句頌知見無見五句示用心迷悟不出剎那是名妙蓮華七句總頌五玄即前後五名如是妙法諸佛如來時乃說之名也體性堅凝無障不摧體也圓頓因果不墮功勳宗也剎那頓入法界平等超世出世間用也無比無對天王華屋唯茲能入教也長水<span class='note-inline'>(釋結解同所因聖凡無二路謂頌前縛脫無二六道凡夫業惑所繫不得自在故名為縛三乗賢聖斷惑證理不隨業繫故名為解此則皆由六根迷悟所致故云無二路)</span>未究縛脫無二全因根塵同源得首楞嚴三昧始名為脫三乗賢聖未證此者尚在縛中也吳興<span class='note-inline'>(解縛脫無二謂迷悟雖殊始終理一故曰無二解二量謂真性即根塵之源也有為即縛脫之相也若真性在迷能生九界根塵之相名之為縛若真性出纏能起十界根塵之用號之為脫此縛與脫皆即真而俗故曰有為亦即俗而真故曰空也緣生故如幻釋成有空義也有為之法皆從緣生凡夫以惑業為緣聖人以機感為緣二緣所生俱是假名故云如幻此頌根塵同源縛脫無二也無為下頌識性虚妄猶如空華上言如幻助成空義耳今云空華正顯虚妄也且識性是有為起滅之法真性反此故曰無為無起滅既云虚妄即是不實故喻如空華)</span>不知攝八識歸真如無相見種別是名同源根塵識同體縛脫不離是名無二若謂始終理一則縛脫無異與立知無見㫖不相應且四句共頌有為無為其理大同二句各分有為無為宗因喻別同一性真相妄何得根塵二句獨屬有為識性二句獨屬無為既云識性起滅則宗因喻皆然全異無為何得因空華喻同將起滅合無起滅况真性雙超但反有為豈不更誤宗通引石頭大師語錄<span class='note-inline'>(唯依第一義釋謂速證妙常非徒於根上返猶繫於識上轉（云云）)</span>與問第二義門答唯汝六根義皆不符問集注諸家多判阿陀那屬第八染淨二分通乎真妄不許第九其義允否答心識俱通染淨然寛局義分不得以局濫寛如清凉引十地論釋第六地異處求解脫中云<span class='note-inline'>(謂是凡夫愚癡顛倒常應於阿頼耶識及阿陀那識求解脫反於餘處我我所中求解脫故經明唯是一心則心外無我法當於一心中求亦同淨名諸佛解脫當於眾生心行中求言阿頼耶者此云藏識能藏一切雜染品法令不失故我見愛等執藏以為自內我故此名唯在異生有學阿陀那者此云執持執持種子及色根故此名通一切位此二即心之別名論主意明心含染淨故雙舉二名釋一心義求義云何若有我執成阿頼耶若我執亡則捨頼耶名唯阿陀那持無漏種則妄心斯滅真心顯現故下偈云心若滅者生死盡即妄滅非心體滅)</span>經標陀那微細識以此名通一切位若舉頼耶則唯局染舉無垢則唯局淨正觀列陀那邪觀列頼耶末那名義皎然又第九為諸識所依始為即權之實前八不離第九始為即實之權特標是名妙蓮華顯不同對帶異口同音正符法華五佛章結經名中第四亦是應此正脉<span class='note-inline'>(科此為證釋別有結元疑證釋者照現諸佛同證以釋也破舊注謂此牒前不見所結云何知解而重問無謂之甚當知阿難已領六根是結而今更請之結元即下諸佛所說俱生無明生死結根也不知六根當體即是離此別無故下佛答唯汝六根更非他物謂根性本即菩提湼槃元清淨體經初早判為真本人多不識曾引此釋謂根塵同源即唯識宗相見皆依自證起謂二量全破唯識謂識非縛結之本根為結解之要謂知見即該六根之性立知為立空有二知無見乃無空有二見破古注撥有取空立真排妄謂離凡小二見遂能翻二種生死破五住無明解真非真恐迷為知即真而不外覓知帶妄而不廢修指非幻為人法俱空之境理實即是無明業識之中（云云）)</span>不知阿難所述即上汝觀解結之文因擊鐘審驗斷滅疑破始知二種本不相離故舉隔日瘧喻以求永斷根本無明賊媒為結而家寶為結之元若非證真何由斷妄諸佛答俱生無明正應從無始際與諸無明俱滅俱生皆顯迷真見妄真如即成生滅悟妄證真生滅本是真如雖有二名實無二體若疑六根向上別有深根為結本元何當機發問但云今日身心耶六根迷即結心悟即妙性是以照現諸佛同證偈中亦言猶非真非真云何見所見若見即妙性但有寂靜妙常則無流轉生死不應有云何之破矣釋根塵同源引相見皆依自證不知二分所依尚濫妄源安能縛脫無二至釋二量又謂全破唯識識非縛結之本何以决定破盡根為結解之要何以建立為真前科阿難已領今謂阿難兩疑又立知即知見之知根縛故塵識俱縛即上俱生無明立空有乃凡小法執非三細生因緣無見即知見之見根解故塵識俱解即上寂靜妙常無空有乃凡小法執斷除非三細滅因緣但空徧計不空依他指非幻作無明業識皆權乗義致妄興種種疑謗語自相違。</p>
<p>忽蒙天王賜與華屋即入慈悲室整湼槃僧<span class='corr'>斂</span>僧伽黎即著忍辱衣於師子床攬七寶几即坐法空座諸佛四儀二利不離七常住果為海會標榜當機願度末劫正領此㫖也解結因次第六解一亦亡祇夜伽陀雙垂二義顯法體難思迷則橫䜿俱障悟則當念圓融因阿難重叩唯以一華巾表總相心源三種世間本來妙嚴依此分二門以明不二真如門因果同依王民轉數雖別而無障無礙無非自在圓成法也生滅門十法界順修逆修轉過成功依他法也一巾六結無差之差六結一巾差之無差九法界迷而不知徧計法也以有不覺妄想心故能知名義覺滅異住生本來平等即性火今光空藏不空藏即離礙有實共一法界心即五無為根本無明及四相即五有為若見徧計外仍有依他可破則濫權乘破依他定有階級定無階級則涉終頓尚不契利根修證况大利根耶故就六結一巾明法性融通一巾六結明緣起相由五非空互為主伴治五無常不壞滅除次第而因果交徹始則過多功少中則功過平等究竟唯功無過門門一切境回互不回互便能超越三僧祇佛前下喝叱阿難云此非汝心阿難轉難此非我心當名何等佛今綰巾示阿難亦云此名何等皆密顯二門轉相主賔賔主把住放行如龍象蹴蹋金翅飛騰機用不測當機大眾若但見結無論六綰即初綰時已昧一巾若達一巾則無論百結乃至八萬四千爍迦羅首八萬四千母陀羅臂八萬四千清淨寳目同一圓融清淨寳覺秪將一巾六結含同異次第取喻不同㫖則一貫初至名有六結總明二喻汝審觀察下別明同異同即生滅門同相體絕安立所謂我初綰巾也異及次第即異相橫豎宛然所謂汝名為結也次第解結即因異入同六解一亡即同亦不立吾今欲將第六結名成第一不願樂一成復云何得此示圓自在慧則無優劣也此結若存是非鋒起即破隂觀其所由結若不生則無彼此即識盡精心發化六解二句法合前喻由汝無始下別明次第初五句明業轉現無因次四句喻後五句合將所結巾偏掣左右云如是解不此喻本來寂滅不待更壞雖印阿難解結方便仍舉昔告大慧因緣葢顯不思議熏變是現識因若不達二門出入自在即取麤相阿難現證初果在世出世之際受道緣近故令選擇六根根解則塵識俱解頓同九地修習畢功矣更問同時解縈得同除不此重示入一無妄一時清淨也本以次第綰生即生因識有當須次第而解即滅從色除六根二句法合後喻因阿難全迷互用自墮縱橫随舉三空以印實明無超次第具足五種緫別也慤公長水吳興釋次第義濫上一門深入反覺法喻有不齊之過不知前明隨㧞一根五黏圓脫即頓也今顯從根漸解次第空三即漸也巾結一喻顯二門開合正觀先標獲忍後標接流而同一無生中中流入觀音證圓通亦然他觀五重事盡即次第精心發化即併銷後文重明五隂以理頓事漸攝盡二觀利鈍眾機無不咸被覆舉巾結喻云何所不明再此詢問阿難重問尚致佛訶入一六淨<span class='corr'>已</span>明之義更煩辭費必不然矣問舊解以左右為空有結心為中道汝觀交中性二句可證何故別指答據經文左右結心喻也是故阿難下合也明以根對塵及諸妄挍量法喻相當若指中道為結心不應以選擇六根合問塵相自滅則有明文矣何為識解答識性無源因於六種根塵妄出故諸妄銷亡即是識解識若尚存安得云不真何待也正脉<span class='note-inline'>(破古注法喻不齊謂佛以六結而喻六根前人見其結數偶同於根數遂謂六結即喻眼耳等六以致喻中六結實有次第法中六根本無次第宛有法喻不齊之過却又不敢以過歸佛而強教後人不可以喻難法是何言歟佛號一切智人而說法先以帶過其何以折伏魔外而垂範人天哉决不然也葢佛說六結本非即喻眼等橫列之六元是[監-皿+立]推其由真起妄從細向麤展轉六層而後根相備著及其反妄歸真從麤向細亦展轉六層而後根相解除且經文中結之次第與解之次第皆叮嚀具載但不拘六層而文辭含攝不甚開顯至後觀音圓通逆次解之六結宛然取彼釋此何有法喻不齊之過又解一根既返源有片錦六花喻謂花雖各別底線相連花喻六根線喻一性此約橫喻不同帀之[監-皿+立]喻（云云）)</span>未究如是倫次綰疊華巾總成六結同異次第二喻互見由汝無始五句具業轉現次第結生即畢竟同中生畢竟異此根初解六句明人法俱三空次第而解即尚不名一六云何成曲添花錦喻花獨許橫巾獨許[監-皿+立]又以觀音入流強析成六離叛聖言挍古註更甚矣問若綰巾喻同上指根明結則與入一六淨亦應不異今何更問佛仍重答答影畧合明圓通所修同一解根亡塵始終證別前但明深入一門令六清淨橫本非六今重明六異盡解一同不立䜿本非一前則指一根後則指一體一名相似一義迥殊此一對六所起既無所對安有能對若以一同之義為真性全迷非同非異太虛喻矣問非一非六太虛合器<span class='corr'>已</span>明阿難重問又將巾結喻何耶答真妄各有二義各明一門體空則妄本無有不變則真體湛然故以太虛之非同非異顯不與妄合成事則妄元依真隨緣則真體成妄故以一巾之能同能異顯不與妄離二門各分明聖凡位別四義交徹明順逆接流若真在妄外六根非真何能即生滅契不生滅若妄即是真五隂未盡豈不執生滅為不生滅唯就一巾綰六逐一勘驗當機顯迷圓執依不別而別即依證圓別而不別若能息機歸寂超越世出世間則於世尊垂問之㫖當下了然矣。</p>
<p>如來觀機待時屢屢欲示未示砂裏無油令知好惡阿難大眾尚未親薦別求離言深㫖作受道近緣如來更不自說秪令在會諸聖自述發心豈離所宣十八界七大別有方便始信佛說法門字字皆實契理契機必獲果證我今為汝保任此事終不虚者此也亦反觀種種言句悉皆不實不捨方便終不自得如來嘗說汝等比丘知我說法如筏喻者此也。</p>
<p>最初即以音聲證明葢示娑婆教體亦顯多聞成病非密言過若密言當捨何以憍陳那一聞妙音頓證四果然則密言何嘗非秘嚴如來自鹿苑開演<span class='corr'>已</span>兩手分付故云六塵不惡還同正覺智者無為愚人自縛問十方如來於十八界一一修行實無優劣今諸聖悟十八界正同十方如來何以三空次第優劣宛然答諸聖所證雖三空不等一悟首楞嚴三昧即按位入圓所有優劣但成前後故佛告文殊實無優劣前後差別文殊偈中同入圓明亦詳列三世正此㫖也孤山<span class='note-inline'>(云湼槃敘昔則小無大分淨名方等則大隔小乗今經二乗作佛與法華同途闡提有性將湼槃共轍故使鹿苑之所證同成一乗之頓理均乎普賢此約實行若內秘外現既經發迹一揆何疑此約權行（云云）)</span>吳興<span class='note-inline'>(云佛問最初發心欲諸聖各述所證權實之道耳如陳那等雖曰妙音密圓但聞生滅四諦未可濫同如來藏理應知佛告文殊實無優劣前後差別斯開權顯實之正文又若本大迹小鹿苑所證不亦小乎豈顯本後翻令漸初密悟圓理（云云）)</span>不知首楞嚴三昧圓收五味而阿難末劫尚在有漏故如來垂問諸聖仰答皆舉最初方便既謂湼槃敘昔小無大分今正述鹿苑何得同成一乗頓理吳興之謫孤山誠當矣但指實無優劣始為開顯違耶輸授記之文更將前後差別濫同無差別亦未脫向來窠臼近注引香嚴聞擊竹靈雲見桃花證同於見聞得入廣立觀門則昧隂入處界大分合名相深㫖正觀答文殊見與見緣并所想相如虛空華詳明隂無隂性界無界性大無大性唯令一門深入塵既不緣根無所偶邪觀復舉如空華喻而結以不了妙覺明心妄隨七趣沉溺乃至觀隂各住五重區宇反覆合明迷不思議境妄作思議自成生死從上垂慈惟為拈去倒情非有實法且如香嚴燒却文字時何嘗向擊竹留心靈雲三十年間亦何嘗向桃花繫念妙喜云香嚴悟處不在擊竹俱胝悟處不在指頭莫於通天大路自栽荊棘。</p>
<p>二十五聖悉證圓通唯觀音從入之門與當機此界既全相應所破之惑亦從因至果無不該攝金剛三昧即湼槃五名無作妙力即無作四諦最後宣說表所證三摩提即首楞嚴王一切賢聖發覺初心皆依聞思修而教隨機異機逐教差權實施開之秘非轉輪真子何能妙契古佛觀機特垂鞭影菩薩因茲發妙耳門般若指須陀洹名為入流而無所入清凉云若謂證聖即是法塵法塵即所法塵不可得則真入聖流昔百丈溈山印證二僧<span class='note-inline'>(百丈普請钁地忽有一僧聞鼓鳴舉起钁頭大笑便歸丈曰俊哉此是觀音入理之門丈歸院乃喚其僧問適來見甚麼道理便恁麼僧曰適來肚饑聞鼓聲歸喫飯丈乃笑溈山在法堂坐庫頭擊木魚火頭擲却火抄拊掌大笑師曰眾中也有恁麼人遂喚來問你作麼生火頭曰某甲不喫粥肚饑所以歡喜師乃點頭)</span>妙喜亦以四尊宿入道公案證此<span class='note-inline'>(普說云老漢嘗愛真淨和尚道如今人多是得箇身心寂滅前後際斷休去歇去一念萬年去似古廟裏香爐去冷湫湫地去便為究竟殊不知却被此勝妙境界障蔽自<span class='corr'>己</span>正知見不能現前神通光明不能發露或又執箇一切平常心是道以為極則天是天地是地山是山水是水僧是僧俗是俗大盡三十日小盡二十九凡百施為須要平常一路子以為穩當定將去合將去更不敢別移一步怕墮坑落壍長時一似雙盲人行路一條拄杖子寸步拋不得[監-皿+糸]把著憑將去步步依倚一日若道眼豁開頓覺前非拋却拄杖子撒開兩手十方蕩蕩七縱八橫東西南北無可不可到這裏方得自在如今能有幾箇放得杖撒得手昔因真淨和尚新開語錄其時我老和尚在五祖堂中作首座五祖一日廊下見僧把一冊文字祖曰你手中是甚文字僧曰是真淨和尚語錄祖遂取讀即讚歎曰慙愧末世中有恁地尊宿乃喚首座我老和尚時在後架洗襪聞呼狼忙走出來祖曰我得一本文字不可思議所謂善說法要你試看休去歇去一念萬年前後際斷諸方如今有幾箇得到這田地他却喚作勝妙境界舊時寳峰有箇廣道者便是這般人一箇渾身都不理會都不見有世間事世間塵勞昧他不得雖然恁麼却被這勝妙境界障却道眼須知到一念不生前後際斷處正要尊宿如水潦和尚因採藤次問馬祖曰如何是祖師西來意祖曰近前來向你道水潦纔近前馬祖當胸一蹋蹋倒水潦忽然大悟不覺起來呵呵大笑祖曰你見箇甚麼道理潦曰百千法門無量妙義只向一毛頭上便識得根源去這箇教中謂之入流亡所所入既寂動靜二相了然不生纔得箇入處便亡了定相定相既亡不墮有為不墮無為動靜二相了然不生便是觀音入理之門他既悟了便打開自<span class='corr'>己</span>庫藏運出自<span class='corr'>己</span>家珍乃曰百千法門無量妙義只向一毛頭上便識得根源去又呵呵大笑馬祖知他<span class='corr'>已</span>到這箇田地更不<span class='corr'>采</span>他亦無後語後來住水潦庵禪和家來叅他有百十眾纔舉揚便賣弄這一蹋云自從一喫馬師蹋直至而今笑不休渠又何曾有峯巒疊翠澗水潺湲岸柳含烟庭花笑日鶯啼喬木蝶舞芳叢底說話來只道自從一喫馬師蹋直至而今笑不休這箇便是第一箇入流亡所動靜二相了然不生底樣子又不見雲門問洞山近離甚處山曰查渡門曰夏在甚處山曰湖南報慈門曰幾時離彼山曰八月二十五門曰放你三頓棒古人淳樸據實秪對自言我此回實從查渡來有甚麼過便道放我三頓棒大丈夫漢須共這老漢理會始得至明日便去問曰昨日蒙和尚放三頓棒未審過在甚處門曰飯袋子江西湖南便恁麼去洞山忽然大悟更無消息可通亦無道理可拈出秪禮拜而已既悟了便打開自<span class='corr'>己</span>庫藏運出自<span class='corr'>己</span>家珍乃曰他後向無人烟處住箇草庵不蓄一粒米不種一莖菜接待十方往來盡與伊出却釘㧞却楔拈却炙脂帽子脫却鶻臭布衫教伊灑灑地作箇衲僧豈不俊哉雲門曰你身如椰子大開得許大口這箇是第二箇入流亡所動靜二相了然不生底樣子又鼓山晏國師在雪峯多年一日雪峯知其緣熟忽起搊住曰是甚麼晏釋然了悟唯舉手搖曳而已峯曰子作道理耶晏曰何道理之有後來楊大年收在傳燈錄中謂之亡其了心此是第三箇入流亡所動靜二相了然不生底樣子又灌溪和尚一日見臨濟濟下繩床纔擒住溪便云領領這箇是第四箇入流亡所動靜二相了然不生底樣子這箇說似人不得傳授人不得老漢十七年叅也曾零零碎碎悟來雲門下也理會得些子曹洞下也理會得些子只是不能得前後際斷後來在京都天寧見老和尚陞堂舉僧問雲門如何是諸佛出身處門曰東山水上行若是天寧則不然如何是諸佛出身處熏風自南來殿閣生微凉向這裏忽然前後際斷譬如一綟亂[糸*系]將刀一截截斷相似通身汗出雖然動相不生却坐在靜倮倮處得一日去入室老和尚曰也不易你到這箇田地可惜你死了不能得活不疑言句是為大病不見道懸崖撒手自肯承當絕後再甦欺君不得須信有這箇道理老漢自言我只據如今得處<span class='corr'>已</span>是快活更不能理會得也老和尚却令我在擇木寮作不釐務侍者每日同士大夫須得三四回入室只舉有句無句如藤倚樹開口便道不是如是半年間只管叅一日同諸官員在方丈藥石次我只把箸在手都忘了喫食老和尚曰這漢叅得黃楊水禪却倒縮去我遂說箇譬喻曰和尚這箇道理恰似狗看著熱油鐺相似要䑛又䑛不得要捨又捨不得老和尚曰你喻得極好只這箇便是金剛圈栗棘蓬一日因問老和尚見說和尚當時在五祖曾問這箇話不知五祖和尚如何答和尚不肯說老漢曰和尚當時不可獨自問須對大眾前問如今說又何妨老和尚乃曰我問有句無句如藤倚樹時如何祖曰描也描不成畫也畫不就又問忽遇樹倒藤枯時如何祖曰相隨來也老漢聞舉便理會得乃曰某會也老和尚曰只恐你透公案未得老漢曰請和尚舉老和尚遂連舉一絡索淆訛公案被我三轉兩轉截斷如箇太平無事時得路便行更無滯礙老和尚曰如今方知道我不謾你我既會了却倒疑著幾箇禪頭乃問老和尚老和尚曰我箇禪如大海相似是你將得箇大海來傾取去始得若只將得鉢盂來盛得些子去便休是你器量只如此教我怎奈何能有幾箇到你田地舊時只有箇璟上座與你一般只是死了過得幾時便舉我立僧後來在雲居首座寮夜間常與兄弟入室老和尚愛來聽有時入室了却上方丈見老和尚同在火爐頭坐老和尚曰或有箇禪和子得似老僧你又如何支遣老漢曰何幸如之正如東坡說作劊子得一箇肥漢剮我却倒與老和尚入室被我拶得上壁老和尚呵呵大笑思量這老和尚粉骨碎身亦未能報)</span>忽然超越正大悟門開二卷云若能轉物即同如來身心圓明葢圓乗一悟頓同諸佛三漸慧性明圓鎣十方界識盡十方明徹等覺圓明兩處十方雖同而明圓圓明迥別今菩薩自述標十方圓明非證等覺何能有此兩牒金剛三昧與是覺始獲金剛心中能入菩薩金剛乾慧亦無不互映寂滅即大佛頂即敷座宴安於此接流通真如門即上合上合即如來密因即正觀全證本覺本覺法界一相即是平等法身與佛如來同一慈力則諸佛度生即菩薩度生菩薩現身即諸佛現身故能對菩薩現於佛身乃至隨機感現十法界身雲如明鏡對質無現之現現實不現而各滿其願解脫成就於此逆流通生滅門即下合下合即諸菩薩萬行即他觀全證不覺不覺本是性惡法門何須更斷與諸眾生同一悲仰則眾生音聲即菩薩音聲菩薩音聲即眾生音聲故能觀其音聲即得解脫乃至七難三毒二求界中廣施無畏如空谷答響非應之應應實不應而於菩薩身心獲十四種功德若非上合慈力何以顯佛法妙非下合悲仰何以顯眾生法妙非本覺妙心何以顯心法妙天台大師釋法華經普門品<span class='note-inline'>(云一人法二慈悲三福慧四真應五藥珠六[宴-女+六]顯七權實八本迹九緣了十智斷今下合十四無畏即彼前一番問答明觀世音無緣大悲愍傷㧞世間苦集興眾生誓度煩惱誓斷二願智慧莊嚴普放淨光明滅除癡暗[宴-女+六][宴-女+六]於觀境真寂不動即法身譬藥王樹身徧體愈病[宴-女+六]作利益無所見聞三毒七難皆離二求兩願皆滿眾生三業顯機感法身靈智[宴-女+六]應隨自意照自行化他實智不動本際根本是了因種子究竟是智德十四夜月光明幾望中義今上合三十二應入國土身即彼後一番問答明普門於十雙中則屬就法多種分釋攬無上之法故稱普門無緣大慈愛念欲與出世道滅因果之樂興法門誓學佛道誓成二願福德莊嚴住首楞嚴普現色身隨機廣利出沒多端即應身譬如意珠王身隨意所與顯作利益目覩三十三聖容耳聞十九尊教三業顯應赴其[宴-女+六]機三土眾生十重獲益終歸秘藏隨於他意照自行化他權智迹任方圓根本是緣因種子究竟是斷德如二十九夜月邪輝將盡中義兩門問答含無量義橫則徧周十方[監-皿+立]則冠通三土而五隻中謂觀為圓觀世為不思議實相境音為佛機十義解普中道正通實相為門又以觀世音普門即對三號觀即是覺覺名為佛即佛陀世音是境境即是如即多陀阿伽度普門即正徧知即三藐三佛陀又云聖人三業無謀而徧應一切亦名三不護三不失三輪不思議化即今四不思議無作妙德)</span>清凉大師釋華嚴入法界品<span class='note-inline'>(觀音菩薩告善財云善男子我<span class='corr'>已</span>成就菩薩大悲行解脫門善男子我以此菩薩大悲行門平等教化一切眾生相續不斷善男子我住此大悲行門常在一切諸如來所普現一切眾生之前或以布施攝取眾生或以愛語或以利行或以同事攝取眾生或現色身攝取眾生或現種種不思議色淨光明網攝取眾生或以音聲或以威儀或為說法或現神變令其心悟而得成熟或為化現同類之形與其共居而成熟之善男子我修行此大悲行門願常救護一切眾生離險道怖離熱惱怖離迷惑怖離繫縛怖離殺害怖離貧窮怖離不活怖離惡名怖離於死怖離大眾怖離惡趣怖離黑闇怖離遷移怖離愛別怖離怨會怖離逼迫身怖離逼迫心怖離憂悲怖復作是願願諸眾生若念於我若稱我名若見我身皆得免離一切怖畏善男子我以此方便令諸眾生離怖畏已復教令發阿耨多羅三藐三菩提心永不退轉疏梵云婆盧枳底觀也濕伐羅此云自在若云攝伐多此云音然梵本之中自有二種不同故譯者隨異而法華觀音品中云觀其音聲皆得解脫即觀世音也若具三業攝化即觀自在觀即能觀通一切觀世即所觀通一切世若云音者亦通所觀即所救一切機若云自在乃屬能化之用以上同如來妙覺真心故常在一切諸如來所下與眾生同大悲體故普現一切眾生之前大聖久成正覺號正法明示為菩薩義言等佛耳別明普現之義有十一句方法華經三十五應乍觀似少義取乃多彼三十五應但是此中或現色身及說法耳二善男子我修行下約大悲行以顯業用救諸怖畏故於中三初離世怖有十八種初三約煩惱即是因怖餘皆約果縛殺貧三不活開出黑闇<span class='corr'>已</span>下皆五怖中事上約所離二復作下即能離因念即是意三業皆益故三我以此下令進大心方能究竟離二死怖鈔然觀即下第三隨字別釋觀即能觀者顯屬菩薩通一切觀者即智者意言世是所觀通一切世者世畧有三謂三世間若山若水懸崖邃谷畏難之處器世間無量眾生即眾生世間亦觀佛會所有眾生常在一切諸如來<span class='corr'>所</span>即觀察智正覺世間按文就義自在即寛直就名言自在却局闕所觀故然有能觀必有所觀不爾於何而得自在能所無二不壞能所一觀一切觀無觀無不觀為真觀矣)</span>皆與此文宛合問上合下合符正他觀其義云何答正觀見修證三分從初心以至因滿此從因滿以至初心順逆不同更無別㫖他觀從阿鼻極苦闡提五隂以至識盡十地五隂此十四無畏始於大火所燒即阿鼻果報大火也乃至第十四現住世間諸法王子六十二恒河沙數上通十地即無明大火也亦從極惡異熟以至極善異熟無一不同四不思議即二門不二出入自在天台釋水火指惑業苦三種藏通三乗別圓菩薩修道之時竝為五住煩惱惑火所燒各修方便方便未成火難恒逼稱觀世音方便即成便得解脫一一當其法門細作機感尤為有徵。</p>
<p>若諸菩薩進修無漏正當十地滿心唯證等覺乃能為十地說法我現佛身古注皆指初住引天台本下迹高為證然大師釋普門品云<span class='corr'>已</span>成種覺號正法明次當補處稱為普光功德其本迹如此寧可測知又釋遊諸國土通約十身多種四句料揀<span class='note-inline'>(初以人對人四句自有一界身度一界自有十界身度十界自有一界身度十界自有十界身度一界若妙覺法身應實報土為舍那佛受化之人純諸菩薩皆求佛道更無異身此一界度一界也若方便有餘土五人同生皆求大乗上文云而於彼土求佛智慧於此土為佛亦是一界度一界也若同居土寂滅道塲初成佛先開頓說稟教之徒皆有見思煩惱之人而是圓機同感佛身亦得是一界身度一界也若寂滅道塲稟教之徒諸界不同或人或天龍神鬼等又根性圓別兩異雖諸界不同同見一佛身而為說法即是一界度多界也若有一界之機但見一界身現則不得度則示種種之身眷屬圍繞共逗一緣是名多界身度一界也若佛身菩薩身徧作十法界身徧入諸道各令得見同其形像而為說法此是多界度多界用此四句歷五味五時現身皆如此更有約說法多少以法對人四句復有因果相對依法修證四句（云云）觀音明了眾生根之所趣或示現身多少或說法多少或修因多少或證果多少逗彼機宜必無有差又釋應以佛身得度者即現佛身而為說法指凡聖同居穢土中頓機所感即見舍那菩薩與百千圍繞處胎說法十方眾聖皆在胎中出胎光明徧滿寂滅道塲成盧舍那佛轉一實諦無量四諦等法輪譬如日出高山先照即聞頓教見佛性得度也故湼槃云雪山有草名曰忍辱牛若食者即得醍醐此之謂也若小機感佛正念入胎出生王宮六年苦行樹下草座成老比丘佛於鹿苑轉生滅四諦法輪五人初得甘露悟小乗道既非醍醐未名得度故云但離虚妄名為解脫其實未得一切解脫未堪大教如聾如啞於其無益止有[宴-女+六]熏之力取譬如乳聞方便說三乘斷見思時爾時轉乳名酪次聞方等四種四諦用大彈小恥權慕實起殷重心名為生酥次聞般若三種四諦轉教其心稍純名為熟酥次聞法華捨三方便但說一實佛之知見聲聞疑除受記作佛菩薩迷去增道損生爾時名為醍醐菩薩之人處處得去鈍者亦同二乗二乗之人始自於此得見佛性故云始見我身聞我所說即皆信受入如來慧證前大機初得醍醐也除先修習學小乗者我今亦令得聞是經入如來慧即證小機始於法華得入醍醐也若復有鈍根於法華不悟更於般若調熟至於湼槃說勝三修即明常住得見佛性乃是醍醐是為同居穢國示現佛身說圓漸法或示種種身說圓漸法四句此開五味義穢國既爾淨國亦然既有利鈍兩機寧不頓漸二說以明應身及說法也此中應明別圓本觀所起慈悲今徧法界起應例前思之問經但言遊於娑婆不言實報方便等國答總答中云遊諸國土諸是不一豈止獨娑婆耶又如大本文云若能深觀見我在耆闍崛山共聲聞菩薩僧此即娑婆而是方便也又云即見我純諸菩薩無聲聞緣覺者即此是實報也故約二土明義無咎問二土同稱為法性云何異答真諦中道此則大異又問佛云何度佛答等覺菩薩作佛身度初地佛何意不得如人亦能度人（云云）)</span>諸名不一橫則徧周十方[監-皿+立]則冠通三土若但證分真之初既非六解一亡何云我得佛心證於究竟問勝解現圓似是比智何以稱為因圓之位答勝解有正有邪邪即識隂將盡十種伴侶正即華嚴世主妙嚴品讚道塲眾海以勝解力入於如來功德大海得於諸佛解脫之門遊戲神通即今上合下合<span class='note-inline'>(清凉謂乗因入果是比智知如見鸞翔知太虚可冲矚龍躍知宏海可汎以勝解力印可佛言知福慧之深遠以信解力瞻仰佛化知慈悲之廣大亦是勝解印持果德鈔云前則印言比知二嚴與慈悲皆教道今云印果則心冥果海為證道)</span>夫六凡三聖皆云我於彼前以不知轉識現故見從外來唯等覺圓明離於見相故聞法解脫而無有彼此我現佛身葢同安住秘藏也孤山<span class='note-inline'>(解初於聞中十三句云初五句明聞慧次四句明思慧後二句明修慧聞則亡言達理思則言理俱亡修則境智齊冺（云云）)</span>吳興<span class='note-inline'>(解從聞思修入三摩地云聞非無觀以觀行成時正在思修故應知三慧有橫有[監-皿+立]橫則名字<span class='corr'>已</span>上位位有之[監-皿+立]則名字為聞觀行為思相似為修三慧具足能得相似分真之定又云無三慧是理即佛有聞慧是名字即佛有思慧是觀行即佛有修慧是相似即佛是故備斯三者能入三摩成分真佛及究竟佛又解初於聞中十三句云舊約三慧次第銷之今則不爾節文為四一亡前塵二盡內根三空觀智四滅諦理言入流亡所者流謂法性所謂音塵入之與亡通乎觀行相似之位已上四節若約三慧言之從初入流義必具足不可亡所未有思修苟執次第恐傷文理又破舊注具佛性故可仰義云慈力者慈既與樂必能㧞苦應以力字兼於悲義悲仰者悲謂悲苦仰謂仰樂此非屬應葢言其機也是故猒患苦道則以悲為機欣慕樂果則以仰為感菩薩所證圓通之理徧在眾生悲仰之中故曰與也同也當知眾生由悲故能感㧞苦之力菩薩由慈故能應仰樂之機感應常冥與㧞常顯若曉斯㫖則下文三十二應乃至四不思議無忘其本（云云）)</span>不知三摩地之名該於定散通徹果因而三慧三空修證不同分真究竟因果懸隔諸聖啟發當機入門之緣各述最初修證所臻不離現在若未窮因滿寧足以當茲選菩薩迹示等覺故從發心受教為始寂滅現前為終全具五忍及正他二觀頓悟漸修漸修頓悟種種差別入流亡所即映前獲無生法忍漸即漸次深入增即增上妙理不住即數量銷滅生滅既滅對後已滅生滅寂滅現前對後精妙未圓忽然超越對後發化超路問忽然超越可符超位得忍明列五十五位安能相符答三空不生即無生忍三空寂滅即寂滅忍動靜二相了然不生即乾慧地如是漸增聞所聞盡即盡是清淨四十一心盡聞不住即次成四種妙圓加行地前初僧祗也覺所覺空即從初地覺通如來至登七地盡真如際二僧祗也空覺極圓空即一真如心覺即發真如用極圓即修習圓滿從八地至地滿三僧祗也生滅既滅指二死<span class='corr'>已</span>盡忽然超越即越三僧祗入寂滅忍故云因入流相此見道位得三摩提此分真位成就菩提即等覺位全證首楞嚴既知名字屬聞觀行成時正屬思修則唯此二即可配三慧向後皆屬解根亡塵三空次第矣雖發真所修不離三慧然初修三慧迥異發真却以修慧配入相似而入流以下之文不配後三即豈非六即義闕自語亦相違耶夫入流名須陀洹此屬大乗即當中中流入非未發真前三慧可擬已接如來法流故能上下合亦非十地<span class='corr'>已</span>還之位佛示解結竟具明從三摩地得無生忍今<span class='corr'>已</span>證三空正當六解一亡何得前作觀行後作初住舊注以仰為可仰全昧眾生仰救其失顯然即謂悲仰屬機亦未知同悲仰者亦機亦應猶慈力屬佛而與之同慈力者則亦佛亦非佛也菩提薩埵二義不同與樂即誓學誓成證出世道滅㧞苦即誓度誓斷㧞世間苦集若將慈力悲仰互相矯亂則菩薩四弘名義俱紊矣蘇子由<span class='note-inline'>(云予讀楞嚴知六根原出於一外緣六塵流而為六如來為設方便使知出門即是歸路故指湼槃門初無隱蔽若能洗心行法六用不行中中流入與法流水接猶恐未知所從乃使二十五弟子各說所證觀音以聞思修為圓通第一若能圓㧞一根則諸根皆脫於一彈指頃徧歷三空即與諸佛無異矣既又讀金剛四果乃廢經而嘆曰須陀洹所證即觀世音初於聞中入流亡所入流非有法唯不入六塵安然常住斯入流矣往則入塵來則返本斯陀含雖能來矣而未能無往阿那含非徒不往而亦無來至阿羅漢則往來意盡無法可得然則所謂四果者其實一法也但歷三空有淺深之異予觀二經之言本若符契而世或不喻故明之宗通云子由故見善知識來發二經㫖雖似新奇要自胸中流出至謂一彈指徧歷三空即與諸佛無異非徹底頓悟不能為此語)</span>不依觀行銷文甚為有見但以般若須陀洹釋今入流猶未究小大偏圓名同義異誤以小機三果為今三空小阿羅漢無法可得挍前三果雖有深入但得人空圓乗觀之尚在纏空不化更進俱空不生得無生忍始符觀音超世出世也正脉<span class='note-inline'>(云藏識心海一體而具六用在眼為見在耳為聞今取第二故曰聞中非耳識及耳家意識乃指根中聞性思即不著空有一味反聞修謂達於萬行又指初於聞中為起修之初以六結分科謂入流者旋轉聞聲反聞自性順聞奔聲出注謂之外流反聞照性內注謂之入流又謂前後德相神化不無優劣分上合下合初住三十二應三賢十四無畏十地四不思議前三等覺德相後一妙覺證極謂功德約菩薩無畏約眾生)</span>不知權實眾機不能圓悟自心非幻成幻皆由取著如來拈去倒情但云不取何得以取捨心修三慧為三空因此先佛方便葢思修必由聞無聞則如覆器不受亦易墮增上慢<span class='note-inline'>(如四禪比丘及四十八種妄言證聖)</span>聞修必依思無思則如漏器雖受而失亦易墮謬解<span class='note-inline'>(如何難七徵所引佛語滿慈以妙明明妙為若此不明)</span>聞思必須修無修則如穢器不堪飲用亦易墮數寶<span class='note-inline'>(如來訶阿難不能免難阿難亦自述積劫飄零)</span>三慧闕一何由證三空故云從云入入流者入八聖道亡所者不入六塵益加增進生滅既滅寂滅現前乃徹究竟若將證三空誤作起修之初則修證相濫况妄分六結於如來所說菩薩所證皆無文耶問若爾何以恨無始多聞答阿難自述明指多聞善根心清淨故尚未淪溺孰非多聞熏習所致唯欲漏不先除致不能免難故為恨耳。</p>
<p>問末法魔強初心未悟何能不取答阿難既悟重請攝心如來但示精嚴三學顯密熏修葢除事悟理皆由不取之力如三漸除助即不取障緣刳正即不取障性違現即不取順障三業自然心無所之六用不行即不取極致不緣不偶十方皎然豈令認法塵為聞中况屈曲徑直先動後靜之云也問精嚴四重建壇誦呪何以不墮彼過答此即初漸二漸對治悉檀密印不容分別即六用不行况一一事行寓無盡旨趣難以意求感應道交定得冥顯二加觸目遇緣熏成無作妙力矣問楞嚴大定深玄今惟以不取指盡工夫何能頓契答正如演若迷頭種種發狂智者但告曰莫覓若更指為何在當知是人亦一演若矣問不取無非幻如來所說何以指屬觀音之修答觀音所證即如來所演如幻聞熏聞修金剛三昧即如幻三摩提金剛王寶覺既標一路湼槃門古佛今佛無不同遵豈觀音獨能外此超出世與超無學同頓超一切唯在不取大士自言無作妙力無作即不取所謂無取是菩提離攀緣故文殊偈中讚觀音法門宣說金剛王如幻不思議我亦從中證皆指祗夜伽陀中旨趣非別有也問圓覺普賢章如來明教以幻修幻今暫假反聞以為入門何定不許答知幻即離即如幻聞熏聞修不作方便即不取若妄立影像與離幻相違問普眼章亦假說方便答假說方便令知身心俱為幻垢故云證得諸幻滅影像故何得存影像以求寶積經文殊曰天子若人一心精專自受貪欲心發即應覺知方便散除還令寂靜云何散<span class='corr'>除</span>應作是念此是空此不淨求此欲心生處滅處從何處來去至何所其中誰染誰受誰為染者誰為染法如是觀時不見能染不見所染不見染事以不見故則無有取以不取故則無有捨以不捨故則無有受不捨不受則名離欲寂滅湼槃問彼釋似合文殊旋聞返源自聞聞否答此謂狥文迷㫖認指為月夫高由下起是因非生旋聞為循聲而發返源愍逐相而興自聞聞為對持佛佛對症之談本無實法無非發明不取若復依文執義機神既動本明何由開發經標見猶離見見不能及無見即湼槃既云無見則亦無聞安能以聞聞之耶問若爾何以教令自聞聞答此乃指法之妙如令演若但不照鏡亦不狂走則頓得本頭然演若終不自見若謂可見依舊是影像矣問若爾何以文殊頻作是指答文殊世尊同一大用皆在未疴以前著到豈容汝測量經標阿難承當處更不如何若何但云無疑唯是中無疑始明了歸路即入真修若於文殊言下影迹未化與尚留觀聽何異問彼疏以永嘉息念忘塵配今入流亡所如何答永嘉後文尚有一念五隂種種料揀彼亦謂永嘉方談最初銷顯向後更有修治斯經<span class='corr'>已</span>談深證高位向後唯彰發用足知不符又四不思議<span class='corr'>已</span>證等妙等覺接流即上合妙覺逆流即下合則不應判上合下合尚在初住又上合即三十二應下合即十四無畏亦不應以三賢判三十二應十地判十四無畏經標無作妙力金剛三昧前後皆然則非前淺後深其義甚明三十二應述前人進修功熟各各不同感菩薩隨機現身如洪鍾待扣十四無畏明菩薩生滅既滅一一究竟令眾生隨念離怖如霖雨拆膠皆因緣合論以顯體同進修無漏是眾生因滿令其解脫是菩薩緣加知見旋復即菩薩根解火不能燒即眾生塵亡無畏功德安可分二。</p>
<p>問五體放光至山河不現合成一界為表何義答此非表義且引南嶽思大禪師已證圓頓六根清淨位解法華移諸天人置於他土為作方便<span class='note-inline'>(問曰佛大慈悲平等說法眾生普聞復何意故說法華時放眉間白毫光明三變世界八方為一佛土移諸天人阿修羅三塗八難置於他方不得聞法當知如來心不平等答曰如來智慧非汝境界妙法華會但說一乗頓中極頓諸佛智慧為大菩薩受如來記難信難解是故五千退席漏盡二乗新發意及不退諸菩薩等疑不能解何况餘人如轉輪聖王莊嚴四天下集諸轉輪聖王共論聖王事唯有智慧大臣乃能信解得近王座同論王事惡臣無智則不堪聞何况餘小王及諸僕使如來頓教唯有一生補處無垢大士得佛智慧受如來記乃得聞之此會不說引導教餘人在座若聞不解即生疑謗墮於地獄如閻浮人眼非天福報不堪見諸天光見者雙盲又如世饑病絕食來久恣飲飽食必死不疑天人阿修羅三塗八難尚不得見肉眼眉間授記光明何况聞說受如來記若聞則生誹謗永失聖心斷諸善根作一闡提將護彼意不令聞之問曰諸佛神通無量方便一音說法隨類得解何故移置他土答曰如汝所問他土之㫖有二義一者本土是如來藏一切眾生不能解故貪善惡業輪廻六趣二者一切眾生無量劫來常在六趣輪廻不離如<span class='corr'>己</span>舍宅亦名本土薄福德故不能感見三變座席不聞本無如教甚深妙聲是本無如如來如一如無二如本末究竟等唯佛與佛乃能知之餘人不解不聞是故名為置於他土復次五千天人阿修羅及難處異座異聞得解薄少永捨六趣是故復名置於他土實不移却不覺不知不離本座物解不同故云他土（云云）)</span>唯證乃知難可測也覺海即妙莊嚴澄圓圓澄二門不二元妙即非一非六真如門元明照生所十二句即一六義生生滅門元明即本覺照即不覺所即業相次句依業起轉次四句依轉起現即遺識精元明用攀緣心為自性名無始生死根本空生大覺中四句貼喻釋明生滅門中本覺無漏不覺有漏有漏現空空生大覺如海發漚有漏全以無漏為體更非別法故下云頂禮如來藏無漏不思議漚滅空本無二句即發真歸元此海漚喻應上見道分如來所指當機所悟明以海喻真如漚喻生滅全據一心二門非依第八識建立生死湼槃因最為昭著歸元性無二二句廣明十方大覺因利鈍機悟有難易建立別同一乗權實施開各隨時節聖性二句具攝逆行順行二觀差別初心二句指未圓自在慧者遲速不同即日劫相倍若非選擇則鈍置下劣中枉經塵劫矣色想結成塵二十四偈揀諸聖方便因諸聖已悟別舉未悟亦猶正選圓通復指迷聞以相形對明門門皆具正邪葢因本覺不覺有隨情隨智之差致令依根修證有圓通不圓通之別如來分別六根功德挍今重選文義錯綜前耳舌意三根皆據覺義此舌意二根據不覺義餘三根亦然下文發明不齊皆在揀內取捨不同良有深㫖。</p>
<p>夫同此根塵識在陳那諸聖<span class='corr'>已</span>得塵色既盡妙色密圓即本覺<span class='corr'>已</span>顯雖三空不等然皆破妄發真不比凡外豈非<span class='corr'>已</span>悟即皆具圓通常而色想結成塵指初修三慧尚滯三有對中互闕不等故雖七大皆在所揀唯耳根不覺之相與本覺之體從因至果三德皆同是以選此若但見耳根與餘五異尚住不覺相中我今白世尊六句顯娑婆界中清淨教體離苦得解脫十句顯大士所入與此相應具明䨇超世出世間上合下合悟證體用我今啟如來二十六句具釋圓通本根義取修道而標觀音所說足徵如來所示即菩薩所修今此娑婆國八句正明教體耳根本來圓妙由迷真執似故令悟似證真隨所淪三字指出當機顛倒病源淪即沒溺文義波濤邪思即緣心聽法旋流獲無妄即對病之藥阿難汝諦聽十七句皆發明旋流顯病瘥藥亡非令執藥成病見聞如幻翳十句以喻重明初二句喻迷次八句喻悟悟後之境與未悟無二但淨極光通不為所染故邪正二觀咸在汝今如世巧幻師六句更以喻喻入一六淨次九句法合即取上根塵同源㫖破權實漸頓修證未契真源大眾及阿難五句顯正倒不離但能頓悟即得入流所謂十二處亡閑影響三千界放淨光明非以思惟心作反旋歸根之解也此是微塵佛十句顯三世修學定從茲入夫寂照含空證真覺成之相即如來密因修證了義觀世如夢不能留形即諸菩薩萬行首楞嚴餘塵尚諸學明指即今朂令證入無餘勿自怠也誠如佛世尊二十一句頌<span class='corr'>已</span>承命選擇分明於中頂禮如來藏二句明如來藏心本來無漏不可思議正應歸元性無二惡慧不能知故願佛加被方便易成即頌日劫相倍圓通二句正示觀音法門以詶真實垂慈之請也問如來藏在纏何以標為無漏答本淨本不覺是以真妄皆不思議真不變即妄體空真隨緣即妄成事真不變亦即妄成事真隨緣亦即妄體空四義各配交絡隨舉一種即攝一切隂入處界皆言虛妄意實明真妙性圓明離諸名相意亦明妄故知妄法緣生無性真體不動徧周修道分知見無見斯即湼槃亦就達妄空處指真本有故云無漏真淨云何是中更容他物也問如何相妄性真而言無二答性淨隨染不生滅即生滅染性常淨生滅本不生滅不動真而恒俗不破俗而恒真不礙一心雙存二諦是名不思議寂音合論<span class='note-inline'>(謂分別前境故曰元明元明已落明了意根之地則是似量似量立則現量沒)</span>不知元明乃生滅門中真如承上寂照即是本明照即妄為明覺想澄成國土即世界顛倒知覺乃眾生即眾生顛倒二顛倒因由照妄生何得以元明為似量孤山<span class='note-inline'>(解揀音聲問陳那悟聲塵與觀音耳根其義相類何故文殊揀以為非答聲是佛語根乃自身認塵則著他語言觀根則了<span class='corr'>己</span>心性是以聞聲亦為所揀)</span>不知相妄性真十八界皆然根亦同異失凖塵亦清淨本然一非含一切即妙音密圓何得生取捨心失揀意也正脉<span class='note-inline'>(謂密言即前開示徒聞無益秘嚴乃求施行證從入之門阿難意中望佛不勞自說但勅諸聖各說則當機自可默契不欲言請乃以意請（云云）解四維虧一半謂語之忽畧若實一半當唯六百（云云）)</span>不知密言秘嚴有何定相阿難將謂秘嚴在密言外密言但能成就多聞故云還同本悟與未聞無別求惠秘嚴曰密機曰[宴-女+六]授皆離言意佛即勅諸聖各說文殊重選此正大覺臨機妙用文殊承命令阿難即用耳根病即是藥藥即愈病觀諸聖皆住秘嚴得首楞嚴三昧初何嘗離言亦不因佛說成病故如來昔為諸聖密言即今為阿難密言阿難今所得密言即前諸聖所證秘嚴也若謂勅說之意由阿難請豈能顯藥病相治之妙問病即為藥藥即愈病有文證否答烏芻瑟摩化多婬心成智慧火阿那律陀失其雙目得樂見照明金剛三昧憍梵波提因牛呞病得觀味之知非體非物古佛今佛妙用不測皆此類也見性中明前不明後皆論肉眼若得天眼前後內外悉皆無礙不明後<span class='corr'>已</span>顯四方之闕唯後二百復指二維共虧二百但對四維為半不對千二為半作忽略解尚昧文言何况揀意。</p>
<p>二十五聖說圓通畢承諸佛交光灌頂普獲金剛三昧如來仍勅文殊選根被當機此界並逮末劫眾生一蒙决擇恒沙來聚大眾各各得益葢顯首楞嚴三昧得忍發化二種大悟攝盡凡聖諸位藏通三乘別教五十五位聞經頓悟即其所證位位可以入忍佛前印阿難得須陀洹今得本心遠塵離垢從太乘初果入無生忍性比丘尼從小乘三果證四果并無量發心即三漸次位修入忍方便也吳興<span class='note-inline'>(云阿難從說偈讚佛來五番彰灼領悟圓師判為增道理必然矣)</span>長水<span class='note-inline'>(云阿難方悟圓通從耳根入猶未有證)</span>正脉<span class='note-inline'>(云阿難示在初心初果又示多聞無力三心未顯故同大乘觀行小乘方便一類未證之機)</span>未究菩薩發心從初已來異凡小故悲智相導大誓大願不可思議說偈讚佛全具四弘即三心也復承開示發覺初心得心迹圓明悲欣交集圓明即直心正念真如欣即深心樂修善行悲即大悲度眾生苦若猶未證何能觀佛菩提湼槃從因徹果竟判為增道則於請位有妨亦不待聞經名始斷六品微細矣問經力超勝凡夫皆可入忍獨判性比丘尼為小三果何耶彼既屬小何獨判阿難大乘耶答阿難歸來佛所即求十方如來得成菩提最初方便摩登由神呪力銷其愛欲但得出纏機分小大其義昭然經中前後合明<span class='note-inline'>(以此積劫多聞熏習不能免離摩登伽難何須待我佛頂神呪摩登伽心婬火頓歇得阿那含彼尚婬女無心修行神力[宴-女+六]資速證無學云何汝等在會聲聞求最上乘决定成佛云云)</span>主賔權實各顯時節因緣直至得菩提心入徧知海更無優劣可分也。</p>

<p class='juan'>楞嚴妙指卷第四<span class='note-inline'>(終)</span></p></div>
</div><!-- end of div[@id='body'] -->
</body></html>