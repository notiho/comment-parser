<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴妙指</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'></div>
<div class='div-other'><a id='mulu66' /><a id='mulu67' />
<p class='juan'>楞嚴妙指卷第十</p><p class="byline">釋弘演述</p><p>夫真妄名別則頓漸相違逆順體一則歸源無二阿難欲明觀隂即前依湛旋妄就圓融行布礙無礙揀圓別各機同之不同教權證實會門宅脩證不同之同故述五種虛妄為本想心即前隂濁及觀其所由此㫖平常未聞今蒙微細開示全體是虛宜一了一切了何以復分五重破除若定麤細成異非一證一切證何以竟入妙莊嚴海從初開示心目為咎而見脩證三分獨問詣真此請清明心目獨指詣妄互顯正邪差無差不關法體界即迷悟事理邊際如來所舉精真妙明妙明真精即真如門本覺圓淨斯元本覺即生滅門覺即無為不覺即有為執差別無為亦是有為達體空有為本是無為悟理除事不離於此先標二門同體妄本無生云非留生死及諸塵垢即頓悟之理也次指二門義別真體隨緣云皆因妄想之所生起即漸除之事也宛轉發明二門開合則五種隂但依名相妄想非關正智如如不思議熏變是現識因云乃至虛空虛空從迷真現即晦昧為空發生諸器世間即結暗為色汝現色身即色雜妄想想相為身受想行識不離見聞覺知即聚緣內搖趣外奔逸如演若迷頭認影若離本頭影不可得三文互顯攝盡根身種子器界因緣自然悉皆無因一一與前廻映更明五重淺深邊際對待不同生起滅除從細至麤從麤至細分空華濃淡挍兔角短長而迷悟情量宛然心目間矣夫生滅門覺義本始究竟全體真如依覺有不覺根本枝末一期流轉異相即事事有差別同相即理理無差別理事雖分頓漸銷盡無非徹源重舉<span class='corr'>已</span>示劫波巾結顯根隂無別因機利鈍遂分真岐若功窮位顯唯一自住三摩提長水<span class='note-inline'>(云不更具敘色之與心三種相續故云乃至虚空無為尚是妄生豈况有為一切諸法狂癡故有故如認影)</span>未究唯色與空是色邊際對器世間明空正屬同異相與脩道明劫濁義符汝見即今迷認也虚空即今乃至虚空也徧十方界即下器世間也若判虚空無為則滿慈章不應以無同異判屬有為矣吳興<span class='note-inline'>(云名恒常者真際以見聞為用則動精明為體則常不知今文即以見聞為精明動用為常體何則識無所存徧在諸根根對境時雖涉於用用在無記未起善惡指此無記名為精明湛不搖處若約分齊明之五識五意識并第六心王皆是其處佛恐眾生計此為常故寄阿難先且定云名恒常者若實精真不容習妄此破其常也精謂精明真謂恒常何因下示妄習相念念受熏者以昔覩奇物納種在識既不忘失則知中間常為無明念念熏習熏習即妄何精真之有六根互用等始破見思故妄想得滅即麤垢先落也問既上文受熏約無明說今妄想滅何止見思耶答無明所熏亦見思種子故前指見物有憶有忘正是麤相合種現雖盡而根本猶存非謂六根得真互用問此首楞嚴體無不圓宗無不極至於破隂力用何短乎答非是力用不恊體宗由辨魔中五十重境皆從分叚五隂妄想中現今齊此論滅故且至六根互用若如前文返流全一六用不行即破根本無明有異此中顛倒妄想也又解理則頓悟四句作二種義一者以此四句俱作觀行立伏義釋之謂依理頓悟乗悟脩觀用觀併銷而其五隂任運麤者先除細者後盡故曰事非頓除因次第盡前文所明五隂區宇次第而顯者即其義也二者以上二句作相似位說下二句約觀行位說觀行可見相似位者從入初信似證三諦名理則頓悟圓破五隂名乗悟併銷但此併銷有盡未盡盡在七信未在<span class='corr'>已</span>前上文所明五隂若盡能超五濁者即其義也又解我<span class='corr'>已</span>示汝劫波巾結謂六根迷真起妄因妄成根必無先眼次耳之異至於返妄歸真亦無從麤至細之理豈非橫義前以解結次第為喻者但取六根差別及選圓通謂之次第今明五隂亦迷真起妄因妄成隂既云生因識有滅從色除豈非[監-皿+立]義若以解結喻之則兩番次第宛有倫緒當知前文舉喻不可以喻難法此中引例不可以根難隂適時之說須曉大綱又前示巾結難成次第至解縈之際一六同時葢欲一根返源六根解脫今亦如是故相似位一隂若破五隂皆除所以作兩義釋頓漸之文亦順斯意)</span>未究一心二門一識二義旋元自歸同中之別別中之同何能息自他種種疑執根隂破除名義該攝二觀見道明五隂本如來藏指第八即妄即真修道明五濁亦據汝今見聞覺知遠契如來常樂我淨皆從色為始至命而終既言永斷根本無明二觀皆結成無上道則知修證所窮必臻極果又汝精明湛不搖處若專判五識五意識第六心王何獨遺七八受熏持種性相二宗俱指頼耶曰想元曰罔象虚無微細精想非六根互用開合無時得滅豈非第八合破異相開破同相同異失凖俱破正當破和合識滅相續心依智淨相能作一切勝妙境界住首楞嚴定何得仍判顛倒妄想得忍發化頓悟是同既以前為破根本無明不應以後為止破見思况前喻璢璃明月後喻如淨璢璃內含寶月意顯頓悟雖一解證不同反謂前發行歷位為微細生滅不行後發化超位為麤垢先落豈不於解證二悟更顛倒也理則頓悟乗悟併銷判齊七信現違超位入海我<span class='corr'>已</span>示汝劫波巾結疑法喻不齊妄以根隂相難則惑於舊注源者一真法界返者破生相無明觀隂不同解根非入相似縱證纏空不化位同相似亦但破異相安得返源况一隂盡但超一濁尚非相似去源甚遠正脉<span class='note-inline'>(科精真妙明五句明真本無隂下二句表隂皆妄生分為問答謂皆字總躡上死生塵垢乃至虚空應以伏難起之答此等皆因五種妄想次第生起而<span class='corr'>已</span>豈性真本有耶解於身不出見聞覺知謂迷位雖通收八識而修斷位中前四隂盡無復麤浮遷動更何論於前七此唯目於第八舊注濫收前七失㫖解互用合開謂十信滿心十住初心之際解因界淺深謂歷五隂各有若離色想而棲心空淨未出色隂一切空忍皆非究竟斷諸取著而不忘猒捨未出受隂一切背捨皆非究竟除諸念而不忘無念未出想隂一切無想皆非究竟盡生而不盡滅未出行隂一切滅定皆非究竟有入為湛入無入為合湛湛入位當七信合湛位當八九十信盡湛入而不盡合湛終未出識隂識隂盡時入初住證圓通非汝六根互用開合此之妄想無時得滅是其明徵問第八業識經論皆謂無明生相等覺後心方盡今言初住即盡後位依何住持答彼是漸教所談初住等覺尚隔天淵此是圓頓之㫖經文明言從互用中頓超諸位能入金剛乾慧非等覺後心而何不應以漸而難圓解理則頓悟四句謂上科雙舉生滅二種次第此則單陳滅除次第而仍兼始悟則無次第而終修須次第理謂妄理頓悟謂了達五隂惟一妄想妄則本空焉有次第併銷即銷其億劫倒想（云云）)</span>未究昧真如作生滅乃有一識二義不覺即迷晦覺即發明一體成二生滅相翻有迷晦之發明有發明之迷晦有迷晦之迷晦有發明之發明六染同為滅因緣時節先後不同若從迷晦頓得發明發明之中更有發明即不覺義滅盡因緣亦即覺義生顯因緣雖有發明中漸次未窮上位然皆屬覺覺則非隂皆成聖位但順行而至即金剛心中若從迷晦未得發明暫時發明復成迷晦即不覺義未盡因緣亦即覺義隱滅因緣雖有迷晦中超越了達四隂四妄為本然皆屬不覺不覺則未入聖位必五隂全盡始一切全超由悟生滅本即真如圓證一心二門出入無礙世尊䨇標二門隨指不覺相不可得即佛法界地位二釋為悟理之由復指不覺相元依二門妄見生起即十法界離合二釋為盡事之由觀下猶實幻生唯牒虚空足徵乃至虚空諸器世間指根身器界一念頓現故五妄熾然本覺圓淨真如生滅非同非異若將虚空分屬上文妄想別作問難豈不盡失語脉見聞覺知即八種識未成四智必同流轉若但立第八不許前七是誰覩物覆覩經歷憶忘岐路之窮等於相似在識未盡中真路之窮臻於地滿在識<span class='corr'>已</span>盡後前既以互用合開為十信滿心此又以合湛為八九十信互用隂<span class='corr'>已</span>盡合湛隂未盡俱屬十信所證不異何以顯盡未盡殊精心發化止入初住挍十信滿心但進一位何以顯悟未悟別上明歷位初住位中不言超入等覺此明超位發化文中亦不言頓入初住何得妄引六根互用謂為明徵二觀中璢璃明月喻頓悟真如謂理為妄理則違得忍圓妙開敷謂始悟無次第終修須次第則違觀隂初迷後悟謂了達五隂本空焉有次第則違五重觀照麤細不同次第綰生指最初妄源則次第而解亦必窮根本不覺始合盡義信滿住初岐路方窮但破滅異二相未登法雲非修習畢功未至識盡非精心發化皆不盡五隂邊際也若將等覺盡生相判為漸教則五時化儀所列圓位緣起相由六位相收不礙圓融之行布盡落漸教矣問四土不離有何文證答最初敷座宴安二根本及選圓通諸界合一十方如來放光交互灌頂異口同音即寂光諸大菩薩皆住本國合掌承聽二十五聖從證圓通入無生法忍五十五位真菩提路并十恒沙眾皆得本心乃至我滅度後勅諸應身生彼末法即實報性比丘尼證阿羅漢即方便七趣云如今曠野深山聖道塲地皆阿羅漢所住持故此方便也彼之天王即是菩薩遊三摩提此實報也觀隂文云先過去世微塵如來乘此心開此寂光也二觀三土皆不離二十五有葢顯現前眾生觀行位中熏動宿種不可思議瞥興一念著境即墮魔起見即墮外乃至九十五種鬼神伴侶能悟我空即入小悟法空即入大權實偏圓種種不一或在諸位中或登無上覺皆不離汝今所指苦集內外階位淺深悉在識未盡中非得無上道不足以當接流發化接流發化即論心無形相十方求之終不可得從生滅頓入真如故於經末重指汝應將此妄想<span class='note-inline'>(云云)</span>遙映經初皆由不知<span class='note-inline'>(云云)</span>重顯二門出入自在本是無住大般湼槃不覺九相屬逆行中用眾生不達三界本空自成枉入若能知有即證䨇超䨇合矣問汝我同氣即上下合此理實難諦信有文可息疑否答一切眾生實本真淨有漏世界十二類生本覺妙明覺圓心體與十方佛無二無別皆顯聖凡同一法界心體起信云四相本來平等同一覺故龍樹釋云一行者始覺圓滿同本覺時自性本覺徧眾生界無不至故又南岳大乘止觀云<span class='note-inline'>(問曰向者兩番都言法界法爾實自難信如我意者所解謂一一凡聖各自別有淨心為體何以故以各各一心為體故不得於一心中俱現多身所以一一凡聖不俱受無量身又復各各依心起用故不妨俱時有眾多凡聖此義即便又復一一眾生各以別心為體故一一心中不容染淨二法是故能治之法熏心時自<span class='corr'>己</span>惑滅以與他人別心故不妨他惑不滅此義亦便何為辛苦堅成一切凡聖同一心耶答曰癡人若一切凡聖不同一真心為體者即無共相平等法身是故經言由共相身故一切諸佛畢竟不成佛也汝言一一凡聖各各別心為體故於一心中不得俱現多身是故一眾生不俱受無量身者如法華中所明無量分身釋迦俱現於世亦應不得以一法身為體若彼一切釋迦唯以一心為法身者汝云何言一心不得俱現多身耶若一心既得俱現多身者何為汝意欲使一一凡聖各別一心為體故方得俱時有凡聖耶又復經言一切諸佛身唯是一法身若諸眾生法身不反流盡源即是佛法身者可言一切眾生在凡之時各各別有法身既眾生法身即是諸佛法身諸佛法身既只是一何為一一凡聖各各別有真心為法身耶又復善財童子自見徧十方佛前悉有<span class='corr'>己</span>身爾時豈有多心為體耶又復一人夢中一時見無數人豈可有無數心與彼夢裏諸人為體耶又復菩薩以悲願力用故業受生之時一念俱受無量種身豈有多淨心為體耶又復汝言一一凡聖各以一心為體一心之中不得容於染淨二法故所以能治之法熏心時自<span class='corr'>己</span>惑滅以與他別心故不妨他惑不滅此義為便者一人初修治道時此人惑染心悉應滅盡何以故以一心之內不容染淨二法故若此人淨法熏心心中有淨法時仍有染法者此人應有二心何以故以他人與我別心故我修智時他惑不滅我今修智自惑亦復未滅定知須有二心若使此人唯有一心而得俱有染淨二法者汝云何言以一心之內不容染淨二法故淨生染滅耶是故諸大菩薩留隨眠惑在於心中復修福智淨法熏心而不相妨又復隨眠之惑與對治之智同時而不相礙何為一心之內不得容染淨二法耶以是義故如來之藏一時具包一切凡聖無所妨礙也問曰既引如此道理得以一心為體不妨一時有多凡聖者何為一眾生不俱受六道報耶又復修行之人一心之中俱有解惑種子不相妨者有何道理得以智斷惑耶答曰蠓蟲如上<span class='corr'>已</span>言法界法爾一心之中具有一切凡聖法界法爾一一凡聖各各先後隨自種子彊者受報不得一人俱受六道之身法界法爾一心之中一時具有凡聖不相除滅法界法爾一切凡聖雖同一心不妨一一凡聖各自修智自斷其惑法界法爾智慧分起能分除惑智慧滿足除惑皆盡不由一心之內不容染淨故斷惑也法界法爾惑未盡時解惑同體不由別有心故䨇有解惑是故但知真心能與一切凡聖為體心體具一切法性如即時世間出世間事得成立者皆由心性有此道理也若無道理者終不可成如外道修行不得解脫者由不與心性解脫道理相應也法界法爾行與心性相應所作得成行若不與心性相應即所為不成就)</span>不達平等唯執聖凡各異則濫權乘義矣問古注或言阿難證小乗二果或言大乘二義不定將何適從答阿難大眾所證該攝二觀由別教一乗一斷一切斷故能頓入心慮虚凝由同教一乗攝前諸教所明惑相故指三界修心六品微細煩惱按華嚴一乗教義第六斷惑分齊有<span class='note-inline'>(云若依小乗若依三乗有二種義一約位滅惑相二寄惑顯位相初義者若依始教具足三乗斷惑差別由此是其三乗教故障有二種謂煩惱所知先辨二乗斷煩惱障於中有二先障名數後斷惑得果初中煩惱有二謂分別俱生總有十種一貪二瞋三無明四慢五疑六身見七邊見八邪見九見取十戒禁取於中四種唯分別起謂疑邪見見取戒禁取餘六通二種五識得起初三亦通分別及俱生由用意識中邪師等三因引故得有分別起也意識具十種四分別六通二末那唯四俱生六中除瞋及邊見以瞋唯不善此識有覆無記故又以一類相續緣第八識剎那執我故無邊見又以後三見及疑藉三因生此識無彼故不起也又由恒相續緣故非第六所引不同五識是故唯四其第八識總不起唯是異熟無覆無記性故此分別俱生皆通三界瞋唯欲界以上二界煩惱皆有覆無記性故其分別起者欲界四諦各有十使即為四十上二界除瞋諦別各有九即有七十二并欲界合有一百一十二也其俱生者欲界具六上二界除瞋各唯有五合成十六通前分別總有一百二十八也問何故前愚法小乗中十使不通迷四諦此中即通耶答此有二義一以三乗中煩惱功力漸漸寛廣故障一切也二又由迷等義通一切境也第二斷惑得果者先斷分別有其三人一若從具縛入真見道剎那頓斷三界四諦分別煩惱得預流果二若倍離欲人入真見道兼斷倍離欲得一來果言倍離欲者謂凡夫時欲界修惑九品之中伏斷前六故云倍離欲入見道時即永斷前所伏故是以得彼果也三若<span class='corr'>已</span>離欲人入真見道兼斷九品得不還果如瑜伽說入見道果者有其三種隨其所應證三果故次斷俱生者第六識俱生九地各有九品又進修道人有其二種一漸出離斷欲界九品中前六品盡得一來果斷九品盡得不還果斷上二界盡得阿羅漢果二頓出離者謂得初果<span class='corr'>已</span>即頓斷三界漸除九品即得阿羅漢果更無餘果何者以彼欲界九品修惑及上二界總三種九品各初一品一時頓斷故云頓斷三界[監-皿+立]論九品一一別斷故云漸除也若爾何故有漸斷者以於三界法不能頓緣故對法論云頓出離者謂入諦現觀<span class='corr'>已</span>依止未至定發出世道頓斷三界一切煩惱品品別斷唯立二果謂預流果及阿羅漢果乃至廣引指端經等如彼說其末那煩惱行相微細前漸頓二人皆與非想地惑一時頓斷故瑜伽云末那相應任運煩惱唯與非想處共斷故一時頓斷非如餘惑漸次而斷故也問何故前愚法二乗無頓出離此中有耶荅為顯前劣故此超過愚法二乗無此勝智顯彼教劣方便漸引起彼勝欲令捨小從大故作此說其論末那惑滅小乗無者唯凖此知此謂二乗斷煩惱障其所知障諸趣寂者入無餘時一時皆斷唯此非擇滅也其餘一切有斷不斷慧解脫人不斷俱解脫人分有所斷謂八解脫障不染無知修八勝解所對治故如瑜伽說又諸解脫由所知障解脫所顯由聲聞及緣覺等於所知障心得解脫故當知此始教為引愚法漸向大故安立此教深勝於彼故所知障亦許分斷然上所斷不同愚法以彼唯斷煩惱礙故此即不爾斷種子故直進菩薩斷惑者二障俱斷又煩惱障中不同二乗約界分品但於二障分別起者地前伏現行初地真見道時一剎那中頓斷彼種其俱生中煩惱障初地已去自在能斷留故不斷何以故潤生攝化故不墮二乗地故為斷所知障故為得大菩提故是故攝論云由留惑至惑盡證佛一切智解云惑盡者是所知障盡即由留煩惱障起勝行故得至此位證佛果也又梁攝論既云留種子是故當知煩惱障種至金剛位其所知障行相細故正障菩薩道是故地地分斷要至佛地方得總盡由此即說二障修惑俱至佛地故對法論云又諸菩薩於十地修道位中唯修所知障對治道非斷煩惱障得菩提時頓斷煩惱障及所知障頓成羅漢及如來故其末那俱生行相細故亦同前至佛地盡也問其二障修惑諸識相應地上現行有何同異荅其煩惱障內第六識惑既盡盡故留彼是故現種皆以智御用成勝行不起過患猶如毒蛇以咒力御不令死不起過患而成餘用菩薩善巧留惑亦爾故攝論云如毒蛇咒所害等是故當知於彼煩惱或現或種皆得自在其第七識煩惱性非潤生故非所留行相細故七地<span class='corr'>已</span>還有時暫現以觀智有間故其所知障皆後地惑於前地起或現或種以地地分斷故問若爾何故有處說七地<span class='corr'>已</span>還起有漏心等耶答若約第六識中煩惱障為有漏者彼既留惑故即似有漏若約所知障為有漏即實有漏此二通十地若末那煩惱即實有漏至於七地有無不定以有時暫起有漏心故餘義凖知又此教中惑滅智起分齊者惑種在滅相時智即在生相同時相反如昂即低低即昂等廣如對法論說又此障法以依識無性故即空無分別是其障義如維摩經云五受隂洞達空無所起是苦義今此障義亦凖彼知之若依終教諸聲聞於煩惱障尚不能斷但能折伏何况能斷所知障故彌勒所問經論云一切聲聞辟支佛人不能如實修四無量不能究竟斷諸煩惱但能折伏一切煩惱等楞伽經文亦如上說問此說何故與前教不同耶答彼為引二乗故未深說故是故以上就下說煩惱障同彼二乗至佛地智方盡又以下同上亦許二乗全斷惑障分斷所知障今此就實以愚法二乗無廣大心故不究竟斷煩惱障又亦可前約三乗中聲聞此中約愚法故不同也其菩薩人於二障中不分俱生及分別但有正使及習氣地前伏使現初地斷使種地上除習氣佛地究竟清淨然彼地前三賢位中初既不墮二乗地中於煩惱障自在能斷留故不斷為除所知障等故是故梁攝論云十解<span class='corr'>已</span>去得出世淨心又云十解心<span class='corr'>已</span>上名聖人不墮二乗地故仁王經云地前得人空而不取證等又起信論得少分見法身作八相等皆此義也以此菩薩唯怖智障故修唯識真如等觀伏斷彼障然於煩惱障非但不怖不修對治亦乃故留助成聖行初地<span class='corr'>已</span>上斷於所知障一分麤故於煩惱障不復更留是故二障不分見修至初地時正使俱盡故彌勒所問經論云問曰若聲聞人先斷見道所斷煩惱然後漸斷修道煩惱何故菩薩不同聲聞答曰菩薩之人無量世來為諸眾生作利益事後見真如甘露法界觀彼一切諸眾生身而實不異我所求處是故菩薩見修道中一切煩惱能障利益眾生行故即見道中一切俱斷此文為證其末那煩惱亦初地斷麤後除殘習故無性攝論云轉染汙末那得平等性智初現觀時先已證得修道位中轉復清淨解云轉淨者除習氣也以正使先斷故後但云轉淨更不云斷也若云此是入真見道時暫伏不起非正斷者即不得言轉復清淨以總未斷何名轉淨若依始教容如彼說是故當知此教地上但除習氣故寶性論云不淨者一切凡夫有煩惱障故有垢者以諸聲聞辟支佛等有智障故有黠者以諸菩薩摩訶薩等依彼二種習氣障故解云論釋云地上名摩訶薩故知但有習氣障也此中習氣從斷正使種子無間方有習氣何以故未斷<span class='corr'>已</span>前無微薄故種斷無間方有微薄故論說名無間生習氣問云何地上煩惱使盡而得不墮二乗地耶答智力勝故智障正使亦已斷除故如始教小乗頓出利人斷欲界惑六品盡時上二界六品亦同斷盡故猶尚不得彼一來果况此菩薩道力殊勝又况<span class='corr'>已</span>斷智障使故若地前及始教容有彼失此中無也又此教中正斷惑時智起惑滅非初非中後前中後取故云何滅如虚空本來清淨如是滅廣如十地論說又此教中煩惱等法皆是真如隨緣所作是故不異真如是煩惱義如起信論說又經云一切法即如如等煩惱凖此是故當知與前諸教施設不同宜應知之第二明寄惑顯位者諸聖教說畧有一十八門一寄二障以顯二位謂分惑智二障以顯比證二位故梁攝論云地前漸除煩惱障地上漸除智障又云十解<span class='corr'>已</span>去得出世淨心又云地前雖得人無我以法無我未淨故人無我亦不清淨又云其人我執前十解中已除今惟滅法我執又仁王經云習種性<span class='corr'>已</span>入生空位得聖人性故本業經起信論亦同此說二寄皮等三惑顯三僧祗故梁攝論云初僧祗斷皮煩惱第二僧祗斷肉煩惱第三僧祗斷心煩惱三以此三惑寄顯地地二心不同如梁攝論三十三僧祗中說地地之中入心除皮住心除肉出心除心等四以二障麤細寄顯三位如地持論云二障三處通謂地前地上及佛地五以染心麤細寄於三位以顯三身如金光明經說依諸伏道起事心盡得顯化身依法斷道依根本心盡得顯應身依勝㧞道根本心盡得顯法身有人解云伏道是地前起事心此是第六識法斷道是地上依根本心是末那以依緣頼耶識本心故勝㧞道是金剛位根本心是頼耶識六寄於三障直顯三身故彼經云煩惱障清淨能顯應身業障清淨能顯化身智障清淨能顯法身七以迷三無性所起煩惱寄顯三身故彼經云一切凡夫為三相故有縛有障遠離三身不至三身何者為三一者思惟分別相二者依他起相三者成就相如是三相不能解故不能滅故不能淨故是故不得至三身如是三相能解能滅能淨是故諸佛至於三身解云能解者是所執性但應知解故能滅者染分依他起性應斷滅故能淨者在纏真如修令淨故八寄四障以顯四位此有二義一約正使寄顯地前四位四行四因四報何者為四一謂以闡提不信障使滅<span class='corr'>已</span>翻顯十信之位成信樂大乗行為淨德因及鐵輪王報二以外道執我障寄以翻顯十解位成般若行為我德因銅輪王報三聲聞畏苦障寄顯十行位成破虚空定器三昧行為樂德因銀輪王報四獨覺捨大悲障寄顯十廻向位成大悲行為常德因金輪王報又翻前四障所得四行即為佛子四義翻初障成信樂大乗種子為因即如父也二般若為緣即如母也三顯破虚空定離小乗執令法身堅固如胎也四大悲益生如乳母具此四緣故得從地前生在初地<span class='corr'>已</span>上諸佛家故名佛子也又此四種和合如車輪能運能轉至解脫處如聖王輪備有四事謂轂輞輻軸如其次第四義應知第二以四障習寄顯地上四位四定四德四報一初二三地滅闡提不信習即顯此一位相同世間又得大乗光明三昧成於淨德除因緣生死變易報二四五六地滅外道我執習顯此一位相同二乗得集福德王三昧成於我德除方便生死三七八九地滅聲聞畏苦習顯此一位相同大乗得賢護三昧成於樂德除有有生死四十地至佛地<span class='corr'>已</span>還滅獨覺捨大悲習顯此一位因緣果滿得首楞嚴三昧成於常德無有生死四德圓故生死永盡故曰無有也此上義廣如無上依經本業經佛性論寶性論梁攝論等說又此四中初二通二障後二唯智障正使地前除習氣地上淨此文亦誠證也九於十地中為別相故三地終心<span class='corr'>已</span>來斷二障修惑正使皆盡四地<span class='corr'>已</span>去但有微習何以故前三地相同世間四地已去是出世故是故十地經三地末文云一切欲縛轉復微薄一切色縛轉復微薄一切有縛轉復微薄一切無明縛轉復微薄諸見縛者先已除斷地論釋云一切欲縛轉微薄等者斷一切修道欲色無色所有煩惱及彼因同無明習氣皆悉微薄遠離故諸見縛者於初地見道<span class='corr'>已</span>斷故解云及彼因者煩惱障種子也無明習氣者所知障種子也以二障種子同時遠離故云同也是故當知二障修惑正使種子此地皆盡上來多分約終教說十又於十地別相中寄顯世間二乗菩薩三位別故仁王經說前之三地斷三界中色煩惱四五六地斷三界中心煩惱七八九地斷三界中色習煩惱第十地及佛地斷三界中心習煩惱解云以三地終位得上界定極至四空定離下界色故云斷色惑也以四地<span class='corr'>已</span>去得二乗無漏出世間位故於世間色心俱盡故七地<span class='corr'>已</span>去是菩薩位漸細於前故寄滅於色心習氣以顯彼位也十一於此菩薩位中為顯自在及未自在二位別故七地已還寄滅三界色心煩惱及彼果報八地<span class='corr'>已</span>去寄滅色心二習無明故本業經云七地<span class='corr'>已</span>還滅三界色心二習果報滅無遺餘八地色習無明盡九地心習無明<span class='corr'>已</span>滅除十地二習無明滅盡十二依三無性論寄滅二性以顯見修二位差別故彼論云由見道故分別性即無故言不得由修道故依他性即滅故言不見十三依雜集論等以分別俱生二種煩惱寄顯見修二位差別何以得知但是寄位非實斷者如分別我見藉三緣生謂邪師邪教及邪思惟妄計即蘊離蘊等我如佛弟子雖居凡位然依正師正教正思惟故非直不起即蘊等執亦乃願樂於無我性此人豈斷<span class='corr'>已</span>非入見道邪若言雖無現行然有種故非入見者既無現行即應入資糧加行義既不爾是故當知為顯見道無我理故寄彼橫計顛倒麤惑反以顯之又以任運所起煩惱細難斷故翻顯修位漸增差別如實義者但一煩惱有麤有細見位斷麤修位斷細如末那煩惱通二位斷之如無相論云第二執識及相應法至羅漢位究竟滅盡若見諦內煩惱識及心法得出世道十六心時畢竟斷滅餘殘未盡但屬思惟是名第二識無性攝論亦同此說如上所引故得知也十四於分別惑所藉三緣寄顯地前三賢位別謂十解等除邪師等如次應知此約直進說又以邪師邪教所起寄資糧位伏以行相麤故邪思惟所起寄加行位伏以行相細故此約廻心二乗說十五於俱生內六七識惑七地已來寄有現行八地已去永伏不起此為寄顯入觀有間無間位異故作此說十六又以六識煩惱寄至四地末那煩惱寄至七地八地<span class='corr'>已</span>去唯有所知障此亦為顯世間二乗菩薩位故作此說也十七為顯十地至佛地差別故以十一無明返寄顯之十八為顯地地真俗二智故以二十二無明寄以顯之如深密經云由此二十二種愚癡品及十一麤重安立諸地故既云安立故知寄顯也此諸義廣如瑜伽對法唯識攝論等說上來多分約始教說已上諸門竝是阿含門寄惑反顯位相差別何以故為護十地故為令眾生於十地中離慢執故位相甚深極難了知寄惑顯位生淨信故餘義凖思可見若依頓教一切煩惱本來自離不可說斷及與不斷如法界體性經云佛告文殊師利汝云何教諸善男子發菩提心文殊言我教發我見心何以故我見除即是菩提故此文證之凖知若依圓教一切煩惱不可說其體性但約其用即甚深廣大以所障法一即一切具足主伴等故彼能障惑亦如是也是故不分使習種現但如法界一得一切得故是故煩惱亦一斷一切斷也故普賢品明一障一切障小相品明一斷一切斷者是此義也又此斷惑分齊凖上下經文有四種一約證謂十地中斷二約位謂十住<span class='corr'>已</span>去斷三約行謂十信終心斷四約實謂無可斷以本來清淨故廣如經說又前三乗等諸門斷惑若一障一切障一斷一切斷即入此教若隨門前後是三乗等此約別教言若約攝方便前諸教所明竝入此中以是此方便故及所流所目故)</span>正符圓乗并攝前四教中二果義如無著菩薩莊嚴經論功德品第二十二偈曰生在如來家得記并受職及以得菩提四果說希有釋曰此偈顯示果希有菩薩有四種果一者入初地時生如來家是須陀洹果二者於第八地中而得授記是斯陀含果三者於第十地中而得受職是阿那含果四者佛地是阿羅漢果前三是學果第四是無學果阿難大眾從心悟實相至明了其家所歸道路即須陀洹授得菩提心入徧知海記即斯陀含問此論中義似兼別否答即許兼別然亦可證不共般若大乗二果定在八地不容以下位妄擬况別望圓雖有高下皆在分真即中俱能八相示現又四果即四依湼槃經第八四依品云有四種人能護正法建立正法憶念正法能多利益憐愍世間為世間依安樂人天何等為四有人出世具煩惱性是名第一須陀洹人斯陀含人是名第二阿那含人是名第三阿羅漢人是名第四<span class='note-inline'>(法華玄義位妙明功用中云涅槃四依義通圓別人師多約別判若推圓望別應約十住明三依對住前為四依若始終判者五品六根為初依十住為二依十行十廻向為三依十地等覺為四依章安疏云舊明四依位行不同地論人三十心前是弟子位三十心是師位初地已上是第二依皆師位中論師十信皆非師位十住初心去至六住是初依師位從七住至七地是第二依位八地九地是第三依位第十地是第四依位差別為論初有煩惱無涅槃後有涅槃無煩惱無差別論初後俱有煩惱俱有涅槃然地人是別義中論是圓義今約地前未斷別惑是初依地上斷別惑作三依者是別義約十信是初依三十心十地斷別惑作三依者是圓義就圓義更作通別通者四十心共作四依別者十信是初依初住至六住是第二依七住至九住是第三依十住是第四依餘皆例爾他明初依有師弟位今則不爾四依通是師位能為世間作依止故通是弟子位弘宣佛法故別論初依唯弟子後依唯師中間亦師亦弟子標章者大涅槃中有四種人此四皆得涅槃法故名涅槃中人若俱得法云何初依具煩惱性今明得法多種初依相似得法後三分真得法真似合論皆在涅槃此中通歎四人自行化他之德於有佛法處不令他緣擾亂故言能護於無佛法處能令興顯故言建立有無兩處皆能住持故言憶念此三句自行德也有佛法處能令增上故言能多利益無佛法處能使見聞故言憐憫有無兩處雙作依止今按此句歎益他德二從何等為四者列數歎也具煩惱性名第一者依別教判即三十心依圓教判即十信位此之兩位皆斷通惑則不得言具煩惱事皆伏別惑其事不起其性猶存故言具煩惱性次二果名第二者依別教判初地至六地若依圓教一塗別判初住至六住凖通共乗見地至薄地俱未離欲若凖大乗七地亦有未離肉身（云云）三果為第三依者依別教判是八九地若依圓教一塗別判在八住位凖小乗判不還欲界凖大乗判七地之位不還三界（云云）第四果可解若細就圓教判者（云云）)</span>今正觀文深符涅槃乾慧十信皆入無生法忍即初依義二三依皆在分真第四依屬等妙阿難大眾斷惑與二果同正第二依<span class='corr'>已</span>與天台判圓十住位合若據上二界惑亦斷微細六品則不止第二依亦可作第三依章安凖中論判圓正當大乗七地不還三界之位按雜華十地品說七地菩薩初修十種方便慧起殊勝道<span class='note-inline'>(所謂雖善修空無相無願三昧而慈悲不捨眾生雖得諸佛平等法而樂常供養佛雖入觀空智門而勤集福德雖遠離三界而莊嚴三界雖畢竟寂滅諸煩惱燄而能為一切眾生起滅貪瞋癡煩惱燄雖知諸法如幻如夢如影如響如燄如化如水中月如鏡中像自性無二而隨心作業無量差別（云云）又云譬如有二世界一處雜染一處純淨是二中間難可得過唯除菩薩有大方便神通願力佛子菩薩諸地亦復如是有雜染行有清淨行是二中間難可得過唯除菩薩有大願力方便智慧乃能得過又云住此地不名有煩惱者不名無煩惱者又云菩薩從第六地來能入滅定今住此地能念念入亦念念起而不作證故此菩薩名為成就不可思議身語意業行於實際而不作證譬如有人乗船入海以善巧力不遭水難此菩薩亦復如是乗波羅蜜船行實際海以願力故而不證滅又云此菩薩得如是三昧智力以大方便雖示現生死而恒住涅槃雖眷屬圍繞而常樂遠離雖以願力三界受生而不為世法所染雖常寂滅以方便力而還熾然雖然不燒雖隨順佛智而示入聲聞辟支佛地餘句釋讚德中<span class='corr'>已</span>引)</span>以此地方便波羅蜜偏多遂能即有修空故不住空是空中方便慧即空涉有故不住有是有中殊勝道今阿難大眾<span class='corr'>已</span>能頓斷三界修惑是不住有而復留三品微細是不住空所謂行實際而不證也問若據章安所判二果亦指別教初地至六地圓教一塗初住至六住今何唯引圓七地義證答彼就圓義更作通別通者四十心共作四依初依得相似法後三得分真法若不入圓安得地前亦為分真况凖大乗七地亦有未離肉身餘教無此指圓甚明本經相似分真皆一無生法忍正符彼通義也問亦可作第三依此義云何答按雜華第八地<span class='note-inline'>(文云此菩薩離諸諠諍寂滅現前如生梵世欲界煩惱皆不現前此菩薩菩薩心佛心菩提心涅槃心尚不現起况復起於世間之心佛子此地菩薩本願力故諸佛世尊親現其前與如來智令其得入法門流中又善男子汝雖得是寂滅解脫然諸凡夫未能證得種種煩惱皆悉現前種種覺觀常相侵害汝當怋念如是眾生)</span>與今證心慮虛凝併想隂終佛囑汝今未須先取寂滅<span class='note-inline'>(云云)</span>文義全符。</p>
<p>問既云三界修心六品煩惱明屬小乗二果何以判入圓乗答阿難啟請十方如來得成菩提尚不濫權安得同小按華嚴賢首品偈顯菩薩所求最勝云不求五欲及王位富饒自樂大名稱<span class='note-inline'>(清凉釋云謂攝眷屬過所不能染故文中不求此五事求即過故一若求人天五欲此能長貪多是鬼因二求王位長瞋多地獄因三求富饒長癡是畜生因實通三塗各從多說四求自樂是二乗因五求大名稱若勝負心是修羅因若我慢心是外道因又以理求樂是人天因為王攝屬是魔羅因有二乘心目之為偏有餘心者名之為偽即攝天台止觀五畧發大心中揀非之文)</span>若依瑜伽論菩薩地發心品謂最初發心有五種相<span class='note-inline'>(一者自性即最初正願二者行相即定希求無上菩提及求能作有情義利三者所緣即大菩提及一切有情為所緣境四者功德即能攝菩提分法殊勝善根能違一切有情處所三業惡行功德相應五者最勝即於餘一切希求世間出世間義妙善正願最為第一)</span>此五種發心相當機皆<span class='corr'>已</span>具足常思如來三十二相非欲愛生渴仰剃落則於五欲王位等悉皆不染即自性誓成誓度即行相亦即所緣誓學誓斷即功德不歷僧祇獲法身則四皆無作即最勝故修道分如來親指汝等决定發菩提心於佛如來妙三摩提不生疲倦瑜伽又云由有四因四緣四力菩薩發心<span class='note-inline'>(四因者一種性具足二頼佛菩薩善友攝受三多起悲心四長時猛利難行苦行無所怯畏四緣者一見聞佛神變威力二聞妙法三見法欲滅四見生受惑業苦四力者一自力二他力三因力以宿習故四加行力謂於現法親近善友聞法修加行若具上因緣及初三兩力當知不退若二四兩力心不堅固)</span>又謂闕四種緣雖具種性不能速證大菩提果<span class='note-inline'>(一闕無倒教授二闕無倒修學三闕精進四闕時節)</span>今<span class='corr'>已</span>發四弘則種性具足預佛天倫命為侍者則得佛菩薩攝受誓入五濁則多起悲心如一眾生未成佛終不於此取泥洹則長時苦行無所畏怯四因具矣前後放光現瑞見神變緣開示第一義諦聞妙法緣愍念邪師說法如恒河沙見法欲滅緣我雖未度願度末劫見生受苦緣此會提獎開示具無倒教授親受鉗錘具無倒修學自加精進針芥相投則四力具足四緣不闕故得菩提妙心忽爾開發讚神呪壇塲佛言汝等在會聲聞求最上乗决定成佛阿難請位明問三漸次乾慧地四十四心十地等妙小乘教中無此名相世尊指從於凡夫終大涅槃亦非斷界內惑先取小果觀隂文終乘此心開得無上道無一不示了義。</p>
<p>問從來判小乘為止斷四住若<span class='corr'>已</span>證八地則能斷無明未見其文答皆由不知常住真心即無明得忍明圓觀隂圓明即破無明如來示五濁伏指煩惱斷指無明無明與染心名雖分二體唯不覺故舉染心即該無明除微細惑登無上覺未有不破根本無明者證入處標微細煩惱則前所希即後所斷阿難自述從無始際與諸無明俱滅俱生豈問四住煩惱普佛世界六種震動微塵如來各放寳光異口同音乃斷根本無明之顯證也問何以教中亦有斷三界見修而不破無明者答此權小教依分別事識修不聞了義論判為漸向無上道阿難正意熏機觀隔日瘧喻自述分斷無明所請得免輪廻但云不落三有如來言<span class='corr'>已</span>滅三界見所斷惑滿慈亦言阿難<span class='corr'>已</span>悟習漏未除正顯大機能破無明而不即斷煩惱小機能斷煩惱而不能破無明豈可判同一類問若爾已超二僧祇未超三僧祇何以顯頓答以其本願故留非不能斷如天台摩訶止觀圓教破思假位中明<span class='note-inline'>(問破思假入空凡破九九八十一品云何復有超果之義答次第分別有前句數行人未必一向按品次入若三藏中十六心後即有一念超果至那含或超至羅漢豈更漸次如前重數雖不次歷諸品而諸品惑盡諸品定發（云云）又如三藏佛一念相應見思頓盡佛之功德一時現前以根利故不由品秩利雖超品品不得廢何以故諸佛教門法如是故問利根能超身子最利何意不超答小乗引鈍依品蘇息故不超身子大智應作轉法輪將分別品秩故七日或云十五日不超阿難為作侍者故不超非無智力也通教菩薩智利二乗亦應有超荷負眾生而作導首廣須分別故不論超別圓二教亦如是雖有超與不超終是破思假徧也超果凡有四一本斷超二小超三大超四大大超本在凡地得非想定今發無漏第十六心滿即得阿那含本在凡地或得初禪二三四禪今十六心滿亦是阿那含本在凡地欲界九品隨以世智斷之多少第十六心滿隨本斷超果皆名本斷超若凡地未得禪十六心滿超能兼除欲界諸品或三四品者即是家家一種子等即是小超本在凡地聽法聞唱善來成羅漢者即是大超如佛一念正習俱盡此名大大超圓人根最利復是實說復無品秩此則最能超瓔珞明頓悟如來法華一剎那便成正覺從此義則有超慈悲誓願重大此則不超淨名云雖成佛道度眾生而行菩薩道此則亦超亦不超實相理則無超無不超隨機則徧動順理則常寂（云云）)</span>又法華玄義位妙明斷伏內問答料揀<span class='note-inline'>(約超果荅云復次三藏中後身菩薩及超果二乗見思同斷亦先斷思云云又云不超果者前後斷耳通教亦有超不超二義別教前後斷圓教同斷前後之問但見一途耳)</span>又因答金光明十地有虎狼師子怖判圓教肉身於一生中超登十地<span class='note-inline'>(此則煩惱已破無地獄業猶有肉身未免惡獸餘教肉身一生之中不登十地唯作行解以煩惱為虎狼作行解者於理則通於事不去（云云）)</span>葢圓機雖利二門修證轉相不同真如門無他相故從因至果五種總別同異時處俱行生滅門有他相故主伴緣起三總十別轉過患成功德繫縛出離亦從因至果始證自在前超初僧祇後超三僧祇則中間應更有超二僧祇者矣問瓔珞頓覺如來龍女速成正覺天台皆判初住則無明無有超義今將觀隂判超十地不相違耶答煩惱已破一生超登十地即超斷無明又圓四門結成無生<span class='note-inline'>(云如上依無生門破見思者即是空門一門一切門不獨無生而已一破一切破非止破見思而已從假入空一空一切空非但空空生死而已如是義者即是圓教四門正是今之所用)</span>以圓教觀見思假即是法界四門互融一門尚是一切法何止三耶雖有四名理無隔別天台所指圓頓最利頓悟如來剎那成佛同前獲無生法忍在會之機即阿難十恒沙眾而明了家路增道損生證心慮虚凝復留三品惑則符淨名雖成佛道度眾生而行菩薩道亦超亦不超所引金光明證一生超登十地同後精心發化在會之機即二十五無學諸大菩薩及阿羅漢一切普獲金剛三昧四果既蒙灌頂接流入海位列等覺則二果受記位臻八地無疑矣若依舊注所判尚非藏教中本斷超大超大大超但同小機中小超豈不深屈當機大眾問謂阿難留惑亦超亦不超為始於天台抑更有所本答廣如大般若經智論<span class='note-inline'>(論云大迦葉結集時手牽阿難出云今清淨眾中結集經藏汝結未盡不應住此阿難云我有力久可得道但諸佛法阿羅漢者不得供給左右使令以是故我留殘結不盡斷耳大迦葉令懺六種突吉羅罪斷汝漏盡然後來入殘結未盡汝勿來也阿難當夜思惟諸法坐禪經行求盡殘漏是阿難智慧多定力少是故不即得道定智等者乃可速得後夜欲過疲極偃息却卧就枕頭未至枕廓然得悟如電光出暗者見道阿難如是入金剛定破一切諸煩惱山得三明六通共解脫作大力阿羅漢即夜至僧堂門大迦葉令從門籥孔中入禮拜僧足懺悔結集法藏又云大德阿難第三師大眾法將種湼槃種已無量刦常近佛持法藏大德利根何以至今未離欲作學人答曰大德阿難本願如是我於多聞眾中最第一亦以諸佛法阿羅漢所作已辦不應作供給供養人以其於佛法中能辦大事煩惱賊破共佛在解脫牀上坐故復次長老阿難種種諸經聽持誦利觀故智慧多攝心少二功德等者可得漏盡道以是故長老阿難是學人須陀洹復次貪供給世尊故是阿難為佛作供給人如是念若我早取漏盡道便遠世尊不得作供給人以是故阿難雖能得阿羅漢道自制不取復次處時人未合故何等處能集法千阿羅漢未在耆闍崛山是為處世尊過去時未到長老婆耆子不在以是故阿難漏不盡要在世尊過去集法眾令婆耆子說法譏諫三事合故得漏盡道復次大德阿難猒世法少不如餘人是阿難世世王者種端正無比福德無量世尊近親常侍從佛必有此念我佛近侍知法寳藏漏盡道法我不畏失以是事故不大殷勤盡漏如是阿難雖能得阿羅漢道以供養佛故自不盡漏以此大功德故雖非無學在無學數中雖未離欲在離欲數中)</span>據般若秪得初果今言斷三界修心六品微細則似始教中小乗頓出利人二經已自不同觀論所釋明隨小機示現文多破藏義全似通此順第四時教尚猶帶二未盡開權從初成正覺海會菩薩言念雙請如來各隨其類為現神通諸聖頓證除先修習學小乗者復以三味次第調伏直至法華本迹二門開示已竟分別功德品具載發心以至一生當得菩提因此二種證入之機故有五時教起悟門證位决不相離悟則悟其所證證則證其所悟葢前諸大菩薩及阿羅漢表智增阿難表悲增也問阿難悲增有何文證答前說偈言五濁先入不取泥洹若<span class='corr'>已</span>超三阿僧祇則邪觀何由發起二十五聖順行阿難逆行俱不出此三昧<span class='corr'>已</span>證不動不住生死未登極果不住涅槃往返無疲大悲深重亦復不住中流一門超出而實未離三界是為上合下合判阿難大眾名通義圓方不乖施開本迹若謂實證小果則一代化儀所被之機皆無實證矣問所證之位既屬圓乗圓乗歷超為二觀差別若同得忍則宜於聖位明列其名若同觀隂則宜於超濁顯判其際今證位似圓斷惑似小畢竟何歸答三德二觀不離當機心中頓悟般若也妙理法身也心慮虚凝解脫也三法具舉故當正觀唯舉解脫義該他觀然後乃舉一即三前乃言三即一皆圓伏斷天台云斷惑名同而緣理用智則異經初列三乗眾機經末列聖仙童子攝機既廣所入不同故見尊者亦同其類下迨小乗上窮別佛皆不能盡普現威儀究實而論尚不可以別位銷文何况藏通斷證義耶問若爾則是眾機聞圓亦有證別通藏位者矣答藏通別乃眾機舊位得聞今教悉入圓乗豈離前三教位別有圓位未開則有前三既開則顯惟一又多僕從而侍衛之即此義也。</p>
<p>問莊嚴論第八地得記今以何為授記之文答經標性比丘尼證小三果次聞偈已得阿羅漢結經名處乃同阿難得菩提心入徧知海此豈藏教二果四果能臻破隂文末揀纏空不化正小乗中乗所證菩提彼訶迷失今判得入全開小果入圓分真<span class='note-inline'>(文云微細沉惑微細應審除沉惑即行隂沉細綱紐)</span>同莊嚴論八地得無生忍斷慢斷功用一體同如亦即授無上菩提記問已證八地寧有不知魔境如來更為分析答雜華明八地菩薩諸佛與無量起智門令其能起無量無邊差別智業以受諸佛勸從寂滅中重發修心於一念頃所生智業從初發心乃至七地所修諸行不能與挍故八地菩薩欲得度生方便必須請問如來如大宗論自述本願與佛教阿難作賔作主示果示因正同問若判八地位似太高更有文證否荅湼槃經末阿難於娑羅林外十二由旬為六萬四千億魔之所惱亂佛勅文殊傳十恒河沙諸佛世尊所共宣說大陀羅尼魔王聞已悉發阿耨多羅三藐三菩提心即放阿難俱來佛所<span class='note-inline'>(章安疏云新金光明經陀羅尼淨地品佛為十地菩薩說十篇咒此即彼第十擁護十地者彼經云得此咒者不畏毒蛇師子虎狼等圓教一生既許超登十地肉身未免如是等畏故咒護之當知阿難位行即高乃十地菩薩若不爾者菩薩斷煩惱無復怖畏今何得云得咒方乃免怖法身體無所畏就應身論此當示畏如來道登種覺尚有九惱况乃菩薩本迹（云云）)</span>尚示十地今判八地又何疑焉問二經地位高下何以不同答此葢據迹門出生滅入真如二門不二全同大覺三德涅槃故標得入首楞嚴三昧皆本師宣呪文殊往護之力二文互暎全收一化始終機被現未味屬醍醐馬龍二祖三論安立法式全宗於此若依論㫖以明地位即此二果隨其所證小大漸頓即生滅門繫縛地地位即五種非空互為緣起治五無常三總十別上中下位即真如門五體十五用總別俱行因果不思議位何以故名依行布即無超理徹真源即究竟本無分際即周徧不可取捨即俱非俱即乃至同異一多始終成壞無非究竟堅固即從上別傳心印世尊傳法迦葉為第一祖并囑阿難副二傳化<span class='note-inline'>(付迦葉緣載大梵天王請佛决疑經王荊公宋景濂皆如是說此無可疑大悲經第五云佛告阿難我今以是正法寳藏付囑於汝勿令毀滅涅槃第二哀嘆品云我今所有無上正法悉以付囑摩訶迦葉是迦葉者當為汝等作大依止猶如如來為諸眾生作依止處摩訶迦葉亦復如是當為汝等作依止處第十一亦云我法最長子是名大迦葉阿難勤精進能斷一切疑汝等當諦觀阿難多聞士自然能解了是常及無常以是故不應心懷於憂惱智論亦載佛涅槃時阿盧泥豆語阿難云佛手付汝法汝今失所受迦葉亦云佛囑累汝應報佛恩禪經序中言此是阿難曲承音詔遇非其人則幽關莫闢罕窺其庭若得意忘言則途中授與)</span>囑累之緣具載本經大佛頂首楞嚴王顯發千聖向上一著故說偈讚佛自明本願願度末世一切眾生觀隂文中每至結處如來頻致殷勤付囑十卷之文尚在閻浮皆因大悲大願所留從阿闍世王見中流分身傅大士指昌居士為尊者應化自非宿緣深重何由得遘但能讀誦思惟超情悟入即與當日海會聞迦陵仙音同一感應妙也。</p>
<p>流通分中不比尋常挍量大般若初分謗般若品舍利弗問世尊彼所造作增長能感匱正法業與五無間業可說相似耶佛言舍利子彼匱正法業最極麤重不可以比五無間業具述徧歷十方阿鼻乃至各各獄中重苦既畢餘勢未盡復墮餓鬼畜生種種惡趣經無窮劫乃得人身諸根不具闇塞愚癡等報皆緣不信甚深般若無相無二無得無善巧方便入此法門雖多劫事佛行六度而執有所得斷自他慧命今能傳正法在末世中全反彼倒如首尾相換故頓銷重苦更獲大福超越前之施人夫一經三論皆依一心二門三如來藏示不縱橫並別正觀方終阿難即問地獄葢舉邪之甚者輪轉生死唯汝六根顛倒至此而極觀隂盡如來許證妙覺葢舉覺之滿者欲證寂常亦汝六根返倒至此而終乗此心開心開即覺開羊鹿乗即同妙覺六位圓融同前見修證三分此云未學則全開理即良由說者聽者一念皆不思議是以雖五無間若業若報得無根信竟入圓明華嚴地獄天子方等婆藪仙人般若滅先世惡道罪得阿耨菩提法華授記調達號天王如來涅槃喻阿闍世王從伊蘭子生栴檀樹皆此㫖也葢四句如大火聚四句如清凉池醍醐毒藥毒藥醍醐如是妙法諸佛如來時乃說之如優曇鉢花時一現耳。</p>

<p class='juan'>楞嚴妙指卷第十<span class='note-inline'>(終)</span></p></div>
</div><!-- end of div[@id='body'] -->
</body></html>