<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴妙指</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'></div>
<div class='div-other'><a id='mulu52' /><a id='mulu53' />
<p class='juan'>楞嚴妙指卷第三</p><p class="byline">釋弘演述</p><p>聲聞內秘外現之迹獨法華發明發明之中獨滿慈最著現同事攝助三世佛轉大法輪<span class='note-inline'>(彼中從佛聞是智慧方便隨宜說法（云云）即今聞如來微妙法音五讚說法第一即今世尊常推說法人中我為第一悔過自責即今尚紆疑悔令發一切智心即今繫珠而尋廢忘不知不覺即今不自覺知馳騁四方以求衣食即今窮露他方乞食馳走咄哉丈夫即今示珠一切財物皆是子有即今所願從心致大饒富)</span>所謂唯佛世尊能知我等深心本願也智論云阿羅漢但無四諦中疑一切法中處處有疑四種四諦從來不二因鈍根樂小說時未至不務速說今<span class='corr'>已</span>證酪味復經二時彈斥淘汰自鄙先心或障未除大機動或障<span class='corr'>已</span>除大機動滿慈諸漏<span class='corr'>已</span>盡四辯具足遂當機發起開眾迷雲取喻百步外聾聆蚊蚋抑揚其詞以彰微妙。</p>
<p>夫小機聞大<span class='corr'>已</span>非所望况二深奥㫖一旦圓彰不見不聞敘昔乳味初開也佛雖宣明敘今醍醐後合也逾百步外不比中間二酥猶涉對帶也大眾秘密初聞尚紆疑悔故以真如與生滅相違發難顯三乗所領於上大覺所示無端成二清淨本然妄見山河大地如來隨舉常宣性覺本覺顯大覺平日所示與三乗所具本無二法山河大地未嘗非清淨本然性覺妙明據真如門真不變妄體空而言也本覺明妙據生滅門覺義體相用三大而言也<span class='note-inline'>(疏云一如來藏心含於二義一約體絕相義即真如門謂非染非淨非生非滅不動不轉平等一味性無差別眾生即湼槃不待滅也凡夫彌勒同一際也二隨緣起滅義即生滅門謂隨熏轉動成於染淨染淨雖成性恒不動正由不動能成染淨是故不動亦在動門又釋非一非異先釋非異作以本從末攝末歸本本末平等三門次釋非一亦然又釋此識有二種義作真如無明違自順他違他順自八門開合)</span>此中覺湛明性及後皆是覺明明了知性即本覺因明立所至三相續即不覺狂性自歇即始覺全因覺不覺體同故理事相徧理望於事有成有壞有即有離事望於理有顯有隱有一有異若非對機辯明權實具顯施開何由能知名義引起內熏不隨三種分別是以如來雙標二門審其所解為復性明二句牒性覺妙明<span class='note-inline'>(真如門顯妙性圓明離諸名相本來無有世界眾生)</span>為覺不明二句牒本覺明妙<span class='note-inline'>(生滅門顯世界即非世界眾生即非眾生故終始本無終始)</span>令頓悟妄無別體則覆真隱體成妄顯妄之相全虛大智慧光明體相用一一昭著是名反對詮示翻妄顯德小機但知明所治無明如非親實等欲捨不明別取所明全昧為覺不明稱為明覺生滅相翻之義矣若無所明六句是牒定其解而詳破之有所即非本覺何况性覺無所即非明妙何况妙明聲聞未得二空各滯權乗以有為智證無為理濫有所非覺悟證全空濫無所非明有無雙遣方可入覺然漸頓二機不盡餘習尚住根本無明故云又非覺湛明性性覺必明二句指迷真起妄成現在五果覺非所明牒上性覺因明立所牒上必明即業相也<span class='note-inline'>(此乃最初不覺動念而極微細緣起一相即當梨耶自體分以是細中之細故)</span>所既妄立牒上業相生汝妄能即轉相也<span class='note-inline'>(從業相轉成能見雖有能緣所緣以境界微細故猶未辨之由內所發非託境生)</span>無同異中牒上轉相<span class='note-inline'>(無相論云問此識何相何境界答相及境界不可分別一體無異當知此約頼耶業相義說攝論亦云意識（指智相）緣三世境（指有為法）及非三世境（指無為法）是即可知此識所緣境不可知故既云不可知故即約能緣以明本識轉相義唯能無所則世界未現虛空未形所以云無同異中顯現相依此而現也)</span>熾然成異即下起義不起之空與熾然異名之為同即下靜義即現相也同異發明牒上現相因此復立者境界為緣長六麤<span class='note-inline'>(於前現識所現相上不了自心所現創起慧數分別染淨執有定性愛不愛故)</span>屬俱生法執同異乃二乗所捨之有為三界無同無異乃二乗所取之無為湼槃即智相也如是擾亂牒上智相相待生勞者依於智故生其苦樂覺心起念相應不斷故<span class='note-inline'>(謂依前分別愛境起樂受覺不愛境起苦受覺數數起念相續現前)</span>屬分別法執二乗未破貪著玩好爭出火宅即相續相也由是引起塵勞煩惱依法執起人執即執取計名相滿慈<span class='corr'>已</span>斷故但就世界顛倒廣明緣生無性起為世界釋無同異中熾然成異也靜成虛空釋異彼所異因異立同也虛空為同世界為異釋同異發明也<span class='note-inline'>(發明指小乗所執定有虚空世界之見所謂汝以空明則有空現地水火風各各發明則各各現若俱發明則有俱現)</span>彼無同異真有為法釋因此復立無同無異也<span class='note-inline'>(彼字指小乗所立無為無虛空之同世界之異認為湼槃寧知正屬六麤智相法執堅住故云真有為法)</span>覺明空昧至遞相為種釋如是擾亂四句所明覺明也不明空昧也既法有待成是法還成待若非覺明空昧相待成搖風輪何由生非因空生搖堅明立礙金輪何由立非二相摩火光何由發非寶明生潤火光上蒸水輪含界何由成非火騰水降交發立堅巨海高山洲潬草木何由差別雜華云諸法無作用亦無有體性是故彼一切各各不相知譬如河中水湍流競奔逝亦如大火聚猛燄同時發又如長風起遇物咸鼓扇亦如眾地界展轉因依住皆指四大無有一法獨立獨成十世古今不離當念此念尚迷與無始之迷無異則即今所感與無始之感正同山河大地忽生相續由汝心中覺明空昧相待取捨法執堅固終而復始也復次以下依人執有起業相成未來三因初句指生滅本依真如次句指真如動成生滅分一精明成六和合眾生相續即起業相業即是行<span class='note-inline'>(眾生濁文云又汝朝夕生滅不停知見每欲留於世間業運每常遷於國土觀行隂文云十二眾生畢殫其類見同生基為浮根塵究竟樞穴隂盡則同分生機倐然隳裂皆說業因果報有無悉由行隂盡未盡)</span>情想合離示四生感應雖因果互舉而意指能感之業由心中無明不了業定招報恣身口意終而復始也業果相續即業繫苦相復感未來二果雖業報互舉而意指所受之報由心中殺盜婬同結同滋終而復始也權小修證但能除增長取熏習超出分叚不能除增長念熏習仍住變易滿慈尚紆疑悔亦自知向來取果之誤三種顛倒全依根本不覺識顛倒因即不動迷雲頓證法雲地矣問古注忽生相續皆依文敷義今何釋為不生答忽生之義葢約無前非約時有先後因了發相從妄見生即攝相歸見所既妄立生汝妄能即攝末歸本覺非所明因明立所即攝八識歸如來藏雜華如來出現品普賢大士說大千世界成就云佛子如是等無量因緣乃成三千大千世界法性如是無有生者無有作者無有知者無有成者然彼世界而得成就<span class='note-inline'>(疏云言法性者通於性相無有生下別顯性空亦遮妄計謂非冥性微塵等生非自在梵王等作無神我能知上三顯能作空無有成者顯所作空雖能所俱空不礙相有故云而得成就如是無礙為法性如是)</span>若如舊釋阿含起世<span class='corr'>已</span>具滿慈亦善為海會發揚何煩金口問迷真起妄非約時有先後請更明示答十方如來證無上覺回觀破無明差別有未覺<span class='corr'>已</span>覺究竟不究竟分生住異滅階級然剎那一期唯一妄心俱時而有皆無自立得菩提者如寤時人說夢中事雜華十地品而諸凡夫心墮邪見<span class='note-inline'>(疏云本在其中云何言墮謂煩惱無始何有初墮若有初墮則有未墮煩惱之時答有二義一約始起一分名之為墮謂於身心澄靜念慮瞥生即名為墮二約迷真隨妄義說為墮非有始也真雖本有迷亦無初真是所迷妄是能迷既有能迷義如墮耳)</span>故妄真二本俱標無始論云依無明所起識唯佛窮了遮真妄先後既標依覺有不覺復指以依阿棃耶識說有無明若作從細漸麤之見寧異[宴-女+六]初生覺也長水<span class='note-inline'>(解聾聆蚊蚋喻作壞耳者對微細聲遠逾百步詎能明辨又將性覺妙明本覺明妙共科為唯一真心作真如門釋又於汝稱覺明以去科為起諸妄法約生滅門隨緣成事釋謂解則不合致疑惑則此非正問乃判此審問為定其解惑將為覺不明稱為明覺二句判之為邪謂滿慈但認於邪以為妄法生起之本科佛答由是引起塵勞煩惱以上之文為立因下為辨果（云云）)</span>未究本字與今字映即除先修習學小乗者聆字與聞字應即我今亦令得聞是經汝常不聞如來宣說即顯非教隔機機自昧教若聆聾無異則乖別同一乗深㫖又不分性覺本覺不同則誤以生滅濫真如科汝稱覺明唯屬起諸妄法則誤以覺濫不覺於雙標二門重審二門明覺語脉盡失寧知上二句即性覺妙明下二句即本覺明妙<span class='note-inline'>(此即起信本覺義者對始覺義說以始覺者即同本覺始覺義者依本覺故而有不覺依不覺故說有始覺又以覺心源故名究竟覺不覺心源故非究竟覺義)</span>為覺之覺即始覺不明即不覺明覺之明即究竟覺覺即本覺滿慈自言未詳斯義尚紆疑惑矣何必更定審問之意葢顯本唯一法機見成差不應妄隨權漸自生退屈滿慈唯牒不明生難若名此為覺則以何為明如來重牒其執顯迷一心二門妄成三細四麤故云引起塵勞煩惱向後重釋分二顛倒起為世界靜成虛空即前熾然成異因異立同金口明言虛空為同世界為異彼疏亦謂起即異相靜即同相則同異正屬現相何得以異為業相同為轉相反以因此復立無同無異智相為現相既知一念頓現亦非前後又作立因辨果自成相違與下眾生業果義複此三相續在二乗分上皆屬法緣故云令汝阿羅漢等皆獲一乗寂滅塲地隨以二執用詶二空指眾生界中依正生滅乃大士真阿練若正修行處如雜華所云生死曠野菩提樹王亦復如是一切眾生而為樹根諸佛菩薩而為華果若諸菩薩以大悲水饒益眾生則能成就諸佛菩薩智慧華果故詳敘三相續即不明即所對治他俱為翻妄顯德即明覺即能對治自正屬生滅門義何得墮邪若判汝稱覺明以去為隨緣成事不覺流轉却無不變體空始覺還滅惟以二執用詶二執既非染淨相資何言生滅門也問依性覺本覺分真如生滅二門古今諸注未有此解本經更有文證否答按下若此妙覺即心真如門本妙覺明即心生滅門此迷無本性畢竟空即真如門性覺妙明昔本無迷似有迷覺覺迷迷滅覺不生迷即生滅門本覺明妙乃至妙覺明圓本圓明妙精真妙明本覺圓淨前後皆據二門以答古注興福資中真際孤山吳興解性覺妙明二句俱未按論惟姑蘇以性淨本覺為性覺妙明染淨本覺為本覺明妙引龍樹釋論以證亦未究性淨染淨二種皆屬生滅門中本覺誤作二門故不得旨寂音<span class='note-inline'>(云性以覺言者覺必明也於性覺則曰妙明於本覺則曰明妙於妄覺則曰覺明而不言妙葢性覺者其體本自妙而常明不因他以有明本覺者由不思議熏修之力能明知我有是性覺之妙推論意以挍此經乃是升本覺為性覺升始覺為本覺又云忽起分別即是覺明不是妙明所以致山河三界者覺明之咎也又謂為覺不明二句猶曰不賢者名為仁歟無是理也謂無同無異為阿頼耶識以五六七識等分同異（云云）)</span>未究真妄名相本自迢然覺明屬真重問重答皆指為妙<span class='note-inline'>(所謂若此妙覺本妙覺明諸佛如來妙覺明空觀性元真唯妙覺明妙覺明心先非水火真妙覺明亦復如是而如來藏唯妙覺明故發真如妙覺明性妙覺明圓本圓明妙)</span>必明屬妄正反互釋皆指為所<span class='note-inline'>(所謂性覺必明妄為明覺覺非所明因明立所所既妄立生汝妄能)</span>為咎之言自指迷本覺成不覺正當必明若升始為本升本為性則昧性覺妙明真如門義若喻不賢為仁而謂無是理則昧為覺不明生滅門義同指虛空異指世界即現相彼無同異即小乗所立無為不離智相已涉六麤真有為法之判正對滿慈第八前七挍量同異尚在三細不應以麤濫細也孤山<span class='note-inline'>(云無所非明者若無所明則非妄明以因妄明立能立所故非明之明指妄明)</span>若以非妄明釋非明譯塲先增之矣何待後人吳興<span class='note-inline'>(解聾聆蚊蚋大同長水解性覺必明云本性之覺必具湛明之性以不了故妄為能明之明所明之覺又解彼無同異真有為法謂空界屬依有為屬正眾生正報兼乎色心以有心性故非如世界之異以有色相故非如虚空之同相待立之故云無同異也)</span>未究若指性覺應云妙明圓明湛明若指本覺應云本明元明何言必明玩下覺非所明因明立所足徵此必明即妄為明覺不應判真矣既分三種相續世界文中豈得濫入眾生凖文殊偈迷妄有虚空三句說世界知覺乃眾生句說眾生眾生相續自屬明妄非他與世界相續依正相對即二顛倒此同異無同異相待葢指有為無為非指依正也定林以五行生克釋覺明空昧之文合論引之溫陵宗之宗通復以配帝出乎震<span class='note-inline'>(云云)</span>從法生法尚未契六因四緣小教中義惟妙喜為鄭成忠普說云金木水火土之所緣起緣起二字始不違經宗天如<span class='note-inline'>(云立所以後雖復隱顯發揚總別開示不過鋪陳世界眾生業果以終其說)</span>則似扶起問家忽生終始義非答生本不生續本不續詳考古注配不覺九相猶未全契况諸緣各異互遍相資深妙之㫖正脉<span class='note-inline'>(解聾聆蚊蚋喻欲於微妙法音下補回思昔日方顯敘昔判此問答皆二欲於次第遷流上加云何二字謂藏心本空何故忽生何緣浩劫遷流相續不斷此求佛說始生相續之詳非直怪問其不當生分真有為法以前之文共荅忽生覺非所明四句為細惑無同異中七句為細境如是擾亂六句為麤惑起為世界六句為麤境覺明空昧以後之文共荅相續含十方界以上十九句作四大火騰水降以下十九句作四居末後如是三種顛倒相續十一句作雙關結答由誤判經答最初忽生故以三細為恍忽未定麤境脴胎又自覺法執人執起業義全無著落遂設問云麤境未成安得遽有身口答云語雖約從初起次第而談理實無始豈真麤境之前絕無身口若必執第六方有身口則前相憑何起業而執取等憑何計我我所語雖有序而意須圓活又誤配起為世界六句重釋現相之文作業繫苦相與論不合妄謂經文與論名位雖同意旨各別唯此稍不合疏（云云）)</span>未究將喻配昔但得先照高山小機盲聾意不及影臨平地則聆義無歸况汝常不聞如來宣說重提日輪等照高下成差喻貫五味機攝別同深㫖二根本中<span class='corr'>已</span>說無始下說迷本無根此處若答最初忽生指空華有生起時處聖言量寧如是耶又分細麤惑境則墮不老死有生無明無因老死無果濫外道邪執既作前答忽生後答相續之科又云忽生相續渾一妄法一念絕能所可以坐還清淨若爾不續即不生元無初後何庸妄判問舊疏亦於始末皆顯迷真成妄與今何異答㫖趣不同經顯由迷真成妄故妄本是真不必別求因明立所至三相續即無始生死根本覺湛明性皆是覺明明了知性即元清淨體佛示二皆汝今舊注唯言覺即為正不覺即邪二義各分豈不濫藏教所說全同滿慈之難縱加增進亦僅證二空真如仍墮別教將何破其疑惑不知虚妄之終安可謂終虚妄之始安可謂始世界相續正顯旋嵐偃岳而常靜眾生業果相續正顯塵勞起而佛道成先標宣勝義中真勝義性則非世間勝義道理勝義證得勝義中義矣由汝權小執在自瞪其目求滅空華妄見忽生相續但得瞥地即此不明本是妙明明妙故不改其所問之辭即詶其所請之㫖也。</p>
<p>權小凡外清淨本然與如來同而不悟忽生與如來異滿慈重請意明九法界眾生若果忽生則十方如來亦應忽生十方如來既不生九法界眾生安得生耶即是發起所答四喻深㫖也佛遂引迷南為北喻謂北不從南生則實迷南而起此生義也謂南生北則南未有剎那動相安能生北亦安有北可生縱開悟時亦無北可滅見生滅者乃倒情耳此倒必須淨盡始與大覺符故法喻皆舉不更生義<span class='note-inline'>(如云於此聚落更生迷否所滅空地待華更生金不更雜灰不重木)</span>正明不忽生即不相續問詶皆據即今華嚴六地緣生十門第八因緣生滅中一切相智觀天親解云中際因緣生故後際生<span class='note-inline'>(疏謂但一念從緣生即是不生故無始也不言初際生者意顯無初故今不起妄即不生故鈔云不言初際下通上中際因緣生故意顯無初故者約俗諦門無明無始故今不起妄下反釋論意故云不生今即中際不起愛取何有後際生老死)</span>長水據真如生滅二門發揮四喻頗得經意正脉分初喻喻無明次喻喻萬法後二喻喻真體<span class='note-inline'>(乃以前二喻為達妄本空後二喻為明真本有謂後二喻唯重菩提湼槃之不變而不重煩惱生死之不生)</span>然方實不轉空體不動豈非真不變金不更雜灰不重木豈非妄不生前二喻中指示令悟翳病若除亦言修證而迷方華現無體悟方華滅亦無體故云似有迷覺見華滅空已是顛倒明自性清淨可壞中非可壞後二喻煉金燒木必須修證明離垢清淨不可壞中非不可壞雙具此四方合生滅門修證之㫖。</p>
<p>滿慈執七大性實相與相體異各各不合相容如來指七大性空相與相體同唯一真如各各周遍足徵前文為覺不明稱為明覺全顯染淨相資能示摩訶衍自體相用若判三相續唯屬不覺則是於無可指陳處指陳邀空華而結空果矣夫緣起相由乃諸佛智慧圓照之境轉不生滅與生滅和合始有七大二義既分棃耶無別自體復據相性互相研覈以彰大法界一多相容前喻性不礙相為發起後喻之由後喻相不礙相闡盡前喻之㫖尚恐不薦落處於勦絕淨盡之際呼富樓那指相容陵滅由汝一念瞥興取捨自蔽妙明從初垂示以來唯見於安立諦中建立十八界十二因緣四諦六波羅蜜九法界因果不同十號四德於第一義盡成蹉過故重就如來藏宛轉發明十方如來諸大菩薩自住三摩提均此心空地水火風本屬妙明心元亦即元明心妙亦即本妙圓心思議境本不思議若定執傾奪為非圓照為妙則仍迷聖意所在以是俱非世出世不但傾奪非圓照亦非以是俱即世出世不但圓照即傾奪亦即乃至離即離非是即非即圓彰如來藏體宗用入佛入魔獲二殊勝何有一法非海印發光也長水<span class='note-inline'>(解太虚水影二喻依舊注皆作理事無礙解三如來藏依孤山三諦義云總非諸相者約真如門顯真諦義一切皆空次約生滅門顯俗諦隨世建立不壞假名故名為即次約二門不二唯是一心雙遮真俗故曰離即離非雙照真俗故曰是即非即即三諦一體復引淨名不二法華十如證此至釋七趣又引此文相挍謂此難意顯真諦後疑意明俗諦前後相濟方成圓了)</span>未究問中俱徧法界答中若俱發明則有俱現正指事事無礙而三如來藏一心二門開合自在此㫖通貫始終雖依悟理先後分正邪二觀究竟心開皆證金剛心中若作真俗二諦前後相濟方成圓了則墮他觀所訶答滿慈三章彼疏皆據一心二門釋後二章生滅一門皆攬理成事前一章中本覺明妙正標此門却判入真如為覺不明稱為明覺正釋此義却判歸邪何也正脉<span class='note-inline'>(疑與法合之式不符謂移觀相元妄十二句於無可憑據下則有三妙一舉喻法合中無所隔二者喻明性相隨即申義釋疑結歸元問首尾相合收<span class='corr'>束</span>得宜三者引起伏疑謂我今何以不得無礙若置之上文此等意味并皆失之既引法界觀釋淨緣起四義四相三如來藏之文謂一切俱非與理事非一允合一切俱即與理事非異允合離即離非是即非即與非異即非一非一即非異允合非一切即一切而又融拂一切酷似三諦三觀又謂心麤者輒立諦觀如來始終唯顯心性何曾與說觀門)</span>未究真妙覺明亦復如是法合在中關定上下以觀相觀性開其端俱明俱現竟其㫖則前喻徹後後喻徹前法空俱空關棙一時盡開若以真妙覺明置觀相前但合太虚喻觀相元妄置無可憑據後但合日影喻以殊方有為作同時各現解何能顯相不礙相諸相互現義耶三諦三觀自立破他前後不定不遵佛㫖之咎將誰任也。</p>
<p>何因有妄問得答家無開口處自蔽妙明受此淪溺喚醒現前眾生界中失真樂而得妄苦如洪鍾大扣覺長夜夢自捨如來無能盡其辯才誠不虚矣如來即就演若迷頭以答却能於無可說無可喻處得牛還馬說喻熾然<span class='note-inline'>(無始法爾是曰晨朝依熏變現是曰照面各從種生是曰眉目人法二執是曰愛瞋)</span>此人何因無故狂走問得難家亦無開口處待滿慈比量已明云是人心狂更無他故始為釋出二門不同寶覺無二直指歇狂方便令不隨三種分別於自衣中頓獲神珠詶其本願如師子王教師子子號吼遊戲餘獸安能也古注<span class='note-inline'>(長水溫陵以殺盜婬為三因寂音吳興以為緣別指三貪為因)</span>未究二乗<span class='corr'>已</span>離執相應染囑令更斷豈不成贅天如非之指上無明能所三種相續釋三緣三因是矣又謂此即肯綮之所喻斷而不生狂性自歇若斷無明即符圓頓修證安得云何藉劬勞唯資中指二乗分九品惑作次第斷釋肯綮義始與上下文符。</p>
<p>阿難雖信菩提不從人得但疑三緣斷故三因不生即是因緣故復引<span class='corr'>己</span>及會中耆德發心開悟證狂歇必從因緣則菩提亦藉因緣顯不知世尊於一乗道分別說三從無作開至生滅權應眾機因緣所生法隨情智建立用破凡外而當體即空即假即中乃引昔酪味難今醍醐全昧不隨分別之囑矣如來因其引演若狂歇為難即以演若狂歇轉難即如城中八句指其所計因緣自然於第一義了無交涉皆為戲論演若達多十四句就本頭明非因緣非自然映下若悟本頭即菩提心本無此二也初六句牒自然而明其非自然次八句牒因緣而明其非因緣本狂自然七句就狂不狂明非自然映下識知狂走三緣斷故亦無此二也此中不破因緣者滿慈<span class='corr'>已</span>言是人心狂更無他故若悟本頭四句反顯戲論不絕皆由未悟是故我言三句申明三緣斷故三因不生皆悟菩提之別名當機但悟聲聞菩提尚有黏帶而菩提本絕情量若得圓妙開敷則生滅心了不可得本來平等同一覺故故云無功用道若有自然此即情計故云此亦生滅不但因緣自然并前所難和合非和合皆不出對待四重拂盡展轉計執方名無戲論法此事不可以有心求不可以無心得不可以言語造不可以寂默通無戲論句菩提湼槃尚在遙遠况戲論乎故云非汝歷劫辛勤<span class='note-inline'>(云云)</span>華嚴問明品法首菩薩廣說九喻皆云於法不修行多聞亦如是清凉解云此明不行之失非毀多聞正此意也尊者具丈夫相不比登伽耶輸多聞善根不比習欲歷劫不比一念而證果之速與免難之艱反懸絕如此自欺自歇皆汝阿難觀聽二字指盡多劫至今生死病根秪因尚留所以尚遠正脉<span class='note-inline'>(云但是雙非决無雙是若用互破則前墮是因緣後墮是自然又依溫陵科不狂自然句作拂因緣謂首二字顛倒應是狂不自然又於菩提心生二十四句依舊注作疊拂諸情三科初十句作兩重生滅初三句約菩提出生滅次七句約自然出生滅次八句喻明自然非真次六句極盡妄情方是又謂舊疏世尊教阿難歷劫勤修不可徒恃多聞如是則與上文何藉之言矛盾當知不捨戲論歷劫無功能捨戲論何須歷劫必謂捨戲論而又當歷劫則不藉劬勞之語終乖前後於尚留觀聽末又謂若一向有修有證則違前自言若一向非因非緣則廢後修證此誠聖言宛似互違不可不辯乃至無復矛盾（云云）)</span>未究頭本自然下有何因緣故之文因緣故狂下有曾無變易自然之義葢互破必互用也矯亂之過由不知第一義諦避溺投火是非展轉不定今據菩提二義皆非何得濫彼不狂自然對上本狂自然始與何為狂走相應若作狂不則與頭本無妄句文義全違阿難執菩提必從因緣否則墮自然如來示以若悟菩提皆為戲論菩提心生五句釋上悟頭識走發明是故我言三句安可同問家戲論破耶菩提心生牒上即菩提心也生滅心滅牒上三緣斷故也此但生滅三句申明生滅之滅本無可滅菩提之生亦無可生唯一覺體無功勳可守若有自然句正牒阿難所難<span class='note-inline'>(今說菩提不從因緣則王舍城拘舍梨等所說自然成第一義)</span>隨即破云如是則明自然心生即不狂性自然而出也生滅心滅即狂性因緣若得滅除也無生滅者名為自然重牒所計并以上破和合總歸因緣非和合總歸自然問答皆唯此二即理窮於是也本然非然四句破盡若有自然戲論之文若隨舊注釋菩提心生作生菩提想誤以此五句同生滅破文義全倒矣問三緣斷故即菩提心何言尚在遙遠答即以當機所歷用證聖言開示悟入灼然有序阿難從前依語起見七大文中令諦審觀察<span class='corr'>已</span>得身心蕩然滿慈問終尚餘此執如來復即演若喻責其戲論乃息外求請問修門至選圓通畢身心了然自云是中修行得無疑惑即方名無戲論法也無戲論方為修始始入無功譬如有人遠遊未還即菩提湼槃尚在遙遠也結經名處頓證心慮虚凝所謂得菩提心入徧知海但入分真望於究竟豈非遙遠歇即菩提指無作四諦肯綮修證指生滅四諦二乗迷於非如非異因果相酬唯求感應若入了義修證無苦無集即非世間無道無滅即非出世觀下讚呪文云汝等在會聲聞求最上乗譬如以塵揚於順風有何艱險足徵歷劫之言自指阿難唯恃多聞<span class='corr'>已</span>非一劫<span class='note-inline'>(法華具述我與阿難空王佛所同時發心阿難常樂多聞我常勤精進阿難自述恨無始來一向多聞未全道力)</span>如來對機於定性之流則拈去其因果貪著頓示勝淨明心本周法界令深入無功於唯好多聞漏在之機則截斷其文義波濤如說能行如行能說俾出離諸漏應病施方各隨宜治而皆捨所習登無上覺其意則同本非互違何須辯析此處殷勤勸朂次文領㫖互相照應阿難悲淚白佛如來復責多聞無功不逮修習其辭甚著若將無修無證之說濫入此中却成矛盾矣。</p>
<p>經初摩頂垂示十方如來一門超出妙莊嚴路正顯二門不二當機大眾說偈讚佛<span class='corr'>已</span>自依大乗誓願發菩提心但從語下薦得就體消停遲於得力復聞歷劫憶持不如一念熏修無漏雖得疑惑銷除心悟實相而於權實漸頓修證之量未盡了然是以重復悲淚請示華屋之門無餘湼槃本發心路從何攝伏疇昔攀緣此問戒也得陀羅尼此問定也入佛知見此問慧也慧中標佛知見三學皆歸於此在會聖凡本依一心二門迷通為塞如來標發覺初心二决定義全據生滅門雙辨同異不思議熏變决塞令通發即開發覺即菩提初心即五十五位真因之初<span class='note-inline'>(文云哀愍會中於菩提心未自在者及為當來末法眾生發菩提心又云汝等决定發菩提心應當先明汝等必欲發菩提心應當審詳)</span>開無上乗即開體外之權顯同體之實即師子吼故名决定前見道分明見無舒縮隨即示空器喻詶互相陵滅難云譬如虚空體非羣相而不拒彼諸相發揮今文初舉不聞爛壞虚空次舉不聞虚空被汝隳裂至入一六淨重明如大虚空參合群器除器觀空皆顯第一義第二義不即不離始可得門凡小權實未嘗不發菩提心修戒定慧但隨法執熏習依不覺義覺義各滯一途故所修三學皆成不了今特發明覺不覺全體交徹則三諦三智三行圓融真心本有不離妄法本空故用即觀之止以入真如妄法本空不離真心本有故用即止之觀以觀生滅止即觀故止非止觀即止故觀非觀理事遮照開合無礙如清凉釋華嚴五重法界偏正互縱橫乃能盡真如之體相洞生滅之源流覺義依如來藏本妙圓心修不覺義依如來藏元明心妙修覺不覺不即不離依如來藏妙明心元修是為稱性即慧之定即定之慧定慧不二中中流入也問若爾則七趣五十種正此第二義攝何以判入邪觀答不覺元是本覺向外馳求秪因未悟若精心發化不覺相破即頓超因位與正觀全符故指因果同異煩惱根本令加微密觀照方得悟入據當機所問及四根本文有三决定義此但言二者攝心為戒本是定慧初門旋其虚妄滅生伏還元覺即道共定共心雖明了力不自由戒雖具而尚闕定慧與下末法修行具定慧而闕戒皆非圓妙善修證者審根欲性習視其後者而鞭之故云應當先明阿難重問菩提心退屈方便及邪觀墮獄因緣如來顯四重律儀併非破律儀持犯果報共成三决定義仍標毘奈耶中因戒生定因定發慧則知以定為門即具戒慧以慧為門即具戒定瑜伽論具明四種趣道依增上心修增上慧依增上慧修增上心俱得奢摩他毘婆舍那等依此稱性圓修即同湼槃等學湼槃五名師子吼般若波羅蜜從慧得名金剛三昧首楞嚴從定得名佛性從因得名選圓通畢云是中修行得無疑惑應上希更審除即了因開發正念真如為末世啟請即樂修善行願度一切眾生三心圓現俱不出二决定悟門明路正應華屋之門本發心路如來雙標二門各釋其義則顯二門不即然第一義明圓湛因心乃指五濁真該妄末第二義明六為賊媒乃指家寶妄徹真源則顯二門不離從現前身心頓入妙莊嚴海離汝六根豈別有門耶問若以生滅心為本修因而求佛乗不生不滅無有是處何故指法處仍就真妄互顯答佛言應當審觀何故仍就即離中覓論云無明迷故謂心為念心實不動若能觀察知心無念即得隨順入真如門無明迷故即五濁心實不動即湛圓五濁即發明五隂本如來藏一大藏教一色四心名同半滿偏圓義別人天尚執為我小乗<span class='corr'>已</span>證人空相空可壞不可壞終頓雙亦雙非但屬化他門路俱非究竟圓宗五隂本是無障礙法界隨情隨智皆不思議迷本覺成不覺即第二義堅濕煖動分湛圓妙覺明心成同異失凖即一期四相就喻內出無明名而指法專舉見聞覺知即俱生無明唯汝六根義依湛成根離第一義第二義不可得故煩惱根本不斷而斷斷實不斷悟不覺成本覺即第一義生滅去來本如來藏常住妙明不動周圓就織妄相成中顯各各功德而詳明超濁亦唯破見聞覺知罔象虚無即欲證寂常亦汝六根義依根澄湛離第二義第一義不可得故常樂我淨不證而證證實不證頓契妙圓真心即清水現前四相本來平等同一覺故即去泥純水迷本無根安有終始秪據汝今滅除次第從麤至細故說因心為始觀盡五濁為終劫濁即轉現二相轉攝五根故指汝見現攝六塵故指虚空及十方界皆十一色法體屬色隂有見無覺即性境現量未起六麤無別分析相織妄成即身中貿遷世界相涉具足橫[監-皿+立]未登法雲不盡能所故攝三僧祗修證之量後文亦指汝現色身名為堅固第一妄想符今第一重又以四大不織顯精研妙明功用若目明朗十方洞開無復幽暗為此隂盡濁超之相即生汝妄能同異發明見相二分色空邊際初破所謂滅從色除也見濁即智相相續相體屬受隂受隂以領納所緣為義六觸因緣生於六受境有違順非違非順致受有苦樂不苦不樂智及相續重於自心所現之境起染淨分別執以為實見聞覺知壅令留礙即分湛緣境水火風土旋令覺知即境風熏心受如魘人心觸客邪即此俱生分別法執橫[監-皿+立]念念成結後文汝今現前順益違損二現驅馳名為虚明第二妄想符今第二重又以其心離身返觀其面去住自由為此隂盡濁超之相即心所法中領境一種觸離邊際已破故云如鳥出籠從凡歷聖也煩惱濁即執取計名相體屬想隂取所領六塵之相為六想想隂未盡漏漏即煩惱憶識誦習是三世想橫[監-皿+立]念念成結故想盡無復麤重前塵影事如去塵垢即容現去浮想消除即知見消後文以念慮使身身隨念使寤想寐夢為融通第三妄想符今第三重又以若動念盡一輪生死首尾圓照為此隂盡濁超之相即心所法中取像一種憶忘邊際<span class='corr'>已</span>破故云夢想銷滅寤寐恒一也眾生濁即起業相體屬行隂造作之心能趣於果名行行有六種大品說為六思思即是業謂於六想後起善不善無動橫[監-皿+立]念念成結故觀行隂見同生基為浮根塵究竟樞穴後文以運運密移曾無覺悟為幽隱第四妄想符今第四重又以六根虚靜無復馳逸如波瀾滅化為澄水為此隂盡濁超之相即心所七十三法滅生邊際皆破故云同分生機倐然隳裂也命濁即無明業相體屬識隂即八種心王自證分元依一精明故云元無異性分成六和合故云無狀異生同異失凖即迷真執似橫[監-皿+立]念念成結後文故汝現在見聞覺知中串習幾則湛了內罔象虚無第五顛倒微細精想符今第五重又以精心發化十方世界及與身心如吠瑠璃內外明徹為此隂盡濁超之證湛入合湛邊際盡融八王俱轉故能超五十五位入於妙莊嚴海當機請如來本發心路須契真因故令先擇小始諸教皆住不覺雖言生死根本亦言證不生滅而㫖趣天淵唯以生滅心為本修因不悟圓湛性成念念自屈性宗始攝八識歸如來藏通於覺義因機利鈍猶有漸頓開合諸量不同夫圓湛不生滅性與生死根本非有別法權乗覆實不言本一則六根全屬妄識為因實教開權具言法本不二因迷成二則六根全依真如為體此體即是所依之湛以湛之湛全承圓湛若非依本覺故而有不覺從何以湛旋妄唯不生滅不在生死根本外故旋之即得不更他求汝今欲令見聞覺知遠契如來常樂我淨遠者顯濁體與妙明尚遙即徧計情有故不一契者即徧計理無是不一之不異應當先擇生死根本依不生滅圓湛性成成者顯濁體全妙明所作即依他性無故不異依者即依他相有是不異之不一唯即此不一之根選其不異即末徹本頓達橫無六根之差[監-皿+立]絕五隂之別當體一一圓融故云以湛復還耳若猶執行布或橫解非[監-皿+立]或[監-皿+立]解非橫則濫非真求復夫筌宰失寄而後真宰獨融規凖莫施而後冲規妙立第一義門指識精元明即無始菩提湼槃元清淨體第二義門指用攀緣心為自性即無始生死根本若論棄捐有為當至業相方窮染法之源今但指六為賊媒以業相當體本真塵對根現識依根發顛倒起處唯在六根分汝湛圓即八識中不覺義六湛圓明即八識中覺義依本覺有不覺局同異失凖中既墮幻相故合性離性體全不同順流逆流用亦各別欲逆生死流當騐六受用誰可相通通則異即非異以具圓通常故然非異不離異以未證三空故但稱為門唯令從一深入者此也阿難重問逆流方便備指從須陀洹直臻妙覺未斷之惑悉在根中顯根即陀那識體非染淨隨熏成染成淨當知是根非一非六即前空非可作空無形相亦即下云何為汝成同不同何况更名是一非一一六義生即前可作之法解結之知亦即下由器形異名之異空除器觀空說空為一由無始來顛倒淪替淪即六生不覺流轉替即一生返流出纏阿難正疑入一六淨故重為發明若汝六根决定一六者不能入一六淨今假六以難一知一非一假一以難六知六非六開彼權乗歸今了義令知三細之體本不思議由徧計執圓成現起依他如太虚空六句喻一六義生由明暗等相形至諸餘五黏應㧞圓脫皆是合此由非一非六之圓湛成一六之妄結妄解故同異失凖之相皆幻然熏實不熏變實不變所現依他體不可得彼太虚空五句喻本非一六不由前塵所起知見至云何覺明不成圓妙皆是合此指一六之妄結妄解本是非一非六之圓湛故同異失凖之性皆真則汝了知三句雙合真幻十方如來於十八界一一修行本無優劣皆由先達依他無性成一圓融清淨寶覺但汝下劣徧計尚存則似有之相不能無礙故令選擇圓根葢湛圓妙覺明心元非一六對不覺之六說本覺之一而不覺全是本覺故六非六本覺全成不覺故一非一一非一故真如非凝然六非六故八識非法爾六非六故八識非幻一非一故真體非空又六非六故非漸一非一故非頓銷亡之義機教不同體外權實必須開顯方入佛知見也問二决定真妄交徹諸注皆未言及本經有文證否答總別皆顯二門不離所謂常宣性覺妙明本覺明妙也此中修入寧與見殊如下斷因常果疑阿難在生滅門不見妙真如性反疑先說湛精圓常不知進退推求本無我心及我心所即心無形相十方求之終不可得令羅㬋擊鐘海眾頓契性淨妙常不離當處常湛然覓即知君不可見問台賢二宗有文證否答法華三大部釋皆明此㫖<span class='note-inline'>(摩訶止觀思議境即第二義不思議境即第一義三觀齊行不應即離思議乃能圓證不思議法華玄義明體中引壽量品云不如三界見於三界非如非異若三界人見三界為異二乗人見三界為如菩薩人見三界為亦如亦異佛見三界非如非異雙照如異今取佛所見為實相正體金剛藏說佛甚微智辭異意同其辭曰空有不二不異不盡空非斷無故言空有有即是空空即是有故言不二非離空有外別有中道故言不異徧一切處故言不盡此亦與龍樹意同中論云因緣所生法即空即假即中因緣所生法即空者此非斷無也即假者不二也即中者不異也因緣所生法者即徧一切處也今言實相體即權而實離斷無謗也即實而權離建立謗也權實即非權實離異謗也雙照權實徧一切處離盡謗也斯乃總二經之雙美申兩論之同致顯二家之懸會明今經之正體入門之觀十乗觀法一一[宴-女+六]契略引安心謂修行之要不出定慧體生死即湼槃名為定即今第一義達煩惱即菩提名為慧即今第二義於一心中巧修定慧具足一切行若兩輪二翼即今二義不離又方便品略廣明權實不二詳載文句)</span>華嚴宗此義浩汗略如淨行品賢首品疏又釋善現行中住如實心等<span class='note-inline'>(疏云上之所住總有七種體一名異異從義別故舉多名方顯所住之深奥依此示現方明所現之為善鈔云舉多名者即上七名故收真如法界畧有百名權教最多立百名者謂法性不虚妄性不變易性平等性離生性法定法性實際虚空界不思議界乃至廣引各經論名亦名第一義諦亦名第一義空判云上來眾名若在大乗權教中者但就理名之若實教中或就即事之理即理之事事事無礙（云云）)</span>問陀羅尼唯屬定有先德誠言可證否答南嶽大師諸法無諍三昧法門上卷<span class='note-inline'>(云如萬行中說從初發心至成佛道一身一心一智慧欲為教化眾生故萬行名字差別異夫欲學一切佛法先持淨戒勤禪定得一切佛法諸三昧門百八三昧五百陀羅尼及諸解脫大慈大悲一切種智五眼六神通三明八解脫十力四無畏十八不共法三十二相八十種好六波羅蜜三十七品四弘大誓願四無量心如意神通四攝法如是無量佛法功德一切皆從禪生何以故三世十方無量諸佛若欲說法度眾生時先入禪定以十力道種智觀察眾生根性差別知其對治得道因緣以法眼觀察竟以一切種智說法度眾生一切種智者名為佛眼亦名現一切色身三昧亦名普現色身三昧上作一切佛身諸菩薩身辟支佛身阿羅漢身諸天王身轉輪聖帝諸小王身下作三塗六趣眾生之身如是一切佛身一切眾生身一念心中一時行無前無後亦無中間一時說法度眾生皆是禪波羅蜜功德所成是故佛言若不坐禪平地顛墜若欲斷煩惱先以定動然後智㧞定名奢摩他智慧名毘婆舍那定有無量總說三種下定名欲界定中定名色界定上定名無色界定復次下定是聲聞定總攬三界中定是辟支佛定上定是如來定及諸菩薩定智有無量說有三一者道智二者道種智三者一切種智慧亦有三一者道慧二者道種慧三者一切種慧復次分別說有十一智何者是耶法智世智他心智宿命智苦智集智滅智道智盡智無生智如實智復次盡智無生智分別則有十八種智盡智有九無生智有九是名十八智亦得名為十八心三乘聖人共在四禪諸智慧中問如實道如實智者於一切法總相別相如實能知故名如實智是諸智慧即是一切智亦名無智何以故如先尼梵志問佛經中說先尼梵志白佛言世尊如來一切智慧從何處得佛答先尼無有得處先尼復問云何智慧無有得處佛復答言非內觀中得是智慧非外觀中得是智慧非內外觀中得是智慧亦非不觀得是智慧是故智慧無有得處故名無智如奇特品說一字入四十二字四十二字還入一字亦不見一字唯佛與佛善知字法善知無字法為無字法故說於字法不為字法故說於字法是故四十二字即是無字復次欲坐禪時應先觀身本身本者如來藏也亦名自性清淨心是名真實心不在內不在外不在中間不斷不常亦非中道無名無字無相貌無自無他無生無滅無來無去無住處無愚無智無縛無解生死涅槃無一二無前無後無中間從昔<span class='corr'>已</span>來無名字如是觀察真身竟次觀身身復觀心身身身者從妄念心生隨業受報天人諸趣實無去來妄見生滅此事難知當譬喻說身本及真心譬如虚空月無初無後無圓滿無出無沒無去來眾生妄見謂生滅大海江河及陂池溪潭渠浴及泉源普現眾影似真月身身心心如月影觀身然欲甚相似身本真偽亦如是月在虚空無來去凡夫妄見在眾水雖無去來無生滅與空中月甚相似雖現六趣眾色像如來藏身未曾異譬如幻師著獸皮飛禽走獸種種像貴賤男女差別異端正醜陋及老少世間種種可笑事幻師雖作種種變本丈夫形未曾異凡夫雖受六趣色如來藏色不變異身本及真心譬如幻師睡身心無思覺寂然不變易身身及心數如幻師遊戲故示六趣形種種可笑事身身眾生體難解譬喻說如此法性無涅槃亦無有生死譬如眠熟時夢見種種事心體尚空無何况有夢事覺雖了了憶實無有於此凡夫顛倒識譬喻亦如是禪定智慧能覺了餘散心智不能解非但凡夫如夢幻月影現水種種事復次諸佛菩薩聖皆爾從初發心至佛果持戒禪定種種事甚深定心不變易智慧神通幻化異法身不動如空月普現色身作佛事雖無去來無生滅亦如月影現眾水何以故如經論中說欲學一切智定必修諸善心若在定能知世間生滅法相亦知出世三乘聖道制心禪智無事不辦欲求佛道持淨戒專修禪觀得神通能降天魔破外道能度眾生斷煩惱問曰般若經中佛自說言欲學聲聞當學般若欲學緣覺當學般若欲學菩薩當學般若復次有六波羅蜜般若為前導亦是三世諸佛母汝今云何偏讚禪不讚五波羅蜜復次如經中說五度如盲般若如眼汝今云何偏讚度不讚明眼誰能信者願廣解說除我等疑惑答曰諦聽善思念之吾當為汝决定說三乘般若同一觀隨證淺深差別異如大海水無增减隨取者器大小異聲聞緣覺及菩薩如來智慧亦如是十二因緣四種智下智聲聞中緣覺巧慧上智名菩薩如來頓覺上上智以無名法化眾生方便假名差別異三乘智慧不能知唯佛世尊獨知耳如大集經雜四諦三乘法行同一義陳如稽首白世尊十方菩薩大眾集云何名法行比丘願佛演說法行義爾時佛告憍陳如至心諦聽今當說若求法行諸比丘誦如來十二部經謂修多羅及毘曇優婆提舍及毘尼樂為四眾敷暢說是樂誦說非法行若更復有諸比丘誦如來十二部經能廣演說思惟義是樂思惟無法行若復次有諸比丘更讀誦十二部經演說思惟觀其義是名樂觀無法行夫法行者三乘同一觀我今當說者有比丘能觀身心心不貪著一切相謙虚下意不生慢不以愛水洗業田不於中種識種子滅覺觀法境界息永離煩惱心寂靜比丘如是觀身心佛說是人真法行如是比丘即能得聲聞緣覺佛菩提法行比丘觀三事觀身觀受及觀心比丘觀察三念<span class='corr'>已</span>一心四禪十八智復次大智論中說聲聞緣覺及諸佛四禪二九十八智同共證道明闇異共觀四諦十二緣隨機感悟種種異聲聞四諦十六心辟支獨覺無漏智菩薩亦解二乘法獲得無礙十六諦如諸天共寶器食飯色黑白各有異四諦譬喻如鐙品定如淨油智如炷禪慧如大放光明照物無二是般若鐙明本無差別照覩者眼目明暗異禪定道品及六度般若一法無有二覺道神通從禪發隨機化俗差別異問曰佛何經中說般若諸慧皆從禪定生答曰如禪定論中說三乘一切智慧皆從禪生般若論中亦有此語般若從禪生汝無所知不解佛語而生疑惑作是狂難汝何不見十方諸佛若欲說法度眾生時先入禪定以神通力能令大地十方世界六種震動三變土田轉穢為淨或至七變能令一切未曾有事悉具出現悅可眾心放大光明普照十方他方菩薩悉來集會復以五眼觀其性欲然後說法復次般若波羅蜜光明釋論中說有人疑問佛佛是一切智人智慧自在即應說法何故先入禪定然後說法如不知相論主答曰言如來一切智慧及大光明大神通力皆在禪定中得佛今欲說摩訶般若大智慧法先入禪定現大神通放大光明徧照一切十方眾生報禪定恩故然後說法為破外道執外道六師常作是言我是等智慧於一切常用常說不須入禪定佛為降伏如是邪見諸外道輩先入禪定然後說法復次如勝定經中所說若復有人不須禪定身不證法散心讀誦十二部經卷卷側滿十方世界皆闇誦通利復大精進恒河沙劫講說是經不如一念思惟入定何以故但使發心欲坐禪者雖未得禪定<span class='corr'>已</span>勝十方一切論師何况得禪定說是語時五百論師來詣佛所俱白佛言我等多聞總持十二部經及韋陁論五部毘尼講說無礙十六大國敬我如佛世尊何故不讚我等多聞智慧獨讚禪定佛告諸論師汝等心亂假使多聞何所益也汝欲與禪定角力如盲眼人欲覩眾色如無手足欲抱須彌山王如折翅鳥欲飛騰虚空如蚊子翅欲遮日月光如無船舫人欲度大海皆無是處汝等論師亦復如是欲角量禪定無有是處復次毘婆沙中說若有比丘不肯坐禪身不證法散心讀誦講說文字辯說為能不知詐言知不解詐言解不自覺知高心輕慢坐禪之人如是論師死入地獄吞熱鐵丸出為飛鳥猪羊畜獸鷄狗野干狐狼等身若復有人不近善知識雖復坐禪獲得四禪定無有轉治無方便智不能斷煩惱雖得寂靜之樂煩惱不起獲四禪時謂得寂滅涅槃之道便作是念我今<span class='corr'>已</span>得阿羅漢果更不復生如此比丘實不得道不斷煩惱但得似道禪定不近善知識無方便智謂得實道起增上慢臨命終見受生處即生疑悔阿羅漢者更不復生我今更生當知諸佛誑惑於我作是念時即墜地獄何况餘人不坐禪者重宣此義而說偈言欲自求度及眾生普徧十方行六度先發無上菩提心修習忍辱堅持戒晝夜六時勤懺悔發大慈悲平等心不惜身命大精進欲求佛道持淨戒專修禪智獲神通能降天魔破外道能度眾生斷煩惱從初發心至成佛一身一心一智慧為欲教化眾生故萬行名字差別異欲覺一切諸佛法持清淨戒修禪定捨諸名聞及利養遠離憒閙癡眷屬念十方佛常懺悔不顧身命求佛道獲得百八三昧門亦得五百陁羅尼及諸解脫大慈悲五眼六通一切智亦得三明八解脫具足十力四無畏三十二相八十好三十七品具六度十八不共微妙法視諸眾生如一子四弘誓願具四攝四無量心道種智一切種智四如意觀察眾生廣法施入四禪定放光明徧照十方諸世界變穢為淨大震動現諸奇特希有事十方菩薩悉集會三界天王皆在此端坐瞻仰一心待同聲三請願聞法從禪方便三昧起為眾隨應演說法色身香聲種種別禪定寂然心不異雖在座坐現法身十方九道無不徧淨戒禪定三昧力十方了了分明見應可度者如眼前未可度者即不見如空月影現眾水闇室深井即不現譬如幻師種種變盲瞎之人則不見盲瞎睡重者不見諸佛法身鏡亦爾三障眾生不能見若無淨戒禪智慧如來藏身不可見如金鑛中有真金因緣不具金不現眾生雖有如來藏不修戒定則不見淨戒禪智具六度清淨法身乃顯現淨妙真金和水銀能塗世間種種像如來藏金和禪定法身神通應現往普告後世求道人不修戒定莫能強無戒定智皆不應怱怱亂心講文字死入地獄吞鐵丸出為畜生彌劫矣如是眾生不自知自稱我有大智慧輕毀一切坐禪人壞亂正法作魔事假使講經恒沙劫都不曾識佛法義如殺三千世界人及諸一切眾生類高心謗禪壞亂眾其罪甚重過於此譬如羣賊劫牛乳高聲唱得醍醐味不知鑽搖及熮煖亦失酪漿生熟酥麤淺薄味尚都失醍醐上味在何處不修禪智無法喜譬喻說言無婦女不淨亂心執文字故言皮囊可盛貯譬如盲狗咬草樷不見人及非人類但聞風吹草鳴聲高聲呌言賊虎至養一盲狗虎咬故舉世盲狗呌亂沸其心散亂都不定覺觀心語亦如是讚百千經心常亂如虵吐毒與世諍增見諸非毒轉盛自言壞常子難生既見禪智法喜妻石女無兒難可生解文字空不貪著若修定時解無生禪智方便般若母巧慧方便以為父禪智般若無著慧和合共生如來子三乘聖種從是學故稱一切眾導師淨戒禪智如大地能生萬物載羣類禪智神通巧方便能生三乘一切智若能一念在禪定能報三世佛恩義三世諸佛坐道場覺悟眾生皆由此一切凡夫共一身一煩惱心一智慧真如一像不變易善惡業影六道異諸佛菩薩一法身亦同一心一智慧一字萬行化眾生一聖假名四十二凡聖色藏一而二方便道中凡聖二色藏元象無一二唯佛與佛乃知此我從無數十方佛聞此一字無量義少行法師不能知文字論師不能解若人不近善知識學得有漏似道禪初禪謂得須陁洹四禪謂得阿羅漢起增上慢諸漏盡謂言斷結不更生臨命終時見生處即作是言佛欺我阿羅漢者不更生我今云何更受生身證不了尚如此何况散心著文字不知詐知起我慢顛倒說法誑眾生身不證法昇高座死入阿鼻大地獄身證不了尚生疑何况不證盲心說高心亂語謗諸佛受學之徒皆効此從地獄出為畜生僃作種種諸雜類若人親近善知識證無漏禪乃明[解-土+(人/人)]具足禪智多聞義如是導師可依止禪定深隱難可知復次禪波羅蜜有無量名字為求佛道修學甚深微妙禪定身心得證斷諸煩惱得一切神通立大誓願度一切眾生是乃名為禪波羅蜜立大誓願故禪定轉名四弘欲度眾生故入深禪定以道種智清淨法眼觀察眾生是處非處十力智爾時禪定轉名四無量心慈悲愍眾生㧞苦與樂離憎愛心平等觀察爾時禪定轉名慈悲喜捨既觀察<span class='corr'>已</span>與其同事隨應說法爾時禪定轉名四攝法布施愛語利益同事是名四攝法也復次大慈大悲現如意神通一切色身以神通力入五欲中徧行六趣隨欲度眾生爾時禪定轉名神通波羅蜜亦普現十方一切佛事常在禪定寂然無念復次深大慈悲憐憫眾生上作十方一切佛身緣覺聲聞一切色形下作六趣眾生之身如是一切佛身一切眾生身一念心中一時行無前無後無中間一時說法度眾生爾時禪定及神通波羅蜜轉名一切種智亦名佛眼復次菩薩摩訶薩持戒清淨深妙禪定斷習氣故遠離三世諸愛見故爾時禪定轉名十八不共法復次菩薩摩訶薩以三明智分別眾生爾時禪定轉名十力善知是處及漏盡故復次菩薩摩訶薩色如受想行識如觀一切法始從初學終至成佛斷煩惱及神通盡知十方世界名號亦知三世諸佛名號及知諸佛弟子名號亦知一切眾生名號及知眾生煩惱名號解脫名號一念一時知及知宿命因緣之事爾時禪定轉名十號也復次菩薩摩訶薩以諸法無所有性一念一心具足萬行巧方便慧從初發心至成佛果作大佛事心無所著總相智別相智辯說無礙具足神通波羅蜜供養十方一切佛淨佛國土教化眾生爾時禪定轉名般若波羅蜜復次行者為出世間故三界九地名為八背捨次第斷煩惱欲界未到地禪及中間二禪及四禪空處及非有想最後滅受想於欲界中具五方便一者發大善心求佛道故欲得禪定名善欲心是善欲心能生一切佛法能入一切禪定能證一切解脫起一切神通分別欲界色界無色界五隂三毒四大十二入十八界十二因緣一切諸法無常變異苦空無我亦知諸法無生滅真實相無名無字無漏無為無相無貌覺了諸法故名法智未到初禪得金剛智能斷煩惱證諸解脫是名未到地初欲界地及未到地如是二地是佛道初門欲得禪定是名欲心復次初夜後夜專精學禪節食攝心捨離眷屬斷諸攀緣是名精進復次專念初禪樂更無餘念是名念心復次巧慧籌量欲界五欲欺誑不淨是三惡道伴初禪定樂斷諸欺誑得真智慧是入涅槃伴是籌量是名巧慧心復次專心一處滅諸覺觀境界都息身心寂靜是名一心如是五方便能斷五欲妖媚煩惱滅除五葢有覺有觀離生得喜樂入初禪名初背捨得入二禪名二背捨入第三禪名三背捨喜樂心內清淨得四禪名為入一切處滅一切色相捨第四禪滅有對想入無邊虚空處名為空一切處第四背捨虚空處定得一切識處定是名識一切處第五背捨復次捨識處定入無所有處定是名第六背捨捨無所有處定得入非有想非無想處定生猒離心是名第七背捨捨非有想非無想處定入滅定受想定心無所著是名第八背捨爾時禪波羅蜜轉名八背捨復次自覺覺他通達無礙得三解脫能破三界一切煩惱爾時禪波羅蜜轉名十一智復次行者總持旋陁羅尼戒定慧三分八聖道破四顛倒獲四真諦爾時禪波羅蜜轉名三十七品起一切神通所謂四念處四正勤四如意足五根五力七覺分八聖道分名為摩訶衍如四念處品中說轉一切智慧以一神通現一切神通以一解脫作一切解脫轉一名字語句入一切名字語句如是一切名字語句還入一名一字一語一句平等不異是四念處字等語等諸字入門一切佛法盡在其中復次菩薩摩訶薩欲教化眾生令生清淨歡喜信心故與一切聖人建立一聖官階位次第眾生之得大歡喜决定無疑爾時誓願勤修禪定得六神通作轉輪聖王入五道中飛行十方廣行布施須衣與衣須食與食金銀七寶象馬車乘樓櫓宮殿房舍屋宅五欲眾具簫[竺-二+遂]箜篌琴瑟鼓吹隨眾生欲盡給與之後為說法令其得道雖作如是種種法施實無施者無財物無說無示無聽法者譬如幻師幻作幻人四衢道中化作高座廣說三乘微妙聖法又作四眾集共聽受如是幻師所作幻事無色無心無示無[聽-王]無受無聞無得菩薩爾時禪波羅蜜轉名檀波羅蜜何以故施人物時雖知諸法無所有性無施無受無財物相三事俱空雖知空寂勤行布施復次菩薩摩訶薩雖知諸法空罪相不可得持戒破戒如夢如幻如影如化如水中月雖知諸法無生滅堅持淨戒無毀缺亦以戒法為他人說若人惡心不受戒化作禽獸行禮儀人類見此大羞辱各發善心堅持淨戒發大誓願徧十方不顧身命行戒施常現六道種種形廣說如來清淨戒以宿命智觀察之必令歡喜無瞋害非但為說戒法亦說攝根定共戒道共戒性寂戒報寂戒爾時禪波羅蜜轉名尸波羅蜜復次菩薩摩訶薩行此財施法施戒施時受者瞋恚來打罵割截手足心不動乃至失命心不悔爾時禪定轉名羼提波羅蜜菩薩行是甚深禪定於一切聖行以法忍故心無所著禪定即是羼提波羅蜜復次菩薩學四念處時獲得四禪復作是念我於身念處未得如意神通受念處未獲宿命神通修心念處未獲他心智不知十方凡聖心故修法念處時如是思惟我今未獲漏盡神通修身念處觀一切色亦未得清淨天眼於受念處未證因緣業報垢淨神通於心念處未得眾生語言三昧作是念<span class='corr'>已</span>勤精進求乃至成就具六神通爾時禪定轉名精進毘梨耶波羅蜜復次菩薩為起神通故修練禪定從初禪次第入二禪三禪四禪四空定乃至滅受想定一心次第入無雜念心是時禪波羅蜜轉名九次第定復次菩薩入初禪時觀入出息自見其身皆悉空寂遠離色相獲得神通乃至四禪亦復如是入初禪時觀入出息見三世色乃至微細如微塵許悉見無礙亦見眾生出沒果報差別於無量刼通達無礙是名天眼神通乃至四禪亦復如是入初禪時觀息出入以次第觀聲悉同十方凡聖音聲是名天耳神通乃至四禪亦復如是入初禪時觀入出息住息住舍摩他觀色相貌以毘婆舍那觀他心相善知十方凡聖之心是名他心智神通乃至四禪亦復如是入初禪時觀息入出獲得眼通得眼通<span class='corr'>已</span>觀於有歌羅邏時五隂生滅乃至無量劫中五隂生滅獲得宿命是名宿命神通乃至四禪亦復如是悉能觀察一切眾生善惡業行差別不同亦復知其發心早晚入道遠近十方三世通達無礙是名道種智慧神通爾時禪定轉名師子奮迅三昧以神通力供養十方佛及教化眾生淨佛國土邊際智滿十地具足變身如佛滿十方學佛神通未得滿足是師子奮迅三昧唯有諸佛乃能具足復次菩薩入重玄門修四十心從凡夫地初發心時所修禪定次第重入乃至最後無垢地修諸禪定學佛神通化眾生法從初禪入乃至滅受想定三禪四禪四空亦復如是是名順超無礙從滅受想定超住散心中超入初禪非有想非無想處無所有處識處空處四禪乃至二禪亦復如是是名逆超自在無礙爾時禪定轉名超越三昧修佛神通得佛智慧餘五波羅蜜亦復如是是少一波羅蜜不名五波羅蜜復次學禪定時修四念處於欲界中觀內外色入初背捨具足聞慧觀內外假二相不可得故亦非是一如如性故一解脫復次思慧具足觀察內外法內外一切法總相別相異相不可得如如故二解脫復次修慧六觀具足色界五隂空三解脫復次聞慧修慧用巧方便金剛智破四空定無貪著心空五隂不可得故得解脫空處得解脫識處得解脫無所有處得解脫非有想非非想處得解脫觀滅受想定不可得故得是解脫是名八解脫如如性故無縛無脫菩薩爾時禪波羅蜜名八解脫)</span>按從初發心至成佛道一身一心即大佛頂一智慧即如來密因修證正觀也欲為教化眾生故萬行名字差別異即諸菩薩萬行首楞嚴他觀也二門二義本不相離故云欲學一切佛法勤修禪定得一切佛法諸三昧門如是無量佛法功德一切皆從禪生初標即時如來敷座宴安後標即時如來將罷法座顯一化始終皆不出首楞嚴三昧阿難具請三學如來唯以定答正此㫖也問按賢首疏無明業相即第八體轉現即第八見相二分今以識隂為八王體配無明業相色隂配轉現與彼不同何耶答㫖趣無別前七皆依第八即第八二分經據迷真執似悟似證真依細中之細現起細中之麤識隂八王具足<span class='note-inline'>(命濁文云眾塵隔越無狀異生同異失凖重明五隂指湛不搖處於身不出見聞覺知念念受熏又以六根互用精心發化為識隂盡相)</span>論疏唯指現識能現一切境界<span class='note-inline'>(論云隨其五塵對至即現猶如明鏡現於色像以一切時任運而起常在前故疏云若依瑜伽即現五根種子及器世間等論中偏就五塵者約牽起分別事識義說也)</span>二分必依體體必具二分八識流轉元不相離故七為八根八亦依七足徵前七與第八雖分能所實則體同况性宗八王本無自體由二分現起執以為實非幻成幻若無七徧計則八非依他頓證圓融清淨寳覺矣問二門不即不離古今諸注常品無常品立量之義皆失㫖耶答聖意葢顯依常成無常故轉無常即證常觀合器除器重明之義示不即本來不離不離本來不即七大文中明以水冰冰水為同喻火輪虚空為異喻綰巾解結重喻修證亦未嘗以一巾六結墮即離過注家唯分常無常品依取捨義各合經文不知雙收常無常品因迷悟轉共闡經義唯有不即却無不離則是聲銷無響聞性斷滅矣問五濁六根橫[監-皿+立]明結有文證否答指六根功德方位即橫流數即[監-皿+立]證果分明二顛倒因三世即[監-皿+立]四方即橫但就凡夫織妄未息和合相涉以論若證圓通則能上同十方如來豈有方世數量之可說也問根塵悉是色法文見相宗以配劫濁本經有文證否答此合根塵同源知見立知解根亡塵亦合滅從色除知見無見此根初解但就根說入流亡所但就塵說正顯縛脫無二故後超濁及重明五隂皆以之為首也問若判色隂為轉現二相滅從色除當從茲始又云先斷滅相則麤中之麤尚且未解安可作細中之麤解耶答心所全依心王起業全依身口緣滅則相應心滅故相應心滅即是緣滅緣滅則無前境界故境界滅即是根解問破第五麤即解根亡塵經論更有文證否答先得人空第四麤斷也如來判此根初解葢顯五種非空根枝惑業互為主伴雖不壞次第而治一即已徹餘三緣斷故即亡三因不生即解汝但不隨分別則汝心中狂性自歇皆破情不破法也問今正論修破界內外麤細五隂令入圓成既有三空次第何云破情不破法耶答別同一乗見修惑不同破情是一根中積生四句指修惑也生住異滅即聖凡五隂異名五隂盡則地位盡地位盡則五隂盡根中積生即八識含藏種子無始虚習即五隂虚妄分齊頭數即九法界差別雖歷三空具足緣了然是五受隂五妄想成四相本來平等未入圓修自墮差別頓開佛慧超越世出世間分汝湛圓為視聽覺察即七大也前指性真圓融顯出情之法即圓湛家寶此言同異失凖顯迷法之情即世間無知離合兼論無非遣情量情量若破皆得圓滿無上菩提無優劣矣問不歷僧祗獲法身全修之性唯應明一性從何攝伏疇昔攀緣全性之修唯應明二修二修不同故分二義第一義相織妄成即結業末云皆合湼槃清淨妙德即解脫也第二義發業潤生即煩惱故令審觀根本末云應念化成無上知覺即菩提也五濁當體即苦報即法身也如此分配始得三德分明性修不紊否答無始生死根本三道流轉不離故第一義中亦言無明煩惱第二義中亦言織妄相成惑業苦果豈可定分無始菩提湼槃元清淨體三德同體故法身鑑照即般若般若無染即解脫豈能定異定異則前即成有法身無般若解脫此即成有般若解脫無法身皆墮縱橫竝別何由頓得圓妙開敷中中流入耶長水以此二門分配起信修習止觀<span class='note-inline'>(謂止觀即最初方便修前方便未能相即又以劫濁配業轉二相謂空未[泳-永+(瓜-、)]為四大見未開為六根見濁配現相煩惱濁配六麤前四命濁配業繫苦相下文釋超濁又以色隂配現相識隂配業轉二相又謂無明發業愛取潤業六識作業八識受業（云云）)</span>論云若行若住若卧若起皆應止觀俱行如來對機示還源本發心路與下觀隂互明結解正同起信六染之文但彼論染即論離而此濁超分前後彼據信解行證此判隂空邊際其為滅因緣義則一非同五意不當順配業相業相是識識是生因正當命濁是第五重而以配劫濁濫第一重色心不分次第相違與自釋命濁名義俱複超劫濁處既以色隂為現相此云世界未形空未[泳-永+(瓜-、)]為四大見未開為六根則與汝見虚空及十方界名義皆反矣以見濁配現相現相無領納義與自釋超見濁違超劫濁名義亦複煩惱濁配前四麤前二法執不屬煩惱命濁配業繫苦相與自釋超命濁違况業繫苦無別自體是未來五隂賢首云果報非可斷故不論第六相滿慈章依相續義具列三證果分據顛倒因但言二顯三漸次永斷則無未來報十二因緣三道流轉識即識隂名色六入觸即色隂受即受隂愛取即想隂有即行隂有既緣生生則指未來安可作同時五隂說耶此無始來三句意顯發潤作受不離於根故皆云誰驗六受用根復如是指令知顛倒處若分別名相則非審詳煩惱根本矣寂音<span class='note-inline'>(云新學菩薩不知佛意有二疑疑有修證即成敗壞之法疑無修證則無成辦之期故世尊既已顯說頂法深妙微密畢殫無餘乃開方便門為發覺初心者說此二義夫謂之方便非究竟法引起信大摩尼寳客塵所染喻及法華安樂行親近處竝窮子除糞乃至湼槃正因緣因如乳中酪酵醹發之（云云）)</span>未究本經具足三德義顯施開正因即大佛頂了因即如來密因修證了義緣因即諸菩薩萬行首楞嚴全攝法華湼槃起信故二門不同二門不二若止觀但屬方便則正偏位別失性修交映深㫖苕溪<span class='note-inline'>(云若順現文色隂為始識隂為終即同五濁次第以義言之始則有識終乃成色凖百法疏云心王了其總相心所了其別相以識創起但緣青等總相次取境像即是想心次領納前境即是受心次起貪等造作即是行心前三無記未能成業由業招報即是色隂故云始則有識終乃成色)</span>補遺<span class='note-inline'>(云然此五隂倫次自有色心王數不同論師多云識在三心之前諸大乗經識居最後今謂以譬言之如世君臣尊卑則前王而後數此可如論師所云也若臣為君之所使今受想行三為識所使義當如臣在君前以聽命也此則數前而王後可矣若乃五隂列色法在心法前者昔白樂天與濟師書以五隂十二因緣倫次不類為問洪老答云夫色等五隂乃三苦<span class='corr'>已</span>成之軀十二有支乃三世生因之法此亦可以盡其大畧既以隂法別為五位說之通言隂則正指現前報隂法耳此報隂法原始由乎歌羅邏時心識無此以何為投托之所故五隂前列色法而後列心法也欲於五隂推以因果却如記引百法疏文亦如此經下文云生因識有滅從色除者正從隂起之始而除之也)</span>未究百法疏正指現在識心各具四分即酬過去五果各取自分境即造未來三因雜華云因前五隂故後隂相續起諸師多云識在三心之前者此也諸大乗經識居最後者葢據破除之漸先麤後細按摩訶止觀分生起破除言說三義<span class='note-inline'>(五之二云數人說五隂同時識是心王四隂是數約有門明義故王數相扶同時而起論人說識先了別次受領納想取相貌行起違從色由行感約空門明義故次第相生若就能生所生從細至麤故識在前若從修行從麤至細故色在前皆不得以數隔王若四念處則王在中此就言說為便)</span>三苦之軀若指現在報隂亦是過去行感即有門義現在起行報在未來即空門義離三世生因則無三苦<span class='corr'>已</span>成五隂十二因緣尚分為二何能副樂天問意况補遺王臣喻及以色為生起處也正脉<span class='note-inline'>(科見道分唯屬奢摩他至此釋心悟實相謂通前有三十番示見之尾責不達實相七大之前許通達實相此處敘眾悟實相前三卷但顯空次始顯不空最後乃具空不空前二常徧後一圓融謂舊判修道義亦小濫論修尚在初門論證不無初位科五濁為明所欲除謂此科先明所除之濁下文乃示能除之性教其去取之法又科總示五濁別示五濁總中獨約四大六根別中亦外少而內多及分所依之隂能依之濁謂眾生自無始晦昧為空便入劫濁四大山河等有成住壞空之劫為劫濁四大本無情由因妄執內身總相起我見六十二見為見濁法塵為煩惱濁七趣流轉為眾生濁約六根別相乖背結滯識托於中體用不自在為命濁又科汝今欲令見聞覺知向後為能除之法在於决擇去取釋應當先擇生死根本為六處識心不生滅圓湛性為六根之性引二根本文證釋第二義中又謂六識為生死根本六根復為六識根本根即八識引起六識煩惱為苦因招引生死為苦果麤論似六識作而細推實八識自作現觀似六識受而六壞唯八識自受不言八識言六根者意使易曉又解云何名為眾生世界謂但約根身非約器界更指身中貿遷為證又解汝觀解結謂諸股共成結體結處唯在一股解東西南北引雜華明世界游行解功德德字為用為能解誰合誰離合謂合中知離謂離中知及補若悟離深圓根（云云）)</span>據經三文證見道一分皆明實相實相無別又判前中後文義不同不攝三摩禪那何也如來開妙修行路阿難領得正熏修後分始請從於凡夫終大湼槃尚在初修安得證位此分判證誠為濫耳濁本清水所成超濁觀由即照見五隂皆空但云去泥不云除濁故莊嚴論頌云譬如清水濁穢除還本淨自心淨亦爾唯離客塵故以說心性淨而為客塵染不離心真如別有心淨性總別文中皆指視聽覺察屬分湛所成即全該內外矣別中五重皆具根境原非外少內多觀一隂盡即一濁超何得妄分能所以劫濁為無始晦昧違滅從色除以見濁為內身總相身是色法煩惱濁為法塵法塵亦色法受想皆心所則誤以色為心以眾生濁為流轉七趣不知行隂尚攝界外豈七趣流轉能盡命濁乃八王之體迷時同異失凖即罔象虚無微細精想悟後內外明徹證等覺圓明頓超因位若依根塵結散論存謝則是色心連持一報命根誤以眾生濁為命濁矣既知根是八識賊媒喻六根六根即生死深源指根明結又指同無作常品贅入細論麤論兩種根本不同謂過患在六根破却在六識以六識為妄釋用攀緣心為自性六根為真釋識精元明豈非臆說無憑自語相違生纏縛故明指於器世間身中貿遷下即有世界相涉顯內外交織何嘗唯正非依釋解結以下之義全類惠施五車中語矣。</p>
<p>畢竟斷滅問疑根甚遠前文云希更審除微細惑復聞發覺初心二决定義進退推求但見六精幻化非常果因故舉如來所說先後挍量求開蒙恡佛勅羅[日*(危-(夗-夕)+矢)]擊鐘開大宅門令其頓入雜華云如來深境界其量等虚空一切眾生入而實無所入識隂文云內外湛明入無所入不入之入始為真入雲間補遺作後集不聞解<span class='note-inline'>(阿難<span class='corr'>已</span>聞根塵皆如來藏何緣復疑是斷滅法聞鐘顯聞性常與寳手開合顯見性不動大同何重示此恐席間後集不聞故使大權重結問勢)</span>不知大覺予奪皆據當機情量不關法體但前則棄海認漚今猶離漚覓海故擊鐘審問後復舉如重睡人以喻真倒現前夢聞杵音知其為木石響豈非不動智而夢心惑為鐘鼓是名顛倒夫鼓響本非杵音倒則非正故前訶阿難大眾為遺失鼓響本是杵音倒不離正故前示匿王阿難皆不生滅性彼重睡人亦於夢時自怪其聲為木石響可騐妙湛不變此門常開承如來悲救迄今尚謂鼓響與杵音有別以不曾寤故於時忽寤自然不疑杵音而鐘鼓之聲不可得矣正脉<span class='note-inline'>(謂阿難錯解佛語以謬難佛謂離塵無有結體誤作離塵全滅性體故起斯難科若離明暗四句作貶根同識謂既惑根性全同識心全將破識之意破根解湛精圓常謂如來先說根性多許其湛精圓常四義取前十番示見為先說（云云）)</span>未究阿難<span class='corr'>已</span>悟實相寧疑真性無體進退推求本無我心及我心所與六入虚妄相應湛精指迷湛所成六種和合故疊舉難端皆就根塵相對明即空即假若非見雲外中何能作如是問然但見常無常品决定不同不知六精無體即性淨妙常故云曾不開悟性則非相淨則無染妙則非真妄混淆常則非先帶後剖豈同彼疏先指為真唯令認倒復疑其非真判為帶妄更加剖妄耶問彼疏解不聞虚空被汝隳裂<span class='note-inline'>(云此喻所解非根中無形性體乃六精墮於勝浮俱有形相能令無留礙之妙性妄成留礙即是結處)</span>亦知六精是妄指妄為結答六精本非一六執有體即結悟無體即解阿難方達同異失凖為真中之妄妄雖無體尚疑與真不即反見違越誠言如來但勅羅[日*(危-(夗-夕)+矢)]擊鐘令不離根塵頓證寂滅下文觀音自述文殊重揀無非發明此入處與諸聖全同故阿難自述<span class='corr'>已</span>悟成佛法門得無疑惑若謂誤作離塵無性則濫我乃無心同諸土木滿慈謂其開悟如來印其得須陀洹皆虚語矣。</p>

<p class='juan'>楞嚴妙指卷第三<span class='note-inline'>(終)</span></p></div>
</div><!-- end of div[@id='body'] -->
</body></html>