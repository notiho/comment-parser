<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴妙指</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'></div>
<div class='div-other'><a id='mulu64' /><a id='mulu65' />
<p class='juan'>楞嚴妙指卷第九</p><p class="byline">釋弘演述</p><p>眾生無始迷理為咎初詶殷勤啟請直指當機不知常住淨明用諸妄想復開二根本列別成之相選圓通畢阿難廼為末法求遠諸魔事畧示四種明誨壇儀咒功茲更廣示興像似法神通惑世即墮魔依深禪定發邪知見即墮外得少為足取羊鹿乗即墮無為廣大深坑及禪觀中佛界魔界秘密不測迷晦發明升墜之機由根本枝末悉名五隂而有惡善散定漏無漏小大偏圓因果不一致界內外通別惑殊然麤細不同同一不覺同依覺心始覺滅相即同居淨覺異即方便有餘覺住即實報覺生即寂光四相一覺本來平等以大願力顯現自在出世涅槃故如來將罷法座復廻金容凭几囑累他觀中差別墮邪回邪望前得忍互明相待七趣對於大因<span class='note-inline'>(文云不修三昧報盡還來散入諸趣不求常住非真修正得真三摩地各各天人皆是凡夫業果酬答補特伽羅各從其類不回心鈍阿羅漢窮空不盡空理回心大阿羅漢已出塵界方入菩薩乘)</span>未窮五受隂妄源真際皆非知有臨末雖言若得妙發三摩提者則妙常寂彼之天王即是菩薩遊三摩提漸次增進僅指因圓未標果滿觀隂對於極果<span class='note-inline'>(文云圓定發明修三摩提奢摩他禪那中諸善男子聲聞緣覺違遠圓通背涅槃城)</span>窮盡滅異住生四相遷流精心發化如淨璢璃內含寶月超五十五位真菩提路與正觀單複十二反覆合明修最上乗隨流失念即邪發化心開即正染淨熏變唯有如來能知復牒主客喻令深細審觀汝坐道塲應前所請安立道塲心精通<span class='corr'>㳷</span>當處湛然正入三昧六祖云妙湛圓寂體用如如五隂本空六塵非有不出不入不定不亂禪性無住離住禪寂禪性無生離生禪想若不取著全同三漸次修圓伏忍因失三昧瞥爾情生隂境交互則非皎然清淨無慧自救則非純是智慧悟則無咎則非得無生忍以有所得心求無所得法則於障菩薩位正使種習皆未能滅色受想三隂即闡提不信行隂即外道我執識隂即聲聞畏苦緣覺闕悲為四障所轉昧於四德縱能深入禪定一向倒用不得逆順自在天魔鬼神應上品中品下品也自言謂得無上湼槃應終不自言洩佛密因也迷惑不知應受魔福盡也汝猶未識修奢摩他毘婆舍那應如幻十種深喻也五十種中雖漏無漏異皆云禪那現境不云入位夫心隨萬境轉轉處實能幽十二類生覺圓心體與佛無別本覺豈離不覺依真如體起緣真智始覺亦豈離不覺據頓入妙莊嚴海即究竟無餘歸無所得即一切俱非乗此心開即一切俱是圓滿菩提即周徧廣大五重超濁即次第漸轉但前伏未深即了徧計空根塵識悉無自體唯一圓成遂不離下二土全證上二土今伏至極尚見三性差別世間出世取捨紛紜遂全昧上二土唯住下二土一中不具一切自墮縱橫竝別按大宗地論指屬繫縛地地若得出離始證山王起信宗此為不定聚眾生立四信五門唯令求覺更示生疑欲退者隨願生淨土見佛由不知轉識現故見從外來也常觀真如住正定故此則漚和般若般若漚和如來種中正因相應也闕智度之母權依何施闕方便之父實依何開諸佛常依二諦說法妙契䨇融具降魔伏外破小力用便能不動倒情廻機轉位頓同先覺大事因緣葢因通別二惑淺深義異對前三教彰其不齊實相體同對圓頓機顯可頓斷又界內為三塗苦重先斷見次思後及無知界外苦輕斷則先枝後本七趣正明破通兼明破別故通已盡別猶未盡觀隂正明破別兼明破通故通既盡別亦全盡非此不足以盡同異異同二門闔闢之妙下文阿難重扣五隂併銷次盡即前佛問阿難得同除否也主賔互換偏正交羅方顯二觀雖分同成無上正覺權實實權不可思議問既邪正難測魔境現前云何諳識答賢首大師起信疏釋當念唯心境界則滅<span class='note-inline'>(云一切諸境尚唯自心何况坐中此等諸境是故觀察唯心魔境隨滅不能嬈亂以此唯心非彼所知故此是通遣之法又引摩訶止觀釋或現天像乃至顏色變異問如現佛菩薩像說甚深法或是宿世善根所發云何揀別定其邪正答此事實難所以然者若魔所作謂是善相而心取著則墮邪網若實善根所發之境謂為魔事心疑捨離則退失善根終無進趣是故邪正實難取別今且依古德相傳畧以三法驗之一以定研磨二依本修治三智慧觀察如經言欲知真金三法試之謂燒打磨行人亦爾難可別識若欲別之亦須三試一則當與共事共事不知當與久處久處不知智慧觀察今借此意以驗邪正謂定中境相發時邪正難知者當深入定心於彼境中不取不捨但平等定住若是善根所發定力逾深善根彌發若是魔所為不久自壞第二依本修治且如本修不淨觀禪今則依本修不淨觀若境界增明則非偽若漸漸滅當知是邪第三智慧觀察觀所發相推驗根源不見生處深知空寂心不住著邪當自滅正當自現如燒真金益其光色若是偽金即自焦壞定譬磨本治猶打智慧觀察類燒又解以是義故行者常應智慧觀察勿令此心墮於邪網當勤正念不取不著則能遠離是諸業障云依自隨分所有覺慧觀諸魔事察而治之若不觀察則墮邪道三種驗中此當智慧觀察邪不干正自然退散若取著者則背正入邪若不取著則因邪顯正是故邪正在著不著也不取著故無障不離如智度論云除諸法實相其餘一切皆是魔事偈云若分別境相即是魔羅網不動不分別是即為法印從當勤下總顯三中前之二法以此大乗止門唯修理定更無別趣故初以定研磨并依本修治更無別法所以合說但依本止門故)</span>今當處禪那覺悟無惑即以定研磨依本修治智慧觀察若得慧性明圓即同得忍入位也。</p>
<p>汝坐道塲離念精明正以一念不生為三摩地不依一切權漸觀智故云精研妙明葢五重區宇本是妙明若非圓乘發心豈能頓信隂所現境兩兩對待皆從用心偏重所生古德以惺惺寂寂藥復為病病復為藥摩訶止觀亦言破賊護將將若為賊此賊亦破賊若為將此將亦護如是展轉將皆為賊節節破之能觀妙明自盡區宇忽住區宇即迷妙明秪在剎那轉念間耳問既唯一念如何辨妙明區宇區宇妙明之相答五種隂中皆初明區宇後明盡相觀照至此但窮一隂分際尚住次隂不能自知未出愚迷皆非證聖現前生心寧入無生法忍永嘉令識一念五隂歷歷見此一念中無有主宰始是人空慧皆如幻化始是法空慧直得俱空不生內外明徹始離區宇智度論云佛說四顛倒雖不說四念處當知<span class='corr'>已</span>有此義譬如說藥<span class='corr'>已</span>知其病說病則知其藥故得忍歷位與觀隂超位邪正互反迷悟合彰初後不同同歸三德秘藏如來藏心不思議熏變非是不顯據圓妙開敷從真妙圓重發真妙對五隂用心交互故現斯事則邪正判然若據汝坐道塲當住此處入三摩地乗此心開得無上道則今發化與前得忍皆屬頓修頓悟前隨行安位與今觀其所由皆屬漸修漸悟深究二觀微㫖錯綜照應具攝解證諸門迷正入邪同而不同藥即成病悟邪歸正不同而同病即是藥藥病䨇遣始是到家深固幽遠權小學解豈能妄窺古今諸注科隂未盡前<span class='corr'>已</span>入位隂<span class='corr'>已</span>盡後猶歷位皆違佛祖唯天台法華玄義位妙中超果及判教中四教俱超清凉後製華嚴疏玄談十門中修證淺深圭峰圓覺疏鈔立八門解證意趣相符今按圓覺疏第八門中明修證階差<span class='note-inline'>(云修證階差者謂苦但約教文唯生義解忘詮修證復有其門故以心傳心歷代不絕自佛屬迦葉展轉於今燈燈相承明明無盡然所傳法不出定慧悟修頓漸無定無慧是狂是愚偏修一門無明邪見此二䨇運成兩足尊故天台修行宗於止觀其頓漸悟修者頓悟（日出孩生）漸修（霜消孩長）為解悟漸修頓悟（伐木入都）頓修漸悟（磨鏡學射）漸修漸悟（如登九層臺足履漸高所鑑漸遠）竝為證悟若頓悟頓修（斬染綟[糸*系]）則通三義謂先悟（廓然頓了）後修（不著不證矌然合道）為解悟先修（服藥）後悟（病除）為證悟修（無心忘照）悟（任運寂知）一時即通解證若云本具一切佛功德為悟（如飲大海）一念萬行為修（得百川味）亦通解證此圓覺經備前諸說調文殊一章是頓解悟普眼觀成是頓證悟三觀諸輪是漸證悟又三觀一一首標悟淨圓覺次明行相後顯功成初中為對是頓悟漸修中後為對是漸修頓悟此等頓漸皆語用心不同前門但是判教苟得其意皆成定慧如其失㫖妄想無記冀諸學者審而修之)</span>五隂本如來藏一經名相之綱隨機論修證悟門先後開合不等如二决定敘迷真成濁澄濁證如次第皎然此中觀其所由即澄濁故逐一淺深與前相照夫生因識有滅從色除金口所宣無明生三細境界長六麤悉是生義而業識為事識根本若無業識則無生起因業識即八種心王緣滅故相應心滅因滅故不相應心滅悉是滅義然必麤滅而後細滅境界為六麤依菩薩意熏如實知無前境界即根解塵亡大宗論先明五種本位次開三總十別上中下轉復指出離繫縛起信宗此立五意六染顯生滅因緣覺不覺違順不同同以真如為體返倒歸源深窮覺義不離五十五真因研盡不覺義不出五十種岐路楞嚴三昧唯頓悟始入若未得悟門而執修證如人入暗則無所見寧免權小魔外枝岐旅泊。</p>
<p>問若頓悟全該二觀正他不同如何銷文答按文理則頓悟即正觀三漸次位獲無生法忍不離無生即入寂滅葢據不思議熏不思議變親證本始事非頓除即他觀觀五妄想非由頓入色受想皆云斯事行云斯悟悟入外道之邪悟亦事也識云斯位位證纏空不化不生世間尚生出世位亦事也葢據取種種塵無始妄想熏是分別事識因破除根枝前後璢璃含月俱喻頓悟前者流未接而<span class='corr'>已</span>解悟故身心快然在初後者識<span class='corr'>已</span>盡而方證悟故精心發化在後若究㫖互具則即理之事亦在其中解則乗悟併銷在先因次第盡在後證則乗悟併銷在後因次第盡在先先後解證雖殊破隂之功俱不容緩元依二根本覺不覺以論修證若不䨇說二悟同異得忍者固可直履聖位未得者以何方便安心是故就功明位就位明功始末不虚難易正等指點病源用防誤墮俾<span class='corr'>已</span>悟則如膏益明未悟亦不遭岐險是為究竟進修最後垂範前得忍中具含頓悟漸修漸修頓悟頓修漸悟漸修漸悟四種以得忍開慧望後屬先悟後修即解悟獲金剛定望前屬先修後悟即證悟重發真妙屬頓修漸入諸位屬漸悟中間諸位次第不同屬漸修漸悟并頓悟頓修中四共八種也觀隂亦具頓修漸悟漸修頓悟漸修漸悟三種證悟并頓修頓悟中先修後悟及悟修一時二種通解證者精研妙明即頓修次第觀隂即漸悟次第盡隂即漸修精心發化即頓悟次第精研次第觀見即漸修漸悟初後合論即頓修頓悟雖頓漸不同俱屬六種證悟也問獲忍入位可言頓修觀隂未悟何云頓修答聞熏一乗更無他樂故知精研妙明每一隂盡便能觀其所由非以為五重次第除斷障重魔興心開覺入二界一如若依三乗熏修何能得此始末之文皆與阿難殷勤啟請本願相應故此辨魔正為末世作將來眼具引彼鈔以證今經<span class='note-inline'>(謂頓修漸悟者雖聞圓教信證圓法根性遲鈍不得頓悟雖不頓悟而樂欲情殷深崇頓理頓發大心頓絕諸緣頓伏煩惱由此加行漸漸得悟悟即是證不唯會解如人磨鏡一時徧磨一面終不從一分一寸致功然塵埃則漸漸而去（漸淨）明相則漸漸而顯（漸照）又如學射初把弓矢便注意在的（喻發無上菩提心也）不故作親疎遠近節級（不先發十信次十住等也）然不免經千百日射億萬箭方漸漸親近乃至百發百中)</span>既云精研妙明不歷地位正合頓修二喻漸觀五隂漸見五妄根本亦合登臺喻又漸超五濁頓入妙嚴亦合漸修頓悟中伐木入都鏡明射中喻問三漸次與觀隂中法喻前後相符畢竟同耶異耶答正他二觀具攝利鈍根器所以同而異異而同三漸返流全一六用不行即標獲無生法忍仍言執心虚明執則未化因慧<span class='corr'>已</span>明圓鎣十方界故以璢璃懸月喻色隂盡中目朗暗開見諸佛心雖似皎然受隂虚明亦似執心受盡<span class='corr'>已</span>能歷位又似發行但未得忍故不能一徹永徹復為境迷然想盡無復麤重前塵影事行盡六根虚靜無復馳逸與因不流逸正同徹源者行尚淺行深者未徹源直至識盡心開有何同異可論問若功行<span class='corr'>已</span>深即當入位今明言墮豈有入位之後尚墮者耶答得位則顛倒不生踐履真菩提路此乃生心動念故致墮耳上歷聖位明指為凡身雖言<span class='corr'>已</span>能未言<span class='corr'>已</span>歷<span class='note-inline'>(色受二隂皆判非為聖證若作聖解即受羣邪想隂囑汝當先覺不入輪廻行隂惑菩提性墮落外道識隂迷佛菩提亡失知見)</span>若<span class='corr'>已</span>入位即名聖流同前得忍發行矣問同一修也何故<span class='corr'>已</span>能歷位而得路不得路有異答六十聖位同一金剛道路皆由當機悟與未悟遂分真岐不悟則從真入岐悟則岐本是真故云精心發化然得忍發化俱不離三德而究竟證悟與始開解悟不同故後取喻云如淨璢璃顯惑已盡究竟解脫也內含寶月顯智<span class='corr'>已</span>圓究竟般若也入妙嚴海顯福已滿究竟法身也問上論位中何故云從是漸修而不言超答發化則不必修未化則必須修重發真妙即今發化唯其能發是以位位深入唯其未化是以重重不休但彼已得忍故云從真妙圓今尚在隂故至識盡發化化即歸無所得若有一毫可得當知未化不能接如來法流也問既同一金剛道路何故不悟從真入岐又何因得悟從岐入真欲息茲疑必須明證答同一法中根遮不同如止觀明<span class='note-inline'>(問善扶理可修止觀惡乖理云何修止觀荅大論明根遮有四一根利無遮二根利有遮三根鈍無遮四根鈍有遮初句上品佛世之時身子等是其人也行人於善法中修止觀者以勤修善法未來無遮常習止觀令其根利若過去具此二義今生薄修即得相應從觀行位入相似真實今生不得入者昔無二義今約善修令未來疾得道次句根利而罪積障重佛世之時闍王央掘示其人也逆罪遮重應入地獄見佛聞法豁爾成聖以根利故遮不得障今時行人於惡法中修止觀者即此意也以起惡故未來有遮修止觀故後世根利若遇知識鞭入正道云何而言惡法乖理不肯修止觀耶次根鈍無遮者佛世之時周利槃特示是其人雖三業無過根性極鈍九十日誦鳩摩羅偈智者身口意不造於諸惡繫念常現前不樂著諸欲亦不受世間無益之苦行今時雖持戒行善不學止觀未來無遮而悟道甚難後句者即一切行惡之人又不修止觀者是也不修止觀故不得道根鈍千徧為說兀然不觧多造罪惡遮障萬端如癩人身痺針刺徹骨不知不覺但以諸惡而自纏裹)</span>正觀得忍即第一句他觀七趣中三善即第三句四惡即第四句觀隂所列即第二句廣收三乗五性各隨根欲勤加修習悉入首楞嚴所謂灌頂章句也孤山<span class='note-inline'>(云大妄語成墮無間獄此約名字位修禪及五品觀行位不能安忍俱有墮義以俱未得位不退故然五隂盡相不同在色隂未盡中即名字色盡猶居觀行受盡則在相似初二兩信想盡則在三四兩信行盡則在五六兩信識盡諸根互用此在相似七信<span class='corr'>已</span>去正麤垢先落六根清淨位而其五隂各為十魔種子所依共五十重皆在觀行初心所發故有退墮若入相似墮義不成故佛次第細辨相令初心識其所發氣分譬如色隂未破或現天魔此即想隂氣分所發也問受盡既入相似何故想等復發十種魔境耶荅若論隂破豈應發魔但文中說相似<span class='corr'>已</span>前觀行心中所發令知所依故歷五隂次第說又只作相似位中發境亦應可耳何者魔尚能惱深位豈不能惱相似淺位耶但相似位人發之終不將為聖解又如阿羅漢人廻心入大按位雖當相似進入即破無明故不為所動也若名字觀行位人觀智強者則寂爾如空亦不將為聖解觀力弱者則為所惑墮落魔道更受輪廻若相似位或生法愛則名頂墮菩薩)</span>未究二觀皆明六即但邪觀初後與正全同中四則異墮義亦異名字依分別轉未得離念墮不必言從汝坐道塲去即不屬此位攝矣外道天魔所感業終觀行之墮極於無間聲聞緣覺不成增進相似之墮但同頂墮若判色未盡尚在名字則誤以觀行位濫名字位違當住此處入三摩提必待色盡始觀此堅固妄想何由而破判受盡<span class='corr'>已</span>入相似則誤以觀行位濫相似位違迷惑不知墮無間獄判識盡麤垢先落則誤以究竟即濫相似即違盡超諸位入妙嚴海據觀五重隂分盡未盡情量不同定力由淺至深所現諸境亦各差別故前隂未盡後隂不現次第皎然若云觀行在色盡受中發魔彼時想尚未現寧有圓定發明招感天魔行尚未現寧有八萬劫可見依之起計識尚未現寧有寂滅未圓可執而於所歸立因生解則知聖解之墮定在觀行觀行實通五隂不獨在受法華文句釋四信引大品證圓初心不退何得入似尚言發魔夫受盡已能上歷此入位義識盡則能發化此超位義超位全超十信則受盡非入似明矣真菩提路不離無生法忍中分微細魔事亦不離無生法觀中現由觀得忍即從凡入聖著境失觀即依隂入岐想隂之首䨇列凡身聖位邪正於此分途聖指得忍即先覺也凡指住隂即愚迷也色受初破此際堪證入流亡所四禪<span class='corr'>已</span>出四受故天趣云若於捨心發明智慧入菩薩乗豈非發行安位可從茲始若仍見境生心即失正受想即思惟行即遷流識即分別五受五不受微細難知如來先示匿王觀河指不受為本真之體後示阿難覩物指受為妄識之相生滅門覺不覺悉依觀行回轉非想非非想尚住細想界內生死不離前三隂受盡能入聖位識盡全超聖位界外生死亦不離後三隂合界內外共立五隂分盡未盡以對極果方顯從末向本破不覺盡入真如門葢三如來藏聖凡因果本來交徹而倒正隨機自成通塞故未悟則一倒一切倒識隂尚墮凡小尚未入位<span class='corr'>已</span>悟則一正一切正受盡即能入位識盡竟能超位<span class='corr'>已</span>轉第八成大圓鏡而妙觀察平等性成所作三智盡轉若謂識盡者但見思先落非無明盡則能入聖位不應指在受盡全超聖位亦不應指在識盡識盡後應更有入位之文矣問識有麤細觀識隂末仍列二乗豈非事識事識方盡安可判生相盡答識隂含藏九法界種子此體未轉各隨宿習誤墮如債有餘不脫凡小所以言伴侶言生種悉屬未盡之相觀下重問以何為界答言因界淺深正明五隂差別既云罔象虛無又云湛入合湛皆指業識之體以為識隂何嘗偏指麤垢識隂之量界外未窮終不足以言盡盡則麤細識相俱不可得如大夢覺故云微塵如來乘此心開若引未盡以難盡何異將夢中事擬窹後精明也問若爾則二乘向後即列等覺與聖位違答正明未盡<span class='corr'>已</span>盡迷悟逈別此與三十二應所列意同若諸菩薩進修無漏即等覺位次列獨覺緣覺即今不化種又列聲聞即今纏空種葢以等覺一名攝盡菩薩諸位二乗所得起信判同三賢覺異相正此義也。</p>
<p>問若爾則尚有住相十地諸位何竟指等覺答獲忍清淨修證漸次深入顯頓悟頓修中漸證觀隂圓明精心於中發化顯頓修漸悟中頓證故不應以前依頓修漸難後從漸入頓問一切眾生根器萬差豈可悉能頓入答前後二觀具顯歷超懸絕廣攝機宜歷從十信初自此<span class='corr'>已</span>上得忍者其所歷可知超至十地終自此<span class='corr'>已</span>還頓證者其所超亦可知矣問他觀六根互用至隂盡始得按法華法師功德品即鐵輪位雜華賢首品亦當信滿判識盡為麤垢先落此有何過答誤以正觀義釋他觀文故全不契二觀頓悟分解證故信滿即得乃分真之始此顯<span class='corr'>已</span>悟圓融同彼因該果海必至等覺始獲金剛心中此即不壞圓融之行布同彼果徹因源觀隂初四重皆落行布直至識盡世界身心內外明徹始證行布之圓融應前覺際入交正他不同接流則一玩方盡若盡之義則聖意了然矣問從二乘位竟入等覺更有何文可證答華嚴一乗教義分齊第七二乗廻心者有六種說<span class='note-inline'>(一或一切二乗皆無廻心以更無餘求故如小乗中說二或一切二乗皆廻心以悉有佛性力為內熏因故如來大悲力外緣不捨故根本無明猶未盡故小乗湼槃不究竟故是故一切無不廻心向大菩提也此約終教說問如瑜伽顯揚論說諸識成熟及不成熟中四句內聲聞獨覺入無餘依湼槃者阿頼耶識及諸轉識俱不成熟既本識轉識皆滅無餘後生心以何為因無因而生果不應理故答彼論依始教門引小乗故所立頼耶行相麤顯不從真起故說有滅又為順小乗故亦許彼湼槃非不究竟故說入<span class='corr'>已</span>不復起也今約終教中就實而說既以根本無明熏如來藏成黎耶識彼二乗人於此二法既俱未斷證何因得滅阿頼耶識又由於彼無斷證故所得湼槃豈為究竟化城同喻應便有失又由上四因故得生心也問如生心廻向時分齊云何答由根不等故去有遲疾遲者經劫乃起故楞伽云味著三昧樂安住無漏界無有究竟趣亦復不退還得諸三昧身乃至劫不覺譬如昏醉人酒消然後覺彼覺法亦然得佛無上身解云此文但總相說若差別說者隨其利鈍各別經時皆到阿耨菩提心位如湼槃經云須陀洹人亦復不定故經八萬劫即能得到阿耨菩提心乃至云獨覺經十千劫得到阿耨菩提之心解云此明最鈍須陀洹人受七生<span class='corr'>已</span>方入湼槃滅心心法始入滅定復經八萬劫乃得生心受佛教化即發菩提心若於一身得第二果受二生<span class='corr'>已</span>即入湼槃經六萬劫即能發心若於一身得第三果不還欲界即入湼槃經四萬劫即得發心若於一身得阿羅漢即現入滅定經二萬劫即能發心若獨覺根利經一萬劫便能發心此五人發心之時即入十信菩薩位方名發阿耨菩提心又有義前五人從凡得小果入湼槃後起廻心修十信行信滿心<span class='corr'>已</span>堪入十住初發心住<span class='corr'>已</span>來隨根利鈍各經彼劫未必一向在湼槃中經爾許劫也如直往人既經一萬劫修行滿足堪能發心彼獨覺人根最利故亦似直往人經一萬劫餘四鈍根又差別故時多別也上來明遲者若極疾者如法華經云我滅度後復有弟子不聞是經不知不覺菩薩所行自於所得功德生滅度想當入湼槃我於餘國作佛更有異名是人雖生滅度之想入於湼槃而於彼土求佛智慧得聞此經唯以佛乗而得滅度更無餘乗除諸如來方便說法此上竝約終教說三或一切二乗亦廻亦不廻謂决定種性者趣寂不廻不定種性者竝廻向大如瑜伽聲聞决擇中說此約始教引二乗說四或非廻非不廻以離相故如文殊般若等說此約頓教說五或合具前四說以是大法方便故此約一乗<span class='corr'>攝</span>方便說六或俱絕前五此有二種一一切二乗悉無所廻以望一乗皆即空無可廻也如經中如聾如盲者是二一切二乗竝<span class='corr'>已</span>廻竟更不復廻如經中以普賢眼見一切眾生皆已究竟者是此竝約一乗別教說問如一乗攝方便中廻心與三乗中廻心所得法門分齊云何答若三乗中廻心即入十信<span class='corr'>已</span>去順行菩提心及大悲等法門次第而去若一乗中如下文舍利弗及因陀羅慧比丘等六千人於文殊師利邊廻心即得十大法門及十眼十耳等境界義當即是解行身徧於五位法也)</span>本經正當五六兩門故識盡即同二乗回心得十地後用不然安能全超五十五位耶法華玄義位妙第六最實位單約於位廢入相對為四句分別<span class='note-inline'>(云又廢位更入位廢位不入位不廢不更入不廢而入云何廢位更入位三藏菩薩廢不斷惑位入斷惑位云何廢位不更入位謂廢位密悟頓者不入次第位也云何不廢位不更入位謂住果二乗是也云何不廢位而更入位謂逗後緣者亦是未廢密悟而入上位也通教別教智位料簡亦應如是)</span>觀隂正當廢位密悟頓者故捨二乗竟入圓位亦是未廢位密悟而入上位者故從二乗心開即入等覺第三不廢不入即不成增進二乗初句廢不斷惑位更入斷惑位即是上草回心仍從漸位次第入者注家但依此句銷文故全不契問據界外三種意生身二乗但得三昧樂尚有覺法自性種類俱生無作行今未證後二種便得發化其故何耶答三種意生身變易不同猶是約同教一乗義若別教一乗則不說變易以頓悟時即分叚身便是無障礙法界如華嚴一乗教義分齊中第五修行所依身<span class='note-inline'>(若依小乗但有分叚身至究竟位佛亦同然是實非化若始教中為回心聲聞亦說分叚至究竟位佛身亦爾然此是化非實也若依直進中有二說一謂寄位顯十地之中功用無功用麤細二位差別相故即說七地<span class='corr'>已</span>還有分叚八地<span class='corr'>已</span>上有變易二就實報即說分叚至金剛<span class='corr'>已</span>還以十地中煩惱障種未永斷故留至金剛故既有惑障何得不受分叚之身故十地經云第十地<span class='corr'>已</span>還有中隂者是此義也問八地<span class='corr'>已</span>上一切菩薩於煩惱障永伏不行以無漏智果恒相續故如阿羅漢既無現行惑何得更受分叚之身耶答若是凡夫即以現惑潤業受生聖人不爾但留惑種用以受生故雜集論云一切聖人皆以隨眠力故結生相續又梁攝論云異凡夫故永伏上心異二乗故留彼種子解云聖人受生非現潤彼復留種子如何不受分叚身耶若言八地<span class='corr'>已</span>上以智障為緣受變易者所留惑種即便無用何不於此第八地初永害一切煩惱種耶彼既不爾此云何然若約廻向菩提聲聞<span class='corr'>已</span>斷煩惱者彼即可以所知障受變易身通諸位也問若爾何故聖教說八地<span class='corr'>已</span>上唯有所知障為依止故受變易身答此等為欲寄對二乗顯其優劣故經作此說然此寄對依諸聖教約位不同畧辨十門一說羅漢即同於佛更不分位如律中說佛度五人<span class='corr'>已</span>即云通佛有六然羅漢出於世間又同坐等當知此約小乗教說二亦於佛地分出羅漢如對法論說得菩提時頓斷煩惱障及所知障頓成羅漢及如來故此中雖約煩惱盡邊名阿羅漢而亦為生諸聲聞中心勝欲樂故寄於佛果以分大小也三第十地名阿羅漢佛地超過故非彼也如湼槃經中說四依云阿羅漢者住第十地此寄因異果以分大小也此上二門約始教中廻二乗教說四七地<span class='corr'>已</span>還寄同羅漢八地已去寄菩薩位如仁王經云遠行菩薩伏三界習因果業滅唯後身位中住第七地阿羅漢位此寄因中自在未自在位以分大小也此約始教直進中說此中既寄聲聞至七地故煩惱障及分叚身俱至此位八地<span class='corr'>已</span>去寄此菩薩行位勝前是故唯有彼所知障及變易身五初二三地寄同世間以得世間四禪等故四地寄是須陀洹等以得道品故此初出世故五地寄此聲聞羅漢以得四諦法故六地寄此辟支佛以得十二緣生法故七地<span class='corr'>已</span>去寄此菩薩以得無生法忍故此如本業經說上來唯約三乗教說以未分出一乗法故六世間二乗同前至六地第七地寄三乗菩薩以未自在故八地<span class='corr'>已</span>去寄一乗法以得自在故如梁攝論等說此約一乗三乗等分相而說七於初地之中<span class='corr'>已</span>過世間及二乗故如地論等說此約三乗中比證分齊說八地前三賢位<span class='corr'>已</span>過二乗地如起信論說又仁王經說習種性中有十種心<span class='corr'>已</span>超過二乗一切善地此約終教不退說九信滿心後即過一切小乗三乗等如賢首品說此約一乗說十初在凡夫地創發心時即過二乗如智論說羅漢比丘知沙彌發心推在前等此通一乗及三乗說由有如是寄對法門故諸說前後凖此而知若依終教地前留惑受分叚身於初地中永斷一切煩惱使種亦不分彼分別俱生於所知障中又斷一分麤品正使是故地上受變易身至金剛位餘義如下斷惑中說問若於地上不留煩惱云何大悲同事攝生答若於地前及始教中願智力劣故留煩惱助願受生今此不爾願智勝故自在受生問如說八地<span class='corr'>已</span>還菩薩畧有二類一悲增上二智增上悲增者留惑受分叚身故智增者伏惑受變易身故此義云何答如此所說良恐未然何者若悲增上其慧必劣劣慧導悲悲應滯見滯見之悲豈名增上縱悲智齊均尚不名悲增上况以劣慧導悲而言增上若智增上其悲必劣劣悲導智智應滯寂滯寂之智何名增上以諸菩薩從初<span class='corr'>已</span>來異凡小故悲智相導念念䨇修如車二輪如鳥二翼何得說彼有增减耶當知由此始終二教麤細異故有二生死非由悲智互增上也若言彼智增上者有小乗習怖諸煩惱故永伏者若於地前未證真如可約本習容有此類以未純熟故初地<span class='corr'>已</span>上行解純熟同證同行同修同斷如何得有如是差別故起信論云地上菩薩種性發心修行皆無差別也又此教中地上變易寄位不同有其四種等亦如下指若依頓教一切行位既不可說所依身分亦凖此知廣如大般若經那伽室利分說若依圓教不說變易但分叚身至於十地離垢定前以至彼位得普見肉眼故知是分叚也又如善財等以分叚身窮於因位故也問何故此中不說變易答如世界性等以上身分甚極微細出過諸天應同變易但以此教不分生死麤細之相總就過患以為一際至信滿後頓翻彼際故不說也餘凖而知之)</span>三漸獲無生法忍十方清淨妙圓平等即分叚身便無障礙從此發行全同善財即以此身窮盡因位色受二隂盡<span class='corr'>已</span>能從凡入聖得意生身即從他觀可入變易總就過患以為一際故未得忍則魔事次第繁興若發化則五十五位忽然超越寧同行布教義三種各別夫天魔外道本無實性迷於方便則墮入諸佛菩薩亦無定法妙契方便則證成觀微塵如來乗此心開歸無所得豈別有取捨方能證無上道耶問從觀行相似頓得心開其旨云何答法華玄義位妙第八開麤顯妙<span class='note-inline'>(云若破三顯一相待之意可得如前即三是一絕待之意義則不爾何者昔權蘊實如華含蓮開權顯實如華開蓮現離此華<span class='corr'>已</span>無別更蓮離此麤<span class='corr'>已</span>無別更妙何須破麤往妙但開權位即顯妙位也開生死麤心者明凡夫有反復易發菩提心生死即湼槃無二無別即麤是妙也若始從凡夫發折體別圓四心者亦是<span class='corr'>四</span>位初心皆是因緣所生心即此因緣即空即假即中與圓初心無二無別諸初心是乳顯妙即是置毒乳中即能殺人殺有奢促若按位而妙即成假名妙若進入方便成相似妙若進入理即成分真妙（云云）又釋眾生法妙開權中亦云按其相性即是即空即假即中不論引入是故如來殷勤稱嘆此法華經最為無上意在此也荊溪云至法華復有二種入妙不同引入及按位入言又按其性相不論引入者如從伏位來入伏位名為按位從伏位入斷惑位名為引入今不論引入當位即妙妙體稱本無隔異故)</span>即今乘此心開言乗此者不離本位故天魔外道不須更轉况二乗耶於未足中生滿足證自住枝岐故訶為不化寧知一切眾生即湼槃相不復更滅終日化生終日入滅既能䨇超又能䨇合始是無住大湼槃問開位入妙但得入圓何能證無生法忍分真極位答見思即無明見思破即無明破如摩訶止觀約二觀結破法徧<span class='note-inline'>(云未發真前隨所計著百千萬種皆名為見如盲問乳非乳真色若繩若杵何關象事囈言之見見即是假故歷單複具足以觀破之破若不徧不得入空見思若盡乃名破法徧也就文字論乃當如此意則不然見思即是無明無明即是法性見思破即是無明破無明破即是見法性入實相空方名破法徧也從空入假破法徧亦爾假有無量病法藥法授藥法分別此三有所不達不名破法徧未發法眼之前雖有分別分有所見不名破徧六根淨時分別一病有若干種解一句法達無量句十方諸佛說法一時受持是為相似氣分障通無知既破䨇照二諦方名破法徧也舉要而言次第破者則不名徧不次第破乃名為徧耳前觀法重沓既多恐人迷故約二觀後結破法徧也荊溪解云中道既是破徧之法是故直約䨇照論徧不須復於文外論意即指無明為障不思議化道神通之惑此惑若破任運䨇照即觀見思即見法性不復更論三惑三觀前後次第見思尚乃即是法性豈有塵沙在見思外豈有無明在二觀後三惑既即三觀必融此是第五示文㫖)</span>故玄義云就頓明義秪四住即是於妙况破四住智寧非妙今圓頓乗不可更作內外差別精心發化一破悉皆破也問三界內外宛然云何不作差別答如法華壽量品云不如三界見於三界如斯之事如來明見無有錯謬<span class='note-inline'>(文句云不如二種三界眾生所見三界之相唯佛一人如實窮照三界之實內具實智之用亦是隨自意語亦是或說<span class='corr'>己</span>身之事故大品云第一義中無所分別如來權智如量知見三界之相即如三界眾生之見如實知見無二死而隨他意示二死身說有二死皆是隨他意語名為或說他身事荊溪云三界名通通界內外若界外立三界名者以外凖內故也中理未窮通名見惑通三界也變易土中勝妙五塵名欲界思不思議法塵名上界思淨名疏中委出其相)</span>內外不同皆依二種眾生情量建立不得執權迷實問彼判入似固非引天台圓教一生超登十地與經超位合何亦不許答超字雖似依文超義全無歸著若同利根超登十地不應識盡止破見思若五隂未盡而言可超則迷超位㫖矣玄義位妙論圓位料揀<span class='note-inline'>(云無明雖無所有不有而有不無階品一往大分為四十二品然其品數無量無邊大論云無明品類其數甚多是故處處說破無明三昧法愛難盡處處重說般若此諸圓位不可思議若專對法門尋者失意多別解別執則乖圓融之道華嚴云諸地不可說何况以示人若大乗懺悔發初隨喜圓信之心獲一旋陀羅尼已不可向人說况後諸位又云末代學者多執經論方便斷伏諍鬬（云云）如水性冷不飲安知此乃諸佛赴緣不思議語隨機增减位數不同爾未證得空諍何為普願法界眾生歸僧息諍論入大和合海荊溪釋云如是圓位若不以四十二字門譬之不以一心三觀為行不以無明重數意銷專對當大經次第五行十德法門尋者多生次第別見)</span>依無明重數隨機增减符今依五隂盡未盡論位有無雖同圓機各各有異輕則易盡重則難盡全盡全超不盡不超故於二觀皆列五十五位名同㫖別前明隂未盡解悟必歷此位後明隂<span class='corr'>已</span>盡證悟必超此位相對挍量獲忍發行皆名聖位觀隂作解即墮群邪安有見思麤惑方盡而能頓超因位者能超因位則識隂盡定屬細中之細無疑矣問若據聲聞緣覺不成增進及精心發化足徵未超之位悉在其中所判七信亦是此意何定破之答同此未超之位彼判在識盡後今立在識盡前得失懸殊義不應濫後文見物憶忘受熏習妄乃指未證根隔合開時若得互用此妄即滅故前敘識盡則汝現前諸根互用後敘未盡非汝六根互用開合反正迭明盡未盡義全在諸根開合合開之際初云十方如來一門超出妙莊嚴路末云入於如來妙莊嚴海前標超路言已證湼槃從海逆流位後普賢也三漸得忍歷五十五位位前普賢也正觀順行而至他觀等覺圓明當位普賢也一出一入覺際入交宛符等覺舊注既失經㫖亦違自立種種義門前則以五隂未破魔寐邪悟指為入位後則以五隂既盡內外明徹指為無明不知頓證如斬染綟[糸*系]更無前後槩欲以漸修名目相配故左右皆不合耳問彼依圓教六即該收因果與今歷位超位豈有不符答按理即名字即觀行即皆在三漸及五隂未盡中獲無生法忍首列乾慧十信相似也初住至等覺分真也妙覺究竟也未盡識隂所列二乗亦相似也既盡識隂證等覺位分真也入妙莊嚴海究竟也今判超位與古注全同同超相似同入分真所不同者舊判識盡乃見思盡但許入初住是分真始今判識盡乃無明盡據經明文已超十地是分真終四十二位俱破無明證分真位麤垢先落既可超入始符圓教初住證無生法忍五隂全盡亦可超入終符圓教一生超登十地摩訶止觀具明超果諸教不同別教前後斷圓教同斷法華文句釋分別功德品增道損生門不局一義作多種超證<span class='note-inline'>(云或可一人一時有八番增損或可一世或八世或無量世或可一念或可八念或無量念或可眾微塵數人亦如是是故不可以因生果生局之不可離張智斷釋之荊溪亦云文中一往雖從地判然超越人增損無定故云八世等（云云）)</span>皆天台所立若唯執入初住不遵超十地顯與經違或漫引超十地之文不窮超十地之實竝失天台意矣蓋初示十方如來超路入海後明隂盡菩薩亦超路入海始得因果交映若權就同除四住以結修證之路尚未究竟與首楞嚴名義全不相應長水<span class='note-inline'>(釋超五濁謂劫濁是色隂之體最初一念能所纔立即是空見不分從無忽有有即色又問色隂麤顯觀中先破劫濁最細何得<span class='corr'>卻</span>超答以起時無前後故破時兼麤細色隂屬現相現相即是本識今色隂破即現相破即動本識豈非劫濁信哉初心便有破無明分又謂命濁體即識隂命煖識三俱時而轉識既已離命煖隨亡罔象虚無者此是覺明初起影像之相攬此為識體即業轉二相又將破受想行識四隂之文作三根利鈍各分歷位超位又判同前獲無生法忍指識隂盡為隨分覺（云云）)</span>不知既判命濁業相覺明初起又判劫濁現相從最初生則細中之細與細中之麤色心無別判識隂盡同前獲忍則究竟覺與隨分覺因果亦無別不覺義相濫識體四分不明覺義相濫智體分滿不顯且生起滅除次第顛倒正邪未分權實施開不關一代化儀何能盡二觀修證五隂同屬八識體相不同識體最細故為生因色相最麤故為滅始見修證分皆先舉色隂是觀照之始則非最細亦非初生修三摩提觀五妄想皆依無生觀力<span class='note-inline'>(色言心未發光受言心觸客邪想言熟寐䆿言行言未通由緒至識隂中尚言將大明悟)</span>亦非初心即破無明葢五隂未盡中塗成狂不得入佛知見也金剛乾慧雖即初乾慧地然隂<span class='corr'>已</span>盡復不同前中間所超信住行向加地皆隨分覺不應以超位作入位識隂微細不斷猶如命根六門開闔圓鏡智轉不比灰斷不應以命煖隨亡釋超命濁觀隂三漸皆圓伏忍未悟猶屬增進一悟即證圓融不可判同餘深法中斷證階級若五隂盡但斷界內見思似藏通斷證若已斷見思始入菩薩位仍次第伏破塵沙無明似別教斷證天台判別教有四無量四諦<span class='note-inline'>(云有無量四諦不伏破塵沙亦不伏破無明即藏教有無量四諦傍伏破塵沙不伏破無明即通教有無量四諦正伏破塵沙亦伏無明此是別教分別內外四諦有無量種即是伏破塵沙亦伏無明乃有破無明義今從事得名伏無明者為便也有無量四諦正伏破塵沙亦伏破無明即圓教三諦俱照法界事理無不明了破自地無明伏上地無明又云別教無量四諦非前二非後一正就恒沙佛法當名然實通緣諸四諦次第為論不無傍正初心緣諸無量發心誓願初正以生滅四諦伏通見思傍修三種次正以無生破通見思傍修兩種次正以無量破內外塵沙次正用無作伏無明次正用無作破無明既有如此無量階差是故經論名數斷伏高下對諸法門多有不同)</span>圓頓具攝前三然非正證皆判入岐故二觀伏無明因同證寂滅果同唯頓悟有先有後位則歷超互反路則真岐各分若將獲忍與識盡唯判為一但得頓悟同未分解證異致歷位超位義不明了分作三根利鈍於理則頓悟事非頓除重判之㫖全昧矣葢一隂未盡必不能超位五隂已盡則不復歷位釋正觀邪觀既引仁王云若言越此而成佛者是魔所說何得判識隂已盡者謂當歷位三隂未盡者遽能超位耶吳興<span class='note-inline'>(云五隂魔事是觀行位中所發從相似位破見惑後觀力易防必無大妄墮獄之理色隂盡者約<span class='corr'>已</span>斷說見諸佛心即相似證如前文云若目明朗十方洞開無復幽闇若有所得觀行<span class='corr'>已</span>成而未能用質礙猶在此約色隂妄想伏而未斷未得身根自在故以魘人喻之見聞不惑如觀行成心觸客邪如受隂現問何故色隂前斷後伏答斷從懸示伏就次論若不明斷無以知離過顯德之相若不明伏無以知依隂發魔之由下三隂文皆有此義五隂伏有次第斷無先後今取將破別惑為後初破通惑為先斷伏頓漸如下所辨又問受隂<span class='corr'>已</span>超見濁何至行識二隂又發諸見答前約斷位得意生身者言今在伏位於二隂區宇中發此五隂義迷斷伏之義雖有妙辯其何以銷之)</span>未究楞嚴三昧中五隂名義該攝界內外故一一挍上真菩提路顯其不符非為聖證明文昭然至識隂盡精心發化此所斷惑始一斷一切斷竟入等覺此所證位始一證一切證五十五路皆在所超則通別惑無不盡矣若謂隂盡入相似相似覺位五隂未盡先破通將破別皆踵孤山之誤隂盡後仍依次入位既於前得忍義複又於今超位義違斷從懸示尤為不根合論補注<span class='note-inline'>(謂五隂既盡能入菩薩初發大乗金剛乾慧圓明精心此心猶如金剛又能於中發化是為一念不生前後際斷即名為佛故不住外凡內凡等位直入妙莊嚴海孤山指金剛乾慧圓明精心屬等覺後心妙覺無間道誤矣自如是乃超至等覺圓明方為無閒道若以金剛乾慧為無間道則超之一字義將何歸璢璃喻凡四見三漸中顯大心凡夫頓成圓觀住位之二敘圓成心中發明智體顯鍊修功力伏彼惑障識盡敘見聞通隣互用清淨顯虚明自照不假智力又其次於諸根互用敘圓明發化此顯從互用直發解脫道)</span>未究等覺圓明即圓明精心之圓明但悟未悟異有兩種名義精即六精心即元明即不生不滅與生滅和合頼耶之體未發化前<span class='corr'>已</span>滅生滅故云金剛未接法流故云乾慧尚存八王之體故名精心已發化後病瘥藥亡故標入海唯一圓融清淨寳覺故名等覺未發之望<span class='corr'>已</span>發倒正懸殊然已發之照未發却無別體故此不同三相未斷孤山<span class='note-inline'>(判諸根互用為圓七信金剛乾慧為妙覺無間道謂從相似可超入等覺)</span>不知超位全因發化發化即無明盡雖引玄義證超十地於超位㫖實未了然補注<span class='note-inline'>(擬觀隂為小乗隂盡始入大)</span>不知纏空不化乃指岐路識隂若盡即同過去恒沙如來乘此心開竟以所訶作所修以不住釋超位謂有所自所至謬矣由五重照破惑<span class='corr'>已</span>先除故理則頓悟智圓體顯四相本來平等是名為化化故能超超因於化超之一字始有所歸重牒五十五位如窹人說夢若尚滯夢覺超之一字義將何歸耶璢璃明月皆喻頓悟三漸明解隂盡明證悟有先後了徹是同所謂乗悟并銷也若以前為觀成則未彰旋元自歸獲無生法忍若以後分作二則於先標後釋<span class='note-inline'>(先標名識隂盡即後識隂若盡見聞通隣即諸根互用精心發化即超命濁超命濁即超因位)</span>文㫖盡昧觀音大士自述法界身心朗徹無礙如來敘壇塲能令身心明淨皆䨇含二悟䨇攝二觀治地元依初發心重發真妙初發心住證悟初開故以璢璃內現精金喻三心開發發菩提心廣釋如雜華<span class='note-inline'>(十住品文云此菩薩於諸眾生發十種心應勸學十法（云云）離世間品云菩薩發如是心則得十種清淨（云云）入法界品稱海雲常隨空心淨治八萬四千法門清淨潔白治心地故)</span>若發智鍊修伏惑則位位皆然不獨此住也正脉<span class='note-inline'>(科談五魔令辨以護墮落謂上科於結妄處助其悟勸離處助其入此於辨魔處助其修不退處助其證故無問自說又釋色隂中十境謂淺射同居或深臻三土澄露皎徹似始覺智內光發明似本覺心心光被研照實報莊嚴殊勝尊特身若此非實則前之五臟後之暗室皆非實耶又謂超二乗菩薩彷彿切近寂光妙土故非身非土但見十方無量寳色又謂住前多不列位住後有位亦超但顯圓融不礙行布非如別教鈍修實證六十聖位者於五十五位前加乾慧後加妙覺并前三漸恰滿六十但第一漸次方斷五辛似未可當聖位應前除初漸後開金剛為六十位不依孤山受盡入位謂色盡便入初信十方洞開佛心如鏡當是妙體披露正信現前受盡當在二三兩信故言漏未盡不比七信不受後有圓師謂受開以後應無墮義正當此辯彼領上歷聖位一語似應不退遂違二十八位俱墮之言權漸經劫歷位尅定取證故證聖無墮圓頓不歷僧祗一超直入中間更不取證直以初住為第二峰頭方言不退既言從是凡身足見不取聖果又曰上歷聖位但速歷過豈一一取證故知識隂未開未入圓通已來不妨有墮又解五湼槃論中或以初禪性無憂故或以二禪心無苦故云按前色界天中初禪苦惱不逼二禪憂懸不逼以苦重憂輕序之宜也今初禪無憂二禪無苦决譯人之誤解識盡破舊注謂二乗在識隂未開正齊七信何乃識開仍是七信解從互用中超信住行向加地之文云從互用中者即初住位能入金剛乾慧者即一超直入等覺後心言精心者揀異相似無明初伏之麤心發化者清淨禪那歷超於諸位含月譬發化諸位葢識隂破後信滿既當信滿而復超十信者全顯十信乃初住十心等覺復言圓明者見始終唯此一心但至等覺則發化天台圓教有利根者一生超登十地清凉言解行在躬一生圓曠劫之果皆從初住超之舊注謂七信超未敢聞命圓家只有二位一斷前通惑從滿觀行一超直入初住中間更不取證二斷後別惑從入初住一超直至等覺中間亦不取證而佛於圓家仍列多位者有二意一者引漸機令欣圓頓二者見佛眼明極於至迅速者能見能析（云云）)</span>全昧生滅門覺不覺相待相翻相即之妙致所立義種種違經夫五種妄想皆不覺義故稱為隂隂無別體本即真如所謂依本覺故而有不覺也五十五位真菩提路皆始覺義真不自生對非真立依不覺故說有始覺也依不覺有始覺是為正觀雖除事力淺<span class='corr'>已</span>契覺心皆得名聖乾慧尚爾况相似分真然由力淺故重發真妙具歷諸位不覺心源故非究竟覺也依本覺有不覺是為他觀雖除事功深未契覺心皆名為墮二乘尚爾况天魔外道然由功深故一覺即了更不歷位覺心源故名究竟覺也唯覺至究竟二觀體合正當接流全證首楞嚴三昧從初示直心永無諸委曲相復標別成當機明了家路即為末劫啟請魔事今正詶此五隂中境既昧真修則非悟入生淨見佛皆依於覺故相似既發始入方便分真既發始入實報四相同覺始證寂光若判色盡入信則色未盡中所現十境不脫根塵皆依迷頑妄想安立何能證本覺心始覺智深臻三土耶六十聖位該通因果始於三漸終於等妙無生法忍真菩提路乾慧在中不究開合名相或除或加違聖言量矣已能上歷指色受隂破能所初空浮想銷除始有入位分若毫釐未盡即非真證由住想失位故名為墮非謂入位猶墮也玄義位妙破頓悟無位及唯立十住<span class='note-inline'>(云有言頓悟即佛無復位次之殊又有師言頓悟初心即究竟圓極而有四十二位者是化鈍根方便立淺深之名耳又有師言初頓悟至十住即是十地而說有十行十向十地者此是重說耳今謂諸解悉是偏取)</span>止觀釋四教頂墮義尚不許別教有實墮何况頓圓<span class='note-inline'>(云十無法愛者行上九事過內外障應得入真而不入者以法愛住著而不得前毘曇云煖法猶退五根若立上忍發真則不論退頂法若生愛心應入不入退為四重五逆通別皆有頂墮之義既不入位又不墮二乗大論云三三昧是似道位未發真時喜有法愛名為頂墮今人行道萬不至此至此善自防護此位無內外障唯有法愛法愛難斷若有稽留此事非小譬如同帆一去一停停即住著又雖不著沙亦不著岸風息故住不著沙喻無內障岸喻外障而生法愛無住風息不進不退名為頂墮)</span>初禪無憂二禪無苦據出諸受與瑜伽論同<span class='note-inline'>(論十一云復次此四靜慮亦得名為出諸受事謂初靜慮出離憂根第二靜慮出離苦根第三靜慮出離喜根第四靜慮出離樂根於無相中出離捨根（云云）按華嚴三地說四禪謂斷樂先除苦喜憂滅不苦不樂捨念清淨住第四禪清凉釋云先之一字總貫下三二禪先除苦受三禪先除喜受初禪先除憂受并今斷樂則<span class='corr'>已</span>滅四受依禪次第應先明憂為對前樂先言除苦引瑜伽云何故苦根初禪未斷荅彼品麤重猶未斷故若爾何不現行荅由其助伴相對憂根所攝諸苦彼<span class='corr'>已</span>斷故若初靜慮已斷苦根是則行者入初靜慮及第二時受所作住差別應無由二俱有喜及樂故明不斷麤重故異二禪而無現行故立樂支)</span>七趣觀隂各據一義何得妄誣譯塲二乗識未盡位齊七信舊判識盡誠誤若識盡隂開挍前未盡止超三位據全超義彼違超信此違超住其失則均乃曲解經文謬證<span class='corr'>已</span>義其失更甚按法華玄義生變易則有三種不同<span class='note-inline'>(一全未斷別惑生變易者即是三藏二乗及通教三乗類如分叚博地凡夫不伏見思者注云未斷別惑義當入空此五人無伏別惑義發心所期不同故為一類并別十住圓七信不論者在下第二義及佛界中明二伏別惑生變易者即別教三十心習於中道伏而未斷類如分叚小乗方便道注云即廻向兼十行十住十行義當出假此即塵沙無明共為別惑縱斷塵沙但伏無明亦秪名伏故別三十人同名為伏據理應攝圓教八信已上不論者亦在下圓教中明三者斷別惑生變易者如初地初住斷惑類如初果雖斷見諦猶有七生彼亦如是若未斷伏生者用方便行真無漏為因無明為緣若伏斷者順道法愛為因無明為緣生變易土（云云）注云義當入中故別教菩薩雖有次第三觀若作十法從勝為名多從假中據理秪云初地<span class='corr'>已</span>上何用兼論初住初住亦應在下文佛界中明以證道同故且合論之應須細揀次第不次第意約下釋究竟等作之是故二土通名變易據於伏斷以判生處言（云云）者不斷伏者則有五人不同若斷伏者則有二土位行不同細分此說故言（云云）)</span>斷通惑超入初住此義不成空假之修異途通惑盡但齊圓七信喻如分叚凡夫不伏見思望初住尚隔三種信位斷別惑從初住超入等覺義亦不成因果之位懸隔方破一品無明喻如初果雖斷見諦猶有七生望識盡尚餘四十一品故超登十地因煩惱<span class='corr'>已</span>破圓曠劫之果因解行在躬天台清凉皆指惑盡智滿不云初住位之得入全由於悟悟未徹終不入圓位之超否全因於隂隂<span class='corr'>已</span>盡更無可歷頓悟則內外明徹如淨璢璃內含寶月喻證圓明得忍觀隂皆取此喻前未入位今已超位安可謂此為喻位也禪那雖通二觀清淨修證他觀則無致分歷超不同歷則有位超則無位<span class='note-inline'>(如藏教聲聞從外道來於佛一言下頓證四果則不歷前三超至三果則不歷前二超至二果則不歷初果雖遲速不同既皆屬超則不屬歷若從初果即證二從二果即證三從三果即證四雖遲速不同既皆屬歷不得云超餘教超果亦復如是皆不得以速歷為超)</span>誤以正觀義釋邪觀文迷於權實施開之秘故自成矛盾若謂從觀行超入初住則色盡非證初信識盡非證十信若謂識隂未開不妨有墮則四隂先盡皆非證位寧知從觀入則非信從信入則非觀證則不墮墮則不證超則不歷歷則非超夫通別惑即界內外五隂異名今將通惑及斷通惑相明列識未盡中別惑及斷別惑相隱含識若盡內故五隂未盡即通別未盡五隂頓盡即五十五位盡如來五時化儀馬龍二祖三論安立法式昭然可按也。</p>

<p class='juan'>楞嚴妙指卷第九<span class='note-inline'>(終)</span></p></div>
</div><!-- end of div[@id='body'] -->
</body></html>