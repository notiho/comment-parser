<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴妙指</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu50' />
<div class='div-other'><a id='mulu51' /><p>精即見精明元喻如第二月<span class='note-inline'>(所謂識精見與見緣并所想相如虛空華見我及汝并諸世間十類眾生皆即見[生/(同-(一/口)+┴)]隂入處界大本非因緣自然和合非合)</span>先明自然非汝<span class='note-inline'>(即誰為是月)</span>次明非汝而誰<span class='note-inline'>(誰為非月)</span>後明本玅明淨<span class='note-inline'>(但一月真中間自無是月非月)</span>性宗三性不動末而即本法喻昭然若謂不還唯指見精則不達依他無性違下空華喻矣葢執妄為真如指華即空離妄求真如指華非空偏墮即離便濫權乘離即離非是即非即出漸頓量始顯三如來藏見道一分剖明於文殊請决本是玅明無上菩提淨圓真心即見性也妄為色空及與聞見如第二月誰為是月又誰非月即見精明元也但一月真中間自無是月非月即徧計情破依他本無唯一圓成也辨因緣自然和合非合復指明暗色空即八緣中四也見精見性名異體同全因迷悟遂成二別阿難未契故於未請决先有三種執認既請决後有四種配合若了不還之汝則於答文殊㫖趣當下曉然前後問詶皆其引起注脚耳問見精明元既非真月又非月影何故依此以示無還答頼耶迷真所現如迷東為西情有即是理無相有即是性無是以指西明東前標識精元明元清淨體即此義也夫迷無自相西本無還方實不轉東本無還故云汝心本妙明淨汝自迷悶喪本受輪從始至終皆顯一心二門迷源逐浪無差即差達妄證真差即無差不悟此㫖於銷文悉成枘鑿云何得知是我真性因上見精明元雖非妙精明心之判遂疑依圓有二體故興此難據佛答處唯指歸阿難云何非汝非汝而誰正示依他無實以詶其請。</p>
<p>夫生滅體空觸目遇緣頭頭上明物物上顯事皆無別因昧者不知就聖凡見量大小以彰各屬當人更據阿難所見分別自他令其擇於見中誰我誰物若此見精非我真性則應是物矣三言是物非汝引起是汝非我破其云何是我真性之惑此見是汝而云云何得知則豈是物耶若見是物則見皆是物而汝可以見吾之見此句先按定與下若不見吾自然非物是非相應翻覆合顯同見阿難同佛觀物也不見時佛不觀物也若見不見自然非彼不見之相反明縱破也若不見吾不見之地自然非物順明奪破也葢見不見之義不容竝立不見之相仍可以見不得名為不見之相矣果能見不見乃可言非彼不見之相是物非汝若不見吾不見之地豈非阿難不與萬法為侶而乃自疑非我真性於大覺語下尋覓耶古注<span class='note-inline'>(於若不見吾不見之地下補吾見非物汝見亦非物作存三隱二之義中峰或問釋此自然非物句亦隨舊轉)</span>未究聖意葢明是汝落處唯汝自知所謂汝若返照密在汝邊我若說得即非密也一涉比量則昧直指當機之妙又則汝今十六句與汝我同氣七句遙映觀重訶體性紛雜不成安立則知十法界當體元同畢竟不可說相以諸佛法身無有彼此色相迭相見故問安立之義云何答則我與汝併諸世間具三種安立各不相借即雜華問答十海中安立海<span class='note-inline'>(按如來現相品問十海普賢三昧品為十海與十智世界成就品答十海歎十智疏云十海之中第三凖答及頌有法界安立海如世界成就品通明法界所安立海起具因緣等故若因緣者賢首云所化生法也亦是前二於法界中施設安立故諸經論皆說世諦為安立諦然安立言梵云奈耶而義多含或云理趣或云方便或云法式或云法門或云安立故知即是安立法式鈔云通明等者世界海唯約果說法界安立海通因通果由起具因緣能安立法界故此是疏意前二即世界海及眾生海安立眾生世界故後二義皆賢首意)</span>璢璃光觀界安立五那含於捨心眾同分中安立居處與此互證。</p>
<p>阿難昧見性無殊故有觀大觀小之疑如來喻以太虛空本無方圓葢指大智慧光明體相以為真見所謂<span class='corr'>己</span>也執隨器方圓即墮同異失凖所謂物也<span class='corr'>己</span>即本覺物即不覺依本覺故而有不覺是名迷<span class='corr'>己</span>為物挍上認物為<span class='corr'>己</span>。雖惑境麤細不同其為迷真則一。故前云遺失真性自取流轉此言失於本心為物所轉夫真見不與物對安得有塵對塵之見不離幻化若隨幻化則器空與太空雖同而異若契真見則太空與器空本非異同此喻通貫一經為權實施開之由葢明見相皆依業識攝八識歸如來藏即和合識破覺不覺量俱成順逆方便觀音十方圓明及破隂等覺圓明皆證此也。</p>
<p>阿難疑見精與身心若為二體尚屬離病若此見精必我玅性亦猶上文必我非餘皆因誤領若汝見時是汝非我意佛指見性阿難則認見精矣今此妙性現在我前亦因誤領不應說言見有舒縮意佛但指見有舒縮為非阿難則認現在我前似與身心成二矣<span class='note-inline'>(若實我心指見精也令我今見指身心能分別見精也下之物能見我物字指此身心即而身非我義我字指此見精即見性實我義見字即此分別有實義此叚文中共十我字一三六八九十指見二四五七指身心)</span>先答是義非實種種疑根<span class='corr'>已</span>無處停泊更逼當機剖析是見非見兩印如是如是於是大眾非無學者一時惶<span class='corr'>悚</span>失其所守此從上接機手眼如師子一滴乳迸散十斛驢乳豈情見義路能求若據下文色空想相皆如空華謂不可定指故如斯答亦但見錐頭利不見鑿頭方且如大眾魂慮變慴之際何不明示而止語之曰無上法王是真實語如所如說汝諦思惟無忝哀慕葢能知哀慕則有可啟發之端倪。徒知哀慕則又蹉過垂慈之玅法王子乗機發問將是義所歸歸字點清眾目結以元是何物令知意趣所在十方如來及大菩薩於其自住三摩地中即大佛頂首楞嚴王敷座宴安表果海離言復就文殊明是非實無是非無是非能出是非宣示深奥表因位可說出字與歸字應<span class='note-inline'>(舊作超出是非雙冺二相葢未究能令汝三字所在)</span>由真如識海妄興分別而出此義之始息心忘慮是非自絕此義之終終始皆在汝今即是義所歸也孤山<span class='note-inline'>(解今此玅性現在我前向云迷<span class='corr'>己</span>為物失於本心故為物轉若能轉物則同如來是則所見山河皆我妙性故云今此妙性現在我前)</span>正觀<span class='note-inline'>(破云前來<span class='corr'>已</span>破見性是物之執今謂見性固非差別物狀既在目前分明可見則居我身之外矣意指見精現量之光周徧目前者言非指山河也)</span>未究自證分尚如第二月本無自體所以指示匿王獨標性未曾皺孤山認相分正觀認見分其失則均長水解物能見我<span class='note-inline'>(云設使彼見能有分辨何殊前難汝既見物物亦見汝)</span>則與阿難自言彼見無別分辨我身句相違正脉<span class='note-inline'>(從建大法幢至此分為八科一顯見是心二顯見不動三不滅四不失五無還六不雜七無礙八不分謂阿難執身見各二遂起兩重能所之解一約分別以起身心為能分別見性為所分別二約見以起見性為能見身心為所見解令我今見句作內見自身謂如來作萬法一體破此有四意（云云）又設問佛初以見為性而曲明其不與身心萬物為侶似謂見獨真而餘皆妄令人獨依見性也今乃論妄則降見性同於空華論真則升諸法同為真體固是理極之論其奈人之用心將何適從答以海水光影三喻曲為分解謂一真如大海中水見精如水之光諸所物相如水中之影又釋第二月謂見精如帶揑之本體色空如揑出之旁輪（云云）)</span>不知阿難求發玅明心開我道眼如來答以獲妙微密性淨明心得清淨眼皆直指汝今妙德瑩然有何升降妄為色空及與聞見根塵識俱判為妄誰為是月又誰非月正彰此妄無體與上雖非玅精明心非是月影法喻相應若謂見精獨真餘皆是妄又謂光影皆無自體唯水是體<span class='corr'>已</span>成前後自語相違又判旁輪歸色空本體為第二月則第二之觀與真月全無別矣阿難疑見性在前佛即令指出<span class='corr'>已</span>密啟本妙圓心復疑是物非見佛又令指出<span class='corr'>已</span>密啟元明心玅乃至答文殊無是非是已密啟玅明心元至滿慈章猶未能薦重為敷演耳用到說到前後互映中間問答皆為顯此判阿難問為兩重能所佛答為四意亦何異冰壺無影象猿猴探水月也。</p>
<p>五時聖教授聲聞記唯有法華楞伽經末大慧白佛言世尊記阿羅漢得成阿耨多羅三藐三菩提與諸菩薩等無差別<span class='note-inline'>(云云)</span>葢方等後分通法華後今阿難重起問端引楞伽為證則知文殊請决正當日輪亭午一大開顯如來入於無量義處三昧即今敷座宴安天雨四花地搖六震乃至通為一佛國土光瑞一一皆同我今如是開示方便真實告汝即開方便門示真實相也復舉上八緣之四仍是八還義因阿難引因緣自然欲求甄別重為敷揚直終四卷此句方名無戲論法即法說喻說因緣說也臨末復引過去恒沙劫中微塵如來乗此心開與最初總敘及二根本選圓通交映即拂迹顯本也當知如是精覺玅明無非不非無是非是離一切相即一切法亦具三如來藏汝今云何於中措心與後以所知心測度無上菩提之訶文義皆符。</p>
<p>阿難上聞如是見性是心非眼口<span class='corr'>已</span>默然心未開悟今復引眼識得生四緣為問不契見性何况三一圓妙深㫖佛答我說世間諸因緣相非第一義明今所指非即世間復舉諸世間人明今所指非離世間別有第一義雖雙含見不見意惟在見阿難隨世語言則墮離塵無體矣故如來直指見性即諸暗相永不能昏也明與暗互相陵奪而見性於中未嘗暫無但知因空因明因心因眼便滯即邊故就明暗四義破因空因明離見非見破因心因眼即離量盡始達清淨實相玩非汝見性於中暫無及二俱名見皆尅示見性則四義成就何得反指見精落第二義耶。</p>
<p>阿難不達清淨實相總由見妄未除若能於奢摩他微密觀照洞見依他無性則一切浮塵諸幻化相無非妙修行路故特標世尊將欲敷演大陀羅尼諸三摩提<span class='note-inline'>(云云)</span>大即總相諸即別相前<span class='corr'>已</span>摩頂示三摩提舉拳開奢摩他路今復重明萬行一心更無異路故當機大眾蒙微妙開示即得了然自知而三因圓現不落次第一切眾生名通五意自等覺以還藏通別修證未盡輪廻唯妙悟皆滿二行永絕方名獲菩提果諸生死因指不覺滅除指始覺圓滿菩提指究竟覺結歸清淨本心本覺常住總顯八識如第二月非體非影映上八還及文殊請决亦攝下隂入處界虛妄因緣令不離所標親見真月為是燈色即不從空來也為當見色即不從目出也色實在燈見病為影即非共也離燈離見不能別有即非無因也如來藏體圓滿現前迷成五隂亦同真無際調御成正覺時於其身中普見一切眾生成正覺乃至普見一切眾生入湼槃皆同一性所謂無性未出輪廻而辨圓覺彼圓覺性即同流轉有漏世界其迷各別故曰別業其迷正同故曰同分不唯舉別業更舉同分者恐二倒未破執世間相違難聖言量謂一切悉然寧得盡判為妄故就易知之[生/月]影即離俱不可得以顯別業同感之災象餘國本不見聞以顯同分以小例大以近例遠用釋阿難迷悶將二事進退合明初舉圓影例阿難觀見山河國土及諸眾生此就一人明別業見與見緣五句合上雖似前境五句明妄境依妄見生故有見本覺明心七句合上然見[生/月]者二句明真見非見聞覺知故離見是故汝今六句明妄見非真見彼見真精三句明真見離妄見皆以別例別如彼眾生同分妄見四句於能例中進同例別一病目人同彼一國十句於能例中退別例同例閻浮提三千洲十三句就多人明同分此以同例同唯同別之妄見無異致同別之妄境無異能例之法既爾所例之法亦然十方眾生於無生中妄見生滅如百人病目共見圓影此同分也圓影雖一而實各現此別業也合眾別業即為同分析眾同分即為別業一人病愈此影了不可得而彼九十九影自如若能遠離諸和合緣及不和合則和合識破相續心斷即出有漏阿難未能住三摩提中齊聞生解幻翳儼然如來復據色心開合隂入處界一切名相皆屬虛妄令知真見無見見即非真既可見者皆由[生/月]病則非[生/月]者定不可見又何疑焉正觀<span class='note-inline'>(云破和合在後而此牒<span class='corr'>已</span>聞則破和合文應置於前破緣之次况因緣自然和合非合皆是徧計義類相從合居一處破之破見<span class='corr'>已</span>去即破依他疑梵夾錯次耶良由二見末有和合妄生妄死等言梵本誤將和合次其後)</span>未究破緣之次即問見性四緣示以見見非見隨責云何復說因緣自然及和合相阿難心猶未開意本於此而悲淚頂禮唯請慧目覺心故如來指同別見妄不離空明心眼即世間因緣覺所覺[生/月]覺非[生/月]中即第一義結以遠離諸和合緣及不和合用詶其請此下重敷上義令息餘疑玩汝雖先悟而猶未明并下汝猶未明皆是遙接前文阿難聞隂入處界本如來藏尚騰此疑七大文中一一重破滿慈問畢阿難復引演若迷頭生難如來復據迷頭反答仍舉因緣自然和合非合何云此處梵夾失次若三性各破仍濫權乗矣長水<span class='note-inline'>(云明等四境自屬前塵見性未曾生滅雖見四境而非四境成就於見譯人巧略故別列而總結也若欲經文當句中具者應云見明之時見非是明成就乃至見非是塞成就此之四見古今多解不看前文及此非字但見成就之語便更作意度解釋文無連貫旨非起盡孤然作解豈稱佛心然此經意明真見不假明暗等緣而體常照故下經云不由前塵所起知見明不循根寄根明發則諸暗相永不能昬等見性既然聞性亦爾故下文云聲無既無滅聲有亦非生生滅二圓離是則常真實豈得復言因空因明因心因眼耶又釋汝復應知見見之時見非是見云前約信解行位明此真見不逐緣生不因境起仍留真見不亡自相今此所明約見道已去直至極果解此捏根元三句云揑猶月也非形見也非見形也智人不言此月生處是形是見離形離見譯人巧用變其文耳)</span>指真見不假緣而體常照引經文為證甚有理致但不須割裂文句又離見所顯之見即指本具非謂見道始能爾也形指月體喻此若燈色非形指月影喻離燈別有皆屬所見見喻若是見色非見喻離見別有皆屬能見若如彼釋則能所矯亂矣姑蘇<span class='note-inline'>(云同分謂凡夫二乗六識妄見別業一人謂菩薩八識妄見以八識病目一人同一國六識妄見故云彼見圓影[生/月]妄所生八識[生/月]病也此眾同分所現不祥同見業中瘴惡所起六識三毒所感也俱是無始見妄所生六八雖殊同是妄見)</span>未究六識三毒乃分別說三對小機方便機雖各別有漏是同感報亦同別業同分八識六識無不皆具若謂菩薩獨具八識為別業凡小獨具六識為同分言不該典且別同定異何能進退合明正脉<span class='note-inline'>(科阿難問誠如法王所說覺緣<span class='corr'>已</span>下為顯見超情必妙覺性非因非緣已下為顯見離見謂見精既曰真妄和合則可約義而分真妄二見小注中自為問難言懸示不許心見為二今何又言二見答此但約真見帶妄時即名妄見離妄時即名真見豈有二體如第二月尚不許其為影豈許其有二體又云今言離見者即真見離於自體中一分妄見此即離依他起性矣釋見見之時二句云從無始來真見常墮妄見之中如人墮水豈復見水後於聞教得悟之時真見現前方能徹見妄體然纔一見時則斯真見之體已即脫於妄見故曰見見之時見非是見又妄分三摩奢摩之文云觀將欲二字其意甚遠在五六卷葢凡欲事妙修先求真智廣開真智皆所以為妙修之地故佛方近談微密觀照而經家先遙敘此其㫖深矣又云別業不唯惑現而更加業繫為自所住持親近之境同分但由惑現而非屬業繫為他所住持疎遠之境又以當處發生為惑現當業輪轉為業繫及迷同為別迷別為同等義又云舊約一人多人便與萬法唯心相背又於赤[生/月]燈光文中贅入無明身境本末兩重之義又釋如第二月非體非影謂下文以月形見體對辨是非此應即以見體月影雙標故非體者非見體所有非影者非月影所現又解元我覺明作本覺墮於無明之中而解覺明無漏妙心謂不必泥作無明應是覺湛明性此自其本淨而言又釋進退合明更分兩說一約例處現文二約結處深意其一謂三節分屬進退初例例汝今日觀見山河是進以合明次例例彼妄見別業一人是退以合明後例例閻浮提三千洲中復是進以合明其二謂三節各有進退合明謂初結皆是乃至所成約燈輪依正進退合明次結俱是乃至所生約災象燈輪進退合明後結同是乃至妄死約災象諸國進退合明又於結處謂別業後釋迷悶處全顯此心不變之體常自離妄而極勸人之了悟同分後教修證中全顯此心隨緣之用與妄相應而極勸人之修證修無了悟則畢竟鈍滯無歸悟不修證安得現前受用修心者務請不取見緣不隨見妄而觀塵剎依正全影全心念念不昧是謂常住三摩地中用知取證無疑而不負佛詳勸之至意矣)</span>未究妙德瑩然故心見不二離見之義本為揀情若云帶妄墮妄則執依他有體不得同空華喻矣又判敷演諸三摩提在五六卷則前此所示非陀羅尼攝何云總持二種見妄固由一人惑業異亦由多人惑業同同分妄見例彼妄見別業一人一病目人同彼一國此同例別別例同進退之明證若同別之名不因一人多人分而緣一人惑業異則同亦不成別亦不成何能合明亦安用進退為也當處發生即圓明照生所當業輪轉即習氣成暴流意指無明根本為枝末所依迷同為別迷別為同屬六麤中非量豈能盡諸生死因當知有漏世界無論惑現業繫在一人分上盡法界三世升沉無非自識所現在多人分上合同居勝劣無非共變所成成唯識論云汝言唯識豈惟一人之識彼疏先約阿難一心復以阿難例一切即是同別二義何得約多人便背唯心㫖耶問若人人分上可以言別言同與一心具二亦有何異而破彼為非耶答語同義異彼就一人見相之中妄以惑業有無遠近親疎曲分同別故兩義交害今就人人未出有漏迷均人異以說同別故兩門更依迭相成就大小教中具有同分義同謂身形等同互相似故分者因也俱舍論<span class='note-inline'>(云有別實物名為同分謂諸情轉類等亦名眾同分此復二種一無差別二有差別無差別者謂諸有情有情同分一切有情各等有故有差別者謂諸有情界地趣生種性男女近事苾芻學無學等各別同分一類有情各得有故)</span>瑜伽論<span class='note-inline'>(五十二云復次云何眾同分謂若略說於彼彼處受生有情同界同趣同生同類位性形等由彼彼分互相似性是名眾同分亦名有情同分此中或有有情由界同分說名同分謂同生一界或有有情由趣同分由生同分由類同分由分位體性容色形貌音聲覆蔽養命同分說名同分或有有情由過失功德同分說名同分如殺生者望殺生者廣說乃至諸邪見者望邪見者離殺生者望離殺生者乃至正見者望正見者從預流者乃至阿羅漢獨覺望預流等菩薩望菩薩如來望如來如是更互說名同分)</span>大乗止觀明共相識不共相識<span class='note-inline'>(問曰一切凡聖既惟一心為體何為有相見者有不相見者有同受用者有不同受用者答曰所言一切凡聖唯以一心為體者此心就體相論之有其二種一者真如平等心此是體也即是一切凡聖平等共相法身二者阿棃耶識即是相也就此阿棃耶識中復有二種一者清淨分依他性亦名清淨和合識即是一切聖人體也二者染濁分依他性亦名染濁和合識即是一切眾生體也此二種依他性雖有用別而體融一味唯是一真如平等心也以此二種依他性體同無二故就中即合有二事別一者共相識二者不共相識何故有耶以真如體中具此共相識性不共相識性故一切凡聖造同業熏此共相性故即成共相識也若一一凡聖各各別造別業熏此不共相性故即成不共相識也何者所謂外諸法五塵器世界等一切凡聖同受用者是共相識相也如一切眾生同修無量壽業者皆悉熏於真心共相之性性依熏起顯現淨土故得凡聖同受用也如淨土由共業成其餘雜穢等土亦復如是然此同用之土唯是心相故言共相識又此同用之土雖一切凡聖共業所起而不妨一一眾生一一聖人一身造業即能獨感此土是故無量眾生餘處託生不廢此土常存不缺又雖一一凡聖皆有獨感此土之業而不相妨唯是一土是故無量眾生新生而舊土之相更無改增唯除其時一切眾生同業轉勝土即變異同業轉惡土亦改變若不爾者即土常一定也所言不共相者謂一一凡聖內身別報是也以一一凡聖造業不同熏於真心真心不共之性依熏所起顯現別報各各不同自他兩別也然此不同之報唯是心相故言不共相識就共相中復有不共相識義謂如餓鬼等與人同造共業故同得器世界報及遙見恒河即是共相故復以彼等別業尤重為障故至彼河邊但見種種別事不得水飲即是共中不共也復據彼同類同造餓業故同於恒河之上不得水飲復是共相之義於中復所見不同或見流火或見枯竭或見膿血等無量差別復是共中不共若如是顯現之時隨有同見同用者即名為共相識不同見聞不同受用者即是共不共相識隨義分別一切眾生悉皆如是可知也就不共相中復有共義謂眷屬知識乃至時顧同處同語同知同解或暫相見若怨若親及與中人相識及不相識乃至畜生天道互相見知者皆由過去造相見知等業熏心共相性故心緣熏力顯現如此相見相知等事即是不共相中共相義也或有我知見他他不知見我者即於我為共於他為不共如是隨義分別可知又如一人之身即是不共相識復為八萬戶蟲依故即此一身復與彼蟲為共相識亦是不共中共相義也以有此共相不共相道理故一切凡聖雖同一心為體而有相見不相見同受用不同受用也是故靈山常曜而覩林樹潛輝丈六金軀復見土灰眾色蓮花妙剎反謂丘墟莊嚴寳地倒言砂礫斯等皆由共不共之致也)</span>邪觀論地獄中循造惡業雖則自招即別業義也眾同分中兼有元地曰眾曰兼其㫖甚晳故云由是眾生別作別造於世界中入同分地又五不還天於捨心眾同分中安立居處七趣之末亦云因各各私眾私同分此符有差別中界地趣生種種同分義觀隂文中指想盡行現云見同生基猶如野馬行盡即云同分生機倐然隳裂此指將出有漏符無差別中各等有義云十方諸有漏國見聞覺知虛妄病緣又云遠離諸和合緣及不和合則唯如來望如來不屬此同分耳况能例之文既云同感惡緣合明之處又云此眾同分所現不祥同見業中瘴惡所起同之一字非就一人以論明矣赤[生/月]文中但舉能例不舉所例正以能例昭然所例自顯何須贅入本末兩重違聖言量如第二月乃喻中之喻初五句雙標能所俱空次五句轉釋名言俱絕體指月體影指月影非體非影則指第二月揑目妄現名第二之觀前示見性無還詶是義所歸<span class='corr'>已</span>再舉此顯無是非是今以轉喻影見俱[生/月]交互發明八識無體上有是燈是見離燈離見四難承以終不應言是燈是見於是中有非燈非見及下此亦如是皆是非分說此是形非形即為是燈色離燈別有也離見非見即為是見色離見別有也又是非合說文之變耳形即非體體字非形即非影影字是形非形對非體非影離見非見對第二之觀反正合明不應說言與終不應言今欲名誰語脉全符雙牒不應是形非形映影見俱[生/月]之影喻相分元虛離見非見映影見俱[生/月]之見喻見分亦虛唯無病目及真月體喻證自證分故指此揑根元不屬是非第二月是體則可言形言見是影則可言非形非見今皆不然形非形見非見皆不應言也指非體為非見體則誤以所為能既昧喻意與自釋是形非形亦全相違覺明無二既知本淨則元我覺明即元是菩提玅淨明體下二句方顯隨照失宗將墮義判覺明謬矣進退合明以此二事則進退者同別合明者亦同別也若以前後為進中間為退進退各分同別各例則合明進退俱失初例初結燈輪依正即別例別後例後結災象諸國即同例同皆別業同分能所各合竝無進退唯中一結災象燈輪同別合明進退具足古云義見於此若文若義俱可憑依今不於此發揮本意反濫入前後又以各例濫入此中謂皆是同是推此俱是悉有進退深意何異續鳬而斷鶴也即將彼疏十科異古按之惟宗愚者難分識與根乃權乗揀小之義同是粘妄見精初指為帶妄中認為全真後復破為顛倒不知大覺阿難問答起伏照應啐啄同時不可思議阿難之疑未兆本無一法可授阿難之疑既消亦無一法可留所謂自心無疑始能與人决疑若以凡情妄測聖言量離叛之罪其又何辭。</p>
<p>阿難述舊聞難今義雖兩義兼舉實疑因緣葢本覺妙明非因緣非自然非和合非不和合阿難已知而續聞隂入處界為非因緣尚未了然疑俗諦未有不落因緣者故下滿慈問答畢有云何頓棄之難不知空相性三宗二諦義別空宗俗有真無相宗唯識有四種勝義瑜伽六十四有四種世俗迢然不同法性宗仁王則雖有二諦智照無二湼槃則本惟一諦解惑分二一二自在始入圓宗如來因其引四大和合語遂以隂入處界列為七大一一剖析顯因緣所生法即是中道因即俗之真諦迷為自然自然本非自然故指即真之俗諦名為因緣因緣本非因緣以本攝末無末非本以末攝本無本非末隨舉一法皆究竟堅固是為第一義諦十地論云若不知世諦不知第一義諦故問以四大和合為言答以第一義諦為㫖若彼大性十四句先破和合非和合俱為戲論大性二字相性雙標性不離相相不離性無二無二分是不一中不二義全性之相相顯全相之性性顯名字各不同是不二中不一義二門竝著二體無分故以虛空之不和諸色喻非和合唯有不變以旋火輪之未有休息喻和合唯有隨緣二義迢然全體互乖令知七大體性悉不如是然後呼阿難而示以水冰冰水非成似成成實不成非續似續續實不續一體成二迷悟相翻葢冰無別體全依水成喻真如動成生滅生滅全體非他水性若變不還成水喻真如雖成生滅而恒不變本性故不得言生滅與不生滅為異為一為亦異亦一為非異非一修道證果二分一切悟修頓漸無斷而斷斷實不斷之義皆肇於此因中道之請重示當機如說藥人真藥現前不能分別喻從前所說皆此遠離二邊第一義諦必須微密觀照勿隨言思妄起分別方能悟入汝觀地性九句牒權小教中析色明空若此隣虛四句按定其說為不了義以空不生色反明析色不能成空復牒汝今問言四句映上和合出生遂接汝且觀此六句令微細審詳顯空不能合成色又隣虛塵四句顯色不能合成空皆縱立也若色合時四句明色空但能自合不能他合皆奪破也色猶可析二句亦影略互明和合非和合但有言說葢必能合空成塵又能合色成空始有大地微塵極微隣虛色空和合諸緣今既不然豈非析色成空皆是識心分別計度耶空既不能成色色亦不能成空則無相成空既不是續色色亦不能續空則無相續如旋火輪未有休息不可為同喻無空則色無由顯無色則空無由顯妄見相成無色時則見有空無空時則見有色妄見相續譬如虛空不和諸色亦不可為同喻二喻互乖既明則因緣自然之疑可不言而喻矣性色性火性水性風皆言真空顯有即非有性空言真覺顯空即非空所現現相本非別法性見言覺明能見轉相亦非別法性識言明知所依業相亦非別法性真圓融本無生滅明不思議熏不思議變是現識因即體之相本如來藏具足無量性功德同體一味如水八德故云清淨本然周徧法界即圓成實也即體相之用能生一切世出世間因果隨十法界眾生心應十法界所知量各循其業發現邪觀從阿鼻上窮五道乃至聲聞緣覺回心入菩薩乗即九法界發現相即眾生世間正觀從因至果即佛法界發現相即智正覺世間各具器世間淨穢交羅分圓無際故云起遍世間寧有方所即依他起也然住十聖三賢果報即非循三不護業佛法界無由發現沉空滯寂即非循藏通別二利業菩薩法界無由發現躭著有漏不現二乗躭著五趣雜居不現色無色未悟離諸惡趣三昧不現人仙三世間本來妙嚴由根本無明不如實知真如法一取種種塵及無始妄想熏是分別事識因故云世間無知惑為因緣及自然性都無實義即徧計執也夫法門名相別則無量總則色心菩薩萬行攝歸百法明門豈離五隂故見道分首標其名修道分亦詳明五濁而說圓通處各述證入獨無此名十八界外唯列七聖觀隂復列五重超濁濁盡即入妙莊嚴海若廣若略意顯名異體同法法皆中非離空假外別有中道但隨機宜樂心觀各別或從堅固妄想破即徹真源而色分根境或從境入境分總別別即六塵總即同異或從別入即陳那六聖也或從異相入即七大前四聖也或從同相入即七大第五聖也或從根入根分總別或從別入即阿那律陀五聖也或從總入即七大第七聖也色法既爾心法亦然王分總別或從別入即舍利弗六聖也或從總入即七大第六聖也心王既爾心所及不相應亦然或從別入見諸佛心如明鏡現像即受隂破可入能從凡身上歷聖位即想隂破可入於湼槃天將大明悟即識隂破可入行隂七十三法入更多門或從總入總分根境或從意處少分入即須菩提一聖也或從法處少分入即迦葉一聖也觀隂明除事至罔象虛無盡圓滿菩提葢指極鈍一人因次第盡以合解結喻耳若依隂分亦可五人各依一隂入若依百法除六無為亦可九十四人各依一法入若依瑜伽則六百六十以及萬法亦可萬人各從一法入大覺說法卷舒自在世間識心分別若得頓息差即無差無差即差現前一一根塵識元徧法界如地水火風空本屬六塵不更列色聲香味觸法六種之相但分成五大唯以五大士表見大本屬六根雖兼舉聽嗅嘗觸覺觸覺知而但為一大唯以大勢至一大士表即顯六根本無差別故深入一門能令六根一時清淨識大本屬八識雖兼舉了別見聞覺知而但為一大唯以彌勒一大士表即顯八識本無差別故能識隂一盡一切地位全超迥異權宗諸識各取自分境則隂入處界皆熏本不熏變本不變但由汝不能微細審觀故見為同為異為空為有為非同異為非空有於無障礙中自生障礙果能諦察當下便同諸聖證入十大三昧是名首楞嚴何以故以如來藏心圓融無二全體作色全體作心王全體作心所全體作不相應行故色即心心即色心王即心所心所即心王相應即不相應不相應即相應全體作一根性全體作一切根性全體作一塵性全體作一切塵性全體作一識性全體作一切識性故根性即塵性即識性塵性即根性即識性識性即塵性即根性又於塵性中分為五大則地性即水火風性水火風性亦即地性地水火風性即空性空性亦即地水火風性眼根性即耳鼻舌身意根性耳鼻舌身意根性即眼根性眼識性及耳鼻舌身意識性皆一一能相作而悉不壞本相不易本名由是六根六塵六識各各遍滿法界無壞無雜譬如淨明鏡全體是一色全體是一切色青黃赤白小大脩短妍[強-弓+女]淨穢一一互遍互容葢由徧計所執妄成界限依他無性本即圓成石頭大師云門門一切境回互不回互回而更相涉不爾依位住大品云色不可說乃至識不可說眼不可說乃至意不可說色不可說乃至法不可說眼界不可說乃至法界不可說當知五隂十二入十八界皆不可說此指俗諦不可說四念處不可說乃至根力覺道皆不可說須陀洹不可說乃至阿羅漢亦不可說此指真諦不可說佛十力不可說四無畏十八不共三十二相八十種好等皆不可說此指中道第一義諦不可說也夫根塵識十八界差別乃海眾熟習法執今於不可分而分不可合而合分明了達無障無礙自然不隨名相妄想之所纏繞念念悉成正智如如矣初云汝觀地性汝元不知次指火大云汝又諦觀汝猶不知次指水大云汝更諦觀汝尚不知次指風大云汝審諦觀汝宛不知次指空大云汝更審諦諦審諦觀汝全不知次指見大云汝更細審微細審詳審諦審觀汝曾不知次指識大云汝更細詳微細詳審汝元不知如來對機令就現前若微若著若遠若近差別事上細窮其實不離平日見聞諸法而全非平日思量分別之所能解開彼權漸空有之麤直彰體用圓滿之妙機利者忽因一說即契或二或三今直終七大然後自知葢因現未眾生未離世間之惑雖親善友聞正法繫念修行亦終醍醐成毒故阿難大眾現示標榜大覺調御作此勤劬所謂莫怪坐來頻勸酒自從別後見君稀也問若依隂分亦可五人各從一隂入依百法以及萬法亦可百人萬人各從一法入本經未見明文有先德誠言可證否答南岳大師無諍三昧法門上卷<span class='note-inline'>(云復次菩薩禪定修四念處得三十七品具足佛法何以故是身念處觀色法故一念具足四念處故是身念處用念覺分觀五隂時能斷一切煩惱故觀色隂時是身念處不淨觀九想具足舍摩他能破一切煩惱是名為定如論偈中說初觀身念念繫縛心令定亦繫縛識定及除煩惱怨九想舍摩他欲界金剛定能破五欲如縛賊十想毘婆舍那欲界未到地金剛智能觀五隂畢竟盡想不能更生得盡智無生智斷一切煩惱如意利刀斬斷賊頭觀色如受想行識如深觀五隂如如性故即無煩惱可斷亦無解脫涅槃可證何以故色即是空空即是色受想行識即是空空即是受想行識空即是涅槃涅槃即是空煩惱即是空空即是煩惱智慧即是空空即是智慧不可以虚空斷虚空不可以虚空證虚空如論偈說觀身不淨相真如性常定諸受及以心法亦如是觀煩惱者六欲心也初死想能斷威儀語言欲膨脹想壞想散想能斷形容欲青瘀血塗想膿爛想能斷色欲骨想燒想能斷細滑欲散想滅盡想能斷人欲如論中說四虵同一篋六賊同一村及王旃陁羅分自守根門六欲妖媚起愛怨詐為親聲香味觸法六情起諸塵貪欲如猛火瞋恚如虵蚖愚癡覆心眼智者當善觀外想三四塊身器二六城中含十二穢九孔惡露盈癰疽蟲血雜膨脹臭爛膿骨鏁分離斷六欲失姿容九想觀成時六賊漸<span class='corr'>已</span>除及識愛怨詐兼知假實虚四大共相依緣習成假名行者諦觀察但見骨人形初觀如珂許後漸滿一城骨人徧法界深生憂猒道從生至老死老死復有生轉輪十二緣生死如循環三塗苦難忍人天亦復然誰聞六道苦而不興猒心妄識本無體依因寂法生妄想生妄想轉輪十二緣知過二業患現不造三因老死更不續反流盡生源)</span>圓頓教中能障之惑一障一切障能觀之智亦一了一切了所觀之理所歷之位亦一證一切證道品具足佛法四念具足道品一念具足四念身念正觀色法由過去無明行感今五果現在愛取有復依此生故但能觀色如則受想行識無不皆如從無超次第頓入究竟無餘周遍圓滿俱非俱是優波尼沙陀觀白骨微塵歸於虚空空色二無成無學道即其證也溫陵<span class='note-inline'>(云前近取諸身顯如來藏故依隂入處界四科以明雖悟一身未融萬法根境尚異見性未圓後復遠取諸物圓示藏性故依地水火風空見識七大以明使悟物我同根是非一體前五無情所具後二有情兼之今舉其七則萬法該矣)</span>則昧同體異名重示三觀不離之意孤山長水<span class='note-inline'>(將旋火喻相續冰水喻相成)</span>不知火輪一喻<span class='corr'>已</span>足喻和合旋火即相成未休即相續按問明品疏釋壽命火輪喻云旋火速轉不見始終生滅遄流寧知本際又薪火不續識鈍謂輪命實遷流妄謂相續又輪資火有命假心明待他而成故無自體安得謂火輪中無相成義也且火輪唯和合對虚空唯不和合皆屬異喻是以重喚阿難復舉水冰冰水具足四義者為同喻始契二俱<span class='corr'>排</span>擯深㫖若將同濫異異義唯得其半上下破立何由顯耶近注<span class='note-inline'>(有指隂入處界挍七大次第淺深功用有殊者)</span>不知問舉如來常說答云故我今時為汝開示即指前文若謂功用有殊全昧如說藥人吾當為汝分別語意正脉<span class='note-inline'>(解汝猶未明以下之文云齊此不復稱見性之別名乃舉其總名如來藏心妙真如性又以浮塵幻化作陽熖空華乾城夢境與上燈輪灾象皆是謂比類以明隂入等法知妄信真解六入此見離彼明暗二塵畢竟無體云淺論之前因眾生離緣不見真心就根中指性令識真心自是心非眼之後但唯顯性不復論根所以極表其離塵有體之真今因<span class='corr'>已</span>領真性尚執六根別有體相未融一性更須令知六入無自體相所以極破其離塵無體之妄雖說見性乃根中局執之性非同前離根廓周之見性是前顯性而此破相所以異矣更深究之此之破相亦欲其離相即妙真如性則顯性之㫖依舊同矣豈如緣心真破其一定無體於後擊鐘處引離動離靜元無聽質之文謂阿難宜難佛宜答言離塵無聽質者為無聚聞於耳結滯為根之聽質此質若忘則<span class='corr'>徧</span>周法界之聞性方以全彰解七大初依吳興溫陵釋以同異二喻銷文又指已發未發謂此科與隂等俱稱如來藏理無不融而義有差別中之一字意味即殊如大富長者藏中寳物無限每有宅舍必出藏寳廣列堂閣之間然但千萬分中之一分而<span class='corr'>已</span>深藏而未發現者實無邊量故上四科如方指堂閣之寳說其皆是藏中之物今此七大如說此但藏中少分而彼未發現者一一充滿但隨時處應用若干即出若干耳只此<span class='corr'>已</span>發未發校其淺深當立見於根大中又自設難問此既惟取根中之性則前<span class='corr'>已</span>開顯其全為性體今何勞復融之而為大自答作此經諸經別意通意定相總別圓融不定取別為總及皆許獨許巧於悟修圓於見解（云云）)</span>未究一切浮塵即根諸幻化相即塵識生滅去來本如來藏即前識精元明能生諸緣緣所遺者修道分如是浮塵及器世間諸變化相應念化成無上知覺與此相照何得作陽燄乾城比類以明乃至之言指平日所演法相由不勤觀照反作障緣故重提汝今本妙申前來直指之意令會異歸同六入文中破幻化不實即前非因緣自然和合不和合見猶離見見不能及緣心離塵無體見精離塵亦無體十八界中一一顯說三處俱無未嘗判根識有別若就三細六麤幻相以辨是權乗義根即見精既不論根何須十番顯見性則無妄何故復云帶妄既領真性又執六根領執之義豈不互違問經云六入虛妄黏妄發光似六入純妄前示不生滅性後示性真圓融本無生滅擊鐘驗常又似六入純真彼疏前則就根指性此以破局執言二義悉本於經何為不許答由昧權實三性不同認瞪發勞相以為菩提前所立者後不得不自破遂成矯亂不知同一依他有體無體其㫖懸絕執異相則非妄成妄契一性則非真元真舉一全收何須立破六根即前五隂前喻色隂已如空華本無實體秪就凡小未了計以為實不出此四故一一推之令其了無所得自見本妙元心七大性色真空性空真色等即指一微量同法界如一波全是大海量同法界之色即此一微如大海全是一波故云性真圓融皆如來藏本無生滅即論不出不入不失不壞常住一心以一切法即真實性故三種世間不出本覺清淨鏡故周徧法界則遠離不徧之過即不出義一切諸法不入本覺清淨鏡故性色真空性空真色則遠離雜亂之過即不入義本覺鏡中現前諸法無不本覺淨功德故清淨則遠離過患之過即不失義本覺鏡中現前諸法無不常住無為智故本然則遠離無常之過即不壞義何嘗離<span class='corr'>已</span>發別指未發經云五隂本如來藏妙真如性前四大皆色法與第五大色空相對第六大即五根望前五即根境相對皆色隂攝第七大即諸識望前六即色心相對所以平列七種若取別為總法法皆然何獨根堪指性於色法中偏遺六塵識當破盡於心法中唯破六識與修道觀隂列濁超濁文義皆違又前作方便决擇後作圓解普融此經諸經等種種異解本經無文餘教無義欲求契合愈見支離彼疏釋後七大不相容亦謂空即不空性全即相而性固無礙不空即空相全即性而相亦何礙若爾則正釋七大不應作<span class='corr'>已</span>發未發不同之解<span class='corr'>已</span>發即相未發即性全相即性安得<span class='corr'>已</span>發不同未發全性即相安得未發不同<span class='corr'>已</span>發後之重釋即詳明此㫖非別有也。</p>
<p>觀世音證圓通了然不生阿難大眾獲本妙心了然不滅不生不滅心源無一法可容取捨今承微妙開示發真歸元對前疑惑惶<span class='corr'>悚</span>重舉虛空海漚二喻顯翻迷入悟之量故云身心蕩然法華亦載學無學人其意柔軟寂然清淨葢大乗諦智初開發也。</p>
<p>偈中初八句總讚三寶恩深成就真因大願仰報餘十句別請本師證明早登極果大誓莊嚴初二句讚佛法僧次六句述恩深所以以能令悟無作四諦故銷我一句斷煩惱也願今一句成佛道也還度一句度眾生也將此一句學法門也藏通別皆具四弘而生滅無生無量之願非今所發唯不歷僧祗獲法身契無作四弘方為真報伏請二句正發大誓如一二句申明誓度大雄二句申明誓斷令我二句申明誓成舜若二句申明誓學夫三寶一體三身融即讚一即<span class='corr'>已</span>該餘法華讚從地涌出諸大士人中之寶一切世間甚為希有故世希有即事理和合如我與汝一千二百五十比丘今為一眾即世即事和也各悟首楞嚴即希有即理和也理具三德即攝初句顯三種世間妙湛總持不動尊智正覺世間首楞嚴王即普賢身相器世間世希有眾生世間即雜華世主妙嚴因智正覺世間妙故器及眾生世間皆妙是為佛嚴法僧因器世間妙故智正覺及眾生世間皆妙是為法嚴佛僧因眾生世間妙故智正覺及器世間皆妙是為僧嚴佛法首楞嚴三昧具足如來密因諸菩薩萬行文殊為上首奉咒往護度脫當機及恒沙眾皆因位中事欲求果滿先證因圓故願師文殊大士後文得菩提心入徧知海即證此也如來為法會之主稱無上覺表成最正覺盡眾生界表普度無遺除微細惑表破根本無明爍迦羅心無動轉表學滿位極皆極果中事既證因圓必求果滿故願師釋迦世尊而尊者悲增故此會猶未證也此十八句前願表現證宏深後誓表勝進究竟不取泥洹則竪窮於十方界則橫遍皆無有盡亦即雜華十無盡句也舊注<span class='note-inline'>(皆於墮[婬-壬+(工/山)]室處指阿難<span class='corr'>已</span>證初果有判此悟為神力示現暫令得見引向後方得二果為證又有判此悟必屬於證指不歷僧祗句為頓證但阿難未同此證或<span class='corr'>已</span>同證指下旅人華屋為鈍根發起又以世希有為讚教不言讚僧四弘不分因果指微細惑為自乗修惑大乗所知障（云云）)</span>未究阿難自述不知真際寂常如來亦責雖得多聞不成聖果七大文中尚言汝心昏迷今方自知妙心常住修道分始有須陀洹果之記從迷入悟次第分明微妙開示則非神力示現獲本妙心則非暫令得見明標阿難及諸大眾何得未同滿慈云如阿難輩雖則開悟習漏未除何得已證偈中明發弘誓一一與大乘經論相應分真究竟先後皎然首楞嚴王句但作讚法不唯三寶缺一唯有果人却無因人主賔影響化儀亦復不顯按華嚴疏解成最正覺云揀凡揀小揀權揀因二障有三種一現行二種子三習氣習氣種子名為微細佛<span class='corr'>已</span>盡故誤以自乗修惑大乘所知為微細因指下文斷除六品為大小乗俱生與早登無上覺殊不相應也。</p>

<p class='juan'>楞嚴妙指卷第二<span class='note-inline'>(終)</span></p></div>
</div><!-- end of div[@id='body'] -->
</body></html>