<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴妙指</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>楞嚴妙指序</p><p class="byline">釋弘演撰</p><p>十方如來及大菩薩於其自住三摩地中平等差別作一切緣逈出思議之表但觀日輪方駕諸聖翼從覺樹道成尊者降誕臨般涅槃敕副貳傳化乃至鐵圍山間同文殊結集流布塵剎剎塵令諸會中獲近遠益即琴瑟妙音發於妙指也震旦宿植勝因五味聖教俱<span class='corr'>已</span>先傳鳩摩羅什譯首楞嚴三昧經乃方等會上對權小機略彰二觀雙行內秘外現神龍年中般剌蜜帝遂至廣州於灌頂部誦出一品權實本跡燦然開顯翻譯筆受諸賢淹貫法苑乘願雲集不異逍遙馬鳴親承金口造大宗地起信二論大宗地得主伴影響甚深無量智慧起信得巧被末刼智慧之門龍樹入娑伽羅宮閱百洛乂經依宗本法釋摩訶衍慈尊應請依經演瑜伽十七地般若八十頌亦從空相初門有為無為分合自在深入無障礙法界無著天親宗述廣造半滿偏圓各論達磨望龍樹為十四代孫親示道育慧可藉教悟宗理入行入楞伽四卷即是如來心地要門依究竟一位總持餘位五種俱轉設大法藥直接上根仍記宗說二通潛符密證種熟脫不同東土諸宗釋華嚴法華安立法式皆遙遵馬龍近凖天親無著葢由古佛現身所製釋明深符按指遺則也然教理興廢由於行果佛記法滅因緣本經在先尊者因生滅法偈方便示寂其旨微矣今按先德宗教性相懸契各論之文隨宜附入後裔沿流并為决擇耘毒草而養藥王祈不辜佛祖法施深恩共證心性上定云爾。</p>
</div>
<div class='div-other'><a id='mulu2' />
<p class='h1'>楞嚴妙指釋題</p><p class="byline">釋弘演述</p><p>如來三業住秘密藏隨智慧行經初敷座宴安宣示深奥徵心之際舒金色臂摩阿難頂頓示有三摩提名大佛頂首楞嚴王具足萬行十方如來一門超出妙莊嚴路正觀文終文殊請問經名復答五種若密若顯若畧若廣金剛道路不可思議譯塲取法為題性修合明順逆交映綱維一化始終次第天然亦不可思議鷇中之鳴<span class='corr'>已</span>逾眾鳥殆謂是與。</p>
<p>夫機前無教教後無實古佛垂方便門皆為當機總敘即三種世間妙嚴別敘淨穢聖凡一一互照顯首楞嚴三昧即一心二門二門本來不二一題全具三名一名各具三法正應咨决心疑殷勤啟請雙具權實之文十方如來不思議諦一諦三諦得成菩提不思議智一智三智妙奢摩他三摩禪那不思議行一行三行行妙故智妙智妙故諦妙而行依智導智依諦發三諦之境是諸佛所師大佛頂答文殊第一名也此名顯體體屬七常住果菩提湼槃真如佛性即大佛頂菴摩羅識即悉怛多般怛羅空如來藏即十方如來清淨海眼大圓鏡智即無上寶印果海一味故但標大佛頂即如來藏本妙圓心元明心妙妙明心元心空地水火風非則俱非即則俱即離即離非是即非即九法界元同佛法界而順逆自在唯十方如來放光現身說呪化不失時由得清淨海眼洞明此體故馬鳴大宗地論初三分起信歸命偈并初二分全宗於此大即體佛即宗頂即用三法具足名秘密藏然獨取正因真性[車*丸]為一經之體如迷南為北悟則全北是南在次文明宗中顯。</p>
<p>如來密因修證了義第三名也此名顯宗宗具因果即如來藏妙明心元元明心妙本妙圓心真如不變本來無生親契此㫖名無生法忍初標常住真心性淨明體直終作是觀者名為正觀大宗地論次三分及次二十分起信論真如門及生滅門二義中同相皆宗於此七徵唯顯一法界大總相法門體二根本放光現瑞十方世界合成一界即大乘因者諸法實相說圓通交光灌頂十方世界合成一界即大乘果者諸法實相因窮久遠實修果窮久遠實證故皆開迹顯本五十五位真菩提路與岐路不同奢摩他中用諸如來毘婆舍那清淨修證清淨即空唯修真如三昧以無二實智照廣大佛境到其源底名隨自意法如來即體密因修證即宗了義即用然獨取了因觀照[車*丸]一如來行自行因果為一經之宗如來密因指見道分修指修道分證指證果分了義指結經名分。</p>
<p>諸菩薩萬行首楞嚴第五名也此名顯用用通三際即如來藏妙明心元本妙圓心元明心妙真如隨緣是名生滅不得緣了二因唯見五隂區宇從問地獄因果直終不戀三界皆明若他觀者名為邪觀大宗地論次十分起信論生滅門中異相皆宗於此眾生無始生死相續皆由不知<span class='note-inline'>(云云)</span>諸修行人不能得成無上菩提<span class='note-inline'>(云云)</span>全示迷此元清淨體成二顛倒因枉入三界流轉二乗寂滅故云岐路所謂圓覺自性非性性有循諸性起隨其流處有種種味然一聞了義即證首楞嚴勅諸菩薩及阿羅漢應身生末法中即為自他開權顯實未開權時密因唯見萬行既顯實後萬行無非密因智論云菩薩得是三昧諸煩惱等不能破壞識盡心開與正觀證等覺同以法界海慧照了諸相異即非異從生滅門頓入真如也。</p>
<p>施開之義非第二第四名不顯大方廣名同華嚴雪山有草名為忍辱牛若食者則出醍醐亦名乳味大方廣即大佛頂佛即如來密因修證了義華嚴即諸菩薩萬行首楞嚴十方菩薩咨决心疑即最初眾海四十問如來敷座宴安宣示深奥迦陵仙音遍十方界即如來現相品各隨其類為現神通乃至九會說法皆結通十方法界當機請十方如來得成菩提妙奢摩他三摩禪那最初方便佛答十方如來同一道故出離生死既具諸佛因果即舉果勸樂生信分見修證三分即修因契果生解分託法進修成行分依人證入成德分七趣五十種即地獄天子及同生異生五十三善知識眾乃至善財所證與普賢等與諸佛等救護親因度脫阿難及此會中性比丘尼即含酪味阿難登伽一順一逆為當機發起及此會中葢指藏通三乗別教菩薩即恒沙來聚無量辟支無學并其初心一千二百五十沙門等所謂於一乗道分別說三令權小機轉凡成聖即酪味也得菩提心入徧知海會三歸一廣如下明陀羅尼名同方等生酥之味十方佛母名同般若熟酥之味妙蓮華王名同法華開權顯實開近顯遠本迹十妙唯一乗法無二無三醍醐之味蓮華譬權實大佛頂即是妙法如來密因修證了義全是自行之宗即攝前五妙諸菩薩萬行首楞嚴全是利他之用即攝後五妙總別敘中皆具本迹同味尚有湼槃即第五名攝師子吼品云佛性者即首楞嚴三昧性如醍醐首楞嚴三昧者有五種名一者首楞嚴三昧二者般若波羅蜜三者金剛三昧四者師子吼三昧五者佛性云云大佛頂即湼槃三法不縱橫並別金剛寶藏滿足無闕微妙秘密如來敷座宴安即自住其中為諸會中宣示深奥法筵清眾得未曾有即亦令諸子皆住其中眾生無始生死相續皆由不知常住淨明開二根本申二决定即四出偈本有今無本無今有三世有法無有是處二河相望本末互明四句縱橫不可思議故二觀文全同一行五行十功德高貴德王菩薩品中佛告璢璃光菩薩不生生不生不生仰攀玄根即正觀生不生生生俯提弱喪即他觀始從日照高山以至影臨平地餘輝峻嶺大小權實無不該收五名具存經㫖方備而第二第四皆屬明用譯塲凖前頓示唯體宗用亦以第五名攝大佛頂即第一名也首楞嚴具足萬行即諸菩薩萬行首楞嚴第五名也十方如來一門超出妙莊嚴路即如來密因修證了義第三名也王字密攝第四名於大眾中舒金色臂摩阿難頂即向上一路正密示菩提心徧知海第二名也前當開示伊始故無二種顯說後文已經信解行證故具列五種自行之行照理理周利他之行鑒機機遍而自他二智本來交徹正觀即自利邪觀即利他七趣有入菩薩乗游三摩提及三果四果觀隂亦列聲聞緣覺具九法界本來三道即是三德無一人非菩薩無一行非菩薩行灌頂章句正顯此㫖而譯塲省文攝入了義二字中從示用諸妄想錯亂修習乃至判為他觀顯未悟無一非邪揀盡如幻之假而於七趣中指四禪八定天王皆是菩薩禪那觀隂中指五十種所修亦是禪那隂盡全超五十五位顯悟則無一非正收盡如幻之假與奪自在吹唾同時以無量權智照九法界性相本末名隨他意法究竟歸隨自意法同過去世微塵如來心開得道諸菩薩即體萬行即宗首楞嚴即用然獨取緣因資成[車*丸]聖天梵嬰病五種行具化他能所為一經之用。</p>
<p>大梵天王請佛决疑經載拈花公案尊者應化入道受囑因緣詳列此中影響大覺亦應具歷五時但示在得道夜生又二十五年方為侍者宜不與菩提普光初轉法輪之會然四阿含具載侍佛問答種種因緣維摩詰經亦載佛命阿難詣維摩詰問疾阿難追述乞乳本迹云云經初<span class='corr'>已</span>知訶須菩提及大迦[葉-世+廿]則與阿含方等明矣因果經及根本說一切有部律載波斯匿王與佛同庚二卷初自言六十二歲挍前成道正三十餘年時當般若從二卷中問答重引世尊曾於楞伽山為大慧等敷演斯義楞伽具載聲聞授記四卷佛亦指耶輸授記皆在法華後法華云世尊成道四十餘年挍前又逾十載後引璢璃善星墮獄等緣則迫近湼槃時塵點劫來師資八相化儀未離兜率<span class='corr'>已</span>降王宮未出母胎度人<span class='corr'>已</span>畢是名大佛頂如來密因修證了義諸菩薩萬行首楞嚴經。</p>
<p>楞嚴妙指釋題<span class='note-inline'>(終)</span></p>
</div>
<div class='div-other'><a id='mulu3' />
<p class='h1'>楞嚴妙指會二論</p><p class="byline">釋弘演述</p>
<div class='div-other'><a id='mulu4' /><p>首楞嚴三昧具諸佛化儀二論宗經故被機雖異而安立法式大同今先會大論大宗即親受如來宗本法地即證入金剛不動玄文即龜則方說本論即自家宣說造作一百釋明弘通如來百億修多羅利益廣略眾生傳譯震旦唯此為最。</p>
</div>
<div class='div-other'><a id='mulu5' />
<p class='h2'>歸依德處無邊大决擇分第一</p><p>偈文首列三寶是所歸依次及所化有情所住國土不離幻有真空總歸二諦顯同教一乗依別教起第八句顯別教一乗不在同教外聖凡依正從因至果無非妙嚴經中總敘即時如來敷座宴安別敘異口同音交光灌頂即顯示中中主者門為諸會中宣示深奥別敘首示有三摩提分正他觀重答五名顯示道路[車*丸]則門咨决心疑恒沙來聚休夏自恣別敘皆住本國及退坐默然顯示離雜合一門迦陵仙音遍十方界具足情器別敘十種異生顯示無邊毛生門微塵國土顯示種種離識門以是俱即世出世顯示假有無實門俱非世出世顯示無所有事門離即離非是即非即顯示具足無礙門此即華嚴世主妙嚴品又如來現相品諸菩薩及一切世間主興四十問前二十句問果及引例中問佛海佛波羅蜜海佛解脫海佛變化海佛名號海佛壽量海即第一佛演說海即第二後十句問因即第三眾生海即第四世界海即第五安立海即六七八一代時教始雜華鹿苑中方等般若終法華湼槃分別四種四諦微妙幽深二偈具攝無遺前七句廣釋如論第八句中所列十種前六依實所施之權後四依權所顯之實七全揀前六明同源心體八全收前六明隨相業用九全性起修即法身之二德十全修是性即二德之法身同體異體不可思議十門即五種本位故普歸依帝心和尚自稱文殊化身作漩澓頌為入華嚴廣大法界筌蹄與此全符。</p>
</div>
<div class='div-other'><a id='mulu6' />
<p class='h2'>歸依德處因緣大决擇分第二</p><p>十種大因緣起信挍此有同有異同者同顯諸佛秘藏依一心開二門生滅門復開二義二義修證究竟咸歸真如故彼歸敬述意一二三與前五及七八互通異者六無我九十具主賔本迹彼猶未顯彼四五六七非今所為。</p>
</div>
<div class='div-other'><a id='mulu7' />
<p class='h2'>一種金剛道路大决擇分第三</p><p>全論大綱皆就位明功就功明位位功雙現功位齊冺依因果本始覺入無障礙法界又依本有今無本無今有三世互望過去諸如來現在諸菩薩未來修學人無不從此出生滅海登山王位故名一種金剛道路又名俱俱兼通現示自本身即我亦從中證非因位仰推也此分正顯真如生滅所依之體雖分二門正顯不二真如門不唯明體兼亦明用生滅門得入初信即證山王凖下大龍王從水底向地下入五十一由旬喻圓信初心發起始覺直窮果滿證究竟覺破五十一重無明即所依止本數通於二門而有他無他修證則別無礙本地地中五種本位按經五名第一即周遍二即無超三即俱非四即究竟五即俱是即十法界平等具足三如來藏及正他二觀獲忍歷位隂盡超位第一分中明三寶數略廣不同皆此五義也。</p>
</div>
<div class='div-other'><a id='mulu8' />
<p class='h2'>金剛寶輪山王大决擇分第四</p><p>華藏世界從須彌山微塵數風輪起大海水出大蓮華為剎種所依剎剎各具風輪水輪金輪持百億四天下一一四天下鐵圍七金間八重海遶妙高山王入水出水皆八萬四千由旬四方四寶遠映太虚能令遠近諸物悉與同色表大覺世尊全證四德安住秘藏亦令諸子皆住其中現示本因分所謂世尊滿足行因海安住法界山王位五轉同一圓融一時即周遍前後即無超俱有即俱是俱非即俱非亦一時異時一處異處即究竟詶龍明問皆真如門㫖故名金剛寶輪三分具足自在與二十六分三十五分同。</p>
</div>
<div class='div-other'><a id='mulu9' />
<p class='h2'>金輪山王道路大决擇分第五</p><p>前分總明隨機差別不分之體聖凡同依此分別明稱體圓滿各異之用因果異數王民即因王家即果亦一時一處即周遍亦異時異處即無超俱時俱處即究竟不出不移即俱非亦一亦多即俱是非契二門不二何能因位五體十五用建立造作亦無礙自在與果位同然未證大極地故名金輪山王道路。</p>
</div>
<div class='div-other'><a id='mulu10' />
<p class='h2'>獨一山王摩訶山王大决擇分第六</p><p>此分體用合舉喻全證廣大靈明寂滅妙心攝盡大利根位上中下數凖大海部藏道路分五十一種金剛位唯遍通無為此門雖鎔融含攝不明他相亦具常恒五十一種大根本位位位具足五種總位<span class='corr'>已</span>有二百五十五更開五種別位即有一千二百七十五正合王家轉數故名獨一摩訶即大極地具足中中主者三義十方三世大覺化儀皆初示雪山忍草五周四分乃至中本上本塵剎剎塵言句廣明因果能證所證唯有三品德類無障無礙所謂始見我身聞我所說即皆信受入如來慧權小在座全生如乳故復開後三味轉入醍醐。</p>
</div>
<div class='div-other'><a id='mulu11' />
<p class='h2'>大海部藏道路大决擇分第七</p><p>此下即心生滅門二門不同皆四分共明一義而深廣漸增以至無盡蓋宗第一分中第八門四種法界從因徹果也一四天下大海深廣齊山王之半表在纏法身具功德過患轉過患成功德始名出纏亦名俱俱五種非空名决定住即無為無起滅五種無常名虚假轉即有為從緣生釋摩訶衍明有為無為體用熏事與此大同引彼配今令易顯了五種非空中龍王即喻一法界心離礙即虚空無為有實即真如無為性火即本覺無為今光即始覺無為此五無為各有二種離礙中一守身離礙無障礙身常恒决定不失壞故即虚空無為別用空無之性令不失故二變轉離礙建立萬有令自在故即虚空無為通用欲有令有故有實中一守身有實常平等身常恒决定不失壞故即真如無為別用平等之性令不失故二變轉有實建立差別令安住故即真如無為通用一切諸法令出生故性火中一守身性火明德藏身常恒決定不失壞故即本覺無為別用不變轉故二變轉性火塵累俱轉隨順成故即本覺無為通用不守自性故今光中一守身今光始炎炎身决定常恒不失壞故即始覺無為別用對治自過故二變轉今光隨順流轉無所礙故即始覺無為通用隨妄轉故深里中一守身深里離絕中身常恒决定不失壞故即一心本法以為體故二變轉深里諸無為中得自在故即非無為故能作無為五種無常中動起即生相故能出生大過患海皆無餘止持即住相故能住持大過患海皆無餘易變即異相故能變易大功德海皆無餘散壞即滅相故能壞滅大功德海皆無餘大力即根本無明故能覆障非德非患中身自在皆無餘起信分四相階降復云俱時而有本無自立此二定分即滯終頓方便此二交徹即入圓宗緣起相由法性融通故唯用五無為互為主伴對量俱量轉五有為分齊頭數悉成一味所謂照惑無本即是智體照體無自即是證如別相十位亦依五種本位義破一切障初即無超二究竟三周遍四俱非五俱即遂得六能所悉智七上下相照八各各無本九各各得邊十一體平等總相三位上即位興下即位廢中即非興非廢依離礙門有此別十總三上中下轉一時前後不同離礙為主主餘四即為主伴離礙第二轉為伴主除五本法其餘眷屬即為伴伴此分正明覺義不覺義所依之體該盡兩種位滿所謂除先修習學小乘者我今亦令得聞是經入於佛慧乃至我滅度後求佛智慧唯以佛乗而得滅度更無餘乘對上三分全攝上中下機矣。</p>
</div>
<div class='div-other'><a id='mulu12' />
<p class='h2'>深里出興地藏大龍王大决擇分第八</p><p>此分詳明深里大力一體成二為功德本藏即四非空為過患本藏即四無常而本性王染淨不攝喻合一一分明釋摩訶衍亦引此喻喻生滅門足為明證。</p>
</div>
<div class='div-other'><a id='mulu13' />
<p class='h2'>深里出興地藏大龍王道路大决擇分第九</p><p>此分明前二本藏總有二十中自在法由功德過患各有十法故無為守身變轉有為虚假無常即具二義同異二門開合單雙交絡互奪互成功德十法能攝一切無量功德過患十法能攝一切無量過患約理望事則有成有壞有即有離約事望理則有顯有隱有一有異逆順自在無障無礙同時頓起即理事圓融觀重重深入具足十玄即周遍含容觀功德中一即真如不變二隨緣三此二一時俱轉無違四此二不攝本性離脫五有體為一切法所依攝他歸自六無性依一切法現廢<span class='corr'>己</span>從他七正攝他歸自即廢<span class='corr'>己</span>從他八正歸自時自亦不立正從他時他亦不立九於一切法稱性無礙從五至此即五種本位十根塵互用一一遍滿無雜無壞成大緣起過患中一即無明本非別體過患本如名如作逆事二本非別用離如無用名一作逆事三能違自順他亦能違他順自反上無前後違名違作逆事四體空對上二事不攝名無作逆事五成事由真如攝他同<span class='corr'>己</span>故真如有即無明有名有作逆事六對詮示性由真如廢<span class='corr'>己</span>同他故無明能隨治同量如如現前名對作逆事七知名義成淨用對上攝廢雙行由治道力自類增益名利作逆事八熏真如成妄心對上自他不立由治道息發起自用名融作逆事九返流能顯真理對上無礙故得上轉起用名上作逆事從五至此即五種本位所治十順流能覆真理對上一全故得隱藏起用名下作逆事從名字即頓悟性起法門修普賢行一障一切障一治一切治故云此本法門中亦有五十一金剛位諸位皆具二十無有前後一時轉故上中下轉即每位入住出三心也。</p>
</div>
<div class='div-other'><a id='mulu14' />
<p class='h2'>大龍王重重廣海無盡大藏大决擇分第十</p><p>經云修菩提者慧性明圓瑩十方界身心快然妙圓平等一切如來密圓淨妙皆現其中故名重重廣海無盡大藏此上四分同依大海龍王喻喻信前加行位亦一即一切一切即一深廣難思引大摩尼寶藏修多羅說龍龍地地[車*丸]則品類皆依本始覺成就二利得入順忍也。</p>
</div>
<div class='div-other'><a id='mulu15' />
<p class='h2'>無盡無窮塵塵數量道路大决擇分第十一</p><p>前分唯取一界以為譬喻非取塵等此名無盡無窮塵塵數量道路該因徹果與下三分相映足徵龍王證真金剛位即名山王此門中位五十一種具足圓滿大海部藏但明五種非空互為主伴緣起相資轉染成淨今明五十一位亦然有十變對法門能攝門量一者二因一果門形相如何偈曰以信心為初如次率自類取所餘位初至於定心位則取如來地即十信前五位同於初住初行初向初地及大極地皆<span class='corr'>已</span>遠離繫縛全證原母二門出入自在不比終教信滿入發心住方證分真如是如是隨隨如如後後諸位例前應知今依論㫖具釋餘偈亦如其次第不退心為初率同品自類取餘位第二至於願心位亦取如來地不退心即第六信率同品自類即七八九十信取餘位第二即二住二行二廻向二地不退心同治地住護法心同饒益行廻向心同不壞廻向戒心同離垢地故第十信願心同大極地此中應有五位山王之名論皆不出若欲建立即取五同十位各成二因十位五同各成一果皆成大覺也修行位為初如次率自類取餘位第三至於正心位亦取如來地修行位即第三住如次率自類即四五六住取餘位第三即三行三廻向三地修行住同無瞋恨行生貴住同等一切佛廻向方便具足住同發光地故第六正心住同大極地此中亦應有四山王名不退位為初如次率自類取餘位第四至灌頂住位亦取如來地不退位即第七住如次率自類即八九十住取餘位第四即四行四廻向四地不退住同無盡行童真住同至一切處廻向法王子住同燄慧地故第十灌頂住同大極地此中亦應有四山王名離癡行為初如次率自類取餘位第五至於無著行亦取如來地離癡亂行即第五行如次率自類即六七行取餘位第五即五廻向五地離癡亂行同無盡功德藏廻向善現行同難勝地故第七無著行同大極地此中亦應有三山王名尊重行為初如次率自類取餘位第六至於真實行亦取如來地尊重行即第八行如次率自類即九十行取餘位第六即六廻向六地尊重行同隨順平等善根廻向善法行同現前地故第十真實行同大極地此中亦應有三山王名隨順觀眾生廻向以為初如次率自類取所餘四位各數量契當餘有如來地以同地為伴莊嚴一覺海各因及果稱配釋廣觀察其理當分明隨順觀眾生即第七廻向如次率自類即八九十廻向取所餘四位即七八九十地隨順觀眾生廻向同遠行地真如相廻向同不動地無縛無著解脫廻向同善慧地法界無量廻向同法雲地故云各數量契當此中亦應有四山王名以同地為伴各因及果稱即指各配二因一果取義各同皆五位圓因一乘妙果即必义多乃至婆伽婆佛陁五十一金剛位名相次第符證果分及觀隂六十聖位但除加行耳次一因一果門前門二因同感一果今則一初信心已感一果餘心餘位悉然諸佛三大事名同義別各增十故變化身中亦有此三次少因多果門一初信心已感全果餘心餘位悉然諸佛三大事名同義別各增百故變化身中亦有此三次因果一味門因海果海各各五百平等一味諸佛三大事名同義別各增千故變化身相亦復如是次無因無果門各增萬次自然安住門各增億次因果門增十億次果因門增百億次言說門增千億次言人門增萬億前八自利<span class='corr'>已</span>圓九十利他無盡若據圓融具德因果四句一因一果一因多果多因一果多因多果此中皆備但依增數以彰圓滿故作如是列也。</p>
</div>
<div class='div-other'><a id='mulu16' />
<p class='h2'>不可思議不可稱量俱俱微塵本大山王大决擇分第十二</p><p>前分明塵塵道路五十一位依十種變對法門皆證山王屬因中始覺覺破無明無明差別則有數量今顯此位因中本覺數量難窮依道路十增一種倍末末三倍依本家說具足圓滿億億大方三德大海非離言念何能契入。</p>
</div>
<div class='div-other'><a id='mulu17' />
<p class='h2'>不可思議俱俱微塵一切山王道路大决擇分第十三</p><p>此分明初信心直窮法雲位位悉依本起始有一十方世界之數量五十一根本位名與前說等就一五十一種位中一一各各有十方世界之數量障治三寶海具足轉故舉一例餘餘一切位亦復如是現示本體安立上末轉相略明十種次第無超漸漸增故故名不可思議俱俱微塵一切山王道路。</p>
</div>
<div class='div-other'><a id='mulu18' />
<p class='h2'>一切虚空一切微塵數量高王大决擇分第十四</p><p>此分明果上本覺故有倍十方世界塵量十方虚空塵量五十一根本位就一五十一種位中一一各各有倍十方世界塵量十方虚空塵量障治三寶海如前說量具足轉故現示本體安立上末轉相增益十重後後轉中漸漸增數百千萬億乃至無窮盡故故名一切虚空一切微塵數量高王高即頂上義王即自在義空塵塵空即周遍義五位因滿故名滿玄唯一本覺故名可一總持大周遍王之自體此即十方如來清淨法身報化皆依之起始覺同本相用亦然况五無為互為主伴治一即<span class='corr'>已</span>治餘但分因果實無優劣雜華修因契果生解分從十信位直終十地皆倍倍增乃至阿僧祇品心王菩薩請問大數如來親說一百二十四種名更依塵剎剎塵重疊二十層顯等覺所證不思議境今論引大明總持具足心地修多羅說譬喻十方無際無本無始無終即彼十地品金剛藏所說大虚喻道行足履地地藏中有十種殊勝轉轉增長倍倍具足即彼鳥跡喻跡空大空非同非異以證始覺依本根本性海以證本覺起始重引地智修多羅證一切位悉然故此信位德相業用符賢首品寂用無涯三昧門乃至十定十通十忍品諸大三昧無一非因果交徹也。</p>
</div>
<div class='div-other'><a id='mulu19' />
<p class='h2'>獨地非亂一定一定道路大决擇分第十五</p></div>
<div class='div-other'><a id='mulu20' />
<p class='h2'>獨地獨天一種廣大無二山王大决擇分第十六</p></div>
<div class='div-other'><a id='mulu21' />
<p class='h2'>獨一無二山王自在道路大决擇分第十七</p></div>
<div class='div-other'><a id='mulu22' />
<p class='h2'>摩訶無二山王最勝高頂一地大决擇分第十八</p><p>從第七至十四分廣明一切本始地位數量不同今後正明性相無礙具收各教悉歸圓乘起信生滅門阿賴耶識有二義能攝一切法能生一切法能攝真妄各別即橫是相宗義能生真妄相翻即豎是終教義橫豎俱空是空宗義橫豎俱實是頓教義圓悟若分若合無不自在則此能生能攝與真如門鎔融含攝無二無別亦如覺體相者有四種大義遙映前門五種本位也經見道分列陰入處界大即諸緣各異交妄發生遞相為種即互遍相資而性真圓融本無生滅即法性融通重示滿慈觀相元妄無可指陳猶邀空華結為空果觀性元真唯妙覺明妙覺明心先非水火云何復問不相容者復舉日影隨行喻喻三如來藏性修皆不可思議修道分第一義門詳列五濁次第第二義門指出入一六淨擊鐘驗常令阿難證入阿難重扣第二義所結之元微塵如來放光現瑞異口同音示三學皆稱法圓融始得證果中中流入此四分申結緣起相由全因法性融通初明獨地非亂一定一定道路一一金剛位各有本存一一百二數成依位立轉相則有五種重標總別相上一即始覺位本一即本覺位俱行即本始位其轉不離區區即本始位其轉不雜圓滿即本始位無礙自在葢以真攝妄妄滅真生不動末而即本以妄攝真真隱妄生不動本而即末以能攝攝能生雖真妄一體而實迢然圓融悉歸行布以能生生能攝雖真妄迢然而實一體行布悉歸圓融上一即無超本一即俱非俱行即究竟不離即俱是圓滿即周徧次明禪定摩訶衍體中有三大門一者上地安立廣大海會門即一種廣大無二山王二者宗本有有有一門不空藏本有恒沙性德即本一自性位地名獨地三者根本空空空一門空藏一味真如即本一之本位地名獨天皆有五種大門標同異相自在道路中本上各各五百有千重轉上轉即成下轉即壞六相名義三分同出與真如門因位轉相無別第十八分明摩訶衍海修多羅說一千二百無窮盡品具足俱轉本上皆無窮盡與真如門果位轉相無別是以此分及二十二二十六三十四皆具中中主者三義與真如門同。</p>
</div>
<div class='div-other'><a id='mulu23' />
<p class='h2'>[(王*昍)/(王*屾)][囗@日]陁尸梵迦諾道路大决擇分第十九</p></div>
<div class='div-other'><a id='mulu24' />
<p class='h2'>[(王*昍)/(王*屾)][囗@日]陁尸梵迦諾本王本地决擇分第二十</p></div>
<div class='div-other'><a id='mulu25' />
<p class='h2'>[玨/覞]尸梵諾本王道路大决擇分第二十一</p></div>
<div class='div-other'><a id='mulu26' />
<p class='h2'>摩訶[玨/覞]尸梵諾母原主天王大决擇分第二十二</p><p>此四分申結法性融通皆依緣起相由以五種非空對治五種虚假轉法下智斷上惑上智斷下惑故前則障治各各增减相對變轉次則治能去障後則二法一味無照即無能斷無覆即無所斷雖無照無覆必經三種七變百變千變億變乃至窮盡法界相皆緣起非獨體空性皆融通非獨不變又相皆緣起非獨成事性皆融通非獨隨緣五十五位不同同一智度方便之所出生故標原母於信初標母原主於修畢即善財首見文殊再見文殊也按華嚴懸談義理分齊第二明德用所因具足十門賢首探玄列此二於前㫖歸列此二於末但舉二門即攝餘八也。</p>
</div>
<div class='div-other'><a id='mulu27' />
<p class='h2'>一種功德純純無雜大圓滿地道路大决擇分第二十三</p><p>承前八分變轉過患悉成功德故有此下四分位滿之名生滅門位數唯依五十一金剛位位位各具五十而一一位位各具四法共一萬二千七百五十法門性即法性相即緣起本末即二覺二不覺亦即法華十如同彼約位及佛法界十法界離合四釋自行因果既圓必具化他能所合二千二百五十之總一萬二百之別共成總別總數此分通後三分總必具一切別故云有別法門別全依此總開故云唯以此數為其極量無別法門凖前真如門列三品德類此即生滅門下品數二十六分始足當上品數也。</p>
</div>
<div class='div-other'><a id='mulu28' />
<p class='h2'>一種功德摩訶本地明白離惡品藏大决擇分第二十四</p><p>其相云何偈曰此品偈及下文第二十五分前梵本元闕。</p>
</div>
<div class='div-other'><a id='mulu29' />
<p class='h2'>摩訶本地具足品藏非患道路大决擇分第二十五</p><p>凖後過文以立此名一區轉即[監-皿+立]具面轉即橫。</p>
</div>
<div class='div-other'><a id='mulu30' />
<p class='h2'>摩訶寶輪王廣大圓滿無上地地大决擇分第二十六</p><p>四分名相多同皆白淨無垢之㫖寶輪王與第四分同引心地品論無有窮盡與三十四分同究竟自在與三十五分同建立本法體與三十六分阿說本王同即大極地位經標十方如來同一道故從三漸次獲無生法忍列乾慧十信終法雲地判為真菩提路即此道路皆證山王故結屬正觀。</p>
</div>
<div class='div-other'><a id='mulu31' />
<p class='h2'>繫縛地地品類不吉祥道路大决擇分第二十七</p><p>經標諸修行人不能得成無上菩提乃至別成云云按第一分第八句偈前八門廣攝各教能所斷證之量未離思議即名繫縛。</p>
</div>
<div class='div-other'><a id='mulu32' />
<p class='h2'>繫縛地地自然本王摩訶[糸*為]品大决擇分第二十八</p><p>繫縛即生滅門不覺本王即本覺前依不覺修故智理障果皆無常轉相唯上上此明不覺體元是真如故具足有為無為上下轉至小無量自然本王即第十二分本大山王小無量即第十三分一切山王道路上末轉相門中初轉分破不覺故無常功德眾多常住功德微少世間藏地即繫縛地地此及後二分尚未出離挍十二分十三分皆標不可思議不無同中之異矣。</p>
</div>
<div class='div-other'><a id='mulu33' />
<p class='h2'>自然本王廣大轉地無障無礙俱行道路大决擇分第二十九</p><p>此分即第二轉覺者出興中無量法及化大海。</p>
</div>
<div class='div-other'><a id='mulu34' />
<p class='h2'>最極廣大俱行山王無盡海海大决擇分第三十</p><p>此分即第三轉覺者出興大無量法及化大海則知四分乃據一切山王道路揀其差別差別即障礙經云吾今欲將第六結名成第一不同時解縈得同除不皆顯六根互用五位交收前滯教權今方證實能所斷證從因至果無有一位不是圓融非唯對量互顯俱量故斷滅即<span class='corr'>已</span>斷餘異住生亦爾根枝惑業一轉一切轉法華云不退諸菩薩亦復不能知葢指別教位滿尚不及圓初信故云如是位地利根能知非鈍者境今既常無常轉變三種皆大無量故稱最極廣大俱行山王無盡海海。</p>
</div>
<div class='div-other'><a id='mulu35' />
<p class='h2'>出離繫縛地清白解脫道路大决擇分第三十一</p><p>出離繫縛與十一分初信位同清白解脫道路與二十三分一種功德純純無雜大圓滿地同即頓悟五種無常虚假轉法皆無自體唯依五種非空决定住法證入究竟故成空有二十無為常法就一離礙分出十空顯空藏就餘四非空及五無常共成十有顯不空藏無常不出言說色心及非色非心名相妄想皆成正智如如經開二根本二决定皆真妄交徹二門不二起信列空不空於真如門此列空不空於生滅門前龍王道路真妄相對今空有相對轉過成功全證即異之同其㫖則一故此四分皆顯三如來藏也。</p>
</div>
<div class='div-other'><a id='mulu36' />
<p class='h2'>解脫山王根本地地無礙自在大决擇分第三十二</p><p>此分名義與二十四分同根本地地即摩訶本地空有互相生諸位相生故唯是常滅功德即明白非無常過患即離惡解脫藏海即一種功德品藏彼文雖闕凖此亦可意推。</p>
</div>
<div class='div-other'><a id='mulu37' />
<p class='h2'>解脫山王大道路大决擇分第三十三</p><p>空有無為一一各各生十五十一位一一各各生五十餘種種門轉轉增數按二十五分四事總別位中一一位位橫[監-皿+立]各增十重數與此同。</p>
</div>
<div class='div-other'><a id='mulu38' />
<p class='h2'>廣大無盡解脫海海摩訶山王大决擇分第三十四</p><p>此分與二十六分同<span class='corr'>已</span>如前指。</p>
</div>
<div class='div-other'><a id='mulu39' />
<p class='h2'>摩訶空塵海藏王道路大决擇分第三十五</p><p>海即妙莊嚴海王即首楞嚴王道路即識隂盡正當十地滿心清凉華嚴疏亦謂等妙覺位皆從十地滿心開出此及後分申結能證所證俱不可思議三種世間一一妙嚴故三十二法無非自在自在。</p>
</div>
<div class='div-other'><a id='mulu40' />
<p class='h2'>大不可思議重重不可稱量阿說本王大决擇分第三十六</p><p>空塵等數前文以之數位及位中障治三寶今明此海有倍十方世界塵量十方虚空塵量三十三法海重重不可稱量即圓滿菩提歸無所得名大不思議阿說本王。</p>
</div>
<div class='div-other'><a id='mulu41' />
<p class='h2'>挍量功德讃歎信行現示利益大决擇分第三十七</p><p>盛火聚即大般若人即法身近即解脫妙華六喻喻識精妙珠喻元明總顯妙德瑩然守護論珠及持論者與讃呪同微塵散壞即唯見積影不見散身也。</p>
</div>
<div class='div-other'><a id='mulu42' />
<p class='h2'>挍量過患訶責誹謗現示罪業大决擇分第三十八</p><p>上分讃正觀故指微塵皆大千經卷此分訶他觀依正作邪寶輪上應前金剛寶輪山王具七寶即七常住果頂玻瓈即大佛頂居井龍映前深里出興不能轉過患成功德何能入妙莊嚴海。</p>
</div>
<div class='div-other'><a id='mulu43' />
<p class='h2'>現示本因决定證成除疑生信大决擇分第三十九</p><p>西域記云四日照世東有馬鳴西有龍猛南有提婆北有童壽凖摩訶衍論說有六馬鳴前後異出今當佛滅六百年紹十二祖位者若尅其本大光明佛若論其因第八地內住位菩薩西天竺誕生父名盧伽母名瞿那過去世中有一大王名曰輪陁有千白鳥皆悉好聲若鳥出聲大王增德若不出聲大王損德如是諸鳥若見白馬則出聲若不見時常不出聲爾時大王徧求白馬終日不得作如是言若外道眾此鳥鳴者都破佛教獨尊獨信若佛弟子此鳥鳴者都破外道獨尊獨信爾時菩薩用神通力現千白馬鳴千白鳥紹隆正法令不斷絕是故世尊名曰馬鳴云云并起信疏傳燈錄所引皆一種度生因緣不及此文始末備足本因即五種本位證成即五種中中主者據第二分十大因緣佛菩薩作云云本門昭然而示從惡趣轉入人身出家勤修忍辱經五百劫一念隨嗔復墮顯過患難除以蛇身發心即得人同分發願繫屬顯功德不昧莊嚴金剛佛像種佛寶因誓願造釋明論種法寶因慚愧懺悔以偈表意種僧寶因寶金輪藏即王家表極果最下奴即王民表初信最第一雜色見即馬王龍馬魚蛇皆表異生性此諸馬惡馳難禁即六門流逸學諸幻術即如幻三摩提開後人牧護善巧方便也。</p>
</div>
<div class='div-other'><a id='mulu44' />
<p class='h2'>勸持流通發大願海大决擇分第四十</p><p>大本之法其第一分名曰俱俱亦名一種金剛道路葢宗五時聖教所立如華嚴四分舉果勸樂生信則大威光為因毘盧遮那為果因中總標十須彌山微塵數如來別敘四佛無結合古今然依大願力圓滿普賢行皆六位相[(冰-水+〡)*ㄆ]修因契果生解從十信直至妙覺名相一一皎然託法進修成行雖冺盡名相而義趣無不含攝依人證入成德標五十五善知識以表五位因果俱屬一種金剛道路也鹿苑雖明三乘本於一乘道分別說三一乘因果既是金剛道路則分別所說者亦無一非金剛道路不然何以言汝等所行是菩薩道四大弟子信解亦云我等今者真是聲聞真阿羅漢耶方等會上如瓔珞所列則五十二位新金光明但出十地佛地維摩大集大寶積等經多彈偏斥小歎大褒圓文雖對三皆屬金剛道路般若會上仁王明五十一位勝天王明十四忍大品但明十地文雖帶二亦皆屬金剛道路法華則一地所生一雨所潤三草二木無差之差差之無差權實施開各位具足湼槃則五行一行十德名相不同約義配位似開三十心十地佛地全依一代化儀建立此名所謂一切總則一切根本一切中藏一切出生故五時聖教皆具五種本位而華嚴多明周遍鹿苑多明無超方等多明究竟般若多明俱非法華湼槃多明俱是此論具攝別同一乗深義六相文中<span class='corr'>已</span>配十玄則第一分第八門即同時具足相應門第二十六分亦廣大相亦狹小相即廣狹自在無礙門第五分明十五用亦是一種亦是多種即一多相容不同門諸法等是體中三合用即諸法相即自在門無餘究竟體中遍動遍不動周遍圓滿體中遍到不遍到即秘密隱顯俱成門第六分總有一千二百七十五種位乃至中品上品即微細相容安立門第十八分及二十二分二十六分三十四分皆明無窮無盡即因陀羅網境界門山王大海地天天主即託事顯法生解門遠行遠修無數作用中無斷無絕恒轉并自在中時自在即十世隔法異成門第七分主伴伴主第三十五分百種自在即主伴圓明具德門無一文一字非總持說初祖東來一華五[葉-世+廿]建立門庭皆不出此範圍也。</p>
<p>起信論歸命偈並前四分宗經總別敘及大論三十六分偈但標同體令起大乘正信因緣除總相外唯被正解<span class='corr'>已</span>還復假問答明如來在世<span class='note-inline'>(云云)</span>即敷座宴安為諸會中宣示深奥也若如來滅後<span class='note-inline'>(云云)</span>即將罷法座回紫金山懸示我滅度後受記興正法也立義攝二門共一心則同分二門明三大則異解釋先標依一心法有二種門皆各總攝一切法二門不離生滅門雖分覺不覺唯歸同異二相生滅因緣染淨相資皆二義二門全體不二三大圓顯為顯示正義破人法為對治邪執分別發趣道相及修行信心重明悟理除事葢為被末世機尚未全彰三世間妙嚴經初示汝我同氣是心即攝一切世間出世間法自呈見相發心則唯見汝為世間我為出世間却從他覔迢迢與我<span class='corr'>疎</span>矣重提善哉阿難汝等當知<span class='note-inline'>(云云)</span>知即始覺不知即根本無明不知常住淨明是昧本妙圓心不知無始生死是昧元明心妙不知此二本來離即離非是即非即是昧妙明心元常住淨明即心真如門汝今欲研無上菩提至永無諸委曲相畧示正念真如無始生死即心生滅門用諸妄想故有輪轉具攝三相續而云皆由不知常住真心顯迷真成妄妄本無體二門不異此想不真真發明性顯悟妄證真真體常恒二門不一若達二門各別全依一體之性頓成一體無異二門不同之修即大佛頂首楞嚴王也更審將何所見誰為愛樂見樂雖依六門而見樂本非一六阿難依言說名字心緣七處推求即墮同異失凖如來隨呈隨剗阿難不契仍扣真際所詣主賔互換密示心真如門二門三大不即不離開真如即成生滅合生滅本是真如故如來重現光瑞開合十方世界無始生死根本指上不知用妄即生滅門不覺義無始菩提湼槃元清淨體指上常住淨明即覺義攀緣心即八識各取自分境相見俱存四分具足用為自性即執無始法爾菩提即般若德湼槃即解脫德元清淨體即法身德識精即上攀緣心皆指八識當體前因認六結定實是非鋒起故屬妄本此了六結相虛唯一華巾故屬真本葢頼耶無別體性乃不思議熏變之別名如來昔對權機因其未悟恐以妄濫真但言真妄異體此明了義指三道流轉即三德秘藏故隂入界大本如來藏妙真如性清淨本然論宗此㫖云依覺有不覺覺開本始不覺開根枝具在生滅門然生滅全攝真如門雖分二體本是一故俱指汝今汝今即一真心源也問一心二門一識二義賢首疏分寛局以汝今為一識又指同一心似寛局相濫答寛局不同汝今無二迷則一心成識能攝能生具足橫[監-皿+立]所謂遺此本明也悟則一識歸心互奪互成本非橫[監-皿+立]所謂發真歸元也識精指生滅元明指真如識精元明唯是一心故雙標真妄咸指汝今隨即舉拳下喝因當機誤認二本唯此覺知未出情想重復摩頂宣示別有全性令不離生滅頓入無生契理契機無礙智辯之妙具見於此問七徵破六識二根本方開一識二義舊注悉然今作二門開合有文證否答十方如來一道出離一門超路若言破六識即涉委曲相據重扣真際豈非真如本明即本覺遺此即不覺豈非生滅依生滅證真如先從面門一多互現此表教道六種震動表六位皆破無明令諸世界合成一界表離念相者等虚空界為大乗因向後令憍陳如舉客塵喻文殊請决舉空華喻滿慈再請舉迷方諸喻喻生滅體空由真如攝生滅生滅攝真如二門交徹故三有眾生聲聞緣覺以所知心不能測也論明同異相即發覺初心二决定義覺即性覺本覺之覺心即妙明明妙之心執二門不同即味逆流接流達二門不異即證上合下合故令審觀因覺果覺二相同異第一義即異之同分湛成六依他相虚始終無壞修奢摩他觀息滅一切戲論境界則與相應第二義即同之異六為賊媒依徧計執誰為不壞修毘婆舍那觀明見因果生滅之相則與相應而照理斷惑惑盡理顯二觀兼行即當中道依無明所起識菩薩究竟地不能盡知阿難大眾重扣今日身心云何結解十方如來異口同音指唯汝六根如來更令選根除結正以依他性相流轉還滅綱紐難知唯佛窮了夫世法緣於境界因於無明而俱生無明唯汝六根則根結即世法之因出世法緣於真如因於無明滅而欲證寂靜安樂妙常亦汝六根則根解即出世法之因是以得循圓通十方世界皎然清淨唯癡滅故心相隨滅也說圓通畢重示離念相者等虚空界為大乘果從五體同放寶光此表證道依真如觀生滅無情非情差別故娑婆不現位位皆因圓果滿故四華間錯唯七常住果故七寶色成也請退屈方便即同得免諸障善根增長證果分迷悟雙論即同染淨相資引論配經具第五卷論中據實相體本來不生就顛倒情須離妄執空相終頓尚在夢覺之間今示染淨熏習迷則無能所中妄見能所或住五隂或戀枝岐悟則有能所法本非能所獲無生法忍證乾慧地相似即以佛覺用為<span class='corr'>己</span>心迷覺中道二無所目隨分覺通如來是覺始獲金剛心中究竟單複十二方盡妙覺皆依覺義修為真菩提路隨即示三大義明三身圓顯別辨二門竟復次顯示從生滅即入真如明色心無相無念以五隂攝二不覺以終不可得攝二覺盡生滅門以心實不動盡真如門會相入實與別辨相對同經正觀對治二執同經他觀從阿鼻因果直窮纏空不化正當逆修故分正非正種種差別四惡趣重輕苦逼人趣方得復形仙趣不依正覺欲界無禪不得名修色界四禪始標有二岐路是人既以生滅為因應修道分以生滅心為本修因由不達妄想無性欲離濁別求迷漏無聞即人我見併四十八種起人天種子五不還天復標二種岐路不回心即法我見妄取湼槃亦即起二乘種子纏空不化回心即上歷聖位遊三摩提乘此心開即究竟離妄執也問大宗論二門皆具五種本位今論既云總持諸佛深廣義亦應具此答真如門先顯一法界大總相法門體即周徧次明心性不生不滅離言說名字心緣等即究竟依言二即俱非俱是離念證入即無超生滅門所言覺義者謂心體離念<span class='note-inline'>(云云)</span>復次覺體相者有四種大義與虚空等猶如淨鏡即周徧空不空即俱非俱是法出離即無超緣熏習即究竟二門互映皆具此五真如唯分因果生滅兼論功過但文義含章未盡顯大利根利根轉相差別耳問引修行信心文證對治邪執義共明除事可也分別發趣道相自屬悟理安位不應濫入答正邪分合明大大即體發趣道相明乘乘即宗宗具自行因果修行信心明用用具化他能所順逆皆方便而但標無超次第對量位葢慮末法障深誤領超位之說以化城為寶所故於證發心指三種微細之相尚屬鏡中眉目然四相本來平等同一覺故即具攝餘俱量轉位一切法從本<span class='corr'>已</span>來畢竟不可說相而有言說者其㫖趣皆為離念歸於真如正觀失念即邪邪觀心開即正元非二體故可互證馬鳴親稟宗本法依四隨攝機製廣略論龍樹具引聖言詳證略論今合三論以會文殊阿難二大士結集之文方契大佛頂無上寶印至於印空印水印泥則存乎其人。</p>
<p>楞嚴妙指會二論<span class='note-inline'>(終)</span></p>
</div></div>
<div class='div-other'><a id='mulu45' />
<div class='div-other'><a id='mulu46' />
<p class='h2'>楞嚴妙指引釋摩訶衍論<span class='note-inline'>(附南嶽天台賢首清凉)</span></p><p class="byline">釋弘演述</p><p>問論立義分宗經總說釋論有文證否。</p>
<p>答釋摩訶衍論云依本論略具三門一者本法所依决定門二者根本攝末分際門三者建立二種摩訶衍門論云所言法者謂眾生心者即本法所依决定門論云是心即攝一切世間法出世間法者即是根本攝末分際門論云<span class='note-inline'>(二字疑衍)</span>一法界心總攝一切生滅門法是故名為攝世間總攝一切真如門法是故名攝出世間論云依於此心顯示摩訶衍義者即是建立二種摩訶衍門一者心真如門二者心生滅門一者一體摩訶衍二者自體自相自用摩訶衍作一法界心真如門即顯示一體摩訶衍法作一法界心生滅門能示自體自相自用摩訶衍法乃至依真如門所趣入之摩訶衍法唯立體名依生滅門所趣入之摩訶衍法立自名以真如門中無他相故生滅門中有他相故他謂一切不善品法自謂一切清淨品法若所對治他無能對治自無故唯言體不說自焉若所對治他有能對治自有故名言自不說體焉又一種本法各有十名名通義別一者名為廣大神王此中有二一者鳩那耶神王二者遮毘佉羅神王第一神王住金剛山一向出生吉祥神眾第二神王住大海中徧通出生一切種種吉祥神眾過患神眾二種本法廣大神王亦復如是一體本法一向出生真如淨法三自本法自體自相自用徧通出生一切種種清白品法染污品法故自體契經中作如是說文殊師利前白佛言世尊甚深極妙二種大乘不覺同異極疑眾心如宜世尊為眾更說佛造作相而告文殊言善男子如是二法譬如金剛神王及主海神王其相各差別謂如金剛神王住金剛山見諸境界唯現金光不現餘光真如一心金剛神王亦復如是唯有淨法無有餘法故又如金剛王唯出清淨眷屬當不出生雜亂眷屬真如一心亦復如是唯出生死垢清淨法故復次譬如主海神王住大海中出生種種麤惡眷屬種種善妙眷屬生滅一心主海神王亦復如是出生一切染淨法故二者名為太虚空王此中有二一者空自在空王二者色自在空王第一空王以空容受而為自在第二空王以色容受而為自在二種本法亦復如是一體空王以無住處而為自在二自空王以有住處而為自在故金剛三昧契經中作如是說心如法理自體空無如彼空王本無住處一地契經中作如是說一心法體於諸障礙無有障礙令住諸法譬如空王於一切色得自在故容受大種故三者名出生龍王此中有二一者出生光明龍王二者出生風水龍王第一龍王以淨光明而為依止第二龍王以風水德而為依止二種本法出生龍王亦復如是一體本法以純淨法而為其體二自本法以染淨法而為其德故順理契經作如是說一心本法純一無雜譬如光明龍王以淨光明而為宮殿以淨光明而為身相以淨光明而為徒眾無始契經中作如是說譬如大海中有大龍王名曰出生風水從其頭頂出生澄水從其尾末出生漂嵐由是龍故大海水常恒相續無有斷絕一心龍王亦復如是能生一切差別平等種種諸法常恒相續無有斷絕四者名為如意珠藏此中有二一者金王如意二者滿主如意第一如意唯出金剛第二如意具足出生善不善物二種本法亦復如是一體如意唯生淨法二自如意通生染淨故如如契經中作如是說佛告金剛藏言佛子譬如金翅鳥王命終然後其心入海為如意珠能生金沙利益龍王一心本法亦復如是能生真理利益圓滿者本性智契經中作如是說譬如遮多梨鬼為報恩故於萬劫為如意珠利益海生一心如意亦復如是能生長生死及湼槃法故五者名為方等此中有二一者白毫方等二者亂色方等第一方等中唯現前天像第二方等中通現五趣如是二毫眾生身分顯了分明譬如明鏡二種本法亦復如是故攝無量契經中作如是說清淨法界如白必薩伊尼羅無盡法界如亂必薩伊尼羅故六者名為如來藏此中有二一者遠轉遠縛如來藏二者與行與相如來藏實際契經中作如是說佛子如來藏者唯有覺者唯有如如離流轉因離慮知縛一一白白是故名為如來之藏楞伽契經中作如是說如來藏者為善不善因受苦樂與因俱若生若滅猶如技兒故七者名為一法界此中有二一者純白一法界二者無盡一法界第一法界如空劫時第二法界如住劫時真如法界契經中作如是說空種無礙如空長時徧種無礙如有長時故八者名為摩訶衍義一者一體摩訶衍二者自體自相自用摩訶衍廣如前說九者名為中實此中有二一者等住中實二者別住中實第一中實如獨明珠第二中實如順明珠中實契經中作如是說離邊真心若真如依如異同珠若生滅依如同異珠故十者名為一心此中有二一者是一是一一心二者是一切是一一心第一一心隨所作立名第二一心隨能作立名一心法契經中作如是說爾時舍利弗白佛言世尊本地修多羅作如是唱其心體性非大非小非法非非法非同非異非一非一切何因緣故今日自言真如一心因一故一生滅一心因多故一將非世尊無有前後相違過耶佛言善男子莫作是說所以者何心法非一因所作一故假名為一心法非一切因所作一切故假名一切而言一心不說一切心者隨能作心立其名故乃至廣說是名為十如是十名總諸佛一切法藏根本名字訖<span class='note-inline'>(文)</span>首列三門以解此分深得本經及大宗地論總別互見開合自在微㫖本法所依即體依本攝末即相建立二種即用用分權實實則圓融權則行布未有離權之實離實之權二門二義法隨機轉機亦隨法轉故自他有無不可定執但觀時節因緣大宗地論初三分總顯一法界心流轉還滅不可思議四五六分別引山王以喻真如第七分引龍王以喻生滅依五種非空主伴緣起治五種無常登初信位即名山王葢證二門不離即金剛道路此文詳引十喻唯釋第三二門不同之相後釋本覺始覺真如虚空各標清淨染淨十義即五種非空覺知四相遠離六染即對治五種無常尚帶次第淺深又釋有為無為明上下轉名相與十法全符但非三總十別上中下轉不能同大海部藏况前三分大利根修證然一三三一不可思議㫖則無別按起信文既從總開別自應攝別歸總惜宗鏡未載注家若執信滿方證二門不二即同教無他相故即頓教有他相故即終教齊不覺義即濫權乘非佛祖經論攝盡一代化儀[車*丸]則矣。</p>
<p>問建立二種摩訶衍門不同之相畢竟如何。</p>
<p>答釋摩訶衍論云心真如門有十種名一者名為如來藏門無雜亂故二者名為不二平等門無差別故三者名為一道清淨門無異岐故四者名為不起不動門離作業故五者名為無斷無縛門無治障故六者名為無去無來門無上下故七者名為出世間門無四相故八者名為寂滅寂靜門無往向故九者名為大總相門無別相故十者名為真如門無虛偽故是名為十如是十名總攝諸佛一切法藏平等義理法門名字生滅門有十種名一者名為藏識門攝持一切染淨法故二者名為如來藏門覆藏如來法身故三者名為起動門相續作業故四者名為有斷有縛門有治障故五者名為有去有來門有上下故六者名為多相分異門染淨之法過恒沙故七者名為世間門四相俱轉故八者名為流轉還滅門具足生死及涅槃故九者名為相待俱成門無自成法故十者名為生滅門表無常相故如是十名總攝諸佛一切法藏種種差別法門名字<span class='note-inline'>(文)</span>又云離心緣相者心量有十一者眼識心二者耳識心三者鼻識心四者舌識心五者身識心六者意識心七者末那識心八者阿頼耶識心九者多一識心十者一一識心如是十中初九種心不緣真理後一種心得緣真理而為境界今據前九作如是說離心緣相本有契經中作如是說甚深真體非餘境界唯自所依緣為境界故<span class='note-inline'>(文)</span>二門各十種名有同有異義全相反真如門中亦名如來藏生滅門中亦名如來藏而前取無雜亂後取覆藏如來法身前一正對後二前二對後一前三對後六前四對後三前五對後四前六對後五餘七八九十各如次相對經標真體全據真如若在生滅門唯有本覺屬十義中淨法及如來法身涅槃餘皆不覺故判前九種心不緣真理後一種心得緣真理而為境界妙性圓明離諸名相注家乃以多一識心建立為真不知全是所離若非釋論之詳何能破此邪執起後人真信也。</p>
<p>問如來藏義真如生滅不同為唯此二義抑更有多義。</p>
<p>答釋摩訶衍論云如來藏有十種於契經中別別說故一者大總持如來藏盡攝一切如來<span class='note-inline'>(疑有藏字)</span>故諸佛無盡藏契經中作如是說佛告文殊有如來藏名曰大寶無盡殊勝圓滿陁羅尼盡攝諸藏無所不通無所不當圓滿圓滿平等平等一切所有諸如來藏無有以此非為根本何以故此如來藏如來藏王如來藏王如來藏天如來藏地以此義故名曰大寶無盡殊勝圓滿陁羅尼如來藏故此經文明何義所謂顯示陁羅尼藏所依總相餘契經中諸如來藏能依別相故以何義故名如來藏謂攝持故二者遠轉遠縛如來藏一清一滿故實際契經中作如是說佛子如來藏者唯有覺者唯有如如離流轉因離慮知縛一一白白是故名為如來之藏故此經文明何義所謂顯示真如一心無有惑因無有覺因無有惑果無有覺果一真一如唯有淨妙如來體故以何義故名如來藏諸無雜故三者與行與相如來藏與流轉力法身如來令覆藏故楞伽契經中作如是說如來藏者為善不善因受苦樂與因俱若生若滅猶如技兒故此經文明何義所謂顯示生滅一心於惑與力於覺與力出現生死涅槃之法譬如非幻幻人於諸幻事隨其所應與力用故以何義故名如來藏謂令覆故四者真如真如如來藏唯有如故真修契經中作如是說如理如理如來藏非建立非誹謗非常非無常非正體智之所證得亦非意意識之所緣境界何以故唯有理理無彼彼故此經文明何義所謂顯示真如門中性真如理唯理自理非智自理故以何義故名如來藏謂無他故五者生滅真如如來藏不生不滅被生滅之染故楞伽契經中作如是說大慧愚癡凡夫不覺不知執著諸法剎那不住墮在邪見而作是言無漏之法亦剎那不住破彼真如如來藏故復次大慧金剛如來藏如來證法若剎那不住者一切聖人不成聖人故此經文明何義所謂顯示生滅門中性真如理遠離無常之相不生不滅之法故以何義故名如來藏謂被染故六者空如來藏一切謂空覆藏如來故勝鬘契經中作如是說世尊空如來藏若離若脫若異一切煩惱藏故此經文明何義所謂顯示生滅門中一切染法隱覆自相本覺無量性功德故以何義故一切染法總名為空所謂一切染法幻化差別體相無實作用非真故名為空而能隱覆法身如來實德真體是故名為如來之藏從能藏染立其名故七者不空如來藏一切不空被空染故勝鬘契經中作如是說世尊不空如來藏過恒沙不離不脫不異不思議佛法故此經文明何義所謂顯示生滅門中自相本覺備過恒沙一切功德被過恒沙一切染法之所染故以何義故一切淨法總名不空所謂一切淨法自體中實作用勝妙遠離虚假超越巧偽故名不空被染之覆名如來藏於出現時名為法身於隱覆時名如來藏故從所淨立其名故八者能攝如來藏無明藏中自性淨心能攝一切諸功德故不增不减契經中作如是說如來藏本際相應體及清淨法此法如實不虚妄不離不脫智不思議法無始本際來有此清淨相應法體故此經文明何義所謂顯示一切諸眾生自性清淨心從無始<span class='corr'>已</span>來具足三智圓滿四德無所闕失故以何義故名如來藏由顛倒心不知不覺故從能淨立其名故九者所攝如來藏一切染法無明地藏既乃出離圓滿覺者為所攝故不增不减契經中作如是說如來本際不相應體及煩惱纏不清淨法此本際離脫不相應煩惱纏不清淨法唯有如來菩提智之所能斷故此經文明何義所謂顯示始覺滿佛斷一切障具一切智智明為外障闇為內一切染法智所攝持故以何義故名如來藏謂攝持故十者隱覆如來藏法身如來煩惱所覆隱沒藏故不增不减契經中作如是說如來藏未來際平等恒及有法即是一切諸法根本備一切法具一切法於世法中不離不脫故此經文明何義所謂顯示多一心體等於法界徧於三際具足圓滿染淨諸法無所不通無所不至故復次顯示隨緣門中自性淨心於染法中隱藏沉沒法身如來未出現故是名為十<span class='note-inline'>(文)</span>第一藏即首楞嚴王第二即真如門第三即生滅門第四即真如門中真如理非因智證揀相宗斷惑斯顯第五即生滅門中真如理正當本覺故指此門性真如理遠離無常之相復引楞伽金剛如來藏如來證法若剎那不住一切聖人不成聖人賢首疏中所謂非生起次注家奈何判為帶妄第六指染法為空從能藏染立名第七指一切淨法為不空從所淨立名若判阿難說偈前為空滿慈章為不空俱不契此第八指一切眾生自性清淨心從無始來具足三智圓滿四德由顛倒心不知不覺從能淨立名并第七不空從所淨立名即無始菩提涅槃元清淨體皆揀相宗理先智後第九謂唯如來智能斷此染故此染攝屬智智所攝持第十即顯多一心體等於法界徧於三際法身如來未出現故此十義雖二門不同皆依了義以真如實相為如來藏體故性德修德宛然能藏所藏能斷所斷能淨所淨無不具足經顯三如來藏即性德三智三行即修德前後取喻璢璃明月䨇彰頓悟必至解根亡塵始得入流注家若據一經一論隨機之說何能契㫖。</p>
<p>問阿頼耶識義云何。</p>
<p>答釋摩訶衍論云阿頼耶識總有十種所以者何於契經中別別說故一者名為大攝主阿頼耶識所謂即是總相大識義如前說二者名為根本無明別立以為阿頼耶識故十種妄想契經中作如是說剎闍只多提王識直是妄法不能了達一法界體一切染法阿頼耶識以為根本出生增長無斷絕時若無提王識黑品眷屬永無所依不能生長故此阿頼耶識當何决擇攝於本論中作如是說所言不覺義者謂不如實知真如法一故不覺心起而有其念乃至廣說故三者名為清淨本覺阿頼耶識所謂自然本智別立以為阿頼耶故本覺契經中作如是說自體淨佛阿頼耶識具足無漏圓滿功德常恒决定無受熏相無變異相智體不動具足白品是故名為獨一淨識故此阿頼耶識當何决擇攝於本論中作如是說復次覺體相者有四種大義與虚空等猶如淨鏡乃至廣說故四者名染淨本覺阿頼耶識所謂不守自性陁羅尼智別立以為阿頼耶識故本因緣起契經中作如是說爾時光嚴童子即白佛言尊者以何因故難入未曾有會中作如是說隨他緣起陁羅尼智名為楞伽王識云何名為楞伽王以之為喻示彼緣起陁羅尼智於是尊者告光嚴言童子此楞伽王常在大海摩羅山中率十萬六千鬼神之眾以為眷屬如是諸眷屬乘華宮殿遊於諸剎皆悉承頼彼楞伽王方得遊行所謂諸鬼神眾作如是言我等神眾無有威德無有氣力於諸所作無有其能如宜大王我等眾中與堪能力彼楞伽王即隨其時與殊勝力不相捨離而共轉謂楞伽王雖非分身而能徧滿諸神眾中各各令得全身之量於一切時於一切處共轉不離不守自性智亦復如是能受一切無量無邊煩惱染法鬼神眾熏不相捨離而俱轉故以此因緣故我難入中作如是說隨轉覺智名為楞伽王識故此阿頼耶識當何决擇攝於本論中作如是說自性清淨心因無明風動心與無明俱無形相不相捨離乃至廣說故五者名為業相業識阿頼耶識所謂根本業相及與業識別立以為阿頼耶故本性智契經中作如是說阿頼耶識無能了作無所了作不可分析不可隔別唯由精動隱流義故名為鍵摩故此阿頼耶識當何决擇攝於本論中作如是說復次依不覺故生三種相與彼不覺相應不離云何為三一者無明業相以依不覺故心動說名為業覺則不動動則有苦果不離因故六者名為轉相轉識阿頼耶識所謂能見境界之相及與轉識別立以為阿頼耶故大無量契經中作如是說阿頼耶識有見見轉無見見起故此阿頼耶識當何决擇攝於本論中作如是說二者能見相以依動故能見不動則無見故七者名為現相識阿頼耶識所謂境界之相及與現識別立以為阿頼耶故實際契經中作如是說別異別異現前地轉相異相具足行轉是故名為阿頼耶識復次此阿頼耶識真是異熟無記之法白淨相故或名成就故此阿頼耶識當何决擇攝於本論中作如是說三者境界相以依能見故境界妄現離見則無境界故八者名為性真如理阿頼耶識所謂正智所證清淨真如別立以為阿頼耶故故諸法同體契經中作如是說有識是識非識識攝所謂如如阿頼耶識故此阿頼耶識當何决擇攝所謂清淨般若智境真如攝故九者名為清淨始覺阿頼耶識所謂本有清白始覺般若別立以為阿頼耶故果圓滿契經中作如是說佛告菩提樹王言自然始覺阿頼耶識常當不離清淨本覺清淨本覺常當不離始覺淨識隨是彼有隨是彼有或非同種或非異種故此阿頼耶識當何决擇攝於本論中作如是說本覺義者對始覺<span class='note-inline'>(疑有義說以始覺五字)</span>者即同本覺故十者名為染淨始覺阿頼耶識所謂隨緣始覺般若別立以為阿頼耶故果圓滿契經中作如是說復次樹王如始覺淨識及自本覺說染淨始覺阿頼耶識不守自性緣起本覺亦復如是故此阿頼耶識當何决擇攝於本論中作如是說始覺義者依本覺故而有不覺依不覺故而有始覺又以覺心源故名究竟覺不覺心源故非究竟覺乃至<span class='corr'>已</span>說藏識剖字別相門次說總識攝生圓滿門此識有二種義能攝一切法生一切法一者覺義二者不覺義者而總顯示大識殊勝圓滿相故此義云何所謂具足二種圓滿故一者功德圓滿二者過患圓滿功德圓滿者覺義字句能攝一切無量無邊過於恒沙不離不斷諸功德故能生一切無量無邊過於恒沙不離不斷諸功德故過患圓滿者不覺義字句能攝一切無量無邊過於恒沙若離若脫諸過患故能生一切無量無邊過於恒沙若離若脫諸過患故<span class='note-inline'>(文)</span>第一總相大識即生滅全體二即根本不覺三即清淨本覺四即染淨本覺五即不覺中業相六轉相七現相八即性真如理九即清淨始覺十即染淨始覺此十門中第一指生滅一門第八性真如理即無始涅槃元清淨體三四九十四門是覺義即無始菩提元清淨體二五六七四門是不覺義即無始生死根本故清淨真如理云非識識攝清淨本覺中具引經言具足無漏圓滿功德常恒决定無受熏相無變異相智體不動具足白品是故名為獨一淨識即真如不變染淨本覺中隨他緣起陁羅尼智即真如隨緣第九第十二種始覺亦具不變隨緣正揀相宗不受熏不隨緣但得二五六七門則四智淨種從本識生未離不覺故復收歸功德過患染淨該攝迷悟相翻染生淨隱滅過患圓滿淨生染盡滅功德圓滿<span class='corr'>已</span>密顯二門不二若昧此義便落權乘何况立白淨無記為真併昧權乘之義。</p>
<p>問識義共有幾種。</p>
<p>答釋摩訶衍論云凡集一代聖說中異說契經總有十種識一者立一種識總攝諸識此中有四一者立一切一心識總攝諸識所謂以一心識徧於二種自在無所不安立故一心法契經中作如是說爾時文殊師利承佛威神之力即白佛言世尊說幾種識體相云何當願為我分別開示爾時世尊告文殊言善哉善哉文殊師利為諸大眾當問此事諦聽諦聽善思念之我當為汝分別解說於是文殊白佛言善哉世尊願樂欲聞佛言我唯建立一種識所餘之識非建立焉所以者何一種識者多一一識此識有種種力能作一切種種名字而惟一識終無餘法是故我說建立一種識所餘之識非建立焉二者立阿頼耶識總攝諸識所謂以阿頼耶識具足障礙義無障礙義無所不攝故阿頼耶識契經中作如是說爾時觀自在菩薩即白佛言世尊云何名為通達總相識以何義故名為總相佛告觀自在菩薩言通達總相識者即是阿頼耶識此識有礙事及非礙事具一切法備一切法譬如大海為水波等作總相名以此義故名為總相故三者立末那識總攝諸識所謂以末那識具足十一種義無所不攝故顯了契經中作如是說種種心識雖有無量唯末那轉無有餘法所以者何是末那識具足十一義無所不作故四者立四種識一者立一意識總攝諸識所謂以意識有七種轉變自在隨能作其事故七化契經中作如是說譬如幻師唯是一人以幻術力變化七人愚人見之謂有七人而智者見唯有一人無餘七人意識幻師亦復如是唯是一識能作七事凡夫謂之有七事而覺者見唯有意識無餘七事故是名建立同一種識四種契經中作如是說二者立二種識總攝諸識一者阿頼耶識二者意識阿頼耶識者總舉業轉現三識故意識者總舉七種轉識故楞伽經中作如是說大慧廣說有八種識略說有二種一者了別識二者分別事識乃至廣說故三者立三種識總攝諸識一者阿頼耶識二者末那識三者意識阿頼耶識者總舉三相識故末那識者直意根故意識者總舉六種轉識故慈雲契經中作如是說復次敬首廣說有十種識總說有三種識一者細相性識二者根相性識三者分離識乃至廣說四者立四種識總攝諸識謂前三中加一心識故無相契經中作如是說識法雖無量不出四種識一者所依本一識二者能依持藏識三者意持識四者徧分別識乃至廣說故五者立五種識總攝諸識謂前四中加隨順徧轉識故大無量契經中作如是說復次有識非彼彼識攝徧於彼彼識所謂隨順轉識故六者立六種識總攝諸識所謂眼等五種別識及第六意識故四聖諦契經中作如是說佛告樹王我為小根諸眾生故以密意趣作如是說但有六識無有餘識而實本意為欲令知六種識中具一切識於大眾中作如是唱故七者立七種識總攝諸識謂前六識加末那識故法門契經中作如是說復次文殊師利識法有七種所謂六識身及末那識如是七識或一時轉或前後轉復次第七識有殊勝力故或時造作持藏之用或時造作分別之依故八者立八種識總攝諸識謂前七中加阿頼耶識故道智契經中作如是說心王有八一者眼識心王乃至八者異熟執識心王種種識法不出此數故九者立九種識總攝諸識謂前八中加菴摩羅識故金剛三昧契經中作如是說爾時無住菩薩而白佛言世尊以何利轉而轉眾生一切情識入菴摩羅佛言諸佛如來常以一覺而轉諸識入菴摩羅故十者立十種識總攝諸識謂前九中加一切一心識故法門契經中作如是說心量雖無量而不出十識<span class='note-inline'>(文)</span>一者立一種識總攝諸識此復有四最初所立一切一心識一心識即摩訶衍法謂眾生心一切即世間出世間法以一心識徧於二種自在無所不安立故復引經證多一一識多一即二門故云能作一切種種名字一識即一心故云終無餘法二立阿頼耶識總攝諸識即生滅一門障礙即不覺義無障礙即覺義三立末那總攝諸識四立四種識一者立一意識總攝諸識唯是一識能作七事以此一意合上一心頼耶末那皆建立一種故云立一種識一種雖同四名各別四義雖別舉一全收二者立二種識總攝諸識即三細為阿頼耶六麤為七種轉識大同起信以論亦宗楞伽故三者立三種識總攝諸識即八七六四者立四種識總攝諸識謂前三中加一心識即是真如故云所依本一五立五種識總攝諸識謂前四中加隨順徧轉前一心指真如不變此指隨緣六立六種識總攝諸識七立七種識總攝諸識於前六加末那第七有殊勝用或時造作持藏用即為第八依作第八根或時造作分別依即為第六依作第六根八於前七加阿頼耶九加菴摩羅十立十種識總攝諸識謂前九中加一切一心識即最初所指從實施權會權歸實無不從此法界流無不還歸此法界經標真體即一切一心及第四中所加一心併第五隨順徧轉若取頼耶唯有非礙事一義若依修證亦唯常以一覺而轉諸識入庵摩羅注家妄以頼耶中礙事建立為真安能符此廣列真妄不同之㫖。</p>
<p>問前說阿頼耶識中清淨本覺染淨本覺始覺亦然其相云何。</p>
<p>答摩訶衍論云此一覺有二門一者略說本覺安立門二者略說始覺安立門本覺門中則有二門一者清淨本覺門二者染淨本覺門始覺門中又有二門一者清淨始覺門二者染淨始覺門云何名為清淨本覺本有法身從無始來具足圓滿過恒沙德常明淨故云何名為染淨本覺自性清淨心受無明熏流轉生死無斷絕故云何名為清淨始覺無漏性智出離一切無量無明不受一切無明熏故云何名為染淨始覺般若受無明熏不能離故如是諸覺皆智眷屬當證何理以為體分謂性真如及虚空理如是二理各有二種云何名為二種真如一者清淨真如二者染淨真如虚空之理亦復如是云何名為清淨真如二種淨覺所證真如離熏習故云何名為染淨真如二染淨覺所證真如不離熏故虚空之理亦復如是以何義故強名本覺字事差別其相云何頌曰本覺各有十體雖同字事各各差別故謂根明等義論曰本覺各有十云何為十本一者根字事本本有法身能善住持一切功德譬如樹根能善住持一切枝葉及華果等不壞不失故二者本字事本本有法身從無始來自然性有不從始起故三者遠字事本本有法身其有德時重重久遠無分界故四者自字事本本有法身我自成我非他成我故五者體字事本本有法身為諸枝德作依止故六者性字事本本有法身不轉之義常建立故七者住字事本本有法身住於無住無去來故八者常字事本本有法身决定實際無流轉故九者堅字事本本有法身遠離風相堅固不動若金剛故十者總字事本本有法身廣大圓滿無所不徧為通體故是名為十云何十覺一者鏡字事覺薩般若慧清淨明白無塵累故二者開字事覺薩般若慧通達現了無障礙故三者一字事覺薩般若慧獨尊獨一無比量故四者離字事覺薩般若慧自性解脫出離一切種種縛故五者滿字事覺薩般若慧自具足無量種種功德無所少故六者照字事覺薩般若慧放大光明徧照一切無量境故七者察字事覺薩般若慧常恒分明無迷亂故八者顯字事覺薩般若慧清淨體中淨品眷屬悉現前故九者知字事覺薩般若慧於一切法無不窮故十者覺字事覺薩般若慧所有功德唯有覺照無一一法而非覺故是名為十如是十種本覺字義唯依一種本性法身隨義釋異據其自體無別而<span class='corr'>已</span>此中所說二本覺中當何本覺謂清淨本覺非染淨本覺染淨本覺字義差別其相云何頌曰染淨本覺中或各有十義前說十事中各有離性故論曰此本覺中或各有十所以者何前十義中各有不守自性義故字事配屬依向應知如是二覺同耶異耶非同同故非異異故以此義故或同或異或非是同或非是異是故皆是皆非而<span class='corr'>已</span>以何義故強名始覺字事差別其相云何頌曰從無始<span class='corr'>已</span>來無有惑亂時今日始初覺故名為始覺論曰從無始來始覺般若無惑亂時而無惑時今日始初覺故名始覺如是始覺前惑後覺則非始覺而無惑時理常現今常初故為始覺如是始覺二始覺中當何始覺耶謂清淨覺非染淨覺染淨始覺字事差別其相云何頌曰清淨始覺智不守自性故而能受染熏故名染淨覺雖無惑時而不守自性故能受染熏隨緣流轉以此義故是故名為染淨始覺以何義故強名真如字事差別其相云何頌曰性真如理體平等平等一無有多相故故名為真如論曰性真如理平等平等雖同一相亦無一相亦無多相無一相故遠離同緣無多相故遠離異緣以此義故名為真如如是真如二種淨智親所內證復次真如各有十義一者根字事真乃至第十總字事真如是十真十種本義相應俱有不相捨離是故同名表示而<span class='corr'>已</span>云何十如一者鏡字事如乃至第十覺字事如如是十<span class='note-inline'>(疑有如十種三字)</span>覺義相應俱有不相捨離故是故同名表示而<span class='corr'>已</span>所以者何十種真理本有法身有德方便十真<span class='note-inline'>(疑是種字)</span>如理薩般若慧有覺方便以此義故更重言詞作如是示此中所說二真如中當何真如謂清淨真如非染淨真如染淨真如字事差別其相云何頌曰清淨真如理不守自性故而能受染熏名染淨真如論曰清淨真如從無始來平等平等自性清淨不生不滅亦無去來亦無住所而真如理性不守自性故隨緣動轉是故名為染淨真如如是真如二染淨智親所內證相應俱有不相捨離如是等義觀前所說比類應知以何義故強名虚空字事差別其相云何<span class='note-inline'>(疑有頌曰二字)</span>虚空有十義其體雖同義事各各<span class='note-inline'>(疑多一各字)</span>差別故謂無礙等事論曰性虚空理有十種義一者無障礙義諸色法中無障礙故二者周徧義無所不至故三者平等義無揀擇故四者廣大義無分際故五者無相義絕色相故六者清淨義無塵累故七者不動義無成壞故八者有空義滅有量故九者空空義離空著故十者無得義不能執故是名為十如是十事義用差別若據其體無別而<span class='corr'>已</span>此虚空理二種淨智親所內證相應俱有不相捨離二虚空中當何虚空謂清淨虚空非染淨虚空染淨虚空字事差別其相云何頌曰清淨虚空理不守自性故而能受熏習名染淨虚空論曰清淨虚空具足十德亦無染相亦無淨相而虚空性不守自性故能受染淨熏隨緣流轉是故名為染淨虚空<span class='note-inline'>(文)</span>本覺始覺真如虚空各有二義本於大宗地論大海部藏道路彼中轉相深玄今唯立不變隨緣相資合轉<span class='corr'>已</span>足破權宗若釋本經作真妄各分豈非執權謗實。</p>
<p>問阿頼耶識中覺不覺義當體元同流轉還滅順逆修異始覺合本至究竟覺時其相云何。</p>
<p>答釋摩訶衍論云一念初起無有初相者謂心起者無有初相可知而言知初相即謂無念者則是除疑令生勝解謂有眾生作如是疑極解脫道會本覺時微細初生知得有耶知得無耶若知有者極解脫道當非無念所以者何知有初念有初念故若知無者極解脫道當不能有所以有何既無初念待何念無立解脫有如是疑故今自通言所知之相從本<span class='corr'>已</span>來自性空無能知之智從本<span class='corr'>已</span>來無有起時既無所覺之相亦無能覺之智豈可得言有細初相智慧可知而言說知初相者即是現示無念道理所以者何法性之理雖無所知之初起相亦無能知之始覺智而能通達無所知相無能知智無所有覺都非空無是故今且依此道理作如是說知初相耳是故一切眾生不名為覺以從本來念念相續未曾離念故說無始無明者即是成立上無念義謂金剛<span class='corr'>已</span>還一切眾生獨力業相大無明念未出離故則是現示一切眾生皆是有念名為眾生一切諸佛皆得無念名為佛故自此以下現示始覺境界周徧圓滿謂大覺者<span class='corr'>已</span>到彼岸徧知一切無量眾生一心流轉作生住異滅四相故如論云若得無念者則知心相生住異滅故以何義故如是知耶得自無念時一切眾生平等得故如論云以無念等故以何義故惟一行者得無念時一切眾生悉得無念一一眾生皆悉各各有本覺故此義云何謂一行者始覺圓滿同本覺時徧同一切無量眾生本覺心中非自本覺所以者何自性本覺徧眾生界無不至故清淨覺者得無念時一切眾生皆得無念者清淨覺者斷無明時一切眾生亦可斷耶若爾何過若始覺者斷無明時一切眾生皆得斷者何故上言金剛<span class='corr'>已</span>還一切眾生獨力業相大無明念未出離故不名為覺若諸眾生無始無明未得出離而與諸佛同得無念者無念等義唯有言說無有實義豈可得言一切眾生皆有本覺亦有始覺决斷此難則有二門一者自宗决斷二者望別决斷自宗决斷者此論正宗為欲現示一切眾生同一相續無差別故可謂一修行者無始無明究竟斷時一切眾生亦同斷盡一修行者滿始覺時一切眾生亦同得滿是故三身本有契經中作如是說爾時世尊告文殊言文殊師利我由二等而成正覺一者斷等二者得等言斷等者我極解脫道初發起時一切眾生所有無始無明一時究竟頓决斷故言得等者我初成道滿始覺時一切眾生皆滿足故是名二等故望別决斷者舉圓滿者望眾生界無一一法而非清淨舉諸眾生望無上尊入無明藏無所覺知皆悉清淨無所障礙無念等義而得成立入無明藏無所覺知上上<span class='note-inline'>(疑衍一上字)</span>所說文無相違過舉此一隅應廣觀察自此<span class='corr'>已</span>下融諸始覺令同本覺謂五十一分滿始覺時實無轉勝漸次之果亦無究竟圓滿之極所以者何一切始覺四相俱時而得住止皆無自立從本已來一味平等自性圓滿契同無二一相覺故如論云而實無有始覺之異以四相俱時而有皆無自立本來平等同一覺故<span class='note-inline'>(文)</span>善契斯㫖即知無明無體迷晦難思自宗决斷即異而同望別决斷即同而異不斷之斷斷實不斷始入圓宗。</p>
<p>問前說阿頼耶識中第三清淨本覺阿頼耶引本論復次覺體相者有四種大義與虚空等猶如淨鏡此義云何。</p>
<p>答釋摩訶衍論云性淨本覺中論云覺體相者有四種大義與虚空等猶如淨鏡者此四種大義中各有二義與彼大義不相捨離一者等空義二者同鏡義如論云復次覺體相者有四種大義與虚空等猶如淨鏡故云何名為如實空鏡及有二義其相云何頌曰性淨本覺中遠離慮知知如遠離妄境實示遠離義鏡摩奢趺娑舉一示一故論曰性淨本覺之體性中遠離一切攀緣慮知諸戲論識成就一味平等之義故名為如遠離一切虚妄境界種種相分成就决定真實之相故名為實為欲現示遠離之義故名為空鏡謂喻明然此中鏡則喻摩奢趺娑珠鏡非餘種種油摩等鏡以為譬喻何以故取此摩奢趺娑珠鏡安置一處珠鏡前中或蘊種種石或蘊種種餘食或蘊種種莊嚴具或蘊同類珠鏡彼珠鏡中餘像不現唯同類珠分明顯了故如實空鏡亦復如是於此鏡中唯同類清淨功德安立集成種種異類諸過患法皆遠離故如論云一者如實空鏡遠離一切心境界相無法可現故各有二種義而唯示同鏡義等空之義不現示耶以舉一義兼示一義故若如是者云何名為等空義耶謂如虚空清淨無染四障所不能覆廣大無邊三世所不能攝如實空鏡亦復如是故非覺照義故者即是現示遠離因緣為如彼摩奢趺娑珠鏡中石等諸像不現前者石等諸法皆鄙穢故此本覺珠鏡中種種妄法不現前者一切染法皆悉是無明不覺之相無照達義故云何名為因熏習鏡及有二義其相云何頌曰性淨本覺智三種世間法皆悉不捨離為一覺熏習莊嚴法身果故名因熏習鏡輪多棃華空容受徧一論曰性淨本覺三世間皆悉不離熏習彼三而為一覺熏習莊嚴一大法身之果是故名為因熏習鏡云何名為三種世間一者眾生世間二者器世間三者智正覺世間眾生世間者謂異生性界器世間者謂所依止土智正覺世間者謂佛菩薩是名為三此中鏡者謂輪多棃華鏡如取輪多棃華安置一處周集諸物由此華熏一切諸物皆悉明淨又明淨物華中現前皆悉無餘一切諸物中彼華現前亦復無餘因熏習鏡亦復如是熏一切法為清淨覺熏令平等復次虚空義則有二種一者容受義二者徧一義容受義者容受諸色無障礙故徧一義者種種諸色唯同一種大虚空故如論云二者因熏習鏡謂如實不空一切世間境界悉於中現故如是本覺從無始來遠離四種過自性清淨常住一心一者遠離不徧之過三種世間不出本覺清淨鏡故如論云不出故二者遠離雜亂之過一切諸法不入本覺清淨鏡故如論云不入故三者遠離過患之過本覺鏡中現前諸法無不本覺淨功德故如論云不失故四者遠離無常之過本覺鏡中現前諸法無不常住無為智故如論云不壞故遠離邊過圓滿中實是故說言常住一心自此以下顯示因緣何因緣故本覺智中種種諸法如彼本覺離諸過耶種種諸法皆悉無不真實體故如論云以一切法即真實性故故自此以下作緣决疑謂有眾生作如是疑三世間中眾生世間無明染法具足圓滿流轉遷動無休息時如是世間現本覺者不可得言本覺清淨遠離諸過以此義故今通而言又一切染法所不能染般若實智其體不動自性清淨具足無漏常恒熏習眾生世間令清淨故如論云又一切染法所不能染智體不動具足無漏熏眾生故云何名為法出離鏡及有二義其相云何頌曰如實不空法出離三過失圓滿三種德故名法出離鏡銷鍊玻璃空出離色義論曰無漏性德出離三過圓滿三德名法出離云何名為三種過失一者無明染品名煩惱礙二者根本無明名為智礙三者俱合轉相名戯論識是名為三如是三過究竟離故名為出離如論云三者法出離鏡謂不空法出煩惱礙智礙離和合相故云何名為三種功德一者淳成就功德二者淨成就功德三者明成就功德是名為三如論云淳淨明故故出離何過圓滿何德謂出離煩惱礙圓滿淨成就功德出離智礙圓滿明成就功德出離和合轉相圓滿淳成就功德何以故相對法爾故此中鏡者謂玻璃珠譬如玻璃珠淪深泥中則便涌出離彼泥騰一丈量若置濁水中驅混成塵累唯上清淨水安住其中若置福多伽林中出現香氣礙彼穢香遠去而住法出離鏡亦復爾故此中喻者喻自體淨義等空義者出離色義謂如虚空遠離大種一向清淨法出離鏡亦復爾故云何名為緣熏習鏡及有二義其相云何頌曰於無量無邊諸眾生緣中出無量無邊殊勝應化身熏習眾生心出生諸善根增長兩輪華莊嚴法身果故名緣熏習鏡中玻瓈空隨順成就義如法應觀察論曰譬如取玻瓈珠安置一處周匝積集種種色珠彼玻瓈珠隨向珠色現前轉變緣熏習鏡亦復爾<span class='note-inline'>(疑有故字)</span>又譬如虚空有自在力故於一切所作之事中隨順成立緣熏習鏡亦復如是於一切眾生修行之事中隨應建立故如論云四者緣熏習鏡謂依法出離故徧照眾生之心令修善根隨念示現故故如是四種本覺大義徧一切眾生界一切二乘界一切菩薩界一切如來界中無不住處無不照處無不通處無不至處具足圓滿具足圓滿<span class='note-inline'>(文)</span>經所顯真依覺體相從因至果此極明皙即七常住果大圓鏡智之義。</p>
<p>問不覺初起之相云何。</p>
<p>答釋摩訶衍論云不如實知真如法一故不覺心起者即是顯示根本不覺之起因緣根本不覺何因緣故得起而有因不如故得起而有何等法中而不如耶謂三法中而不如故言不如者當有何義謂違逆義故云何三法一者實知一法二者真如一法三者一心一法是名為三實知法者謂一切覺即能達智真如法者謂平等理即所達境一心法者謂一法界即所依體於此三法皆違逆故無明元起是故說言謂不如實知真如法一故不覺心起彼三種法皆守一中終不離故通名一又論云以無明熏力不覺心動最初成其業識因此業識復生轉識等論釋云最初不覺稱為第一業相能見所見無有差別心王念法不可分析唯有精動隱流之義故名為業如是動流只由不覺第二轉相以業相念為所依故轉作能緣流成了相第三現相以了別轉為所依戯論境界具足現前所緣相分圓滿安布依此見分現彼相分<span class='note-inline'>(文)</span>既云不覺相違逆三法則最初業相<span class='corr'>已</span>落顛倒况依業相所起轉相可立為真又滿慈章不覺九相注多違經幸有此文可勘其謬。</p>
<p>問覺義不覺義同異二相云何。</p>
<p>答論云復次覺與不覺有二種相一者同相二者異相言同相者譬如種種瓦器皆同微塵性相如是無漏無明種種業幻皆問真如性相是故修多羅中依於此義說一切眾生本來常住入於涅槃菩提之法非可修相非可作相畢竟無得亦無色相可見而有見色相者唯是隨染業幻所作非是智色不空之性以智相無可見故言異相者如種種瓦器各各不同如是無漏無明隨染幻差別性染幻差別故論釋曰即此文中故有二門一者同相門二者異相門為明何義故建立同相門為欲顯示一切諸法唯一真如無餘法故當真如門為明何義故建立異相門為欲顯示唯一真如作一切法名相各別義用不同故當生滅門依何契經所建立耶謂文殊師利答第一經彼契經中當何說耶謂彼經中作如是說佛問文殊汝久遠來恒無休息普徧遊行十方剎中見何殊事文殊答曰我久遠來不見餘事唯見微塵又佛問言汝百年中居於輪家不見種種瓦器相耶文殊對曰我唯見塵不見瓦器又佛問言汝實不見地水火風山川林樹等種種相耶對曰我實不見如是等相唯見微塵如是如是世尊問訖文殊答曰至一百數佛問文殊見微塵耶文殊對曰我久遠來不見微塵爾時世尊告文殊言善哉善哉汝是大士能覺一相能覺一相即無相法文殊師利汝一仁者非如是覺依一相門一切眾生本來常住入於涅槃菩提之法非可修相非可作相畢竟無得亦無色相可見而有見色相者唯是隨染業幻所作非是智色不空之性以智相無可見故異相門者彼契經中作如是說佛告身子汝見此土作何心見身子答曰我見此土山川林樹沙礫土石日月宮殿舍宅等種種相各各形相名字差別不同佛言汝智慧力下劣狹少心有高下見如是異唯汝一人非如是見一切眾生亦復如是乃至諸法亦復如是真妄互熏染淨相待功德過患形相名字各各差別隨凡夫心所立名相有而非實皆如幻化<span class='note-inline'>(文)</span>即以二門釋二義是為生滅門正旨修道分注家釋所作法非所作法决定成二全失此意。</p>
<p>問生滅因緣義云何。</p>
<p>答釋摩訶衍論云生滅因緣者有二一者不相應生滅因緣二者相應生滅因緣論云現鏡識體六塵境界如其次第為彼三種相應染法能作因緣是故說言麤重生滅之因緣門現識體中又有緣義應審思惟復次更有二重因緣一者本徧因緣二者末徧因緣言本徧者舉本無明及本覺心望於六塵相應有因緣義言末徧者舉業轉現相望於三相應有因緣義故復次更有二因緣一者上下因緣二者下上因緣言上下者無明為始果報為終上下與力不越其數作因緣故言下上者果報為始無明為終下上與力不越其數作因緣故復次一切有為生滅之法剎那不住無因無緣故復次因緣之法空而無生其實自性不可得故復次不可得法不可得亦不可得故復次生滅因緣者所謂眾生<span class='note-inline'>(疑有依字)</span>心意意識轉故此文為明何義謂欲顯示所依能依之差別故云何所依謂本覺心云何能依謂即眾生言眾生者當何法耶謂意意識何故意及意識名為眾生意及意識一切眾染合集而生故名眾生而無別自體唯依心為體是故說言依心而轉<span class='note-inline'>(文)</span>此顯所依能依差別以本覺心為所依即元清淨體以眾生為能依即生死根本無別自體唯依心為體即二根本皆在汝今有為之法剎那不住空而無生自性不可得不可得亦不可得注家安得以末徧因緣中轉相配本覺之體耶。</p>
<p>問有為無為義云何。</p>
<p>答釋摩訶衍論云無為有四一真如無為二本覺無為三始覺無為四虚空無為有為法有五種一者根本無明有為二者生相有為三者住相有為四者異相有為五者滅相有為是名為五且四無為者以何為體有何等用頌曰依各有二種所謂通及別如體用亦爾隨釋應觀察論云真如無為有二所依一者通所依非有為非無為一心本法以為體故二者別所依生滅門內寂靜理法以為體故本覺無為有二所依一者通所依非有為非無為一心本法以為體故二者別所依生滅門內自然本智以為體故始覺無為有二所依一者通所依非有為非無為一心本法以為體故二者別所依生滅門內隨他起智以為體故虚空無為有二所依一者通所依非有為非無為一心本法以為體故二者別所依生滅門內無所有事以為體故復次真如無為有二種用一者通用一切諸法令出生故二者別用平等之性令不失故本覺無為有二種用一者通用不守自性故二者別用不轉變故始覺無為有二種用一者通用隨妄轉故二者別用對治自過故虚空無為有二種用一者通用欲有令有故二者別用空無之性令不失故是名二用此中所說通謂他義別謂自義五種有為以何為體有何等用頌曰依各有二種所謂通及別如體用亦爾隨釋應觀察論曰根本無明有二種依一者通所依非有為非無為一心本法以為體故二者別所依生滅門內大力住地以為體故生相有為有二種依一者通所依非有為非無為一心本法以為體故二者別所依生滅門內細分染法以為體故住相有二種依一者通所依非有為非無為一心本法以為體故二者別所依生滅門內麤分染法以為體故異相滅相二種通依別依如前住相有為所說無別復次根本無明有為有二種用一者通用能生一切諸染法故二者別用隨所至處作礙事故生相有為有二種用一者通用於上下中與其力故二者別用隨所至處作礙事故如說生相住異亦爾滅相有為有二種用一者通用於上及自與其力故二者別用能作礙事故是名二用以何義故作如是說有為無為一切諸法通以一心而為其體於道智契經中作如是說爾時文殊師利白佛言世尊阿頼耶識具一切法過於恒沙過於恒沙如是諸法以誰為本生於何處佛言如是有為無為一切諸法生處殊勝不可思議何以故於非有為非無為處是有為是無為法而能生故文殊又白佛言世尊云何名為非有為非無為處佛言非有為非無為處者所謂一心本法非有為故能作有為非無為故能作無為是故我言生處殊勝不可思議復次善男子譬如庶子有二所依一者大王二者父母有為無為一切諸法亦復如是各有二依謂通達依及支分依復次善男子譬如一切草木有二所依一者大地二者種子有為無為一切諸法亦復如是各有二依謂通達依及支分依乃至廣說不生不滅與生滅和合者即是開示能熏所熏之差別故云何開示所謂顯示染淨諸法有力無力互有勝劣故今當作二門分明顯說一者下轉門二者上轉門生滅門中不出此二如是二門云何差別頌曰諸染法有力諸淨法無力背本下下轉名為下轉門諸淨法有力諸染法無力向原上上轉名為上轉門論曰由染淨諸法互有勝劣故二種轉門得成而<span class='corr'>已</span>今當先說初下轉門根本無明以何等法而為所熏於何時中而作熏事頌曰所熏有五種為<span class='note-inline'>(疑是謂字)</span>一法界心及四種無為非初非中後取前中後故如契經分明說論曰根本無明以五種法而為所熏謂一法界及四無為熏一法界其相云何頌曰一種法界心有二種自在謂有為無為是根本無明依於初自在而能作熏事論曰一法界心有二種自在一者有為自在能為有為法而作依止故二者無為自在能為無為法而作依止故根本無明依初自在能作熏事非後自在中實契經中作如是說根本無明熏自所依分際之量非他所依故熏真如法其相云何頌曰真如無為法有二種作用所謂通及別如前决擇說是根本無明依於初作用而能作熏事餘無為亦爾論曰真如無為有二種用謂通及別如前所說根本無明依初作用能作熏事非後作用如說真如餘三無為亦復如是皆依初作用非後用故作熏時量非初亦非中後取前中後故本智契經中作如是說大力無明作熏事時初及中後一時俱取而非別取故此中所說能熏所熏以何義故名言熏謂能引彼法而合自體不相捨離俱行俱轉故名能熏又能與彼法不作障礙若隨若順不違逆故名為所熏謂五種有為能熏四種無為法及一法界心所熏五法隨來而與五能熏共會和合同事俱轉是故說言不生不滅與生滅和合如大無明一心本法為通依故依初自在作熏習事四相有為應如是知如大無明依四無為通達作用能作熏事四相有為應如是知<span class='note-inline'>(文)</span>此依一心本源建立性宗有為無為各有體用熏習不可思議無為法中真如即湼槃所證理也本覺始覺即菩提能證智也虚空即清淨空如來藏也共一法界心為所熏五種即無始菩提湼槃元清淨體有為法中根本無明及生住異滅指根本不覺并枝末前八為能熏五種即無始生死根本體用各具通別即二根本皆在汝今通依中皆以非有為非無為一心本法為所依故云生處殊勝即如大虚空非一非六之體故有為無為不二別依中無為則理智清淨有為則大力染法細麤不同故有為無為不一即真性有為空緣生故如幻無為無起滅不實如空華染淨熏習亦即證果分迷妙性圓明成十二類生識二顛倒因證無上覺無為法別所依真如以生滅門內寂靜理法為體本覺以自然本智為體始覺以隨他起智為體虚空以無所有事為體無為法通用真如一切諸法令出生本覺不守自性始覺隨妄轉虚空欲有令有皆是無為不受有為熏時亦受有為熏相宗唯識論所熏第三揀無為法性堅密<span class='note-inline'>(但泥真如別依寂靜理法為體一)</span>義能熏第一揀無為法前後不變無生長用<span class='note-inline'>(違真如通用一切諸法令出生義)</span>未全彰此別依通用無為法別用真如平等之性不失本覺不轉不變始覺對治自過虚空空無之性不失皆是無為正受有為熏時亦不受有為熏空宗設有一法過於涅槃亦如夢幻但得此中虚空義耳唯性宗䨇具此八二諦融即三觀難思生滅門能生義染淨相翻下轉即背覺合塵非初非中後取前中後故五種有為依四種無為一法界心初自在及初作用能熏五種引彼法而合自體俱行俱轉所熏五法能與彼法不作障礙若隨若順是為不生不滅與生滅和合上轉即背塵合覺亦非初非中後如華嚴十地品金剛藏大士偈具明此中名相與大宗論同而釋義止齊同教誠恐末刦障深認煩惱即菩提以背本下轉作向原上轉則墮魔外自誤誤他注家所執六精乃有為住相之一尚非生相安得判為真性耶。</p>
<p>問真體平等具足更有何文證。</p>
<p>答釋摩訶衍論云一心真如體大通於五人平等平等無差別故云何名為五種假人一者凡夫二者聲聞三者緣覺四者菩薩五者如來是名為五如是五名人自是五真自唯一所以者何真如自體無有增减亦無大小亦無有無亦無中邊亦無去來從本已來一自成一同自作同猒異捨別唯一真如是故諸法真如一相三昧契經中作如是說譬如金剛作五趣像五人平等亦復如是於諸人中無有增减故<span class='note-inline'>(文)</span>所指體大平等全符三如來藏若唯指白淨無記則非無對不二之體矣。</p>
<p>問真體無對與有對不同更可分析否。</p>
<p>答釋摩訶衍論云以一切法本來唯心實無於念者即是自宗正理所謂法性從無始來唯是一心無一法而非心故而有妄心不覺起念見諸境界故說無明若一心之性寂滅無起即是本覺慧明如論云心性無起即是大智慧光明義又妄心起見一向唯轉虚妄境中不能通達真實境界所以者何真偽相違不契當故如論云若心起見則有不見之相真實知見離能所之邊見如論云心體若離見即是徧照法界義又若心有動轉相即是無明熏習氣故心性寂靜無有喧動正直無有顛倒之解即是實智之照如論云若心有動非真識知若一心有動轉相更有前境可緣者能見之心所見之境二差別故本覺功德則不圓滿而本性德雖過恒沙唯一心量終無二體所以者何如是諸德悉皆各各不分其體於一法界其量等故<span class='note-inline'>(文)</span>心若離見正同見猶離見見不能及若立見精即屬真妄相違安得謂古注破見精顯真見為千古大迷也。</p>
<p>問一切眾生云何得入真如三昧。</p>
<p>答釋摩訶衍論云若真若偽皆一真如皆一法身無有別異不斷除故又云一切諸法唯心回轉無餘法者如是心法亦不可得又云若真若偽唯自妄心現量境界無有其實無所著故又云一切諸法一心量無心外法以無心外法故豈一心法與一心法作障礙事亦一心法與一心法作解脫事無有障礙無有解脫一心之法一即是心心即是一無一別心無心別一一切諸法平等一味一相無相作一種光明心地之海<span class='note-inline'>(文)</span>皆大宗論依五體明十五用中義非上根利智不能入也。</p>
<p>問三論同明首楞嚴三昧何以挍量功德復有差別。</p>
<p>答釋摩訶衍論云第一顯離疑信入功德門者謂有眾生聞此摩訶衍之甚深極妙廣大法門<span class='corr'>已</span>即其心中亦不疑畏亦不怯弱亦不輕賤亦不誹謗發决定心發堅固心發尊重心發愛信心當知是人真實佛子不斷法種不斷僧種不斷佛種常恒相續轉轉增長盡於未來亦為諸佛親所授記亦為一切無量菩薩之所護念故如論云若人聞是法<span class='corr'>已</span>不生怯弱當知是人定紹佛種必為諸佛之所授記第二比類對治示勝門者謂若有人能善攝化三千大千世界中徧滿眾生皆悉無餘令行十善或有眾生於一食頃於此甚深法觀察思量若挍量此二人功德彼第一人所得功德甚極微少譬如芥子碎作百分之量此第二人所得功德甚極廣大譬如碎十方世界微塵數量故如論云假使有人能化三千大千世界滿中眾生令行十善不如有人於一食頃正思此法過前功德不可為喻第三舉受持功讃揚門者謂若有人受持此論觀察義理若一日若一夜中間所得功德無量無邊不可言說不可思量假使十方三世一切諸佛十方三世一切諸菩薩以十方世界微塵數舌各各皆悉於十方世界微塵數之量不可說劫讃揚其人所有功德亦不能盡所以者何法身真如之功德等虚空界無邊際故何况凡夫二乘之人能稱讃之一日一夜不多中間受持人尚所得功德不可思議何况若二日若三日若四日乃至百日中受持讀誦思惟觀察不可思議不可說中不可說故如論云復次若人受持此論觀察修行若一日一夜所有功德無量無邊不可得說假令十方諸佛各於無量無邊阿僧祇劫歎其功德亦不能盡何以故謂法性功德無有盡故此人功德亦復如是無有邊際又云自所作之功德廻向三處一者真如二者一心法三者本覺佛性是名為三以何義故廻向三處謂為欲自所作功德令平等故廻向真如或為欲自所作功德令廣大故廻向一心或為欲自所作功德令明了故廻向本覺應如是知應如是觀如是廻向有何利益謂眾多故此義云何譬如用一微塵置大地中所置微塵與彼大地等無差別廻向法門亦如是故又譬如用一注水置大海中所置注水與彼大海等無差別廻向法門亦如是故又譬如破一小有即便與大虚空等無差別廻向法門亦如是故<span class='corr'>已</span>說舒展功德令廣門次說施於眾生普利門言普利一切眾生界者即是施於眾生普利門謂舉廣大圓滿功德周徧利益眾生界故<span class='note-inline'>(文)</span>文有廣略權實而一心二門三廻向則同一心真如皆廻向實際即眾生心及真如門也本覺即廻向菩提普利即廻向眾生皆生滅門也三無差別即三十四法大海首楞嚴王。</p>
<p>問論唯宗本經更宗別經耶。</p>
<p>答本經具攝大藏論文亦然釋摩訶衍論末頌云歡喜大士志心勸無量佛子眾海中我<span class='corr'>已</span>超毛頭三角過於生華之四根第一無數麤滿訖第二僧祇始入無如宜汝等諸佛子以於左右之兩手捧於本識之明鏡臨七識散慮之面見六塵境界之垢洗法執人我之咎汝等佛子若如是法身應化之三身如舒伊字圓現前常樂我淨之四德如入達池具出生我從四王自在處下入大海龍宮殿隨分窺諸契經海總有一百洛义數如是諸經真實法無量無邊差別義摩訶衍論立義中該攝安立具足說有善男子善女人若自手捧斯經卷名捧百洛义經者若口自誦經本分名誦百洛义經者此人所得之功德十方世界微塵數諸佛及大菩薩眾各出微塵數舌相如是微塵劫數中不息稱說不能盡何况觀察其義理思惟文下之所詮<span class='note-inline'>(文)</span>毛頭表信三角表住行向四根表四加行初歡喜地覺通如來真因開發為華權實信為左右手明鏡即本覺散慮即不覺見即始覺直指三道流轉全證三身四德自述入龍宮因緣明此略論攝百洛义經一多無礙小大相容故讀誦思修功德正等亦即現示本因决定證成也。</p>
<p>問釋論有闕當於何求。</p>
<p>答真諦三藏譯起信論并翻論㫖玄文二十卷惜今不傳按南嶽大乘止觀五番建立一明止觀依止初何所依止謂依止一心以修止觀具列眾名釋名義辨體狀體狀復有三種差別初舉離相以明淨心次舉不一不異以論法性三舉二種如來藏以辨真如初明空藏次明不空藏不空藏中初明具足染淨二法以明不空次明藏體一異以釋實有<span class='note-inline'>(云云)</span>其㫖全宗起信但開局成寛多同龍樹由得首楞嚴三昧故二門卷舒悉與修多羅合總敘十八句併立義分宛然離相淨心別敘直終不戀三界依一心法有二種門即不一不異以論法性也空不空如來藏即真如門依言二義不空如來藏初明具足淨染二法以明不空即生滅門二覺二不覺<span class='note-inline'>(無漏性淨即本覺出障淨德即始覺具足性染即根本不覺具足事染即枝末不覺)</span>次明藏體一異以釋實有為破五性三乘八識各具種子俗有真空等義將二門或分或合二義能攝能生名相盡變攝黎耶歸一法界心廣開六義與法界觀理事鎔融存亡順逆意趣無別即同見道分第二何故依止謂此心是一切法根本寂用二義非熏不顯二利不成心體平等離一切相修習止行即能除虚妄紛動自利也具順違用修習觀行令此二用顯現繁興利他也若法依本則難破壞依之修則成若不依止此心修於止觀則不得成正揀權小於菩提心未得自在所謂以生滅心為本修因欲求佛乘不生不滅無有是處第三以何依止初明以何依止體狀謂真心是體本識是相六七識是用如似水為體流為相波為用故以意識依止此心修行止觀以意識能知名義知法本寂此解念念熏於本識增益真心性淨之力更起意識轉復明利久久熏故解性圓明照體真寂意識即息爾時本識轉成無分別智亦名證智以是因緣故以意識依止真心修止行又以意識能知名義心體雖寂而以熏習因緣故顯現世出世間法不無虚相凡愚不知心作流轉生死我當教彼知法如實即起慈悲具行四攝六度等行如是觀時意識亦念念熏心成種子復不令心識為止所沒即是用義漸顯以久熏故真心作用之性究竟圓興三身攝化普門示現以是因緣以意識依止淨心修觀行第二止觀所觀境界總名三自性法謂出障真如及佛淨德悉名真實性在障之真與染和合名阿黎耶即依他性六識七識名分別性別明則有垢無垢之真實性及清淨依他性清淨分別性即同修道分第一義真實性中之有垢及染濁依他性染濁分別性即同第二義三性一體故二義不即不離第三止觀體狀初就染濁性以明止觀體狀三門初依分別性依他性二種以明從觀入止而能入真實觀隨順真如久即證入即同審觀煩惱根本從第二義入第一義復以發心<span class='corr'>已</span>來觀門方便悲願熏習力故或於定中或從定起興起大用即是真如用義從止入觀即第一義復入第二義皆止觀䨇行申兔喻正同綰巾明結現相有即非有此破相宗不以二性之無為真實性此破空宗次明清淨性中止觀亦然即時凡夫亦得作寂用䨇修謂知一切法有即非有即是用時常寂非有而有不無似法即名寂時常用顯因修即止觀䨇行不待果上皆同修道分也第四止觀除障得益復有三門約三性以明<span class='note-inline'>(云云)</span>皆由智解熏除惑染惑在解未有解起惑<span class='corr'>已</span>無前後不相見不得敵對除雖由一念解起惑不起然本識中惑種仍在故解心一念滅時還起惑用念念迭興解種分成惑即分滅分滅故惑用漸弱分增故解用轉強如是除盡登無上覺此後即判地位同證果分先識二顛倒因顛倒不生入真三摩地由依一切法根本并以意識依止此心發無塵智覺念念空本始二覺現前即同中中流入顯示正義又以何依止中次明破小乗人但以意識不依淨心之執三明破大乗人但用淨心不用意識之執前餘則不成并此小大二執偏執真妄不達性空皆住二不覺中即同未離五隂對治邪執據了義教三性合明始得圓融無礙葢相無別體全依性起由逆順用分倒正殊倒但屬情執順成逆情盡執破逆順皆如即契自心本具三大第五止觀作用止行成故體證淨心理融無二之性與諸眾生圓同一相之身三寳於是混爾無三二諦自斯莽然不二怕兮凝湛淵渟恬然澄明內寂用無用相動無動相葢以一切法本來平等故心性法爾故此則甚深法性之體觀行成故淨心體顯法界無礙自然出生一切染淨之能乃至華藏帝網開張娑婆八相示現一切法法爾一心作故即是甚深緣起之用又依華嚴三無差別建立三法妙釋法華天台傳習開本迹各十妙與經及三論無一不符。</p>
<p>問釋經題體配諦妙是矣宗屬因果從來皆指行妙今配觀照[車*丸]何耶。</p>
<p>答從始逮終須與三德三寳三湼槃三身三大乘三菩提三般若三佛性三識三道等不違則性修順逆自利利他始不紊亂妙玄云境妙究竟顯名毘盧遮那智妙究竟滿名盧舍那行妙究竟滿名釋迦牟尼又云非如非異見於三界即實相菩提我成道<span class='corr'>已</span>來甚大久遠即實智菩提我少出家近伽耶城即方便菩提又云圓教三法以真性為乘體即正因祇點真性寂而常照為觀照即是第一義空祇點真性法界含藏諸行無量眾具即如來藏乃至明三障破三障顯三身二嚴悉然故釋宗中先據迹門揀前三教因果復據本門揀諸經明佛往昔所行因果如大通智勝十六王子悉皆被拂咸是方便非今經之宗要取意為言因窮久遠<span class='note-inline'>(云云)</span>夫久遠實修初修指本門報壽報壽正屬自受用實智實相之行豈非自行二智照理理周至於迹門因果雖久近不同皆證大解脫後所起大用金口親宣於是中間我說然燈佛等又復言其入於湼槃如是皆以方便分別方便諸乘悉為資成[車*丸]攝豈非化他二智鑒機機遍二德屬二修本不相離但開示悟入是宗隨智三諦一諦皆為實智自行以智德為宗斷德為用故配觀照[車*丸]及一如來行從因至果究竟於元清淨體了無增損為自利之極致自乗運畢乘義即休為令眾生是用隨情一諦三諦皆帶權智化他則自行智斷俱為宗化他智斷俱為用故配資成[車*丸]并聖天梵嬰病五行能所具足乃盡毒天二鼓之力為利他之極致化他未畢運他不休為對性明修故合修為二二與性一如水為波二亦無二亦如波水達無修性唯一妙乘故止觀十乘成自行因果即經正觀起教一章成化他能所即經他觀開合不同圓乘三法必無孤立若不分智之權實行之一五則宗用混淆何况單取墮縱橫並別耶。</p>
<p>問華嚴既屬醍醐又名乳味有何文證。</p>
<p>答按天台觀音義疏引涅槃師子吼品以證華嚴頓機云雪山有草名曰忍辱牛若食者則得醍醐若小機之人未堪大教止有冥熏之力取譬如乳四念處亦云元佛出世為一大事因緣開發眾生諸覺寳藏譬如日出先照高山先喜先利先治先益皆由往昔數數勤修今世道成最初四益其未度者更設方便而塗熨之隱其無量神德以貧所樂法趨波羅奈便有涅槃音法僧差別名則是從頓次漸而調熟之今從此義麤為四說說即是教依教修觀即是四種四念處所謂生生四念處乃至不生不生四念處亦名藏通別圓四念處固知妙玄配乳因小機盲聾若非醍醐何云即皆信受入如來慧也。</p>
<p>問本迹十妙唯具法華第四名外以何文證。</p>
<p>答敷座宴安即安住秘藏<span class='corr'>已</span>具足本因本果本國土本壽命本涅槃及後五妙一切諸大菩薩尚住本國何况如來恒沙菩薩來聚道塲亦具感應義攝迹門十妙。</p>
<p>問本迹十妙皆不出首楞嚴定台宗有文證否。</p>
<p>答法華文句釋序品聲聞多知識眾中總論云首楞嚴種種示現稱適根性靡所不為今且近論托迹王宮降神聖后法身菩薩皆輔佛行化散影餘家從法輪初啟至得授記莂會前四味同一醍醐不令一人獨得滅度皆以如來滅度而滅度之以此推之諸大阿羅漢從法身地俯影隨緣迹臨萬水為學無學作男作女示道示俗首楞嚴力靡所不現方便善權為若此<span class='note-inline'>(云云)</span>。</p>
<p>問諸菩薩萬行首楞嚴注家判入證果七趣五十種別為助道未聞開顯之說。</p>
<p>答五十五位高下不同同一無生法忍自屬如來密因修證七趣五十種聖凡差別故名諸菩薩萬行諸菩薩則人不一萬行則行不一所依之教教亦不一所證之理理亦不一非聞灌頂章句寧知從緣故教別從說故教通從能契故行別從所契故行通理從名故別名從理故通七趣明回心不回心并彼之天王即是菩薩遊三摩提觀隂訶不成增進復指乘此心開葢令體藏教化他之權實即自行之權實體通教自行化他之權實即自行之權實體別教自行之權即自行之實按首楞嚴三昧經有四種授記適發心記得無生法忍記即真菩提路未發心記密記即岐路<span class='corr'>已</span>敘法筵清眾證金剛三昧更敘阿難及諸大眾證心慮虚凝智增悲增四記宛然施開具足若如舊判唯有實智境無權智境有佛法妙無眾生法妙是首楞嚴三昧有量而割此七趣五十種於荒外矣。</p>
<p>問經名具足五玄何以但配三法。</p>
<p>答妙玄開合雖具總論開對分別不同而譬喻總名人身開身則有識命煗分別諸身貴賤賢愚種種差降人身譬名識以譬體命以譬宗煗以譬用分別譬教相至會四悉檀亦但以分別悉檀為教相引中論亦然無別教相即可以四攝五也利根聞世界解第一義即釋名辨體<span class='corr'>已</span>足今按五名詳釋三法用中更分三世利益即攝分別在開對內攝開對在釋名內是為收別歸總依釋名即顯三法依三法即顯教相是為從總開別調御說法卷舒自在五名唱出楞嚴勝會天台位居五品能知秘藏遙申禮請正謂首楞嚴三昧普攝十方三世三寳大海也賢首曾同實义難陀三藏再譯起信作疏釋梁譯初序顯一心二門染淨恒如凡聖一致<span class='note-inline'>(此即十如因緣四四諦七二諦五三諦一實諦無諦詳畧不同㫖本無異)</span>至懸示義門苐三教義分齊二一約教詮法通局顯分齊謂以義分教教類有五<span class='note-inline'>(云云)</span>二約法生起本末顯分齊謂依此論所詮染法從本起末略有五重以對諸宗顯其分齊五重者初唯一心為本源即華嚴經一真法界然華嚴所宗雖四法界而舊疏云統唯一真法界謂寂寥虚曠冲深包博總該萬有即是一心<span class='note-inline'>(正當此門)</span>體絕有無相非生滅莫窮其始寧見中邊<span class='note-inline'>(即下心真如門)</span>迷之則生死無窮解之則廓爾大悟<span class='note-inline'>(即下心生滅門)</span>二依一心開二門一者心真如門即頓教分齊也始教中空義亦是密說此門二者心生滅門謂依如來藏有生滅心所謂不生不滅與生滅和合非一非異名為阿黎耶識即終教分齊也以始教相宗不知佛說如來藏以為阿頼耶故非彼分三依後門明二義一者覺義<span class='note-inline'>(前真如門但明心體不變此門覺義但顯染中淨相及反流還源並非起末倫次)</span>二者不覺義<span class='note-inline'>(前生滅門及此不覺即是生起次也)</span>四依後義生三細一業相<span class='note-inline'>(頼耶自體分)</span>二轉相<span class='note-inline'>(見分)</span>三現相<span class='note-inline'>(相分)</span>即唯識宗齊此業相以為諸法生起之本以彼宗未明此等與真如同以一心為源故說真如無知無覺凝然不變不許隨緣但說八識生滅縱轉成四智亦唯是有為不得即理故詮法分齊唯齊業識五依最後生六麤一智分別境界二生苦樂受三著苦樂四計名字五造業六受報二乘所明諸法唯齊苐三人乘天乘唯齊苐五若取血脉相承一向躡前起後以明生起略有八重一以一心為本二不覺一心成業相三能見相四境界相五分別相續<span class='note-inline'>(法執)</span>六取著計名<span class='note-inline'>(人執)</span>七造業八受報<span class='note-inline'>(云云)</span><span class='note-inline'>(此則唯約七種二諦分其差別玄義從淺至深此文從深至淺次苐不同㫖亦無異初圓二圓接通中利機三圓接別四別從此下逮二乘即別接通中利鈍二機由別教不顯羊鹿通教具明共不共故但義含而不詳列)</span>清凉釋唐譯華嚴全宗賢首探玄記按疏序初通序法界為佛法大宗云往復無際動靜一源含眾妙而有餘超言思而逈出者其唯法界歟<span class='note-inline'>(鈔云文有五句言意多含畧為四意一約三大二約本末三明法界類別四總彰立意（云云）會玄記云回向品說回向眾生即往復無際回向實際即動靜一源回向菩提即含眾妙而有餘彼中廣以十門三義配三回向今畧引釋此一依三法初句眷屬般若次句實相般若三句觀照般若既是即寂之照何德不具而照功無涯故云有餘次句融拂末句結屬下皆准此二滅三道初句滅業道次句滅苦道三句滅惑道三淨三聚初句饒益戒來往不息故二句律儀戒動靜皆寂故三句善法戒廣含眾德故四顯三佛性初句緣因萬行無際故二句正因一源清淨故三句了因智含萬德故五成三寳初句僧寳眾多和合故二句法寳理法為最故三句佛寳佛含眾妙故六會三身初化次法後報七具三德初句恩德化生無窮故次句斷德證真無惑故三句智德智為能含故八三菩提初句方便菩提一切菩提樹下示成正覺故二句實相菩提三句實智菩提九證三湼槃初句方便淨湼槃隱跡雙林根盡應移故二句性淨湼槃三句圓淨湼槃萬德俱圓故十安住三種秘密藏初句解脫藏往復自在故二句法身藏三句般若藏十內舉一為首展轉相由成三百門乃至無盡隨一一義具攝德用即入無礙等故知五句攝義無邊歷刦宣演亦莫能盡)</span>此即大佛頂即如來密因修證了義即諸菩薩萬行首楞嚴起信論即立義分釋論即三門本法所依根本攝末皆舉一即三建立二種明三即一實則互融唯依信解行證科判八十卷經即三種發心隨文引證不可勝舉。</p>
<p>夫論文總持諸佛秘藏廣大甚深一心二門開合自在十方三世大覺化儀始從覺樹鹿苑終逮靈鷲鶴林莫不該攝所謂洞契心源隨機巧妙也故釋論每解一法具列十門所依能依真俗融即如天覆地載海涵空遍法體難思而根本枝末義趣昭然普攝權小復不相濫名同㫖別無差即差差即無差諸佛出世唯為一大事因緣非此辯析安能顯權實施開及諸宗漸頓偏圓所契分齊猶恐昧論來源廣引眾經辯證衡嶽台嶺遙稟龍樹建立止觀五番十乘雖廣略不一共顯圓頓宗趣無別葢慮末世鈍根不達生滅門顯實正㫖與真如門異而不異或致封文執義自墜權漸將重顯所依緣體分三種差別以真如不變鎔融含攝釋本覺根本不覺作性淨性染之名以真如隨緣體空成事釋始覺枝末不覺作事淨事染之名交絡齊鎔雙冺分現重開六義具明事理無礙事事無礙之由則斷證能所本非能所從因至果若自若他皆無障礙賢首承帝心至相立圓融具德宗一乘教義分齊顯別教一乘於內即攝同教一乘明如來從頓開漸本將同體對機施權指作異體異體開權即是同體權實鎔融深廣無盡具四種法界於此疏總序懸示銷文唯據一法解惑同異或收或揀亦不墮縱橫並別曲盡始終葢慮末世鈍根不達生滅門帶權妙用與真如門同而不同或致以解為證妄稱得上人法始末開合一遵論文先序性淨隨染染性本淨復敘染法生起本末明以一心本源配華嚴一真法界具足真如生滅二門顯別教一乘不離二門開合重重無盡更依一心開二門顯同教一乘以真如門唯齊頓密攝空宗生滅門唯齊終密攝相宗依不覺九相具列權小人天階級皆據法性平等情量離合銷文亦然疏是心即攝一切世間出世間法顯一心二門二門一心疏真如門即是一法界大總相法門體無二真心為一法界疏生滅門不生不滅與生滅和合非一非異具引楞伽湼槃十地經論作以本從末攝末歸本本末平等三門四句顯離斷常此即華嚴緣起相由法性融通因果交徹亦即佛法妙眾生法妙心法妙也若達汝今元清淨體何至高推聖境疏此識有二義重言此義稍難總括上下文略序其意詳列八門收歸二義挍上一心二門作寛局義此即華嚴遠離最上第一義樂具足諸苦彼二顛倒亦即無智人前莫說是經也若達汝今枉入諸趣何敢濫同上位然本來圓融不礙行布即一而多故從平等不思議境廣列階壍曲彰二門義別九法界不同佛法界是即蓮華未敷名屈摩羅行布不礙圓融即多而一令從差別思議境滙入靈源洞見二門體同九法界不異佛法界是即華開蓮現名分陀利自然如金收具如具攝金融通隱隱涉入重重真如含攝生滅該攝成事乃不覺義故六體空乃覺義故即即則所治能治皆無故與真如不異六則所治能治皆有故與真如不同雖有同有異皆屬圓乘全揀全收揀則頓教尚非何况終實權小收則頓得雙遮終得雙照依不覺更開即攝權乘於中空宗即通教機悟空即非空即接入頓相宗即別教機悟生滅本非生滅即接入終小教此根初解闡提不信障正當理即體空之量亦復差殊悟後四麤始超凡外悟前二麤始超羊鹿從空相入終超權入頓超漸對帶前三教即攝二時淘汰為對眾機治下劣增慢各各餘習是故雙設兩關雙通兩路開遮自在與奪同時得十方三世大覺二深之用雖然諸大德所宗所釋同此論也而或合或開[車*丸]則不定其故何耶噫垂手還同萬仞崖安排正偏便落思議法門金區不轉而轉轉實不轉時方不同化儀亦變合則不妨變馬祖之文而實妙得其言外微㫖開則暗符龍祖之式而實不昧其逗機大用有二祖之開不可無南嶽天台之合有南嶽天台之合復不可無賢首清凉之開若滯句承言則雙迷權實執生滅與真如决定不同即濫惡慧不能知執生滅與真如决定不異即濫有懷增上慢矣乃二宗後裔尚有疑性具法門為濫相宗從種生現者亦有判如來藏緣起為別理者皆以權乘歸他圓頓歸自不但昧他宗亦昧自宗故咸於通起塞若深達大乘止觀摩訶止觀法界觀三種觀門無別自能了四依大士各宗論旨即權明實即實明權皆為藥因救病出金瓶矣。</p>
</div>
<div class='div-other'><a id='mulu47' />
<p class='h2'>宗鏡錄引釋摩訶衍論</p>
<ul class="">
<li>依本論略具三門<span class="note-inline">(至)</span>根本名字訖　第二十七卷<span class="note-inline">(二十之二十五)</span></li>

<li>心真如門有十種名<span class="note-inline">(至)</span>法門名字　第八十三卷<span class="note-inline">(八之九)</span></li>

<li>離心緣相者<span class="note-inline">(至)</span>依緣為境界故　第四十五卷<span class="note-inline">(十)</span></li>

<li>如來藏有十種<span class="note-inline">(至)</span>是名為十　第八十二卷<span class="note-inline">(十八之二十二)</span></li>

<li>阿頼耶識總有十種<span class="note-inline">(至)</span>諸過患故　第五十一卷<span class="note-inline">(八之十三)</span></li>

<li>凡集一代聖說中異說<span class="note-inline">(至)</span>而不出十識　第五十六卷<span class="note-inline">(三之七)</span></li>

<li>此一覺有二門<span class="note-inline">(至)</span>染淨虚空　第六卷<span class="note-inline">(六之十一)</span></li>

<li>一念初起無有初相者<span class="note-inline">(至)</span>同一覺故　第十四卷<span class="note-inline">(十二之十五)</span></li>

<li>性淨本覺中論云覺體相者<span class="note-inline">(至)</span>具足圓滿　第十卷<span class="note-inline">(十一之十六)</span></li>

<li>不如實知真如法一故<span class="note-inline">(至)</span>器世間等　第五十七卷<span class="note-inline">(七之八)</span></li>

<li>論云復次覺與不覺<span class="note-inline">(至)</span>皆如幻化　第八十三卷<span class="note-inline">(六之七)</span></li>

<li>生滅因緣者有二<span class="note-inline">(至)</span>依心而轉　第八十五卷<span class="note-inline">(十五之十六)</span></li>

<li>無為有四<span class="note-inline">(至)</span>應如是知　第五十八卷<span class="note-inline">(二十之二十六)</span></li>

<li>一心真如體大通於五人<span class="note-inline">(至)</span>無有增减故　第八十五卷<span class="note-inline">(十八)</span></li>

<li>以一切法本來唯心<span class="note-inline">(至)</span>其量等故　第四十一卷<span class="note-inline">(十二)</span></li>

<li>若真若偽<span class="note-inline">(至)</span>不斷除故　第八十一卷<span class="note-inline">(九)</span></li>

<li>又云一切諸法<span class="note-inline">(至)</span>亦不可得　第八十五卷<span class="note-inline">(十四)</span></li>

<li>又云若真若偽唯自妄心<span class="note-inline">(至)</span>無所著故　第八十一卷<span class="note-inline">(九)</span></li>

<li>又云一切諸法一心量<span class="note-inline">(至)</span>心地之海　第九十九卷<span class="note-inline">(六)</span></li>

<li>第一顯離疑信入功德門者<span class="note-inline">(至)</span>無有邊際　第二卷<span class="note-inline">(七之八)</span></li>

<li>又云自所作之功德<span class="note-inline">(至)</span>思惟文下之所詮　第四十一卷<span class="note-inline">(十七之十八)</span></li>
</ul></div></div>
<div class='div-other'><a id='mulu48' /><a id='mulu49' />
<p class='juan'>楞嚴妙指卷第一</p><p class="byline">釋弘演述</p><p>一切經首如是我聞皆尊者稟命所宣而㫖隨教異別傳心印唯屬圓宗本經繫尊者自述應迹發心上感大覺救護囑累所謂如是之法佛祖密付汝今得之其善保護。</p>
<p>說法不應時總是非時語機緣相扣交拄箭鋒智藏發光傍資鞭影得入首楞嚴三昧是為一時從自恣咨疑欽奉慈嚴乃至正像末眾生因結集文言悟入皆此時也十世古今不離當念若於五時中或前或後定在一種則落情見安足以盡迦陵仙音感應十方之玅如法華食頃已經六十劫顧取何為定耶故曰欲識佛性義當觀時節因緣時節若至其理自彰佛在祗桓精舍十方微塵國土一時開現其世界中所有一切諸大菩薩皆住本國合掌承聽十方微塵如來異口同音十方如來諸法王子交光灌頂先過去世恒沙劫中微塵如來乗此心開得無上道即穢即淨即一即多即剎那即曠劫是為不可思議。</p>
<p>歎德十二句關定全經阿難入魔歸佛俱從悲智所流正同圓覺十二大士為末法啟請智論云阿難雖能得阿羅漢道以供養佛故自不盡漏以此大功德故雖非無學在無學數中雖未離欲在離欲數中此猶隱實說權未及本經開權顯實葢悞墮婬室則似不能超欲已失威儀而云嚴淨毘尼應身無量者所謂有大悲故不住湼槃有大智故不住生死雖隨順佛智而示入聲聞辟支佛地雖得佛境界藏而示住魔境界雖超魔道而現行魔法雖示隨順一切世間而常行一切出世間法按如來不思議境界經中復有無量百千億菩薩現聲聞形亦來會坐其名曰舍利弗乃至阿難等故知住首楞嚴三昧菩薩皆普現色身轉化無盡如魔界行不污之流或逆或順不可思議問然則悲淚自責及悟理斷惑皆虛耶曰不虛以於當後二機有大利故維摩云眾生病故菩薩病眾生病愈菩薩病亦愈問然則於自斷惑義何居曰留惑元是大悲斷亦如是。</p>
<p>從初至同來佛所證信此後發起便入正宗總敘十八句顯本迹十妙皆不離首楞嚴故云即時如來敷座宴安為諸會中宣示深奥親入此三昧則見祗園一會儼然未散權實眾機如良馬見鞭影早已歷塊過都若於此中覓其所宣所示竟無名身句身文身可作三慧鑽研之路正當說示即無說無示正當無說無示全體說示所謂塵說剎說熾然說曾無間歇同餘佛土以菩提樹光明天衣香飯寂寞無言作佛事亦是全離四句性計生生不可說不生生不可說生不生不可說不生不生不可說也休夏自恣咨决心疑併恒沙來聚共啟楞嚴勝會普益現在未來即是有因緣故亦可得說也比丘菩薩似分小大然觀阿難滿慈匿王各當咨疑之一龍蛇混雜凡聖難測宛然不起滅定現諸威儀別敘中求開奢摩他路重扣身心結解將勅文殊選擇圓通放光現瑞得未曾有與總敘全同若非背塵合覺影響發起之眾安能轉輪度生與大覺等法筵清眾即皆住本國及寶光灌頂者三處十方相照文殊所領即俱願樂聞及皆得本心者三處恒沙亦相照權機覲佛尚有去來以不知轉識現故見從外來如實修行常見法報二身無來無去故皆言住華嚴疏云文殊自往福城者以根尚微故未發心故大悲深故德雲已去善財往求者機漸勝故已發心故顯重法故末後普賢不就善財不往顯法界位滿無去來故經中文殊五見為上首者即雜華金色世界十首義敷座宴安則來者表定慧相依不來相而來不見相而見也後文兩奉聖勅兩發問端為一經關鍵初則表信禁於邪術力不自由皆信不具將呪往護解脫來歸依信力得見佛法僧信能降魔信能轉業信能必到如來地也次則表解佛令阿難指是見非見皆兩印如是大眾一時惶<span class='corr'>悚</span>失其所守文殊請問是義所歸答十方如來及大菩薩於其自住三摩地中見與見緣并所想相如虛空華本無所有此見及緣元是菩提妙淨明體云何於中有是非是見道之義於此明徹後明二見妄隂入界大山河大地終而復始即如虛空華義本如來藏玅真如性清淨本然即玅淨明體義次則表行二十五聖各述成道方便奉㫖說偈修道之義於此明徹阿難大眾明了其家所歸道路十恒沙眾皆得本心遠塵離垢獲法眼淨次則表證正觀文終請問經名開權顯實揭一經大㫖阿難大眾頓證心慮虛凝從前所領恒沙菩薩超二僧祗證果之義於此明徹雜華經中彌勒大士語善財言文殊師利於一切處咸得究竟文殊即密因普賢即萬行毘盧遮那即大佛頂究竟即首楞嚴問佛法大海既信為能入何以經初先敘眾疑答疑與悟互為緣起所謂機教相扣也一切經首咸具此意何况根本法輪入大乗論第一偈云薄福之人不生於疑能生疑者必破諸有湼槃迦葉品云善男子如是諍訟是佛境界非諸聲聞緣覺所知若人於是生疑心者猶能摧壞無量煩惱如須彌山若於是中生决定者是名執著大集經中有生疑菩薩告舍利弗若不發菩提心於佛法中終不生疑譬如灌頂剎利王太子成就王相應紹王位是故每常諮問治國之法我當云何華嚴如來現相品疏問諸王菩薩位皆圓極何得有疑有云為眾生疑故有云希佛果故又顯因果懸隔故上二解初權後實可通餘教此經若實若權無非法界之疑以疑為有力與所說證為緣起故此事舊爾海印頓現疑之與答念念常疑念念常斷緣起法界理應爾故此中攝機最廣意含八教俱不出首楞嚴定菩薩既遍十方塵剎剎塵之多權實大小不等其疑亦應無量今所結集但載文殊阿難及會中匿王滿慈之疑匿王滿慈既因阿難問畢發難阿難亦因匿王滿慈問終騰疑具互相知義即不定教也其餘諸大菩薩皆住本國合掌承聽恒沙菩薩十方大阿羅漢辟支佛俱願樂聞一會同聞而證復不同如一切普獲金剛三昧皆得本心遠塵離垢性比丘尼得阿羅漢結經名處始證心慮虛凝人既不一疑豈是一疑既不一决疑亦豈是一而文中不復更載具互不相知義即秘密教也問答皆舉十方如來初末皆示超路即頓教也同一無生法忍開五十五路廣攝三乗於中因緣和合有生有滅命持聲聞四棄八棄攝藏四句推檢無生立乾慧地攝通分五位階級差別立四加行攝別即漸教也周徧含容不可思議即證純圓故言為諸會中遍十方界諸則不一遍則普通智入三世悉皆平等其身充滿一切世間其音普順十方國土而邪觀但列須彌山形世界亦是順娑婆一類之機十卷文言如以片葉現無邊春耳大覺應機所演修多羅碎塵剎而莫數非證首楞嚴三昧何能傳持。</p>
<p>問古註自殷勤啟請下始屬正宗前文為發起序如無量義之為法華前序十八句中尚未標名何以知為總說下文乃別說耶答無量義為序法華葢本從一法出生無量以故會三歸一首尾照應天台所謂開為合序也天親菩薩以十七名釋玅法蓮華無量義乃其一亦云此十七句法門者是總句餘句是別故諸佛行住坐卧說法利生無不住首楞嚴定而普應群扣現示[車*丸]儀非同下位實有出入敷座宴安即雜華如來現相各隨其類為現神通法筵清眾得未曾有即普賢入於如來藏身三昧從此定出而海會悉皆同證下文顯密說示一一彰此力用七徵之首以三摩提名告當機大眾乃為未證者說故天親論科十地品約證三分序為序分三昧分為正宗加分以去悉屬流通從古所科僅同彼約教三分義且殷勤啟請始入正宗則匿王設齋以下但得其事而<span class='corr'>已</span>不知如來阿難一倒一起互為碪椎破邪顯正如來全有力阿難全無力因邪啟正阿難全有力如來全無力逆順緣起作主作賔從始離魔發心究竟見修證入乃至廻途復玅皆不離首楞嚴三昧也。</p>
<p>十方如來得成菩提妙奢摩他三摩禪那此即初時眾海三百一十問實智實行也最初方便即兼四時施開種種難問權智權行也首提汝我同氣即事即理即迹即本全顯別同一乗若開若合即首楞嚴即觀音金剛三昧如來同阿難是為下合阿難同如來是為上合阿難同如來即如來同阿難如來同阿難即阿難同如來是為上下合不思議如來鈎錐互用復徵於我法中見何勝相阿難果述見相發心云云璢璃喻淨解脫德也舉一即三意顯果上三德非九法界之所能同尚墮縱義佛示常住真心性淨明體常即法身淨即解脫明即般若二觀始末皆以璢璃明月喻顯因中三德九法界眾生無不圓具囑令直心詶問則同十方如來一道出離所謂佛自住大乗如其所得法以此度眾生也將何所見誰為愛樂當下撥塵見佛此意甚微而當機在座示同盲聾竟呈用我心目故舉賊侵喻云使汝流轉心目為咎與十方諸佛指生死結根唯汝六根同然雖流轉窮其體性如虛空華本無所有故舉討賊喻云若不識知心目所在則不能得降伏塵勞更徵唯心與目今何所在若知落處則全身舊住妙莊嚴海與十方諸佛指安樂妙常亦汝六根同阿難乃據同異失凖之相云如是識心實居身內此第一口款也汝今現坐四句定境之內外汝今堂中二句定見之先後亦有眾生在此堂中映上心在身內不見如來見堂外者映下必不內知云何知外在堂不見如來能見林泉無有是處此第二口款也遂按定云汝亦如是若汝現前所明了心實在身內牒其第一口款爾時先合了知內身十句合其我在堂中五句如何不知詰也在堂不見如來能見林泉無有是處是汝所言汝及眾生必不內知云何知外豈不自違第二口款果知在堂不見如來能見林泉無有是處則能見林泉不見如來謂之在堂無有是處矣即將其無有是處之判判其實在身內之非說喻未終遽舒金色臂摩頂告示阿難及諸大眾有三摩提云云仍囑諦聽且道作何聽始符超路之㫖阿難放一拈一佛即隨其所拈者盡為拈却層見疊出把手拽不入是則曲在阿難不在佛也阿難元為現未眾生皆有此曲以故展轉生曲是則曲在眾生不在阿難也試就演若迷頭以喻無狀狂走處處尋覓舉似智者智者曰頭若可見無有是處此七徵也汝頭元在何向他求此八還也汝頭唯一從何得有是與非是文殊請决也所見眉目體不可得本是汝頭三科七大也<span class='corr'>己</span>頭不見鏡頭可見由汝惑生清淨本然云何忽生山河大地也直終再此詢問之訶葛藤剪盡狂性自歇歇即菩提也。</p>
<p>從其面門放種種光真如自體相有大智慧光明義故一光具種種即真如成生滅種種同一光即生滅皆真如七處反詰遣其躲跟當機未瞥復有真際之問故假光瑞重為發揚表言說示相垂慈無二諸修行人義含五性外道諸天魔王及魔眷屬即無性聲聞緣覺不能得成無上菩提即三乗性兼具即不定性從極果下揀始列別成意顯前四教修證帶權正他二觀俱入玅莊嚴海方為無上依圓宗三性以分真妄元明即圓成如一華巾識精即依他如綰六結用攀緣心為自性即徧計如昧巾執結全因真如隨緣變起八識故有生滅門本覺不覺非一非異為三性離即之由非異故與生滅不二是不即之不離非一故與生滅不同是不離之不即非一全體非異本覺唯見不覺遂成三性差別由汝枉住九法界自昧一如唯依徧計妄執依他即自體為能障自體為所障自體為在障他觀從無間獄上至五隂垂盡具列凡小權漸所墮枝岐生死根本何嘗即元清淨體然乗此心開即同過去恒沙如來生死根本亦何嘗離元清淨體非異全體非一不覺唯是本覺遂成三性相即由汝頓悟佛法界但離徧計依他無性本即圓成即自體為能除自體為所除自體為出障正觀從三漸次獲無生法忍仍歷五十五位始證等覺元清淨體何嘗即生死根本然覺際入交即同如來逆流度生元清淨體亦何嘗離生死根本能生諸緣指真如不變舉體隨緣緣所遺者指真如隨緣舉體不變結解同所因聖凡無二路欲指其際誠為不易是以剖析在先隨即舉拳勘騐振威頓喝云此非汝心因其驚怖摩頂重示云我非勅汝執為非心令知侵國之賊被侵之王不二而二二而不二一切俱非一切俱即離即離非是即非即三如來藏心豈九次第定有漏心想所能測量故復從容徵詰搜竭贓私直令伎窮默然自失當此之際可謂四楞塌地掇在面前眼辦手親一逴逴得便能羅籠三界提㧞四生所謂從上爪牙也問佛破執恡心唯對六塵何以判通八識答金口剖出惑汝真性失汝元常元常真性皆指本覺則認賊為子正指不覺非第八識不足以當之按文雖指六識然六識所依即是第七七復依八八亦依七八識未破必同流轉達流轉無性即證無生但齊前六安足以詶真際之問問此三性差別即無差別餘經論中有文證否答法華方便品十如是釋論三十一一一法各有九種達磨鬱多羅會通為一天台宗天親論何等法云何法何似法何相法何體法四番十八句義作四種釋一約十法界二約佛法界三約離合四約位顯甚深境界不可思議復引釋論七十九云不可思議名不决定出一切心心數法出一切言語道不能行不能到今無始生死根本即九法界無始菩提湼槃元清淨體即佛法界共論即十法界也分二根本皆指汝今即離合也揀別成不知即約位也無上菩提唯十方如來能證即約佛法界也後二即正觀前二即他觀華嚴一乗教義分齊引攝論婆羅門問經中云世尊依何義說如是言如來不見生死不見湼槃於依他中分別性及真實性生死湼槃依無差別義何以故此依他性由分別一分成生死由真實一分成湼槃釋曰依他性非生死由此性因真實成湼槃故此性非湼槃何以故此性由分別一分即是生死是故不可定說一分若見一分餘分性不異是故不見生死亦不見湼槃云云真如有二義不變隨緣依他有二義似有無性所執有二義情有理無由真如不變依他無性所執理無故三性一際更無有異此則不壞末而常本又由真如隨緣依他似有所執情有三亦無異此則不動本而常末問依他似有豈同所執是情有耶答由二義故無別一以彼所執執似為實故無異法二若離所執似無起故真中隨緣當知亦爾以無所執無隨緣故由前三義與後三義不一故分妄真二本由前三義與後三義不二故咸指汝今從始逮終皆據真妄交徹以詶若悟此㫖性相融通即入無障礙法界。</p>
<p>阿難已知流轉心目為咎重復悲淚求發妙明心開我道眼如來胸涌寶光徧灌諸如來頂及阿難大眾顯圓明心眼九法界本來具足但得遠塵離垢不必更求若仍執吝分別覺觀盡落今時心眼何由開徹故重就眼根拳理令其悟入直示以如是見性是心非眼又令已開悟者自述客塵義即以如是轉問阿難又於兩答語雙印如是遂普告大眾云云如將折箸攪動滄溟無限魚龍方知以水為命豈是尋常游泳轍迹淨名云法不可見聞覺知若行見聞覺知是求見聞覺知非求法也若阿難兩答果能親契何以勅令更觀蓋此際權機大眾緣影客塵之義住明昧兩岐分別正熾即就其中剖出主客令微密觀照果知搖動為塵不住為客矣云何以動為身以動為境此非搖動耶非不住耶但有解認便是客塵即<span class='corr'>已</span>流轉故曰從始洎終念念生滅既認妄法即背真如故曰遺失真性顛倒行事性心二字即本覺<span class='note-inline'>(上文常住真心性淨明體如是見性是心非眼下文性未曾皺惟心所現若真汝心則無所去云何離聲無分別性皆與相照)</span>物字指以動為身以動為境之解即不覺<span class='note-inline'>(下文汝身汝心皆是妙明真心中所現物亦與此相照)</span>輪廻流轉而曰是中曰自取葢顯不離所解汩沒情波此處權實不測收放同時能發伏疑能開妙慧能决差別之法能證本有同大覺世尊不以二相見諸佛土機鍵之妙啟閉得宜阿難大眾果扣現前生滅與不生滅二發明性此欲指妄外之真真外之妄迢然分明也佛就現前生滅中指出不生不滅之性葢離生滅即無不生滅體但不擬心時一一天真一一明妙一一如蓮華不著水若昧不生滅性遂成生滅相法身流轉五道名曰眾生眾生於無生中妄見生滅故指匿王性未曾皺滅元不滅而一音各解匿王但知捨生趣生未悟金剛常住阿難乃云若此見聞必不生滅云何名我等輩遺失顛倒亦全迷徵印訶責并今直指真性所在故曰知見立知即無明本知見無見斯即湼槃垂手正倒之詰正示此㫖共一手也而垂[監-皿+立]成差喻同一見聞覺知也而倒正有異垂即換首為尾正皆成倒[監-皿+立]即換尾為首倒本是正雖同一體得失懸殊故云一倍瞻視悟此則見䨇訶阿難再示匿王無不自在昧此則見前後自語相違如來前訶元為顛倒阿難再問亦為顛倒顛倒不明故初以垂手問後以垂手合皆喻阿難大眾以動為身以動為境認悟中迷倒與正反特假正以相形玩如來之身名正徧知汝等之身號性顛倒唯有一正一倒相對十方如來出離生死皆以直心正人說邪邪無非正海印發光故也用諸妄想此想不真邪人說正正亦成邪塵勞先起故也舉喻<span class='corr'>已</span>竟即令就身諦觀何處顛倒全機把定間不容髮若向佇思停機影子瞥動處捉敗當下灑然矣阿難終不領悟遂發海潮音示以色心諸緣皆妙明真心中所現物此猶鏡現影像不從外入不從內出都無自性舉體圓明即上文能生諸緣緣所遺者指本明也云何遺失本玅圓妙明心此猶對像而不識鏡即上終日行而不自覺指遺明也阿難解得客塵之理身心泰然自謂開悟不知此隨語分別即名為迷如耳食者因聞影像全體是鏡遂認影像為鏡實際居於目前翻成名相之境自然外見內執以色空相傾相奪迷妙明而為空色棄廣大而逐身心故云晦昧顯所遺所認相也皆由一念倒情所現不離真心故重示以依正虛空皆妙明中物上文所指乃阿難圓成現量一真如海而阿難隨佛聲塵認此六精漚相為不生滅豈非迷中倍人故更設海漚喻喻現前一念認悟中迷即為遺失。</p>
<p>阿難未承悲救深誨寧悟顛倒由緣心聽法而妙明圓滿不得同正徧知今始垂泣自述悟佛現說法音云云此心即緣心也曰未敢認曰徒獲此則從前認妄猶未契真之明證也阿難爾時雖識認悟中迷之謬猶墮明昧兩岐但上文倒在於即如來以離藥治之今又倒在於離病則挍前更隱特為指出云尚以緣心聽法此法亦緣遂舉指月喻喻阿難從前至今展轉隨語生解如靈龜曳尾致妙明心體不得現前以手指月示人即上重答遺失也應當看月意在阿難親薦也亡月亡指明暗不了指未敢認為本元心地猶滯方便中也誌公云恰似失乳孩提仰面看他師口此際尚不知言句落處何能自識阿難判為非得法性者此也從若以分別去即前別有全性深㫖令不離指端親見月體雙治即離之過我汝二字示以主客義法音色相皆我而分別法音色相在汝若果汝心豈因我有而後有因我無而遂無耶因我有無皆汝對客所現之相而汝自昧是以前則求月執玄影今又離迹逐飛禽進退觸籓自生艱阻若洞見澄寂之體身心圓明不動道塲安得妄認亦奚至別求此心即應離分別音有分別性正明主義主無攸往若謂離聲無性則但見為俶裝之客而昧此掌亭之主矣故曰若真汝心則無所去云何離聲無分別性聞聲之心既爾五塵悉然分別俱無之際正好消息若認為無與拘舍離亦何以異是則離緣無性之說不可以合掌亭之喻明甚無往之義前<span class='corr'>已</span>印阿難此更云有分別性云掌亭無去名為亭主云云何離聲無分別性可想世尊不一提撕引機發悟之巧云何二字難離聲無性之解為謬阿難<span class='corr'>已</span>不敢認非遣執認亦猶就八緣說還正顯示不還之主非遣八緣也故云離諸法緣無分別性則汝心性各有所還云何為主主則無還照應掌亭如揭開雲霧令見晴空猶問玅明元心云何無還不知即客去不遑主無攸往至此尚未親契則知尚無有靜尚無有止秪依佛語生解何嘗離倒迨後開悟自言銷我億劫顛倒想不歷僧祗獲法身法身不獲皆由顛倒正倒之義前後疊明用彰離合故云反觀父母所生之身猶湛巨海流一浮漚起滅無從得無罣礙兩處海漚喻同而了然之與執認實雲泥矣問佛所指見性云何證知不帶權漸唯指不生滅答碪椎互應皆為發妙明心開清淨眼從胸示悟從五體示證而灌凡聖頂平等無二七大文云聽嗅甞觸覺觸覺知妙德瑩然此顯性德六自在王內瑩發光全性起修鎣十方界全修入證故屬正觀澄瑩生明久成清瑩則義含五位具足施開也問二觀既分正邪邪盡心開亦入覺海古今諸注有合有否若不剖明何能息多岐亡羊之嘆答法無差別差別由機若據五百身因皆非佛意三十二不二未契默然震旦宗論釋經不違教理之規暗蹈忘言之域唯南嶽帝心等諸宗先德而<span class='corr'>已</span>若據無非正說有悟有證各得如來一解脫門自神龍翻譯以來從本經悟入者不少惜言句流傳未得盡見於燈錄僅露一斑而渡河深淺接藥醇漓各隨根器如長水寂音中峰天如論著皆從自受用三昧所流然稽之文殊阿難二大士結集之文與馬龍二祖所造之論不無出入何况未具法眼者雖然機亦無差別差別由法但得乗此心開亦何異行於非道也體他觀之意略附於後長水[琥-儿+(((嘹-口)-小)-日+目)]公從瑯琊鑪鞴中出剖明大理指示用心義多淳正諸注無出其右但引論配經於直指之玅尚未盡符<span class='note-inline'>(彼疏懸敘十門一尅示真三昧二廣破諸妄執三開示妙明心四决斷眾疑網五辨析修行門六分別邪正行七顯呪功能勝八證入有階降九廣示諸魔境十究盡妄想源解十方菩薩謂此等安居非止一處故云十方限內修行莫盡通達從師指授夏滿方遂故云咨决解宣示深奥謂如無量義經為一乗本必有經目隱而未來科初破阿難認妄迷真顯如來藏指七徵之文為推妄所在二根本為破妄心顯真心解令諸闡提隳彌戾車引湼槃經一闡云信提云不具或云焚燒善根彌戾車云樂垢穢人此等全不識佛法即邊邪不正之見由謗正法死墮邊地永不識佛阿難意請自知真際即離邪見亦兾展轉令無信根斷善眾生毀滅邪見謂因果不二不二之體本周法界名大菩薩無明即明無所移動名皆住本國冥合此理隨順不逆名合掌承聽大眾將悟斯理故今預此表示第三經末大眾領悟是此表也解一切眾生從無始來十三句指凡夫外道常等四倒聲聞緣覺無常等四倒故云種種不敘五道故云乃至科為雙示真妄二源妄源屬生死根本真源屬元清淨體釋元清淨體又引起信一識二義以元明配覺義識精配不覺義舉拳下喝為推徵妄體重請開示為顯示真心始具引一心二門分利鈍根器論斥論會求開道眼去作破妄見顯真見宜就淺近寄明深微解云何汝今分以動為身念念生滅認物為<span class='corr'>己</span>作凡夫無常計常遺失真性顛倒行事性心失真為二乗常計無常匿王章為破斷阿難重扣為破常謂世人不依本分以正為正而別生異見以倒為正故云一倍瞻視解隨汝諦觀五句謂佛若是倒汝名佛身何處名倒汝若是倒汝名自身何處名倒此令其識顛倒處解汝身汝心四句謂心現身心如鏡現物物不是鏡物體虛故鏡不是物鏡體實故虛實既辨由是正倒於茲可識解認悟中迷謂迷即不覺妄身心也不覺處覺如像處鏡虛實可辨今棄如鏡之本性執似像之身心不辨虛實斯為大失故云認悟中迷前云名字何處今正指顛倒處也科阿難承佛悲救以後為廣約緣塵正顯真見謂對手觀河示見無生相淺意深猶成隱密故科麤論漸明今此<span class='corr'>已</span>下破除名相不落戲論分明顯會（云云）)</span>夫妙明真心即上定正他二觀即順逆修離此性修別無真三昧經初十方咨疑敷座宣示即首楞嚴王非別有經目隱而未來也從總開別於徵心之首唱出三摩提名唯顯心智路絕不思議境二根本文中普現十方塵剎諸大菩薩皆住本國與上相照即菩提普光根本法輪常恒之說前後際而無涯龍樹親入龍宮見上中下本下本之半流入此方尚列七處九會今正當逝多林會也當機大眾不知真際寂常即聲聞在座如盲如聾也重令阿若憍陳如說客塵義分明不動覺塲遊化鹿苑也頻訶顛倒即方等對三彈斥也依生滅示不生滅色無邊故般若無邊即可還明無還即物轉明轉物即般若帶二淘汰也文殊請决後具載耶輸授記持地聞經祗夜伽陀特標妙蓮華名即法華開顯也邪觀中引璢璃善星頻稱我滅度後即湼槃扶律談常也但觀法華一光東照彌勒文殊互舉諸佛化儀如來告舍利弗廣明五佛說法無一非從頓開漸故云始見我身聞我所說即皆信受入如來慧即指十方菩薩除先修習學小乗者我今亦令得聞是經入於佛慧即指休夏比丘此乃頓漸施開一化[車*丸]則西方馬龍二祖東土南嶽天台賢首清凉造論疏經皆標一心在初二門居次於生滅門列覺不覺以分迷悟偏圓始不失於一乗道分別說三逗機方便義疏懸談亦引賢首約法生起本末會釋全經何以銷文復沿舊注科審問發心為彰其妄失七徵為推妄所在二根本方開一識二義令入無生法忍方顯一心二門不知最初即<span class='corr'>已</span>頓示一真心源二門皆各總攝一切法七徵正顯離言依言二種真如欲其離念得入非徒令海會推妄而<span class='corr'>已</span>也按論不覺義即無始生死根本覺義即元清淨體二義能攝能生皆指汝今據能攝則顯不即之不離攀緣心即能生諸緣識精外無別生死根本生死根本外無別識精據能生則顯不離之不即用攀緣心為自性即遺此本明妄生真隱遂有六道三乗情量差別真生妄滅仍分滅異住生階級不同而妄本開權權即是實真本證實實不外權但以識精配不覺元明配覺則妄源非不覺妄非妄本真源雜不覺真非真本妄真各標義不明生死根本在識精外識精在生死根本外皆指汝今義亦不明何能詶真際所詣又各住本國及恒沙來聚一聞仙音頓達即實之權密因無非萬行於深入三昧中廣具度生方便達即權之實萬行無非密因於廣開四攝內了徹一真心源若得理遺事得事遺理自行化他二智未徹安能不歷僧祗銷顛倒想耶無上菩提雙含正他二觀先揀大乗次及羊鹿後列魔外由執五性三乗名信不具故云諸闡提若從五道揀至別成但齊藏教正觀成無上道他觀圓滿菩提互映之文作何銷釋從求開道眼去接機大用迥出隂界若割裂章句分配凡小阿難迹寄小乗而指其計常匿王迹示凡夫而指其計斷則凡小斷常義皆不定阿難本問寂常心性陳那主無攸往匿王性不生滅皆是明常阿難雖解見性非靜非動而即以此為悟正墮客塵未離生滅故如來方印即訶既訶復示因其不契重為喻明垂臂為倒[監-皿+立]臂為正令知同一身心正不是倒名正徧知倒不是正號性顛倒佛身汝身雖勅平等諦觀稱顛倒者落處唯歸汝身清淨法身何得濫此况作垂順[監-皿+立]逆之解則文義皆違葢遺認二字就當機情量推窮始能辨的不然縱分疏倒正義理遠推三細六麤生起次第與當下無關對手觀河如來明標建大法幢我今示汝不生滅性安得云麤論漸明不名正顯也若以經初總敘為別教一乗自匿王設齋後為同教一乗庶不背頓漸施開法施之式寂音合論<span class='note-inline'>(云唐賢首承習儼公立五教初小乗為情有持戒修福生天獲報（云云）義學之師判此為大乗終教兼於頓圓謂有證有修同小乗故是大不然如圓覺澄鍊三觀洗滌四相取證於長期較功於半偈非有證有修乎而世尊親判曰頓教大乗學者當推世尊之意知此經事頂法故亦名頓教也又問圓覺之敘眾德則文殊普賢金剛藏諸大菩薩此經之敘眾德止曰善超諸有成就威儀嚴淨毘尼其所以異安在曰經各依所緣此以阿難為緣起故也世尊於金剛般若曰為大乗為最上乗者說及觀其詞㫖曰持戒修福者於此章句能生信心持戒修福非成就威儀嚴淨毘尼乎依義學之師則違世尊明告之義也余嘗深觀知其簡要精妙深切著明愍眾生流轉皆由着欲於諸欲中唯[婬-壬+(工/山)]為重（云云）又問於此特言真發明性則亦有妄發明性乎曰有之夫任運徧知本妙而常寂者真發明性所謂十方如來同一道故出離生死皆以直心是也違時失候妄覺而強知者妄發明性所謂用諸妄想此想不真故有輪轉是也本一體也以無性無時故隨所用之有異耳任運寂而常知則合本妙違時失候而覺則合妄塵馬鳴曰本性清淨無明不覺染心相現雖有染心性常明潔染心之相即現行無明明潔之性即不動智體有僧問雲庵雜華論稱現行無明即是如來不動智此實難信如何得解時有童子掃地雲庵呼之童子回首雲庵曰非不動智乎又問如何是汝佛性童子左右視罔然而去雲庵曰非現行無明乎真發明性譬如明珠之光常自照珠孔子曰思無邪近之矣妄發明性譬如東方將旦澄滓之間已有精色易曰蒙雜而著近之矣又曰菩薩行同體之悲者以身為異道故以身為異道所以具足萬行法華經以妙莊嚴王為邪見家而白佛則曰世尊未曾有也如來之法具足成就不可思議微妙功德於此言三摩提者亦以資發變化定乃能具足萬行而妙莊嚴路者但方便智而<span class='corr'>已</span>非首楞嚴大定具足萬行者也故曰一門超出耳又云經以尊頂法示明見佛性為宗方將顯發入神精義而先示客塵二字之義何也曰一切眾生違背此法久矣身心等相渾是無明故根塵未辨主客猶昧三世諸佛法施之式自淺而深故且以靜顯動耳經起吾今為汝建大法幢至下文幻妄稱相其性真為妙覺明體處義分九叚皆世尊大慈以智方便令微細觀照破滅無明無明未盡名未成佛無明略說有二種一者根本二者現行何謂根本無明曰謂一切不知故喻如生盲者以生即無所見故無所復疑眾生不知有佛性亦復如是世尊憐愍於此如世神醫以金錍括膜發其光明使其分辨諸境曉然無惑如敘動靜敘斷常敘正倒敘彼我是也故初自舉手飛光以顯發動靜二相故第二令觀河呈見見不生滅地分斷常故第三示倒手明隨順妙覺名正徧知若不隨順號性顛倒故此中兼破舊注垂順[監-皿+立]逆其義橫入如羊袖續狐裘第四指非是物而見不見者即自體故又問何謂現行無明曰橫生種種疑故喻如夜行之人暝無所見以無所見故則有疑心眾生疑以障道亦復如是世尊擕之於此又如世導師執持火炬破其疑暗使其昭然親證無惑如敘大小敘前後敘堅執敘成壞等是也故第五自觀四天王勝藏寳殿退居室中見非舒縮故第六擇其見精出離是非是無前後故第七使自甄明有自然體破堅執故第八示見見之時見非是見非因緣所成就故又將欲敷衍大陀羅尼諸三摩地妙修行路譏訶阿難強記無益為說二種顛倒見妄是為九叚方起下文以示五隂行相之義)</span>洪公從真淨鑪鞴中出機用圓活所指真妄二發明性引起信華嚴論證以雲菴公案甚有理致惜猶未盡發其秘及以此㫖通銷經文夫本一體者即大佛頂任運徧知本妙常寂即覺義正觀也違時失候妄覺強知即不覺義邪觀也但正邪之分對未悟說果契無性無時隨所用之有異無不自在則資發變化方便智皆首楞嚴圓覺文殊普賢金剛藏即順修法華妙莊嚴王即逆修本經阿難等即順即逆十方如來非順非逆五教淺深不同同有修證小空相三教從實所施之權終頓二教依權所開之實權實無礙乃得入圓一蒙開顯利他之權即自行之實自行之實即利他之權何得謂妙莊嚴路非首楞嚴具足萬行而一門超出為但超方便智耶妙莊嚴即湼槃海也路即真菩提路也一門超出即乗此心開也既知身為異道所以具足萬行又謂方便智非首楞嚴則前後自違若以戒福獲報人天因果濫小乗人空有修有證便屬小教則五種名義亦紊判屬頓教同於圓覺挍古判終兼頓圓不甚相遠據九叚分文以陳如為小乗匿王為俗諦尚不及寄明密示等科猶得二智雙行少分意趣唯破垂順[監-皿+立]逆如羊袖續狐白之裘甚當而但以隨順無明為言亦未見印訶同時隨答匿王再驗阿難語脉佛所提汝字即童子也具引十方如來同一道故因其不薦乃就汝今尅示二根本即雲庵兩問意也童子本非二童子自二故雲庵方便指出若唯見為二仍辜負雲庵夫童子罔然於雲庵雲庵豈罔然於童子謂雲庵初喚再喚其用有異則是因童子以判雲庵當機大眾二發明性之問正在訶倒之際却不引此以釋而乃別設問端致雲庵與大覺合符之妙不得盡顯耳中峰本公徵心辨見或問論心見真妄同異異同凡聖悟迷區分隔越處不昧體裁堪為雲庵呼童子注脚惜未以此按二觀之文微細銷釋會解若經其手定必更可觀孤山<span class='note-inline'>(解常住真心謂即下文如來藏心圓融三諦也用諸妄想謂九界眾生不達此三本唯一念於是六趣見其假（此即頼緣之假也）二乗見其真（即偏空之理也）菩薩見其中（別教地前唯見但中）皆由不了圓融妄生取著故致輪轉二種生死解譬如國王為賊所侵至使汝流轉心目為咎謂王譬真心汝合國王心目合賊發共喻修止觀解七徵云總此七番似破四性在內潛根見內似自性在外似他性中間似共性隨合無著似無因性故龍樹云諸法不自生亦不從他生不共不無因是故說無生如來七番破盡使介爾妄心無逃避處妄賊既破真王得顯無生之理於茲見矣利智上根已合潛悟為中下輩更廣說耳解我佛寵弟二十二句阿難謂值佛起善謗法造惡皆由推窮尋逐之心此則但執妄心能造不知真心本具正同前三教人若圓發心觀所造唯見理具在性則全修成性起修則全性成修解若離前塵有分別性即真汝心謂分別性即妄心也若此妄心離塵有體則容是真心既離塵無體非妄是何應知即真汝心乃暫縱之語非顯真也解認悟中迷云諸佛成道空界依正無非佛之真心佛心既然汝心亦爾今既不達名悟中迷)</span>既知從初開示唯據圓融三諦七徵為破四性妄賊既除真王即顯則欲令心入無生法忍正對當機認真妄二本唯在生滅除妄顯真如來常說十八句明一心二門從來不離若汝執恡十八句現對六塵破離此覺知更無所有濫不了義我非勅汝下正反合明示入忍方便若將即真汝心作暫縱語便濫偏空偏假釋認悟中迷亦未見藥病相治之意從訶倒以至八還皆不得旨吳興<span class='note-inline'>(解當汝發心五句云夫如來身相乃因緣所生法也隨機所見四種不同謂生滅無生無量無作四見雖異一境是同今欲破生滅之心顯無作之理故舉所緣之境以問能緣之見如醫設藥先審病源解七徵云若四性未破此覺了心世而非諦破性執已乃名世諦世諦虛假猶存於相若破此相方名真諦亦曰第一義諦智者云世諦破性真諦破假假破即相空性破即性空由是言之經文七番義含二空解求開道眼云當知如來善巧方便從麤至細自淺由深開示阿難奢摩他路解如是見性是心非眼云世尊說性具四種所謂空明心眼今舉三緣但心為主燈眼是助第六意識<span class='corr'>已</span>為前文所破今正指眼根能見之性名之為心是心無記去真稍近若深說者即見精明元但此中未彰灼而示且通漫云心耳解陳那章云此中所問且約昔時小乗所悟欲將動以譬妄不動譬真<span class='corr'>已</span>上經文雖明見性不動然猶未論此見亦妄離見乃真解八還此問心性云何無還向下別指見精為不還者葢前文已說如是見性是心非眼故然其見精真妄猶雜所以廣約緣塵揀出真性披沙若盡金體自純（云云）)</span>既知如來欲顯無作之理七徵義含二空則從始逮終皆不落漸次心即本覺見即大智慧光明即令陳那所述之主亦即重示匿王彼不變者元無生滅雖一境是同四見成異然前三教非今所談仍作從麤至細指無記之性去真稍近者而言則是以九法界眾生所解判如來所示况從訶倒至八還全不知落處也正脉<span class='note-inline'>(科正宗分為二一經中具示妙定始終二經後別詳初心[監-皿+糸]要科見道分為奢摩他修道分為三摩提證果分為禪那奢摩他又二初銷倒想說空如來藏次審除細惑說後二如來藏空藏又二初如來破妄顯真謂此中於識全破其妄於根多顯其真少破其妄於隂入處界一一破妄顯真於七大全顯其真惟破識畢竟破餘皆不畢竟破釋汝我同氣以至七徵之文謂斥破所執妄心以開奢摩他路令其先悟此識非心釋二種根本謂妄真皆稱無始如金之與沙不可詰其先後識精元明者六根所具圓湛不生滅性識精乃其總名本唯一體若應六根而列別名當是見聞覺知嗅嘗六精佛釋偈文謂陀那細識正此識精然亦以識為名者乃是第八識海非比前六諸緣是此識海所生諸浪虛妄無體前六能遍緣一切而獨於本生識海自緣不及如眼不自見故曰緣所遺又於建大法幢處科帶妄顯真先引法相宗自凡位至七地名黎耶識八地至等覺名異熟識佛位名陀那識三位名異體不異庵摩羅方似圓教佛位之識云今所顯者於凡夫分上唯黎耶實體其體全是真心而具無明雖具無明而眾生分上捨此無別真體今佛於破妄之後應當機之懇求急欲其捨彼識心認此根性雖有二種顛倒見妄姑帶之而且不遽破（云云）)</span>全以惡慧之解解訶惡慧之文故科釋名相無一不謬阿黎耶具攝六趣三乗即生死根本庵摩羅具攝十號四德即元清淨體而三如來藏非則俱非即則俱即離即離非是即非即眾生無始輪轉病在不知如迷東為西方實不轉安可以依他無性平等之體濫徧計所執智論云佛為法王為眾生故或時略說或時廣說有眾生於色識中生大邪惑於心數法中多有錯謬故說五眾有眾生心心數法中不生邪惑但惑於色為是眾生故說色為十處心心數法總說二處有眾生於心數法中少生邪惑而多不了色心為是眾生故說心數法為一界色心為十七界今經六入即十二處中開出七大前六即根塵即色隂識大即識隂見道分雖列眾名修道觀隂判悟證淺深唯據五隂五隂隨執之相總屬不覺破則全破五隂本具之性總屬本覺顯則全顯安有不同乃於一法異名妄生差別<span class='note-inline'>(或謂决定破盡或謂少破多顯或謂破妄顯真或謂全顯其真及方便决擇平等普融)</span>作前後相違之解何也起信論所言法者謂眾生心賢首釋云如來藏在纏自性清淨心具和合不和合二門即首示汝我同氣也七處徵詰即不和合真如門開二根本即和合生滅門然在纏出纏染淨相翻悉由真如真如是生滅體二門本不相離故生滅門雖標阿頼耶名名同義別隨教淺深此識定妄與真異體相宗家義空始契真空宗家義終教性真相妄頓教相全是真如第二月非真非妄揑所成故方順圓宗清凉釋華嚴問明品緣起甚深中云<span class='note-inline'>(揀定所問謂凖此問意離如來藏不許八識能所熏等別有自體能生諸法唯如來藏是所依生亦不可言八識無二類故名心性一以能生種種非相違故亦非第八而為性一熏成種種非相違故心性之言非第八故答中既言法性示生不言第八無生示生明是真如隨緣耳文殊欲顯實教之理故以心性而為難本欲令覺首以法性示生决定而答海會同證楞伽密嚴皆廣說故若爾瑜伽等中異熟頼耶從業惑種辦體而生非如來藏隨緣所成如何會釋葢<span class='corr'>瑜</span>伽等中對於凡小約就隨相假說楞伽密嚴對大菩薩依於實教盡理而說既機有大小法有淺深教有權實故不相違又如阿毘達磨頌云無始時來界為諸法等依攝論等就初教釋云界者因義即種子識寳性論翻此頌云此性無始時等彼論就實教釋云性者謂如來藏性如聖者勝鬘經說依如來藏故有生死依如來藏故有湼槃以此等文故知兩宗不同淺深可見（云云）)</span>又釋教化甚深中云<span class='note-inline'>(若佛不見生空則無大智便成謗佛若見空而化豈不違空空有相違進退何據下答意云佛見眾生本來自空非斷空故不礙隨化佛知眾生不能自知真空故悲以隨化隨化即空不異眾生空故二不相乖良以攬空為眾生生與非生唯一味故不增不减經云即此法身流轉五道名曰眾生法身眾生義一名異以斯義故佛見眾生舉體自盡本是法身不須更化大智現前見於法身隨緣即眾生故大悲攝化今以寂滅非無之眾生恒不異真而成立是故不動真際無化而化以隨緣非有之眾生恒不異事而顯現故不壞假名化即無化所化既空有不二能化亦悲智不殊不礙有而觀空方能入理不動真而隨化方能究竟化他眾生不知此理故流轉無窮今令眾生悟如斯法是則真實化他非惟十隨不違空理亦由此十方契真空故淨名云當為眾生說如斯法是即真實慈也)</span>菩薩依經造論各隨所宗總此如來藏心相宗八識流轉真妄各別性宗真如隨緣證二轉依得實遺權尚未深契何况真妄混淆於權教義尚未了也問彼疏<span class='note-inline'>(謂無始生死根本為無體之體無始菩提湼槃元清淨體為實有真體懸示義理分齊中說此經之分齊謂所指根性近具根中徧為四科七大體性即如來藏真如隨緣所成陀那細識乃頼耶別名而異生翻染小乗向大皆當成佛正屬終實之教歇即菩提圓照法界兼屬頓圓二教又謂約法生起本末五重顯此經深淺文既雜明真妄而會妄歸真從真起妄與夫真妄和融等叅而詳之唯齊於心生滅門不違前終教分齊若更細研會妄皆歸妙真如性亦兼齊於心真如門亦不違前兼屬頓宗)</span>亦引如來藏緣起之㫖銷經亦說兼於頓圓挍今有何差別答彼疏<span class='note-inline'>(指無始生死根本屬思惟分別六識指無始菩提湼槃元清淨體屬白淨無記六根乃第八識海)</span>雖引性宗之文僅成相宗義以相宗唯齊三細彼指根屬陀那陀那即業相根即轉相乃迷本明所起見分既云此經分齊齊心生滅門則其立義當依論中二覺二不覺不容紊亂賢首疏<span class='note-inline'>(以無明中反對詮示義真如中翻妄顯德義得本覺名由無明中能知名義真如中內熏義得始覺名)</span>約淨法明心生滅是名攝出世間<span class='note-inline'>(由無明中覆真義真如中隱體義得有根本不覺由無明中成妄義真如中顯妄義得有枝末不覺一切染法皆是不覺相故)</span>約染法明心生滅是名攝世間竟將枝末不覺內轉相立為真體證經中元明本明以不覺義釋覺義認世間法作出世間法不知識海即根本六精即枝末唯有生死根本指何者為元清淨體。</p>
<p>問彼疏亦指六根所具圓湛不生滅性豈非元清淨體答心生滅門二義能攝能生以不覺熏本覺故生諸染法淨即隱滅以本覺熏不覺故生諸淨法染即盡滅根立則見相宛然成三細不覺之相是染生非淨生義亦是染生乃淨滅義經云知見立知即無明本謂之為真豈非以西相生為東相生耶根解則相見皆空成三空入流得忍是染滅非淨滅義亦是染滅即淨生義經云知見無見斯即湼槃無漏真淨謂古注破見精為誤豈非疑西相滅為東相滅耶如來藏緣起宗以真如為實體八識為幻相則當判真極於真如心源判妄齊於根本不覺而反妄歸真必破盡不覺了八識空全證真如始為究竟覺彼疏雖引如來藏隨緣成八識之文然其㫖趣多據愚者難分識與根以判根真識妄不出相見俱存義縱謂實體在六根中六塵但是根影六識又是塵影亦不出攝相歸見義以六七無體銷七徵至默然自失亦未離攝末歸本義若依性宗六識無體正當始覺八識有體正當不覺指真明妄俱墮顛倒何能契生滅門義。</p>
<p>問二門相通不覺全體是覺則九相亦可攝歸真如以離真無別體故答二門出入不同現九相時不生不滅與生滅合具背覺合塵覆真隱體成妄顯妄四義獲無生法忍生滅與不生不滅合具背塵合覺反對詮示翻妄顯德真如內熏能知名義四義若依彼疏則是以出真如門入生滅門不覺之相為真以出生滅門入真如門離相證如為誤矣按清凉釋華嚴六地三界所有唯是一心云然此一文諸教同引證成唯心云何一心而作三界略有三義一二乗之人謂有前境不了唯心縱聞一心但謂真諦之一或謂由心轉變非皆是心二異熟頼耶名為一心揀無外境故說一心三如來藏性清淨一心理無二體故說一心此初一心菩薩不為此觀後二一心經意正明通於三觀廣開有十初之一門假說一心<span class='note-inline'>(謂實有外法但由心變動故下之九門實唯一心)</span>二相見俱存故說一心<span class='note-inline'>(此通八識及諸心所并所變相分本影具足由有支等熏習力故變現三界依正等報如攝大乗及唯識等諸論廣說)</span>三攝相歸見故說一心<span class='note-inline'>(亦通王數但所變相分無別種生能見識生帶彼影起如解深密經二十唯識觀所緣緣論具說斯義)</span>四攝數歸王故說一心<span class='note-inline'>(唯通八識以彼心所依王無體亦心變故如莊嚴論說)</span>五以末歸本故說一心<span class='note-inline'>(謂七轉識皆是本識差別功能無別體故楞伽云藏識海常住境界風所動種種諸識浪騰躍而轉生又云譬如巨海浪無有若干相諸識心如是異亦不可得既云離水無別有浪明離本識無別前七)</span>六攝相歸性故說一心<span class='note-inline'>(謂此八識皆無自體唯如來藏平等顯現餘相皆盡經云一切眾生即湼槃相等楞伽云不壞相有八無相亦無相如是等文誠證非一)</span>七性相俱融故說一心<span class='note-inline'>(謂如來藏舉體隨緣成辦諸事而其自性本不生滅即此理事渾融無礙是故一心二諦皆無障礙起信云依一心法有二種門乃至不相離故又密嚴云佛說如來藏以為阿頼耶及如金與指環喻等又勝鬘云自性清淨心不染而染難可了知染而不染亦難可了知皆明性淨隨染舉體成俗即生滅門染性常淨本來真淨即真如門斯則即淨之染不礙真而恒俗即染之淨不破俗而恒真是故不礙一心雙存二諦深思有味)</span>八融事相入故說一心<span class='note-inline'>(謂由心性圓融無礙以性成事事亦鎔融不相障礙一入一切一中解無量等一一塵內各見法界天人修羅不離一塵其文非一)</span>九令事相即故說一心<span class='note-inline'>(謂依性之事事無別事心性既無彼此之異事亦一切即一上文云一即是多多即一等)</span>十帝網無礙故說一心<span class='note-inline'>(謂一中有一切彼一切中復有一切重重無盡皆以心識如來藏性圓融無盡故)</span>上之十門初一小教次三涉權次三就實後三約圓中不共若下同諸乗通十無礙本經具一代化儀全揀全收全收下逮二乗全揀上齊終頓古今諸註各住情量非二祖三論何能圓契無上寶印也。</p>

<p class='juan'>楞嚴妙指卷第一<span class='note-inline'>(終)</span></p></div>
</div><!-- end of div[@id='body'] -->
</body></html>