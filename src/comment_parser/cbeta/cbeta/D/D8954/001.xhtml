<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>儀註備簡</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<div class='div-other'><a id='mulu2' />
<p class='h2'>儀註僃簡序</p><p>雲棲大師為宗教總持秘宗顯教獨以淨土一門徧攝羣機稱為永明復生天如再出非虗語也於時諸大弟子有得其宗者有得其教者俱指不勝屈而教則最初為紹覺慧文兩師紹師性嚴冷居土橋顓以弘法為事數十年如一日慧師性蕭散無定居晚乃居桐塢揮麈之暇時以山水為適亦遂老而㤀疲兩師生平趨向若水火不相入而相得甚驩海內學者叅土橋未有不叅桐塢者一時如兩龍門焉雲棲著述多宗賢首兩師願獨精天台兼精相宗土橋會下得法如雲今四方登座諸名宿強半皆出其門而初現居士身後現比丘相者則為靈源法師靈師弱冠即有志大法抱本環聽入室請益至曉夜㤀疲寒暑不輟者幾二十年盡得紹師閫奥以去游都門落髮受具稱人天師余友太和蕭大行伯玉淹通內外典特精相宗嘗語余曰靈師如許作唯識解願為潤文伯玉眼孔高門庭峻乃肯執筆以俟靈師則師之卓識淵抱為世所宗葢可知矣一日自都門還將為住山計余先大眾齋沐請曰佛法得人而傳全賴英絕領袖之者力為唱導即如方今法席之盛遡流窮源假使當日無雲棲則無土橋桐塢無土橋桐塢則無吾師暨諸師而法堂外草深一丈為日久矣今吾師盡得紹師閫奥不為接引後學計而徒守其硜硜者以老高則高矣回思土橋桐塢以及雲棲數十年諄諄弘法付囑之意母乃<span class='corr'>剌</span>謬不倫師抑何忍也靈師於是飜然許可有寳方上人者發廣大心延至菴居擇上根弟子得二十許人為傳台宗三大部餘暇兼及相宗從師得法者復指不勝屈儼如土橋會下焉嗚呼盛矣[(厂@((既-旡)-日+口))*頁]三大部多引諸經論以為證而諸經論散在大藏學人隨閱隨簡不勝其勞每有舉一廢百之嘆師特從大藏拈出成帙名曰僃簡予及家倩沈子澤民時供筆札抄冩讀者便之余又慮僅為諸大弟子帳中秘不能公之人人也力請流通師復許可今先刻儀註僃簡一種餘當從檀波次第乞成焉師曰居士不可無一言志其顛末余不能辭遂為述吾師得法之源及結集僃簡之因如此若師之戒行精嚴道德淳僃種種足為人天師表者異日自有如椽大筆曲為冩生非區區一時筆墨所能縷及也。</p>
<p style="margin-left:1em;text-indent:-1em">崇禎丙子中秋日雲棲弟子聞啟祥大晙敬書於吳山鳥窠</p>
</div>
<div class='div-other'><a id='mulu3' />
<p class='h2'>[備-用+冉]簡序<span class='note-inline'>(板藏昭慶寺貝葉齋流通)</span></p><p>夫勞苦而㓛高者莫著書若也其事有二冩有伐山者有庀材者何謂伐山日南之荅朔漠之參豫章踰嶺梨[冬-ㄆ+朿]亂河披荊鑿險而求之者有人矣而用彡者[(厂@((既-旡)-日+口))*頁]不能扵需用之際而且北且南且山且水僕孫道途也縱能之必迂日煩神或未及用而顛者有之又為人冩不憚以其身羅四方之物而致之通邑大都以供人不時之需是所謂庀材者也內典台宗如智者大師章安荊谿四朙諸尊宿所著最為廣博無涯讀者目眩神駭浩汗莫知其端倪五味八教罔不該括吾沼其功在伐山而當今靈源法師所集備簡誌書吾謂其㓛在庀材或曰台宗闡教則有玄籤攵句記用觀則有止觀輔行撮其大綱又言四教儀集註以至其他部帙不可勝舉其詞奥澁使人目瞪而不淂下口呿而不淂唫後人涉獵稍闖其藩而慮遠畏難至有葛藤之[言*几]註〃束之高閣奚以益為余曰是不然正以其繁不淂不扵繁中求捷徑也夹其所著詳引本教旁及他宗就一書中<span class='corr'>已</span>動各書百十部呈覽者未數頁即須覔他書以補其所引而他書又浩渺一時不獲現前則一日所閱幾何[備-用+冉]簡則随其所引若經若註若內外諸書無不循序次列凢所欲購盡在案頭不必出門跬步而日南朔漢踰嶔亂河之物森然羅致百城南面樂莫大為庀材之㓛與伐山䓁之亡為異而[(厂@((既-旡)-日+口))*頁]可少之乎故有佛教不可無台宗也有台宗不可無[備-用+冉]簡也繇[備-用+冉]簡以通台宗繇台宗而三觀圓脩吾知未散靈山必為點首有如是捷徑之書而不思繙閱吾末如之何也雖然著書者之勞苦而㓛高自在也。</p>
<p style="margin-left:1em;text-indent:-1em">崇禎丙子六月望日雲栖菩[薩-產+(辛/工)]戒弟子南五陳昌遇廣[泳-永+朕]和南題</p>
</div></div>
<div class='div-other'><a id='mulu4' />
<p class='h1'>儀註僃簡目錄</p>
<ul class="">
<li>第一卷
<ul class="">
<li>天台</li>

<li>此本俗名今依釋典</li>

<li>此山即大師棲身入寂之所</li>

<li>頓等四教古師亦用</li>

<li>四河入海四姓出家</li>

<li>約時破古</li>

<li>華嚴處會三十九品</li>

<li>昔生垂化之地</li>

<li>譬喻一釋格他譬法不周</li>

<li>勝鬘經</li>

<li>五種不飜</li>

<li>圓教八義</li>

<li>如來乗如實道來成正覺</li>

<li>華嚴後無等覺</li>

<li>法報不分二三莫辯</li>

<li>上品相好下品尊特</li>

<li>約二現釋三品相好</li>

<li>境本定身</li>

<li>華嚴三照涅槃五味</li>

<li>十二部經華梵名義</li>

<li>如聾若啞</li>

<li>領解如來擬宜之時</li>

<li>後分則有等</li>

<li>木樹草座皆表三藏詮生滅故</li>

<li>一酬釋尊行因本願</li>

<li>二赴五人本願先悟</li>

<li>三報今日侍奉之勞</li>

<li>最先得度在一切人天羅漢之前</li>

<li>方便</li>

<li>四大弟子齊<span class="corr">已</span>分領</li>

<li>二乗各有十智</li>

<li>彈偏折小嘆大褒圓</li>

<li>修空觀用事識見生身住權理等</li>

<li>事業二識為見相之本</li>

<li>恣殃掘之譏</li>

<li>任淨名之折</li>

<li>四無常偈</li>

<li>三根解源</li>

<li>長者十德</li>

<li>法身無病隨機權示</li>

<li>十八空</li>
</ul></li>

<li>第二卷
<ul class="">
<li>置毒發毒</li>

<li>金光明等別為一緣</li>

<li>一音</li>

<li>當分跨節</li>

<li>考彼問辭自見</li>

<li>五味半滿相成</li>

<li>二鳥俱遊</li>

<li>雖復俱遊行藏得所</li>

<li>妙法</li>

<li>蓮華</li>

<li>迹門三喻本門三喻</li>

<li>開權同體異體之辯</li>

<li>權實之語非獨今經</li>

<li>時人謂華嚴勝</li>

<li>開示悟入四意消之</li>

<li>不妨高位不棄眾生</li>

<li>四種四諦</li>

<li>四不可說</li>

<li>八不淨</li>

<li>贖常住命之重寶</li>

<li>二經教意起盡是同</li>

<li>十六意揀二經</li>

<li>別教復有四</li>

<li>別圓知人法不可灰斷</li>

<li>藏通且須順於二諦</li>

<li>生酥益相熟酥益相</li>

<li>密成通益密成別益</li>

<li>華嚴頓乳通則至後</li>

<li>三藏通亦至後</li>

<li>方等至法華後</li>

<li>證昔通記</li>
</ul></li>

<li>第三卷
<ul class="">
<li>一淨當名任運有常樂我</li>

<li>影傍經論立此藏通別圓</li>

<li>正教小乗傍教菩薩</li>

<li>靜法苑師毀之於前清涼觀師讚之於後</li>

<li>舊醫戒定慧</li>

<li>三人亦通諦緣度三</li>

<li>聲聞總相智緣覺別相智菩薩總別相智</li>

<li>三界分九地</li>

<li>梵語</li>

<li>象胥通四方之語</li>

<li>十六遊增獄</li>

<li>內障外障無障</li>

<li>三類鬼</li>

<li>阿修羅</li>

<li>毘摩質多生舍脂</li>

<li>酒能昬性起過</li>

<li>性戒莫問受不受等</li>

<li>性戒即舊戒</li>
</ul></li>

<li>第四卷
<ul class="">
<li>世出世間禪</li>

<li>支林功德</li>

<li>娑婆世界主梵天王尸棄大梵</li>

<li>離喜而純樂受</li>

<li>無想天</li>

<li>無煩雜無熱惱等</li>

<li>四空定</li>

<li>滅三種色</li>

<li>無色界色</li>

<li>合經墻壁譬</li>

<li>色是無教法</li>

<li>五衰相</li>

<li>四空瘡癰病箭觀等</li>

<li>百八見等</li>

<li>五利使</li>

<li>五鈍使</li>

<li>二十五冥諦</li>

<li>六諦</li>

<li>見中思推利思背上思</li>

<li>十纏</li>

<li>三結</li>

<li>六度攝三十七</li>

<li>當分道品相攝道品</li>

<li>道品通正助漏無漏等</li>

<li>通大地數九心數等</li>

<li>四如意足</li>

<li>定力若成能於諸禪互無妨礙</li>

<li>藏別不即通圓談即</li>

<li>四諦分對真俗</li>
</ul></li>

<li>第五卷
<ul class="">
<li>空門二十七賢聖</li>

<li>賢人有二聖人有二十五</li>

<li>信行法行</li>

<li>身證</li>

<li>俱舍則無身證</li>

<li>賢者善直</li>

<li>五停心通於四教</li>

<li>五停心對圓五品</li>

<li>五停心名五門禪</li>

<li>轉兼具治</li>

<li>三種貪</li>

<li>九想觀治貪欲</li>

<li>六種欲</li>

<li>三種嗔</li>

<li>慈悲喜捨四無量心</li>

<li>四師數息</li>

<li>用息明六妙門謂數隨止觀還淨</li>

<li>一念十二因緣</li>

<li>剎那十二因緣</li>

<li><span class="corr">束</span>十二為三道輪轉相生</li>

<li>業道</li>

<li>三種障念三身治</li>

<li>觀體非念觀是其慧</li>

<li>七賢位人明識四諦</li>

<li>從此生煖法等四句</li>

<li>煖頂忍世第一各有三品</li>

<li>世第一三品</li>

<li>中忍減緣行</li>

<li>所留一行隨行者所宜</li>

<li>十六行義</li>

<li>八番減緣行</li>

<li>盡是色界法住定地法</li>
</ul></li>

<li>第六卷
<ul class="">
<li>聞唱善來即證羅漢</li>

<li>大論俱舍七種般</li>

<li>開三般為九</li>

<li>一萬二千九百六十種般</li>

<li>圖中引五差</li>

<li>羅漢名含三義</li>

<li>金剛三昧</li>

<li>重空三昧</li>

<li>電光三昧</li>

<li>九想</li>

<li>八念</li>

<li>十想</li>

<li>八背捨</li>

<li>八勝處</li>

<li>十一切處</li>

<li>九次第定</li>

<li>師子奮迅三昧</li>

<li>超越三昧</li>

<li>觀練熏修</li>

<li>壞法不壞法</li>

<li>約性共揀判慧俱</li>

<li>約正助判慧俱斷結</li>

<li>得滅盡定</li>

<li>十四變化</li>

<li>十八變化</li>

<li>三種念處</li>

<li>四韋陀典</li>

<li>果性退否考論祖誥</li>

<li>此生之中必得無疑</li>

<li>信法利鈍</li>

<li>通辯四果退不退</li>

<li>無作之業至未來世</li>

<li>孤調解脫</li>

<li>辟支迦羅</li>

<li>獨覺三類</li>

<li>二辟支三義分大小</li>

<li>迦葉舍利弗等是辟支根性</li>

<li>支佛是法行</li>

<li>四流</li>

<li>隨母氣息上下出入</li>

<li>三十八個七日</li>

<li>推因知果</li>

<li>推果知因</li>

<li>約十二支觀愛觀見</li>

<li>華飛釧動</li>

<li>三家二即</li>
</ul></li>

<li>第七卷
<ul class="">
<li>令生事善故作是說</li>

<li>雖修性念處而不斷結</li>

<li>無脂肥羊</li>

<li>會釋二論斷伏不同</li>

<li>證四真諦方斷塵沙</li>

<li>十種小刼</li>

<li>拂石芥子刼</li>

<li>從古釋迦緣</li>

<li>不生三惡道位不退等</li>

<li>既云斷惑故知通佛行因之相</li>

<li>三祇等義</li>

<li>種相不拘前後</li>

<li>福義多途</li>

<li>六度滿相</li>

<li>三十二相</li>

<li>道樹<span class="corr">已</span>前四波羅密滿</li>

<li>彌勒值佛必有超刼</li>

<li>八相</li>

<li>三轉十二行法輪</li>

<li>度三根性</li>

<li>老比丘</li>

<li>三百由旬</li>

<li>諸般若有二乗得道</li>

<li>通有三義</li>

<li>藉通開導</li>

<li>總相別相等智</li>

<li>當教三乗共位</li>

<li>三乗共借一教</li>

<li>菩薩借別一教</li>

<li>別為菩薩立忍名</li>

<li>三處初燄</li>

<li>三地據斷見初四地據斷見後</li>

<li>通雖二地斷時仍促等</li>

<li>聲聞位齊七地</li>

<li>十力</li>

<li>四無所畏</li>

<li>通教諸位</li>

<li>布施攝眾生等</li>

<li>通教有合身義</li>

<li>一金剛土臺成道四機所見不同</li>

<li>八相稍異三藏</li>

<li>三種意生身</li>

<li>一生實相二生法界</li>

<li>列八二諦章安作七二諦消之</li>

<li>七種二諦</li>

<li>風流二諦</li>

<li>一真含二中</li>

<li>寄三法以示三根解源</li>

<li>四地為上六七為中八九為下</li>

<li>約證道邊唯明一接</li>

<li>巧拙論體析</li>

<li>對破外道汝析非正</li>

<li>朱雀門中何妨庶民出入</li>
</ul></li>

<li>第八卷
<ul class="">
<li>別教八義</li>

<li>無量四諦</li>

<li>華嚴正當歷別之行</li>

<li>十住多明圓義等</li>

<li>六輪</li>

<li>五行</li>

<li>隨機明位增減不同</li>

<li>今家借用教證二道</li>

<li>華嚴十地論師不分圓別</li>

<li>四教俱論三根出假</li>

<li>別教因緣假名</li>

<li>十信通伏諸惑正伏四住</li>

<li>五忍判別圓</li>

<li>此十通名住</li>

<li>塵沙譬無知數多</li>

<li>一切智</li>

<li>身子六住有退</li>

<li>十行從空入假觀無量四諦</li>

<li>若住於空與二乗何異等</li>

<li>道種智</li>

<li>此十通名回向</li>

<li>方便有餘土</li>

<li>實報無障礙土</li>

<li>六地斷思與羅漢齊</li>

<li>別人不知本覺之性具染惡德</li>

<li>因果三法縱橫</li>

<li>圓教詮因緣即中道等</li>

<li>三諦圓融</li>

<li>圓信圓行等</li>

<li>三因開發即初住位</li>

<li>天女訶身子</li>

<li>圓位淺深</li>

<li>仁王十四般若</li>

<li>大品四十二字</li>

<li>三漸次</li>
</ul></li>

<li>第九卷
<ul class="">
<li>一塵有大千經卷</li>

<li>十法成乗十心成就</li>

<li>法者謂眾生心</li>

<li>表法約理</li>

<li>心佛眾生三無差別</li>

<li>三法各有二造</li>

<li>能破三諦相着</li>

<li>能立三諦之法</li>

<li>能妙三諦之法</li>

<li>唯法華別約六時五悔</li>

<li>懺悔法</li>

<li>後一雖可獨修不進須假前二</li>

<li>三懺功能</li>

<li>五石五芝</li>

<li>坐法</li>

<li>扇[打-丁+虎]</li>

<li>十惡</li>

<li>彌勒五悔</li>

<li>天台建立解行</li>

<li>了修即性全性起修</li>

<li>法藏華嚴皆有別願</li>

<li>懺悔義廣位位橫論各有三障</li>

<li>讀誦品</li>

<li>南嶽為他損<span class="corr">已</span></li>

<li>天台為他損<span class="corr">已</span></li>

<li>三術</li>

<li>三[車*丸]</li>

<li>四安樂行</li>

<li>圓家五品擬對三藏五停心</li>

<li>四信</li>

<li>伏忍諸教初心無此氣分</li>

<li>獲旋陀羅尼</li>

<li>十信有百橫竪十乗</li>

<li>別圓即離不可一混</li>

<li>謂成妙覺謬之甚矣</li>

<li>一切種智</li>

<li>龍女成佛權實</li>

<li>從智證法</li>

<li>五眼洞照</li>

<li>斷最後窮源微細無明</li>

<li>道窮妙覺位極於茶</li>

<li>無上士</li>

<li>弒無明父斷貪愛母</li>

<li>境智寂滅</li>

<li>隱前三相</li>

<li>六即</li>

<li>六種即名皆是事理體不二義</li>

<li>世間常住</li>

<li>無情佛性</li>

<li>唯色唯聲</li>

<li>貧女寶藏力士額珠</li>

<li>三障理全是佛</li>

<li>相似即</li>

<li>喻始似本</li>

<li>稱隨分覺</li>

<li>修善修惡性善性惡</li>
</ul></li>

<li>第十卷
<ul class="">
<li>入體之門四教四門</li>

<li>門門十乗</li>

<li>方便名善巧</li>

<li>遠近方便</li>

<li>橫竪該羅</li>

<li>方等夢王</li>

<li>五科陶師譬</li>

<li>引證道定復以律儀為根本</li>

<li>十戒五支戒通大小乗</li>

<li>六物啚</li>

<li>頭陀抖擻分衛自資</li>

<li>乞食十利</li>

<li>蘭若十利</li>

<li>慶吊俯仰等</li>

<li>外護善知識</li>

<li>同行善知識</li>

<li>教授善知識</li>

<li>五欲過患</li>

<li>金石[糸*系]竹等</li>

<li>仙人聞舍脂語失通</li>

<li>因五欲招過</li>

<li>三世九惱</li>

<li>眠名增心數法</li>

<li>掉悔葢</li>

<li>猶豫</li>

<li>五葢棄法</li>

<li>調食</li>

<li>眠是眼食</li>

<li>三事合調</li>

<li>行五法合譬</li>

<li>十法通名乗</li>

<li>現前陰妄一剎那心</li>

<li>揀思議心取不思議心亦性德境</li>

<li>揀境及心</li>

<li>去思議取不思議</li>

<li>即於境種而生於果</li>

<li>修德境推本具心離四性計</li>

<li>化他境解離四性無妨四說</li>

<li>但推本具理心</li>

<li>初心依理生解與起教後心不同</li>

<li>不得而得三諦宛然</li>

<li>境前發心</li>

<li>重發誓言</li>

<li>縱橫具破</li>

<li>橫竪通塞</li>

<li>一心具三破</li>

<li>通塞</li>

<li>於通起塞能破如所破</li>

<li>節節撿挍通塞</li>

<li>應須七科次第調試</li>

<li>圓理不開須修事助</li>

<li>初入外凡外招名利</li>

<li>三術</li>

<li>似愛頂墮</li>
</ul></li>
</ul><p>儀註僃簡目錄<span class='note-inline'>(終)</span></p>
</div>
<div class='div-other'>
<p class='h1'>儀註僃簡</p><p class="byline">山家後學大惠集</p>
<p class='juan'><a id='mulu5' />第一卷</p></div>
<div class='div-other'><a id='mulu6' />
<p class='h1'>天台</p><p>輔行云。天台者。天者。顛也。<span class='note-inline'>(云云)</span>至故以名焉。又有云本名天梯。謂其山高可登而升天。後人訛傳。故云天台。又章安山記云。本稱南岳。周靈王太子晉居之。魂為其神。命左右公改為天台山也。若准孫公山賦云。所以不列於五岳闕載於常典者。以其所立幽奥其路曠逈故。未知章安所出。西方風俗稱名為尊。如子之名兼於父母。佛當生彼預設斯儀。使慕德稱名故也。此方風俗避名為敬。故以所居而顯其人。</p>
</div>
<div class='div-other'><a id='mulu7' />
<p class='h1'>此本俗名今依釋典</p><p>輔行云。今釋典中所言天者亦名最勝。亦名光明。文句四云。天然自然樂勝身勝。光明疏記引大經。一者世間天。如諸國王。二者生天。從四天王乃至非非想三者淨天。謂四果支佛。四者義天。謂十住菩薩以見一法是空義故。大論明三種天。一假名天。即世天也二生天。三清淨天。則兼三乗也。</p>
</div>
<div class='div-other'><a id='mulu8' />
<p class='h1'>此山即大師棲身入寂之所</p><p>輔行云。儀同沈君理。請住瓦官。開法華經題。停瓦官八年。講大智度論。說次第禪門。蒙益難紀。爾後徒眾轉多。得法轉少。妨我自行。化道可知。羣賢各隨所安。吾欲從吾志也。吾聞天台地記稱有仙宮。若息心茲嶺。展平生之志。于是陳太建七年秋九月從茲始入天台。宣帝勑額云。禪師創立天台。宴坐名岳。宜號修禪。<span class='note-inline'>(云云)</span>。安禪而化至五品等者。此出臨終行位也。不出禪定端坐取滅。故云安禪而化。開皇十五年自荊下鄴。至十六年重入天台。至十七年晉王請出。至石城。謂徒眾曰。大王欲使吾來。吾不負言而來。吾知命在此。故不前進。於石像前口授遺書。<span class='note-inline'>(云云)</span>吾今最後策觀談玄。最後善寂。吾今當入。於是教維那曰。人命將終。聞鐘磬聲。增其正念。唯長唯久。氣盡為期。云何身冷方復響磬。言<span class='corr'>已</span>跏<span class='corr'>趺</span>。唱三寶名。而入三昧。即其年十一月二十四日未時端坐入滅。滅後祥瑞等。具如別傳。即是住觀行位首楞嚴定而入滅也。</p>
</div>
<div class='div-other'><a id='mulu9' />
<p class='h1'>頓等四教古師亦用</p><p>妙玄云南三北七。南北地通用三種教相。一頓。二漸。三不定。華嚴為化菩薩。如日照高山。名為頓教。三藏為化小乗。先教半字。故名有相教。十二年後為大乗。說五時般若乃至常住。名無相教。此等俱為漸教也別有一經非頓非漸。而明佛性常住。勝鬘光明等是也。此名偏方不定教。此之三意通途共用也。諸師述頓與不定不殊。漸更為三。<span class='note-inline'>(云云)</span>。藏等四教起自天台大師。影傍經論立此四教也。如三卷初。</p>
</div>
<div class='div-other'><a id='mulu10' />
<p class='h1'>四河入海四姓出家</p><p>阿含云東殑伽河。從阿耨達池銀牛口流出。遶池一匝。入東南海。南信度河。從阿耨達池金象口流出。遶池一匝。入西南海。西縳芻河。從阿達池琉璃馬口流出。遶池一匝。入西北海。北徙多河。從阿達池頗肢師子口流出。遶池一匝。入東北海。此即此土黃河之源也。四姓者。一剎帝利。是王種。二婆羅門。是淨行。三吠奢。是商估。四首陀。是農田。</p>
</div>
<div class='div-other'><a id='mulu11' />
<p class='h1'>約時破古</p><p>妙玄云北地師亦作五時教。而取提謂波利為人天教。合淨名般若為無相教。餘三時不異南方。故約時破古云。若言提謂說五戒十善。彼經但明五戒。不明十善。唯是人教則非天教。縱以此為人天教者。諸經皆明戒善。亦應人天教耶。乃至云提謂長者得不起法忍。豈是人天教耶。又云。復次釋論結集法藏。初從波羅奈至泥洹夕。所說小乗法。結為三藏法。從初生至雙樹。凡說大乗。結為摩訶衍藏。奈苑之前不預小教攝。何者。爾時未有僧寶故。不應用提謂為初時教也。</p>
</div>
<div class='div-other'><a id='mulu12' />
<p class='h1'>華嚴處會三十九品</p><p>釋籤云。龍宮三本。上本。十三世界微塵數偈。中本。四十九萬八千八百偈。下本。十萬偈四十八品。今但有三十九品。則經猶未盡。舊經七處八會。新譯更加普光明殿一會。第一摩竭阿蘭若有六品。一世主妙嚴。二如來現相。三普賢三昧。四世界成就。五華藏世界。六毘盧遮那。第二摩竭熙連河曲普光明殿會。有六品。一如來名號。二四諦。三光明覺。四菩薩問明。五淨行。六賢首。第三忉利天會。說十住有六品。一升須彌頂。二須彌頂讚嘆。三十住。四梵行。五發心功德。六說法。說令十住進後位也。第四夜摩天會。說十行有四品。一升夜摩。二夜摩讚偈。三十行。四無盡。第五兜率天會。說十向有三品。一升兜率。二升兜率讚嘆。三十向。第六他化天會。說十地一品。第七重會普光明殿。說十地勝進行有十一品。一十定。二十通。三十忍。四阿僧祗。五壽量。明菩薩報生淨土隨時壽量。六菩薩住處。七不思議法。明佛果德。八相海。九隨相光明功德。十普賢行。十一如來出現。八三會普光明殿。說六位一品。謂離世間。第九遊逝多林會。說入法界品。如是處會所明位行。不出別圓。但經意兼含。義難分判始從住前至登住來。全是圓義。從第二住至第七住。文相次第。又似別義。於七住中又辯一多相即自在。次行向地又是次第差別之義。又一一位皆有普賢行布二門。故知兼用圓文接別。</p>
</div>
<div class='div-other'><a id='mulu13' />
<p class='h1'>昔生垂化之地</p><p>大論云。昔波羅奈王入山遊獵。見二羣鹿。數各五百。各有一主。一是釋迦菩薩。一是提婆達多。菩薩鹿王見王殺其羣鹿。起大悲心。直至王所。不避箭矢。[疏-(梳-木)+危]曰王言。若以供饌。當差次送。每日一鹿。王善其言。於是二主各差次送。次當調達羣中有一母鹿白其主言。我分當死。而我懷子。子非死次。屈垂料理。王怒曰。誰不惜命。次來但去。母思惟曰。我王無慈。橫見嗔怒。即至菩薩王所。具白。菩薩王言。若我不理。枉殺其子。若非次差。後次何遣。惟我當代。即自送身。王怪問曰。羣鹿盡耶。鹿王曰。大王仁慈。人無犯者。但有滋茂。但彼羣鹿歸告於我。我愍之故。若非分差。是亦不可。若縱而不救。無異木石。是身不久。必不免死。慈救苦厄。其德無量。王聞是語而說偈言。我實是畜獸。名曰人頭鹿。汝雖是畜生。名曰鹿頭人。以理而為人。不以形為人。我從今日始。不食一切肉。我以無畏施。亦可安汝意。諸鹿得安。王得仁信。鹿羣所居。故名鹿苑。</p>
</div>
<div class='div-other'><a id='mulu14' />
<p class='h1'>譬喻一釋格他譬法不周</p><p>光明玄云。大師釋金光明題。一譬喻。二附文。三當體。初一順古立。後二唯今義。順古者。蓋見古師雖用譬釋。譬法不周。翻屈此經所詮之義。因茲大師同他用譬。恐人疑云。依文二釋既甚親切。何須存譬。故以被根利鈍為答。鈍人不能直解三字。是法性名。乃以世間金有光明。用比擬一切圓融三法也。若依文二釋。為利根人。知其能譬世金光明本無名義。聖則真法而作其名。故云利人知即法作譬。豈須以譬擬法。然經所被非純利根。故空品云。為鈍根故。起大悲心。佛說茲典既被二根。亦須兩說赴其利鈍。</p>
</div>
<div class='div-other'><a id='mulu15' />
<p class='h1'>勝鬘經</p><p>佛降舍衛國。波斯匿王遣使召女。勝鬘對使說偈云。如來現世間。普為羣生出。亦應愍我等。宜速降此間。未舉頭頃。如來現身為說。</p>
</div>
<div class='div-other'><a id='mulu16' />
<p class='h1'>五種不翻</p><p>法數云。一秘密。諸陀羅尼咒是秘密。二多含。薄伽梵含六義等。三此方無故。如閆浮樹此方無。四順古。阿耨菩提自古存梵音。五生善。般若尊重智慧輕薄。</p>
</div>
<div class='div-other'><a id='mulu17' />
<p class='h1'>圓教八義</p><p>四教義云。圓義畧有八。一教圓。正說中道。言教不偏也。二理圓。中道即一切法。理不偏也。三智圓。一切種智圓也。四斷圓。不斷而斷。無明惑斷也。五行圓。一行一切行也。六位圓。從初一地具足諸地功德也。七因圓雙照二諦自然流入也。八果圓。妙覺不思議三德之果。不縱不橫也。</p>
</div>
<div class='div-other'><a id='mulu18' />
<p class='h1'>如來乗如實道來成正覺</p><p>文句云。如來義甚多。且明二三如來。餘例可解。二如來者。成論云。乗如實道來成正覺。故名如來。乗是法如如智。實是法如如境。道是因覺是果。若單論乗者。如如無所知。單明實者。如如無能知。境智和合。則有因果。照境未窮名因。盡源為果。道覺義成。即是乗如實道來成正覺。此真身如來也。以如實智乗如實道來生三有示成正覺者。即應身如來也。三如來者。大論云。如法相解。如法相說。故名如來。如者。法如如境。非因非果。有佛無佛。性相常然。徧一切處而無有異為如。不動而至為來。指此為法身如來也。法如如智。乗於如如真實之道來成妙覺。智稱如理。從理名如。從智名來。即報身如來。故論云。如法相解。故名如來也。以如如境智合故。即能處處示成正覺。水銀和真金。能塗諸色像。功德和法身。處處應現往。八相成道。轉妙法輪。即應身如來。故論云。如法相說。故名如來也。法身如來名毘盧遮那。此翻徧一切處。報身如來名盧舍那。此翻淨滿。應身如來名釋迦文。此翻度沃焦。是三如來若單取者。則不可也。</p>
</div>
<div class='div-other'><a id='mulu19' />
<p class='h1'>華嚴後無等覺</p><p>四念處釋別教中云。眾經諸門列位。位數增減。華嚴初無十信。後無等覺。於十住中多明圓義。於登地中多明別義。華嚴經前列眾。則有等覺。</p>
</div>
<div class='div-other'><a id='mulu20' />
<p class='h1'>法報不分二三莫辯</p><p>妙樂云。自古經論許有三身。若言毘盧與舍那不別。則法身即是報身。若即是者。一切眾生無不圓滿。若法身有說。眾生亦然。若果滿方說。滿從報立。若言不離。三身俱然。何獨法報。生佛無二。豈唯三身。故存三身。法定不說。報通二義。應化定說。若其相即。俱說俱不說。若但從理。非說非不說。事理相對。無說即說。即說無說。情通妙契。諍計咸失。</p>
</div>
<div class='div-other'><a id='mulu21' />
<p class='h1'>上品相好下品尊特</p><p>四明云。法華三十二相。相相無邊。亦即法身。上品尊特也。十六觀經八萬四千相。中品尊特也。華嚴樹王下丈六相現起舍那。下品尊特也。<span class='note-inline'>(此約教分。)</span>十華藏塵相上品相海也。八萬四千相。中品相海也。三十二相。下品相海也。<span class='note-inline'>(此約相分。)</span>上品相好。下品尊特。此二皆是現起之相。故云二現言之。正當須現。</p>
</div>
<div class='div-other'><a id='mulu22' />
<p class='h1'>約二現釋三品相好</p><div><img src='../images/D55p0044_01.gif' alt='D55p0044_01.gif' /></div>
</div>
<div class='div-other'><a id='mulu23' />
<p class='h1'>境本定身</p><p>輔行云。一一文中皆云若見如來者。皆以三藏如來而為境本。於色相上四見不同。故言境本定身。</p>
</div>
<div class='div-other'><a id='mulu24' />
<p class='h1'>華嚴三照涅槃五味</p><p>玄籤云。云何分別。如日初出。前照高山。厚植善根感斯頓說。頓說本不為小。小雖在座。如聾如啞。良由小不堪大。亦是大隔於小。此如華嚴。約法被緣。緣得大益。名頓教相。約說次第。名從牛出乳味相。次照幽谷。淺行偏明。當分漸解。此如三藏。本不為大。大雖在座。多哆婆和。小所不識。此廼小隔於大。大隱於小。約法被緣。名漸教相。約說次第。名酪味相。次照平地。影臨萬水。逐器方圓。隨波動靜。示一佛土。令淨穢不同。示現一身。巨細各異。一音演說法。隨類各得解。恐畏歡喜。厭離斷疑。神力不共。故見有淨穢。聞有褒貶。嗅有薝蔔不薝蔔。花有著身不著身。慧有若干不若干。此如淨名方等。約法被緣。猶是漸教。約說次第。生酥味相。復有義。大人蒙其光用。嬰兒䘮其睛明。夜遊者伏匿。作務者興成。故文云。但為菩薩說其實事。而不為我說斯真要。雖三人俱學。二乗取證。具如大品。若約法被緣。猶是漸教。約說次第。名熟酥味相。復有義。日光普照高下悉均平。土圭測影。不縮不盈。若低頭。若小音。若散亂。若微善。皆成佛道。不令有人獨得滅度。皆以如來滅度而滅度之。具如今經。若約法被緣。名漸圓教。約說次第。醍醐味相。<span class='note-inline'>(玄)</span>。初文五味者。還約華嚴日照三譬。開為五味。問。應取涅槃本文。何以卻取華嚴文耶。非但數不相當。亦恐文義各別。答。涅槃五味轉變。而秪是一乳。華嚴三照不同。而秪是一日。今演華嚴平地之譬。以對涅槃後之三味。數雖不等。其義宛齊。又涅槃以牛譬佛。乳從牛出。譬佛初說大。乳出<span class='corr'>已</span>後。其味轉變。猶成分譬。故此下文義立五味皆從牛出。未若華嚴日譬於佛。光譬說教。日無緣慈非出而出。眾機所扣非照而照。故使高山幽谷平地不同。同稟教光。終歸等照。故用兩經二義相成。<span class='note-inline'>(籤)</span>。</p>
</div>
<div class='div-other'><a id='mulu25' />
<p class='h1'>十二部經華梵名義</p><p>妙玄云。一修多羅。此云法本。亦云契經亦線經。二祗夜。此云重頌。三和伽羅那。此云授記。四伽陀。此云不重頌。五優陀那。此云無問自說。六尼陀那。此云因緣。七阿波陀那。此云譬喻。八伊帝目多伽。此云如是語。亦云本事。九闍陀伽。此云本生。十毘佛畧。此云方廣。十一阿浮陀達摩。此云未曾有。十二優波提舍。此云論議部者。部別各有類從也。</p>
</div>
<div class='div-other'><a id='mulu26' />
<p class='h1'>如聾若啞</p><p>觀音玄記云。舊經三十七云。時舍利弗袛園林出。不見如來自在莊嚴變化。及生意念亦不樂說。不能讚嘆。以聲聞人出三界故。此即如聾如啞之文也。</p>
</div>
<div class='div-other'><a id='mulu27' />
<p class='h1'>領解如來擬宜之時</p><p>文句云。擬宜勸誡二門。即遣旁人疾走往捉。領上勸門之擬宜。窮子驚愕。領上勸門之無機。強牽將還。領上誡門之擬宜。窮子自念無罪至悶絕躃地。領上誡門之無機。從父遙見下併領勸誡之息化。此探取佛意。佛勸門擬宜無機。意猶未息。更作誡門擬宜。事不獲<span class='corr'>已</span>。然後息化也。</p>
</div>
<div class='div-other'><a id='mulu28' />
<p class='h1'>後分則有等</p><p>妙玄云。後分等者。準不思議境界經云。舍利子五百聲聞。皆是他方極位菩薩。故今在此逝多林會。迹示聲聞。據華嚴經文殊師利逝多林出。時舍利弗語五百言。汝等且觀文殊師利相好威儀等。觀彼經中舍利弗語辭。似如<span class='corr'>己</span>聞諸大乗竟。如在方等般若會時。未能悟故。狀當聾啞。以後分之言。時仍長遠。亦可通在鹿苑之前。今且判在華嚴會時。</p>
</div>
<div class='div-other'><a id='mulu29' />
<p class='h1'>木樹草座皆表三藏詮生滅故</p><p>玄籤云。通教。七寳天衣為座。表無生。別教。盧舍那七寳臺為座。表無量。圓教。毘盧遮那虗空為座。表無作。今藏教。木草為座。正表生滅也。</p>
</div>
<div class='div-other'><a id='mulu30' />
<p class='h1'>一酬釋尊行因本願</p><p>妙樂云。歌利王割截之時。佛發大願。我若得道。應先度之。輔行云願者佛昔於饑世化為赤目大魚。閉氣不喘示為死相。木工五人。先斧斫肉。佛時誓言。於當來世先度此等。先願與其無生故也。</p>
</div>
<div class='div-other'><a id='mulu31' />
<p class='h1'>二赴五人本願先悟</p><p>妙樂云。迦葉佛時。九人學道。五人未得果。誓於釋迦法中最先開悟。本願所牽前得無生故也。</p>
</div>
<div class='div-other'><a id='mulu32' />
<p class='h1'>三報今日侍奉之勞</p><p>妙樂云。前者太子棄國捐王。入山學道。父王思念。遣五人追侍。所謂拘隣。迦葉。二是母親。頞鞞。䟦提。俱利。三是父親。二人以欲為淨。三人以苦行為淨。太子勤行苦行。二人便捨之去。三人猶侍。太子捨苦行。還受飲。食酥油煖水。三人又捨去。太子得道。先為五人說四諦也。</p>
</div>
<div class='div-other'><a id='mulu33' />
<p class='h1'>最先得度在一切人天羅漢之前</p><p>妙樂云第三說法時。拘隣五人。八萬諸天。遠塵離垢五人得無生。佛三問。知法未。即三答云。<span class='corr'>已</span>知。地神唱。空神傳。乃至梵世。咸稱<span class='corr'>已</span>知。拘隣最前初見佛道相初聞法鼓。初服道香。初嘗甘露。初入法流。初登真諦。閆浮提得道最在一切人一切天一切羅漢前。故十二遊經云。佛成道第一年。度五人。第二年。度三迦葉。第五年。度身子目連。當知阿若在前明矣。</p>
</div>
<div class='div-other'><a id='mulu34' />
<p class='h1'>方便</p><p>文句云。方者法也。便者用也。法有方圓。用有差會。三權是矩是方。一實是䂓是圓。若智指於矩。則善用偏法逗會眾生。若智詣於䂓。則善用圓法逗會眾生。舉偏法釋方便。蓋隨眾生欲。非佛本懷。如經令離諸著出三界苦。是故如來殷勤稱嘆方便。此釋他經義也。又方便者門也。門名能通。通於所通。方便權畧。皆是哢引。為真實作門。真實得顯。功由方便。從能顯得名。故以門釋方便。此釋他經義也。又方者秘也。便者。妙也。妙達於方。即是真秘。點內衣裡無價寳珠。與王頂上唯有一珠。無二無別。指客作人。是長者子。亦無二無別。如斯之言。是秘是妙。如經。唯我知是相。十方佛亦然。止止不須說。我法妙難思。故以祕釋方。以妙釋便。此釋法華方便品意也。今云以方便者。葢以前方法便用之方便也。</p>
</div>
<div class='div-other'><a id='mulu35' />
<p class='h1'>四大弟子齊<span class='corr'>已</span>分領</p><p>文句云。將欲誘引下。是密遣二人誘引。一齊教近領三車救子。遠領波羅奈施權。次取意領法身地久照方便。今初且釋齊教領者。譬喻文有四。一用方便擬宜。二知先心。三嘆三車。四適其所願。方便品亦四。今領亦四。密遣二人者。四大弟子齊<span class='corr'>已</span>分領等。餘如本文。<span class='note-inline'>(云云)</span>。</p>
</div>
<div class='div-other'><a id='mulu36' />
<p class='h1'>二乗各有十智</p><p>仁王經云。一世俗智。二法智。三類智。四苦智。五集智。六滅智。七道智。八他心智。九盡智。十無生智。以上十智二乗各有。故成二十智也。</p>
</div>
<div class='div-other'><a id='mulu37' />
<p class='h1'>彈偏折小嘆大褒圓</p><p>釋籤云。方等折小。如弟子品。彈偏。如菩薩品。如觀眾生品。是歎大。稱嘆文殊。及淨名。是褒圓。又弟子品用折不同。有用三教。如訶目連是歎大。有用圓訶。如訶身子是褒圓。</p>
</div>
<div class='div-other'><a id='mulu38' />
<p class='h1'>修空觀用事識見生身住權理等</p><p>妙宗云。相起之本。其本廼是權實二理。空中二觀。事業二識。就此分之。則生身尊特如指諸掌。故金光疏云。丈六身佛住真諦。丈六尊特合身佛雙住真中。尊特身佛雙住俗中。法身佛住中道。此依二理故有二佛。眾生二識有二觀因。故感二佛。</p>
</div>
<div class='div-other'><a id='mulu39' />
<p class='h1'>事業二識為見相之本</p><p>起信論云。言二識者。佛用有二種。一者依分別事。識凡夫二乗心所見者。名為應身。以不知轉識現故。見從外來。取色分齊。不能盡知故。二者依於業識。謂諸菩薩從初發意。乃至菩薩究竟地心所見者。名為報身。身有無量色。色有無量相。相有無量好。所住依果亦復無量。種種莊嚴隨所示現即無有邊不可窮盡離分齊相。隨其所應常能住持。不毀不失。如是功德。皆因諸波羅密等無漏行熏。及不思議熏之所成就。具足無量樂相。故說為報。</p>
</div>
<div class='div-other'><a id='mulu40' />
<p class='h1'>恣殃掘之譏</p><p>妙玄云。殃掘之經彈斥明常。分明餘教。釋梵四王及十弟子乃至文殊。皆被訶斥。籤云。殃掘偈云。云何名為一。謂一切眾生。皆以如來藏。畢竟恒安住。云何名為二。所謂名與色。此是聲聞宗。斯非摩訶衍。云何名為四。所謂四聖諦。是則聲聞宗。斯非摩訶衍。一切諸如來。第一畢竟常。是則大乗諦。非苦是真諦。云何名為五。所謂彼五根。是則聲聞宗。斯非摩訶衍。所謂彼眼根。於諸如來常等。具如止觀七引。廼至增十。亦復如是。如是等文彈訶聲聞。明於常住。最為顯著。餘如彼經。</p>
</div>
<div class='div-other'><a id='mulu41' />
<p class='h1'>任淨名之折</p><p>維摩經中問病辭不堪往。棄鉢茫然等。廼密彈也。禮空王之座。去花招譏。當座訶也。</p>
</div>
<div class='div-other'><a id='mulu42' />
<p class='h1'>四無常偈</p><p>仁王經云。初無常偈。刦火終訖。乹坤洞然。須彌巨海。都為灰颺。天龍福盡。於中淍䘮。二儀尚殞。國有何常。二苦偈。生老病死。輪轉無際。事與願違。憂愁為害。欲深禍重。瘡疣無外。三界皆苦。國有何頼。三空偈。有本自無。因緣成諸盛者必衰。實者必虗。眾生蠢蠢。都如幻居。聲嚮俱空。國土亦如。四無我偈。識神無形。假乗四蛇。無明保養。以為樂車。形無常主。神無常家。形神尚離。豈有國耶。</p>
</div>
<div class='div-other'><a id='mulu43' />
<p class='h1'>三根解源</p><p>妙玄云。一俗隨三真轉。或對單真。或對[社-土+复]真。或對不思議真。三人入智不同。復局照俗亦異。偏真照幻俗。不空真照恒沙佛法之俗。實相真照界外不思議俗。別圓機發。對通鈍根。致成三別。二接對通。共成三人。同聽異聞。故約漏等以示解源。如大品明非漏非無漏。初人謂非漏是非俗。非無漏是遣著。何者。行人緣無漏生著。如緣滅生使。破其著心。還入無漏。此一番二諦也。次人聞非漏非無漏是非二邊。別顯中道。中理為真。又是一番二諦也。又人聞非漏非無漏即知雙非正顯中道。法界力用廣大。與虗空等。一切法趣非有漏非無漏。又是一番二諦也。大經中約空不空。三人取解不同。即有三種二諦也。復次約一切法趣非漏非無漏顯三種異。是故說此一俗隨三真轉。</p>
</div>
<div class='div-other'><a id='mulu44' />
<p class='h1'>長者十德</p><p>文句云。世間長者。一姓貴。二位高。三大富。四威猛。五智深。六年耆。七行淨。八禮僃。九上歎。十下歸。姓則三皇五帝之裔。左貂右插之家。位則輔弼丞相鹽梅阿衡。富則銅陵金谷。豐饒侈靡。威則嚴霜隆重。不肅而成。智則胸如武庫。權奇超㧞。年則蒼蒼稜稜。物儀所伏。行則白圭無玷。所行如言。禮則節度庠序。世所式聸。上則一人所敬。下則四海所歸。出世長者。佛從三世真如實際中生。功成道著。十號無極。法財萬德。悉皆具僃。十力雄猛。降魔制外。一心三智。無不通達蚤成正覺。久遠若斯。三業隨智。運動無失。具佛威儀。心大如海。十方種覺所共穪譽。七種方便而來依止。</p>
</div>
<div class='div-other'><a id='mulu45' />
<p class='h1'>法身無病隨機權示</p><p>維摩經云。文殊問疾。居士。是疾何所因起。其生久如。當云何滅。維摩詰言。從癡有愛。則我病生。以一切眾生病。是故我病。若一切眾生得不病者。則我病滅。所以者何。菩薩為眾生故入生死。有生死則有病。若眾生得離病者。則菩薩無復病。</p>
</div>
<div class='div-other'><a id='mulu46' />
<p class='h1'>十八空</p><p>大品般若云。內空。外空內外空。空空大空。勝義空。有為空。無為空。畢竟空。無際空。散空。一切法空。本性空。自相空。無相空。無性空。自性空。無性自性空。</p>
</div>
</div><!-- end of div[@id='body'] -->
</body></html>