<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>儀註備簡</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu208' />
<p class='juan'>第七卷</p>
<div class='div-other'><a id='mulu209' />
<p class='h1'>令生事善故作是說</p><p>妙玄云。今明漸道之初。即三藏教。教云。求佛當三阿僧祗刼修六度行。百刼種相。乃可得佛。欲令生事善。故作是說。欲求佛者改惡從善。善立教廢。即便破曰。豈有菩薩不斷結惑而得菩提。毒器不任貯食。此教即廢。</p>
</div>
<div class='div-other'><a id='mulu210' />
<p class='h1'>雖修性念處而不斷結</p><p>四教義云。生兜率院天者。捨閆浮之報。上生此天。為諸天師在於此天用三種念處修八勝處。為欲伏結清淨。下閆浮提神通變化。降伏天魔。四辯說法。破諸外道及一切眾生也。此猶屬中忍之位。問曰。菩薩何意從初發心伏結。至此伏而不斷耶。答曰。若斷結。即不得受生化物。觀無常伏結令諸煩惱脂消。用清淨心修行六度。令諸功德肌長也。</p>
</div>
<div class='div-other'><a id='mulu211' />
<p class='h1'>無脂肥羊</p><p>輔行引大論云。此菩薩雖有上妙五欲。不生貪着。以有無常等觀故。譬如有王。有一大臣自覆藏罪。王欲罰罪。語言。若得無脂肥羊。當赦汝罪。大臣有智。繫一羊。養以水草。日日三時以狼怖之羊雖得養。肥而無脂。王問。云何得爾。答以上事。菩薩亦爾。見無常空狼。令結使脂消。而功德身肥。</p>
</div>
<div class='div-other'><a id='mulu212' />
<p class='h1'>會釋二論斷伏不同</p><p>輔行云。三十四心者。今取論意與諸經論明斷少別。大論中云。下地諸惑因時未斷。至樹下時。乃以九地九品思惑。通名一九。故云三藏菩薩位同凡夫。以九無礙九解脫合為十八。見道中八忍八智合為十六心。總前合為三十四心。俱舍婆沙意云。下八地惑修初禪時先以斷竟。唯非想地九品見思全在。用九無碍九解脫。以根勝故。不復更修下八地定。不同聲聞亦異緣覺。此與俱舍不同。什公飜譯及龍樹意。俱不應悞。不同意者。今且以一意消通。令二論理齊。俱舍取修禪時<span class='corr'>已</span>斷惑竟。不復更斷。智論依餘部。雖有漏斷。未名為斷。至菩提樹但斷非想八地。俱得名為無漏。但是從部得名不同。故使二論用義不等。</p>
</div>
<div class='div-other'><a id='mulu213' />
<p class='h1'>證四真諦方斷塵沙</p><p>別行玄云。言三十四心正習俱盡者。頓證羅漢及以支佛。亦三十四心無間而得。但不以此頓盡正習。一言於習。有見思習。及塵沙習。菩薩修學塵沙法門。治其劣慧。於一一門用四諦觀伏其正使。於一一門六度行熏見思習。故樹王下三十四心於塵沙法上證四真諦。故令正使及二習氣俱時而盡。故能二諦皆究竟也。方異三乗弟子。徧彰佛眼佛智。</p>
</div>
<div class='div-other'><a id='mulu214' />
<p class='h1'>十種小劫</p><p>法數云。一時。二年。三月。四半月。五日。六夜。七剎那。八怛剎那。九臈縳。十目呼<span class='corr'>剌</span>多。</p>
</div>
<div class='div-other'><a id='mulu215' />
<p class='h1'>拂石芥子刼</p><p>輔行引金光明云。梵天三銖天衣。三年一拂。拂盡畟方四十里石。以為小刦。八十里盡。以為中刦。百二十里盡。名為大刦。不於如此刦數修學。不名菩薩。又云。有一里刦。二里刦。乃至萬里刦。又云有大方城。周四十里。滿中芥子。不槩令平。百年取一。盡名為刦。經刦無數。名阿僧祗。</p>
</div>
<div class='div-other'><a id='mulu216' />
<p class='h1'>從古釋迦緣</p><p>四教義云。發菩提心者。如釋迦牟尼菩薩。於過去世為陶師。值釋迦牟尼佛。供養彼佛。又見彼佛智慧第一弟子名舍利弗。神足第一弟子名目犍連。多聞侍者名阿難。爾時陶師供養佛<span class='corr'>已</span>。即便發菩提心。作是誓願。願未來世我得作佛。還名釋迦牟尼。智慧弟子名舍利弗。神足弟子名目犍連。多聞侍者還名阿難。佛可其願。從是初發菩提心。即慈悲四弘誓願發也。</p>
</div>
<div class='div-other'><a id='mulu217' />
<p class='h1'>不生三惡道位不退等</p><p>文句云。約位行念論不退。應四句分別。不生三惡道位不退不生邊地。諸根完具。不受女身。即行不退。當識宿命。即念不退。具此名阿鞞䟦致地。三藏義也。若六心<span class='corr'>已</span>前。輕毛菩薩。信根未立。其位猶退。七心<span class='corr'>已</span>上。從初地至六地。不退為凡夫二乗。名位不退。雖正使<span class='corr'>已</span>盡。而未能徧修萬行。其行猶退。至七地名行不退。而猶起二乗念。故有念退。至八地道觀雙流。入法流水。名念不退。此名阿鞞䟦致。此乃三乗共十地之義耳。地師云。十住是證不退。十行是位不退。十回向是行不退。十地是念不退。此是別教義。若華嚴明初住。得如來一身無量身。具三不退。此圓教不退。此是一實事。妙樂云。第三祗橫得三不退故。離五障時。三義俱得。即是第三僧祗。通至百刦。通是三不退也。至此名為上忍故。</p>
</div>
<div class='div-other'><a id='mulu218' />
<p class='h1'>既云斷惑故知通佛行因之相</p><p>妙玄云。迹因多種。或言昔為陶師。值先釋迦佛。三事供養。藉草。然燈。石密漿。發口得記。父母。名字。弟子。侍人。皆如先佛。即是初阿僧祗發心既不明斷惑。知是三藏行因之相也。或言昔為摩納。值然燈佛。五華奉散。布髮掩泥。躍身虗空。得無生忍。佛與受記。號釋迦文。大品亦云華嚴城內得記。義與此同。竝云斷惑。故知通佛行因之相也。或言昔為寳海梵志。刪提嵐國寳藏佛所行大精進。十方佛送華供養。既為寳藏佛父。又是彌陀之師。稱其功德。不可思議故知別圓行因之相。</p>
</div>
<div class='div-other'><a id='mulu219' />
<p class='h1'>三祗等義</p><p>輔行引俱舍云。於三無數刼各供養七萬。又如次供養五六七千佛。釋曰。初僧祗初。供養七萬五千佛。二僧祗。七萬六千。三僧祗。七萬七千。頌曰。三無數刼滿。逆次逢勝觀。然燈寳髻佛。初釋迦牟尼。釋曰。第一僧祗值釋迦牟尼。第一僧祗滿值寳髻佛。第二滿值然燈佛。第三滿值勝觀。大論第二僧祗名罽那尸棄。第三名毘婆尸者。彼此音異。</p>
</div>
<div class='div-other'><a id='mulu220' />
<p class='h1'>種相不拘前後</p><p>輔行云。初種何相。答。有云初種足下平。初安立故。然後種餘相。有云。紺眼。先以大悲視眾生故。雖有此語。義不必然。合時便種。理無前後。</p>
</div>
<div class='div-other'><a id='mulu221' />
<p class='h1'>福義多途</p><p>輔行云。一思多思。答。一思種一相。一相用百福。問。幾許為一福。答。有云輪王於四天下自在為一福。有云。如帝釋於二天自在為一福。有云。乃至六天。有云除補處。餘一切人所有為一福。有云。大千眾生共為一福。有云。大千眾生盲。能治得差為一福。有云。大千人服毒。治得差為一福。有云。大千人死。救得為一福。有云。一切人破戒見。能為說法。令捨是事為一福。有云。無可譬。菩薩入第三祗。心思大行種相因緣。故福無量。唯佛能知。論二十二云。菩薩修十善各有五心。</p>
</div>
<div class='div-other'><a id='mulu222' />
<p class='h1'>六度滿相</p><p>輔行云。六度行者。菩薩修此六度。各有滿時。初言檀滿者。如釋迦菩薩本作王。名毗尸。得歸命救護陀羅尼。視諸眾生如母愛子。是時天帝知命將終。求佛問疑。徧求不得。<span class='corr'>卻</span>還天宮愁憂苦惱。時天巧師。名毗首羯磨。問天主言。何以愁惱。答言。我求一切知人。而不能得。毗首言有大菩薩滿足六度。不久成佛。天主偈答。菩薩發大心。魚子菴羅華。三事因時多。成果時甚少。毗首答言。優尸那種六度滿足。不久成佛。帝釋言。當往試之。是菩薩不。汝作鴿。我作鷹。汝便詐怖入王腋下。毗首言。是大菩薩。云何以是事惱之。釋云。我亦無惡心。如真金須試。即如所說。變入王腋。舉身戰懼。動目作聲。眾人皆言。是王大仁慈。一切宜救護。如是鴿小鳥。歸之如入舍。菩薩相如是。作佛必不久。是時鷹在近樹。而語王言。還我鴿來。王言。我前受此鴿。非是汝前受。我先發願度一切眾生。鷹言欲度一切眾生。我非一切眾生耶。而何奪我食。王言。汝須何食。我先作誓。若有眾生來歸我者。必救護之。鷹言。我須新肉熱血。王云。無不由殺得之。云何殺一與一。思惟心定。而說偈言。是我此肉身。恒受老病死。不久當臭爛。彼須我當與。持刀自割股肉而授與之。鷹言須逐道理。令輕重等。勿見欺也。王言。持秤來稱鴿。如言稱之。鴿身轉重。王肉轉輕。乃至身盡。諸臣親戚<span class='corr'>卻</span>諸看人。王今如此。無可看也。王言任看。若有成佛道。當忍此大事。王以血塗手攀秤欲上。盡對於鴿鷹言。何用如此以鴿還我。王言。䘮身無量。今是求易佛道之時。肉盡筋斷。欲上而墮乃自責言。汝須堅固。勿得迷悶。眾生墮憂海。應救護之。何為懈怠。尚不及地獄之苦十六分一。我特精進。猶患此苦。何況地獄中無有智慧者。時諸天讚言。為小鳥能爾。時天地六動。海水揚波。枯木生華。天雨香水。諸佛來讚。必成佛也。鷹與鴿言。是真菩薩。毗首言。天主。汝有神力。可令彼平復。釋言。不須我也。王自作誓感發一切。帝釋語王言。心不惱耶。王言。我心歡喜。不惱不沒。釋云。誰當信汝。菩薩言。若心不惱以求佛道者。使平復如故。語<span class='corr'>已</span>平復。人天見之皆大悲喜。歎未曾有。必當作佛。我當供養。尸滿相者。如須陀摩王。是王精進。常依實語。欲入園遊戲。始出城門。有一婆羅門來從我乞云。王是福德人。愍我貧窮。王言。須待我還。適至園中。有兩翅鳥王名曰鹿足。與山神共誓。取一千王。<span class='corr'>已</span>得九百九十九王。唯少須陀摩王。從空飛來。捉將王去。諸女號哭。哀動一園。鹿足捉王至所住處。置諸王中。須陀摩王涕零如雨。鹿足言。大剎利。汝何啼泣猶如小兒。人生有死。合會有離。須陀答言。我不畏死。自恨生來不曾妄語。而今失信。許婆羅門行施辜負宿心。自招欺罪。是故啼耳。鹿足言還去。七日施竟。便就死。若不來者。我有力取。王還。恣心布施。立太子為王。大會人民。王乃謝云。我智不周。小不如法。當見瞋怒。我今身非<span class='corr'>己</span>有。當去。人民親戚留之。願王留意垂蔭此國。勿以鹿足鬼王為慮也。當設鐵舍奇兵衛護。鹿足雖神。而不畏之。王說偈言。實語第一戒實語升天梯。實語小人大。妄語入地獄。我今守實語。寧失身壽命。於是發去。至鹿足所。見來歡喜。汝實語人。不失信要。人皆惜命。脫竟還來。汝是大人。時須陀王廣讚實語。呵責妄語。鹿足聞之。信心清淨。語須陀言。汝能說此。今相放捨諸王各還本國。如是語<span class='corr'>已</span>。諸王各去。<span class='note-inline'>(云云)</span>。忍成相者。如羼提仙人。在於林間修行忍辱。時柯利王。將諸綵女入園遊戲。飲食訖<span class='corr'>已</span>。王少睡息。諸女采華。於其林間見此仙人。加敬禮拜。在一面立。爾時仙人為諸女人讚歎慈忍。其言美妙。聽者忘厭。久而忘去。王眠覺<span class='corr'>已</span>。不見諸女。抜劒逐蹤。見女在於仙人前立。嫉妬隆盛。恚目奮劒而擬仙人。汝作何事。仙人答言。我修慈忍。王言。我今試汝。當以利劒斬截手足及以耳鼻。若不瞋者。乃知修忍。仙言任意。王即抜劒截其手足。及以耳鼻。而問之言。汝心動不。答言。我修慈忍。心不動也。王言。汝一身在此。無有勢力。雖口言不動。誰當信者。是時仙人即作誓言。若我實是修慈忍者。血當為乳。即變為乳。王大驚走。將諸綵女而去。時林中龍神。為此仙人雨雷電霹靂。致王毒害。遂不還宮。精進滿相者。如好施太子求如意珠。如第一卷末。得珠墜海。而抒大海。正使筋骨枯盡。終不懈廢。誓得如意以給眾生。濟其身苦。諸天問之。答云。生生不休。諸天見此精進。助其抒海。海水減半。諸龍見海水減。恐海乹竭。送珠與之。禪滿相者。如螺<span class='corr'>髻</span>仙人。名尚闍黎。有人畵像作僧。形者非。得第四禪。出入息斷。坐一樹下。兀然不動。鳥見不動。謂之為木。即於仙人<span class='corr'>髻</span>中生卵。仙人定起。覺其頂上有於鳥[卯-ㄗ+(ㄗ@、)]。即自思惟。我若起行。鳥母永不復來。鳥[卯-ㄗ+(ㄗ@、)]必壞。即更入禪定。至鳥子飛去。爾乃起行。般若滿相者。如劬嬪大臣。分閆浮提地以為七分。城邑聚落皆使均等。為息諍故。</p>
</div>
<div class='div-other'><a id='mulu223' />
<p class='h1'>三十二相</p><p>法界次第云。今此三十二通云相者。相名有所表發。攬而可別。名之為相。如來應化之體。現此三十二相。以表法身眾德圓極。使見者愛敬。知有勝德可崇。人天中尊。眾聖之王。故現三十二相也。一足下安平如奩底。二足下千輻輪相。三手足指長勝餘人。四手足柔輭勝餘身分。五手指合縵網勝餘人。六足跟具足滿好。七足趺高好根相稱。八如伊尼延鹿王腨纖好。九立手摩膝。十陰藏相如馬王。十一身縱廣等。十二一一毛孔生青色柔輭。十三毛上向青色柔輭右旋。十四金色光其相微妙。十五身光面各一丈。十六皮膚薄細滑。不受塵水。不停蚊蚋。十七兩足下。兩手。兩肩。項中。七處滿。十八兩腋下滿。十九身上如師子。二十身端直。二十一肩圓好。二十二四十齒具足。二十三齒白淨齊密而根深。二十四四牙最白而大。二十五頰車如師子。二十六咽中津液淂味中上味。二十七舌大薄覆面至髮際。二十八梵音深遠如迦陵頻伽聲。二十九眼色如金精。三十眼[耳*妾]如牛王。三十一眉間白毫相如兜羅綿。三十二頂肉<span class='corr'>髻</span>成。</p>
</div>
<div class='div-other'><a id='mulu224' />
<p class='h1'>道樹<span class='corr'>已</span>前四波羅密滿</p><p>輔行云。此中明三祗百刦。與俱舍小異。俱舍則道樹<span class='corr'>已</span>前四波羅密滿。至佛果位二波羅密滿。故頌云。但由悲普施。被折身無忿。讚歎底迦佛。次無上菩提。六波羅密多。於如是四位。一二又一二。如次修圓滿。初一謂布施。次二謂戒忍。次一謂精進。次二謂禪智。如次對四句。由讚歎底迦。其超九刼故。從毘婆尸佛九十一刼禪智二波羅密滿。若凖大論。三阿僧祗六波羅密滿。不相違耶。亦無相違。大論三僧祗但是事禪智滿耳。若至樹王下。亦是緣理禪智始滿。俱舍云。因時<span class='corr'>已</span>斷八地惑者。既未斷有頂。但用有漏。故大論沒前有漏之名。至樹王下方云用三十四心斷三界見修之惑。故知爾時方得無漏。今文且以大論所斥立。三藏菩薩義。故且存之。名為伏道。</p>
</div>
<div class='div-other'><a id='mulu225' />
<p class='h1'>彌勒值佛必有超刦</p><p>別行玄云。若爾則無百刦義。答。任此法門則有百刦。以精進力傳超。住此法門者。若任運行於六度法門。則須百刦。此據常途理數而言。若精進功倍。亦何局於時分。</p>
</div>
<div class='div-other'><a id='mulu226' />
<p class='h1'>八相</p><p>四教義云。一兜率天下者。菩薩將欲下生時。用四種觀人間。一觀時。即是人壽百歲。是佛出世之時。二觀土地。諸佛常依中國生。迦維羅衛。即是百億日月之中也。三觀種姓。生二種姓中。一剎利姓。勢力大故。二婆羅門姓。智慧大故。釋迦牟尼佛生剎利姓也。四觀生處。何等母人能懷那羅延力菩薩。唯中國迦毘羅婆淨飯王后。能懷後身菩薩。如是思惟<span class='corr'>已</span>。從兜率天下。問。何故作白象形非餘二明處胎。即是正慧入母胎。一切眾生邪慧入母胎。菩薩憶念不失。故名正慧入母胎。中陰住。則知中陰。入胎時。知入胎。歌羅邏時。知歌羅邏。七日赤白精血合。安浮陀時。二七如蠒狀。伽陀時。三七日如凝酪。五胞時。出生時。皆憶念不失。是名正慧入母胎。復次餘人住中陰。欲受生時。於父母所生顛倒心。生不淨心。菩薩不爾。正慧明識父母。相續入胎。是明正慧也。三明出胎相者。是菩薩滿足十月。正慧不失。從右脇而出胎。生墮於地。即行七步。口自發言。天上天下。惟我為尊。當初生時。國內即有三十二瑞事。在瑞應經具明。乃至將示相師。阿夷相太子。具三十二相。八十種好。即便悲淚。王恐不祥。問阿夷曰。我子不祥。故悲淚耶。仙人答曰。吉無不利。太子相好分明。其若在家。當作轉輪聖王。飛行皇帝。王四天下。十善化世。其若出家。必成自然之佛。度脫萬姓。但太子相好分明。必不在家作轉輪聖王。其若出家。必得菩提。度脫天人。傷吾年老。不覩佛興。故悲淚耳。所以用三十二相八十種好莊嚴其身。欲為得三菩提之品器也。問。何故現相三十二。好有八十。答。成佛莊嚴。法如此故。四明出家者。是菩薩年漸長大。出四城門。見老病死苦。厭怖心生。夜半踰城出家。六年苦行。食難陀婆羅門石密乳糜益身。十六功德。五明降魔相者。即於菩提樹下破萬八千億鬼兵。魔眾。魔王敗勣。鬼兵退散。六成道相者。魔眾散<span class='corr'>已</span>。攝心端坐。於第四禪住中忍。修觀成中忍。一剎那上忍。一剎那世第一法。一剎那發真無漏。三十四心得阿耨多羅三藐三菩提。三十四心者。八忍八智。九無礙九解脫也。具足佛十力四無所畏。十八不共法。三達無碍。三意止。大慈大悲。四無碍智。一切諸法總相別相悉知。故名為佛。第九解脫。具足一切種智。竝在未來。故名小乗佛。七明轉法輪者。於鹿野苑為拘隣五人三轉生滅四諦法輪。天人得道此為證。三寳於是現世間。次說十二因緣法輪。次為菩薩說六波羅密法輪。是則開三乗之教名修多羅藏。十二年後。佛在毘舍離國。為須隣那迦陀長者子作婬欲。以是因緣結初大罪。二百五十戒。次佛在舍婆提城。告諸比丘。諸有五怖五罪五怨。不除不減。是因緣故。作此世未來受無量苦。是名佛自說毘曇教。從此轉三藏法輪。乃至涅槃教三乗弟子。是名轉法輪也。八明入涅槃相者。於拘尸那城。娑羅雙樹間。逆順出入超越三昧。於第四禪中入火光三昧。燒身滅度。唯留舍利。為人天福田。身智俱滅。入無餘涅槃。是為聲聞經中說大乗之位也。止觀云。三藏初伏四魔。坐道塲破煩惱魔。得菩提道。又得法性身。破陰入魔。此兩共破死魔。道樹下得不動三昧。變三玉女。破八十億兵。冠蓋劒各墮者。是破天子魔。輔行釋云。具如大集云。天主初令諸軍。次遣太子。次遣三妃。皆不能壞。後自領軍。為佛所降。大軍退敗。王顛倒墮。冠蓋劒三各在一處。此竝大論第六文也。</p>
</div>
<div class='div-other'><a id='mulu227' />
<p class='h1'>三轉十二行法輪</p><p>文句云。十二行者。一約四諦教。二約十六行教。十二者。即示勸證是也。行十二者。三轉皆生眼智明覺。又教十二為能轉。行十二為所轉。十二行是輪。十二教非輪。若作二輪義眼智明覺者。約四十八法。開此四心成十六心。謂苦法忍為眼。苦法智為智。比忍為明。比智為覺。餘三諦亦爾。故成十六心。三根人各得十六心。故成四十八行也。十二諦是教法輪。十二行是行法輪。教輪。則能轉唯是一權智。所轉則有十二教也。若行法輪。能轉之教十二。所轉之行亦十二。或約三人。或約一人。今就見諦道三人。利根聞示轉。即生眼智明覺。三人合舉。故言十二也。記釋云。初文中云十二行者。四諦各用示等為教。一轉各生眼等為行。言能所者。四皆佛說。故云能。度入彼心。故云所。言是輪非輪者。輪以摧碾為義。唯教無行。豈能摧惑。若不摧惑。亦無輪名。佛知機知時。亦不無行而徒轉也。今言非者。教從化主。行從受者。是故行輪。從受者得。功歸化主。故從佛得。以未盡理。故重釋之。若作二輪。教行相循。共能摧惑。況復教行俱由佛轉。是故教行俱得名輪。但眼智等無別體故。還指忍等。故眼等行。約於諦教而成十六。故三根人聞三轉教。各生眼等。成四十八。寛狹中云。教輪等者。是化他智。但屬一秘。則能轉惟一。所轉十二。則能轉名狹體寛。所轉名寛體狹。行法輪者。教是能詮。行是所詮。故行隨教。竝有十二。雖俱十二。寛狹則異。教定十二。行生眼等。若以示等生於眼等。數同名異。次辯通別中所言或者。不定辭也。或三人各聞三轉。或一人前後聞三。初雖別簡。今就下。正釋。初轉法輪得見諦解。三乗之人方有十二。</p>
</div>
<div class='div-other'><a id='mulu228' />
<p class='h1'>度三根性</p><p>文句云。問。初為五人。云何作三根耶。復有八萬諸天。何故無三根。為生三慧。三根。三道故。記釋云。問初為等者。既云聲聞自有三根。五人竝是聲聞根性。既具三根。復有諸天何意無三。為生下。答。人天通有三義故。謂慧根道聞等不同。是三慧。悟有前後。即三根。見修無學。即三道。色無色般。義準亦有。但非因轉法輪得耳。</p>
</div>
<div class='div-other'><a id='mulu229' />
<p class='h1'>老比丘</p><p>妙樂云。老比丘者。從後異故。以通教佛亦可言老。而云帶者。辯異前教。</p>
</div>
<div class='div-other'><a id='mulu230' />
<p class='h1'>三百由旬</p><p>文句云。三界果報處為三百有餘國處為四百。實報國處為五百。見惑為一百。五下分為二百。五上分為三百。塵沙為四百。無明為五百。入空觀能過三百。入假觀能過四百。入中觀能過五百。</p>
</div>
<div class='div-other'><a id='mulu231' />
<p class='h1'>諸般若有二乗得道</p><p>四教義云。通者。同也。三乗同稟。故名為通。大品經云。欲學聲聞乗者。當學般若。欲學緣覺乗者。當學般若。欲學菩薩乗者。當學般若。三乗同稟此教見第一義。故云通教。</p>
</div>
<div class='div-other'><a id='mulu232' />
<p class='h1'>通有三義</p><p>四念處云。通義有八。謂理教智斷行位因果。理通者。同緣即色是空故。教通者。同稟無生之說故。智通者。諸法不生般若生故。斷通者。須陀洹若斷同是無生法忍故。行通者。同乗摩訶衍乗故。位通者。同是乹慧地乃至佛地故。因通者。同學般若波羅密故。果通者。同到薩婆若故。三人八義不殊。故名通也。復次通有三義。一因果皆通。二因通果不通。三通別通圓。因果俱通者。如上八通說。近通偏真四枯拙度。因通果不通者。乃是別果來接通因。得見佛性。成四榮雙樹。通別通圓者。別圓因果皆與通異。藉通開導。得入別圓因。成非枯非榮雙樹之果也。若通因果。正是小大半滿分門。亦是析體拙巧。聲聞藏。菩薩藏。羊鹿異路。何者。三藏未斷惑。猶是凡夫。住下忍位。伏見思惑。以誓願乗五通。住生死化眾生。二乗斷正使。拙度保涅槃。不能前進。故從此分門。若三人同以無言說道斷煩惱者。是滿字摩訶衍門。多此含容。</p>
</div>
<div class='div-other'><a id='mulu233' />
<p class='h1'>藉通開導</p><p>捨遺記云。第三藉通開導者。即於乹慧及性地中聞體法空。不但空於二十五有。亦乃空於涅槃之空。此人雖藉通教譚空開導其心。而了此空體是中道。乃以別圓內外凡觀。同於二乗歷乹慧及後諸地至十地。即成別圓初地初住八相之佛。此乃通教通別通圓義也。既在初地便知不空。是故不受被接之名。</p>
</div>
<div class='div-other'><a id='mulu234' />
<p class='h1'>總相別相等智</p><p>玄義云。通教聲聞總相一門達俗即真。緣覺能於一門總相別相達俗即真。菩薩能於四門總相別相達俗即真。又能徧四門出假教化眾生。籤云。聲聞緣覺於一門總相等者。總。謂但作苦集觀耳。別。謂觀苦七支。觀集五支。以自行故。但依一門。菩薩為他。故於四門。然七地前約自行邊。亦但一門入假。方便亦須徧習。</p>
</div>
<div class='div-other'><a id='mulu235' />
<p class='h1'>當教三乗共位</p><p>止觀云。乹慧地正是三賢位。一五停心。二別相念處。三總相念處。通是外凢。故言乹慧地。性者。即是四善根位。以總念處力。發善有漏五陰。名為煖。增進初中後心。得入頂忍世第一法。通名內凢。故言性地。此兩位共伏見惑。八人者。八忍也。從世第一轉入無間三昧。故名八人。見者。見真。斷三界見惑八十八使皆盡。故言見地。薄者。除欲界思惟六品。故名薄地。離欲者。除欲界九品盡。故言離欲。<span class='corr'>已</span>辦者。除色無色七十二品盡。如火燒木為炭故言<span class='corr'>已</span>辦地。辟支弗者。福慧深利。道觀雙流。斷習氣及色心無知。得法眼道種智。遊戲神通淨佛國土。學佛力無畏等法。殘習將盡。如餘少灰。佛地者。大功德資利智慧。得一念相應慧。習氣永盡。如刦燒火無炭無灰。此即三乗共十地斷思惑之位也。</p>
</div>
<div class='div-other'><a id='mulu236' />
<p class='h1'>三乗共借一教</p><p>玄義四下云。別名者。即是十信三十心十地之名也。鐵輪位。於通義即是乹慧地。伏忍也。三十心。即望性地。柔順忍。八人見地。即是初歡喜得無生忍也。故大品云。須陀洹若智若斷。皆是菩薩無生忍。薄地向果。向即離垢。果即明地。大品云。斯陀含智斷。是菩薩無生忍離欲地向果。向即燄地。果即難勝。大品云。阿那含智斷。是菩薩無生忍。<span class='corr'>已</span>辦地向果。向是現前。果是遠行。大品云。阿羅漢智斷。是菩薩無生忍。支佛地。即不動侵習也。大品云。支佛智斷。是菩薩無生忍。即是善慧地。十地當知如佛也。</p>
</div>
<div class='div-other'><a id='mulu237' />
<p class='h1'>菩薩借別一教</p><p>止觀云。四借別名名通家菩薩位者。乹慧是外凡。性地是內凡。八人為初地。十五心為二地。十六心為三地。此三皆不出觀而斷見惑四忍為初地。四智為二地。四比忍為三地。四比智為四地。皆不出觀而斷見惑。薄地即五地。斷六品思。離欲即六地。斷九品思。<span class='corr'>已</span>辦即七地。斷色無色思。支佛即八地。乃至佛地斷習無知。玄義云。問。初地至七地對果。出何經論。答。經論非不對當。但高下不同。人師對之異。或用見地止對初地。如今所用。或向取初三地併對初地。仁王明四地併對初地。此難定判。但通教見地。本是無間之道。不出觀證須陀洹。豈得初地斷見。乃至三地。或云四地耶。若斷別惑。不共二乗。此義有之。又或言六地斷結齊羅漢。或云七地。此難定執。前後兩果經論對皆不定。中間可以義得。今以義推。不可定執也。</p>
</div>
<div class='div-other'><a id='mulu238' />
<p class='h1'>別為菩薩立忍名</p><p>玄義云。初就三乗共位中菩薩別立忍名。而義通二用別教名。名別義通。通義<span class='corr'>已</span>如前說。別立者。別為菩薩立伏忍柔順忍無生忍之名也。乹慧地三人同伏見惑。而菩薩更加伏忍之名者。菩薩信因緣即空。而於無生四諦降伏其心。起四弘誓願。雖知眾生如虗空。而發心度一切眾生。是菩薩欲度眾生。如欲度虗空。故金剛般若云。菩薩如是降伏其心。所謂滅度無量眾生。實無眾生得滅度者。次三誓願降伏其心亦如是。是為菩薩在乹慧地。修停心別相總相念處觀時。異於二乗。故別稱伏忍。復次三乗人同發善有漏五陰。生相似解。皆伏見惑。順第一義。而菩薩獨受柔順忍名者。菩薩非但伏結順理。又能為一切眾生伏心。徧行六度。一切事中福慧皆令究竟。如三藏菩薩於中忍中三僧祗行六度。不惜身命。今菩薩亦如是。以空無相願。調伏諸根。為眾生故。滿足六度。故名順忍也。復次三乗人同發真無漏。若智若斷同名無生。而菩薩獨受無生法忍名者。以其見諦理斷結使。不生取證之心。別受無生法忍之名也。</p>
</div>
<div class='div-other'><a id='mulu239' />
<p class='h1'>三處初燄</p><p>玄義云問。大論三處明初燄。約別圓皆取發真為初燄。通教何意取乹慧為初燄。答。別圓各逗一種根性。餘如文。<span class='note-inline'>(云云)</span>又輔行云。大論三處燋炷者。意引乹慧別在菩薩斷惑之位。若共二乗。不名初燄。初燄即是斷位故也論別立菩薩。故以初地而為斷位。故大論七十八燈炷品云。十地有二。一菩薩初地為初燄。二聲聞見地為初燄。若獨菩薩地。即歡喜地為初燄。論文既以菩薩初地而為初燄。故今取之以為況釋。於共伏道尚得以為菩薩初燄。今但退取共斷位者為獨菩薩初燄有何不可。故知此文別判通教菩薩位也。</p>
</div>
<div class='div-other'><a id='mulu240' />
<p class='h1'>三地據斷見初四地據斷見後</p><p>止觀云。別名名通家共位者舊云。三地斷見。或言六地斷思盡。或言七地斷思盡。今覈此語。若云三地四地皆斷見者此師不解通教義。何者三乗共位。同入無間三昧。不出入觀而斷見。那忽用三地四地皆斷見耶。若但取第三地斷見者。第四地應斷思。若但取第四地斷見者第三地應未斷見。若用兩地斷見。為出入觀非斷見位。人師救云。經說如此。此師不解經意。今言經借別義顯通耳。別見義長。論三地四地。通見義短。不出入觀。然名可借別。義必依通。若作不入出觀釋者。若言三地者。據斷見初。言四地者據斷見後。皆不出觀例如第十六心。或言是見道。或言是思道。</p>
</div>
<div class='div-other'><a id='mulu241' />
<p class='h1'>通雖二地斷時仍促等</p><p>輔行云問。當通教中判斷見位自分二地。何須破他自立借別立斷見位。還同通教。答。秪緣同通故得名通。通雖二地斷時仍促。三乗共故。雖促復長。是故須分三地四地。或時借別。別見更長。仍有二意。若約理說。通至佛地。若約教道云三四地。雖二意各別。見義竝長。以別長故。故借教道用判兩地無爽。若依通義。云不出觀。若依別義。但云地地皆能破見。以此為異。以別長故。故後兩番通用四地皆斷見位。人多不見。謂通義足。何須借別。</p>
</div>
<div class='div-other'><a id='mulu242' />
<p class='h1'>聲聞位齊七地</p><p>輔行六云。通教二乗。七地<span class='corr'>已</span>前與菩薩共。名共聲聞。乃至答云以初名後等。三藏亦共聲聞。何不立共名。故又釋云。三藏教中雖有二乗。菩薩行遠始終伏惑。永異二乗。故不名共。不聞別理。復非不共。</p>
</div>
<div class='div-other'><a id='mulu243' />
<p class='h1'>十力</p><p>法界次第云。此十通名力者。即諸佛所得如實智用。通達一切。了了分明。無能壞。無能勝。故名力也。大菩薩亦分得此智力。但比佛小劣。故沒不受名。一是處非處力。二業智力。三定力。四根力。五欲力。六性力。七至處道力。八宿命力。九天眼力。十漏盡力。</p>
</div>
<div class='div-other'><a id='mulu244' />
<p class='h1'>四無所畏</p><p>法界次第云。此四通名無畏者。於八眾中廣說自他智斷。既决定無失。則無微致恐懼之相。故稱無所畏。一一切智無所畏。二漏盡無所畏。三說障道無所畏。四說盡苦道無所畏。</p>
</div>
<div class='div-other'><a id='mulu245' />
<p class='h1'>通教諸位</p><p>妙玄明三乗共十地位。一乹慧地者。三乗之初。同名乹慧。即是體法五停心別相總相四念處觀。事相不異三藏。此三階法門體陰入界如幻如化。總破見愛八倒。名身念處。受心法亦如是。住是觀中。修正勤如意根力覺道。雖未得煗法相似理水。而總相智慧深利。故稱乹慧位也。二性地位者。得過乹慧得煗<span class='corr'>已</span>。能增進初中後心。入頂法。乃至世第一法。皆名性地。性地中無生方便解慧善巧轉勝於前。得相似無漏性水。故言性地也。三八人地位者。即是三乗信行法行二人。體見假以發真斷惑。在無間三昧中。八忍具足。智少一分。故名八人位也。四見地位者。即是三乗同見第一義無生四諦之理同斷見惑八十八使盡也五薄地位者。體愛假即真。發六品無礙。斷欲界六品。證第六解脫。欲界煩惱薄也。六離欲地位者。即是三乗之人體愛假即真。斷欲界五下分結盡。離欲界煩惱也。七<span class='corr'>已</span>辦地位者。即是三乗之人體色無色愛即真發真無漏。斷五上分結。七十二品盡也。斷三界事一一切智無所畏。二漏盡無所畏。三說障道無所畏。四說盡苦道無所畏。</p>
</div>
<div class='div-other'><a id='mulu246' />
<p class='h1'>通教諸位</p><p>妙玄明三乗共十地位。一乹慧地者。三乗之初。同名乹慧。即是體法五停心別相總相四念處觀。事相不異三藏。此三階法門體陰入界如幻如化。總破見愛八倒。名身念處。受心法亦如是。住是觀中。修正勤如意根力覺道。雖未得煗法相似理水。而總相智慧深利。故稱乹慧位也。二性地位者。得過乹慧得煗<span class='corr'>已</span>。能增進初中後心。入頂法。乃至世第一法。皆名性地。性地中無生方便解慧善巧轉勝於前。得相似無漏性水。故言性地也。三八人地位者。即是三乗信行法行二人。體見假以發真斷惑。在無間三昧中。八忍具足。智少一分。故名八人位也。四見地位者。即是三乗同見第一義無生四諦之理。同斷見惑八十八使盡也。五薄地位者。體愛假即真。發六品無礙。斷欲界六品。證第六解脫。欲界煩惱薄也。六離欲地位者。即是三乗之人體愛假即真。斷欲界五下分結盡。離欲界煩惱也。七<span class='corr'>已</span>辦地位者。即是三乗之人體色無色愛即真。發真無漏斷五上分結。七十二品盡也。斷三界事惑究竟故言<span class='corr'>已</span>辦地。八辟支佛地位者。緣覺菩薩發真無漏。功德力大。故能侵除習氣也。九菩薩地位者。從空入假道觀雙流。深觀二諦。進斷習氣色心無知。得法眼道種智。遊戲神通。淨佛國土。成就眾生。學佛十力四無所畏。斷習氣將盡也。齊此名小樹位也。十佛地者。大功德力資智慧。一念相應慧觀真諦究竟。習亦究竟。如刼火燒木無復炭灰。如象渡河。到於邊底。雖菩薩佛名異二乗。通俱觀無生體法。同是無學。得二涅槃。共歸灰斷。證果處一。故稱為通也。</p>
</div>
<div class='div-other'><a id='mulu247' />
<p class='h1'>布施攝眾生等</p><p>淨名云。當知直心是菩薩淨土。菩薩成佛時。不謟眾生來生其國。深心是菩薩淨土。菩薩成佛時。具足功德眾生來生其國。菩提心是菩薩淨土。菩薩成佛時。大乗眾生來生其國。布施是菩薩淨土。菩薩成佛時。一切能捨眾生來生其國。持戒是菩薩淨土。菩薩成佛時。行十善道滿願眾生來生其國。忍辱是菩薩淨土。菩薩成佛時。三十二相莊嚴眾生來生其國。精進是菩薩淨土。菩薩成佛時。勤修一切功德眾生來生其國。禪定是菩薩淨土。菩薩成佛時。攝心不亂眾生來生其國。智慧是菩薩淨土。菩薩成佛時。正定眾生來生其國等。</p>
</div>
<div class='div-other'><a id='mulu248' />
<p class='h1'>通教有合身義</p><p>金光疏云。丈六身佛住真諦。丈六尊特合身佛雙住真中。尊特身佛雙住俗中。法身佛住中道。此依二理故有二佛。</p>
</div>
<div class='div-other'><a id='mulu249' />
<p class='h1'>一金剛土臺成道四機所見不同</p><p>文句云。像法决疑經云。一切大眾所見不同。或見娑羅林地悉是土砂草木石壁。或見七寶清淨莊嚴。或見此林是三世諸佛所遊行處。或見此林即是不可思議境界真實法體。例知此義。四見不同。所住既然能住亦爾。此則約教分別也。</p>
</div>
<div class='div-other'><a id='mulu250' />
<p class='h1'>八相稍異三藏</p><p>文句云。成道如上註釋。入涅槃如後文。七轉法輪。權智開三藏生滅四諦法輪。實智說摩訶衍無生四諦法輪。通教三乗人也。</p>
</div>
<div class='div-other'><a id='mulu251' />
<p class='h1'>三種意生身</p><p>楞伽云。一三昧樂正受意生身。二覺法自性意生身。三種類俱生無作意生身。三昧樂。即三四五地心寂不動故也。二覺法自性。即八地普入佛剎。故以法為自性。三種類俱生。謂了佛證法。成之與生。竝從果說。此約通教及以別接。初是入空位。八地即當入假位。種類即是入中。</p>
</div>
<div class='div-other'><a id='mulu252' />
<p class='h1'>一生實相二生法界</p><p>大經佛說觀因緣智四種不同。得菩提異。說是語時。十千菩薩得一生實相。五千菩薩得二生法界。章安云。三乗同觀第一義。智解不同。一生二生。乃是破無明一品二品。實相是別理。法界是圓理。即是利根接入別圓。</p>
</div>
<div class='div-other'><a id='mulu253' />
<p class='h1'>列八二諦章安作七二諦消之</p><p>釋籤云。若欲憑教者然此七文散在諸經。無一處具出。唯大經十二。四諦文後。列八二諦。章安作七二諦銷之。初一是總。餘七是別。初云。如出世人心所見者。名第一義諦。世人心所見者。名為世諦。疏云。總冠諸諦。世情多種<span class='corr'>束</span>為世諦。聖智多知<span class='corr'>束</span>為第一義諦。即是諸教隨情智也。經云。五陰和合。稱名某甲。是名世諦。解陰無陰。亦無名字。離陰亦無。是名第一義諦。陰是實法。某甲是假名。即實有俗諦也。無陰無名。即假實空。若離陰者。名太虗空。是故離陰亦無某甲及二諦名。疏云。名無名二諦也。世諦有名。真諦無名。即生滅二諦。經云。或有法有名有實。是名第一義諦。或有法有名無實。是名世諦。幻化假名。即空故實。即真諦也。秪指幻化但有假名。故名世諦。故疏云。實不實二諦也。真實幻化。不實也。即無生二諦也。經云。如我人眾生壽命知見。乃至如龜毛兔角等。陰界入。是名世諦。苦集滅道。是名真諦。兔角之俗與前不殊。故成單俗。四諦義含。共為真諦。即是含中真諦也。故疏云。定不定二諦也。即單俗[社-土+复]真。俗是不定。中道名定。經云。世法有五種謂名世。句世。縳世。法世。執着世。是名世諦。經文廣解。於此五法。心無顛倒。名第一義諦。五種世法名與前異。大意不別。亦是單俗。於世無倒。謂見實相。教道但中。雖未究竟。此中究竟。望前故實。故疏云。法不法二諦也。法謂實相。不法謂俗。亦是含中二諦也。經云。燒割死壞。是名世諦。無燒割死等。是名第一義諦。地前方便。皆屬無常。故云可燒。登地見常。故無燒等。故疏云。燒不燒二諦也。無常可燒。常不可燒。[社-土+复]俗單中二諦。經文。有八種苦。是名世諦。無八種苦。故是第一義。八苦無常。同前燒義。無八苦真。即是實相。故疏云。苦不苦二諦。亦是[社-土+复]俗單中。教道有苦。圓中無苦。經云。譬如一人。有多名字。依父母生。是名世諦。依十二緣和合生者。名第一義諦。依父母生。即十二緣。而分二者。以大經中明十二緣即佛性故。且據顯說。即以佛性而為真諦。依父母生。即是無明。名為世諦。故疏云。和合二諦。真俗不二。故名和合。[社-土+复]俗[社-土+复]中二諦也。後乃結云。今七二諦來消此文。佛㫖難知。且用一師意耳。</p>
</div>
<div class='div-other'><a id='mulu254' />
<p class='h1'>七種二諦</p><p>妙玄云。一實有為俗。實有滅為真。二者幻有為俗。即幻有空為真。三者幻有為俗。即幻有空不空共為真。四者幻有為俗。幻有即空不空一切法趣空不空為真。五者幻有幻有即空皆名為俗。不有不空為真。六者幻有。幻有即空。皆名為俗。不有不空一切法趣不有不空為真。七者幻有幻有即空皆為俗。一切法趣有趣空趣不有不空為真。實有二諦者。陰入界等皆是實法。實法所成森羅萬品故名為俗。方便修道滅此俗<span class='corr'>已</span>。乃得會真。是為實有二諦相也。幻有空二諦者。斥前意也。何者。實有時無真。滅真時無俗。二諦義不成。若明幻有者。幻有是俗。幻有不可得即俗而真。是名幻有無二諦也。通人隨智照真與前不異。隨智照俗不同。何者。通入觀巧。[社-土+复]局照俗亦巧。幻有空不空二諦者。俗不異前。真則三種不同。一俗隨三真。即成三種二諦。其相云何。如大品明非漏非無漏。大經明空不空。復次明一切法趣。三人各各取解不同。致成三別。是故說此一俗隨三真轉。或對單真。或對[社-土+复]真。或對不思議。真若隨智證。俗隨智轉。智證偏真。即成通二諦。智證不空真。即成別入通二諦。智證一切趣不空真。即成圓入通二諦。三人入智不同復局照俗亦異。<span class='note-inline'>(云云)</span>。幻有無為俗不有不無為真者。有無二故為俗。中道不有不無為真。圓入別二諦者。俗與別同。真諦則異。別人謂不空但理而<span class='corr'>已</span>。欲顯此理。須緣修方便。故言一切法趣不空。圓人聞不空理。即知具一切佛法無有缺減故言一切趣不空也。圓教二諦者。直說不思議二諦也。真即是俗。俗即是真。如如意珠。珠以譬真用。以譬俗。即珠是用。即用是珠。不二而二。分真俗耳。</p>
</div>
<div class='div-other'><a id='mulu255' />
<p class='h1'>風流二諦</p><p>止觀云。通教三乗二乗體假入真。秖入但空。不能從空入假。無化他用。菩薩體假入真。能從空入假。化度眾生。上根菩薩體假入真。前入但空。次入不但空。則破無明見佛性。與前真永別。豈可同為一真諦也。昔莊嚴家云。佛果由二諦外得此片意。而作義不成。不知佛智別照何境別斷何惑。若得今意。出外義則成。開善家云。佛果不出二諦外。不能動異二乗。作意復不成。若得此意。不出義亦成。古來明此為風流二諦意在此但空不但空合時秪是一真諦。離時成兩真諦。與三藏家異。彼三藏第三諦但有中道名。無別體眼無別見。智無別知。今則不爾。第三諦亦名真諦亦名中道第一義諦。有別體別見別知。是為通教二諦三諦離合之相也。輔行云。莊嚴云出。開善云不出。此由三乗共學菩薩有但不但。古人不曉利鈍兩根。但諍佛果出與不出。終未見今開合之意。故使二家各朋<span class='corr'>已</span>計。今文竝破。是故皆云作意不成。故知二家各得今文利鈍一邊。故云片意。仍不能知出外別照中道之境。用中道智進破無明。故云片意。若不能知鈍根依教與二乗人同證真諦。是亦但得今文片意。若全得今意。出與不出義皆悉成。古來名此等者。任二家所說。各謂幽深。是非難分。古來無判。是故古人雙美二家。名此二諦曰風流。言風流者。動止合儀。故許出入無失。於今被破。出入俱非。舉措失儀。風流何在若依今用含中二諦。進退咸美。風流有餘。</p>
</div>
<div class='div-other'><a id='mulu256' />
<p class='h1'>一真含二中</p><p>玄義云。俗不異前。真則三種不同。一俗隨三真轉。即成三種二諦。其相云何。如大品明非漏非無漏。初人謂非漏是非俗。非無漏是遣着。何者。行者緣無漏生著。如緣滅生使。破其著心。還入無漏。此是一番二諦也。次人聞非漏非無漏。謂非二邊。別顯中道。中理為真。又是一番二諦。又人聞非漏非無漏。即知雙非正顯中道。中道法界力用廣大。與虗空等。一切法趣非有漏非無漏。又是一番二諦也。大經云。聲聞之人但見於空。不見不空。智者見空及與不空。即是此意。二乗謂著此空破。着空故。故言不空。空著若破。但是見空。不見不空也。利人謂不空是妙有。故言不空。利利人聞不空。謂是如來藏。一切法趣藏。還約空不空即有三種二諦也。復次約一切法趣非漏非無漏顯三種異者。初人聞一切法趣非漏非無漏者。謂諸法不離空。周行十方界。還如瓶處如。又人聞趣。知此中理須一切行來趣發之。又人聞一切趣。即非漏非無漏具一切法也。</p>
</div>
<div class='div-other'><a id='mulu257' />
<p class='h1'>寄三法以示三根解源</p><p>釋籤云。通寄三法以辯其相。漏無漏本是通法。為成接義。故立雙非。空不空本是別法。一切法趣本是圓法。於一一法各有三人取解不同者。良由機發。故所聞不同。又通教菩薩由根利鈍。發習不同。故鈍同二乗。直至法華方乃被會。利者爾前接入中道。故使同觀幻有之俗。而契真各異。所以別圓機發對鈍住空故成三別。是以釋後二接。須對通鈍。共成三人。同聽異聞。故約漏等以示解源。若得此意。於一切法自在無碍。</p>
</div>
<div class='div-other'><a id='mulu258' />
<p class='h1'>四地為上六七為中八九為下</p><p>輔行云。通教前二地為俗。後七地皆名為真。除佛地。別教前四十位為俗。後十二位為真。通教被接上根三四地。中根五六地。下根七八地。圓接別。接俗不接真。即接賢不接聖。三賢名俗。十聖名真。上根信住被接。中根十行接。下根十向接。故云接俗。聖位證道同圓。故言不接。不接三藏者。有四義故。一者接於可接。三藏因拙不可接故。二者得受接名。方可用接。謂前教有始無終<span class='corr'>已</span>用七八。不至九十。即用後教有終無始。但用向地。不須住行。中續接之。故得名接。三者不須接故。亦不名接。如初地初住<span class='corr'>已</span>成真因。亦破無明八相作佛。任運流入。何須更接。四者得受接義。謂約教分齊。文中初義即此第一不可接故。此第二義正當通教可接者是。</p>
</div>
<div class='div-other'><a id='mulu259' />
<p class='h1'>約證道邊唯明一接</p><p>釋籤云。七種二諦。四正三接。若止觀中為成理觀但以界外理接界外理。故藏通兩教。明界內理。別圓兩教明界外理。通別兩教。是明兩理之交際。是故但明別接通耳。今前六重仍存教道於法華前逗彼權機。故有圓接通別二義。實道秪應圓理接權。故釋今文應順教道。復以圓中接於但中。</p>
</div>
<div class='div-other'><a id='mulu260' />
<p class='h1'>巧拙論體析</p><p>止觀云。所言大乗體法觀者。異於三藏。三藏名假而法實。析實使空。譬如破柱令空。今大乗體意。名實皆假。自相是空。本來虗寂。譬如鏡柱。本自非柱。不待柱滅方空。即影是空。不生不滅。不同實柱。復次三藏所析名為隨情觀。實理但隨情為真耳。大乗體法名隨理色心。如尋幻得幻師。尋幻師得幻法。亦如尋夢得眠。尋眠得心。尋幻色心得無明。尋無明得佛性。體法通理。故明隨理觀。</p>
</div>
<div class='div-other'><a id='mulu261' />
<p class='h1'>對破外道汝析非正</p><p>止觀破外隣虗云。此塵為有為無。若有極微色。則有十方分。若無極微色。則無十方分。若析極微不盡。則成常見有見。若析盡。則成斷見無見。此外道析色也。析心亦如是。若有若無皆墮斷常。此外道析心也。論文仍明三藏析法之觀云。色若麤若細。總而觀之。無常無我。何以故。麤細色等從無明生。無明不實。故麤細皆假。假故無常無性。即得入空。又介爾心起。必藉根塵。無有一法不從緣生。從緣生者。皆悉無常。或言一念心六十剎那。或三百億剎那。剎那不住念念無常。是名析色心觀意。析名本於外道。對破邪析而明正析。何但外析。乃至圓四門生著。亦須析破。</p>
</div>
<div class='div-other'><a id='mulu262' />
<p class='h1'>朱雀門中何妨庶民出入</p><p>止觀引衍中云。欲得聲聞當學般若者。元此是菩薩法。大能兼小。傍狹聲聞。譬如朱雀門。天家所立。正通王事。不妨羣小由之出入。雖通小人。終是大門。今摩訶衍亦如是。正為菩薩體法入空。雖有小乗。終名為大。</p>
</div>
<p class='juan'>儀註僃簡<span class='note-inline'>(終)</span></p>
</div><!-- end of div[@id='body'] -->
</body></html>