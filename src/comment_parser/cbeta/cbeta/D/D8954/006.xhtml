<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>儀註備簡</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu161' />
<p class='juan'>第六卷</p>
<div class='div-other'><a id='mulu162' />
<p class='h1'>聞唱善來即證羅漢</p><p>輔行云。如佛自言善來比丘。自然得<span class='corr'>具</span>足戒。當於言下鬚髮自落。袈裟在身。鉢盂在手。猶如五歲知法比丘。如䟦陀羅波楞伽者是。</p>
</div>
<div class='div-other'><a id='mulu163' />
<p class='h1'>大論俱舍七種般</p><p>輔行云。六種那含位在其中者。大論三十三云。五那含者。謂中。生。行。不行。上流。復有六種。五如上。加現。復有七種。六如上。加無色。俱舍不立現般。但取無色般。并五為六。頌曰。此中生有行。無行般涅槃。上流若雜修。能往色究竟。超半超徧沒。餘能往有頂。行無色有四。住此般涅槃。釋曰。不還有五。一中。謂欲界沒。於無色中陰而般涅槃。二者生般。生色界而般涅槃。三者有行。生色界已。長時修行而般涅槃。但有勤修。無速進道。四者無行。生色界<span class='corr'>已</span>。不經久修。無功用行而般涅槃。勤修速進二道俱無。五者上流。於色界中要轉經於四禪天處方般涅槃。上流又二。一者雜修。即是樂慧。二無雜修。即樂定是。有雜修者。往色究竟。無雜修者。往於有頂。頌中餘字。是不雜修。復有三種。一全超。謂在欲界於四禪中<span class='corr'>已</span>徧雜修。遇緣退失。從梵眾沒。生色究竟。中間盡超。故名全超。二者半超。梵眾沒<span class='corr'>已</span>。中間漸受十四天處。或超一二。乃至十三。後乃方生色究竟天。皆名半超。非全超故。通受半名。全不能超。名為徧沒。無雜修者。生無色界。唯不能生五淨居天。從廣果沒。生三無色。後生有頂方般涅槃。故此那含縱生無色。猶屬色攝。若欲界沒生無色天。即無色攝。復有九種。中。生。上流。各三種故。如釋籤引。此六九中未入般前。或得名為羅漢向攝。在色界時。或有勤修速進故也。</p>
</div>
<div class='div-other'><a id='mulu164' />
<p class='h1'>開三般為九</p><p>釋籤引論云。中般為三者。謂速。非速。久住。凖俱舍論。總為九種。謂三各分三。謂中。生。上流也。有行無行。生色界<span class='corr'>已</span>方般涅槃。竝生般攝。言中三者。謂速非速。經久。如迸火星。以喻三義。思之可知。竝於中陰論速非速等。生有三者。一生。約速立。二有行。約非速立。三無行。約經久立。竝生色界<span class='corr'>已</span>。論速等也。上流三者。一全超。約速立。二半超。約非速立。三徧沒。約經久立。從初色至色末。始終有此三人不同。如是三九。由業惑根異。言業異者。造順現業。成中般。造順生業。成生般。造順後業。成上流般。言惑三者。下品惑成中般。中品惑成生般。上品惑成上流般。言根別者。上根中般。中根生般。下根上流般。</p>
</div>
<div class='div-other'><a id='mulu165' />
<p class='h1'>一萬二千九百六十種般</p><p>釋籤引雜阿毘曇云。阿那含者或五及七八。五。謂中。生。有行。無行。上流。七。謂於中般更分三。如迸火星喻。八者。謂五上加現。無色。及不定。且從五種說。謂色五種。從根分十五。謂上中下各五故。約地成二十。四禪各五故。約性有三十。謂退。思。護。住。進。不動。謂種性各五故。處有八十。梵眾至尼吒。十六處各五故。每一種那含有二千五百九十二。何者。約十六處成十六人。約種性六。成六倍增之。合九十六。約根有三。三倍增之。成二百八十八。更以九離欲人九倍增之。成二千五百九十二人。一人既爾。五那含又五倍增之。成一萬二千九百六十種。言九離欲者。謂離欲界九品惑以為九人也。</p>
</div>
<div class='div-other'><a id='mulu166' />
<p class='h1'>圖中引五差</p><p>輔行云。生五含者。然由修熏禪有五階差。大品九定通熏九地。此中唯熏第四禪地。先修得<span class='corr'>已</span>。更以多念無漏相續現起。從此引生多念有漏。從此復生多念無漏。如是後後漸漸減少。乃至最後二念無漏。次復引生二念有漏。無間復生二念無漏。名熏加行成相。次唯一念無漏。次復唯有一念有漏。無間復生一念無漏。名根本成。故俱舍云。成由一念離。言五差者。謂下。中。上。上勝。上極。一品有三。後品兼前。故第五品合成十五。如是五品。如其次第三六九等生五淨居。</p>
</div>
<div class='div-other'><a id='mulu167' />
<p class='h1'>羅漢名含三義</p><p>文句云。比丘者肇師云。秦言淨命乞食。破煩惱。能持戒。怖魔等。天竺一名含此四義。秦無以飜。故存本稱。什師云。始出妻子家。應以乞食自資。清淨活命。終出三界家。必須破煩惱。持戒自守。具此二義。天魔怖其出境也。釋論云。怖魔。破惡。乞士。魔樂生死。其既出家。復化餘人俱離三界。乖於魔意魔用力制。飜被五繫。但愁懼而<span class='corr'>已</span>。故名怖魔。出家人必破身口七惡。故言破惡。夫在家三種如法。一田。二商。三仕。用養身命。出家人佛不許此。唯乞自濟。身安道存。福利檀越。三義相成。即比丘義也。涅槃寶梁皆舉破惡名比丘者。不具說也。今名此三義應通初後。如初出家時。白四羯磨。無作戒力。徧一切境飜無作惡。初修禪定。發定共戒。防伏意地貪瞋不起。初修觀慧。發相似道共戒。能伏煩惱。初心亦稱破惡。何獨後心耶。怖魔者。初剃髮稟戒。<span class='corr'>已</span>令魔愁。修定欲伏煩惱。修慧欲破煩惱。初心亦令魔怖何獨後心耶。乞士者初離邪命以乞自活。修禪歷境求定。修慧緣理求無漏皆是乞士。何況相應而非乞士。具此義故。通名比丘。觀經云。比丘者。因果六義。因名乞士。怖魔。破惡。果號應供。殺賊。無生鈔云因三果三。一一主對。釋論。淨目問舍利弗。乞士者有四種食。合藥種植田園。名下口食。仰觀星宿。名仰口食。四方巧語。名方口食。呪術卜算。名維口食。比丘不作此四。名清淨乞士也。鈔云。今舉身子答彼淨目乞士之義須離上下方維之食。常行乞食清淨活命。故名乞士。至果乃成應供德也。怖魔者。若發心出家。地行夜乂唱飛行空中展轉乃至六天魔王聞之。怖畏失人眾也。鈔云。魔主生死。在家受欲增長生死。出家離染。趣向無生。是故魔王聞之生怖。染欲破戒。魔還快樂。勤修三學果證無生。破惡者。能破煩惱。九十八使悉皆破斷故名破惡。鈔云。見思二使共九十八。名惡名賊修觀推竆。名為破惡。證智斷盡。名為殺賊。</p>
</div>
<div class='div-other'><a id='mulu168' />
<p class='h1'>金剛三昧</p><p>妙玄云。時解脫羅漢。是信行鈍根。待時及眾緣具。方得解脫。位居無學。羅漢有五種。隨信行生退法。思法。護法。住法。升進法也。得盡智。無學等見也。若用金剛三昧。於非想九品惑盡。次一剎那證非想第九解脫。成盡智。次一剎那得無學等見也。或彼時退。故不說得無生智。此五種阿羅漢。是性種性根鈍。因中修道。必假衣食牀具處所說法及人。隨順善根增進。不能一切時所欲進也。是五種各有二種。不得滅盡定。但是慧解脫。得滅盡定。即是俱解脫。若不得滅盡定。是人因中偏修性念處。若得滅盡定。是人因中修性共也。證果時三明八解一時俱得。故名俱解脫也。</p>
</div>
<div class='div-other'><a id='mulu169' />
<p class='h1'>重空三昧</p><p>妙玄云。不時解脫羅漢。即法行利根。名不動法阿羅漢也。此人因中修道。能一切時隨所欲進修善業。不待眾具。故名不時解脫。是人不為煩惱所動。故名不動。不動是不退義。成就三智。謂盡智。無生智。無學等見。能用重空三昧擊聖善法。以定捨定。故言能擊。是不動羅漢亦有二種。一不得滅盡定。但名慧解脫。二得滅盡定。即是俱解脫。若聞佛說三藏教門。修緣念處。即發四辯。名無疑解脫。是名波羅蜜聲聞。能究竟一切羅漢功德也。名沙門那。沙門那者。沙門果也。釋籤云。空空三昧。無相無相三昧。無作無作三昧。空是聖法。復修於空擊前聖法。故名為重。</p>
</div>
<div class='div-other'><a id='mulu170' />
<p class='h1'>電光三昧</p><p>輔行云。稱電光者。彼論云。七依定外更有定發無漏否。答。有欲界定能發無漏。無漏發疾。倐如電光。若不發無漏。住時則久。遺教云。若見電光。暫得見道。如阿難策心不發。放心取枕。即入電光。電光亦是金剛。金剛不孤。因欲界入無漏。無漏發疾。譬如電光。非欲界定得此名也。住欲界定或經年月。定法持心。無懈無痛。連日不出亦可得也。</p>
</div>
<div class='div-other'><a id='mulu171' />
<p class='h1'>九想</p><p>法界次第云。此九通名想者。能轉心轉想。故名為想。所謂能轉不淨顛倒想。故此九法皆言想也。一脹想若觀人死屍䏺脹如韋囊盛風。異於本相。是為脹想。二青瘀想。若觀死屍皮肉黃赤。瘀黑青黤。是為青瘀想。三壞想。若觀死屍風吹日曝轉大。裂壞在地。是為壞。四血塗漫想。若觀死屍處。膿血流溢污穢塗漫。是為血塗漫。五膿爛想。若觀死屍蟲膿流出。皮肉壞爛滂沱在地。是為膿爛想。六噉想。若觀死屍蟲蛆唼食。鳥挑其眼。狐狗咀嚼。虎狼[國*瓜]裂。是為噉想。七散想。若觀死屍禽獸分裂。身形破散筋斷骨離。頭手交橫。是為散想。八骨想。若觀死屍皮肉<span class='corr'>已</span>盡。但見白骨筋連。或分散狼籍。如貝如珂。是為骨想也。九燒想。若觀死屍為火所焚。爆裂烟臭。薪盡形滅。同於灰土。假令不燒。亦歸磨滅。是為死想。</p>
</div>
<div class='div-other'><a id='mulu172' />
<p class='h1'>八念</p><p>通言八念者。內心存憶之異名也。專心存憶八種功德。故名為八念。一念佛。二念法。三念僧。四念戒。五念捨。六念天。七念阿那。八念死。</p>
</div>
<div class='div-other'><a id='mulu173' />
<p class='h1'>十想</p><p>通言想者。能轉心轉想也。能轉計常樂等。諸顛倒等想。故名為想。前三想為斷見諦惑說。中四想為斷思惟惑說。後三想為修無學道者說。是以壞法之人。修此十想。能斷三界結使。證無漏之聖果也。一無常想。二苦想。三無我想。四食不淨想。五世間不可樂想。六死想。七不淨想。八斷想。九離想。十盡想。</p>
</div>
<div class='div-other'><a id='mulu174' />
<p class='h1'>八背捨</p><p>此八通名背捨者。大智度論云。背是淨潔五欲。捨是着心。故名背捨。若發真無漏慧斷三界結業盡。即名解脫也。一內有色相外觀色。內有色相者。不壞內色不滅內色相也。外觀色者不壞外色。不滅外色相。以是不淨心觀外色。所以然者。為修流光故。不應初背捨中壞滅內身骨人也。欲界結使難斷故須以不淨心觀外色也。此初背捨。位在初禪。能捨自他及下地。故名背捨。二內無色相外觀色。內無色相者。壞內色。滅內色相也。外觀色者。不壞外色。不滅外色相。以是不淨心觀外色。所以然者。行者為入二禪內淨。故壞滅內骨人。欲界結使難斷。故猶觀外不淨之相也。三淨背捨身作證淨者。緣淨故名淨。行者除外不淨相。但於定中練八色光明清淨皎潔。猶如妙寶之色。故名淨。緣身作證者。以無受着心而受三禪中徧身樂。故名身作證也。四虗空處背捨。若滅根本四禪色。及三背捨四勝處八一切處中色。一心緣無邊虗空而入定。即觀此定依陰入界。故有無常苦空無我虗誑不實心生厭背而不受着深入一向不廻。是為虗空處背捨。五識處背捨。若捨虗空。一心緣識入定時。即觀此定依陰入界。故有無常苦空無我虗誑不實。心生厭背而不受着深入一向不廻。是為五識處背捨。六無所有處背捨。若捨識一心緣無所有入定時。即觀此定依陰入界故有無常苦空無我虗誑不實。心生厭背而不受着。深入一向不廻。是為無所有處背捨也。七非有想非無想背捨。若捨無所有處。一心緣非有想非無想入定時。即觀此定依陰入界。故有無常苦空無我虗誑不實。心生厭背而不受着。深入一向不廻。是為非有想非無想背捨也。八滅受想背捨。背滅受想諸心心數法。是為滅受想背捨所以者何。諸佛弟子患厭散亂心。欲入定休息。似涅槃法安着身中。故云身證而想受滅也。</p>
</div>
<div class='div-other'><a id='mulu175' />
<p class='h1'>八勝處</p><p>名勝處者。亦名八除入。一內有色相外觀色少。若好若醜是名勝知勝見。二內有色相外觀色多。若好若醜。是名勝知勝見。三內無色相外觀色少。若好若醜。是名勝知勝見。四內無色相外觀色多。若好若醜。是名勝知勝見。五青勝處。若觀青色轉變自在。少能多。多能少。光色照曜勝於背捨。所見青相亦不起法愛是名青勝處也。六黃勝處。類如青勝處中分別。七赤勝處類如青勝處中分別。八白勝處。亦類如青勝處中分別。今用四色為勝處。依大智度論也。若纓絡經中則以四大為四勝處也。</p>
</div>
<div class='div-other'><a id='mulu176' />
<p class='h1'>十一切處</p><p>通稱一切處者。皆從所觀境徧滿得名也。亦名十一切入。一青一切處。二黃一切處三赤一切處。四白一切處。五地一切處。六水一切處。七火一切處。八風一切處。九空一切處。十識一切處。</p>
</div>
<div class='div-other'><a id='mulu177' />
<p class='h1'>九次第定</p><p>通言次第定者。若入禪時。深心智慧深利。能從一禪入一禪。心心相續。無異念間襍。故名次第定也。初禪次第定。離諸欲惡不善法。有覺有觀。離生喜樂。入初禪定時。是中初禪定觀均齊自識其心。其心次第而入。無有剎那襍念間。入初禪定。是為初禪次第定。二禪次第定。若從初禪入二禪時。是中二禪定觀均齊。自識其心。其心次第而入。無有剎那襍念間。入二禪定。是為二禪次第定。三禪次第定。意類如初禪二禪中明。四禪次第定。亦類如初禪二禪中明。五虗空處次第定。六識處次第定。七無所有處次第定。八非有想非無想處次第定等。俱如上初禪二禪中明。九滅受想次第定。若從非有想非無想入滅受想定時。於是定前自識其心。要期心利。心心次第而入。無有剎那襍念間。入滅受想定。是為滅受想次第定也。</p>
</div>
<div class='div-other'><a id='mulu178' />
<p class='h1'>師子奮迅三昧</p><p>所言師子奮迅者。潛譬以顯法也。如世師子奮迅為二事故。一為奮卻塵土。二能前走卻走㨗疾。異於諸獸。此三昧亦爾。一則奮除障定細微無知之惑。二能入出㨗疾無間異上所得諸禪定也。故名師子奮迅三昧。一入禪奮迅。師子奮迅入三昧者。離欲惡不善法。有覺有觀入初禪。如是次第入二禪。<span class='corr'>三</span>禪。四禪。空處。識處無所有處。非有想非無想處。滅受想定。是為奮迅入也。二出禪奮迅。師子奮迅出者。從滅受想定起。還入非有想非無想。非有想非無想起。還入無所有處。如是識處空處四三二禪初禪。乃至出散心中。是為奮迅出。</p>
</div>
<div class='div-other'><a id='mulu179' />
<p class='h1'>超越三昧</p><p>所以名超越者。能超過諸地。自在入出。故名超越。一超入三昧。云何名超入三昧。離諸欲惡不善法。有覺有觀。離生喜樂入初禪。從初禪起。超入非有想非無想處。非有想非無想處起。入滅受想定。滅受想定起。還入初禪。從初禪起。入滅受想定。滅受想定起。入二禪。二禪起。入滅受想定。滅受想定起。入三禪。三禪起入滅受想定。滅受想定起。入四禪。四禪起。入滅受想定。滅受想定起。入空處。空處起。入滅受想定。滅受想定起。入識處。識處起。入滅受想定。滅受想定起。入不用處。不用處起。入滅受想定。滅受想定起。入非有想非無想。非有想非無想處起。入滅受想定。是為諸佛菩薩超入三昧相若聲聞人但能超入一。而不能超二。況能如上所明自在超也。是中明超入有三種。一順入超。二逆入超。三順逆入超也。細心約義。自作可解。二超出三昧。云何名超出三昧。從滅受想起。入散心中。散心中起。入滅受想定。滅受想定起。還住散心中。散心中起。入非有想非無想處。非有想非無想處起。住散心中。散心中起。入無所有處。無所有處起。住散心中。散心中起。入識處。識處起。住散心中。散心中起。入空處。空處起。住散心中。散心中起。入四禪。四禪起。住散心中。散心中起。入三禪。三禪起。住散心中。散心中起。入二禪。二禪起。住散心中。散心中起。入初禪。初禪起。住散心中。是為諸佛菩薩超出三昧之相。若聲聞人超出。但能超一禪出。而不能超二。何況能自在超出也。是中超出有三種。一順超出。二逆超出。三順逆超出。足前三種超入。合為六種超越三昧。如來於此六三昧而入涅槃也。齊此明三乗行行共禪竟也。</p>
</div>
<div class='div-other'><a id='mulu180' />
<p class='h1'>觀練熏修</p><p>止觀云。觀者。謂九想八背捨八勝處十一切處通攝觀禪。九想為破行人淫火。必須增想純熟。能除世間貪愛。破六種欲。此九既除。於欲亦薄。嗔癡九十八使山動。雖是不淨初門。能成大事。八背捨。<span class='note-inline'>(云云)</span>。背淨潔五欲。捨離着心。故名背捨。修者。行人持戒發誓。端身正心。諦觀足大指黑脹[爾*皮]起。進觀從足至頭。唯見腫脹。心生厭離。復觀膿爛。次<span class='corr'>卻</span>皮肉。諦觀白骨八色流光。如是次第乃至八背捨發相。具如禪門。八勝處者。前背捨緣中多少不得自在。是故勝處更深細觀察少多好醜。悉使勝知勝見。如快馬能破陣。亦能自制其馬十一切處者。以八色兩心更相淡入。廣普徧滿轉變無礙。具如禪門。練者。即九次第定也。上來雖得八禪。入則有間。今欲純熟。今從初淺極至後深。次第而入。中間無有垢滓間穬令不次第者次第。故名次第。亦是無漏練於有漏。除諸間穬。故名練禪。熏者。即師子奮迅三昧也。前是次第無間入。今亦是次第無間入。亦能次第無間出。除麤間及法受味塵。猶如師子能<span class='corr'>卻</span>能進。奮諸塵土。修者。超越三昧也。近遠超入。近遠超出。近遠超住。是功德最深。故名頂禪。於諸法門自在入出。</p>
</div>
<div class='div-other'><a id='mulu181' />
<p class='h1'>壞法不壞法</p><p>止觀云。若壞法人修九想。一脹想。二壞想。三血塗想。四膿爛想。五青瘀想。六噉想。七散想。八骨想。九燒想。此人但求斷苦。燒滅骨人。急取無學。不欣事觀。既無骨人可觀。便無禪定神通變化願智頂禪。雖言燒滅。實有身在。例如滅受想而身證。若不壞法人九想者初從脹想來住骨想。不進燒想。得有流光背捨勝處。觀練熏修神通變化。一切功德具足。成俱解脫人也。</p>
</div>
<div class='div-other'><a id='mulu182' />
<p class='h1'>約性共揀判慧俱</p><p>四教義云。五種羅漢各有二種。不得滅盡定。但是慧解脫。得滅盡定。即是俱解脫。若不得滅盡定。是人因偏修性念處觀。不修共念處觀。若得滅盡定者。是人因中修性念處觀。亦修共念處觀。</p>
</div>
<div class='div-other'><a id='mulu183' />
<p class='h1'>約正助判慧俱斷結</p><p>四教義問。若諸數隨起。即是共義。答曰。諸數隨起有三種。一但是緣理之慧。諸數任運隨起。此說性念處。二修諸數作助道善法。故說共念處斷結。故佛說善法積聚。屬共念處。助正道共斷結。故雜心偏說共念斷結。然利根人用性念處。非不斷結也。光明句。亦名慧行。行行。緣空直入。名為慧行。帶事兼修。名為行行。亦名正道助道。空觀順理。名為正道。不淨破貪。名為助道。小乗修正道斷結。名慧解脫人。修助道斷結。名俱解脫人。</p>
</div>
<div class='div-other'><a id='mulu184' />
<p class='h1'>得滅盡定</p><p>出前五卷身證中。</p>
</div>
<div class='div-other'><a id='mulu185' />
<p class='h1'>十四變化</p><p>文句云。十四變化。初禪二變化。一初禪化。二欲界化。二禪三變化。一二禪化。二初禪化。三欲界化。三禪四變化。一三禪化。二二禪化。三初禪化。四欲界化。四禪五變化。一四禪化。二三禪化。三二禪化。四初禪化。五欲界化。無而歘有。有而歘無。故名變化。四禪俱有。上能化下。下不能化上。故至數增減。十四種色。五根。四大。五塵。</p>
</div>
<div class='div-other'><a id='mulu186' />
<p class='h1'>十八變化</p><p>文句云。十八變化。一震動。二熾然。三流布。四示現。五轉變。六往來。七卷。八舒。九眾像入身。十同類往趣。十一隱。十二顯。十三所作自在。十四制他神通。十五能施辯才。十六能施憶念。十七能施安樂。十八放光普動一切界。身上出火。身下出水。流光徧照。隨所欲示佛土惡趣。於地起氷解令成水。於火亦然。山石中往來無碍。能舒卷雪山王等。以見前大眾大地內<span class='corr'>己</span>身中。能往彼。同其色數。或隱或顯不可得。往來去住無碍。他現通悉能制伏。能與一切有情辯才。有情於法失念者。能與之。令聽法人身心安樂。身放光明作諸佛事。如次對之。依四禪十四變化。依觀練熏修。十一切無漏事禪能作十八變。</p>
</div>
<div class='div-other'><a id='mulu187' />
<p class='h1'>三種念處</p><p>四教義云。三種念處成三種羅漢者。一若單修性念處。成慧解脫羅漢。二共念處。成是俱解脫羅漢。三緣念處。成無疑解脫羅漢。所以者何。性念處即是緣理之智慧。念處相應發真無漏。即成慧解脫羅漢也。共念處。共善五陰成就背捨。乃至超越三昧願智頂禪。如此助道共正道合發真無漏。即得三明六通。具八解脫。成俱解脫羅漢也。若緣念處。即緣佛言教所詮一切陰入界。性共二種念處。能觀所觀名義。若在禪定觀此名義。即發四無礙辯名為無疑解脫大羅漢。</p>
<p>四念處云。謂觀總別念處。知身受心法。是知苦。不起倒惑。是知集厭苦息集是修道。苦集寂然。是知滅。共念處者。毘曇有門。觀生空名為法空。修心不淨。以不淨心觀外色。入二背捨。乃至八背捨。八勝。一切處。九次第。師子奮迅。超越。欲界初禪皆不淨。破淨顛倒。以事助道。名共念處。緣念處者。大論云。一切色法。名身。一入及十入少分既是色。色屬身也。六受為受。六識為心。想行兩陰及無為法名法。通一切境界。皆名緣念處。四教義云。一自性念處者。說不顛倒慧也。如佛說修身觀。身觀者。是慧。念處者。所作事不妄受緣故。除自性過。故說念處。言共念處者。與慧相共法。如佛說。此比丘善法積集謂四念處。是為正說也。又能發諸禪神通也。緣念處者。一切法。如佛說比丘一切法。四念處。是為正攝受具足故。及畧緣故。南嶽師云。還是性共二種念處。能觀之智。所觀之境。合辯具一切法義也。若能觀察分別。即發四無礙辯也。</p>
</div>
<div class='div-other'><a id='mulu188' />
<p class='h1'>四韋陀典</p><p>輔行云。一阿毘陀。此云方命。謂養生繕性。二殊夜陀祭祀祈禱。三婆夜摩陀禮義占卜軍陣。兵法。四阿達婆陀。異能技數禁咒醫方。又摩登伽經載。初人名梵天。造一韋陀。次人名白淨。變一為四。讀誦。祭祀。歌咏。禳灾。</p>
</div>
<div class='div-other'><a id='mulu189' />
<p class='h1'>果性退否考論祖誥</p><p>妙玄云。是信解雖是動。根性不同。謂退。護。思。住。進也。若證阿那含。各有五。及七種般。八種般。見得但是不動根性。若證那含。亦有五種。七種。八種。不同也。</p>
<p>止觀云。初從[塵-土+分]住訖至非想。通有四。退。護。住。進。退又二。一任運退。二緣觸退。緣有內外。外諸方便二十五種吐納失所。是為外緣觸退。於靜心三障四魔而生憂愛。是名內緣觸退。後或更修得。或修不得。此人甚多。護分者。善以內外方便將護定心。不令損失。住分者。或因守護。安隱不失。或任運自住。即是住分。進分者。或任運進。或勤策進。各有橫竪。橫竪各有頓漸。若十二門一一而進。是名漸進。若一時具足。是名頓進。特勝通明品品而發。是名橫漸。一時俱發。是名橫頓。又於四分。分分皆有四分。具如修證中說。</p>
<p>輔行云。禪門中名達分。此中云護。以達自防。故名為護。餘三名同。言退者。有因緣退。名緣觸退。無因緣退。名任運退。二十五法等。是外緣觸退。於靜心下。內緣觸退。三障四魔。通論既各攝十境。故得以三障攝三魔。加天子。即四魔也。禪門中云。退分中退分者。從九品至初品併退失也。退住者。至初品便住也。退進者。至初品<span class='corr'>已</span>。更能策進至二品乃至九品。亦能更進。退護者。退<span class='corr'>己</span>將護。使從初品以至九品。勿使更退。餘之三分。例說可知。</p>
</div>
<div class='div-other'><a id='mulu190' />
<p class='h1'>此生之中必得無疑</p><p>釋籤云。若退果者。牽於斯那二果亦失。至初果住。法爾然也。此生之中必得不疑。猶如勝人。平地顛墜。四顧遠望。不有他人見我倒不。即能自起。極至臨終。亦得無學故也。</p>
</div>
<div class='div-other'><a id='mulu191' />
<p class='h1'>信法利鈍</p><p>止觀云。若論根利鈍者。法行利。內自觀法故。信行鈍。藉他聞故。又信行利。一聞即悟故。法行鈍。歷法觀察故。或俱利。俱鈍。信行人聞慧利。修慧鈍。法行人修慧利。聞慧鈍。</p>
</div>
<div class='div-other'><a id='mulu192' />
<p class='h1'>通辯四果退不退</p><p>止觀云。此人好退。如毘曇有退相四果。如沙住井底。阿含云。三果退戒還家。毀失律儀。不失道共。俗人生謗。言無聖法。佛言。欲飽起厭。不久當還。更求出家。諸比丘不度。佛即度之便得羅漢。阿難問言。大德是學退。無學退。答言。學退。若然。即是世智斷惑慧解脫人。故得有退。非無漏智斷一品惑進一品解而有退也。</p>
<p>輔行云。此人下。辯壞法人有退無退如毘曇等者。婆沙中問。阿羅漢退。不應二三兩果亦退。答。阿羅漢退牽二果退。猶如沙井。上下有甎。中間唯砂。上甎若穨。從上至下。其中間砂豈得不穨。四果如上甎。二果如中沙。初果如底下。若至底竟。不復得去。問。若至初果。亦應言退第二第三。答。如人墮於三層之屋。彼亦如是。雖即不言退第二三。二三實退。復次二三是第四因。其果既退。其因亦退。若爾。初果亦是第四果因。亦應說退。答。初果之前更無有果。若彼退時。更無住處。若許初退。則有多妨。本是見諦。今非見諦。本是得果。今非得果。本是决定。今非决定。本是聖人。今非聖人。離如是過。故不說退。問。退經幾時。答。經少時。乃至自不知退。若自知退。當修勝進方便。復次彼煩惱現在前時。心生慚愧。速作方便。如明眼人。晝日平地顛蹶。尋即還起。四方顧視無見者不。彼亦如是。若佛若聖弟子善人無見我者不。亦如煖身體人。有小火墮在身上。尋即除<span class='corr'>卻</span>。問。既退兩果。兩果不應作者。為作不耶。答。不作也。果人所行。異凡夫故。然慧解脫亦不併退。有退義故。故說有退。阿含下。引第三果退以為類例。亦是不得事禪之人。此人雖退。不失道共。此生還得。故知阿含與婆沙意同。既言欲飽自來。即是於初果身中作初果人所作事也。皆不失道共。故得為例。若然下。判無事禪。成慧解脫。竝依世道用欣厭斷。故名世智。若無漏道。隨依一地斷自上下三界諸惑。兼得滅定。是故不退。</p>
</div>
<div class='div-other'><a id='mulu193' />
<p class='h1'>無作之業至未來世</p><p>輔行云。性戒清淨。為諸戒因。舊名作無作。成論云。教無教。新名表無表。作。謂為作。教。謂教示。表。謂表彰。名異意同。彼此無在。無作一發。無捨失緣。終訖一一形。相續恒起。如初受時。作白<span class='corr'>已</span>後入餘心者。尚名得戒。故成論云。若人入不善心。無記心。無心。亦名持戒。律疏云。四心三性始末恒有。三性加無心為四。又云。無作之業至未來。戒是有為色法。定是有為心法。命朽之時。形俱無作。戒體雖謝。無作戒業得得不滅。以隨業道至未來故。由諸事定能伏結惑。如蟲殘藏。由伏故斷。如蟲害命。以無漏慧得初果<span class='corr'>已</span>慧道勢分流至未來。經於七生。以滅盡惑。是故當知以戒例慧。小乗事法尚至無漏經生不失。</p>
</div>
<div class='div-other'><a id='mulu194' />
<p class='h1'>孤調解脫</p><p>輔行云。若入滅定等者。既有身在。名為法身。受想心所識智不行。名無般若。故云無智。羅漢在無色等者。無色般含。於彼無色得有餘般。名為羅漢。唯有心智而無色身。似有般若而無法身。若入無餘等者。灰身故無身。滅智故無智獨一解脫。故云孤調。</p>
</div>
<div class='div-other'><a id='mulu195' />
<p class='h1'>辟支迦羅</p><p>四教義云。一飜名者。辟支迦羅。是天竺之言。此土飜為緣覺。此人宿世福德神根勝利。學十二因緣以悟道也。二解釋者。大智論云。緣覺有二種。一獨覺。二因緣覺。一明獨覺辟支迦羅者。若佛不出世。佛法<span class='corr'>已</span>滅。是人先世因緣能獨出。智慧不從他聞。自以智慧得道。故名獨覺。二明因緣覺者。是人道根淳熟藉小因緣而能覺悟也。如見林壞。因此覺悟成辟支佛。大智論意似用此為因緣覺也。飜譯名義亦開二名。一辟支迦羅。孤山云。此飜緣覺。觀十二緣而悟道故。亦飜獨覺。出無佛世。無師自悟故。今楞嚴云。復有無量辟支者。將非他方無佛之土。大權引實而來此會乎。霅川云。或佛知此眾當獲大益。威神攝受。不亦可乎。獨覺稱麟喻者。名出俱舍。名為犀角。出大集經。檇李云。獨覺亦觀十二因緣。亦可名為緣覺。但約根有利鈍值佛不值佛之殊。分二類也。一畢勒支底迦。此云各各獨行。音義云。獨覺正得其義也。義鈔中問獨覺為有戒耶。解云。亦得。雖出無佛世。緣於別等得脫。亦得別解脫也。若爾。此戒佛世有。既出無佛世。云何得有戒。答。別解脫有二。一在家諸戒。二出家別解脫。又善見云。五戒十戒。一切時有。乃至無佛出世。辟支輪王亦有教受。妙玄云。今明三藏三乗無別眾。不得別有菩薩緣覺之戒也。</p>
</div>
<div class='div-other'><a id='mulu196' />
<p class='h1'>獨覺三類</p><p>文句引華嚴云。菩薩下兜率放光照之。覺即捨身。不覺徙之。大經云。彗星。中論云。支佛出世佛法<span class='corr'>已</span>滅。此是獨覺人也。願生佛世者。先得初果。十四生未滿。值佛即成羅漢。不值佛即成獨覺。其既值佛。亦不捨壽。亦不被移。願見佛故。二果三果例然。</p>
</div>
<div class='div-other'><a id='mulu197' />
<p class='h1'>二辟支三義分大小</p><p>輔行引大論云。迦羅。此飜因緣覺。亦云獨覺。出值佛世。聞因緣法。名為緣覺。出無佛世。自然得悟。名為獨覺。此二各有大小之別。若七生初果。值無佛世。名小迦羅。百刼種相。名之為大。種相不同。或三十相。二十九八。乃至一相。此獨覺大小也。又若七生盡。值佛出世。名之為小。種相修福。值佛聞教。名之為大。此緣覺大小也。又兩大中各有現通不現通。現通者大。不現通者小。現通說法者大。不說者小。二者大辟支迦羅。於二百刼中作功德。增長智慧。得三十二相分。或三十一相。或三十相。二十九相。乃至一相。於九種阿羅漢中智慧利勝。於諸深法總相別相能知能入。久修習定。常樂獨處。有如是相。名大辟支迦羅也。皆歷三種十二因緣。十種十二因緣分別大小也。若因緣覺分大小亦如是。明宿緣者。今此小大二種獨覺辟支迦羅。宿值不同。或於前世若偏修性念處。觀十二因緣。善根淳熟。生無佛世。因於遠離自然獨覺。成小辟支迦羅也。若於宿世修性共二種念處。理事善根淳熟。獨覺自悟。具足三明八解脫及六神通。成大辟支迦羅也。</p>
</div>
<div class='div-other'><a id='mulu198' />
<p class='h1'>迦葉舍利弗等是辟支根性</p><p>四教義云。而其不發四無碍辯者。禪定是內證。習因符慧而發。名義是外法。故雖有宿習而不得發。皆約三種十二因緣。十種十二因緣。分別宿習因緣也。若生佛世。聞生滅十二因緣三藏之教。即發四辯。還名羅漢。在聲聞眾數。猶如迦葉舍利弗等。皆是辟支根性人也。亦名辟支佛。若不爾者。那得次為求辟支佛乗說十二因緣。此人設不值佛。亦自得道。故法華經云。若人有福。曾供養佛。志求勝法。為說緣覺。皆因緣覺也。</p>
</div>
<div class='div-other'><a id='mulu199' />
<p class='h1'>支佛是法行</p><p>文句云。辟支佛求自然慧者。辟支是法行人。從他聞法少。自推義多。故取譬鹿。鹿不依人。自然者。從十二因緣門入此門本自有之。非佛天人所作。名自然慧不從他聞。名自然慧也。妙樂云。辟支是法行人者。一往且對聲聞憑教所以。支佛自思為法。然支佛必自證。聲聞具信法。信法具如止觀第五記引婆沙等文。聞法少者支佛。或聞教墮在聲聞者。亦是因信。但云聞少。</p>
<p>四教義云。二種辟支迦羅皆有大小不同。今明獨覺辟支迦羅。具有二種。一者。本是學人。在人間生。是時無佛。佛法<span class='corr'>已</span>滅。或須陀洹七生既滿。不受八生。自悟成道。是人不名為佛。亦非羅漢。名曰小辟支迦羅。若論其道力。或有不如舍利弗等大阿羅漢也。</p>
</div>
<div class='div-other'><a id='mulu200' />
<p class='h1'>四流</p><p>法數云。欲流。欲界惑。有流。上二界惑。除見癡。見流。三界見。無明流。三界癡。亦名四軛。</p>
</div>
<div class='div-other'><a id='mulu201' />
<p class='h1'>隨母氣息上下出入</p><p>輔行中問云。壽煖識三。與身息心既其不同。由義何在。答。煖即是身。以由煖故。精血不壞。從功能說。故名為煖。壽名風息。初託胎時有一毫氣。但根未具時。隨母氣息。根具氣分。名為兒息。由有息故。連特此身。從能持說。故息名壽。識即是心。從當體說。四教義云。歌羅邏時氣息入出。有三種道。所謂隨母氣息上下七日一變。息入出者。名為壽命。是名風道。不臭不爛是名為煖。是中心意。名之為識。</p>
</div>
<div class='div-other'><a id='mulu202' />
<p class='h1'>三十八個七日</p><p>輔行云。初入母胎。如風雨入舍等諸相不同。入<span class='corr'>已</span>。若不壞者。七日一變。初七名歌羅邏。如薄酪。二七名阿浮陀。如厚酪。三七名閉手。如短小藥杵。四七名伽那。如溫石。五七名波羅奢呵。五皰開張。六七現膝相。七七現手足相。八七手指相。九七眼耳鼻口大小便道相。十七堅實。有風門吹胎如囊。十一七七孔開徹。母性改常。十二七生大小腸如[糸*系]綖。有三支節。一百孔穴。十三七生饑渴。想母食資潤。十四七生九脉交絡纏繞。十五七生二十脉。一邊各十。又四十脉脉八萬名。十六七氣息通。十七七眼得光。十八七諸根明。十九七諸根具。二十七生諸骨。二十一七生肉。二十二七生血。二十三七生皮。二十四七生膚。二十五七血肉長。二十六七生髮。二十七七以業力故分別端醜。男居母左。女居母右。男面向內。女面向外。皆手掩面蹲踞而坐。二十八七生八種想。謂座榻園林等。二十九七生光潤。三十七長髮爪。三十一七至三十五七人相具足。三十六七生厭離心不樂。三十七七生穢獄想。三十八七風力所轉。頭向產門。申兩臂出產門。每於一七各有一風。吹令變異。風各有名。具如彼經生<span class='corr'>已</span>。八萬戶䖝從身而生。縱橫飲噉。左右。各五百諸節。各有若干蟲戶。長大衰老常與蟲居。是則三十八七。計日成二百六十六。計成九月所以少四。以半<span class='note-inline'>(小故)</span>。</p>
</div>
<div class='div-other'><a id='mulu203' />
<p class='h1'>推因知果</p><p>止觀云。於坐中忽然思惟心所緣處。或緣善心。或緣惡心。能緣所緣即是有支。有能含果。此有由取。以心取善惡。而得有有。若不取者。亦無此有。故知有從取生。復知取從愛起。愛故可取。如愛色死取。不愛則不取。愛因受生。由領受善惡。所以愛生。若無領受。愛則不生。又觀受由於觸。六塵來觸六根。故得有受。無觸則無受經云。六觸因緣生諸受故。受由於觸。又知觸由諸入門。若無六識統六根。則不能涉入諸塵而生於觸。觸由於入。入由名色。若但有色。色不能觸。如死人。若但有名。名亦無觸。如盲聾人。色心合故。則有於觸。色即色陰。心即四陰。了別此色名識陰。領納此色名受陰。行起貪嗔名想行兩陰。五陰具足故有覺觸。當知觸由名色。名色由初託胎識。由識託胎。故有凝酥薄酪六皰開張名色和合。當知名色豈不由識。識由業行。過去持五戒善業。業使人中受名色。過去破五戒惡業。業使三塗受。故知識由於業。業即行也行由無明癡愛。造作眾行。使識流轉。從過去來今。從今愛取緣有。有能含果。招未來生死。</p>
</div>
<div class='div-other'><a id='mulu204' />
<p class='h1'>推果知因</p><p>輔行云。觀十二緣凡有二種。一者推果知因。如先推受以至無明。既知無明生於受等。則不起愛等。起於當果。具如玄文釋因緣境。二者推因知果。即如今文。文明發得。還寄修辯。於定心中所緣善惡能所和合得名為業。業必招果。故名為含。業即有因。故有能含果。次推此業還由於取。取於善惡乃至無明。故息現因。令滅當果。</p>
</div>
<div class='div-other'><a id='mulu205' />
<p class='h1'>約十二支觀愛觀見</p><p>四念處云。十二因緣觀者。初從受支為首。一推尋。二觀破。推尋者。是人聞正因緣生滅之法。信解分明。知一切屬愛煩惱。皆是十二因緣。觀之入空。息心達本源。求自然慧。樂獨善寂。修五停心。得諸禪定。於定中知屬愛煩惱。即是無明。逆順推尋見十二因緣。推此貪愛因何而生。即知此貪因受而生。受因何生。即知因觸乃至無明。因過去一切煩惱。又順推此愛能生取。取生有。有生未來二十五有生死。因生有老憂悲苦聚輪迴無際。<span class='note-inline'>(云云)</span>二觀破。屬愛十二因緣者。即是性念處歷別觀十二緣也。性念如前說。觀愛是汙穢五陰性四念處。若觀愛觸六入名色即是果報無記五陰性四念處。若觀無明即過去汙穢煩惱五陰性四念處。若觀於取即是汙穢煩惱五陰性四念處。若觀有即善不善五陰性四念處。若觀未來生死。即果報生死無記性四念處。是名逆順觀察四顛倒。顛倒滅。是無明等一切皆滅。二明破屬見十二緣。又二。一推尋。二觀破。尋者。若見神我及世間常無常等四句。是則現在生身邊四見。四見因此身邊四見生十四難六十二見。此身邊四見即四取。逆順尋此四取因四愛。乃至四行因四無明。復順尋四取。四取生四有。四有生一切二十五有生死憂悲苦聚。二名觀破四取身邊四見。如是次第乃至無明。破過去如去不如去四句。身邊二見汙穢五陰也。又順觀四取乃至未來生老死。破有邊無邊四句身邊二見汙穢五陰。能如是用性念處觀破見愛等諸煩惱滅。是名觀十二因緣入涅槃也。</p>
</div>
<div class='div-other'><a id='mulu206' />
<p class='h1'>華飛釧動</p><p>釋籤云。華飛者。如大智論明。有一國王。出園遊戲。清旦見樹林華果鬱茂。甚可愛樂。時王食<span class='corr'>已</span>。即便偃臥。王諸婇女。皆競採花。毀折林樹。時王覺<span class='corr'>已</span>。見林毀壞。內覺悟一切世間無常變壞。皆亦如是。思惟是<span class='corr'>已</span>。無漏道心朗然開發斷諸結使。成辟支迦羅。具六神通。即飛到閑靜處山林清曠。入深禪定。受無為樂。</p>
<p>釧動者。禪經云。有國王令宮女摩身。為鐶釧閙。令漸漸減釧。乃至唯一。則不復聲。因思此聲從因緣生。悟辟支佛。亦如獼猴見支佛坐禪。後於餘處見諸外道種種苦行。乃教外道跏趺而坐。手捻其口合其眼。諸外道云。必有勝法。外道受教。皆證支佛。</p>
</div>
<div class='div-other'><a id='mulu207' />
<p class='h1'>三家二即</p><p>三家者。見思家習塵沙家習。無明家習。二即者塵沙即習。無明即習。今所斷者。見思家習耳。</p>
</div>
</div><!-- end of div[@id='body'] -->
</body></html>