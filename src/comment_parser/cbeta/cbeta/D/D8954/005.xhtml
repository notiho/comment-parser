<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>儀註備簡</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='h1'>儀註僃簡</p><p class="byline">山家後學大惠集</p>
<p class='juan'><a id='mulu128' />第五卷</p></div>
<div class='div-other'><a id='mulu129' />
<p class='h1'>空門二十七賢聖</p><p>成論二十七賢聖。開果向為三。謂信行。法行。無相行。及初果。為四。五第二果向。六第二果。七第三果向。八第三果。於此果中又開為十一。謂中。生。行。不行。樂定。樂慧。轉世。現。信解。見得。身證。并前七。為學人十八開無學為九。謂退。護。住。思。死。不退。慧解脫。俱解脫。不壞法。</p>
</div>
<div class='div-other'><a id='mulu130' />
<p class='h1'>賢人有二聖人有二十五</p><p>四教義云。空門入道二十七賢聖者。信法二行即是兩賢。在方便道。空門發真斷見惑未盡行。即須陀洹近向。見惑盡。名須陀洹果。空解增明。斷欲界思一品乃至五品。名斯陀含向。斷六品。即是斯陀含果。斷七品八品盡。名阿那含向。欲界九品下分盡。即是阿那含果。阿那含有十一種帶果行向。即是阿羅漢向。進斷上二界思惟也。非想九品盡。即是阿羅漢。是阿羅漢有九種。賢人有二。聖有二十五。合二十七賢聖。具出成論。</p>
</div>
<div class='div-other'><a id='mulu131' />
<p class='h1'>信行法行</p><p>止觀云。薩婆多明此二人。位在見道。因聞入者。是為信行。因思入者。是為法行。曇無德云。位在方便。自見法少。憑聞力多。後時要須聞法得悟。名為信行。憑聞力少。自見法多。後時要須思惟得悟。名為法行。若見道中無相心利。一發即真。那得判信法之別。然數據行成。論據根性。各有所以不得相非。今師遠討源由。久劫聽學。久劫坐禪。得為信法種子。世世熏習。則成根性。各於聞思開悟耳。</p>
</div>
<div class='div-other'><a id='mulu132' />
<p class='h1'>身證</p><p>止觀云。身證位者。還是信解見到二人。入思惟道用無漏智斷上下分結。發四禪四無色定。即用共念處修八背捨。八勝處十一切處。入九次第定。三空事性兩障先<span class='corr'>已</span>斷盡。又斷非想事障。滅緣理諸心心數法入滅盡定。得此定故。名身證阿那含也。何者。入滅定。似涅槃法安置身內。息三界勞務。身證想受滅。故名身證也。若約初果解身證者。但以先於凡夫用等智斷結。得四禪四無色定。後得見諦。第十六心證那含果。即修共念處。還從欲界修背捨勝處一切處入九次第定身證也。</p>
</div>
<div class='div-other'><a id='mulu133' />
<p class='h1'>俱舍則無身證</p><p>俱舍云。世尊說學人十八。謂四向。三果。信行。法行。信解。見得。家家。一間。五含。謂中。生。行。不行。上流。無學九謂退。護。思。住。達。不動。不退。慧脫。俱脫。此二十七名為福田。</p>
</div>
<div class='div-other'><a id='mulu134' />
<p class='h1'>賢者善直</p><p>舊云隣聖為賢。此語太高。今言善直曰賢應作四句。一隨愛見。破戒亂心。此非直非善。如無目無足。不能到清涼池。二持戒修禪。而生邪見。此善而不直。亦不名賢。如有足無目。亦不能入清涼池。三信心正見。而破戒心亂。此直而不善。此亦非賢。如有目無足。不能入清涼池。四信解正智。得佛教意。持戒清淨。修安般不淨等觀。心得停住。名直名善。有目有足。能入清涼池。</p>
</div>
<div class='div-other'><a id='mulu135' />
<p class='h1'>五停心通於四教</p><p>四念處云。藏教停心如文。通教停心者。覺觀多者。當觀入息不生。出息不滅。不生不滅息即是空。無能觀所觀。皆不可得。不可得即真。真即心停也。多貪欲者。當觀貪欲非垢。無貪欲非淨。非垢故不生。非淨故不滅。不生不滅故即空。空即真。真故心停。多嗔恚者。當觀於慈。慈恚即不生亦不滅。如上。著我多者。當觀其身如屠牛四分。但見四大。六根。五陰。十二入。十八界。何處有我。即破我見。愚癡者。對因緣觀。三世破斷常。二世破果報我。一世破性實。善用五治心。心即安住。得觀無生。別停心者。前三藏數息不淨等停心疎遠事偽。通以觀息不生不滅停心。即事而理近密真。今別教以持戒之根本。若我住世無異此也。即佛。依此而住。即僧。雖爾。望於三藏是密是真。望於實相非近非密。非真非理。與前別後別。居季孟之間。此義可知。<span class='note-inline'>(云云)</span>。能持五支諸戒。<span class='note-inline'>(云云)</span>。釋論十種戒。<span class='note-inline'>(云云)</span>。於一戒中具足爾許法門即是別停心。戒是法本。道之根源故以戒為停心也。圓五停心者。私謂五品是也。即事而理。其相自彰。何者初教以數息事停散。圓家以信理除疑惑。又信是道元。故當初品。又信順不動。即是第一停心。初教以不淨事停貪。圓家以讀誦除穢染。若著文字。染污法性。文字性離即是解脫清淨。是第二停心也。初教以慈停嗔圓以慈故有說。說無秘悋。悋有秘恚。則非慈相。是慈說第三品停心也。初教以因緣停痴。圓以六度度六蔽。闇去明生。是第四品停心也。初教以念佛停逼迫。圓以即事而理。理即法佛。法佛豈逼迫佛法。無能逼所逼。無逼。無逼者。無逼法是第五品停心。當知信事即理。文字即解脫。慈即寬洪。度蔽彼岸。一切平等。是圓五品停心也。</p>
</div>
<div class='div-other'><a id='mulu136' />
<p class='h1'>五停心對圓五品</p><p>妙玄云。私謂五品位是圓家方便。初欲令易解。凖小望大。如三藏之五停心。初品圓信法界。上信諸佛。下信眾生。皆是隨喜。是圓家慈停心。徧對治法界上嫉妬。第二品讀誦大乗文字。文字是法身氣命。讀誦明利。是圓家數息停心。徧治法界上覺觀。說法品能自淨心。亦淨他心。是圓家因緣停心。徧治法界上自他癡。痴去故諸行去。乃至老死去。兼行六度品。是圓家不淨停心。六蔽初名貪欲。若捨貪欲。欲因欲果皆捨。捨故無復報身非淨非不淨也。正行六度品。是圓家念佛停心。正行六度時。即事而理。理不妨道。事妨於道。即事而理。無障可論。大意如此。<span class='note-inline'>(云云)</span>。</p>
</div>
<div class='div-other'><a id='mulu137' />
<p class='h1'>五停心名五門禪</p><p>禪門中明內善者。即是五門禪。一阿那波那門。二不淨觀門。三慈心門。四因緣門。五念佛三昧門。此五法門通攝一切諸禪。發諸無漏。故名為內善。問曰。內善無量。何得但說五門。答曰。五門雖少。而行通諸禪。所以者何。一阿那波那門者。此通至根本及特勝通明等諸禪三昧。二不淨觀門者。此通九想背捨超越等諸禪三昧。三慈心門者此通四無量等諸禪三昧。四因緣門者。此通至十二因緣四諦等慧行諸禪三昧。五念佛門者。此通至九種禪及百八三昧。復次初數息門。即是世間凡夫禪。次不淨門。即是出世間禪。諸聲聞人所行。次慈心門。即是凡聖二人。為大福德修慈入無量心。次因緣門者。即是支佛人之所行。次念佛門功德廣大。即是諸菩薩之所行。此則畧明五門次第淺深之相。</p>
</div>
<div class='div-other'><a id='mulu138' />
<p class='h1'>轉兼具治</p><p>輔行云。所言轉者。或轉用尸。乃至般若。或次第超。超一至四。逆順間雜。病去便止。五度為頭。但越本位。餘同於檀。此病不轉而治轉也。一度轉用餘之五度。即成五句。六度合有三十句治。若藥病俱轉。名亦對亦轉。成三十句。是轉非對。亦三十句。又是轉是對。是轉非對。一往且立為三十句。若超襍等。句相不定。行者自知。豈可具記。又一度轉用至二三四。亦可名轉。亦可名兼。若至五度名轉名具。不得具名者。以轉用故。若言具者。不得云轉。但具用六以治一蔽。亦以轉故。復失兼名。故雖兼具。但名為轉。故轉至五不名具者。轉則單用。具則兼俱。故不同也。若病轉藥不轉。不名轉治。亦非兼具。或第一義名一向治。亦有超順逆間等也。隨其病轉以為五蔽。亦成三十句一向治也。所言兼者。藥兼一兩。乃至三四。至五名具。是故但四。度別四句。成二十四。一度至五。但成六句。正名具治。</p>
</div>
<div class='div-other'><a id='mulu139' />
<p class='h1'>三種貪</p><p>禪門明貪欲中即有三種發相。一外貪欲煩惱發者。若行人當修定時。貪欲心生。若是男子即緣於女。若是女人即緣於男子。取其色貌姿容威儀言語。即結使心生。念念不住。即此是外貪媱結使發相。二內外貪欲煩惱發者。若行人於修定之時。欲心發動。或緣外男女身相色貌姿態儀容。起於貪著。或復自緣<span class='corr'>己</span>身形貌摩頭拭頸。念念染著。起諸貪愛。是以障諸禪定。此即內外貪欲煩惱發相。三徧一切處貪欲煩惱起者。此人愛著內外如前。而復於一切五塵境界資生物等皆起貪愛。或貪田園屋宅衣服飲食。於一切處貪欲發相。</p>
</div>
<div class='div-other'><a id='mulu140' />
<p class='h1'>九想觀治貪欲</p><p>輔行云。又此九想通能治於六欲。若別治者。死想。治威儀言語二欲。脹壞噉三。治形貌一欲。血塗膿爛青瘀三。治色一欲。骨燒二。治細滑一欲。九想又復通治所著人欲。散治人相欲。能動九十八使山。故所治最強。</p>
</div>
<div class='div-other'><a id='mulu141' />
<p class='h1'>六種欲</p><p>大論云。有人著赤白黃黑等色。或著相貌端嚴。或著威儀姿態。或著語言嬌媚。或著細滑肌體。或著可意之人。</p>
</div>
<div class='div-other'><a id='mulu142' />
<p class='h1'>三種嗔</p><p>禪門明瞋恚發相。即有三種。一非理嗔。違理嗔發者。若行人於修定時。瞋覺歘然而起。無問是理非理。他犯不犯。無事而瞋。是為違理邪瞋發相。二順理瞋。順理正瞋發者。若於修定之時。外人實來惱觸。以此為緣而生瞋覺。相續不息。亦如持戒之人見非法者而生瞋恚。故摩訶衍中說。清淨佛土中。雖無邪三毒。而有正三毒。今言順理正嗔者。即其人耶。三諍論嗔行人於修禪時。著<span class='corr'>己</span>所解之法為是謂他所行所說悉以為非。既外人所說不順<span class='corr'>己</span>情。即惱覺心生。世自有人雖財帛相侵。猶能安忍。少諍義理。即大瞋恨。風馬不交。是名諍論瞋發相。</p>
</div>
<div class='div-other'><a id='mulu143' />
<p class='h1'>慈悲喜捨四無量心</p><p>法界次第云。四通名無量心者。從境以得名。以所緣眾生無量故。能緣之心亦隨境無量。故悉受無量心名。一慈無量心能與他樂之心。名之為慈。二悲無量心。能抜他苦之心。名之為悲。三喜無量心。慶他得樂生歡悅心。名之為喜。四捨無量心。若緣於他無憎無愛之心。名之為捨。</p>
</div>
<div class='div-other'><a id='mulu144' />
<p class='h1'>四師數息</p><p>禪門明用數息不同者。一師教繫心數出息。所以者何。數出息則氣不急。身不脹滿。身心輕利。易入三昧有師教數入息。何故爾。數入息。一者易入定。隨息內<span class='corr'>斂</span>故。二斷外境故。三易見內三十六物故。四身力輕盛故。五內實息貪恚故。有如是等勝利非一。應數入息。有師教數。入出無在。但取便而數。無的偏用。隨人心安入定。無過即用。三師所論皆不許出入一時俱數。何以故。以有息遮。病生在喉中。猶如草葉。吐則不出。咽則不入。此患生故。又師依四時用數。今所未詳。</p>
</div>
<div class='div-other'><a id='mulu145' />
<p class='h1'>用息明六妙門謂數隨止觀還淨</p><p>法界次第云。此六通言妙門者。涅槃為妙門。謂能通六法。次第相通能至真妙泥洹。故云妙門。一家所明有十種六妙門。今但畧出次第相生一科六門以為次者。此六門既是亦有漏亦無漏禪。於餘亦有漏亦無漏禪中淺而且局。故以為次也。一數息門。攝心在息。從一至十。名之為數。行者為修無漏真法。先須調心入定。欲界麤散難攝。非數不治。故須善調身息從一至十。則麤亂靜息。心神停住。是為入定之要。故以數息為妙門也。二隨息門。細心依息。知入知出。故曰為隨。行者雖因數息心住。而禪定未發。若猶存數。則心有起念之失。故須放數修隨。心依於息入時知入。出時知出。長短冷煖皆悉知之。若心安明淨。因是則諸禪自發。故以隨為門也。三止門。息心靜慮。名之為止。行者雖因隨息心安明淨。而定猶未發。若心依隨則微有起想之亂。澄渟安隱。莫若於止。故捨隨修止。是中多用凝心止也。凝心寂慮。心無波動。則諸禪定自然開發。故以止為門四觀門。分別推析之心名為觀。行者雖因止證諸禪定。而解慧未發。若住定心。則有無明味著之乖。故須推尋檢析證禪定。是中多用實觀四念處也。若觀心分明。則知五眾虗誑。破四顛倒及我等十六知見顛倒。既無無漏方便因此開發。故以觀為門五還門轉心反照。名之為還。行者雖修觀照。而真明未發。若計有我能觀析破於顛倒。則計我之惑還附觀而生。同於外道。故云是諸外道。計著觀空智慧不得解脫。若覺此患。即當轉心反照能觀之心。若知能觀之心虗誑無實。即附觀執我之倒自亡。因是無漏方便自然而朗。故以還為門。六淨門。心無所依。妄波不起。名之為淨。行者修還之時。雖能破觀之倒。若真明未發。而住無能所即是受念。故令心智穢濁。覺知此<span class='corr'>已</span>。不住不著。泯然清淨。因此真明開發。即斷三界結使。證三乗道。故云其清淨得一心者則萬邪滅矣。以淨為門。意在此也。</p>
</div>
<div class='div-other'><a id='mulu146' />
<p class='h1'>一念十二因緣</p><p>禪門云。一念十二因緣善根發者。亦於欲界未到靜定心中。忽然自覺剎那之心無人無我。性本無實。所以者何。一念起時。必籍因緣。言因緣者。即具十二因緣。緣無自性。一念豈定有實。若不得一念之實。即破世性邪執。心與定相應。智慧開發。猶如涌泉。身口清淨。離諸邪行。是十二因緣善根發相。</p>
</div>
<div class='div-other'><a id='mulu147' />
<p class='h1'>剎那十二緣</p><p>妙玄云。一剎那十二緣者。若以貪心殺生。彼相應愚是無明。相應思是行。相應心是識。起有作業是名色。起有作業必有六入。彼相應觸是觸。彼相應受是受。貪即是愛。彼相應纏是取。彼身口作業是有。如此諸法生是生。此諸法變是老。此諸法壞是死。</p>
</div>
<div class='div-other'><a id='mulu148' />
<p class='h1'><span class='corr'>束</span>十二為三道輪轉相生</p><p>輔行云。<span class='corr'>束</span>十二緣以為三道。十二因緣輪轉相生。是故三道亦輪轉相生。大論第二十二因緣論。婆沙十地經等竝同。俱舍云。三煩惱二業。七事亦名果。畧果及畧因。由中可比二。從惑生惑業。從業生於事。從事事惑生。有支理唯此。初四句是以畧攝廣。故論云。應知緣起雖有十二。而二三為性。三謂惑業事。二謂因果。就中又二。初兩句正明相攝。下兩句釋妨。妨曰。何故過未畧而現在廣釋曰。由中可以比知。現在名中故也。次從惑生惑。謂愛生取。從惑生業。謂取生有。及無明生行。從業生事。謂行生識。及有生生。從事事惑生者。謂從事生事。即識生名色。乃至生受。從事生惑謂受生愛。</p>
</div>
<div class='div-other'><a id='mulu149' />
<p class='h1'>業道</p><p>輔行云。論十不善業道品問云。何名業道。答。意即是業。於中行故。故名業道。前行後三中。後行前七中。三是業非道。七亦業亦道。此是具錄論文。人未見論。祗見續在十二緣後。便作十二因緣釋之。甚不可也。今先銷論文。次會三道。論品雖題名業道品。今文引用。意通三意。意中即是業者。意地思也。於中行者。行身等也。故知身等為意所行。名為業道。業之道故。業即道故。名為業道。前行等者。辯起先後。將教所列。對起先後。文列次第。身口居先。意三居後。起之次第。意三在先。身口居後。先起意地。故云前行。文列在後。故云後三。後動身口。故云後行。文列在前。故云前七。中字但是助句而<span class='corr'>已</span>。云在此七及三中耳。亦如五陰。文列與起麤細更互。四諦四果。亦復如是。然論文意。三是業非道者。非身口故。亦業亦道者身口二業為意業所行故。復名為道。今文義立。意為能通亦得名道。是故後三通至身口故云而能通七。前七是業。復為意行。是故論云亦業亦道。今文前七復立二義。一是所行。如論文意。故云是業復是道。二是能通。通至後世。故復名道。</p>
</div>
<div class='div-other'><a id='mulu150' />
<p class='h1'>三種障念三身治</p><p>禪門云。念應佛者。於三十二相中隨取一相。或先取毫相閉目而觀。若懸作不成。當對一好端嚴形像。一心取相緣之入定。若不明了。即開眼更觀。復更閉目。如是取一相明了。次第徧觀手相。使心眼開明。即破沉闇之心。念報佛者。以正念之心。緣佛十力四無所畏十八不共一切種智。圓照法界。常寂不動。普現色身。利益一切。功德無量。不可思議。如是念時。即是對治。念法佛者。即是觀法性平等。不生不滅。無有形色。空寂無為。無為之中既無境界。何者是逼迫之相。知境界空故。即是對治。若念三十二相。即非對治。何以故。是人未緣相時。<span class='corr'>已</span>為境界惱亂。而更取相者。多因此著魔。狂亂其心。</p>
</div>
<div class='div-other'><a id='mulu151' />
<p class='h1'>觀體非念觀是其慧</p><p>四念處二。問四念處是慧。云何反從念受名耶。答。為初學用念持慧。不妄受異緣。念為增上。從念受名也。</p>
</div>
<div class='div-other'><a id='mulu152' />
<p class='h1'>七賢位人明識四諦</p><p>玄義云。又天魔外道。愛見流轉。不識四諦。此七位人明識四諦。大經云。我昔與汝等。不見四真諦。<span class='note-inline'>(云云)</span>。見四諦者。識屬愛四諦。識屬見四諦。皆能明了。若解四諦。則所見真正。無有邪曲。故是賢人相也。</p>
</div>
<div class='div-other'><a id='mulu153' />
<p class='h1'>從此生煖法等四句</p><p>俱舍論云。從此生煗法者。謂從總相念住後。成就<span class='corr'>已</span>生煗法。名聖道。如火能燒惑薪。聖火前相。故名為煗。<span class='corr'>已</span>觀四諦修十六行。名煖位也。此善根分位長故。能具觀四諦。及能具修十六行。觀無常苦空無我。乃至道如行出。次辯頂位者。從此頂善根。有下中上。至成滿時有善根。名為頂亦觀四諦修十六行。同前煗位。煗頂二善根俱名動善。可退動故。動善根中頂為最勝。如人頂故。名為頂法。忍位是進。煖位是退。此頂是進退兩際。猶如山頂。故名為頂。</p>
</div>
<div class='div-other'><a id='mulu154' />
<p class='h1'>煖頂忍世第一各有三品</p><p>妙玄云。煗有三種。謂下下。下中。下上。頂有三。中下。中中。中上。忍有二種。上下。上中。世第一有一種。謂上上。此四善根。以三言之。煗是下。頂是中。忍世第一是上。復有說者。煖有二。謂下下。下中。頂有三。謂下上。中下。中中。忍有三。謂中上。上下。上中。世第一法有一。謂上上。亦以三言之。煗是下下。頂是下中。忍是中上。世第一是上上。瞿沙云。煖有下三。頂有六。下下乃至中上。忍有八下下乃至上中。世第一但上上。以三言之。煖法一種。謂下。頂法二種。謂下中。忍有三種。謂下中上。世第一有一種。謂上。釋籤云。對下三善根以為料揀。第二師文似四品。意但在三。然越次取者。例前九品亦越次故。言但三者。下下。下中。秖是下。中上秖是中。上上秖是上耳。煖頂於下三品中。是下下下中。雖有二品。但在於下。忍取中三品之上。世第一取上三品之上。瞿沙說九品。上能兼下。故頂有六。忍有八。世第一近真。故不可兼多。故唯上上。九品既以上兼下。三品亦然。故煗有一。乃至忍三。世第一亦唯一種。意亦如前。</p>
</div>
<div class='div-other'><a id='mulu155' />
<p class='h1'>世第一三品</p><p>釋籤云。問。世第一法有三品否。答。一人無。多人有。身子上。目連中。餘皆下。就佛支佛。聲聞。為三品。世第一法者。此心心數法。於餘法為最為勝。為長為尊。為上為妙。</p>
</div>
<div class='div-other'><a id='mulu156' />
<p class='h1'>中忍減緣行</p><p>釋籤云。所言緣者。上下八諦。名之為緣是所緣故。各十六行。故三十二名之為行。能緣行故。應知七周減緣。二十四周減行。謂四行觀欲苦。乃至四行觀欲道。乃至三行觀上界道。名一周減一行。如是一一諦下各有三行。與緣名異。從行為名。故三八二十四周減行。一一諦下各有一行。與緣名同。亦與緣同減。從緣為名。但名減緣。是則上界四諦。下界留苦。唯減三緣。上四下三。名為七周。緣之與行皆從後減。故使欲界最後留苦。都有三十一周減緣行。後但有一行二剎那心。觀於欲苦。名中忍滿。唯有一行一剎那心觀於欲苦。名上忍成就。此中忍位未減道時。雖減行相。未減道故。故得具觀四種諦也。頌云下中忍同頂者。約此說也。若此中忍減道諦時。但修十二行。既減彼道。心無忻慕。故彼道下四行亦不起得。由此道理減滅諦時。但修八行。除減道下各四行故。減集諦時。但修四行。故於中忍具修十六。十二。八。四。行相。於上忍中亦修四行。雖起一行一剎那心。以觀苦故。起能得得。修彼苦下四行相故。</p>
</div>
<div class='div-other'><a id='mulu157' />
<p class='h1'>所留一行隨行者所宜</p><p>釋籤云。隨緣一行一剎那不住故似見道。所以者何。行人有二種。一愛行。二見行。愛行有二。一我慢。二懈怠。見行亦二。謂我及我所。著我慢者。修無常行入世第一法。懈怠增者。修苦行入。著我者。修無我入。著我所者。修空行入。</p>
</div>
<div class='div-other'><a id='mulu158' />
<p class='h1'>十六行義</p><p>輔行云。苦下四行。謂無常苦空無我。觀陰緣生。念念生滅故無常。為無常所逼故苦。一相異相不可得故空。我我所不可得故無我。集下有四。謂集因緣生。有漏和合<span class='corr'>能</span>招苦果。故名為集觀於六因能生苦果。故名為因。觀於四緣能生苦果。故名為緣。還受後有苦。故名為生。滅下四行。謂滅盡妙離。一切苦盡故名為盡。諸煩惱滅故名為滅。一切第一故名為妙。超過生死故名為離。道下四行謂道正迹乗。能至涅槃故名為道。非顛倒法故名為正。聖人行處故名為迹。運至三脫故名為乗。</p>
</div>
<div class='div-other'><a id='mulu159' />
<p class='h1'>八番減緣行</p><p>妙玄云。忍法觀者。正觀欲界苦。色無色界苦。欲界行集。色無色界行集。欲界行滅。色無色界行滅。斷欲界行道。斷色無色界行道。如是三十二心。是名下忍。行者後時漸漸減損及緣。復更正觀欲界色無色界苦。乃至觀斷欲界行道。除觀斷色無色界行道。從是中名中忍。復更正觀欲界苦。觀色無色界苦。乃至觀色無色界行滅。除滅一切道。復正觀欲界苦色無色界苦。乃至觀欲界行滅。除色無色界行滅。復正觀欲界苦。乃至觀色無色界行集。除滅一切滅。復正觀欲界苦。乃至觀欲界行集。除色無色界行集。復正觀欲界色無色苦。除一切集。復正觀欲界苦。除色無色界苦。復正觀欲界常相續不斷不遠離。如是觀時。深生厭患。復更減損但作二心觀於一行。如似苦法忍。苦法智。如是正觀。是名中忍。復以一心觀欲界苦。是名上忍。復次生世第一法。世第一法後。次生苦法忍。</p>
</div>
<div class='div-other'><a id='mulu160' />
<p class='h1'>盡是色界法住定地法</p><p>玄籤云。頂法者。色界善根有動不動。住不住。有難不難。斷不斷。退不退。就動乃至退者有二。下者是煖。上是頂。彼不動乃至不退者為二。下者是忍。上者是世第一法。此等諸文。全同論文。論云。有云欲善根有二。下是煗。上是頂。色善根有二。下是忍。上是世第一。評家云。不應作是說。應云盡是色界法。住定地法。聖行法好。今依評家。故云色界。此等秖是判四善根以有動等之異。對四不同故也。動乃至退分二。不動乃至不退分二。雖同在色界。由善根深淺異故。致使差降不同。動。謂猶為外緣所動。住。謂久住煗頂。難謂煖。頂有難。斷。謂斷於善根。退謂退為五逆等。不動等是後二善根。凖此可知。</p>
</div>
</div><!-- end of div[@id='body'] -->
</body></html>