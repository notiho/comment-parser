<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>儀註備簡</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu79' />
<p class='juan'>第三卷</p>
<div class='div-other'><a id='mulu80' />
<p class='h1'>一淨當名任運有常樂我</p><p>光明記中云。法身配常我。解脫配樂。般若配淨。三身即一而三。即淨豈不攝餘三耶。涅槃疏中云。法身配常樂。般若配我。解脫配淨又涅槃四。法身配常。般若配樂。解脫配淨我。三一圓融例知。</p>
</div>
<div class='div-other'><a id='mulu81' />
<p class='h1'>影傍經論立此藏通別圓</p><p>妙玄引云。月燈三昧經第六明四種修多羅。謂諸行訶責。煩惱。清淨。私釋會之。諸行。是因緣生法。即三藏義也。訶責。是體知過罪。即通教義也。煩惱者。不入巨海。不得寳珠。若無煩惱。則無智慧。即別教義也清淨者。既舉一淨當名。任運有我常樂等。即圓教也。又一一教具四修多羅。諸行。即集諦。諸行果。即苦諦。諸行對治對治煩惱。即道諦。諸行清淨。即滅諦。此三藏中具四修多羅也。又訶責諸行。即集諦。訶責諸有。即苦諦。訶責煩惱對治。即道諦。訶責清淨。即滅諦。此通教中具四修多羅也。又煩惱諸行。是集諦。煩惱諸有。是苦諦。煩惱行被訶責。即道諦。煩惱清淨。即滅諦。此別教中具四修多羅。又涅槃即生死。苦諦清淨也。菩提即煩惱。集諦清淨也煩惱即菩提。道諦清淨也。生死即涅槃。滅諦清淨也。此圓教中四修多羅。地論第七云。一念心具十波羅密。四攝。三十七品。四家。釋四家云。般若家。諦家。捨煩惱家。苦清淨家。私釋者。約苦諦為初門修道品。令苦清淨者。即三藏義也。捨煩惱家者。即無相體達為捨。如色是空。以空捨無相論修道品者此即通教義也。般若家者。般若智照諸法明了。恒沙法門皆悉通達而修道品。此即別教義也。諦家者。諦即實相之理。即是圓教約實相而修道品也。具如彼說。<span class='note-inline'>(云云)</span>。籤云。今借四釋以對四教。若借高位念念具法以成初心具法之意以證圓門不二。故得用也。亦可一一教皆具四家。既引月燈經。地論。故云影傍經論。</p>
</div>
<div class='div-other'><a id='mulu82' />
<p class='h1'>正教小乗傍教菩薩</p><p>四教義云。問。佛於三藏初開三乗。大乗最勝。何不以大乗為正。小乗為傍耶。答。鹿苑初說四諦法輪。拘隣五人見諦成道。八萬諸天得法眼淨。但有小乗得道。未有大乗。故以小乗為正也。大論云。佛於阿含中雖為彌勒受記。亦不說種種菩薩行。故大乗為傍也。</p>
</div>
<div class='div-other'><a id='mulu83' />
<p class='h1'>靜法苑師毀之於前清涼觀師讚之於後</p><p>華嚴疏云。此師立義理致圓僃。但三藏教名。義似小濫。以餘三教。亦有三故。鈔云。以名濫故。靜法與作四種過。一濫涉大乗失。以大乗亦有三藏。應名三藏教故。二大無三藏失。以彼不名三藏故。三特違至教失。彼云不得親近小乗三藏學者。有小乗言。揀異大乗故。明知三藏不唯屬小。四有不定失。以小乗諸部有不立三故。如經量部。但立經律二藏故。有立五藏。成實三外立於雜藏及菩薩藏故。以有此四失故。總許其破。故云名似小濫。正許初失。然下皆以通失。疏云所以爾者。良以智論之中多詺小乗為三藏故。成實論中亦自說云。我今欲說三藏中實義故。鈔云此出其所據。通違教之失。及濫涉大乗失。謂大小乗論同立此名故。濫涉之失。不在於<span class='corr'>己</span>。若有難言。智論之內小乗之名。隨自宗語。三藏之稱。隨他宗言。非共名也故今釋云。智論是隨他名。成論小乗云何亦名三藏豈隨他宗耶。即由上義。不違至教。以羅什譯經多依智論。小乗三藏為欲成文。二言雙舉。小乗之過不在三藏但責其小心耳。故訶小乗。不責所詮三藏。疏云初對舊醫戒定慧故。立此三事。迢然不同。異後三教。鈔言此立三藏所以。以四教之初敵對舊醫之三。故須特立三藏。三又迢然不同。故無濫涉。大乗所以偏從立號。亦猶五塵皆色。而色獨得總名。故三藏雖通標總名。便為小乗別教。言三事迢然不同者。上對舊醫。下對通別圓教。由不同故。立三藏名。即由此義。諸部多名三藏。從多立名非不定失。疏云。通教意融三故。別教依一法性而顯三故。圓教三一無障礙故。鈔云。此明後三。不名三藏所以。即正通大無三藏失。謂大乗雖有三藏各有融拂等義。故不立名。非無其體。疏云。所以不名小乗教者。此教亦有大乗六度菩薩三十四心斷結成真佛故。鈔云。謂有難言。何以不名小乗。強立三藏而招多失。故今通云。以有大乗故。不得名小。彼教之中立有菩薩。謂是大乗。大乗望之。皆稱三藏小教。疏云。故藏通別圓之義。四教互有而覈其定實。餘三不成。唯成當教中義耳。</p>
</div>
<div class='div-other'><a id='mulu84' />
<p class='h1'>舊醫戒定慧</p><p>四教義云。問曰。外人亦說戒定慧。此有何異。答。外人所說戒定慧。即是舊醫。如彼蟲道。舊戒有二。一邪。二正。一邪者。即是鷄狗等戒。二正者。即是十善道也。舊定有二。一邪。二正。一邪者。即是九十六種道經所說鬼神邪定。能知世吉凶現神變相也。二正者。即是四禪四定。四無量心。及發五神通也。舊慧有二一邪。二正。一邪者。即是身邊見心。發諸邪智。撥無因果。食糞裸形等也。二正者。即是因身邊見心。發諸世智。說有因果。修諸善法也。今佛說三藏教。所明客醫戒定慧即是新醫從遠方來。曉八種術。初說四枯正術。即是三藏教門明戒定慧也。一戒者。即是十種得戒。發一切律儀無作如毘尼。所明身口諸善法也。二定者。即依八背捨入九次第定。師子奮迅超越三昧等也。三慧者。是生滅四諦。破身邊二見。六十二見。發真無漏。成十一智。三無漏根也。此三外人尚不聞其名。況有少分。然此三法通名藏者。以含藏為義。但解者不同。有言文能含理。故名為藏。又言理能含文。故名為藏今言三法之名各是一句。三名各含一切文理。故名藏也。</p>
</div>
<div class='div-other'><a id='mulu85' />
<p class='h1'>三人亦通諦緣度三</p><p>妙玄云。小乗四諦以生滅為體。大乗以無生為體。十二因緣還是別相細觀四諦耳。約苦集即有無明老死。約道滅即有無明滅乃至老死滅也。又三人通觀十二因緣。二乗生滅十二緣。菩薩無生十二緣。無生十二緣。本不生。今不滅。相生則相生。傳傳滅。又三乗亦通論四諦。二乗有量四諦。為菩薩無量四諦。又六度亦通三人。大品發趣品云。阿羅漢支佛。因六波羅密至彼岸。攝大乗云。凡夫二乗有六度。但不同耳。阿毘曇有六足。六足即六度。</p>
</div>
<div class='div-other'><a id='mulu86' />
<p class='h1'>聲聞總相智緣覺別相智菩薩總別相智</p><p>釋籤云。藏教聲聞總相一門析色成空。緣覺別相一門析色成空。菩薩亦總相別相。於四門析色成空。總相等者。總謂但作苦集觀耳。別謂觀苦七支。觀集五支。以自行故。但依一門。菩薩為他。故於四門也。</p>
</div>
<div class='div-other'><a id='mulu87' />
<p class='h1'>三界分九地</p><p>瑜伽云。一欲界五趣雜居地。二色界開四。初禪離生喜樂地。二禪定生喜樂地。三禪離喜妙樂地。四禪捨念清淨地。無色開四。初空無邊處地。二識無邊處地三無所有處地。四非非想處地。</p>
</div>
<div class='div-other'><a id='mulu88' />
<p class='h1'>梵語</p><p>釋籤言。胡音者自古著述諍兢未生。但從西來以胡為稱。應云梵音。元梵天種還作梵語。及以梵書。輔行云。翻譯者。前朝諍輕。未多紛兢。但是西語。咸曰胡音。後因黃冠虗構偽制。近代方始胡梵甄分。蔥嶺<span class='corr'>已</span>西竝屬梵種。鐵門之左。皆曰胡鄉。言梵種者。光音初下展轉出生。是五天竝云梵種。近代著述特諱胡音。</p>
</div>
<div class='div-other'><a id='mulu89' />
<p class='h1'>象胥通四方之語</p><p>輔行云。寄等四皆官名。寄言能寄寓風俗之異於此。象言能倣象風俗之異於彼。鞮則欲別服餙之異。譯則辯其言語之異。周官通謂之象胥。而世俗通謂之譯也。</p>
</div>
<div class='div-other'><a id='mulu90' />
<p class='h1'>十六遊增獄</p><p>俱舍頌云。此下過二萬。無間深廣同。上七捺落迦。八增皆十六。謂煻煨。糞屎。鋒刃。烈河增。各住彼四方。無間四門既各有四。上七亦然。十六遊增地獄四門。門門有四。東門四獄。饑餓。銅鍑。多鍑。石䃺。南門四獄。膿血量灰。灰河。鐵丸。西門四獄。斤斧。犲狼。劒樹。寒氷。北門四獄。黑砂。沸屎。鐵釘。焦渴。新婆沙云。八熱獄名有四門。一一門有遊增獄。有情遊彼。其苦增故。正法念云。阿鼻苦千倍。過前七獄。</p>
</div>
<div class='div-other'><a id='mulu91' />
<p class='h1'>內障外障無障</p><p>蘭盆疏云。水到化為膿血。是內障。咽如針。腹為癭。為外障。飲啖糞穢燒然等。是無障。</p>
</div>
<div class='div-other'><a id='mulu92' />
<p class='h1'>三類鬼</p><p>正理論云。無財者。無福德不得食。少財者。少得淨妙飲食。多財者。多得淨妙飲食。三各三品成九種鬼。</p>
</div>
<div class='div-other'><a id='mulu93' />
<p class='h1'>阿修羅</p><p>楞嚴云。三界中復有四種阿修羅。若於鬼道以護法力乗通入空。此阿修羅從[卬-ㄗ+(ㄗ@、)]而生。鬼趣所攝。若於天中降德貶墜。其所卜居隣於日月。此阿修羅從胎而出。人趣所攝。有修羅王執持世界。力洞無畏。能與梵王及天帝釋四天爭權此阿修羅因變化有。天趣所攝。別有一分下劣修羅。生大海心。沉水穴口。旦遊虗空暮歸水宿此阿修羅。因濕氣有畜生趣攝。</p>
</div>
<div class='div-other'><a id='mulu94' />
<p class='h1'>毘摩質多生舍脂</p><p>妙樂云。毘摩質多。此云淨心。亦云種種疑。波海水出聲。名毗摩質多。即舍脂父也。觀佛三昧經云。光音天生此地。地使有欲。入海水洗不淨。墮泥變為卯。八千歲生一女。千頭少一。二十四手。此女戲于水。水精入身。八千歲生一男。二十四頭。千手少一。海水波音。名為毗摩質多。索乾闥婆女。生舍脂。帝釋業力。令其父居七寶殿。納為妻。</p>
</div>
<div class='div-other'><a id='mulu95' />
<p class='h1'>酒能昏性起過</p><p>大論云。夫酒為不善諸惡之根本。能生三十六種之失。招於五百世中無手。慢刑無禮。發出伏匿。眠臥糞穢。搪揬水火。頌曰。財虛招病諍。<span class='note-inline'>(三)</span>裸露醜名彰。<span class='note-inline'>(二)</span>無智得者失。<span class='note-inline'>(二)</span>說匿廢事業。<span class='note-inline'>(二)</span>醒愁身力少。<span class='note-inline'>(二)</span>色壞慢父母。<span class='note-inline'>(二)</span>沙門婆羅門。<span class='note-inline'>(二)</span>及叔伯尊長。<span class='note-inline'>(二)</span>不敬佛法僧。<span class='note-inline'>(三)</span>黨惡遠賢善。<span class='note-inline'>(二)</span>破戒無慚愧。<span class='note-inline'>(二)</span>不守情縱色。<span class='note-inline'>(二)</span>人憎親屬棄。<span class='note-inline'>(二)</span>行惡捨善法。<span class='note-inline'>(二)</span>智人所不信。<span class='note-inline'>(一)</span>遠涅槃狂痴。<span class='note-inline'>(二)</span>命終墮惡道。<span class='note-inline'>(一)</span>若得人常騃。<span class='note-inline'>(一)</span>酒失三十五。大論之所明。</p>
</div>
<div class='div-other'><a id='mulu96' />
<p class='h1'>性戒莫問受不受等</p><p>止觀中。性戒下。輔行云。料揀三學無作有無。初戒無作者。性戒不受。故無無作。止觀中。若受戒下。輔行云。明受得戒。即有無作。故性罪之上加違無作。出家等戒無作別生。是故持則功等虗空。破乃隨對一支一境。舉持勸受。加罪遮違。況犯<span class='corr'>已</span>法除。復本清淨。止觀云。如伐草害畜罪同。對首懺二罪俱滅。大論解云。違無作罪同滅耳。而償命猶在。故知受得之戒與性戒有異也。止觀中。如伐草下。畧出遮性同異之相。如草畜俱有違制之罪。作單提悔。二遮俱滅。然於害畜仍有性愆。故大論云。償命猶在。故知受得之戒與性戒有異也。</p>
</div>
<div class='div-other'><a id='mulu97' />
<p class='h1'>性戒即舊戒</p><p>輔行云。論不缺等。義兼性制故。且初引論釋於性戒。因此對辯客舊三學。初明舊三學有無。所言性者。即舊戒也。不待佛制。性是善惡。故名為性。并舊定慧。名舊三學。舊戒通為十戒根本故。論十戒即客三學。何者。初之三戒即是客戒。義兼於舊。次一即是客定。次六即是客慧。初引論二文。或八或十。竝是性戒。論十戒者。一不缺戒。二不破。三不穿。四不雜。五隨順。六無着。七智所讚。八自在。九隨定。十具足。</p>
</div>
</div><!-- end of div[@id='body'] -->
</body></html>