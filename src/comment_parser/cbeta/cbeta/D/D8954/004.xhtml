<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>儀註備簡</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu98' />
<p class='juan'>第四卷</p>
<div class='div-other'><a id='mulu99' />
<p class='h1'>世出世間禪</p><p>妙玄云。定聖行者。畧為三。一世間禪。二出世禪。三上上禪。世禪復二。一根本味禪。隱沒。有垢。無記。二根本淨禪。不隱沒。無垢。有記。根本者。世出世法之根本也。大品云。諸佛成道轉法輪入涅槃悉在禪中。若能深觀根本。出生勝妙上定。故稱根本也。隱沒者。闇證無觀慧也。有垢者。地地生愛味也。無記者。境界不分明也。此有三品謂禪也等也空也。即十二門禪也。根本淨禪不隱沒。無垢。有記。與上相違。此又三品。謂六妙門。十六特勝。通明等也。二出世間禪者。即有四種。謂觀練熏修。觀禪者謂九想。八背捨。八勝處。十一切處。通稱觀禪。練禪者。即九次第定也。熏禪者。即師子奮迅三昧也。修禪者。超越三昧也。三出世間上上禪者即九種大禪。一自性禪。二一切禪。三難禪。四一切門禪。五善人禪。六一切行禪。七除惱禪。八此世他世樂禪。九清淨禪。如地持所釋。今不具論。</p>
</div>
<div class='div-other'><a id='mulu100' />
<p class='h1'>支林功德</p><p>禪門中釋支名者。初禪有五支。覺者。初心覺悟名為覺。觀者。後細心分別名為觀。慶悅之心名為喜。恬澹之心名為樂。寂然不散名一心。二禪有四支。一內淨支者。既離覺觀。依內淨心發定。皎潔分明。無有垢穢。故名內淨。二喜支者。定與喜俱發。行者深心自慶於內心生喜定等十種功德善法故。悅豫無量。故名喜支。三樂支者。行者受於喜中之樂。恬澹悅怡。綿綿美快。故名樂支四一心支者。受樂心息。既不緣定內喜樂。復不緣外念思想。一心不動。故名一心。三禪五支。一捨支者得三禪樂定生時捨喜心不悔。亦得言捨離三過。二念支者。既得三禪之樂。念用三法守護。令樂增長。三智支者。善巧三法離三過。四樂支者。快樂。樂徧身受。五一心支者。受樂心息一心寂定。四禪四支。一不苦不樂支者此禪初發與捨受俱發。捨受心數。不與苦樂相應。故言不苦不樂支。二捨支者。既得不苦不樂定。捨下勝樂。不生厭悔。復次真定以發。未得成就。若心進勝定。則便隨念動轉。不名無動定。是故定發。心不念着。自能捨離。故名捨支。禪定分明。等智照了。故名念清淨支。定心寂靜雖對眾緣。心無動念。名一心支。釋支義者。如纓絡經說。禪名支林。此即據總別之明義也。言支者。支離為義。如因樹根莖。則有枝條。根莖是一。枝條有異。禪中支義亦爾。從一定心。出生五支。此是總中別義。所言林者。如林因眾多樹。得有林名。禪義亦爾。五支和合。總受禪林。此即據別中之總。故知若說禪。即知有五支。如聞林名。必知有樹及以枝條。復次有人言。支持為義。如欲界未到地中。雖有單靜定心。未有覺觀等五支共相支持。則定心淺薄易失。若得初禪。即有覺觀等法。則定心安隱。牢固難壞也。廣如禪門及法界次第。</p>
</div>
<div class='div-other'><a id='mulu101' />
<p class='h1'>娑婆世界主梵天王尸棄大梵</p><p>文句云。娑婆此翻忍。其土眾生安於十惡。不肯出離。故稱為忍。悲華經云。云何名娑婆。是諸眾生忍受三毒及諸煩惱。故名忍土。亦名雜雜。九道共居。梵者。此翻離欲。除下地繫上升色界。故名離欲。亦稱高淨。尸棄者。此翻頂<span class='corr'>髻</span>。又外國喚火為樹提尸棄。此王本修火光定。破欲界惑。從德立名。然經標梵王。復舉尸棄。似如兩人。依釋論正以尸棄為王。今經舉位顯名。恐目一人耳。住禪中間內有覺觀。外有語言。得主領為王。單修禪為梵民。加四無量心為王也。初禪有梵眾。梵輔。大梵。今舉王攝諸也。</p>
</div>
<div class='div-other'><a id='mulu102' />
<p class='h1'>離喜而純樂受</p><p>唯識論云。五識相應適悅受。恒名為樂。意識相應適悅受。若在初二禪近分。名喜。二禪根本。名喜名樂。三淨慮近分根本。俱名為樂。</p>
</div>
<div class='div-other'><a id='mulu103' />
<p class='h1'>無想天</p><p>唯識云。無想天者。謂修彼定厭麤想力。生彼天中違不恒行心及心所。想滅為首。名無想天。故六轉識於彼皆斷。彼天唯在第四靜慮。下想麤動難可斷故。上無無想異熟處故。即能引發無想定思。能感彼天異熟果故。</p>
</div>
<div class='div-other'><a id='mulu104' />
<p class='h1'>無煩雜無熱惱等</p><p>輔行云。無煩之始得無煩名。伏煩惱故。名為無熱。果易彰故。名為善現。見清徹故。名為善見。色中無上。名色究竟。</p>
</div>
<div class='div-other'><a id='mulu105' />
<p class='h1'>四空定</p><p>法界次第云。通言空者。此四定體無形色。故名為空。各依所證之境為處。境法持心。心無分散。故名定也。一空處定。若滅三種色。緣空而入定者。名空處定。二識處定。若捨空緣識而入定者。名識處定。三無所有處定。若捨識處。心依無所有法而入定者名無所有處定。四非有想非無想定。若捨二邊之想而入定者。名非有想非無想定。</p>
</div>
<div class='div-other'><a id='mulu106' />
<p class='h1'>滅三種色</p><p>輔行云。三種色者。一可見有對。二不可見有對。三不可見無對。大品云。為過一切色相。滅有對色相。不念種種相。入無邊空處。過一切色。滅可見有對色。滅有對色。滅不可見有對色。不念種種色相。滅不可見無對色。一切色法唯十一種。謂五根塵法入少分。少分者。無表色也。阿毘曇云。一可見。謂色是。二有對有十。謂五根塵。若云不可見有對。應但云五根四塵。三不可見無對。謂法處少分。大經二十一云。眼見色壞。名為過色。五根塵壞。名過有對。於二種餘及無教壞。名過異相。此之三色竝在色界。欲入無色。故滅此三。今此應云及背捨勝處一切處中八色等也。若無表色雖非今文。空觀所過。得空觀時必定離於表無表色。又於可見有對等中。復應明於三有對義。非今正義。是故不論。滅色方便。具如禪門。先想此身如甑如籠如網。乃至漸空。大論十九云。如鳥在瓶。瓶破得出。</p>
</div>
<div class='div-other'><a id='mulu107' />
<p class='h1'>無色界色</p><p>玄文問。無色無身。云何具四念處。引毘曇答。無色有道共戒。<span class='note-inline'>(云云)</span>。當知小乗明義。即有兩意。大經云。無色界色。非諸聲聞所知。若爾。四念處無色何妨。</p>
</div>
<div class='div-other'><a id='mulu108' />
<p class='h1'>合經墻壁譬</p><p>文句釋法華堂閣等云。堂譬欲界。閣譬色無色界。墻壁譬四大。頺落譬減損。傾危譬遷變。柱根譬命。梁棟譬意識。妙樂釋文句云。墻壁四大者。應通三界。無非損減。無色雖無四大造色。定果所為皆是墻壁。<span class='note-inline'>(云云)</span>。</p>
</div>
<div class='div-other'><a id='mulu109' />
<p class='h1'>色是無教法</p><p>戒疏云。戒是色住。無作是假色。亦言無教。非對眼色。發隱云。亦言無教者亦名無教也。非對眼色者。非與眼相對之色。明與常色不同。即非色非心也。</p>
</div>
<div class='div-other'><a id='mulu110' />
<p class='h1'>五衰相</p><p>涅槃云。大五衰者。頭上花萎。腋下汗出。衣裳垢染。身體臭穢。不樂本座。小五衰。衣服絕香。身光忽滅。浴滴沾身。本性囂馳。兩目眴動。</p>
</div>
<div class='div-other'><a id='mulu111' />
<p class='h1'>四空瘡癰病箭觀等</p><p>禪門云。離四空定說八種觀。如病。如癰。如瘡。如刺。無常。苦。空。無我。前對治方法。便是事觀。後四即是緣諦理觀。此八觀中有總別。總則用此八法總觀空處定。四陰和合。故有此定。可患無實。別觀者用此八法。前四對治觀四陰事。病治受陰。癰治想陰瘡治行陰。刺治識陰。復次四無常等。即對觀四陰理相。無常觀識苦觀受陰。空觀想陰。無我觀行。</p>
</div>
<div class='div-other'><a id='mulu112' />
<p class='h1'>百八見等</p><p>輔行引五十校計經云。若眼見好色中有陰有集。見惡色中有陰有集。見平平色中有陰有集。乃至意緣法亦如是。一根有三。三中有六。六根具三十六。三世合百八。歷六十二見八十八使。各各百八。當知舉心動念浩然無際。昏而且盲。都無見覺。止觀中。諸菩薩問。云何百八。佛言。有所念不自知。心生心滅中有陰有集不知為癡。轉入意地亦如是。識亦如是。是為意三。見好色中色惡色不自知着。不自知滅。有陰有集。乃至觸亦如是。彼經但列六根各六。雖無三世之語而結云百八。故知是約剎那而為三世也。既以心意識三為意地三。故通三世。如云集起名心。籌量名意。別知名識。意三既爾。故使所依五根亦爾。三世三箇三十六故。故有百八。經又問云。我設知百八癡滅。為癡為黠。佛言未黠。諸菩薩言。何故爾耶。佛言。猶有百八疑乃至未得百八盡力。以念念中不離六根剎那三世。故一一見皆一百八。乃至五十箇百八煩惱。故彼經云。舉心動念生死無盡。</p>
</div>
<div class='div-other'><a id='mulu113' />
<p class='h1'>五利使</p><p>輔行云。一身見使。若於名色陰入界中妄計為身。名為身見。若以無明不了。則於五陰中起二十種身見。則身見有二十種。見諦所斷。一行中歷三界。有二身見也。二邊見使。執邊之心。名為邊見。若於四邊不了。隨見一邊為實。餘邊悉為妄語。如其所見互執一邊。悉墮邊見。歷三世五陰即有六十二見。竝是見諦所斷。合六十二見。同是一邊見攝也。又約見諦所斷一行中歷三界。即有三邊見。三邪見使。邪心取理。故名邪見。若無明不了四諦因果。邪心推劃謂無此理。因斷滅出世間善根。乃至世間善根。作闡提行。是為邪見。見諦所斷三界四行中有十二邪見是也。四見取使。於非真勝法中謬見涅槃。生心而取。故曰見取。若行道之時。雖入種種觀門。而真明未發。無明不了。便謬計所得以為真為勝。生心取著。皆名見取也。見諦所斷三界四行有十二見取是也。五戒取使。於非戒中謬。以為戒。取以進行。故曰戒取。若取鷄狗牛戒。乃至九十五種外道所行之戒以為真戒。皆名戒取。若人雖持佛戒。見有戒相。亦是戒取。見諦所斷三界二行有六種戒取是也。</p>
</div>
<div class='div-other'><a id='mulu114' />
<p class='h1'>五鈍使</p><p>輔行云一貪欲使。引取無厭。名曰貪欲。分別其相。具如貪毒中說。見思所斷三界五行中十五貪。皆是貪使。二瞋恚使。忿怒之心。名之曰瞋。分別其相。具如瞋毒中說。見思所斷欲界五行中五恚。即是恚使也。三癡使。迷惑不了之心。名為無明。若以迷心緣境。隨有所起。則念念永失。而不知慙愧者皆是癡也。見思所斷三界五行下十五癡。即是無明使。四慢使。自恃輕他之心曰慢。若自恃種姓。富貴。有德。才能。輕蔑於他即是慢也。慢有八種在下別出。乃至見思所斷三界五行下十五慢。皆是慢使也。五疑使。迷心乖理猶豫不决曰疑。分別其相。具如疑蓋中說。三界四行十二種疑。竝是疑使也。</p>
</div>
<div class='div-other'><a id='mulu115' />
<p class='h1'>二十五冥諦</p><p>法數云。冥初<span class='note-inline'>(世間本)</span>。生覺<span class='note-inline'>(中陰)</span>。我心<span class='note-inline'>(我慢)</span>。五塵<span class='note-inline'>(色聲香味觸)</span>。五大<span class='note-inline'>(地水火風空)</span>。十一根<span class='note-inline'>(眼耳鼻舌身五知根手足口大小遺根五業根)</span>。心平等根。神我<span class='note-inline'>(主諦能生所生能依所依)</span>。</p>
</div>
<div class='div-other'><a id='mulu116' />
<p class='h1'>六諦</p><p>法數云。一陀驃諦。此云主諦。五大及時方神意。此主為萬物所依故。二求那諦。此云依諦。為色等五塵依故。三羯摩諦。此云作諦。俯仰屈伸出入去來等故名作。四三摩若諦。總相諦。為總相。萬法如一有故。五毘尸沙諦。別相諦。如森羅萬象各各不同故。六摩波夜諦。為五塵成就不相妨碍等。</p>
</div>
<div class='div-other'><a id='mulu117' />
<p class='h1'>見中思推利思背上思</p><p>輔行云。三種見惑。一俱生。五鈍中有利。如蟲獸凡夫亦能起我我所。即是利從鈍背上起。故屬鈍。二推理。未發禪來雖有世智推理辯聰。見想猶弱。所有十使同屬於鈍。三發得。從因定發。見心猛盛。所有十使從強受名。皆屬於利也。三種思惑。一俱生。與形俱生。如男女託胎。妄於父母生愛惡心。此是邪思還歸於見惑。二依見。如外道依見而起嗔。此利上鈍。名背上使。見諦斷時正利去。背亦去。三界繫即三界九品思。此名鈍使。亦名事障。號正三毒。</p>
</div>
<div class='div-other'><a id='mulu118' />
<p class='h1'>十纏</p><p>俱舍云無慚無愧。睡眠昏沉。掉舉。惡作。嫉妬慳悋。忿覆。</p>
</div>
<div class='div-other'><a id='mulu119' />
<p class='h1'>三結</p><p>輔行引大論云。又或時為鈍。但說斷三。婆沙云。如昔一時有毘黎子。佛法出家時。佛<span class='corr'>已</span>制二百五十戒。令族姓子隨所樂行。彼人聞<span class='corr'>已</span>乃生憂慮。誰能守護如是諸戒。便詣佛所。頭面禮佛。白佛言。我不堪護如是諸戒。爾時世尊現親善相。而不訶責。以輭美語而慰喻之。善哉善哉為能善持三戒不耶。謂戒心慧。彼人聞<span class='corr'>已</span>即大歡喜。我能善持如是三戒。斷惑亦爾。若世尊說斷八十八使及無量苦名須陀洹。則受化者心生憂慮。何能抜除八十八樹。度八十八大河。竭八十八大海。摧八十八大山。修八十八對治。若佛但說斷三結者則受化者生大歡喜言二十者。五陰各四謂色大我小。我在色中。我大色小色在我中。即色是我。離色有我。四陰亦爾。故此二十名為身見。八十八使具如前釋。釋籤云。由二不超欲。謂貪嗔。由三復還下。謂身見。戒取疑。</p>
</div>
<div class='div-other'><a id='mulu120' />
<p class='h1'>六度攝三十七</p><p>輔行明六度攝道品者。擅攝二覺謂除捨也。尸攝三。謂正語業命。忍攝四。謂念根。念力。念覺。正念。進攝八。謂四勤。進根進力。進覺分。正精進。禪攝八。謂四如意。定根。定力。定覺。正定慧攝十。謂四念處。慧根。慧力。擇覺。喜覺。正見。正思。合三十五。餘有二信。通三十五。一切諸法信為本故。</p>
</div>
<div class='div-other'><a id='mulu121' />
<p class='h1'>當分道品相攝道品</p><p>止觀云。當分者。未必具品方能得道。三四二五單七隻八。當分是道。故云當依念處得道。又云是道塲。又云是摩訶衍。念處既爾餘品亦然。是為當分道品。相攝者。如念處一法皆攝諸品。引釋論文云。念處既攝餘品。餘品亦攝念處。是為相攝道品。</p>
</div>
<div class='div-other'><a id='mulu122' />
<p class='h1'>道品通正助漏無漏等</p><p>止觀云。問道品是二乗法。云何是菩薩道耶。答。大論呵此問。誰作是語。三藏摩訶衍皆不作是說。那得獨云是小乗法。淨名云。道品善知識。由是成正覺。道品是道塲。亦是摩訶衍。涅槃云。能修八正道者。即見佛性。名得醍醐。大集云三十七品是菩薩寳炬陀羅尼。如此等經皆明道品。何時獨是小乗。又有漏道品。欲界二十二。未到三十六初禪三十七。皆有漏道品。如乳。三藏道品如酪。通教道品如生酥。別教如熟酥。圓教如醍醐。或言三十七品是助道。或言是正道。大論云。是菩薩道。此文似正也淨名云。道品善知識。由是成正覺。此文似助也。又若言三十七品是有漏者。云何言七覺是修道。法華云。無漏根力覺道之財。云何八正在七覺前。此應三句分別。一三十七品皆有漏二皆是無漏。三亦有漏亦無漏。如大論云。修八正道得初善有漏五陰。善有漏五陰即是煖法。煖法之前尚得修於八正道。云何修邪。初從師受法。繫心憶念。名念處。為求此法。勤而行之。名正勤。一心中修。名如意足。五善根生。名根。根增長名力。分別道用。名七覺。安隱道中行。名八正道。能如是修得善有漏五陰。當知道品皆是有漏。皆是無漏者。即是見諦思惟所行道品。一向是無漏法華之文。意在此也。從來雖言有漏中得修八正七覺等。未有文證。而毗婆沙云。若八正在七覺後。亦得是有漏。亦得是無漏。何以故。依八正入見諦即是亦無漏若八正在七覺前。一向是無漏。此則可解。引婆沙文證成二意。又亦漏無漏。即是對位意也。</p>
</div>
<div class='div-other'><a id='mulu123' />
<p class='h1'>通大地數九心數等</p><p>俱舍云。通數者謂想。欲。觸。慧。念。思。脫。憶。定。受。此十隨王能作一切善惡之事。故得名為通大地數。觀慧數即煩惱道。觀餘數是業道。言九心數者。以大地中受在觀受是苦攝故。九心數中想即想攝。餘八數行攝惡數有十。恚。恨。讒。誑憍。忿。怒。慳。癡。妬。善數十。信。進。念定。慧。喜。猗。捨。覺。戒。</p>
</div>
<div class='div-other'><a id='mulu124' />
<p class='h1'>四如意足</p><p>法界次第云。通言如意者。四念處中實智慧。四正勤中正精進。精進智慧增多。定力小弱。得四種定攝心故。智定力等。所願皆得故名如意足。智定力等能斷結使。故云斷行成就也。</p>
</div>
<div class='div-other'><a id='mulu125' />
<p class='h1'>定力若成能於諸禪互無妨碍</p><p>輔行云。雖用欲界語法。而不碍初禪支林。或住初禪覺觀之法。而不碍於二禪內淨。或住二禪與喜相應而不碍於三禪樂受。或與四禪捨受相應而能教化一切眾生。縱妨四禪。不妨諸定妨謂妨碍。碍。謂遮止。縱有因緣不入四禪。不妨一切禪定自在。總而言之祗是諸定互不相妨。</p>
</div>
<div class='div-other'><a id='mulu126' />
<p class='h1'>藏別不即通圓談即</p><p>玄籤云。藏教滅色入空則真不即俗。俗不即真。故云不即。通教即色是空。則即真而俗。即俗而真。故云即。別教離二邊以顯中。故不即。圓教即二邊以顯中。故即。</p>
</div>
<div class='div-other'><a id='mulu127' />
<p class='h1'>四諦分對真俗</p><p>釋籤云。佛說二諦者。謂世諦。第一義諦。或云世諦。謂苦集。第一義諦謂道滅。前合四為二。正用此意。復有說。世諦。謂苦集滅。第一義。謂道諦。評者曰。四諦亦是世諦。亦是第一義諦。如苦集是世諦。苦空無常集因緣生是第一義諦。滅是世諦者。如佛說言。如城園林。是第一義諦者盡止妙離。道是世諦者。佛說道諦。如筏如山如梯如樓。是第一義諦者。道如跡乗。若四諦盡是第一義諦。世諦說陰界入。第一義諦亦說陰界入。彼小乗中尚開四諦為世諦第一義諦。況復大乗。</p>
</div>
<p class='juan'>儀註僃簡<span class='note-inline'>(終)</span></p>
</div><!-- end of div[@id='body'] -->
</body></html>