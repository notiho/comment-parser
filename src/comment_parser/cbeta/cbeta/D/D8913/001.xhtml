<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>識知淨土論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<p class='juan'>識知淨土論一卷<span class='note-inline'>(四十四問荅)</span></p><p class="byline">弁阿作</p>
<div class='div-other'><a id='mulu2' /><p>問曰一切菩薩皆同應修淨土行乎。</p>
<p>荅云智論九十二云諸菩薩莊嚴佛土為令眾生易度故。</p>
<p>問曰眾生根性萬差故菩薩行願不一准一切菩薩何必莊嚴佛土乎。</p>
<p>荅云菩薩縱雖行願不同修因感果全是同故因行果德無有毀减是故一切菩薩皆修淨土行也。</p>
<p>問曰一切菩薩六度滿足而登究竟極位之時因圎果滿皆等者三世諸佛皆悉應有淨土穢土乎。</p>
<p>荅云三世諸佛每佛各有如恒河沙淨穢也是故智論三十二云自欲得如三世佛功德無所减少耳<span class='note-inline'>(乃至)</span>東方有國純以黃金為地<span class='note-inline'>(乃至)</span>當知彼諸佛皆是我身如是䓁東方恒河沙等無量世[田/八/力]有莊嚴者不莊嚴者皆是我身而作佛事如東方南西北方四維上下亦復如是<span class='note-inline'>(乃至)</span>弥陀佛亦有嚴淨不嚴淨世[田/八/力]如釋迦文佛國諸佛大悲徹於骨髓無不以世[田/八/力]好醜隨應度者而教化之如慈母愛子雖沒在廁溷勒求拯㧞不以為惡<span class='note-inline'>(<span class='corr'>已</span>上)</span>如此文者一切諸佛各皆有如恒沙無量淨土穢土也。</p>
<p>問曰一切諸佛因位之時淨佛土者何淨之乎。</p>
<p>荅云智論九十二云須菩提白佛言世尊云何菩薩摩訶薩淨佛國土乎佛言有菩薩從初發心<span class='corr'>已</span>來自除身麁業除口麁業除意麁業亦淨佗人身口意麁業<span class='note-inline'>(<span class='corr'>已</span>上)</span>。</p>
<p>問曰一切菩薩除身口意麁業者云何得成淨土行乎。</p>
<p>荅云言穢土者於身口意三業造惡故是不淨也不淨故是穢土也言淨土者於身口意三業造善<span class='note-inline'>([乞-乙+、][乞-乙+、])</span>故是清淨也清淨故是淨土也是故菩薩身口意業清淨功德即淨佛國土行也。</p>
<p>問云言麁業者是何等乎。</p>
<p>荅云言麁業者是對紬業<span class='corr'>但</span>麁細義展轉不定也或取不善業為麁或取善法相為細<span class='note-inline'>(乃至)</span>涅槃事相名字法皆名為麁業以無相空畢竟空者名為細業六波羅密尚有名字有名字故是非實相能行之人所行之法並是畢竟空畢竟空者即是實相名之為細業除此實相外餘者皆虚誑著此虚誑法是名麁業也。</p>
<p>問曰一切菩薩修事理行而淨自佗身口意者[糸*勿]穢土佛尤所論也何今必言淨佛土行耶。</p>
<p>荅智論九十二云我今是三世中十方佛子般若是我是我母今不應復隨遂虚誑<span class='note-inline'>(<span class='corr'>已</span>上)</span>此文意者三世菩薩以諸佛為父以般若為母是故菩薩不值諸佛遠離般若成佛道者無有是處譬如人子㓜少之時不應遠離父母邊然於般若修行菩薩必具自行化佗功德譬如鳥之翼亦喻人左右手也依之菩薩從初發心至于極位所修之業麁細之業皆為淨土穢土一切眾生也若又偏限淨土眾生而捨穢土之眾生者化佗之行不可滿足菩薩云何得成道此知菩薩為淨佛國除身口意麁業者能居佛身所居國土依正二報俱是清淨而導我等穢土眾生除身口意麁業者佛身清淨悉皆金色具三十二相備八十種好身放光明口轉法輪見之聞之一切眾生煩惱永断除三業清淨矣。</p>
<p>問云願生淨土一切菩薩皆悉應修六度行乎。</p>
<p>荅云此是淨土宗一大㕝也今即以此一大事因緣故造此書也然古今諸人暗淨土法門諸方學者迷菩薩修行爰龍樹大士沗蒙世尊之授記甭弘滅後之遺法普演釋迦一代教法廣明菩薩六度行願幸我等愚癡之身今逢龍樹菩薩論教其造論中淨土細相薩埵妙行具以明之所謂於六度菩薩有二種一者於穢土修六度菩薩二者於淨土修六度菩薩於此穢土修行六度断迷開悟入聖得果此是娑婆入聖菩薩也又六波羅密者尸羅波羅密是持戒禪那波羅密是禪定也般若波羅密是智惠也檀施忍辱精進是戒定惠之加行也菩薩行三禪之時以慈悲普修檀度伏慳貪心外現柔和忍辱之形內懷慈悲養[(厂@((既-旡)-日+口))*頁]之思伏瞋恚心或運念念精進之志剎那片時不致懈怠戒定惠若離精進不可成就精進即是遍筞法故戒是善定是行善或四時行之或無間行之任菩薩意樂依行者根耳前五波羅密功德成就開發第六般若波羅密當於此時断無明惑顕法性理即是穢土中而入聖得果六度菩薩也又不堪此穢土修行有㝡下劣一種根性即為之設勝方便明菩薩本願說諸佛淨土勧一切眾生皆令往生也或說十方淨土或說極樂淨土誘穢土眾生送佗方淨土此是如來巧方便也故於淨土行與福德名不與波羅密名智論第七云莊嚴佛[田/八/力]㕝大獨行功德不能感故要須願力譬如牛力雖能挽車要須御者能有所至淨佛世[田/八/力]願亦復如是福德如牛願力如御者。</p>
<p>問云若不作願不得福乎。</p>
<p>荅雖得不如有願願能助福常令所行福德增長<span class='note-inline'>(<span class='corr'>已</span>上)</span>又論九十三云菩薩摩訶薩皆遠離麁業相自布施亦教佗人布施願食與食願衣與衣<span class='note-inline'>(乃至)</span>種種布施持是福德與一切眾生共之廻向淨佛國土故持戒忍辱精進禪定智惠亦復如是<span class='note-inline'>(乃至)</span>是菩薩自成就一切善法亦成就一切眾生善法是菩薩受身端正所化眾生亦得端正所以者何福德因緣厚故須菩提菩薩摩訶薩如是淨佛國土<span class='note-inline'>(云云)</span>凡披此論一部始終以淨佛土菩薩之行皆悉名福又観無量壽經云欲生彼國者當修三福<span class='note-inline'>(云云)</span>。</p>
<p>問曰往生淨土功德善根何必名福乎。</p>
<p>荅菩薩修行有二種一者六度修行菩薩二者福德修行菩薩六度修行即是深行福德修行即是淺行如彼聖道所明六度此是深位菩薩行也入聖得果以為所期是故以甚深之行說六波羅密也如今淨土所明三福此是淺位菩薩行也往生淨土以為所期是故以淺近之行說名福德不名波羅密所以然者人天因果是名為福以淨土福若准此土如彼天上自然福樂又似人中五欲福樂其人天福<span class='corr'>但</span>是妄想㒹倒世間著樂也淨土樂者出世無漏自然快樂也。</p>
<p>問云於淨土業或可云善或可云行何名福乎。</p>
<p>荅淨土機者是淺近機若以淨土業名六波羅密者淺識凢夫忽成怖畏不可近也名福之時願其福故而於淨土眾生易近是故為令淺識機欣暮淨土佛設方便故名福德不名善行也。</p>
<p>問云言猒捨穢土往生淨土者為是權說為是實說。</p>
<p>荅實說<span class='note-inline'>(云云)</span>。</p>
<p>問云出離生死者是大事因緣或修三福之中一福或以稱名等之少行何離生死何生淨土量知為誘凢夫行者假設權說更非實說乎。</p>
<p>荅雖是少福少善以佛願力故出生死往生淨土此是大善非小善也此是實說非權說也。</p>
<p>問云唯稱佛名是佛本願三福等善更非本願乎。</p>
<p>荅於淨土法門不廣學之人多致此疑也如彼般若經智度論中盛明菩薩淨佛國土之本願也然一切菩薩淨佛國土之時皆以三福為其本願是則㧾而言之智度論一部之意也別而言之淨土品<span class='note-inline'>(并)</span>往生品之意也抑又菩薩淨佛國土之本願者是即深位之境[田/八/力]也凢夫淺智非測所闚况菩薩從初地初住至于等覺一轉之位經颰陀刧送恒沙刧從一佛國至一佛國值遇諸佛學之行之為一切眾生廻巧度方便因小果大不可思議之本願也既是極佛境[田/八/力]信外之凢夫可仰取信何况非一佛二佛之本願十方三世諸佛通願也故観經云三世諸佛淨業正因又智論云願食與食願衣與衣<span class='note-inline'>(乃至)</span>種種資生所願盡給與之亦教佗人種種布施持是福德與一切眾生共之廻向淨佛國土持戒忍辱<span class='corr'>禪</span>定智惠亦復如是<span class='note-inline'>(<span class='corr'>已</span>上)</span>雖是世間淺行少福菩薩成就淨土願之時所化之功德前立<span class='corr'>已</span>成就此是菩薩不可思議本願力也不可思議神通力也不可思議方便力也不可思議智惠力也若[糸*勿]凢夫之所見者檀施一分持戒一分五戒十善等皆是少福少善也若[糸*勿]大聖之知見者此等少福少善皆是淨佛國土之本願故此是出離生死徃生極樂之大善也故十住毘婆娑論以淨土者名易行道<span class='note-inline'>(<span class='corr'>已</span>上)</span>。</p>
<p>問曰淨土門名易行道其意如何。</p>
<p>荅大智度論九十二云無生無滅故無四諦故無佛法僧寳故如是等諸法皆壞今諸法實空<span class='note-inline'>(乃至)</span>實相亦空眾生愚癡㒹倒故著之故於眾生中起悲心故欲㧞出故求佛身力令眾生信受其語捨㒹倒入諸法實相是故雖知諸法空而亦為利益眾生分別說若眾生自知諸法空菩薩住空相中不須學分別一切法菩薩行菩薩道從初發意<span class='corr'>已</span>來如是思惟一切法無定實性<span class='corr'>但</span>從因緣和合起是眾因緣各各從和合起<span class='note-inline'>(乃至)</span>至畢竟空畢竟空唯是一法實餘者無性故虚誑我從無始世來着是虚誑法於六道中然受苦惱我今是三世中十方佛子般若是我母今不應復隨遂虚誑是故菩薩<span class='note-inline'>(乃至)</span>畢竟空中亦不着何况餘法所謂檀波羅密等<span class='note-inline'>(乃至)</span>尒時菩薩歡喜作是念眾生易度耳所以者著皆是虚誑無實譬如人有一子喜在不淨中[(虎-儿+(並-(前-刖)))*戊]聚土為榖以草木為鳥獸而生愛著人有奪者瞋恚啼哭其父此子今雖愛著此子易離耳以大自休何以故此物非真故菩薩亦如是観眾生愛著不淨臭身及五欲是無常種種苦因如是眾生得信等五善根成就時即能捨離若小児所著實是真物年至百歲著之轉深不可得捨<span class='note-inline'>(乃至)</span>即能遠離所著大自慚愧譬如狂病所作非法醒悟之後羞慚無顏菩薩知眾生易度已安住般若中以方便力教化眾生<span class='note-inline'>(<span class='corr'>已</span>上)</span>此是般若源底也此是淨土奥藏也真宗學者尤可甘心夫般若經意以畢竟空無相法門名為實相其實相者不生不滅凢夫迷之而於虚妄㒹倒之法成執著故於六道中受生死苦聖人悟之而安住畢竟空不隨逐虚誑法故出離生死成佛得道佛陀如父般若喻母依之釋尊慈父救其子言<span class='corr'>但</span>附般若母不著餘妄法六道即是生死之境輪回之苦永以不停淨土即是不滅之處常住之樂何時有盡尤可猒穢土之生死尤可欣者淨土之無生早趣易往之要路速悟出離之正道如此教之即是般若法門也如此學之即是淨土之奥義也極樂淨土三部經者從此般若母胎因所出生也故知般若即是淨土之根本也三部妙典是其枝末也然則母子不異本末是同者也若探實㕝得意之時般若即是淨土淨土即是般若其意在文敢勿疑惑。</p>
<p>問云若於此土修行般若入聖得果[糸*勿]其機者即是易行何故偏[糸*勿]淨土一機而名易行乎。</p>
<p>荅法門癈立隨時不定若有上根上智人修行般若<span class='corr'>已</span>行其證可名易行其行易成<span class='corr'>已</span>得證故若有下根下智之人修行般若其證難得可名難行其行難成未得證故若[糸*勿]往生淨土機者縱雖下根下智人万行之中<span class='corr'>但</span>取一行畢命為期而勒行之臨終之時必得往生此是易行中易行今明菩薩淨佛國土言易度故是即易行義也。</p>
<p>問云近代善導一門之流以念佛往生名易行道為往生業以諸行往生名難行道不許往生此義云何。</p>
<p>荅此日諸方淨土學者皆存此㫖<span class='note-inline'>(云云)</span>其義不然所以者何善導和尚非是直人弥陀化身三昧證者所立之義皆隨佛教勧化之趣悉順佛願是故大師所釋更不可背佛意爰以第子普學法門廣撿聖教於佛所說談有左右所謂如法華經云唯佛與佛乃能窮盡又如無量義經云四十余年未顕真實若此等說者唯有法華出離㝡要余經余法更非要也雖然又如二夜經曰從得道夜至泥洹夕所說之法皆實不虚依此說者一代五十年之所說大小乘之一切經教皆為眾生出離㝡要是即說教隨機是非依時故也以之案之善導和尚瞻大聖之教致化導之時任如來之化儀存是非之兩說所謂諸行非往生行非之捨之稱名一行是往生行是之取之<span class='corr'>但</span>是被稱名一機也<span class='corr'>但</span>是課念佛一處也是則偏任本願之理且立專修之義永以非蕳諸行往生故觀經云三世諸佛淨業正因如此說者念佛諸行不可是非三福九品之行因皆悉往生之正業與般若經其意大同夫般若經意菩薩修行意樂不同或有具修六度菩薩或有修行一度菩薩故於菩薩行有具不具也又菩薩淨佛土之時六度之中取事法門名三福業為淨土因亦是機分上下故行有通別也或有通修三福之機或有別行一福之根若夫諸師意或依律宗故以持戒持律而立往生行廢餘諸行更非所蕳或依三論宗故般若一行以畢竟空為往生行廢餘諸行亦非所蕳天台華嚴真言逹磨等皆亦如是今善導依淨土故<span class='corr'>但</span>立稱名一行而為往生正行廢餘諸行此是各[糸*勿]一機勸一緣也餘佛與餘行共牟尼所說自宗與他宗更勿偏執。</p>
<p>問曰若尒於善導宗所廢之雜行還可用之歟云何。</p>
<p>荅曰如來說法本隨機故若為念佛根性之人任我本意以念佛教之若為雜行根性之人隨其樂欲以三福教之然則雜行用不隨機依時者也。</p>
<p>問曰若依善導意者一向專修念佛而可由之何故念佛之外以三福等行而教之耶。</p>
<p>荅曰濁世無佛之凢夫滅後末代之我等於大聖之金言者可仰取信者也然般若經所說淨佛國土六度菩薩者即是淨土經所明三福修行之菩薩也同是大乘之所說也共是菩薩之修行也金口誠言不可不信是故善導宗意且取多分往生故偏勸念佛也般若經<span class='note-inline'>(并)</span>観經意不捨少分故普明諸行也若尒經釈相順文義不鉾楯耳。</p>
<p>問曰如觀經中念佛諸行共明之般若經中念佛諸行共可明之耶。</p>
<p>荅曰般若經中念佛諸行共明之也。</p>
<p>問曰若尒般若經中所明念佛是為稱名將當如何。</p>
<p>荅曰智度論中往生品意引法藏菩薩選擇念佛故此是稱名念佛也。</p>
<p>問曰法藏菩薩何故<span class='corr'>但</span>以稱名為選擇本願耶。</p>
<p>荅曰智度論淨土品云是菩薩得阿耨多羅三藐三菩提時十方國土中諸佛讚歎眾生聞是佛名必至阿耨多羅三藐三菩提<span class='note-inline'>(<span class='corr'>已</span>上)</span>此是明菩薩淨佛國土也此文中聞是佛名之言可染肝耳是則淨土之淵底往生之奥藏尤可甘心尤可甘心。</p>
<p>問曰聞是佛名者是為阿弥陀佛名將當可通諸佛名耶。</p>
<p>荅曰通阿弥陀佛及諸佛名也<span class='note-inline'>(云云)</span>。</p>
<p>問曰通諸佛名其意云何。</p>
<p>荅曰一切諸佛因位之昔修淨佛國土之行成就唱正覺時十方諸佛讚歎眾生聞是佛名必可成就也以之案之法藏菩薩因位之時選擇名号為往生願菩薩別意在之而<span class='corr'>已</span>。</p>
<p>問曰淨佛國土菩薩㝡初正覺之時何必讚歎佛名功德而不讚歎三福等善耶。</p>
<p>荅曰於諸法中名前躰後是故經以題名為其㝡前佛以名号為第一也僧寳亦如是若談畢竟空之時不論名躰之差別明万法諸佛有之日先舉其名次知躰也所謂八万四千法門六波羅密法門十方三世諸佛<span class='note-inline'>(乃至)</span>極樂淨土阿弥陀等皆是先聞其名次悟躰也然龍樹大士是法性菩薩哀像末眾生故出五濁世無佛時宛如日月輪照凢夫暗夜須仰四依之所說偏取一向之信心今案所造論云一切淨土佛成正覺之時十方諸佛讚歎眾生聞其佛名必至菩提我等既蒙諸佛讚歎隨喜餘身感淚難禁稱名甘露弥以味口念佛醍醐倍以美舌世間之人稱名謂淺今見龍樹說佛名尤甚深所以者何十方讚佛異口同音讚歎佛名豈非甚深哉如諸教所立法門種種不同所謂法華實相真如華嚴三界唯心三論八不中道逹磨是心是佛真言法界大日等是也然於此等法門諸佛更不讚歎唯於佛名功德諸佛同時讚歎定知阿弥陀如來於極樂中央菩提樹下始成正覺之時十方諸佛出廣長舌異口同音同時讚歎一切眾生聞其南無阿弥陀佛名决定往生必至菩提我等果報雖是至拙阿弥陀佛初正覺時為十方諸佛蒙讚歎隨喜念佛行者稱名在之於此一文[怡-台+送]得證㨿幸甚幸甚喜悅喜悅<span class='corr'>但</span>至三福等善何不讚歎難者三福唯是淨業正因若望佛名尚是次故諸佛不讚歎之復次佛名即實相之名實相即是一切法門是故讚歎佛名之時一切法門皆是讚歎之此即名躰不二性相一如故也是故智論云以佛名号為實相法<span class='note-inline'>(云云)</span>又法華文句云至理無名名流四天下真乘不動動出三界外<span class='note-inline'>(<span class='corr'>已</span>上)</span>。</p>
<p>問曰穢土之諸佛等正覺之時十方諸佛可讚歎其名耶。</p>
<p>荅曰如智論云淨土菩薩成正覺之時於其佛名而讚歎之非穢土佛名<span class='note-inline'>(云云)</span>。</p>
<p>問曰於佛國土雖有淨穢之差別其佛名不可有優劣諸佛何故唯讚歎淨土佛名耶。</p>
<p>荅曰智論九十三云。</p>
<p>問曰一切佛若人好心聞名皆當至佛如法華中說福德若大若小皆當作佛何以獨說淨土佛。</p>
<p>荅曰人聞餘佛名字謂受生與人無異<span class='corr'>但</span>有一切智得道為異心不敬重故雖種善根亦不能深是中是法性身佛身無量無邊光明說法音聲遍滿十方國土國中眾生皆是進佛道者<span class='note-inline'>(乃至)</span>是佛一一毛孔邊常出無量無邊阿僧祇刧化佛一一諸佛等無有異於化佛邊展轉復出隨應度眾生見優劣根本真佛無有分別大小之異如是等若見聞如是功德深信敬故所種善根亦是深重必定作佛復次是佛說法時無有疑者<span class='note-inline'>(乃至)</span>無一人言是為非佛所說悉皆是法<span class='note-inline'>(<span class='corr'>已</span>上)</span>又論三十四云有二種佛一者法性身佛二者隨眾生優劣現化佛為法性身佛故說<span class='note-inline'>(乃至)</span>聞名得度為隨眾生現身佛故說共佛住隨業因緣有墮地獄者<span class='note-inline'>(<span class='corr'>已</span>上)</span>案此等文意淨土佛者法性身故諸佛讚歎其佛名号穢土佛者應化身故諸佛不讚歎其佛名号　又淨土眾生於佛不生疑穢土眾生於佛生疑心是則[糸*勿]佛者實無差別若[糸*勿]機緣者真佛化佛優劣遙異<span class='note-inline'>(云云)</span>。</p>
<p>問曰於淨土機緣有淺深不同深位菩薩不可於佛而生疑心淺位菩薩其智淺薄故於淨土佛何不生疑耶。</p>
<p>荅曰諸佛因位之昔發淨佛國土大願<span class='corr'>已</span>來承仕諸佛及行六度不可思議神通力故方便力故智惠力故本願力故改穢土作淨土却不定聚淨土即是正定聚故於其位者雖有淺深於其身者一向不退外具三十二相內備平等之心菩薩大願業力感得正定聚國此是彼土自然所得之果報也是故國中眾生其心一味平等一切無疑佛者。</p>
<p>問曰諸佛出穢土為穢土眾生聞淨土佛名之時於其佛名可生疑心耶。</p>
<p>荅曰穢土機有二種一者敬順信心之機二者疑謗違背之機是故穢土眾生聞其淨土佛名或有信敬眾生或有疑謗眾生例如釋迦出五濁世說淨土佛名之時或生信心或致疑謗<span class='note-inline'>(云云)</span>。</p>
<p>問曰穢土眾生中聞淨土佛名還生疑謗墮惡道者佛於此眾生正成何思耶。</p>
<p>荅曰論九十三云佛言如是罪人破諸法實相故死墮地獄惡道中諸菩薩得阿耨多羅三藐三菩提見諸罪人得來生死中以佛神力㧞出眾生令住正定聚中不墮三惡道是名淨佛土是佛土中無如是諸過<span class='note-inline'>(<span class='corr'>已</span>上)</span>此文意者穢土諸佛代代出世讚淨土佛名眾生聞之或致信敬或生疑謗此疑謗人依謗法罪故死墮惡道佛還起慈悲而囬方便力㧞此惡道苦遂令生淨土也。</p>
<p>問曰如我等者值遇釈尊滅後遺教<span class='corr'>已</span>聞弥陀佛名致信臨命終時預佛來迎必得往生若尒我等先世之時於阿弥陀佛殖何下種耶。</p>
<p>荅曰案智論云我等常沒之凢夫流生死海底量知前佛出世時疑謗弥陀佛名故也然則以此謗法逆緣為下種也。</p>
<p>問曰言下種者是善根也言謗法者更非善緣必是墮獄之因緣也何以謗法為下種耶。</p>
<p>荅曰眾生於佛結下種緣有二種緣一者順緣二者逆緣今以謗法為者是逆緣也順緣者即是純善下種結緣也逆緣者或成怨歒或成謗法而於眾生結下種緣也若無因緣者不預佛化故以方便力結此逆緣也<span class='corr'>但</span>於順緣者前立預利益於逆緣者經歷多刧漸漸改惡歸以蒙引導也是故智論意於其佛名致信敬心無疑心無疑心者此是早得往生之機也又有疑謗佛名之人佛於此人還垂憐愍㧞出惡道引導淨土今我等之身是也<span class='corr'>但</span>至謗法是惡非下種善難者所謗之法是實相法實相法是善根奥藏其實相法即是佛名佛名即是實根也謗此實相法成下種緣云逆緣也。</p>
<p>問曰佛名之外亦以餘法可為下種耶。</p>
<p>荅曰今以佛名名為實相其實相者是一切法一切法者即是餘法亦以餘法名為實相即是為下種也是故智論九十三云乃至不遠離三十七品助道法<span class='note-inline'>(乃至)</span>是菩薩自成就一切法亦成就一切眾生善法<span class='note-inline'>(<span class='corr'>已</span>上)</span>此文意者一切善法皆是下種也。</p>
<p>問曰十惡五逆罪人臨命終時遇善知識唱十念佛名往生淨土者此人前世之時於阿弥陀佛為結下種之緣將當如何。</p>
<p>荅曰此是淨土宗一大事也末學輒以不可解之雖然信自佗和融之心談往生淨土義之時倩案種[烈-列+就]脫之道理豈無下種而有[烈-列+就]脫乎<span class='corr'>但</span>至善導䟽第四云一生修福念佛即入無漏無生之國者善導意為勸惡逆眾生且舉一類之機明其往生也非一切惡逆之往生也<span class='note-inline'>(云云)</span>或又為顕稱名念佛甚深之義且隂第一第二種[烈-列+就]直談第三解脫歟依之道綽安樂集云今此經中<span class='corr'>但</span>說一生造罪臨命終時十念成就即得往生不論過去有因者直是世尊引接當來造惡之徒令其臨終捨惡歸善往生是以隂其宿因此是世尊隂始顕終沒因談果<span class='note-inline'>(乃至)</span>十念成就者皆有過因不虚若彼過去無因者善知識尚不可逢遇何况十念而可成就也。</p>
<p>問曰無宿因者善知識尚不逢者經論之中有證㨿耶。</p>
<p>荅曰道綽禪師引涅槃經如彼安樂集今復案智論九十三云諸有薄福之人於諸佛及弟子中不種善根不隨善知識又論云福德因緣厚故<span class='note-inline'>(云云)</span>以之思之觀經下品下生之人遇善知識得往生者皆是於宿世善根[烈-列+就]之人也。</p>
<p>問曰淨佛國土菩薩於三惡道眾生結下種緣之時現何身耶。</p>
<p>荅曰往生品中龍樹菩薩言舎利弗菩薩摩訶薩行般若波羅密時變身如佛為地獄中眾生說法為畜生餓鬼中眾生說法<span class='note-inline'>(<span class='corr'>已</span>上)</span>。</p>
<p>問曰菩薩教化三惡道眾生之時以菩薩身可教化之何現佛身耶。</p>
<p>荅曰又龍樹菩薩言復次世間称佛名字是大悲是世尊若以佛身入地獄者則閻羅王諸鬼神不遮㝵是我所尊重師如何可遮<span class='note-inline'>(<span class='corr'>已</span>上)</span>菩薩以天眼見惡道眾生有變化佛身可㧞苦之機緣者即施身通現佛身形令無遮㝵亦以菩薩身為可得度者實如所難<span class='note-inline'>(云云)</span>。</p>
<p>問曰造十惡或犯五逆或誹謗三寳酬如此等深重之罪感地獄等深重苦果而無間熾然也菩薩得何隙現佛身等㧞苦與樂耶。</p>
<p>荅曰墮獄眾生依自業自得之道理故受苦無間雖然大悲菩薩哀重苦眾生患累難堪故以無妨無㝵自在神力蹈破䥫湯消滅獄火禁制獄率休息其苦當於此時菩薩放光照之說法令聞㧞苦與樂得脫也是故智度論三十九云菩薩以不思議神通力破鑊滅火禁獄率放光照之眾生心樂乃為說法聞則受持<span class='note-inline'>(<span class='corr'>已</span>上)</span>。</p>
<p>問曰地獄道得脫者何義耶。</p>
<p>荅曰大悲菩薩修淨土時於地獄界受苦眾生令結下種緣非三乘得道乎地獄道者苦無極是非入聖得果之器故大小乘中同以所蕳也。</p>
<p>問曰地獄眾生不得三乘道者何有文證耶。</p>
<p>荅曰論三十九云雖不得道種得道善根因緣所以者何以重苦故不應得道畜生道中或當分別或得者或不得者如阿那婆逹多龍王娑竭羅龍王等得菩薩道鬼神中夜叉密遮金剛鬼子母等有見道是大菩薩。</p>
<p>問曰地獄眾生依菩薩利生離地獄等苦而生何處耶。</p>
<p>荅曰論三十四云大菩薩身入徧十方三惡道中令地獄火滅湯冷其中眾生心清淨故生天上人中令餓鬼道飢渴飽滿開發善心得生人天中令畜生道隨意得食離諸恐怖發善心亦得生人天中如是名為一切三惡道得解脫<span class='note-inline'>(<span class='corr'>已</span>上)</span>。</p>
<p>問曰地獄眾生預菩薩化滅除罪苦生人天者為酬五戒十善修因將當如何。</p>
<p>荅曰生人天中有二修因一者依五戒十善等修因二者依聞法受持修因今則大悲菩薩入地獄中說法信樂受持其乘急力生人天中例如法華云以乘[急-(色-巴)+(乞-乙+一)]力當生忉利或生都率是故論云乃至說法聞即受持<span class='note-inline'>(云云)</span>。</p>
<p>問曰大悲菩薩現何形狀化度鬼畜二界眾生耶。</p>
<p>荅曰多是畜生身<span class='note-inline'>(云云)</span>。</p>
<p>問曰以佛身形可化度何現畜身耶。</p>
<p>荅曰智度論畢定品云菩薩摩訶薩為利益眾生故隨而受身以是身利益眾生須菩提菩薩摩訶薩作畜生時有是方便力若怨[貝*戒]欲來殺害以無上忍辱無上慈悲心捨身不惱怨賊汝諸聲聞辟攴佛無有是力不須菩提無也以是故須菩提當知菩薩摩訶薩具足大悲心為憐愍利益眾生故受畜生身<span class='note-inline'>(云云)</span>又淨土品云若從畜生聞法即便信受如本生說菩薩受畜生身為人說法又以希有故無不信受又謂畜生心直不誑故<span class='note-inline'>(<span class='corr'>已</span>上)</span>有此等義故多現畜趣也依之三祗菩薩或成白禹或成金鹿<span class='note-inline'>(云云)</span>。</p>
<p>問曰阿弥陀佛利益穢土眾生之時現何形狀耶。</p>
<p>荅曰見漢朝往生傳於安息國變成鸚鵡於執師子國化成大魚或時顕鳥或時現魚此是多畜生身也。</p>
</div>
<div class='div-other'><a id='mulu3' /><p>竊㠯希受人身適聞佛名宿運應悅誰不勒乎爰以弟子所行者弥陀寳号晝夜無癈所願者安養淨剎寤寐不忘因茲且為勒進往生任如來誠說言依菩薩之論教淨土源底称名深奥錄送遐代後賢勿嘲願共諸眾生往生安樂國于時嘉禎三年丁酉龝八月二十三日善導宗沙門<span class='note-inline'>(某申)</span>管見所及粗[(企-止+未)*刃]大慨而<span class='corr'>已</span>。</p>
<p style="margin-left:1em">永亭<span class='note-inline'>(<span class='corr'>己</span>未)</span>九月廾六日於武藏小石川酉譽上人御前執筆了曉<span class='note-inline'>(再)</span>一校畢</p>
</div>
<p class='juan'>識知淨土論<span class='note-inline'>(終)</span></p>
<div class='div-w'><p style="margin-left:9em">慶安二年仲春日村上平樂寺開板</p>
</div>
</div><!-- end of div[@id='body'] -->
</body></html>