<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>略述法相義</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu93' />
<div class='div-other'><a id='mulu94' />
<p class='h2'>略述法相義卷下標目</p>
<ul class="">
<li>四十一位</li>

<li>十住位次</li>

<li>十行位次</li>

<li>十向位次</li>

<li>十地位次</li>

<li>妙覺果滿</li>

<li>入等三心</li>

<li>四加行位</li>

<li>真相見道</li>

<li>資等五位</li>

<li>三大僧祇</li>

<li>十波羅密</li>

<li>三波羅密</li>

<li>功無功用</li>

<li>遍等三性</li>

<li>三性觀行</li>

<li>伏斷次敘</li>

<li>故意[〦/力]行</li>

<li>永滅不行</li>

<li>頓漸二悟</li>

<li>智增悲增</li>

<li>二種生死</li>

<li>二生死位</li>

<li>鏡智心品</li>

<li>平等心品</li>

<li>察智心品</li>

<li>成智心品</li>

<li>妙平初起</li>

<li>鏡事初起</li>

<li>初地所斷</li>

<li>二地所斷</li>

<li>三地所斷</li>

<li>四地所斷</li>

<li>五地所斷</li>

<li>六地所斷</li>

<li>七地所斷</li>

<li>八地所斷</li>

<li>九地所斷</li>

<li>十地所斷</li>

<li>金剛所斷</li>

<li>極脫所乗</li>

<li>十種真如</li>

<li>依詮癈詮</li>

<li>變化身土</li>

<li>長時暫變</li>

<li>自受用土</li>

<li>他受用土</li>

<li>有邊無邊</li>

<li>自性身土</li>

<li>摩醯首羅</li>

<li>三身成道</li>

<li>三種常住</li>

<li>淨八識聚</li>

<li>五重唯識</li>
</ul></div><a id='mulu95' />
<p class='juan'>畧述法相義卷下</p>
<div class='div-other'><a id='mulu96' />
<p class='h2'>四十一位</p><p>菩薩行位。有其四十一。謂十住。十行。十迴向。十地妙覺也。</p>
</div>
<div class='div-other'><a id='mulu97' />
<p class='h2'>十住位次</p><p>一發心住。二治地住。三修行住。四生貴住。五方便住。六正心住。七不退住。八童真住。九法王子住。十灌頂住。謂之十住。第一發心住。謂菩薩創首。發於大菩提心。名發心住。於此位中。而修十信。謂一信心。二精進心。三念心。四惠心。五定心。六施心。七戒心。八護心。九願心。十逈向心。雖精進等。九心各異。以信為主。俱時信之所助。故名十信也。第二治地住。謂淨治三業。悲及有識。名治地住。第三修行住。謂修勝理觀。起上妙行名修行住。第四生貴住。謂從諸聖法。正教中生。名生貴住。第五方便住。謂所修善根。皆為救物。名方便具足住。第六正心住。謂所聞讚毀。心定不動。名正心住。第七不退住。謂聞說三寶。三際有無心堅不轉。名不退住。第八童真住。謂三業清潔。悟二世間。真簡偽虛。童表無垢。故名童真住。第九法王子住。謂解真俗諦。悟法王法。將有所襲名法王子住。第十灌頂住。謂如太子之堪受王位。行漸勝故名灌頂住。何故通名住耶。菩薩在此。創安其心。於六度等。行未殊勝。<span class='corr'>但</span>得住名。</p>
</div>
<div class='div-other'><a id='mulu98' />
<p class='h2'>十行位次</p><p>一歡喜行。二饒益行。三無恚行。四無盡行。五離癡乱行。六善現行。七無著行。八尊重行。九善法行。十真實行。謂之十行。第一歡喜行。謂為大施主。一切能捨。三時無悔。利譽不悕。愍生慕法。睹者歡敬。名歡喜行。第二饒益行。謂常持淨戒。不染五欲。令伏眾魔。一切眾生。立無上戒。得不退地。名饒益行。第三無恚行。謂常修忍辱。謙卑恭敬。和顏愛語。不害自他。悟身空寂。怨對能忍。名無恚行。第四無盡行。謂假設多劫。受諸劇苦。求法濟生。念念不息。名無盡行。第五離癡乱行。謂常住正念。恒無散乱於一切法。乃至生死。入胎出胎。無有癡乱。名無癡乱行。第六善現行。謂善入法皆無性相。三業寂滅。無縛無著。而復不捨化眾生心。巧能隨類。現生救物。名善現行。第七無著行。謂歷諸塵剎。供佛求法。傳燈度生。心無猒足。然以寂滅。觀諸法故。而於一切。心無所著。名無着行。第八尊重行。謂尊重善根。智惠等法。皆悉成就。而由得斯諸尊重法。二利之行。更增修習。名尊重行。第九善法行。謂得四無㝵。陀羅尼門。諸善惠法。能為眾生。作清凉池。善守護正法。佛種不絕。名善法行。第十真實行。謂成就第一義諦之悟。學三世佛。真實之語。無二之語。如說能行。如行能說。語行相應。色心皆順。名真實行矣。何故通名行。謂行六度等諸行勝故。名之為行。</p>
</div>
<div class='div-other'><a id='mulu99' />
<p class='h2'>十向位次</p><p>一救護眾生離眾生相迴向。二不壞迴向。三等諸佛迴向。四至一切處迴向。五無盡功德藏迴向。六隨順一切堅固善根迴向。七等心隨順一切眾生迴向。八如相迴向。九無著無縳解脫心迴向。十法界無量迴向。謂之十迴向。第一救護。眾生離眾生相迴向。謂行六度。四攝法等。悉為救攝一切有情。令離生死。得涅槃樂。名救護眾生。入平等觀。不見怨親。眾生等相。名離生相。第二不壞迴向。謂於三寳所。得不壞信。因持諸善。迴向眾生。令獲善利。名不壞迴向。第三等諸佛迴向。謂學三世佛。不著生死。不離菩提。修迴向事。名等諸佛迴向。第四至一切處迴向。謂修習一切。諸善根時。以彼善根。如是迴向。令此善根。功德之力。至於一切。三寳之所。一切世界。眾生之所。作諸供養。利益之事。譬如實際。無處不有。名一切處迴向。第五無盡功德藏迴向。謂修悔過善根。離一切業[障-日+田]。於諸如來。一切眾生。所有善根。皆悉隨喜。以此善根。皆悉迴向。莊嚴一切。諸佛淨剎。常作佛事。善巧方便。具諸功德。離諸虛妄。而無所著。由迴向<span class='corr'>已</span>。得無盡善根。名無盡藏功德迴向。第六隨順一切堅固善根迴向。謂以內外財。隨眾生意。而惠施之。見諸苦者。悲以身代。堅固安住自性㓛德。以如是等諸善㓛德。而迴向<span class='corr'>已</span>。令一切生。得大智惠。除滅大苦。名隨順一切堅固善根迴向。第七等心隨順一切眾生迴向。謂能增長一切善根。修習究竟。安住忍力。閇惡趣門。永離顛倒。不著諸行。一切善根。由皆悉迴向。為一切眾生。作功德藏。普覆一切。㧞出生死。令得眾善。等無差異。名等心隨順一切眾生迴向。第八如相迴向。謂成就念智。安住不動。心無所依。寂然無乱。不違一切平等正法。嚴剎度生。所修諸善。皆順如相。而為迴向。名如相迴向。第九無著無縛解脫迴向。謂所攝善根。離憍慢等。所有縳著。得解脫心。行普賢行。所習諸善不執。為<span class='corr'>己</span>及以他人。以無縛著。解脫之心。迴向饒益品物一切。故名無著無縛解脫心迴向。第十。法界無量迴向。謂離垢繒繫頂。受大法師記。法施他生。嚴淨世間。出生智等。悉同虚空。而無限量。凢有善根。修於迴向。悉等法界。故名法界無盡迴向矣。何故通名迴向。在斯位<span class='corr'>已</span>。凢所修行。皆為迴向。立迴向名。</p>
</div>
<div class='div-other'><a id='mulu100' />
<p class='h2'>十地位次</p><p>一極喜地。二離垢地。三發光地。四熖惠地。五極難勝地。六現前地。七遠行地。八不動地。九善惠地。十法雲地。謂之十地。第一極喜地。初獲聖性。具證二空。能益自他。生大喜故。第二離垢地。具淨尸羅。遠離能起微細毀犯。煩惱垢故。第三發光地。成就勝定。大法摠持。能發無邊妙惠光故。第四熖惠地。安住㝡勝。菩提分法。燒煩惱薪。惠熖增故。第五極難勝地。真俗兩智。行相互違。合令相應。極難勝故。第六現前地。住緣起智。引無分別。㝡勝般若。令現前故。第七遠行地。至無相住。功用後邊。出過世間。二乗道故。第八不動地。無分別智。任運相續。相用煩惱。不能動故。第九善惠地。成就微妙。四無礙解。能遍十方。善說法故。第十法雲地。大法智雲。含眾德水。蔽如空麁重。充滿法身故矣。何故通名地耶。如是十地。摠攝有為無為功德。以為自性。與所修行。為勝依持。令得生長。故名為地。能證所證。以為地躰。即通真如正智。皆能生長。真如何名令得生長。今者不言如為能生。<span class='corr'>但</span>言行是所生。彼為增上緣。行自從種子生故。</p>
</div>
<div class='div-other'><a id='mulu101' />
<p class='h2'>妙覺果滿</p><p>頌曰。此即無漏界。不思議善常。安樂解脫身。大牟尼名法。此謂二轉依果。由轉煩惱。得大涅槃。轉所知[障-日+田]。證無上覺。謂之二轉依果。即是究竟無漏界攝。諸漏永盡。非漏隨增。性淨圓明。故名無漏界。是藏義。此中含容無邊希有。大功德故。或是因義。能生五乘。世出世間。利樂事故。微妙甚深。超過尋思。言議道故。言不思議。清淨法界。遠離生滅。極安穩故。四智心品。妙用無方。極巧便故。並順益相。而違不善。故說為善。清淨法界。無生無滅。性無變易。故說為常。四智心品。所依常故。無斷盡故。亦說為常。清淨法界。眾相寂靜。故名安樂。四智心品。永離惱害。故名安樂。此二自性。皆無逼惱。及能安樂一切有情。二乗所得。二轉依果。唯永遠離。煩惱[障-日+田]縛。無殊勝法。故<span class='corr'>但</span>名解脫身。大覺世尊。成就無上寂默法故。名大牟尼無量無邊。力無畏等。大㓛德法。所莊嚴故。亦名法身。躰依聚義。摠說名身。如是法身。有三相別。一自性身。二受用身。三變化身。一自性身。謂諸如來。真淨法界。受用變化。平等所依。離相寂然。絕諸戱論。具無邊際。真常㓛德。是一切法。平等實性。亦名法身。大㓛德法。所依止故。二受用身。此有二種。一自受用。謂諸如來。三無數劫。脩集無量。福慧資糧。所起無邊。真實㓛德。及極圓淨。常遍色身。相續湛然。盡未來際。恒自受用廣大法樂。二他受用。謂諸如來。由平等智。示現微妙。淨㓛德身。居純淨土。為住十地。諸菩薩眾。現大神通。轉正法輪。決眾疑網。令彼受用。大乗法樂。合此二種。名受用身。三變化身。謂諸如來。由成事智。變現無量。隨類化身。居淨穢土。為未登地。諸菩薩眾。二乗異生。稱彼機冝。現通說法。令各獲得。諸利樂事也。</p>
</div>
<div class='div-other'><a id='mulu102' />
<p class='h2'>入等三心</p><p>十地各有入住出心。入地未久。謂之入心。久住時分。謂之住心。久住之後。漸近後位。謂之出心。三心各經。多俱胝百千大劫也。似如十地。各有三心。地前諸位。亦當得有。入住出心也。</p>
</div>
<div class='div-other'><a id='mulu103' />
<p class='h2'>四加行位</p><p>第十迴向。滿心之位。修四加行。謂燸頂忍世第一法。此位菩薩。修四尋思。四如實觀四尋思者。尋思名義自性差別。假有實無。如實遍知此四離識。及識非有。名如實智。名者。謂色受等。亦攝名因名果等。尋思名因者。謂字字身。多字身。及聲等。名果者。句及名身。多名身。多句身等。皆名之果。名召法勝。<span class='corr'>但</span>說尋名義者。如名身等。所詮表得。蘊處界等。若躰若義。摠名為義。以義寬故。不說自體。自性。謂體也。差別。謂體上差別也。名義各有自性差別。名義相異。故別尋思。二二相同。故合尋思矣。依明得定。發下尋思。觀無所取。立為燸位。謂此位中。創觀所取。名等四法。皆自心變。假施設有。實不可得。初獲惠日前行相。故立明得名。即此所獲。道火前相。故亦名燸。依明增定。發上尋思。觀無所取。立為頂位。謂此位中。重觀所取。名等四法。皆自心變。假施設有。實不可得。明相轉盛。故名明增。尋思位極。故復名頂。依印順定。發下如實智。於無所取。決定印持。無能取中。亦順樂忍。既無實境。離能取識。寧有實識。離所取境。所取能取。相待立故。印順忍時。摠立為忍。印前順後。立印順名。忍境識空。故亦名忍。下忍起時。印境空相。中忍轉位。於能取識。如境是空。順樂印可。上忍起位。印能取空。依無間定。發上如實智。印二取空。立世第一法。謂前上忍。印能取空。今世第一法。二空雙印。從此無間。必入見道。故立無間名。異生法中。此㝡勝故。名世第一法。</p>
</div>
<div class='div-other'><a id='mulu104' />
<p class='h2'>真相見道</p><p>見道者。唯在初地入心。加行無間。此智生時。體會真如。以初照理。名曰見道。無漏正智。照理名見。行人遊履。而趣極果。名之曰道。見即是道。然此見道。畧說有二一真見道。二相見道。初真見道。亦云一心真見道。謂若時菩薩。於所緣境。無分別智。都無所得。不取種種戱論相故。尒時乃名實住唯識真勝義性。即證真如智與真如。平等平等。俱離能取所取相故。此緣真智。狹帶真如之體相起。故名所緣。非帶彼相分。而起名緣。雖無相分。而可說此帶如相起。不離如故。雖有見分。而無分別。說非能取。非取全無。實證二空。所顯真理。實斷二鄣。分別隨眠。雖多剎那。事方究竟。而相等故。摠說一心。多剎那者。無間解脫二道也。謂合三界分別煩惱。以為一品。又合三界分別所知。以為一品。合此二[障-日+田]。而一念斷。以生空智。斷煩惱[障-日+田]。以法空智。斷所知[障-日+田]。斷惑一念。名無間道。證理一念。名解脫道。問斷證之位。當是俱時。如彼明來闇去之時。何有二道耶。答此有二因。一雖無間道。已無惑種。證彼無為。由加行期心別故。謂無間道能斷惑。解脫道能證滅。有此用別。起解脫道。二無間道時。雖無惑種。而未捨彼無堪任性。為捨此故。起解脫道。次相見道者。真見道後。方得生起。前真見道。證唯識性。後相見道。證唯識相。前真見道。根本智攝。後相見道。後得智攝。此智二分俱有。思惟似真如相。不見真實真如性故。此復有二。一觀非安立諦。二緣安立諦。初觀非安立諦者。此有三品心。一內遣有情假緣智。能除耎品分別隨眠。二內遣諸法。假緣智。能除中品分別隨眠。三遍遣一切有情諸法假緣智。能除一切分別隨眠。何故得有如是三心。謂人法二[障-日+田]。各分上下。麁者為上。細者為下。合為四類。然二麁者。各別除之。以智猶弱。未雙斷故。若上品智。方能雙斷。然初二智。未能殊勝。<span class='corr'>但</span>緣內身。除我法假。第三心時。其智上品。能廣緣一切內外我法。故三別也內遣者唯緣內身。而遣假故。有情假者。先解有情。皆妄所計。<span class='corr'>但</span>有內心。似有情現。談其無躰。名之為假。緣智者。能緣心。即緣內身為境。遣有情假。之緣智也。下皆准知。初起名耎。次智名中。勝前劣故。後起名上。於斷見惑。此智㝡上故。以惑從智。說三品也。問真見道時。已實斷證。何得重有。如是斷證耶。答今此斷證。非實斷證。<span class='corr'>但</span>以假相。法則彼真也。如何法則。謂真見道有二空見分。二空見分。各有無間解脫二道。有四見分。無間道中。人法見分。各別法故。有初二心。解脫道中。人法二見。摠法有第三心。無間所斷。有差別故。各別法則。解脫所證。唯一味故。摠而法則。次緣安立諦。有十六心。此復有二。一者依觀所取能取。別立法類十六種心。二者依觀下上諦境。別立法類十六種心。初十六心者。謂於苦諦。有四種心。一苦法智忍。謂觀三界苦諦真如。正斷三界見苦所斷。二十八種。分別隨眠何故名曰苦法智忍。苦者。苦諦。法者。苦諦教。智者加行道中。緣苦法之智。忍者。無漏忍。忍前苦法智。是故名曰苦法智忍。二苦法智。謂忍無間。觀前真如。證前所斷。煩惱解脫法。謂苦如能緣苦如之智。名苦法智。三苦類智忍。謂智無間。無漏惠生緣苦法忍。以後聖法。是此苦智之類。名為苦類。苦智有之。稱於苦智。名苦類智。緣此之惠。名苦類智忍。四苦類智。謂此無間。無漏智生。緣苦法智。審定印可苦類智忍。緣苦類之智。名苦類智。决斷言智。惠即不尒。忍智無別。隨用標名。如於苦諦。有四種心。集滅道諦。應知亦尒。此十六心。八觀真如。八觀正智。法真見道。無間解脫。見自證分。差別建立。名相見道。所取。謂諦理。能取。謂緣理之智。法忍法智。緣諦理為境。觀所取也。類忍類智。證前智品。觀能取也。法忍。法真無間道見分。法智。法真解脫道見分。類忍。法無間道之自證分。類智。法解脫道。之自證分。印前智故。差別立也。次十六心者。謂觀現前。不現前界。苦等四諦。各有二心。一現觀忍。二現觀智。如其所應。法真見道。無間解脫。見分觀諦。斷見所斷。百一十二。分別隨眠。名相見道。欲界名現前界。現於欲界。入見道故。上二界名不現前。現觀忍。法真見道。無間道見分。現觀智。法真見道。解脫道見分。欲界四諦四十。上界各三十六。諦各除瞋。故一百一十二也。</p>
</div>
<div class='div-other'><a id='mulu105' />
<p class='h2'>資等五位</p><p>五位。謂一資糧位。二加行位。三通達位。四修習位。五究竟位也。十住十行十迴向。謂之資糧位。為趣無上正等菩提。修集種種勝資糧故。煗法頂法忍法世第一法。名加行位。加功而行。故曰加行。近見道故。立加行名。非前資糧。無加行義。真相見道。名通達位。加行無間。此智生時。體會真如。名通達位。出相見道已。住出地心。乃至第十地終。金剛無。間道來。並名修道。為斷餘鄣。證得轉依。復數修習無分別智。故名修習位。二轉妙果。名究竟位。即是究竟無漏界故。</p>
</div>
<div class='div-other'><a id='mulu106' />
<p class='h2'>三大僧祇</p><p>一切菩薩。因位修行。必經三大阿僧祇劫。阿僧祇。此云無數。斯乃超過一切筭數。故曰無數。非全無限。瓔珞經下云。言一切菩薩行道劫數久近者。譬如一里二里乃至十里石。方廣亦然。以天衣重三銖。人中日月歲數。三歲一拂此石。乃盡名一小劫。若一里二里乃至四十里。亦名小劫。又八十里石。方廣亦然。以梵天衣重三銖。即梵天中。百寶光明珠。為日月歲數。三歲一拂。此石乃盡。名一中劫。又八百里石。方廣亦然。以淨居天。衣重三銖。即淨居天。千寶光明鏡。為日月歲數。三歲一拂。此石乃盡。故名一大阿僧祇劫矣。資糧加行。經初僧祇。自極喜地。至第七地。經第二劫。従第八地。至第十地。經第三劫。三祇時量。未必齊等。<span class='corr'>但</span>約修行淺深不同。以建立之。劫石等喻。且顯長遠。非云齊等。不同行相。種種差別。其旨如下。</p>
</div>
<div class='div-other'><a id='mulu107' />
<p class='h2'>十波羅蜜</p><p>十波羅蜜者。菩薩所修之行也。一布施波羅蜜。施有三種。謂財施。無畏施。法施。施財名財施。施他不令犲狼等畏。名無畏施。為他說法名法施。財益他身。法資益善根。無畏資他心。二戒波羅蜜。戒有三種。謂律儀戒。攝善法戒。饒益有情戒。轉捨不善。謂之律儀。律謂法律。儀謂儀式也。轉生善法。謂之攝善。轉生利生。謂之饒益。三忍辱波羅蜜。忍有三種。謂耐怨害忍。安受苦忍。諦察法忍。雖遇敵害。愍彼不捨。謂之耐怨害忍。雖遇寒熱等苦。更無退轉。謂之安受苦忍。真如理躰。是無生法。證彼之智。謂之諦察法忍。亦名無生法忍也。四精進波羅蜜。精進有三種。謂被甲精進。攝善精進。利樂精進。發猛利樂欲。名被甲。如著鉀入陣。即無所畏。有大威勢。餘二可知。五靜慮波羅蜜。靜慮有三種。謂安住靜慮。引發靜慮。辨事靜慮安住現法樂住。故名安住。引發六通。故名引發。辨利生事。能令止息飢儉等苦。故名辨事。六般若波羅蜜。般若翻惠此有三種。謂生空無分別惠。法空無分別惠。俱空無分別惠簡異後得。言無分別。七方便波羅蜜。方便善巧有二種。謂迴向方便善巧。㧞濟方便善巧。此由般若。及與大悲。以諸善根。迴求無上菩提是般若。作諸有情。一切善利是大悲。八願波羅蜜。願有二種。謂求菩提願。利樂他願。九力波羅蜜。力有二種。謂思擇力。修習力以由思擇。修習二力。令前六度。無間現行。思擇諸法。而修習故。十智波羅蜜。智有二種。謂受用法樂智。成就有情智。由施等六。成立此智復由此智。成立六種。名受法樂由此妙智。能正了知此施戒等。饒益有情。名成有情。波羅蜜多。此云到彼岸。到涅槃故。</p>
</div>
<div class='div-other'><a id='mulu108' />
<p class='h2'>三波羅蜜</p><p>十波羅蜜。有三種名。一名波羅蜜多。謂初無數劫。尒時施等。勢力尚微。被煩惱伏。未能伏彼。由斯煩惱。不覺現行。純是有漏。去無相遠。帶相修習。由此<span class='corr'>但</span>名波羅蜜多。二名近波羅蜜多。謂第二無數劫。尒時施等。勢力漸增。非煩惱伏。而能伏彼。由斯煩惱。故意方行。是通無漏。隣無相故。或近無加行。故名曰近。三名大波羅蜜多。謂第三無數劫。尒時施等。轉增能畢竟伏一切煩惱。由斯煩惱。永不現行。是純無相。任運長時。故名為大。初地<span class='corr'>已</span>前。一行中修一行。謂以當位行為首。兼修餘一行。初地<span class='corr'>已</span>去。一行中修一切行。謂以當地行為首。修諸。八地已去。一切行中。修一切行。謂非唯以當地行為首。亦以施等為首修餘也。所謂當地所修行者。初地修檀。乃至十地。修智度也。</p>
</div>
<div class='div-other'><a id='mulu109' />
<p class='h2'>㓛無㓛用</p><p>七地已前。謂有㓛用。八地<span class='corr'>已</span>上。謂無㓛用。若對佛果。八地<span class='corr'>已</span>上。尚有㓛用。謂二乘聖者。十地菩薩。於能治藥。所治之病。俱不能遍了知盡。故於後得智中。為他說法。必須假藉尋伺二法。與佛稍別。佛無㓛用。而說法故。八地已去。雖無㓛用果未滿。故尚有任運㓛用也。又㓛用有二。一自利。二利他。前八地<span class='corr'>已</span>去皆無後八地<span class='corr'>已</span>上猶有。七地<span class='corr'>已</span>前。二用並有。八地<span class='corr'>已</span>去無㓛用者。無自利用。任運入地。非於利他。亦無㓛用。佛二俱無。故說法時。不假㓛用。有正思惟。躰即是思。不名為尋。</p>
</div>
<div class='div-other'><a id='mulu110' />
<p class='h2'>遍等三性</p><p>一遍計所執性。謂由彼彼虛妄分別。遍計種種所遍計物。謂所妄執。蘊處界等。若法若我。自性差別。此所妄執。自性差別。摠名遍計所執自性。如是自性。都無所有。理教推徵。不可得故。謂之遍計所執。周遍計度。故名遍計。二依他起性。謂眾緣所生。心心所體。及相見分。有漏無漏。皆依他起。依他眾緣。而得起故。名依他起。三圓成實性。謂二空所顯。圓滿成就。諸法實性。名圓成實。顯此遍常。體非虛謬。簡自共相虚空我等。體遍。即圓滿也。是簡自相。諸法自相。局法體故。不通於餘。若通於餘。便非自相。故唯真如。能遍諸法體常。即成就也。是簡共相。諸法無常。空無我等。雖遍諸法。體非實有。非有實體。貫通諸法。唯有觀心。無共相體。既尒不應說彼體性是常法體非虚謬。即諸法實性。是簡虛空我等。小乗外道。執虚空我。亦體是<span class='corr'>常</span>。能遍諸法。說彼虛謬。非法實性。非虛之言。簡異虛空。非謬之言。即簡我等。等妄執故。具此三義。名圓成實。無漏有為。亦得稱為圓成實性。亦具三義。一者離倒。體非染故。是其實義。二者究竟。諸有漏法。加行善等。以非究竟。不能斷惑。諸無漏法。以究竟故。能斷諸染。是其成義。三者勝用周遍。謂能普斷一切染法。普緣諸境。緣遍真如。是其圓義故淨依他。亦是此性也。</p>
</div>
<div class='div-other'><a id='mulu111' />
<p class='h2'>三性觀行</p><p>一切愚夫。迷執於境。起煩惱業。生死沉淪。不解觀心。勤求出離。哀愍彼故。說唯識言。令自觀心。解脫生死。唯謂簡別。遮無外境。識謂能了。詮有內心。識體即唯。持業釋也。識性識相。皆不離心。心所心王。以識為主。歸心泯相。摠言唯識。唯遮境有。執有者喪其真。識蕳心空。滯空者乖其實。所以晦斯空有。長溺二邊。悟彼有空。高履中道。以所觀境。通三自性。是故名曰唯識三性觀也。菩提薩埵。雖行願多。專以此觀。而為本行。為成此觀。兼修餘行。</p>
</div>
<div class='div-other'><a id='mulu112' />
<p class='h2'>伏斷次敘</p><p>煩惱所知。分別現行。資糧位漸伏。加行位頓伏。少分伏名漸伏。猶有餘故。全分伏名頓伏。更無餘故。資糧位。伏其麁者。加行位伏其細者。因邪師教。所起名麁。由自分別所起名細。分別二[障-日+田]。種子習氣。俱初地斷。謂無間道斷種解脫道斷習也。煩惱[障-日+田]中修所斷種。金剛喻定。現在前時。一切頓斷。彼[障-日+田]現起。地前漸伏。初地<span class='corr'>已</span>上。能頓伏盡。令永不行。如阿羅漢由故意力。前七地中。雖暫現起。而不為失。有不怖者。故起煩惱。怖者不然。八地<span class='corr'>已</span>上。畢竟不行。道力勝故。所知[障-日+田]中修所斷種。於十地中漸次斷滅。金剛喻定。現在前時。方永斷盡。彼[障-日+田]現起。地前漸伏。乃至十地。方永伏盡。八地<span class='corr'>已</span>上。六識俱者。不復現行。無漏觀心及果。相續能違彼故。第七俱者。猶可現行。法空智果。起位方伏。若俱生煩惱[障-日+田]習氣。於十地間。地地除之。問體上氣分。謂之習氣。如納香篋。雖取其香。餘香猶在。何故猶有種子體在。習氣先滅耶。答種體先滅。氣分後滅。如納香篋。餘香猶在。有種子體。習氣先滅。如香先滅。麝香體有。何必一槩耶。</p>
</div>
<div class='div-other'><a id='mulu113' />
<p class='h2'>故意方行</p><p>俱生煩惱[障-日+田]之現起。地前漸伏。初地<span class='corr'>已</span>上。能頓伏盡。令永不行。如阿羅漢。由故意力。前七地中。雖暫現起。而不為失。何故故起。為利有情也。如何故起。謂若有人。將害千人。菩薩以愍多人。殺彼一人。故起嗔恚。而犯殺業。生地獄中。代有情苦。或依大悲相應智力。助於人天古業。故起貪愛。潤人天生。受隨類身。濟度眾生也。</p>
</div>
<div class='div-other'><a id='mulu114' />
<p class='h2'>永滅不行</p><p>八地<span class='corr'>已</span>上。能畢竟伏一切煩惱。由斯煩惱。永不現行。謂第六識。生空無漏。相續無間也。何故不故起耶。謂故起煩惱。本擬潤生。八地以去。無分段死。無由可藉煩惱助潤。若尒何故。不斷種子。謂惑種在變易時長。不假數資若無惑種。變易時促。如二乘無學。願數數資。又十地練根。偏求菩提。是故不假斷煩惱種。煩惱雖在。不[障-日+田]得地。是故不斷也。煩惱不能助潤變易。謂惑種在。變易時長者何也。謂雖非親。助潤變易。如分段生。遠勢亦有。故令變易。其時長也。</p>
</div>
<div class='div-other'><a id='mulu115' />
<p class='h2'>頓漸二悟</p><p>於菩薩乘。分為二類。謂頓悟漸悟也。頓悟者。無始以來。唯有菩薩。無漏種子。其性頓大。不經二乗。直入菩薩。故名頓悟。亦名直往。漸悟者。無始以來。並具三乗。無漏種子。是故先經二乗行果。然後迴心。入菩薩行。既非直入。故名漸悟。此漸悟人。迴心之後。稍經劫數。而入資糧。僧祇時分。謂初果迴心者。經八萬劫。二果迴心者。經六万劫。三果迴心者。經四万劫。四果迴心者。經二萬劫。獨覺迴心者。經十千劫。</p>
</div>
<div class='div-other'><a id='mulu116' />
<p class='h2'>智增悲增</p><p>智惠增上。謂之智增菩薩。大悲增上。謂之悲增菩薩。頓悟漸悟。各有此二類。於漸悟中。從不還阿羅漢。而迴心者。必是智增也。從預流一來。而迴心者。或成智增。或成悲增。初二果人。有欲惑故。或成悲增。本性下劣。恐生死故。或成智增。</p>
</div>
<div class='div-other'><a id='mulu117' />
<p class='h2'>二種生死</p><p>生死有二。一分段生死。謂諸有漏。善不善業。由煩惱[障-日+田]。緣助勢力。所感三界。麁異[就/火]果。身命短長。隨因緣力。有定齊限。故名分段。取名言熏習。識等五種。而為親因。福及非福不動三業。為勝增上能招感緣。一切煩惱。摠能為發業。潤生之緣。由斯分段。異[就/火]得生。二不思議變易生死。謂諸無漏。有分別業。由所知[障-日+田]。緣助勢力。所感殊勝。細異[就/火]果。由悲願力。改轉身命。無定齊限。故名變易。無漏定願。正所資感。妙用難測。名不思議。有分別業。即後得緣事智俱之思。思亦即願。故不別說。由所知[障-日+田]。執彼菩提有情為有。而起悲願。即以識等五果種子。而為親因緣。欲界福業。并色不動。除無想天。及五淨居。為近勝緣。依四靜慮。緣事無漏。後得悲智。相應定願。而為遠勝緣。雖實變易。用名言種。而為親因。福不動業。為增上緣。若無無漏。無勝堪能。感變易生。由所知[障-日+田]。方發悲願。故起無漏。資身故業。今隱所資。<span class='corr'>但</span>舉能資。及以能發。勝劣兩緣。明變易生。體是有漏。說無漏界外生死者。依勝緣說馬。二種生死。正取異[就/火]第八為體。兼通餘識異[就/火]五蘊也。</p>
</div>
<div class='div-other'><a id='mulu118' />
<p class='h2'>二生死位</p><p>或有菩薩。初地即能。伏諸煩惱。故初地得變易生死。或有乃至八地方得。謂有唯受分叚非變易。謂諸凢夫。四果定性。或唯受變易非分段。謂二乗無學。不定性者。八地<span class='corr'>已</span>上菩薩。或亦受分段。亦受變易。謂前三果不定性。七地<span class='corr'>已</span>前。以由自在受變易。煩惱未盡受分段。有起煩惱。謂悲增上者。有不起煩惱。謂智增上者。或雖悲智等。而所樂行不同。一怖故伏惑。恐為失。一不怖。故起。利生故。或伏或不伏。有此差別也。</p>
</div>
<div class='div-other'><a id='mulu119' />
<p class='h2'>鏡智心品</p><p>大圓鏡智相應心品。謂此心品。離諸分別。所緣行相。微細難知。不忘不愚一切境相性相清淨。離諸雜染。純淨圓德。現種依持。能現能生。身土智影。無間無斷。窮未來際。如大圓鏡。現眾色像。不愚者。不迷闇義。由此如來。名一切種智。及一切智不忘者。恒現前義。由此如來。成不忘失法。純者。無雜。淨者。離染。圓者。滿義。純簡因無漏。淨簡一切有漏。圓簡二乗無學㓛德。現行㓛德之依。種子㓛德之持矣。何故名大圓鏡智耶。謂依佛智鏡。諸處境識。眾像影現。平等平等。故以為喻。圓鏡即智持業釋。相應心品言。通相應法。此品緣一切法。緣真如故。是無分別。緣餘境故後得智攝。其體是一。隨用分二。了俗由證真。故說為後得。餘一分二。准此應知。此轉有漏。第八識相應品而得矣。</p>
</div>
<div class='div-other'><a id='mulu120' />
<p class='h2'>平等心品</p><p>平等性智相應心品。謂此心品。觀一切法。自他有情。悉皆平等。大慈悲等。恒共相應。隨諸有情所樂。示現受用身土。影像差別妙觀察智。不共所依。無住涅槃。之所建立。一味相續。窮未來際。隨諸有情所樂示現者。隨十地菩薩所宜現也。遍緣真俗為境。二智所攝焉。何故名為平等性智。謂平等性。真如理也。智緣於此。故言平等。此在因中。有我執故。自他差別今我無故。自他平等也。此轉有漏。第七識相應品而得矣。</p>
</div>
<div class='div-other'><a id='mulu121' />
<p class='h2'>察智心品</p><p>妙觀察智相應心品。謂此心品。善觀諸法。自相共相。無礙而轉。攝觀無量。摠持定門。及所發生。㓛德珍寶。於大眾會。能現無邊。作用差別。皆得自在。雨大法雨。斷一切疑。令諸有情。皆獲利樂。攝觀無量摠持定門者。雖餘二智。非無此德。此智勝能攝蔵。故名為攝。示常觀察。此摠持定門。故名為觀。㓛德珍寶者。謂六度道品。十力等法。作用差別。謂現通等。神用莫方。稱之為妙。具緣諸法。自共相等。名為觀察籌量境相。妙用勝故也。緣一切法。自相共相。皆無[障-日+田]礙。二智所攝。此轉有漏。第六識相應品而得矣。</p>
</div>
<div class='div-other'><a id='mulu122' />
<p class='h2'>成智心品</p><p>成所作智相應心品。謂此心品。為欲利樂諸有情故。普於十方。示現種種。變化三業。成本願力所應作事所作之成。成所作即智。故名成所作智。此品亦能遍緣三世諸法。隨意樂力。或緣一法或二法或多。隨作意生。緣事相境。起化業故。後得智攝。此轉有漏。前五識相應品而得矣。</p>
</div>
<div class='div-other'><a id='mulu123' />
<p class='h2'>妙平初起</p><p>平等性智相應心品。菩薩見道。初現前位。違二執故。方得初起。妙觀察智相應心品。生空觀品。二乗見位亦得初起。法空觀品菩薩見位。方得初起。菩薩見道。頓斷二[障-日+田]。是故二智。起必同時。若能觀智識。因唯第六。通真俗三智。餘不能起行。摠緣觀理。趣入真故。第七由他引。亦為此觀。通中後智。有漏第七。唯緣第八見分。不能廣緣諸法。無廣行故。不成能對治道。第六斷惑。成妙觀察智。第七所引。亦證無漏。成平等性智。故云他引成能觀。七地以前。以漏無漏。間雜而起。第六若有漏。則第七亦有漏。若第六入法空妙觀。第七亦法空。平等性智。若第六入生空妙觀。第七猶起法執也。</p>
</div>
<div class='div-other'><a id='mulu124' />
<p class='h2'>鏡事初起</p><p>大圓鏡智相應心品。成所作智相應心品。佛果初起。異[孰/火]識種。金剛喻定。現在前時。猶未頓捨。與無間道。不相違故。非[障-日+田]有漏。劣無漏法。但與佛果。定相違故。金剛喻定。無所熏識。無漏不增。應成佛故。由斯此品。從初成佛。盡未來際。相續不斷。持無漏種。令不失故。非[障-日+田]有漏。謂有漏善。三無記法全。異[孰/火]生少分。除法執一分故。劣無漏法。謂即十地中。所生現行。及此種類。中下品種也。因位第八。是有漏故。所變五根。亦是有漏。有漏根何。發無漏識。此二於境。明昧異故。問無漏第七。以有漏第八為所依。豈非無漏識。依有漏根耶。答彼根共依。此不共依。問如初無漏。以有漏心。為等無間緣等。是非不共依耶。答彼非俱有。此俱有依。問生空無漏第六識。以有漏第七。為所依。是非不共俱有依耶。答彼非同境。此同境根也。由斯此品。佛果初起矣。</p>
</div>
<div class='div-other'><a id='mulu125' />
<p class='h2'>初地所斷</p><p>初地所斷。異生性鄣。謂二鄣中。分別起者。依彼種立異生性故。謂於聖法不得。假施設之。異生性者。或五四蘊。成有情法。性唯染污異生之性。名異生性。異生有二義。一別異名異。謂聖唯生人天趣。此通五趣故。生謂生類。異於聖人之生類。名為異生。二變異名異。凢類轉變。為邪見等。有於變異之生類。名為異生。雖見道生。亦斷惡趣。諸業果等。而今且說。能起煩惱是根本故。由斯解深密四。及瑜伽七十八。說斷二愚。及彼麁重。一執著我法愚。即是此中。異生性鄣。二惡趣雜染愚。即是惡趣諸業果。及善趣中。分別所起。別報業果等。此愚品故。摠說為愚。諸業果等。雖體非愚。業是愚所起。果是業所感。後准此釋或彼唯說利鈍鄣品。俱起二愚。彼麁重言。顯彼二種。或二所起。無堪任性。後麁重言。例此應釋。理實初地脩道位中。亦斷俱生所知一分。然今且說㝡初斷者後九地斷。准此應知。住滿地中。時既淹乆。理應進斷所應斷鄣。不尒三時道應無別。</p>
</div>
<div class='div-other'><a id='mulu126' />
<p class='h2'>二地所斷</p><p>二地所斷。即邪行[障-日+田]。謂所知[障-日+田]中。俱生一分。及彼所起。悞犯三業。彼鄣二地。極淨尸羅。入二地時。便能永斷。由斯瑜伽七十八。說斷二愚。及彼麁重。一微細悞犯愚。即是此中。俱生一分。二種種業趣愚。即彼所起。悞犯三業。或唯起業。不了業愚也。於諸有情身等邪行。[障-日+田]故名邪行[障-日+田]。能[障-日+田]第二地淨尸羅。故名趣。毀責為名。如稱人言惡趣。不可言能取趣名趣不取惡果故。悞犯三業。名愚者愚品故。若發業招生死。所知[障-日+田]不能。非縛法故。若[障-日+田]智三業。不招惡果。此亦能發。</p>
</div>
<div class='div-other'><a id='mulu127' />
<p class='h2'>三地所斷</p><p>三地所斷。即闇鈍鄣。謂所知[障-日+田]中。俱生一分。令所聞思修法忘失。彼鄣三地勝定摠持。及彼所發殊勝三慧。入三地時。便能永斷由斯瑜伽。說斷二愚。及彼麁重。一欲貪愚。即是此中。能[障-日+田]勝定。及修惠者。由於五欲。起貪多住散亂。[障-日+田]於定及修惠。修惠與定。相近故唯說[障-日+田]。非不亦[障-日+田]思惠等。彼昔多與欲貪俱故名欲貪愚。今得勝定。及修所成。彼既永斷。欲貪隨伏。此無始來。依彼轉故。二圓滿聞持陀羅尼愚。即是此中。能鄣摠持。聞思惠者。以聞思與聞持相近。故偏說之。非不[障-日+田]修惠。然從勝[障-日+田]。故別分二。非一[障-日+田]體。義說二[障-日+田]。</p>
</div>
<div class='div-other'><a id='mulu128' />
<p class='h2'>四地所斷</p><p>四地所斷。即微細煩惱現行[障-日+田]。謂所知[障-日+田]中。俱生一分。第六識俱。身見我所邊見。及我慢我愛。與見俱者。并彼定愛法愛等。㝡下品故。不作意緣故。遠隨現行故。說名微細分別身見等法。其相麁猛。謂之上品。第六識中。獨頭[企-止+(二/貝)]等。通不善性。謂之中品。今所斷惑。行相㝡細。而唯無記。故名㝡下。非如見斷強思等生。故曰不作意緣。無始以來。隨逐於身。不捨於身。故曰遠隨現行。彼[障-日+田]四地菩提分法。入四地時。便能永斷。彼昔多與第六識中。任運而生。執我見等。同體起故。說煩惱名。今四地中。既得無漏菩提分法。彼便永滅。此我見等。亦永不行。彼定法愛。三地尚增。入四地時。方能永斷。菩提分法特違彼故。由斯瑜伽。說斷二愚。及彼麁重。一等至愛愚。即是此中。定愛俱者。二法愛愚。即是此中。法愛俱者。所知鄣攝。二愚斷故。煩惱二愛。亦永不行。問何故身見等。[障-日+田]菩提分法耶。答菩提分法。修念住等。由執我故。[障-日+田]彼念住。觀法無我等。故說為[障-日+田]。</p>
</div>
<div class='div-other'><a id='mulu129' />
<p class='h2'>五地所斷</p><p>五地所斷。即於下乗般涅槃[障-日+田]。謂所知[障-日+田]中。俱生一分。令猒生死。樂趣涅槃。同下二乗。猒苦欣滅。彼[障-日+田]五地。無差別道。入五地時。便能永斷。由斯瑜伽。說斷二愚。及彼麁重。一純作意背生死愚。即是此中。猒生死者。二純作意向涅槃愚。即是此中。樂涅槃者也。</p>
</div>
<div class='div-other'><a id='mulu130' />
<p class='h2'>六地所斷</p><p>六地所斷。即麁相現行[障-日+田]。謂所知[障-日+田]中。俱生一分。執有染淨麁相現行。彼鄣六地。無染淨道。入六地時。便能永斷。由斯瑜伽。說斷二愚。及彼麁重。一現觀察行流轉愚。即是此中執有染者。諸行流轉。染分攝故。二相多現行愚。即是此中。執有淨者。取淨相故。相觀多行。未能多時。住無相觀。</p>
</div>
<div class='div-other'><a id='mulu131' />
<p class='h2'>七地所斷</p><p>七地所斷。即細相現行[障-日+田]。謂所知[障-日+田]中。俱生一分。執有生滅。細相現行。彼鄣七地。妙無相道。入七地時。便能永斷。由斯瑜伽。說斷二愚。及彼麁重。一細相現行愚。即是此中執有生者。猶取流轉。細生相故。執有生者。以行流轉。以生為首。實皆有滅。且擧一生。非不執滅。即執流轉相也。二純作意求無相愚。即是此中。執有滅者。尚取還滅相故。純於無相。作意勤求。未能空中。起有勝行。</p>
</div>
<div class='div-other'><a id='mulu132' />
<p class='h2'>八地所斷</p><p>八地所斷。即無相中作加行鄣。謂所知鄣中俱生一分。令無相觀。不任運起。前之五地。有相觀多。無相觀少。於第六地。有相觀少。無相觀多。第七地中。純無相觀。雖恒相續。而有加行。由無相中。有加行故。未能任運。現相及土。如是加行。鄣八地中。無㓛用道。故若得入第八地時。便能永斷。彼永斷故。得二自在。由斯瑜伽。說斷二愚。及彼麁重。一於無相作㓛用愚。二於相自在愚。令於相中。不自在故。此亦攝土。相一分故。八地以上。純無漏道。任運起故。三界煩惱。永不現行。第七識中。細所知鄣。猶可現起。生空智果。不違彼故。</p>
</div>
<div class='div-other'><a id='mulu133' />
<p class='h2'>九地所斷</p><p>九地所斷。即利他中。不欲行鄣。謂所知鄣中俱生一分。令於利樂有情事中。不欲勤行。樂脩<span class='corr'>己</span>利。彼鄣九地。四無礙解。入九地時。便能永斷。由斯瑜伽。說斷二愚。及彼麁重。一於無量所說法。無量名句字。後後慧辨。陀羅尼自在愚。於無量所說法。陀羅尼自在者。謂義無礙解。即於所詮。摠持自在。於一義中。現一切義故。於無量名句字。陀羅尼自在者。謂法無礙解。即於能詮。摠持自在於一名句字中。現一切名句字故。於後後慧辨。陀羅尼自在者。謂詞無礙解。即於言音。展轉訓釋。摠持自在。於一音聲中。現一切音聲故。二辨才自在愚。辨才自在者。謂辨無礙解善達機冝。巧為說故。愚能鄣此四種自在。皆是此中。第九鄣攝。</p>
</div>
<div class='div-other'><a id='mulu134' />
<p class='h2'>十地所斷</p><p>十地所斷。即於諸法中。未得自在鄣。謂所知[障-日+田]中。俱生一分。令於諸法。不得自在。彼鄣十地。大法智雲。及所含蔵。所起事業。入十地時。便能永斷。由斯瑜伽。說斷二愚。及彼麁重。一大神通愚。即是此中。鄣所起事業者。二悟入微細秘密愚。即是此中。鄣大法智雲。及所含蔵者也。</p>
</div>
<div class='div-other'><a id='mulu135' />
<p class='h2'>金剛所斷</p><p>十地於法。雖得自在。而有餘鄣。未名㝡極。謂有俱生微所知[障-日+田]。及有任運。煩惱鄣種。金剛喻定。現在前時。彼皆頓斷。入如來地。由斯瑜伽。說斷二愚。及彼麁重。一於一切所知境。極微細著愚。即是此中。微所知鄣。二極微細礙愚。即是此中一切任運。煩惱鄣種也。</p>
</div>
<div class='div-other'><a id='mulu136' />
<p class='h2'>極脫所棄</p><p>所餘有漏法種劣無漏。金剛喻定。現在前時。猶未捨彼。與無間道。不相違故。解脫道起。方棄捨之。第八淨識。非彼依故。有漏善三無記法全。異[孰/火]生少分。名所餘有漏。二[障-日+田]餘故。十地中。所生現行。及此種類。中下品種。名劣無漏也。</p>
</div>
<div class='div-other'><a id='mulu137' />
<p class='h2'>十種真如</p><p>十真如者。一遍行真如。謂此真如。二空所顯。無有一法而不在故。二㝡勝真如。謂此真如具無邊德。於一切法。㝡為勝故三勝流真如。謂此真如。所流教法。於餘教法。極為勝故。四無攝受真如。謂此真如。無所繫屬。非我執等所依取故。五類無別真如。謂此真如。類無差別。非如眼等類有異故。六無染淨真如。謂此真如。本性無染。亦不可說後方淨故。七法無別真如。謂此真如。雖多教法。種種安立。而無異故。八不增減真如。謂此真如。離增减執。不隨淨染。有增减故即此亦名相土自在所依真如。謂若證得此真如<span class='corr'>已</span>。現相現土。俱自在故。九智自在所依真如。謂若證得此真如<span class='corr'>已</span>。於無礙解得自在故。十業自在等所依真如。謂若證得此真如<span class='corr'>已</span>。普於一切。神通作業。摠持定門。皆自在故。雖真如性。實無差別。而隨勝德。假立十種。雖初地中。<span class='corr'>已</span>達一切。而能證行。猶未圓滿。為令圓滿。後後建立。</p>
</div>
<div class='div-other'><a id='mulu138' />
<p class='h2'>依詮癈詮</p><p>真如妙理。不可思議。非言所言。非識所識。唯諸聖者。分滿證悟。謂之癈詮談旨。雖然如是。強寄言慮。而說常住一味等。謂之依詮談旨。</p>
</div>
<div class='div-other'><a id='mulu139' />
<p class='h2'>變化身土</p><p>於變化土。有其二種。一穢土。二淨土。穢謂瓦礫。荊蕀。便利。臭穢等也。淨謂金銀七寳。池林宮閣等也。唯識論十云。若變化身。依變化土。謂成事智。大慈悲力。由昔所修。利他無漏。淨穢佛土。因緣成[烈-列+就]。隨未登地有情所冝。化為佛土。或淨或穢。或小或大。前後改轉。佛變化身。依之而住。能依身量。亦無定限佛土章云。此土亦以有情五蘊。及器界四塵等。以為躰性。佛變唯無漏。餘有情變。通有無漏。第六識及所變。通有無漏餘識及所變。唯有漏。太賢云。淨穢同處。隨業異見。猶如四識。等事心異。如說鶖子。所見山河。螺髻梵王。變寶土故。</p>
</div>
<div class='div-other'><a id='mulu140' />
<p class='h2'>長時暫變</p><p>於變化土。而有長時淨土。暫變淨土。長時淨土。其相可知。暫變淨土。謂釋迦土中。說無垢稱經。足未按前。現穢非淨。足按<span class='corr'>已</span>後。暫令見淨。說法華時。十方佛集。淨而非穢。未集已前穢而非淨。涅槃亦言。尒時三千大千世界。以佛神力。地皆柔軟無有[土*乍]塘土石沙礫。亦化土攝。是其暫變而<span class='corr'>已</span>。</p>
</div>
<div class='div-other'><a id='mulu141' />
<p class='h2'>自受用土</p><p>唯識論十云。自受用身。還依自土。謂圓鏡智。相應淨識。由昔所修。自利無漏。純淨佛土。因緣成熟。從初成佛。盡未來際。相續變為純淨佛土。周圓無際。眾寶莊嚴。自受用身。常依而住。如淨土量。身量亦尒。佛土章云。唯以無漏色蘊。色香味觸。相續四塵。間斷亦聲五塵。為躰性。具事相色法㓛德。</p>
</div>
<div class='div-other'><a id='mulu142' />
<p class='h2'>他受用土</p><p>唯識論十云。他受用身。亦依自土。謂平等智。大慈悲力。由昔所修。利他無漏。純淨佛土。因緣成[孰/火]。隨住十地。菩薩所冝。變為淨土。或小或大。或劣或勝。前後改轉。他受用身。依之而住。能依身量。亦無定限。佛土章云。亦以無漏色蘊。四塵五塵。而為躰性。亦以成十地。菩薩五蘊。及金銀等。所成四塵等噐土。以為躰性。又云。佛所變者。定唯無漏。菩薩變者。通有無漏。第八五識所變唯有漏。第六意識。或第七識及所變。通有無漏。</p>
</div>
<div class='div-other'><a id='mulu143' />
<p class='h2'>有邊無邊</p><p>佛地經明受用土云。周圓無際。其量難測。佛地論有三義。一有邊際。一無有邊際。一自受用無邊。他受用有邊矣。後解為正彼正義云。二他受用。謂諸如來。為令地上諸菩薩眾。受大法樂。進修勝行。隨冝而現。或勝或劣。或大或小。改轉不定。如變化土。如是淨土。以有邊故。地上菩薩。及諸如來。皆測其量。<span class='corr'>但</span>就地前。言不能測。</p>
</div>
<div class='div-other'><a id='mulu144' />
<p class='h2'>自性身土</p><p>唯識論十云。又自性身。依法性土。雖此身土。體無差別。而屬佛法。相性異故。此佛身土。俱非色攝。雖不可說形量小大。然隨事相。其量無邊。譬如虛空。遍一切處。䟽云。以佛義是相。謂有為㓛德法所依故。眾德聚義故。二身自躰故。法者是性義。㓛德自性故。能持自性故。諸法自性故。躰為土義為身。</p>
</div>
<div class='div-other'><a id='mulu145' />
<p class='h2'>摩醯首羅</p><p>淨居天上。有他受用淨土。名曰摩醯首羅。即是大自在宮也。第十地菩薩將成正覺。必往此處。若第十地滿。欲受佛位。所居之土。非必住在自在宮處。處所不定也。十地經論。言後報利益。摩醯首羅智處生者。㨿初往而說。問此自在宮。為三界攝將否。答若論處所。非是三界。色究竟天。外有別處。佛土章云。土非界繫。言超三界矣。若論相攝。即是色界攝。佛土章云。異[孰/火]識在。必是三界攝。何得出界矣。問於論相攝。即色界攝。若尒為是淨居攝將否。答是非淨居攝。瑜伽第四云。色界之中。十八住處無想天者。廣果天攝。非別處所。既云。十八。復言無想。廣果天攝故自在宮非五淨居。若淨居攝。處應十七非十八也。問第十地菩薩。依何業力。往自在宮耶。答初以廣果天穢業。感彼天果。至生自在宮。以無漏定願。資令殊勝。而往淨土也。</p>
</div>
<div class='div-other'><a id='mulu146' />
<p class='h2'>三身成道</p><p>問三身成道。為是同時。將前後歟。答古有二義。一謂同時。若不尒者。應有佛果增减過。三身章云。故成三佛。不增不減。一謂異時。准未親無性解釋。八相化儀。並事智之所現。報前化後。其理分明也。故法華玄賛三云。果道滿<span class='corr'>已</span>。住知足天。乃至下生。成等正覺。撲揚三身章記云。自在宮中。成正覺<span class='corr'>已</span>。知足化身。即下閻浮。亦成正覺矣。是當以後為正。佛身餘身。其相雖異。並是變化身。何有三身闕減失耶。</p>
</div>
<div class='div-other'><a id='mulu147' />
<p class='h2'>三種常住</p><p>常有三種。曰自性常。曰不斷常。曰相續常也。自性身。謂之自性常。其性無為。不生不滅也。自他受用。謂之不斷常。有為智品。雖有生滅。無有間斷也。變化身。謂之相續常。機緣不恒。稍有間斷。雖不恒會。機緣無盡。雖有間斷。化道無絕也。</p>
</div>
<div class='div-other'><a id='mulu148' />
<p class='h2'>淨八識聚</p><p>淨八識聚。於自他身。互相展轉。皆有所緣同時心心所。亦得互緣以彼㓛能。遍現影故識自證分。與相應見分同緣。緣自見分。餘淨心所。義例亦然。相分必無有能緣用。自餘三分互緣一切。故名遍緣。見分緣自證分。亦能緣證自證分。證自證分。亦能緣見分相分者。唯在佛位。餘者不能也。三分若能。遍緣一切。三分差殊。云何得別。謂前所得者親得。餘新所得影得。故成差別矣。果位諸識。與幾心所相應。謂各與二十一心所相應。遍行五。別境五善十一也。</p>
</div>
<div class='div-other'><a id='mulu149' />
<p class='h2'>五重唯識</p><p>觀門次第。從麁至細。摠有五重。一遣虛存實識。謂觀遍計所執。唯虛妄起無躰用。應正遣空。情有理無故。觀依他圓成。諸法躰實。二智境界。應正存有。理有情無故。若尒何故。得言唯識。唯言<span class='corr'>但</span>遮愚夫所執。定離諸識。實有色等。識言摠顯一切有情。各有八識六位心所。所變相見。分位差別。及彼空理。所顯真如。識自相故。識相應故。二所變故。三分位故。四實性故。如是諸法。皆不離識。摠立識名。二捨[冰-水+監]留純識。謂雖觀事理。皆不離識。於此內識。有境有心。識唯內有。境亦通外。恐濫外故。<span class='corr'>但</span>言唯識。三攝未歸本識。謂見相二分。俱依識有。若離識自躰本。未法必無。是故攝末歸本。名曰唯識。四隱劣顯勝識。謂心及心所。俱能變現。以心王勝。而心所劣。隱劣顯勝。名為唯識。五遣相證性識。謂識言所表。具有事理。事為相用。遣而不取。理為性躰。應求作證。遣事證理。名曰唯識。</p>
</div>
<p class='juan'>畧述法相義卷下</p></div>
</div><!-- end of div[@id='body'] -->
</body></html>