<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>徑山集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' />
<p class='h1'>《徑山集》三卷<span class='note-inline'>(明刊本，揚州馬氏藏書)</span></p><p class="byline">前徑山興聖萬壽禪寺住持金華宗<span class='corr'>淨</span>集</p><p style="margin-left:0em;text-indent:2em">徑山在臨安縣天目山東北。唐國一禪師法欽始開山，代宗詔建寺乾符。宋大中祥符、政和疊改寺額。南渡後，顯仁太后、高宗嘗遊幸賜賚，孝宗御書「千僧閣」、「妙喜菴」扁額。是集上卷記寺之建置，中卷記禪宗，下卷載藝文。萬曆丙子，僧方壹〔有〕序，〔又〕後識曰：「本山正璠，呆庵十一世孫也。緣覩是集殘毀将泯，惜無以聞見後賢，率徒性澄等回施衣資，謹刻流通。所冀閱者不動脚頭，已覧一山三石怪；未譚舌底，早知雙徑五峰寒。悟是相非相，即如來清<span class='corr'>淨</span>法身；斯觀不觀，證當<span class='corr'>入</span>游戲三昧云云。」<span class='corr'>卷</span>〔冊〕面有長方木記〔朱印〕：「乾隆三十八年四月，兩淮塩政李質<span class='corr'>穎</span>送到馬<span class='corr'>裕</span>家藏釋宗淨《徑山集》壹部，計書壹本。」卷首鈐「翰林院印」，葢《四庫》後返還本子。</p>
</div>
<div class='div-other'><a id='mulu3' />
<p class='h1'>徑山集</p><p style="margin-left:0em;text-indent:2em">《徑山集》，三卷，明釋宗净集。明萬曆七年（1579）刻本。釋宗净，金華人，為徑山興聖萬壽禪寺住持。</p>
<p style="margin-left:0em;text-indent:2em">徑山在浙江余杭縣城西北二十五公里，為天目山東北峰，因山有長五公里許的東西二徑，盤折上達天目山而名。唐玄宗天寶（742－756）年間，清欽禪師於此開山建庵，代宗禮為國師，詔賜「徑山國一大覺禪師」，並詔於其庵建徑山寺。僖宗乾符六年（879）改名「乾符鎮國院」。宋真宗大中祥符（1008-1016）中改賜「承天禪院」。徽宗政和七年（1117）改「能仁禪院」。後更名「興聖萬壽禪寺」。今寺已廢。</p>
<p style="margin-left:0em;text-indent:2em">本志專記徑山寺事，實為徑山寺志。卷上載「徑山寺記」、「徑山寺重建記」及「游徑山記」、「圓覺閣記」等文；卷中載徑山寺歷代住持生平行業；卷下載歷代詩文。</p>
<p class="byline">曾學文</p></div>
<div class='div-other'><a id='mulu4' />
<p class='h1'>重刻《徑山集》序<img src='../images/GB078p0003_01.gif' alt='GB078p0003_01.gif' /></p><p style="margin-left:0em;text-indent:2em">凡集之歆慕扵當時而傳於不朽者，非以其迹，㕥其实也。跡無實，罔㕥徴；实無迹，終莫能廢。故古之聖所遺之墳索《詩》、《書》、《易》、《春秋》、《禮樂》，以至百家子史䓁籍，皆燦然千古猶一日也。何哉？以其有實之可以垂教萬世，而為法扵天下耳。我宗門自竺乾七佛迨於六祖，以及千七百家，咸有經論萹章敷宣無量妙義㕥顯示真宗。故自周抵今之喆聖明王、公卿大夫士徃徃尊崇之不替。而与孔孟之道偕存者，蓋亦以其实之有在也。徑山名列天下道塲之首，豈以山盤踞之奧勝，與遺蹟之繁夥也邪？寔由扵唐之開山國一欽公，与無上宗公、灋濟諲公之廿數䓁，皆以性地朗徹，法境晶瑩，其衜足以當代宗皇帝之諸聖眷佇。欽承歷朝之羣公企仰禮下，而可垂教為法扵後世耳。暨是，涉五代，<span class='corr'>屆</span>趙宋，而大慧杲公者相繼輩出，又且二三十許貟，皆雷轟電掣，獅吼象驟，誠謂古佛遞現，真宗迭顯在也。故宋帝孝宗屢賜璽翰，及御製真讃，以嘉賚之。鉅公如魏國張浚丞相、張商英侍郎、張九成之諸賢逹者，前後相參叩，承事而弗斁。抑又豈非以其實之所召與？是故道塲居稱天下苐一，固無忝扵徑山矣！世欲攷見已上諸家之實，其玄猷玅旨備載《五燈会元》，條然可討，攟摭浩繁，<span class='corr'>兹</span>弗克悉綴。至欲求訪徃古事跡，則必身臨于境，自可槩得耳。以跡以實，惟世之君子配之焉。是集舊有刻本，厯年滋久，書亡板廢有日矣。今季首春，寺主僧嘗董治樓殿諸冗事者，正璠也。慮其愈久而愈失之，荐至無所從考也，乃搜厥殘冊㫁編，聚鉢資倩工，依抄本重繕刻之，以聊存其故。住持自唐國一祖師至此，共凢八十代。梓既訖，持一本示余，請以序弁諸端。余即展以閱之，見其中間魯魚亥豕者屢出，余頋謂之曰：「曷為若是？」璠曰：「板失罔所㨿證之也。又祖上之遺籍，後人莫敢妄為之臧否耳，姑從其敝為是。」余遂廼弗再詰，而撮其畧与為之序。至傳互之故，盖白璧蠅玷也。從來既遠，咎靡所質矣。幸大方觀者抉其梗概而遺其譌繆，付之以囅然一咲云爾。</p>
<p style="margin-left:10em">萬曆四年丙子夏四月，吉[(幻-ㄠ)@ㄠ]住徑隝，硯山跛老方壹撰并書</p>
<div style="margin-left:6em"><img src='../images/GB078p0010_01.gif' alt='GB078p0010_01.gif' /></div>

<p class='juan'>徑山集上</p><p class="byline">前徑山興聖萬壽禅寺住持金華宗淨集</p><div style="margin-left:6em"><img src='../images/GB078p0011_01.gif' alt='GB078p0011_01.gif' /></div>
</div>
<div class='div-other'><a id='mulu5' />
<div class='div-other'><a id='mulu6' /><p style="margin-left:0em;text-indent:2em">《臨安誌》云：「徑山興聖萬壽禅寺在臨安縣之北三十里，乃天目之東北山也。」開山曰「國一禅師法欽」。唐代宗時，詔杭州即其菴建徑山寺。乾符六年，改賜為乾符鎮國院。大中祥符，改賜承天禅院。政和七年，<span class='note-inline'>(《縣誌》云：「開禧元年」。)</span>改能仁禅院。初欽之来是山也，猛獸不摶，鷙烏不擊，山下之民不漁不獵。有白兎二，拜跪扵<span class='corr'>杖</span>屨間。有靈雞常随法會，不食生類，及師之長安，雞長鳴三日而死。今靈雞塚存焉。宋孝宗御書扁，有「千僧閣」，有「妙喜菴」。顯仁皇太后、高宗皇帝甞逰幸徑山，前後賜賚甚渥。乾道四年，乃建龍逰閣。唐代宗皇帝詔敕徑山國一大覺禅師：「朕聞江左有藴道禅人，德性氷霜，淨行林野。朕虛心瞻企，渴仰懸懸，有感必通，國亦大慶。願和尚遠䧏中天，[書-曰+皿]朕歸向，不違願力，應物現形。今遣內侍黃鳳宣旨，特到詔迎，速副朕心。春暄，師得安否？遣此不多及。敕令夲府縣供送，凡到州縣，開淨院安置，官吏不許謁見，<span class='corr'>疲</span>師心力。弟子不算多少，聽其随侍。」敕</p>
</div>
<div class='div-other'><a id='mulu7' />
<p class='h2'>徑山興聖萬壽禅寺之記</p><p style="margin-left:0em;text-indent:2em">徑山乃天下竒處也。由雙徑而上，至高絕之地，五峰巉然。中夲龍湫，化為寳所，國一禅師開山扵天寳之初，特為偉異。天作地藏，待斯人而後發；道成名震，召歸長安，代宗為之執弟子禮。將相不得與大丈夫事，継之以無上，又之以法濟，坐鎮群魔，刀斮禅牀而色不動。識錢武粛王扵微時，故吳越絫世崇奉尤謹。皇朝至道中，太宗皇帝賜以御書，并佛骨舎利。元祐五年，內翰蘇公知杭州，革為十方，祖印悟公為苐一代住持。紹興七年，大慧禅師来主法席，衲子雲集至千七百眾。末年南歸重来，跲而復振，人境相與映發。道俗趋仰，龍神亦随，指麾而㝎。顯仁皇后在慈寧宮，高宗皇帝在德壽宮時，皆甞逰幸，就書「龍逰閣」扁牓。孝宗皇帝書「興聖萬壽禅寺」，又賜以《圎覺經解》，天下樷林拱稱第一。大慧以来，名德継起，神龍靈響素著，國家民庶有禱輙應，絫封「神應德濟顯佑廣澤王」，廟為「靈澤」，且有玉圭、玉帶、黃金瓶鑪祭器之賜，其盛極矣。然而廢興有數，不可預知，國一之後以會昌沙汰而廢。咸[這-言+角]間，無上興之。又後八十餘年慶賞，始以感夢起廢，為屋三百楹，剪去樗櫟，手植松檜不知其幾。今之㕘天合抱之木皆是也。蒙菴禅師元聦，以慶元三年自福之雪峰被旨而来，道譽隆洽，不媿前人。五年仲冬，行化浙西而回禄挻災，烈風佐之，延燔棟宇一昔而[書-曰+皿]。異哉！人皆以為四百年積累之業一旦掃地，有能興之非磨以歲月未易就也。先是，寺基局扵五峰之間，又規模不出一手，雖為屋甚夥，高下奢侈各随其時，囙陋就蕳亦復有之。眾為之請曰：「大慧無恙時，豈不能徹而更之？」顧其勢未可。<span class='corr'>兹</span>焉火起龍堂，瞬息埃滅，豈龍神欲一新之乎？况祖師之像出扵烈燄而不燬，開山之菴四面焦灼而茅不傷，師與國一俱姓朱氏，或疑以為後身北移醬壇，涌泉成井，今日安知暫廢而當復大興邪？聦曰：「有是哉？微我誰當為之！」乃出衣盂為之倡，率學徒元韶、可逹䓁，所在緣化，兩宮加以錫賚。施者聞風日集，動以萬計。又命南悟䓁廣募閩、浙、江東西良工伐木于山，日役千軰，斤斧之聲震動山谷。凡食扵山者，無問比丘、優婆塞，相扵勧勉，智者獻謀，壯者出力，夙夜經營不翅，已移開拓舊址。首扵東偏為龍王殿，以厳香火之奉；継為香積厨，以給伊蒲之饌。延湖海大眾，則有雲堂；供水陸大齋，則列西廡。此皆一日不可緩，寺之所以立也。寳殿中峙，號普光明，長廊楼觀，外接三門，門臨雙徑，架五鳳樓九間，奉安五百應真，翼以行道閣善財㕘五十三善知識，仍造千僧閣以補山之闕處。前聳百尺之樓以安洪鐘，下為觀音殿，而以東西序庋《毘盧大藏經》。函鑿山之東北以廣庫堂，輦其土石置後山巨壑中。開毗耶方丈扵法堂之上，復層其屋以尊閣思陵宸翰御榻，修復妙喜塔亭，仍建蒙庵扵明月池上。為香水海以沐浴，為天慧堂以選僧。禅房客舘內外周備，像設雄尊金碧璀璨，法器什物所冝有者，纎悉必具，不可勝書。盖其百工兢起，眾志孚應，經始扵六年之春，成扵嘉㤗改元之夏。閱月才十餘，而變瓦礫之區為大寳坊。始者蕩廢扵一弹指頃，若甚慘矣！及其興之神速，則高掩前古而又雄壯傑特，絕過扵舊。按圗而作，井井有條，雲棟雪脊，翬飛層叠，逈出扵煙霏空翠之表。春秋二會来者益眾，奔湊瞻仰如見化城，驚懼踊躍稱未曾有，徑山扵是乎大振矣！余甞登含暉之亭，如踏半空，左眺雲海，視日初出，前望都城，自西湖浙江以至越山，厯厯如指諸掌，真絕景也。為別峰寳印賦詩有「百萬桾松雙徑杳，三千樓閣五峰寒」之句，印為之撫掌，且曰：「山中之景幾無餘藴矣！」是時新創大閣，丹臒未施，上下一色，如凝霜雪，涉二十年猶属夣境。今則土木之盛何止十倍，恨未能一寓目也。聰忽以書相尋扵寂寞之濱，屬以記文，遣僧契日携書来見，備道始末。辭之曰：「年侵學落，筆力随衰。子之師願力宏深，成如許大佛事，不求扵重望雄文之士，而為此来何其舛邪？」求之再三，拙菴又助之請，遂櫽括其語，為之大書，且告之曰：「大慧千僧閣之成，一時稱為盛舉。善乎李資政之記，以為在杲公何足道？而循襲齷齪者以為竒特，不亦陋甚矣哉！聰之為此，初豈有意扵興作者？囙欝攸之竒變，偶人情之響合，上資國力，廣集喜捨，時節囙緣，有相之道以濟登，<span class='corr'>兹</span>是同不可不記以傳遠。然扵師何有哉？矧國一之初，夲無可傳之法，其後瞻禮之眾傾扵億兆，財施之廣盈扵千萬，視之如幻，䓁之扵空。居惟一室，室惟一牀，布褐陶匏，幹衣糲食，其視寵榮震耀何如也？聰方以此道行，而余欲以言語讃歎有為㓛德，多言益足為贅。是故言[書-曰+皿]扵此，師其以為然乎？」</p>
<p style="margin-left:10em">三年重午日，顯謨閣直學士，通議大夫，提舉江州太平興國宮，奉化縣開國子，食邑五百戶樓鑰記并書</p>
</div>
<div class='div-other'><a id='mulu8' />
<p class='h2'>徑山禅寺重建記</p><p style="margin-left:0em;text-indent:2em">國家駐蹕臨安，自西天目龍翔鳳舞，舒岡布麓，蟠結而為帝王之都者，錢塘也。自東南天目熊騰馬奔，陵深拔峭，發越而為梵釋之宮者，徑山也。山以徑名，乃天目之徑路，其地尊故鬼神不敢宅，其境勝故凢庶不得居，必也以大法力逮大道場，然後能儲精會秀，攬光景而納扵其中。始國一禅師卓錫于此，興廢逮今盖已四百餘年矣。先是，慶元己未冬龍王殿災，精廬佛宇一夕而燼，住持僧元聦治故而復新之。後三十五年夏再燬。無凖師範慨然歎曰：「曩在育王時，曾夣一神人，偉衣冠，盛儀衛，馳騎而前迎。疇昔之夜，又夣前神人者，持一寳珠以相授，曰：『謹勿訝。』或謂夣之神即山之龍，珠之數則火之日也。豈住止成壞皆數耶？」師扵是以精進心轉不退輪，以勇徤力撾無畏皷，披榛塞竅，高深度材扵山，視昔所封植可以為榱為梁、為杗為桶者，適飽厥用則鳩工聚粮，命幹力之僧相其役。一念纔起，諸天響合，上方須賚甚渥，公卿大夫士樂施捨，南國之好善者不祈而獻貲，不命而獻力。越三年，考成曰堂、曰殿、曰門、曰廊、曰樓觀，棲客之廬、齊庖之所、庫庾井廐靡不畢具。最是龍逰閣居翠峰之頂，畫栱璇題，承雲納日。而虗檐外曰凌霄之閣，天空宇逈，若與灝氣者㳺。循而下曰寳殿、曰寳所、曰靈澤殿、曰妙莊厳閣，不但如飛来湧出，而宸奎麗畫寳鎮此山，寔振古所未有。舊兩僧堂幼學者居外，久習者居內，殆非不二法門。今則綂而為一，楹七而間九，蓆七十有四而衲千焉。矧翼五鳳而閌離門之虗，建萬佛而補艮山之闕，皆以大用勝服之。若夫乗金相水，西奉多聞，異僧所之更不道也。比年以来，歲數不登，諸方寺宇兵殘火燬，荒基㫁礎相望，百不能興一二。師乃扵艱棘之秋，廉以克己，勤以募眾，竟乗願力成就茲事，豈不謂釋中之傑也？雖然，予甞聞瞿曇氏之為教也，旅泊三界，木下一宿，穴土為廬，編茅為菴。逹磨之不屋也，德山之無殿也，包攝之不設佛像也，楊歧之不盖僧堂也，風穴之不葺破院也，林洋㤗布衲之不飾寺塔、不占檀那地。瓦石擊竹無非道，山桃開花無非禅，地上木庭前栢無非佛，安得有宮殿樓閣之華哉？無凖曰：「否也！了性者，真幻皆性；證實者，權假皆實。一大寳藏，半說莊厳；一部《華厳》，只言現量。有是身非旅亭也，有是物非寓宇也，有是居䖏室廬非假觀也，有是宮殿樓閣非化城也。扵密屋可以識無漏，扵境壁可以見囙果，扵廣大樓閣可以觀三生。立一枯木為像可以起人敬心，拈一泥團塗地可以使人不墯惡趣。莖草建剎具足大智，聚沙為塔皆成佛道，安得謂無范金合土塈茨丹臒之事哉？」予謂：「由前之說則一切有為之事俱落虗無，由後之說則諸祖無上之宗悉成㫁滅。泥空則如盲人摸象，黑山鬼窟修行；墮有則猶跛鼈困泥，濁海波中起沒。二說皆非也。道有則一塵不立，道無則一法不捨。扵真空而不着頑空，扵妄有而轉歸妙有。信圎而不偏，念活而無弊。合體性容貌融為一源，其庶乎道哉！」師曰：「此事且止。普樂院<span class='corr'>火</span>，永邦建之，記者張無[書-曰+皿]也。圎通寺焚，師序復之，記者周益公也。己未之厄，聡亦求記扵樓學士。予舊詞臣也，盍為我識之？」歲丁酉<span class='note-inline'>(理宗紹㝎六年)</span>登山，首請守寧國，又請奉祠龜溪，請益勤，且曰：「上累頒金幣，賜御書，復賁範以金欄法衣、佛鑑師號，盖自靈山付囑以来未有。如今天子神聖慈武，清心寡欲，䔍行善道，扶立教門如此之力，子尚可得而辭耶？」「<span class='corr'>詠</span>不甞醍醐，不嗅薝蔔，枯藤敗筆何能鋪述盛羙？然學自孔氏，所求乎子以事父、臣以事君，常恐不[書-曰+皿]其分，無以報國。汝䓁捨世俗家，出形色界，辭親割愛不拜君父，飯以珍厨，棲以大厦，将何所求報國㤙？持經誦咒不足以報，譚空說妙不足以報，窮子之力[書-曰+皿]未来世以無量莊厳不足以報。惟發揚大旨警悟群迷，具如来眼踏毘盧顖，掘二祖髄御大梅心，標俱胝指破馬師、欽師，或使一切眾生成䓁正覺，此真是報國㤙處。」範曰：「唯。」乃為之記。</p>
<p style="margin-left:10em">尚書吳詠撰</p>
</div>
<div class='div-other'><a id='mulu9' />
<p class='h2'>逰徑山記</p><p class="byline">觀文殿大學士杭州太守莆陽蔡襄君謨記</p><p style="margin-left:0em;text-indent:2em">記徑山之逰臨安縣之北，鄙直四十里有徑山在焉。山有佛祠，號曰「承天祠」，有碑<span class='corr'>籀</span>述載，本初唐崔元翰之文，歸登書之石，今傳扵時云。始至山之陽，東西之徑二。登自其西，壁絕襟繞，轎行百休，松檜交錯，盤欝蒙翳，尋丈之間，獨聞語聲。躋稜層，披翠蒨，[書-曰+皿]十里許，下視来徑，青虯蜿蜒，摶巌騰霄。且及其巔，峡束洞隠，幾不容並行。已而內括一區，平盈坦壑，四面五峯，如手竪指，一峯南絕，卓為臣擘，屋盖高下，在掌中矣。庭間小井，或云故龍湫也。龍亡湫在，歲率一来，雷雨瞑曀，而鄉人祠焉者憧憧然。環山多桀木，絲杉翠檉，千千萬萬，若神官蒼士，聮憧植葆，駢隣倚徒，沉毅而有待者。導溜周舎，鏘然鏐然，若鑾行珮趋而中莭者。由西峯之北數百步，矹然臣石，屏張笏立，上下左右，可再十尺，劃而三之，若川字，隸文曰「喝石巌」，其傳甚神。並岩被谷，修竹茂密，甞以契力刻竹兩莭間，成「景祐三年十二月十五日」字云爾。由東徑而往，坎窞為池，㳺魚曠空。其西逕東折蹴南峯，領脰之間，平地砥然，盈畆而半。偃松一本，其高丈，其䕃四之，橫柯不聳，如芝孤生。松下石泓，激泉成沸，甘白可愛。即之煮茶，凡茶出北苑，苐品之無上者。最難其水，而此冝之。偃松之南，一目千里，吳江之濤可挹，越岫之桂可搴，雲駁靄褰，狀類互出，若古圗畫，蟲蠧㫁裂，無有邊幅，而隱顯之物尚可名指。群山屬聮，呈露崗脊，矯矯剪剪，咸自意氣，若小說百端，欲聖知之亢而不知其下也。臨觀久之，魁<span class='corr'>博</span>通幽之思生焉。古人有言：「登高能賦，可為大夫。」旨乎哉！子扵斯見之矣，曷止大夫之為也！大凡言之，天隣地絕，山囘物靜，在處人巧，舉可人意。雖窮冬閴寂，未覩夫春葩之榮、薰風之凉、秋氣之清，然取扵子者猶在也。既歸無幾何，而曩所厯者重鈎復結無一見焉，追而言之，若覺而言夣，使人悄愴而不知其自也。同逰者，建安<span class='corr'>王</span>瑊君度、嶽陽朱師德宗哲，又君度之姪子常、子羙，甥杜沂皆從逰其前，與謀而後。以事已之者朱宗哲之兄師道希聖、杜沂之父叔元君懿、揭陽盧幾舉。之三人，莆陽蔡襄一與之善，惜乎不及俱也。書所經見往貽之，人一通。甞刻竹兩莭間之十字，其逰之年月日也。</p>
<p style="margin-left:0em;text-indent:2em">孔子登㤗山而小天下，荀卿亦云：「不若登高而見<span class='corr'>博</span>。」然則孔子、荀卿之說豈徒誇偉觀而適細娛？抑亦有足發扵人者。以其俯高則視廣，逹遠則思深。高且遠，聖人之道。學其高者，其視廣；學其遠者，其思深。廣視而思深，鮮弗克濟。予觀蔡君謨記徑山之逰，圗畫扵文物無遁者。且謂古人有言曰：「登高能賦，可為大夫。旨乎哉！吾扵斯見之矣。曷止大夫之為也？」如是者，又豈徒肆竒語巧華扵草樹烟雲之間哉？誠取乎發之高遠，如前之所陳也。後之逰者蔑是之取，而區區然虞顛濟而竭目力，非予所敢知也。後三日，縣尉<span class='corr'>王</span>瑊題其篇末。時年希聖權令君謨從事中洛，君懿尉漣水，皆新署。宗哲舉之皆名進士，從逰三子皆幼。書者杜叔原，其尉漣水君懿也。</p>
<p style="margin-left:0em;text-indent:2em">《首楞厳》云：「山河大地皆是妙明真心中所現物。」上而竺墳魯典，下而稗官小說，乃至百家異道之書，未有舎此所現而能鏗金鏘玉，震耀古今者。宋景祐間，莆陽蔡君謨由觀文大學士出守杭城，其記兹山岩石之竒峭、水雲之幽茂，自謂若覺而言夣，信不誣矣。漣水尉杜叔元甞磨崖大書，昭于當時。苔埋蘚剥，霜凍雨淋，不二百年澷滅殆[書-曰+皿]。少林嵩禅師易以木板刻之，今日亦然<span class='corr'>圮</span>腐。耆宿惠洲出己資，代石重加雕鐫，置之流止亭間，使與唐崔元翰所銘國一大覺之道之德並行扵天下後世，可不遠且大哉！後至元丙子，住山特賜「惠文正辯佛日普照禅師」。</p>
<p style="margin-left:10em">行端敬題</p>
</div>
<div class='div-other'><a id='mulu10' />
<p class='h2'>圎覺閣記</p><p style="margin-left:0em;text-indent:2em">淳熈十年二月己未，徑山興聖萬壽禅寺西閣成。<span class='corr'>乙</span>丑，上賜住持僧寳印《御註圎覺經》，且命寳印為之序。既進，上為嘉歎，召見錫賚甚寵。扵是道俗咸曰：「賜經與閣成同時，冝牓曰『圎覺之閣』，且刻石以侈盛事。」則文咸曰：「陸㳺冝為記。」寳印以眾言来諗㳺扵山隂澤中，㳺蹙然不敢辭。恭惟聖天子以聡明睿智之資，體堯蹈舜，深造道妙，悟一心扵萬法之中。既以博極皇墳帝典、羲圗魯史之秘，而象胥所傳、木葉旁行亦靡不究覧。以大圎覺為我世界悼士之陋，多岐私智，昧乎大同，乃以萬機之餘親御註釋。凡十二大士之所問、調御之所說、佛陁波離之所譯、宗密之所註、裴休之所言皆氷釋縷解扵宸華之下。</p>
<p style="margin-left:0em;text-indent:2em">十殿若干楹，為叢林擁衛；構無垢軒并雲厨䓁室若干間，為怡賓安眾之所。百器具脩，常住賴之。徑前作大門樓，自書「天下徑山」之扁。其天王殿門之扁，則駙馬都尉沐公所書也。</p>
<p style="margin-left:0em;text-indent:2em">迨歲甲寅，公春秋寢高，倦扵接引，思休閑且預謀歸寂之地，迺即寺北偏作退居，號「圎照」，結窣堵波，號「壽塔」。乙卯秋既就，述偈而退。今天子改元正統之丁巳夏，偶逰京師，因舊善余，来求紀。其作用之歲月，将立石寺中，以貽謀後。来俾有繩纘。予素重公平昔行願非小，今此盛舉，真菩薩心，信所茟之。</p>
<p style="margin-left:10em">賜進士出身，前監察御史，中順大夫，大理少卿吴興楊復㤗之撰</p>
</div>
<div class='div-other'><a id='mulu11' />
<p class='h2'>雙溪化城接待寺記</p><p style="margin-left:0em;text-indent:2em">徑山天下苐一禅剎，窈深修阻，高人逹士之所輻湊，余每恨無因至焉。去年春，奉詔祈澤山間，佛日禅師宣公獲知今承相魯國公居是山七年矣，忻然領予裴徊周覽。雲山重複，草木蓊薆，悅可人意。而又棟宇宏麗，器物潔齊，為之昭愕加歎。彼息心淨住，何為得此哉？乃言曰：「重跰而来者，窮其日力，食息無所。吾又扵雙谿之上築室百間，濟其所不及。皇帝甞錫『化城』二大字，因創重屋，尊而閣之。殿寢門廂庖廩湢浴靡不備。」願得識其寔，亟命箯輿並㳺，至則有遇，其言無不及也。余遂言扵師曰：「吾儒之道，食無求飽，居無求安，敏扵事，謹扵言，就有道而正焉。釋迦氏初至雪山，勞其筋骨，餓其體膚，既勤且勩，不減吾儒也。今為僧者，不耕而穫，拱坐得食，随寓随足，又為之菱舎，使朝不及餐扵此乎榖，夕不及宿扵此乎館，将翱将翔不至半塗而廢，得無過扵安且飽乎？夫登山者将為道謀乎？将為安飽乎？苟志扵道，則居不必安，食不必飽，孜孜求之。求之不得，不敢少怠。意會神契，斯有得矣。師謂何如？」師曰：「此吾考室之意也。能不媿此室，則在其人。」吁！彼能識師意歟？既畢力营繕，遠近信敬，翕然樂施。師又自裒其槖，合緍市田千畝為無[書-曰+皿]供，扵是化城之居可久以大，而師所以待其徒之意始愜，不可不識也。師名可宣，吾蜀嘉㝎許氏子，別峰印公、橘洲曇公之弟。曇又其同氣也。禅印詩曇，有之似之，上雅聞其名，用錫佛日之號。奎畫蜫耀，草木生榮，年餘七十，甞手書《華厳》䓁經庋藏茲山，又築窣覩波扵後，當相與為不朽云。</p>
<p style="margin-left:10em">嘉㝎丙子季夏月吉，朝奉郎守軍器監兼侍左郎官眉山楊汝明記并書</p>
</div></div>
<p class='juan'>徑山集上</p>
</div><!-- end of div[@id='body'] -->
</body></html>