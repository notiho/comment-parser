<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>徑山集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu103' />
<p class='juan'>徑山集下</p><p class="byline">前徑山興聖萬壽禅寺住持金華宗淨集</p>
<div class='div-other'><a id='mulu104' />
<div class='div-other'><a id='mulu105' />
<p class='h2'>題徑山大覺禅影堂</p><p class="byline">張祐</p>
<div class="lg regular" style="margin-left:0em;"><div class='lg-row'>超然彼岸人　一逕謝微塵　見相即非相　觀身豈是身</div>
<div class='lg-row'>空門性未滅　舊里化猶新　謾指空中影　誰言影似真</div>
</div></div>
<div class='div-other'><a id='mulu106' />
<p class='h2'>寄澄慧大師</p><p class="byline">眉山蘇軾</p><p style="margin-left:0em;text-indent:0em;" class="lg-abnormal"><div class='lg-row'>我昔曾為徑山客　至今詩筆餘山色　師住此山三十年　妙語應須得山骨</div>
<div class='lg-row'>谿城六月水雲蒸　飛蚊猛捷如飛鷹</div>
<div class='lg-row'>羨師方丈氷雪泠　蘭膏不動長明燈</div>
<div class='lg-row'>山中故人知我至　爭来問訊今何似　為言百事不如人　兩眼尚能看細字</div>
</p></div>
<div class='div-other'><a id='mulu107' />
<p class='h2'>逰徑山寺</p><p style="margin-left:0em;text-indent:0em;" class="lg-abnormal"><div class='lg-row'>眾峰来自天目山　勢若駿馬奔平川　中途勒破千里足　金鞍玉鐙相囬旋</div>
<div class='lg-row'>人言山住水亦住　下有萬古蛟龍淵</div>
<div class='lg-row'>道人天眼識五氣　結茅宴坐荒山巔</div>
<div class='lg-row'>精誠貫山石為裂　天女下試顏如蓮　寒窓暖足来朴楃　夜鉢咒水䧏蜿蜒</div>
<div class='lg-row'>雪眉老人来扣門　願為弟子長叅禅</div>
<div class='lg-row'>迩来廢興三百載　奔走吳㑹輸金錢</div>
<div class='lg-row'>飛樓湧殿壓山破　朝鍾暮鼓驚龍眠</div>
<div class='lg-row'>晴空偶見浮海蜃　落日下数投村鳶　有生共䖏覆載內　擾擾膏火同烹煎</div>
<div class='lg-row'>近来愈覺世路隘　每到寬䖏若安便</div>
<div class='lg-row'>嗟予老矣百事廢　卻尋舊學心芒然</div>
<div class='lg-row'>問龍乞水歸洗眼　欲看細字銷殘年</div>
</p></div>
<div class='div-other'><a id='mulu108' />
<p class='h2'>再逰徑山寺</p><p style="margin-left:0em;text-indent:0em;" class="lg-abnormal"><div class='lg-row'>老人登山汗如濯　到山困睡呼不覺　覺来五皷日三竿　始信孤雲天一握</div>
<div class='lg-row'>平生未省步難險　兩足貫曾行犖确</div>
<div class='lg-row'>含暉亭上望滄溟　凌霄峰頭抱南嶽</div>
<div class='lg-row'>自愛絲杉青絲亂　誰見玉芝紅玉琢　白雲何事任来往　明月長懸無晦朔</div>
<div class='lg-row'>塚上雞鳴猶憶欽　山前舞鳳遙徴璞</div>
<div class='lg-row'>雪窓馴兎元不死　烟嶺孤猿苦難捉</div>
<div class='lg-row'>從来白足傲死生　不怕黃巾把刀槊</div>
<div class='lg-row'>榻上雙痕凛然在　劒頭一吷誰能角　嗟我昏頑晚聞道　與世齟齬空多學</div>
<div class='lg-row'>靈水先除眼界花　清詩為洗心源濁</div>
<div class='lg-row'>騷人屡欲遙競病　禅老但喜聞剥啄</div>
<div class='lg-row'>此生更得幾囬来　從今有暇無辭数</div>
</p></div>
<div class='div-other'><a id='mulu109' />
<p class='h2'>凌霄菴</p><p class="byline">石湖范至能</p>
<div class="lg regular" style="margin-left:0em;"><div class='lg-row'>峰頭非塵寰　一舎誰所茇　軒眉玉霄近　挼指沙界豁</div>
<div class='lg-row'>萬山紛累塊　眾水渺聚沫　来雲觸石迴　去鳥墯烟波</div>
<div class='lg-row'>向無超俗緣　茲路詎可越　偕行木上座　同我證觧脫</div>
</div></div>
<div class='div-other'><a id='mulu110' />
<p class='h2'>傾盖亭</p><p style="margin-left:0em;text-indent:0em;" class="lg-abnormal"><div class='lg-row'>萬山離立翠雲幢　嫋嫋移聞晚炊香　山下行人塵撲面　誰知世界有清凉</div>
</p></div>
<div class='div-other'><a id='mulu111' />
<p class='h2'>題徑山寺樓</p>
<div class="lg regular" style="margin-left:0em;"><div class='lg-row'>落日蒼范水　捫星縹緲樓　神光来燭夜　壽木不知秋</div>
<div class='lg-row'>海內五峰秀　天涯雙徑㳺　愛山吾欲住　哀病[女*剌]乗流</div>
</div></div>
<div class='div-other'><a id='mulu112' />
<p class='h2'>題徑山寺</p><p class="byline">釋仲靈嵩</p>
<div class="lg regular" style="margin-left:0em;"><div class='lg-row'>翠拔群山外　連天勢未休　雲迷飛烏道　兩出古龍湫</div>
<div class='lg-row'>僧在深雲㝎　香和杳靄浮　人間逰不到　壹殿自清秋</div>
</div></div>
<div class='div-other'><a id='mulu113' />
<p class='h2'>哭徑山塗毒禅師</p><p class="byline">陸放翁務觀</p><p style="margin-left:0em;text-indent:0em;" class="lg-abnormal"><div class='lg-row'>岌岌龍門萬衲傾　翩翩隻履又西行　塵侵白拂䋲牀泠　露滴音松卵塔成</div>
<div class='lg-row'>遙想再来非四入　尚應相見話三生</div>
<div class='lg-row'>放翁夙欠修行力　未免人間愴別情</div>
</p></div>
<div class='div-other'><a id='mulu114' />
<p class='h2'>送僧上徑山東　妙喜老子</p><p class="byline">釋空東山</p><p style="margin-left:0em;text-indent:0em;" class="lg-abnormal"><div class='lg-row'>大士昨来聞出世　阿師今日又登途　杖頭倘有開田地　寄我山頭一紙書</div>
</p><p style="margin-left:0em;text-indent:0em;" class="lg-abnormal"><div class='lg-row'>半幅全封一字無　莫嫌者也及之乎　還将昔日芭蕉語　寫作王公十道符</div>
</p></div>
<div class='div-other'><a id='mulu115' />
<p class='h2'>徑山天開圗畫</p><p class="byline">釋肇淮海</p>
<div class="lg regular" style="margin-left:0em;"><div class='lg-row'>幽澗瀉泠泠　千峰叠翠屏　曉雲開混沌　遠水接滄溟</div>
<div class='lg-row'>松影捶禅榻　苔衣上淨瓶　塵中夣不到　爭欲買丹青</div>
</div></div>
<div class='div-other'><a id='mulu116' />
<p class='h2'>徑山冬日</p>
<div class="lg regular" style="margin-left:0em;"><div class='lg-row'>東西兩徑幽　歲晚得周㳺　壑雪隂存在　溪雲涷不浮</div>
<div class='lg-row'>鳥驚樵斧重　猿挂樹枝柔　怕有梅花發　因行到水頭</div>
</div></div>
<div class='div-other'><a id='mulu117' />
<p class='h2'>徑山寺三題<span class='note-inline'>(<span class='corr'>喝</span>石巌　菖蒲田　樹王)</span></p><p style="margin-left:0em;text-indent:0em;" class="lg-abnormal"><div class='lg-row'>皓首来迎宴坐師　山靈易地致俱胝　要知弘法囬天力　但看精誠裂石時</div>
<div class='lg-row'>一徑蘚苔春寂寞　斷崖文字雨淋漓</div>
<div class='lg-row'>徘徊想象登雲[皮-(〡/又)+(王/匆)]　風撼松杉萬壑悲</div>
</p><p style="margin-left:0em;text-indent:0em;" class="lg-abnormal"><div class='lg-row'>一從神武挂冠纓　便入千峰適性情　已向耆英逃姓字　肯因楊柳作歌行</div>
<div class='lg-row'>石田水冷菖蒲莭　茅屋雲深薜荔榮</div>
<div class='lg-row'>白髮山僧知此意　時時来聽野泉聲</div>
</p><p style="margin-left:0em;text-indent:0em;" class="lg-abnormal"><div class='lg-row'>翠絲縝密赤心存　膚奏陵風溜雨皴　直莭向時曾遇上　微荄率土莫非臣</div>
<div class='lg-row'>輪囷古栢空生蜀　偃蹇寒松栢仕秦</div>
<div class='lg-row'>瀑布青山堪帶礪　森森同見萬年春</div>
</p></div>
<div class='div-other'><a id='mulu118' />
<p class='h2'>上淛翁和尚</p><p style="margin-left:0em;text-indent:0em;" class="lg-abnormal"><div class='lg-row'>凌霄峰頂極高寒　中有高人把釣竿　萬里江湖未歸客　滿天風雨獨凭欄</div>
<div class='lg-row'>醫和世遇肱三折　慈氏門開指一弹</div>
<div class='lg-row'>管領梅花春有意　免教囬首望長安</div>
</p></div>
<div class='div-other'><a id='mulu119' />
<p class='h2'>送見心上人之徑山</p><p class="byline">虞伯生集</p><p style="margin-left:0em;text-indent:0em;" class="lg-abnormal"><div class='lg-row'>臺山驀直勿歧差　雙徑峰前路不賖　若有劒光衝北斗　更愁㠶影落誰家</div>
<div class='lg-row'>曲江水暖花千樹　古道秋高月一槎</div>
<div class='lg-row'>記取題詩相送[皮-(〡/又)+(王/匆)]　鷺鷥和雪立蘆花</div>
</p></div>
<div class='div-other'><a id='mulu120' />
<p class='h2'>題徑山（二首）</p><p class="byline">釋端元叟</p><p style="margin-left:0em;text-indent:0em;" class="lg-abnormal"><div class='lg-row'>昔人弘法動天庭　此地因垂万古名　龍抱雨雲歸洞府　鵬摶山島壮江城</div>
<div class='lg-row'>先秋每覺岩風泠　未曉常觀海日明</div>
<div class='lg-row'>玉局詩鐫舊貞石　至今苔蘚不曾生</div>
</p>
<div class="lg regular" style="margin-left:0em;"><div class='lg-row'>曲曲湾湾水　重重叠叠山　水流雙徑畔　山在半天間</div>
<div class='lg-row'>九夏凉偏甚　三春暖尚慳　龍潭因作寺　今古共躋攀</div>
</div></div>
<div class='div-other'><a id='mulu121' />
<p class='h2'>送愠蔵主省徑山元叟和尚</p><p class="byline">釋砥平石</p><p style="margin-left:0em;text-indent:0em;" class="lg-abnormal"><div class='lg-row'>山頭老漢八十一　如此東南大法城　雙鬢又添新歲白　片言能使古風清</div>
<div class='lg-row'>為人不用擊虎術　養子寧忘䑛犢情</div>
<div class='lg-row'>明月堂前坐深夜　餘光分得到長庚</div>
</p></div>
<div class='div-other'><a id='mulu122' />
<p class='h2'>次韻象原懷徑山</p><p class="byline">釋仁行中</p><p style="margin-left:0em;text-indent:0em;" class="lg-abnormal"><div class='lg-row'>蒼蒼喬木五峰<span class='corr'>齊</span>　十載江湖<span class='corr'>憶</span>舊棲　丘壑芝蘭香霧上　金銀樓閣彩雲低</div>
<div class='lg-row'>秋風悵望遼天鶴　夜雨悲源塚上雞</div>
<div class='lg-row'>但得間身各安徤　㑹尋石壁洒新題</div>
</p></div>
<div class='div-other'><a id='mulu123' />
<p class='h2'>曉晴流止亭看山下眠雲</p><p class="byline">釋泐季潭</p><p style="margin-left:0em;text-indent:0em;" class="lg-abnormal"><div class='lg-row'>非烟非霧曉濛濛　萬象都歸一氣中　深似海時初歇雨　白扵綿[皮-(〡/又)+(王/匆)]不随風</div>
<div class='lg-row'>得間漸有還山意　偃卧寧無澤物㓛</div>
<div class='lg-row'>亭際老僧来倚檻　只疑下界頓成空</div>
</p></div>
<div class='div-other'><a id='mulu124' />
<p class='h2'>宿徑山娑羅林（二首）</p><p class="byline">釋銘古鼎</p>
<div class="lg regular" style="margin-left:0em;"><div class='lg-row'>高齋宿層巒　無眠振衣起　歷歷夜方峭　婉婉情自羙</div>
<div class='lg-row'>濃露濯桂花　清香襲庭几　林曠鳴籟隱　空淨停雲徙</div>
<div class='lg-row'>萬事坐若遺　靜極到天理　舉目注秋江　凉月薄如水</div>
</div><p style="margin-left:0em;text-indent:0em;" class="lg-abnormal"><div class='lg-row'>閒<span class='corr'>宵</span>散積<span class='corr'>抱</span>　淡然得心妙　蛩泠暗響流　燈靜寒光掉</div>
<div class='lg-row'>星河<span class='corr'>累</span>明滅　崖溜落淵奧</div>
<div class='lg-row'>林風来朋朋　吹我形影吊　浩歌弄夢月　高樓入清照</div>
</p></div>
<div class='div-other'><a id='mulu125' />
<p class='h2'>堆珠峰<span class='note-inline'>(一名鉢盂峰)</span></p>
<div class="lg regular" style="margin-left:0em;"><div class='lg-row'>天勢下凌霄　坐使萬壑趋　元氣結巒岫　狀此大寳珠</div>
<div class='lg-row'>忍殿護釋梵　鼓鍾殷入區</div>
</div></div>
<div class='div-other'><a id='mulu126' />
<p class='h2'>大人峰<span class='note-inline'>(一名天顯峰)</span></p>
<div class="lg regular" style="margin-left:0em;"><div class='lg-row'>五髻上雲雨　鎮踞何春容　具此大人相　題為大人峰</div>
<div class='lg-row'>偉哉天地間　萬象同擴充</div>
</div></div>
<div class='div-other'><a id='mulu127' />
<p class='h2'>鵬<span class='corr'>搏</span>峰</p>
<div class="lg regular" style="margin-left:0em;"><div class='lg-row'>峰勢来大鵬　鼓此垂天翼　培風夲無待　適兹造化力</div>
<div class='lg-row'>何須問天池　在在六月息</div>
</div></div>
<div class='div-other'><a id='mulu128' />
<p class='h2'>宴坐峰</p>
<div class="lg regular" style="margin-left:0em;"><div class='lg-row'>杉松太古色　不例春與冬　道人此宴坐　一念萬刼融</div>
<div class='lg-row'>不特座燈五　䒭了諸法空</div>
</div></div>
<div class='div-other'><a id='mulu129' />
<p class='h2'>朝陽峰</p>
<div class="lg regular" style="margin-left:0em;"><div class='lg-row'>二儀開幽漠　日月臨下土　萬物麗高明　此峰正當午</div>
<div class='lg-row'>堂堂大坐人　兩眼空寰宇</div>
</div><p style="margin-left:2em">山中五峰傳之久矣，然指者不一。今訂其是，去其非，因各賦一詩，庶来者不待問而知也。時至正庚寅十月，徑山祖銘書。</p>
</div>
<div class='div-other'><a id='mulu130' />
<p class='h2'>寄徑山古鼎和尚</p><p class="byline">歐陽圭齋</p><p style="margin-left:0em;text-indent:0em;" class="lg-abnormal"><div class='lg-row'>上人能舉龍文鼎　坐斷凌霄苐一關　湖上別来圎鏡話　相應照我鬢毛班</div>
</p><p style="margin-left:2em">圭齋以福建廉使任滿，赴召過杭，訪古鼎扵中竺，臨別古鼎送至西湖之上。圭齋云：「此別未卜㑹期。」古鼎云：「大圎鏡中未甞與公相別也。」圭齋喜。無何，古鼎遷徑山，圭齋故寄以偈。</p>
</div>
<div class='div-other'><a id='mulu131' />
<p class='h2'>次韻寄徑山以中和尚</p><p class="byline">釋聲九臯</p><p style="margin-left:0em;text-indent:0em;" class="lg-abnormal"><div class='lg-row'>山川樓觀総丘墟　雙徑還成化佛居　四海重脩輿地志　群龍仍護梵天書</div>
<div class='lg-row'>野猿俱茟詩成後　玉女焚香㝎起餘</div>
<div class='lg-row'>大覺昔成天子詔　觧知山體夲如如</div>
</p><p style="margin-left:0em;text-indent:0em;" class="lg-abnormal"><div class='lg-row'>東南地上絕尊榮　國一重来更有情　一院秋風蘆蔔老　滿山風雨苾蒭生</div>
<div class='lg-row'>他方弟子来傳法　上國公卿[書-曰+皿]慕名</div>
<div class='lg-row'>繞繞花雲圍晏坐　予生自媿老于行</div>
</p></div>
<div class='div-other'><a id='mulu132' />
<p class='h2'>次韻賀象原禅師遷徑塢</p><p class="byline">釋及以中</p><p style="margin-left:0em;text-indent:0em;" class="lg-abnormal"><div class='lg-row'>萬仞龍門奏凱歸　山頭魚躍井塵飛　生機透脫空諸有　妙用縱橫顯眾微</div>
<div class='lg-row'>四海叢林師望重　三台人物曉星稀</div>
<div class='lg-row'>祖翁塔所能延老　擬辦遮寒布衲衣</div>
</p></div>
<div class='div-other'><a id='mulu133' />
<p class='h2'>月江和尚壽象讃</p><p class="byline">雲隱曇讃</p><p style="margin-left:0em;text-indent:0em;" class="lg-abnormal"><div class='lg-row'>神㝎氣冲　言雄貌偉　擊拂一下　大海絕流　咳唾一聲　須彌粉碎</div>
<div class='lg-row'>衲子師模　佛祖骨髄</div>
<div class='lg-row'>文淵閣下　道動天顏　喝石巌前　名尊地位　夫是之謂正菴和尚之的傳　妙喜七葉之華裔也</div>
</p></div>
<div class='div-other'><a id='mulu134' />
<p class='h2'>琇公禅師新命住持徑山禅寺無以為贈故賦是詩以駕之情見乎辭也</p><p class="byline">少師姚廣孝</p><p style="margin-left:0em;text-indent:0em;" class="lg-abnormal"><div class='lg-row'>徑山主帝非公誰　山靈但恨公来遲　今年中　旺氣囬　公忽自至逢其時</div>
<div class='lg-row'>凌霄峰頭日杲杲　喝石岩畔風披披</div>
<div class='lg-row'>陞堂提唱苐一義　緇白圍繞如春熈</div>
<div class='lg-row'>當年國一心為喜　冝與諸老相追随　諸天散花無路入　老龍献供伸須眉</div>
<div class='lg-row'>碁盤石剥舊苔蘚　洗硯池發清漣漪</div>
<div class='lg-row'>僧殘屋老固非昔　入門尚見窮然碑</div>
<div class='lg-row'>坐看檀越施金粟　飛樓湧殿重維持</div>
<div class='lg-row'>嗟余老病不出戶　終日兀坐如蹲鴟　安得乗雲到山頂　援茟載和蘇公詩</div>
</p></div>
<div class='div-other'><a id='mulu135' />
<p class='h2'>長偈一首送印無相還徑山重盖國一祖師塔院兼蕳海印老叔和尚一笑</p><p class="byline">釋泐季潭</p><p style="margin-left:0em;text-indent:0em;" class="lg-abnormal"><div class='lg-row'>来無所從　信脚踏斷槎枒峰　去無所至　一口吸[書-曰+皿]龍淵水</div>
<div class='lg-row'>不来不去又如何　機先勘破迦葉波</div>
<div class='lg-row'>須彌卓　海水立　木童拍　石女歌　道人夲来無所住　一種平懷仍舊去</div>
<div class='lg-row'>喝石巌前架樓閣　井底蓬塵話重舉</div>
<div class='lg-row'>有為法與無為法　體用全彰無不別</div>
<div class='lg-row'>國一高風天下聞　徑塢禅叢冠吳越　昔我峰頭継席時　忍見祖塔何歌危</div>
<div class='lg-row'>道人不日還舊觀　森羅萬象同掀眉</div>
<div class='lg-row'>方丈老人今碩匠　雲月溪山遠相望</div>
<div class='lg-row'>不學江西馬[竺-二+欺]箕　千里令人寄圎相</div>
</p></div>
<div class='div-other'><a id='mulu136' />
<p class='h2'>寄徑山南石禅師</p><p style="margin-left:0em;text-indent:0em;" class="lg-abnormal"><div class='lg-row'>徑塢荒凉正下秋　老師砥住兀中流　一新門戶龍神喜　何事忽忽即退休</div>
</p><p style="margin-left:0em;text-indent:0em;" class="lg-abnormal"><div class='lg-row'>竹箆放下便抽身　妙喜菴頭去結隣　山上鯉魚打[跳-兆+孛]跳　誰知井底輥蓬塵</div>
</p><p style="margin-left:0em;text-indent:0em;" class="lg-abnormal"><div class='lg-row'>凌霄退席皷三撾　去住渾同眼底花　何日到京重叙舊　慇懃意不在香茶</div>
</p></div>
<div class='div-other'><a id='mulu137' />
<p class='h2'>送月江淨禅師住持徑山序</p><p style="margin-left:0em;text-indent:2em">自古沙門雖息欲歸扵無為，而好與賢士大夫㳺，何也？盖其人乃世之頴敏慤愿者，假浮屠之形以為高，託文章之流以為勝，如道安扵鑿齒，慧遠扵元亮，道林扵居易，文暢扵退之、宗元。彼尊竺土之法，此服先王之教，二者冝其不相為侔，然常與其進而不追其往，豈非以彼墨名而儒行哉？月江淨禅師<span class='corr'>頎</span>身偉貌，德夲宿植，覺由性禀，以真乗法印叅儒典並用，默而能融，辨而不肆，所著詩文皆有足觀，尤以接物利生為己任。総司聞其賢，公舉授徑山住持。夫徑山天下首剎，唐代<span class='corr'>宗</span>朝國一欽禅師為開山苐一祖，得其傳為大慧杲，杲傳佛照光，光傳妙峰善，善傳蔵叟珎，珎傳元叟端，端傳靈隱幻隱明，明傳正菴誾淨。師乃正菴法子也。往時翰林侍講王公時彥在祕閣纂修，少師姚公寔総其事，二公論及東南名僧，淨師亦居其一。師推悟理而信，故扵孔氏之學習而不懈，釋氏之教行而不怠，雖小戒律如踐青折萌，盥手泛席之数，未甞放心，是固異夫縱誕譎亂假託之所為者焉。觀少師姚公所撰〈重修記〉、春坊大學士曾公〈靈徴記〉，則淨師之歷軄㓛行，賢士大夫之敬禮推許徙可見矣。況徑山與竺乾鷲嶺鼎峙角立，淨師又得正菴嫡傳，方今朝廷清明，裒崇釋道，而淨師躡空驅錫，舎筏振塵扵五髻凌霄之間，說法度人，脫去穢累，行道化凢，超詣覺路，與起少林、妙喜之家世，以檀重扵十載之後，此香火緣也。予雖非退之、宗元文章之流可以増高益勝，然有鄉曲難忘之情，故其行樂為致辭，以告于慕道風、重文雅好事者云。</p>
<p style="margin-left:10em">洪熈元年乙巳春三月十有七日丁<span class='corr'>亥</span>國子司業金華貝秦書</p>
</div>
<div class='div-other'><a id='mulu138' />
<p class='h2'>月江和尚陞住徑山、京都宗剎䟽</p><p class="byline">四明溥洽</p><p style="margin-left:0em;text-indent:2em">國朝新開㤗運，佛法重光；教省載整宗綱，師承唯謹。矧徑塢為五山之首，而掄村得萬指之雄，操勵修能，賁光嚴席。徑山堂上月江和尚，質貌魁特，襟度豁如，證果初登。借我邦人作善知識。泠泉分座，人天眼目，表率叢林。早承天詔，寵荣獨運。霜毫透發，蘸乾太液池水，現出優曇鉢華。既不動舌，轉大法輪；乃出無心，感多靈瑞。疇咨極品，旌貴竒才。妙喜法道再隆，寂照家聲不墜。登凌霄，挹鷲嶺，瞻光彩扵父子之間；敷至賾，演乗翊，<span class='corr'>翊</span>至治扵堯、舜之上。</p>
</div>
<div class='div-other'><a id='mulu139' />
<p class='h2'>京剎江湖</p><p class="byline">㑹稽唯寔</p><p style="margin-left:0em;text-indent:2em">國一開堂，雙徑為鳳麟之靈囿；妙喜據室，四方稱龍象之法筵。惟視古以猶今，在得時而行道。顧兹盛舉，允副輿情。徑山堂上月江和<span class='corr'>尚</span>，德重珠璣，煇聮奎璧。偉姿<span class='corr'>豐</span>麗，浩氣衝扵斗牛；道韻孔昭，羙譽播扵湖海。屡應名藍之聘，久觀上國之光，冝接物以利生，何礙入廛而垂手？共訝凌霄獨步，謾誇光嶽蜚英。圭齋別古鼎扵西湖，語留圎鏡；大覺辭仁廟扵北闕，事見遺書。煌煌吾道有光，凛凛宗綱不墜。継前賢之芳躅，示後學之清䂓。拱聽佳音，永堅夙好。</p>
</div>
<div class='div-other'><a id='mulu140' />
<p class='h2'>方外</p><p class="byline">翰林侍講匡山余鼎</p><p style="margin-left:0em;text-indent:2em">陶令入遠公之社，事見西江大顛接韓子之㳺話。行南海雖抑揚，必行其志，然出[皮-(〡/又)+(王/匆)]各得其冝，契道相忘，堅盟既久。徑山堂上月江和尚，機鋒圎妙，氣宇和平。東魯書西来意，咸究其源；雪山草滄海珠，寔増其價。蜚佳聲扵闕下，霑寵渥扵天中。飽飡禅院之煙霞，深味儒林之風月。丹山儀鳳，赤岸良駒。黃太史秉志叅禅，先機獨露；張商英存心護法，斯道大彰。尚願留衣，毋忘展笑。</p>

<p class='juan'>徑山集下</p></div></div>
<div class='div-w'><a id='mulu141' /><p style="margin-left:0em;text-indent:2em">本山比丘正璠，乃呆菴十一世孫也。緣覩是集殘毀将泯，惜其無以聞見後賢，遂率徒性澄、孫海舟、德容、圎慶、明、智逹各各囬施衣資，謹刻流通。所兾閱者不動脚頭，已覧一山三石怪；未譚舌底，早知雙徑五峰寒。悟是相非相，即如来清淨法身；斯観不観，證當<span class='corr'>入</span>㳺戲三昧。㓛德無邊，咸歸實相。</p>
<p style="margin-left:10em">萬曆七年歲次己卯端陽日，沙門識</p>
</div>
</div><!-- end of div[@id='body'] -->
</body></html>