<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大慧普覺禪師普說</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu20' />大慧普覺禪師普說二</p><p class="byline">參學道先錄</p>
<div class='div-other'><a id='mulu21' />
<p class='h2'>師住明州育王山入院當晚普說</p><p>僧問一棒一喝賓主歷然大用現前請師一接師云千鈞之弩不為鼷鼠而發機進云學人到這裏便領禪師話去也師云你作麼生會進云一棒一條痕一摑一掌血師云自領出去進云教學人如何湊泊師云也無湊泊也無如何進云禪師豈無方便師云亦無禪師亦無方便進云只如德山入門便棒此理如何師云亦無德山棒亦無此理進云臨濟入門便喝又作麼生師云亦無臨濟喝亦無作麼生進云育王門下如何施設師云亦不見有育王座上亦不曾說法進云爭奈起伊尹於莘野不亦宜乎師云道甚麼進云見童子於互鄉與其進也師云你更念看進云一等共攀仙桂樹又折蟾宮第一枝師云那箇是第一枝進云和尚手中拂子[跳-兆+孛]跳上三十三天師云脫空謾語得人憎進云謝師答話師云且莫詐明頭僧禮拜。</p>
<p>師乃云一問一答且要血脉不斷有底只管念將去及乎師家本分答他又理會不得正如不解使船底人各自撐向一邊去彼此無利益適來禪客問得却較些子今夜與諸人舉一兩則問話底樣子僧問靈雲混沌未分時如何答云露柱懷胎僧云分後如何答云猶如片雲點大清看他作家見作家自然箭鋒相柱又問只如太清還受點也無靈雲不對古人識法者懼若是如今杜撰禪和便道長老被我問得口啞這僧既領略這話又問恁麼則含生不來也又不對此兩箇不答最毒害更過如一棒一喝又問直得純清絕點時如何答曰猶是真常流注僧云如何是真常流注答曰似鏡長明僧云向上更有事也無答曰有僧云如何是向上事答曰打破鏡來相見圓悟先師曾拈云如今討箇似鏡長明底早是難得何況打破鏡來相見宗師家直向頂[寧*頁]上提起教人易見這箇方始是問話又梁山觀和尚會下有箇園頭參得禪眾中多有不信者一日有僧去撩撥他要其露消息乃問園頭何不出來問堂頭一兩則話結緣曰我除是不出問若出須教箇老漢下禪牀立地在及梁山上堂果然出問家賦難防時如何山云識得後不為冤曰識得後如何山云遞向無生國裏曰莫便是他安身立命處也無山云死水不藏龍曰如何是活水裏龍山云興波不作浪曰忽遇傾湫倒嶽來時如何梁果然從法座上走下來把住云闍梨莫教濕却老僧袈裟角他且不是計較來因甚鬪湊得恰好將知悟底人與悟底人相見自然縱奪可觀此是洞下因緣不可臨濟下不得舉如今諸方各宗其宗各師其師各父其父各子其子況不信有妙悟謂悟是建立如斯見解欲到諸佛大解脫境界不亦遠乎所以山僧力排此輩謂之斷佛慧命千佛出世不通懺悔非是生滅他且要救取未學之弊又有箇法一長老如今住長蘆妄說隻履西歸話狐魅學者這般惡口穢談吾輩嫌不用底渠自以為奇特枯骨有甚麼汁又謂晦堂退院後方理會得此話這箇欺誣亡沒尤更<span class='corr'>尀</span>耐晦堂若果爾豈非二十年立僧住院是說脫空瞞人比擬建立門庭不知連祖翁一時壞了若是真實有妙悟底人論甚五家宗派會則事同一家不會則萬別千差既要出來擔荷佛祖重任須具大丈夫志氣始得且道是誰不見洛浦久為臨濟侍者也學得一喝用事一日有箇座主問臨濟曰有人在三乘十二分教明得有人在三乘十二分教明不得未審是同是別臨濟未及答渠便攙行奪市云這裏是甚所在說同說別濟便下座又似肯他又似掘坑埋他少頃却問適來這僧作麼生浦便喝濟又休去浦行數步濟却問你喝老僧那浦云是被臨濟拽拄杖便打趕出乃云好箇赤梢鯉魚不知向誰家虀甕裏淹殺浦遂徑往來山更不問主人直去主山上卓庵夾山得知乃修書遺僧持往浦接得便坐却再展手索僧無對浦打出云歸舉似和尚僧回舉似夾山山云這僧若看書三日內必來若不看此人救不得不知書中道甚底浦開書果是來夾山預令人伺其出便焚其居浦更不回頭奇哉成佛作祖還這般性懆漢若是今時禪和子被燒却庵且思量我包袱裏有多少衣鉢抄錄得有多少玄言妙句討箇似洛浦略不經意往往難得既見夾山更不禮拜當面叉手而立山云雞宿鳳巢素非同類出去浦云自遠趍風乞師一接山云目前無闍梨此間無老僧浦便喝幸自好了却被夾山念一道真言一禁禁住云住住且莫草草怱怱雲月是同溪山各異截斷天下人舌頭即不無闍梨爭教無舌人解語浦低頭思量被夾山拽拄杖便打因此服膺數載遂為夾山之嗣後來住山示眾云末後一句始到牢關坐斷要津不通凡聖欲知上流之士不將佛祖見解貼在額頭上如靈龜負圖自取喪身之兆又道任從天下樂欣欣我獨不肯大法既明便解打開自家庫藏運出自<span class='corr'>己</span>家財何嘗守繫驢橛謂這箇語有偏正那箇語不觸諱臈月三十日將那一轉語敵他生死若是冊子上念得底師承學解底總用不著棒打石人頭剝剝論實事山僧十三歲方發蒙上學只得十三日便去出家既而落髮早知有此事雖在村院裏常要買諸家語錄看雖理會未得然便喜雲門睦州說話汝等諸人未得箇入頭須得箇入頭既得箇入頭不得辜負老僧又云今時人明明向道尚自不會豈況蓋覆將來僧問如何是展演之言曰量才補職如何是不展演之言曰伏惟尚享因此便出去行脚到處尋訪知識雲門曹洞溈仰臨濟以至三界唯心萬法唯識都理會來所至處纔兩遍入室早是相契然終是疑情不破參來參去因泐潭準和尚圓寂山僧時在侍旁因往荊州請塔銘於張無盡相公一見便相喜他是真實悟底人我把學得底對他說也只<span class='corr'>眨</span>得眼因問曰某甲如此說禪相公以謂如何曰賢見處甚好準老門庭如此正如生獅子相似乃以實告之曰不敢瞞相公亦不敢自瞞某甲未在公曰若爾須見川勤始得遂徑往京師天寧參佛果和尚竊自念言且辨一年工夫參這老子若依前似諸方印可我我即作無禪論不信有禪宗也不若去弘持一經一論不失為佛法中人纔掛搭得四十二日忽張康國夫人入寺設齋請老和尚陞座因舉僧問雲門如何是諸佛出身處雲門云東山水上行蓋山僧曾參見一老宿過此話來老宿問東山水上行你如何會答云東山水上行眾中謂之作得主不受人回換明日又問依前如此答任你千變萬化我只管東山水上行舉話時又要大瞠眼來顧謂之舉不顧即差互不妨會得好過得這一節了却問意旨如何這裏又要一轉語後數日忽然道得老宿又問東山水上行意旨如何答云脚跟不點地老宿深肯曰此語蓋天蓋地與老僧在先師處下底語一般被他教壞半信半疑所以道大疑之下必有大悟圓悟先師曰若是天寧即不然或有人問如何是諸佛出身處只對他道熏風自南來殿閣生微涼向這裏忽然打破漆桶去却礙膺之物如斬一結亂絲一斬一時斷始信世界上真箇有禪自此不疑佛不疑祖不疑天下老和尚舌頭方知祖師道法法本來法無法無非法何於一法中有法有不法元來正抓著我痒處從此便發願以自家所證所悟處布施一切人一條黑漆竹篦佛來也打祖來也打將父母所生口抖擻氣力說與諸人莫將作容易只恐更過三五年死去無人為你說却思量我在當念無常殺鬼念念不停百歲光陰只在一剎那快著精彩一剎那悟去不被生死輪轉所以真淨和尚道佛法至妙無之但未至於妙則互有長短苟至於妙則悟心之人如實知自心究竟本來成佛如實自在如實安樂如實解脫如實清淨而日用惟用自心自心變化把得便用莫問是非擬心思量<span class='corr'>已</span>不是也不擬心一一天真一一明妙一一如蓮花不著水所以迷自心故作眾生悟自心故成佛而眾生即佛佛即眾生由迷悟故有彼此也如今學者多不信此心不悟自心不得自心明妙受用不得自心安樂解脫心外妄有禪道妄立奇特妄生取捨縱修行皆落外道二乘禪寂斷見境界真淨之說正為破今時誑妄說法之流謂佛法可以傳授這箇奇特玄妙我只傳你切勿教張三李四知玄你七代先靈昔有僧問趙列如何是玄中玄州云你玄來多少時僧云玄來久矣州云賴遇老僧洎合玄殺這屢生子先師嘗謂趙州禪只在口唇皮邊誠哉是言州云我這裏易見難識諸方難見易識有一秀才問佛不違眾生之願是否州云是曰就和尚覓手中拄杖得否州云君子不奪人所好曰我非君子州云我亦非佛問如何是道州云在墻外曰我不聞這箇道州云你問甚麼道曰大道州云大道通長安有周員外者來相見州云從甚處來曰非來非去却作禪祇對正如去蘇東坡面前說文章相似且賞伊膽大州云你不是老鵶飛來飛去所謂易見難識向甚麼處捉摸他教中道如以手掌撮摩虗空秪益自勞虗空云何隨汝執捉非但從上諸佛諸祖如是官使直閣判府敷文亦如是簽判節推亦如是縣丞司法亦如是光孝法姪禪師亦如是現前大眾亦如是妙喜亦如是畢竟如何如是如是便下座。</p>
</div>
<div class='div-other'><a id='mulu22' />
<p class='h2'>姜機宜請普說</p><p>僧問王常侍問臨濟這一堂僧還看經否濟云不看經曰還坐禪否濟云不坐禪曰既不看經又不坐禪却作甚麼濟云總教他成佛去此理如何師云師子一滴乳進云恁麼則天生釋迦自然彌勒師云刀山劒樹進云金屑雖貴落眼成翳還有衲僧巴鼻也無師云作麼生無進云如是則今日一問偶爾成文師云將錯就錯進云金屑雖貴亦無虗設底道理師云川僧自來沒頭腦進云臨濟不犯鋒鋩總教成佛未審和尚如何師云我這裏無如何進云却開許多鋪席作甚麼師云亦無許多鋪席進云莫瞞人好師微笑。</p>
<p>師乃云尋牛須訪跡學道訪無心跡在牛還在無心道易尋這箇不是世間土木瓦石無知無覺底無心若得這箇無心不被物之所轉不被生死之所遷流不被佛法之所染污故曰勿謂無心云是道無心猶隔一重關此語正為破你無知無覺土木瓦石休去歇去古廟香爐去一條白練去冷啾啾地去底無心修行人惟恐失方便纔失方便則錯認古人方便語作實法會了所以道見人須棄敲門物得路仍忘堠子名從上諸佛諸祖所說之法無非是箇道理何以故釋迦老子說三百六十餘會教滿龍宮法周沙界末後臨般涅槃因甚麼只三四句便潑撒了道始從鹿野苑終至跋提河於是二中間未嘗說一字只這便是忘却堠子名棄却敲門物也豈不見香巖在百丈會中問一答十問十答百却到溈山山云吾不問汝平生學解及策子經卷上記得者汝未出父母胞胎未辨東西時道將一句來香嚴忙然無對若是今時杜撰差排底往往以不作聲默然無言處為父母未生時事又謂纔開口便落今時莫錯會好切忌向無言無說處垜根此處賺人當時香嚴既不能抵對乃白溈山曰願知尚為某甲說山曰吾說得是吾見解於汝何益乎嚴遂歸堂遍檢所集諸方語句無一言可將酬對乃自歎曰此生不學佛法也只得這箇力且作箇長行粥飯僧直往南陽覩忠國師遺迹遂憩止焉一日因山中芟除草木以瓦礫擊竹作聲廓然省悟乃述頌曰一擊忘所知更不自修治動容揚古路不墮悄然機處處無蹤跡聲色外威儀諸方達道者咸言上上機山僧昔年曾與佛性道話及此因謂佛性曰香嚴此頌美則美矣然未免繁詞若據某只消一擊忘所知便了佛性大以為然却謂山僧曰五祖師翁頌狗子無佛性話曰趙州露刃劒寒霜光焰焰更擬問如何分身為兩段亦只消趙州露刃劒足矣也剩了下面三句山僧亦以為然學道人若會得趙州露刃劒便會得一擊忘所知自然到真實無心處昔有僧問忠國師如何用心即得成佛曰無心可用即得成佛山僧愛這般說話常常舉似諸人要你著眼腦所謂著眼腦却不是教你瞠眉恕眼去領略他只要心孔開智眼明直拔到無心境界又問既是無心阿誰成佛曰無心自成佛成佛亦無心又問既若無心誰能住世說許多教迹曰說教迹亦無心又問無心應無說也曰上座即今說底便是無說不是離說別覓無說也好大眾所謂善說法要分明向你道若離說底別覓無說則打作兩橛落斷常之見世諦流布也又問說法既無心行欲亦無心得否諸人要識金剛圈栗棘蓬只這是却不是這僧透國師金剛圈吞國師栗棘蓬倒是國師透他金剛圈吞他栗棘蓬這僧意謂一切無心時世人現行貪欲瞋恚癡五欲八風如何喚作無心得你看國師弄得活便道無心即無欲好箇無心即無欲又問既是無心即成佛和尚即今成佛否曰心尚無阿誰成佛又問既無可成即得佛用否曰我心尚無用從何有又問既無可修萬法都無莫落斷見否曰本來無見阿誰道斷又問本來無見莫落空否曰無空可落又問有可墮否曰空既是無墮從何立又問能所俱無有人持刀來取命為是有為是無曰是無又問既是無還有痛否曰痛亦無又問痛既無死當生何道曰亦無死亦無生亦無道又問既恁麼自在飢寒所逼若為即是曰飢時喫飯寒時著衣又問既有飢寒還是有心<span class='corr'>曰</span>汝言有心作何體段遂依實供通云無體段曰既知飢寒無體段本來何曾有心這僧於此如睡夢覺如蓮花開若不是這般大爐韛如何烹煉得大根器人彼既丈夫我寧不爾無常迅速生死事大既是撥草瞻風尋訪知識要了此一段大事因緣須是快著精彩然亦不得太急如調琴之法絃急則聲促絃緩則曲不成如鷄抱卵要須煖氣相接第一要識方便若不然者不免認驢鞍撟作阿爺下頷錯認定盤星又不要去宗師口頭取辨有底是宗師說東便去東邊討說西便去西邊討殊不知悟得活祖師意底人如獅子王遊戲自在正在這裏咆哮驀地飜身一擲東西南北初無定度不是強為法體本來如是不見釋迦老子問阿難曰一切眾生從無始來種種顛倒業種自然如惡叉聚諸修行人不能得成無上菩提乃至別成聲聞緣覺及成外道諸天魔王及魔眷屬皆由不知二種根本錯亂修習猶如煑沙欲成嘉饌縱經塵劫終不能得云何二種一者無始生死根本則汝今者用攀緣心為自性者那箇是生死根本為眾生認攀緣心為自性由此流浪生死這箇亦是錯認方便二者無始菩提涅槃元清淨體則汝今者識真元明能生諸緣緣所遺者由諸眾生遺此本明雖終日行而不自覺枉入諸趣因甚麼枉入諸趣為眾生不知緣從本明上起這箇是緊要處却因循緣遺棄本明所以雖終日行而不自覺此亦錯認方便也由是昧却本地風光迷却本來面目不知都是借路經過云何借路譬如有人問四明路向甚處去即應之曰從寶幢市去前面有五里牌彼人一見便行可也若執亭堠為四眀是錯認方便也又如以物擊門門開則棄物若執物為門亦錯認方便也所以華嚴會上善財童子到毗盧遮那莊嚴藏大樓閣前舉體投地從地而起作是念言此大樓閣是解空無相無願者之所住處是一切法無分別者之所住處是以一劫入一切劫以一切劫入一劫而不壞其相者之所住處是以一佛入一切佛以一切佛入一佛而不壞其相者之所住處如是讚歎樓閣無慮數千言因甚麼未曾入去時先知樓閣中有如是殊勝之事將知未入時事即是裏面事然後見彌勒菩薩從別處來善財見<span class='corr'>已</span>而白之言大聖我<span class='corr'>已</span>先發阿耨多羅三藐三菩提心而未知菩薩云何學菩薩行云何修菩薩道一切如來授尊者記一生當得阿耨多羅三藐三菩提又讚歎得不奈何了乃白言惟願大聖開樓閣門令我得入時彌勒菩薩前詣樓閣彈指出聲其門即開命善財入善財心喜入<span class='corr'>已</span>還閉乃至於樓閣中見無量無邊不可思議自在境界然後彌勒菩薩入樓閣中又彈指一聲告善財言善男子起法性如是此是菩薩知諸法智因緣聚集所見之相如幻如夢如影如像悉不成就爾時善財聞彈指聲從三昧起問彌勒菩薩曰此莊嚴事何處去耶曰從來處去又問從何處來曰從菩薩智慧神力而來依菩薩智慧神力而住無有去處亦無住處非寂非常遠離一切以是觀之從上諸聖何曾以實法與人要識善財所證法門便是香嚴一聞擊竹聲豁然契悟一悟便忘其所證蓋楞嚴所謂入流亡所者也是以觀音菩薩初於聞中入流亡所所入既寂動靜二相了然不生如是乃至生滅既滅寂滅現前如今學道人多是得箇動相滅却坐在靜處由此寂滅不能現前既不現前則心外有法坐在鬼窟裏不能轉動且道從上祖師那箇得寂滅現前不見馬大師開法江西時讓和尚謂眾曰道一為眾說法總不見持箇消息來遂遣一僧去云待伊上堂你但問作麼生伊道底言語記將來僧去一如所教回謂讓曰馬師道自從胡亂後三十年不少鹽醬讓然之若不是寂滅現前安得這箇消息又雲門問洞山近離甚處山云查渡又問夏在甚處曰湖南報慈又問幾時離彼曰八月二十五門云放汝三頓棒山聞是語一夜不安自言我一一實頭祇對不知有甚麼過大丈夫須去決擇至眀日問昨日蒙和尚放某三頓棒未審過在甚麼處門云飯袋子江西湖南便恁麼商量山於言下大悟見月忘指既悟了別無言說便低頭禮拜門云你見甚麼了便禮拜若是今時禪和子問他道你見甚麼了便禮拜定道見和尚道江西湖南便恁麼商量若恁麼還同未悟時還同眼見鬼依舊只在髑髏情識裏既禮拜起却念一道真言某甲從今日去向十字街頭不蓄一粒米不種一莖菜接待往來一箇箇與伊卸却炙脂帽子脫却鶻臭布衫教伊洒洒落落去門曰身如椰子大開恁麼大口這箇豈不是寂滅現前山僧參禪十七年茶裏飯裏喜時怒時靜時亂時未嘗間斷一旦因薰風自南來殿閣生微涼忽然悟道雖然悟了只是寂滅不能現前為坐在悟處圓悟先師曰可惜你死了不能得活不疑言句是為大病不見道懸崖撒手自肯承當絕後再甦欺君不得須信有這箇道理乃舉有句無句如藤倚樹纔開口便云不是一日與客同在方丈藥石次山僧忘却舉筯先師曰這漢參黃楊木禪倒縮了也因問白見說和尚當時在五祖處曾問此話不知如何答先師不肯道又問曰和尚當時不可在僻處問須對大眾問也先師乃曰我問有句無句如藤倚樹時如何祖云描也描不成畫也畫不就忽遇樹倒藤枯時如何祖云相隨來也山僧纔聞舉便理會得先師曰只恐你透因緣不得在遂連舉一絡索誵訛公案被我三轉兩轉截一箇如太平無事人得路便行更無滯礙先師曰如今方知道我不誤你也後數日因在侍傍忽話及勇和尚頌清淨行者不入涅槃破戒比丘不入地獄曰平生疎逸無拘撿酒肆茶坊信意遊漢地不收秦不管又騎驢子下楊州先師曰此頌極好老僧待作一頌要勝他底山僧云某亦待作一頌要勝和尚底當時便得意但未有語句忽聞窻外童子行過口裏道壁上安燈盞堂前置酒臺悶來喫三盞何處得愁來山僧曰只這是乃舉似先師先師大喜從此便浪濤狗踏翻橫說竪說更不疑天下老和尚舌頭蓋知得法源去處知得起倒處然亦未得大自在後因到虎丘閱華嚴經至菩薩住第八不動地即捨一切功用行得無功用法身口意業念務皆息住於報行譬如有人夢中見身墮在大河為欲渡故發大勇猛施大方便以大勇猛施方便故即便覺寤既覺寤<span class='corr'>已</span>所作皆息菩薩亦爾見眾生身在四流中為救度故發大勇猛起大精進以勇猛精進故至不動地既至此<span class='corr'>已</span>一切功用靡不皆息到這裏方始寂滅現前得大自在便解拈東作西指有為無說大脫空一似只今信口說將去盡從這裏得來始信禪無傳授可傳授者教乘文字先德語言而<span class='corr'>已</span>今夜普說本為施主請又為大眾咨聞入室這箇功德又勝似尋常應時應節所將上來舉揚般若若有一言半句契佛契祖並為右迪功即姜泳懺悔罪[億-音+(天*天)]莊嚴福慧這箇官人妙年極聰眀知有佛乘前此得徐少卿書極稱道謂士林中後來之秀喜寫佛經禮佛修懺中間以子弟之職修行少有間斷近日偶爾遺和切自疑不合退道心將非諸佛菩薩以惡境界而化我耶由是以金四星親付妙喜入育王山齋一千僧請陞座說法仍許供養真身舍利佛盤願所苦痊安起居輕利然後願盡法界眾生界悉脫苦輪俱證無上佛果善提說法之意如是而<span class='corr'>已</span>敢問大眾還有說不盡底也無若有却請明朝來方丈裏與黑蛇相見久立珍重。</p>
</div>
<div class='div-other'><a id='mulu23' />
<p class='h2'>方經略請普說</p><p>僧問和尚乘舟駕浪不動步而到家道端冒雪衝風急著脚幾乎走殺今日相逢無避處當機覿面合如何師云慤進云恩深轉無語也師云點進云直得通身手眼也駐脚不得師云僧堂佛殿從你脚跟下走過為甚麼却不知進云天知地知某甲今日敗闕師云蚊子上鐵牛無你下觜處進云任是達磨大師也須來和尚手中乞命師云達磨大師有甚麼過進云只為和尚出他一頭地師云人平不語水平不流進云某甲也車不橫推理無曲斷師云既然如是特地生風起浪作甚麼進云只見錐頭利不見鑿頭方師云也是雪上加霜進云洞眀佛祖大鉗鎚啟迪作家真爐韛師云蒸餅裏計汁進云好手手中誇好手紅心心裏中紅心有甚麼過師云育王退身有分進云某甲到這裏滿口嚼冰霜逢人說不得師云始終作家僧問承師有言蚊子上鐵牛無你下觜處當恁麼時請師答話師云我不答你這話進云和尚話墮也師云普進云相隨來也師云今年春氣早虫[采-木+(豕-一)]出頭來。</p>
<p>師乃云相隨來也在箇裏不相隨來也在箇裏恁麼不恁麼便恁麼承當得也只在箇裏如天普蓋似地普擎全放全收全殺全活可中有箇英靈漢聊聞舉著剔起便行有甚麼近傍處且道恁麼人到育王門下却向甚麼處安排若有安排處即辜負他若無安排處一任相隨來也<span class='note-inline'>(意詞不錄)</span>。</p>
<p>復云此是經略敷文今辰修設底意旨人家養子只要送終不知前報世中結得因緣有何差別二機宜遽爾傾逝然世間人從母腹中出來呱地<span class='corr'>一</span>聲時一生官職或善或惡或長或短便在這一聲中增些子不得減些子不得蓋是各自帶來底隨身家事若只有十年分便教你受用十年有百年分教你受用百年除是各各當人於日用中不棄嫌因果勇猛修行放下夢幻空花提起衲僧柱杖子則不被世間形相之所限量何以故這一件事不可思議佛眼也覰不見爾不見馬大師行脚到凌上隔江住庵至今謂之馬祖巖每日惟坐禪為務也不思量善亦不思量惡纔有思量便有出入既有出入即是生滅法既屬生滅即被鬼神覰見不知在彼多少時忽然一夕暴風急雨天眀出定來只見四面墻堵一新乃云老僧修行無力被鬼神窺覰便起離去山僧常愛東坡為文章到活處自然拈弄得活曾有詩其略曰馬駒一何疑豈墮山鬼計夜垣非助我謬敬欲其逝這箇正似今時破落院長老退草院了下面有一種依草附木底却不願得好人來住恐打破他窠窟苦哉苦哉佛法微矣東坡意謂山鬼不是好心要我起去信知道人行履處千聖莫能窺佛眼覰不見何故四聖六凡都在下面了蓋識得自<span class='corr'>己</span>本命元辰無始時來與太虗同壽這箇壽量如空無所依非世間壽量之比所以維摩經中寶積長者說偈讚佛下面云不著世間如蓮花常善入於空寂行達諸法相無障礙稽首如空無所依舊日張無盡相公讀到這裏不覺胸中如放下一塊石頭乃曰稽首如空無所依從前知解盡成非到這般田地佛之知見尚著不得何況更著得世間塵勞知見耶尚不見有出世間法何況更有世間法耶不見南泉住山三十年土地欲一見不能得一日忽然現身白院主曰我是當山土地三十年來未嘗得見堂頭和尚願院主為我作箇方便令我一見院主許之院主為誰即子湖和尚乃以鉢飯撒於廊廡之下泉見之願謂左右曰常住物乃爾狼藉土地忽然得見便禮拜眾中商量有底道元初南泉也不思善也不思惡也都無所思故土地不見後來不合起世間之念所以被鬼神覰破且喜沒交涉不是這箇道理此事以心意識學不得佛之知見深奧非凡情可測法華經云假使滿世間皆如舍利弗盡思共度量不能測佛智元來諸佛智慧不可以智知不可以識識無生無死無去無來此是一道清淨平等法門故曰無心能度生死海無心能到如來地不是世間土木瓦石無心此是活底無心若能如是修行如是證悟方知世間法便是出世間法所以經路敷文在在處處作大利益憂國愛民眾所共知非山野一人之論未嘗苛察姦蠹為之膽落這些道理與生俱生增一星不得減一星不得何以故蓋政事臨時安排不得便與不可以智知不可以識識道理一般今日得得入山為二機宜作大佛事山僧又不敢勸教他不要哭不得思量豈可壞世間相而求實相離世間法而求佛法古德不云乎入得世間出世無餘既是死却兒須著思量則箇何故知是幾生因緣得為父子一旦天奪其愛豈可不思量忽然死却爺也不思量不哭泣得麼如此則滅天性天性豈可滅耶所以要哭但哭思量但思量忽然哭到思愛盡處却返思量兒子在日常行好事孝順父母死去必不墮惡趣教中道若為人輕賤是人先世罪業應墮惡道以今世人輕賤故是人先世罪業則為消滅既是為子孝父母為臣忠於君為上愛其下為下敬其上却有甚罪過來定生勝處無疑因記得教中有一段因緣那吒太子析骨還父析肉還母把骨肉一時分析還父母了却那箇是那吒太子本身好箇話頭昔有僧問石門慈照云那吒太子析骨還父析肉還母未審那吒在甚麼處慈照驀呼上座僧應諾慈照曰那吒太子在甚麼處其僧大悟便掀倒禪牀慈照曰却來這裏使麤慥遂拽拄杖便打趕出却問首座適來打得這僧好麼云打得好慈照來打趕出諸人若知得那吒太子去處即知得石門落地處這僧掀倒禪床知恩方解報恩慈照和首座趕出這兩頓棒不妨分付著人雖然如是畢竟未知他落地處是以楞嚴會上釋迦老子謂阿難曰此大講堂洞開東方日輪升天則有明曜謂明亮時因日有明却把還了日輪中夜黑月雲霧晦冥則復昏暗謂昏暗時因黑月有昏時却把暗還了黑月戶牖之隙則復見通謂因戶牖之隙而復見通却把通還了戶牖墻宇之間則復觀壅謂因墻宇而見壅塞却把壅塞還了墻宇以至緣還分別頑虗還空鬱[土*孛]還塵清明還霽汝見八種見精明性當欲誰還諸可還者不干汝事不見汝本地風光本來面目不汝還者非汝而誰佛恁麼說有何遮掩因甚麼又說到這裏蓋為頓却一箇厖眉雪頂大導師在面前山僧行脚時天童和尚<span class='corr'>已</span>立僧了此是第一等當代尊宿且不是草書相瞞所以今日說話有分付處不是暗投若說得不是他解笑得你好敷文又是博極群書學通今古所以要聞般若結當當來世無上菩提因緣敷文妹蘇宜人又信向佛乘見說向前兩年看一大藏經有底在憂患中只了得眉頭皺唯他心地坦然如無一事每日只是古教照心諦味聖意既如是修行不可更與他說因果罪福得麼怕一大藏教裏面說得小在無常迅速生死事大百歲光陰一剎那過了忽然一念相應無古無今無凡無聖直下一刀兩段若得恁麼不被恩愛之所纏縛不被事物之所擾亂然此事人人本有箇箇天真也須是自急始得所以一千箇禪和子見山僧再出來住院相挨相拶一時來獻新又要來這裏探水則箇然妙喜這裏無可得探只是馬前廝撲你未入門時我早在你心肝五臟裏走七八遭了也前日鄭禹功以書來相勉不要教兄弟陪堂但可勘辨掛搭妙喜每笑諸方愛與學者廝禪末後師家多一句便是師家嬴得禪學者多一句便是學者嬴得禪這般惡口穢談山僧未嘗掛齒牙他既會了却更來這裏作甚便是釋迦老子來也須納兩碩米蓋晚年出來住院不得不然你來參我禪却倒教我討飯與你喫新婦騎驢阿家牽好顛倒人事既是陪錢來這裏相聚想無暇別處用心適來因舉那吒太子因緣有箇頌子舉似大眾骨肉都還父母了不知那箇是那吒一毛頭上翻身轉一一毛頭渾不差。</p>
</div>
<div class='div-other'><a id='mulu24' />
<p class='h2'>蘇宜人請普說</p><p>僧問和尚昨日打兩竹篦了因今日猶痛在師云只怕打著石獅子進云爭奈石獅子不知痛痒師云石獅子何故出頭來進云有我和尚在師云東山樹對西山樹進云恁麼則三門對佛殿廚庫對僧堂師云却是你相隨來也進云拳來踢去師云劄進云不審師云不消一劄。</p>
<p>僧問竹篦打著石獅子東海鯉魚為甚麼頭痛師云欲得不招無間業莫謗如來正法輪進云老和尚今夜開口見膽師云你因甚麼向石獅子著到進云左之右之總無回避處師云忽然回避得又向甚麼處垜根進云和尚退後退後師云雪峯道底雪峯道底進云伎倆俱盡師云人平不語水平不流進云只如雪峯道底意旨如何師云雪峯道底無意旨進云和尚言滿天下無口過行滿天下無怨惡師云且莫惡水潑人進云道端舌頭不曾出口師云前箭猶輕後箭深。</p>
<p>師乃云舌頭不出口天下人向這裏證明不得驀然道得一句三世諸佛六代祖師天下老和尚只得立地聽且道當人具甚麼眼便得恁麼奇特若識得渠面目方知行也如是住也如是坐也如是臥也如是如是之法亘古亘今一大藏教詮注不及三賢十聖看只有分有如是作略得如是自在因甚麼百姓日用而不知只為分明極翻令所得遲。</p>
<p>復云言無展事語不投機承言者喪滯句者迷可中有箇不承言不滯句直下如龍得水似虎靠山坐斷報化佛頭截斷生死兩路不妨是箇脫洒出格道流若未到這箇田地須是各各當人退步向脚跟下自推窮看窮來窮去窮得自家所推窮之心無所之到這裏老鼠入牛角便見倒斷也山僧昔年行脚到分寧兜率眾寮裏見有真淨和尚一紙墨蹟蘇子由黃魯直黃元明似聞都有題跋正說言無展事語不投機承言者喪滯句者迷這是洞山初和尚參見雲門因有一僧請益真淨云因甚麼見雲門底尊宿箇箇坐脫立亡真淨曰你要會麼為他方寸空勞勞地無佛法知見為礙所以出生入死得大自在洞山道言無展事謂言不可展事語不可投機承當言者喪真滯在句下時迷却自<span class='corr'>己</span>本地風光本來面目真淨因有四頌疏決此四件事你看他此四件事打一翻頌言無展事曰大用現前能展事春來何處不開花放伊痛棒參堂去四海當知共一家這箇便是換骨法為他得底人關捩子在裏頭轉把他言無展事一捩轉來便道言無不展事蓋洞山初見雲門門問近離甚處曰查渡又問夏在甚處曰湖南報慈又問幾時離彼曰八月二十五門云放你三頓棒洞山直得一夜不安自言我一一據實祇對却言放我三頓棒不知過在甚麼處次日却問雲門昨日蒙和尚放三頓棒未審某甲過在甚處門云飯袋子江西湖南便恁麼商量山於言下大悟便禮拜門云你見箇甚麼道理山云某甲從今日去向十字街頭不蓄一粉米不種一莖菜接待往來一箇箇與伊卸却炙脂帽子脫却鶻臭布衫教伊洒洒落落去門云身如椰子大開恁麼大口自此舌本瀾翻於法自在所以後來示眾有此四句真淨又頌語不投機謂語須要投機曰千差萬別解投機明眼宗師自在時北斗藏身雖有語出群消息少人知頌承言者喪曾有僧問雲門如何是學人自<span class='corr'>己</span>門云遊山翫水曰遊山翫水便承言自<span class='corr'>己</span>商量總不偏鶻臭布衫脫未得且隨風俗度流年頌滯句者迷曰滯句迷言是瞽聾參禪學道自無功悟來不費纖毫力火裏螂蟟吞大虫他悟得活祖師意雖是死蛇在他手裏便弄得活這箇却似舊時有人問六祖大師云弟子嘗覽涅槃經未曉常無常義願和尚慈悲略為宣說祖曰無常者即佛性也有常者即善惡一切諸法分別心也曰和尚所說大違經文也祖曰吾傳佛心印安敢違於佛經曰經說佛性是常和尚却言無常善惡諸法乃至菩提心皆是無常和尚却言是常此即相違令人轉加疑惑祖曰涅槃經吾昔者聽尼無盡藏讀誦一遍便為講說無一字一義不合經文乃至為汝終無二說六祖大意道若不生不滅是常義生死去來是無常義時盡大地無一人發真歸源盡十方世界是箇無孔鐵鎚修羅永作修羅餓鬼永作餓鬼畜生永作畜生無一人得動轉去我說無常正是佛說真常之道也我說常義正是佛說真無常義也所以道心迷法華轉心悟轉法華信知得底人道有不是世間窒礙之有道無不是世間虗豁之無道亦有亦無不在戲論道非有非無不在相違因甚麼如此法體本來如是不是祖師強差排所以佛稱一乘法界性說華嚴經不是表法如今不得活祖師意底人便關捩子不轉搊向東去也不覺搊向西去也不覺所以趙州和尚道未出家時被菩提使出家了使得菩提便是這箇道理也然箇事在各各當人分上不曾動著一毫毛教你推窮尋逐即是欺你看他前輩行住坐臥無不是為人處如今道不及古須假宗師端居丈室逐箇為他整頓馬祖百丈<span class='corr'>已</span>前無入室之說要識真箇入室麼尋常鐘鳴鼓響鵲噪鵶鳴盡是宣揚第一義諦今人既與古人不同宗師擊石火閃電光為他提持此事却把作禪會來這裏打葛藤不見馬祖一日與百丈行次祖指野鴨子問云是甚麼丈云鴨野子祖行三兩步却問適來向甚麼處去馬祖意謂適來問是甚麼時何不向這裏會取百丈却云飛過去被馬祖將他鼻頭一捏又作忍痛聲祖云何曾飛過又因此有省既省後便解為人隨馬祖歸去回到侍者寮坐忽然笑一餉少間喜極成悲又哭一餉有箇同事僧却去問馬祖云海侍者歸來笑了又哭不知有甚事祖曰你自去問他僧如教便去問海侍者你早朝笑適來因甚麼却哭又驀呼上座僧應諾你道笑即是哭即是便解騎賊馬趕賊隊借婆帔拜婆耳你道只有他一箇如此為復更有不見忠國師一日忽然喚一聲云侍者侍者應諾如是三喚侍者三度應諾國師曰將謂吾辜負汝誰知汝辜負吾侍者無對後來雲門大師道作麼生是國師辜負侍者處會得也是無端作麼生是侍者辜負國師處粉骨碎身未報得雪竇云無端無端僧問投子國師三喚侍者意旨如何子云抑逼人作甚麼雪竇云垜根漢僧問玄沙沙云却是侍者會雪竇云元來不會僧問興化化云一盲引眾盲雪竇云端的瞎惟有箇多口老和尚下得箇注脚好僧問趙州州云如人暗中書字字雖不成文彩<span class='corr'>已</span>彰雪竇便喝且道這一絡索是明得國師三喚侍者是明不得是有辜負是無辜負黃龍南禪師曾頌云國師三喚侍者打草只要蛇驚誰知㵎底青松下有千年茯苓好大眾明眼宗師提持此事為人痛的的地若會得國師三喚侍者話便會得瑞巖和尚常在方丈裏喚主人公自云諾惺惺著喏他時後日莫受人瞞又自云喏喏有一僧去見玄沙沙問近離甚處僧云台州瑞巖沙云瑞巖近日有何言句示徒僧乃舉瑞巖常自叫主人公諾惺惺著喏他時後日莫受人瞞喏喏沙云奇哉一等是弄精魂唯有瑞巖較些子却問上座來時和尚安樂否僧云<span class='corr'>已</span>遷化了沙云如今還叫得應麼僧無對沙以手搥胸云蒼天蒼天妙喜初行脚依附一尊宿在他處發蒙曾理會這話來別人不肯說今夜說與諸人我那時心裏主張道待他問而今還叫得應麼他<span class='corr'>已</span>死了但實頭祇對云叫得應不免他道箇蒼天蒼天便是無語也不免被他道箇蒼天蒼天開口也著合口也著忽然坐禪處省得元來被言語轉了便去尊宿處呈見解云某理會得主人公話了請和尚問他便作玄沙我作這僧他便問瑞巖安樂否某云<span class='corr'>已</span>遷化了又問而今還叫得應麼曰叫得應又問你試叫看我便叫杲上座諾惺惺著喏他時後日莫受人瞞喏喏我當時在那裏學順朱這老子也道我學順朱得是後來參得禪了返打一看好慚惶人真箇是弄精魂既不弄精魂却如何明得瑞巖喚主人公諾還會麼杲上座諾惺惺著喏他時後日莫受人瞞喏喏逢人不得錯舉下座。</p>
</div>
<div class='div-other'><a id='mulu25' />
<p class='h2'>告香普說</p><p>師云未有世界早有此性世界壞時此性不壞自從一見老僧後更不是別人只是一箇主人公當恁麼時切忌回頭轉腦回頭轉腦則失却了也趙州古佛直是吐心吐膽說向人只如未有世界時尚未有人此性却在甚麼處安頓因甚麼道世界未成時早有此性世界壞時此性不壞怕你不會隨後提起道自從一見老僧後更不是別人只是一箇主人公當恁麼時切忌回頭轉腦回頭轉腦則失却了也蓋回頭轉腦時是第二念所以要得不越一念便坐報化佛頭却到座主家依文本說要難你禪和子若是明眼衲僧自有出身之路眼若迷麻定被尺寸語縛殺何故座主家一尺還一尺一寸還一寸纔移易一絲毫便道你亂說趙州道未有世界先有此性謂世界因此性上有故曰三界唯心所現萬法惟識所變又道虗空大地咸是妙明真心中物教家却道先有世界後有此性主張先有此性底也要說得下落主張先有世界底也要說得下落說則不無須是識得主人公如今得失是非都不問你諸人只如未燒香未咨聞入室<span class='corr'>已</span>前是箇甚麼及乎禮拜起來坐立儼然賓主互換又是箇甚麼智者聊聞猛提取莫待天明失却雞無常迅速生死事大轉息便是來生若向這裏一念不生桶底剔脫萬年只是一念把自家無今無古底一念穿過萬年蓋此一念不屬今古不屬去來不屬聖凡不屬善惡昔六祖謂明上座曰汝但不思善不思惡一物不思正當恁麼時那箇是上座本來面目古人如將一百二十斤檐子一送送在你肩頭上纔接得便擔行一百二十里更不轉頭要擔荷此段大事須得這般有力量漢始得不見二祖大師本是箇座主他把三乘十二分教窮得釋迦老子骨出初祖達磨觀震旦有大乘根器得得來此土道我不立教乘文字直指人心見性成佛不假三無數劫便證阿耨多羅三藐三菩提此是難信之法須是大根器人方信得及所以不輕付授二祖去他面前堅立不動積雪過膝達磨曰諸佛妙道曠劫精勤豈可以小德小智輕心慢心欲求此事二祖遂以刀斷一臂置達磨前達磨曰斷臂吾前欲求何事二祖且不說求佛法只云我心未寧乞師安心達磨曰將心來與汝安二祖推窮過去現在未來心都不可得正似阿難被釋迦老子七處徵心末後認推者為心被世尊咄阿難此非汝心二祖知得這箇消息返推不安底心都無處所乃白達磨曰覓心了不可得達磨去萬仞懸崖上與一椎若是臨濟德山即這裏棒唱用事達磨只云與汝安心竟便當面瞞他此所謂醍醐毒藥一道而行二祖忽向瞞他處打破漆桶又三祖大師本是箇居士害白癩病來見二祖曰弟子久纏風恙請和尚為某甲懺罪二祖曰將罪來與汝懺居士也去五蘊十八界裏面推尋一上了云覓罪性了不可得二祖曰與汝懺罪竟居士亦打破漆桶元初達磨將一箇無文印子傳二祖二祖不動一絲毫傳三祖自此下面便變了元來不是變蓋人有差別法亦隨之人有許多伎倆宗師也入他伎倆裏提拔出來古人有問如何是佛答云即心是佛你若信得及直下即心是佛有何差別或者道這箇是為初機晚學底誰不理會得你道恁麼說底還夢見也未這裏論甚久參初學只要以悟為則所以宗師為人譬如獅子捉象亦全其力捉兔亦全其力有問未審全甚麼力曰不欺之力惡好箇不欺之力古人撥白露淨棒打石人頭嚗嚗論實事不將謎子教人摶你若十二時中專一般若上留心一念真實則念念真實古德不云乎謹白參玄人光陰莫虗度信知般若上無虗過底時節妙喜禪是金屎法未會時似金會了似屎蓋無佛法可傳授只與汝作箇證明底主宰而<span class='corr'>已</span>山僧恰恰參十七年未悟時滿肚是禪纔被[祝/土]著禪便出來大法明後方知不得力不是大安樂大解脫處來為先鋒去為殿後底不曾得一刀兩段如何硬休歇得近來諸方打板坐禪若要莊景即得我不信你坐得定往往聞恁麼道却謂妙喜不教人坐禪又是錯認何曾解方便我只要你行亦禪坐亦禪語默動靜體安然山僧有時夜裏睡纔覺便起來坐坐既久都無所思自謂諸佛境界只這是然不要把為極則不是放身命處況更言靜是根本悟是枝兼此處誤人諸方說靜了方悟我是悟了方靜不敢相瞞未悟時心識紛飛悟了方貼貼地兄弟既來這裏相聚各自打辨精神向自<span class='corr'>己</span>脚跟下窮究教徹去喚作竹篦即觸不喚作竹篦即背不得下語又不得無語你纔開口便是下語不作聲便是無語雖然如是豈可有問而無答這箇恰似福州人喫荔枝與你剝皮去却核了送在你口邊自是你不肯喫識取鈎頭意莫認定盤星趂老僧未死之前忽然打發一箇半箇真實諦當者續佛慧命此外無可言者第一莫要昏沉昏沉則坐在鬼窟裏又不得掉舉掉舉則業識忙忙所謂外息諸緣內心無喘心如墻壁可以入道如是則著意也不得志懷也不得不志懷不著意是箇甚麼喝一喝云喚作竹篦即觸不喚你竹篦即背下座。</p>
</div>
<div class='div-other'><a id='mulu26' />
<p class='h2'>錢承務同眾道友請普說</p><p>師云今日普說又與每日不同說法不投機盡是非時語蓋諸公為生死事大<span class='corr'>己</span>事未明要理會脚跟下生不知來處死不知去處底一著子若不明這一著子未免流浪生死汩沒愛河頭出頭沒無有了期所以祖師西來不立文字語言直指人心見性成佛多少省力近世為宗師者多是曲指人心說性成佛却把直指底消息一時壞了明明道教你見性成佛性却不能得見只管語言上作解會謂這箇是理上說事事上說理這箇又是體中有用用中有體不見雲門道體你屋裏老爺總是癡狂外邊走殊不知佛法不如此棒打石人頭嚗嚗論實事臈月三十日閻老子不取你口頭辨如今諸方各立門庭是非鋒起苦哉苦哉元初只是一箇達磨大師來此土甚處有許多門庭只緣後來學者理路多所以宗師家不奈何千差萬別曲施方便為你解粘去縛自此法出姦生癡人面前不得說夢豈可曹洞禪不許臨濟下會臨濟禪不許溈仰下為溈仰禪不許雲門下會雲門禪不許法眼下會這箇盡是熱大不緊山僧最是參禪底精五家宗派都理會來初行脚時曾參洞山微和尚二年之間曹洞宗旨被我一時參得又參泐潭準和尚其時會中有箇堅侍者久依揩和尚盡得洞下要領我當時道他是則是然裏面有些不是處如何見得不曾悟在若實有悟由不妨一時得受用其或未然只是箇傳言語漢不干他曹洞事況言悟是建立落在第二頭故不在說也又見一老宿共我商量洞山夏末示眾云初秋夏末兄弟東去西去直須向萬里無寸草處去此話既出一時下語皆不契洞山意有僧傳到石霜霜云何不道出門便是草洞山聞得深喜之云瀏陽有古佛出世老宿商量道此處綿密謂根蔕下事有事有理又喚作無中唱出洞山道直須向萬里無寸草處去是理上問這裏若答他語不活則死在一邊所以石霜就事上答云出門便是草要得血脉不斷又引僧問香嚴如何是道嚴云枯木裏龍吟僧云學人不會嚴云髑髏裏眼睛謂枯木却有龍吟髑髏却有眼睛亦是血脉不斷又道萬里無寸草處去是父母未生<span class='corr'>已</span>前威音那畔事你纔去這裏開口便落草又以口為門謂空劫<span class='corr'>已</span>前威音那畔事不容開口纔開口便是草也老宿舉此話偏問學者並無一人相契惟山僧當時點似他老宿大喜蓋不會底撞著不會底兩箇漆桶相磕直是好笑又舉生法師道敲空作響擊木無聲問山僧你如何會色空義更罪雲門不合以拄杖空中敲云阿耶阿耶又敲板頭問僧作聲麼僧云作聲門云這俗漢又敲板頭云喚甚麼作聲謂敲空作響擊木無聲只是一意雲門不合分作兩處此是即君子弟禪這裏且不要你打筋斗作脩羅勢進前退後都使不著須與我眉毛廝結據實理論山僧向他道某今日亦欲共和尚商量教是乃問老宿曰山河大地森羅萬象是空不空曰空燈籠露柱鼓響鐘鳴眼見耳聞者是空不空曰空和尚手中拂子是空不空曰空禪牀是空不空曰空一一取他口欵了却緩緩借他拂子擊禪牀云和尚敲空作響擊木無聲也老宿深肯自家也將謂是了後來因看跋陀三藏與生法師相見問法師尋常講甚麼經曰涅槃經問如何是涅槃曰涅而不生槃而不滅不生不滅故號涅槃又問如何是色空義曰眾微聚為色眾微無自性為空又問眾微未聚時是箇甚麼生公無語跋陀云觀公見解未出常流何得名喧宇宙拂袖便行其徒不憤遂攔住問我師講說不契色空義又不契三藏意未審三藏如何說色空義曰不道汝師不會但講得果上色空而不會因中色空耳其徒曰師意如何跋陀曰一微空故眾微空眾微空故一微空一微空中無眾微眾微空中無一微其徒便禮拜有箇汾陽和尚是山僧六世祖下得一轉語極好去生法師無語處代云你葛藤却返思前來老宿與我說許多葛藤何益於事一等是參禪箇般底賺誤後學不是小事山僧十七歲上便知有此事恰恰參十七年也曾作偈頌拈古代別無有不會忽然思量釋迦老子說寤寐常一返就<span class='corr'>己</span>推窮只今惺惺時佛所讚者戒定慧解脫知見一一依而行之以至三千威儀八萬細行性業遮業一一錙銖得分曉佛所呵者故不敢犯為甚麼一睡著時夢得金寶見一切如意之事心中喜夢見火焚水溺及為人所殺便怕怖慞惶驚覺來通身汗出當爾時心意識尚在只是睡著早爾不知下落況脫却殼漏子地水火風一時散了更作得主在日裏底與夜裏底分明作兩般如何敢開大口道我會禪會道要敵他生死又常自念禪是有耶是無耶若有我須參教徹去若無豈可傳燈錄上一千七百餘員尊宿盡是說脫空來逮到京師先贖一部清涼疏鈔收放衣單下却去見佛果和尚自謂且辨一年工夫參箇老子若依前似諸方印可我即作無禪論去也不若弘持一經一論不失為佛法中人既而到天寧掛搭只得四十一朝昏一日聞老和尚舉熏風自南來殿閣生微涼向這裏忽然打破漆桶自此日裏底與夜裏底更不著和會自然成一片方知萬里無寸草出門便是草敲空作響擊木無聲不是尋常議論雲門道這俗漢亦不亂分付譬如師子一滴乳迸散百斛驢乳又如隔窻看馬騎眨眼便蹉過何況主張空劫<span class='corr'>已</span>前威音那畔開口便落草無中唱有中和之類沒交涉也又記得興陽種瓜次明安入去問汝在此作甚麼陽云種瓜安云幾時熟曰只今紅爛也問幾時熟這裏便要拈出在面前所以云只今紅爛也安云揀熟底摘一枚來此處又要回互陽云摘則不辭未審甚麼人要喫安云不入園者曰不入園者還喫也無安示你還識此人否曰雖然不識不得不與此是悟底人與悟底人相見一問一答宛爾不同若不曾悟空把他言語來傳硬恁麼說偏正回互謂之全是全不是何以故悟則全是不悟則全不是不見溈山問仰山曰寂子你心識微細流注無來幾年耶仰山未即答却問和尚無來幾年其時溈山自是七十餘歲謂仰山曰老僧無來<span class='corr'>已</span>七年矣寂子何如仰山云慧寂正閙在以此觀之這裏使麤心說脫空相瞞得麼真有大力量始得一日問仰山曰寂子聲色外與吾相見山云誰求聲色溈山抵滯聲色如方木榻地仰山累下語皆不契末後云如兩鏡相照中間無像溈云我不知你早立像了也仰山曰慧寂拙祇對未審和尚當時在百丈師翁處如何下語溈山云我當時只道如百千明鏡鑒一像光影相照剎剎塵塵各不相借山禮拜且道誵訛在甚麼處仰山道如兩鏡相照中間無像却道他立像及至溈山吐露只道如百千明鏡鑒一像光影相照剎剎塵塵各不相借仰山便禮拜看來溈山也只是多得幾面鏡仰山不免將錯就錯到這裏傳與人不得拈出似人不得惟佛與佛乃能知之你若實到溈仰田地也似妙喜只今浪濤狗踏翻說將去更無疑滯萬里無寸草處去出門便是草敲空作響擊木無聲雲門道這俗漢百千明鏡鑒一像兩鏡相照於中無像諸佛菩薩畜生驢馬一弗穿却更無遺餘非是強為法如是故所以山僧發大誓願將平生所得之法布施一切人要汝諸人各各如此修行見性成佛有箇頌子舉似大眾截斷生死兩條路不住瞿曇解脫場却如遊子久為客豁然歸到舊家鄉。</p>
</div>
<div class='div-other'><a id='mulu27' />
<p class='h2'>烏智稱同諸道友請普說</p><p>僧問衲僧諸方留不住育王山裏遣不去五千增至十千情願典裩賣袴看來和尚頭腦也與道端底一般畢竟鼻孔有甚麼長處師云赤肐[骨*歷]地進云等閑纔拶著八面起清風師云雪峯道底進云未審赤肐[骨*歷]地與雪峯道底相去幾何師云剎竿頭上仰蓮心進云王老師可謂玲瓏八面自回合峭峻一方誰敢窺師云鐵蛇鑽不入進云也被學人鑽入了也師云裏頭事作麼生進云這裏是甚麼所在說裏說外師云且在外面。</p>
<p>僧問赤肐[骨*歷]地請和尚向裏許答話師舉拂子云是裏是外進云此猶是外邊底師云你試向裏面道看進云住住師云依前只在外邊僧禮拜。</p>
<p>師乃云若在裏許道得外面底總在裏頭若在外邊道得裏許底總在外邊如王寶劒誰敢當鋒擬犯鋒鋩喪身失命可中有箇衲僧向恁麼中不恁麼不恁麼中却恁麼裏許外邊攪成一塊如香象渡河徹底截流而過當恁麼時三世諸佛諸代祖師天下老和尚有眼覰不見有耳聽不聞且道他畢竟有甚麼長處內空外空內外空喝一喝云向下文長付在來日。</p>
<p>復云今日善女人烏智稱與諸道友知道育王有千二百禪和子在這裏學般若好事既在面前不可放過所以得得入山修設請山僧陞座舉揚般若懺悔罪[億-音+(天*天)]梵語懺摩此名懺過亦謂之斷相續心一懺永不復造一斷永不復續若懺了又造佛不容許縱懺不如莫造所以道罪從心起將心懺懺罪何如莫起心罪亡心滅兩俱空是即名為真懺悔罪性既滅了却是甚麼物便是般若經中道內空外空內外空空空大空勝義空乃至無性自性空空亦不可得故曰二十空門元不著一性如來體共同元來是這一性上本來清淨清淨心一明上面一箇佛字也著不得何故自性本清淨自性既清淨則無佛無眾生若更著箇佛字謂之淨邊垢雖云淨却是垢若得如是清淨便是釋迦老子也覰你不見山僧曾記得小說裏面載玄沙一件事玄沙本是漁者喚作謝三即每日隨其父採魚為活他心中固所不顧以其父故不得<span class='corr'>已</span>而為之忽然一日父失脚落深潭中他急<span class='corr'>忙</span>救之不及乃發願我當出家學無上道救拔我父自此便祝髮參見雪峯悟明心地剏大寶坊說法度人果如其願後來有一人死入冥間見一大獄其上榜曰玄沙之獄因問獄主云何是獄名為玄沙對曰南閻浮提福州有箇謝三即以父被溺不能救故有不孝之罪特設此獄以待其來又問彼來受罪何時可釋對曰一佛出世復移一獄無有盡時又問我聞玄沙去世久矣云何未至獄主云不知此人在生曾為何業曰某先祖識之他悟出世法度人無數獄主聞如是言以手加額須臾一陣風吹所謂地獄者忽然不見信知學般若功德有如是殊勝之事所以烏智稱得得發心自臨安來瞻禮真身舍利營<span class='corr'>辦</span>香齋作諸佛事要結無上菩提因緣此心一發如箭離弦無回互勢直至盡未來際一念殊勝功德何法不明何罪不滅何福不集乃至成佛永無退轉前世行好事所以今世生在富貴十善之家更須就上增修不得棄嫌因果故經云若人散亂心入於塔廟中一稱南無佛皆<span class='corr'>已</span>成佛道何況智稱與諸道伴同德同誠皈向佛道其功其德不可較量所以有箇頌子為作證明夙曾種得菩提種今世身生十善家今世更修來世福還如錦上再鋪花。</p>
</div>
<div class='div-other'><a id='mulu28' />
<p class='h2'>方敷文請普說</p><p>僧問寒山子來也和尚如何師云一雙孤雁博地高飛進云和尚前日恁麼道學人直是不甘師云今日甘也未進云說甚麼今日盡未來際亦未甘在師云寒山子[跳-兆+孛]跳入你鼻孔裏你因甚瞌睡進云若不得王老師幾乎蹉過師云為甚麼却甘進云可知禮也師云前言不副後語好與三十棒進云今日大似人天眾前有偏有黨師云倒地撮把沙進云又道不甘師云大好無偏無黨進云也知和尚腦後見腮莫與往來師云從來如此進云或遇向上人來時如何師云列在下風進云也未為分外師云你莫是向上人麼進云高著眼師云這下輩進云道則大殺道只是未親切師云這畜生進云下輩畜生相去多少師云一百來丈進云和尚休惡口師微笑師乃云下輩畜生相去不遠只在道端舌頭上若向舌頭上識得便能眼處作耳處佛事耳處作鼻處佛事鼻處作舌處佛事舌處作身處佛事身處作意處佛事於意界中作世出世間無量無邊廣大佛事直得三世諸佛諸代祖師古往今來一切知識目瞪口呿伏聽處分便恁麼會得三世諸佛舌頭即是道端舌頭道端舌頭即是三世諸佛舌頭六代祖師舌頭即是道端舌頭道端舌頭即是六代祖師舌頭天下老和尚舌頭即是道端舌頭道端舌頭即是天下老和尚舌頭忽若塞却眼耳鼻舌身意滅却色聲香味觸法道端又向甚處麼摸索道端應云只在這裏師便打云也不得放過。</p>
<p>復云教中道是法住法位世間相常住若了得這兩句世間法與出世間法一網打就何以故佛說一大藏教盡是隨眾生器量而說所以釋迦老子初於正覺山前覩明星現忽然悟道於所證處便見大地一切眾生與他同體平等乃云奇哉一切眾生具有如來智慧德相但以妄想執著而不證得謂我所證處與十方諸佛乃至含蠢蠕動一時同得同證以海印三昧向人人脚跟下一印印定更無纖毫以為透漏以是知諸佛菩薩法門廣大一證一切證一悟一切悟一了一切了一用一切用却到後來眾生根器狹劣所見亦微如人以針去窻上面劄得一箇窟籠兒自謂我這窟籠是不可思議廣大境界便要與人天為師將有所得心傳授與人若他處窟籠差大即以為非何故蓋不是他所見境界有箇小話正可喻這箇道理有一懶龍不樂行雨為龍王所怒遂走入井底藏身井蛙一見便問你是甚人曰我非人是海中龍也暫寄此避難耳因問其所以曰吾倦於行雨娑竭羅龍王將加苦楚故此來避蛙乃問聞說龍王宮殿廣大曰然海亦廣大曰然其蛙即於井之一角泅兩遭顧謂龍王曰龍宮大海得似這大否龍乃徐徐笑曰更大些子正似認一針孔為廣大境界此所謂迷中倍人唯有諸佛菩薩所證法門與一切人合故曰人人具足各各圓成只為凡夫根器差殊各自分疆列界如將虗空來截自局促於其間不信外面有無限量虗空是故名為可憐憫者不見首楞嚴曰空生大覺中如消一漚發有漏微塵國皆依空所生漚滅空本無況復諸三有常記得佛照老杲和尚說迷底人與底迷人說話固有限劑悟底人與悟底人說話更不著撈攘迷底人與悟底人便有差別悟底人對迷底人亦差別何故夏虫不可與語冰如今諸方不信有妙悟者返言悟是建立教中道如人以刀斷多羅木一斷永不復生正謂此也大般若經說謗法之報受地獄極苦世界壞時轉寄他界他界壞時展轉相寄此界成後復還而來既言悟是建立只恁麼教人堆堆坐硬差排教靜謂靜是根本悟是枝葉且從你說悟是枝葉枝葉豈不從根株上來豈有根株而無枝葉枝葉尚自不會更理會甚麼根株往年福州有箇長老粗有名聲也說向曾天游道悟是枝葉天游不信謂之曰若果爾豈非傳燈錄上許多尊宿盡瞞人一箇箇只說悟道何曾言違立來因問渠向來座下二二禪子却那裏去曰徑山參悟底禪去天游乃笑蓋他不曾悟所以始終不信這般底是地獄滓莫要信他古人一悟便了說甚麼枝葉根本來譬如真金不重為鑛此是佛說云何不信似此等輩臈月三十日死不得時如何為有殊勝境界在面前所以不能得命根斷不見道入荒田不揀信手拈來草觸目未嘗無臨機何不道妙喜別無長處只得這些枝葉便恁麼信口說將去了無疑滯若教我安排一箇字要上法座說生身入地獄幸自有面前一段光明烜赫却要去鬼窟裏討巖頭曰若以實法繫綴人士亦消不得妙喜這裏無蜜室傳授底禪亦不共學者低聲商量纔言低聲商量便是惡口我最是參禪底精溈仰下耽源授仰山九十六圓相以至洞下功勳五位偏正回互五王子之類都理會得待無事時從頭說與諸人昔在泐潭有箇堅侍者乃湛堂準和尚族弟為楷和尚侍者十餘年盡得其道我也共他理會來又洞山微和尚亦是芙蓉高弟此人即有悟門只是不合把許多家事來傳山僧參他兩年也曾燒頂煉臂發擔來被我一傳得了寫作一帋榜在僧堂前大丈夫參禪豈肯就宗師口邊喫野狐涎唾這箇盡是閻老子面前喫鐵棒底若一向理會古人言語這箇公案又如何那箇因緣又怎生山僧敢道他放屁何不去緊要處用工夫却不理會生從何處來死向甚麼處去且如問監寺今年幾歲曰四十八歲問他四十九年前從甚麼來曰不知好濟事自家本命元辰却不知既不知即是生大且做壽一百歲更問你百年後只今在此說法聽法底一段歷歷孤明却向甚麼處去曰不知既不知即是死大故曰無常迅速生死事大所以參禪學道只要拔生死根株教盡如今不信有悟門底病在於何蓋為拔生死根株不盡所以只在語言上作解會何故見得且如溈山問仰山云寂子今時人還假悟也無仰山曰悟則不無爭奈落在第二頭癡人面前不得說夢將謂是真箇仰山道悟則不無爭奈落在第二頭他自有出身路何故他是悟了底人方可恁麼說得所以溈山肯之曰如是如是這箇是鵝王擇乳素非鴨類如今人夢也未曾夢見也隨例說悟是第二頭悟是枝葉正是獅子咬人狂狗趂塊且從你說悟是第二頭只如溈山又道研窮至理以悟為則此語又如何消遣都來溈仰父子因甚麼作兩般說話你要信他落在第二頭即是信他以悟為則即是到這裏除非知有莫能知之恰似妙喜說禪知他前後說多少了今日恁麼說明日却不恁麼說為甚如此蓋於法自在所以變通在我也似方敷文與府判公尋常蒞事之際一切臨時有十分罪過者來到面前可作方便者與作方便從輕斷之若所犯雖輕而其情不可恕者與盡法而行何故縱奪在我不由別人所以道入得世間出世無餘禪和家若信決定有妙悟便來這裏參若信悟是枝葉却往別處參妙喜不瞞人這裏鄰峯有天童和尚是第一等宗師自家行脚時他<span class='corr'>已</span>立僧了又有出世高弟在這裏你但去問他若總道悟是枝葉我敢道他也是箇瞎漢兄弟家若曾在別處參得些子來底且放左助下若於古人言句中乃至一機一境上得些子底且放右肋下然後虗却心實頭理會第一不得將言語要來合我底何故我這裏無實法與人你如何合得我自無住處你如何尋得見參須實參悟須實悟若一絲毫聖凡情量不盡總落魔界今日府判計議洎方機宜常宣教蘇承務在此證明諸公俱是箇中人妙喜說得是也在他肚裏說得不是也在他肚裏便從今日說到盡未來際鈎鎻連環相續不斷為甚麼如此只得這些子連枝帶葉底氣力有箇頌子舉似大眾拔却生死根掃除諸妄想不用別求禪菩提苗自長。</p>
</div>
<div class='div-other'><a id='mulu29' />
<p class='h2'>方外道友請普說</p><p>師云學道先須有悟由還如曾鬪快龍舟雖然舊閣閑田地一度贏來方始休這箇是古人參禪底樣式信知學道之要須是悟入始得若無悟入處只恁麼死忔怚坐欲求靜決定了不得何故不見祖師道止動歸止止更彌動你若將心去止動則轉閙亂也唯要虗却心把生死二字貼在額頭上如欠人萬伯貫債相似晝三夜三茶裏飯裏行時住時坐時臥時與朋友相酬酢時靜時閙時舉箇話頭僧問趙州狗子還有佛性也無州云無只管去這裏看看來看去沒滋味餉間又有些歡喜處歡喜一上了又閙亂一上到恁麼時相將結交頭如老鼠入牛角便見倒斷也若半信半疑半進半退決定難入所以道此宗難得其妙切須子細用心且如何用心要你辨長遠身心與之廝崖驀地心花發明照十方剎故曰可中頓悟正因便是出塵階壍古人無枝葉一悟便徹底去不似近來諸方老宿有一般異解學者高些子師家不識他師家高些子學者亦不識譬如方木逗圓孔彼此沒交涉若是本分宗師為人無許多勞攘只貴一言之下便領略不見仰山常問僧近離甚處云離甚處又問來作甚麼云來禮拜和尚又問老僧何似一頭驢垂此語二十年無人道得唯有西塔光湧禪師識得這箇道理仰山亦如前問西塔云據某見處佛亦不似山云既不似却似箇甚麼西塔云若有所似何異於驢仰山深肯之這箇如人喫飯喫到飽足處自不著問人參禪須如此始得妙喜十七歲上便知有此事其時<span class='corr'>已</span>是發心參禪在受業院裏買一部傳燈錄讀來讀去至法眼開堂曰大眾立定主事覆云大眾<span class='corr'>已</span>簇法座前了法眼曰大眾却參真善知識又有頌云六街鍾鼓響鼕鼕即處鋪金世界中池長芰荷庭長栢更將何物演真宗因看這箇早是會得心性禪但未曾見宗師未知入室道理然自此便有箇趣向處又修山主道欲識本來心青山<span class='corr'>綠</span>水深不是身心境徒將聞見尋識得便識取不用更沉吟也理會得元初<span class='corr'>已</span>入得唯心法門後來却被揚眉瞬目底打作兩橛淈[泳-永+盾]不見了修山王說得多少分明渠却來難自家不是過得幾時元來他底不是我底是只如是柱不見柱非柱不見柱是非<span class='corr'>已</span>去了是非裏薦取當時幸自會得好却被他向我道這箇不在言語上可知是不在言語上却問他在那裏云在指處元來也只不是在何故有手且教你指無手又如何指信知邪師說法似是似非常記得張無盡說與某有箇清長老住雲巖承嗣佛印一日與無盡道話次無盡問諸方栢樹子話如何商量曰若理會得這箇便可罷參無盡問曰莫在栢樹子上麼曰有甚交涉又問莫在舉起處麼曰有甚交涉也不妨令人疑著及子細誥之渠云不在栢樹子上乃在顧視處謂之舉不顧即差互無盡大笑因此有頌云祖意西來事若何眼睛動處有誵訛不知夜半臺盤子得似庭前翠栢麼蜆子和尚夜半裏被人向帋錢堆裏一擒擒住問如何是祖師西來意云神前酒臺盤當恁麼時不可也道在顧視處後問無盡求語錄序無盡不諾却求黃魯直為之魯直為作去裏面譏之其略曰雲巖禪師飲古㵎之寒泉悟灌溪之劈箭這裏罵得極妙然用事隱而不覺僧問趙州古㵎寒泉時如何州云苦飲者如何州云死僧問灌溪如何是灌溪溪云劈箭急謂這漢著甚死急你看這般底必要開語錄取笑有識者何益於事如今諸方出這幾路不得有一種說心說性底以指燈籠露柱看上看下為極致這一路子猶是把纜放舡抱橋柱澡洗與教乘相近更有一種只在外邊走雖把心性為窟宅其實不曾踏著硬主張眼見也是心耳聞也是心輥來輥去與顧視底總不多爭又有一種舉了便會了謂之擊石火閃電光究得究不得未免喪身失命錯認古人方便作實法會了又有一種纔開口便不是教人死忔怚地坐謂之威音王那畔更那畔消息又有一種商量古人公案謂這箇下得甚麼語那箇合如何代別都不說悟門教人靜坐底故是不說悟門說心說性底也不說悟門主張顧視底也不說悟門擊石火閃電光底也不說悟門商量古今公案底也不說悟門却一時颺了悟門要求速効如斯等輩真可憐憫兄弟家既是<span class='corr'>己</span>事未明來就師家決擇須是以悟為則宗師本無實法與人只作得箇證明主宰而<span class='corr'>已</span>纔言有密室傳授謂此事莫教別人知決定是邪魔外道見解未說別人如真如和尚他是箇古佛據他拈提古人公案不在雪竇之下後來為見真點胸下無人却愛收拾禪子因此也不說悟門他自是大徹大悟底人却到下面幾箇早不相似了何以知之蓋山僧往年親見嗣其法者圓悟先師纔出川來便參真如當時會中有箇慶藏主曾參承大宗和尚來先師最親近之在他處理會雪竇頌古所以後來有許多擊節人多謂佛果和尚只是聰明記持由他肆意穿鑿殊不知無師承宗旨如何只恁麼胡亂說得後來因佛鑑以書責之云老兄幸自有直指底一著不當說雪竇為人先師遂<span class='corr'>己</span>慶在溈山雖僻地裏與先師入室其真實如不曾舉他立僧一日真如問先師你去慶藏主處入室否曰未曾真如云因甚不去他古今好先師曰某待都去禪頭處入室其時會中又有箇賢蓬頭却是悟底禪先師自此俱入其室又入得真如門戶真如劇稱道之一日問曰小勤你今年幾歲答曰二十四歲真如云更過二十四年後做箇沒量大人便授記他後來先師果然四十八上出世你道他不是古佛得麼只是有愛禪子之癖先師也畫得他頂相又得禪會子有從上諸聖一人傳一人子今既得善自護持之語先師深祕之一日慶與秀大師者將欲起離說與先師意欲偕往先師又愛且住溈山慶以小話譏之曰舊有一僧不奉戒律以罪到訟庭於法當杖危急之際忽告郡將曰念某曾參圓照禪師來蓋郡將是同參遂問曰以何為驗其僧遽出圓照真子呈之乃獲免慶曰而今傳得真子者縱沒用處等閑收取或可免棒先師尀耐他口觜不中又竊怪真如所謂禪會子者既言一人傳一人何得在我下者皆有之即時和真子一時燒了乃與慶秀俱出山同到黃龍見晦堂又往東林參照覺俱打不合自此相分先師往淮甸慶入京師秀隨之慶在惠林掛搭秀在法雲一日慶有疾秀不告假且以錢賂守門者往省問之慶曰法雲規繩嚴緊何緣得出秀以實告之慶用心不臧密遣人報圓通圓通不以秀不告為非是夜小參痛罵慶曰是何用心枉披法服彼拚出院而往問疾是不忘義也敢爾陰損之必當招惡報不數日慶果吐紅而終今日因施主請普說偶然及此雖似沒緊要然亦可為無識者之誡所以道法無二法妄自愛著信知世法佛法本無差別只為近世師家差別多學者亦差別如今差別底也放下不差別底也放下只理會狗子還有佛性也無云無這箇有甚麼差別趙州道諸方難見易識我這裏易見難識喚作竹篦即觸不喚作竹篦即背不得下語不得無語此豈不是易見難識這裏一千二百衲子箇箇做工夫亦妙喜晚年之幸譬如死在瘴鄉安有今日事更望兄弟各各努力向前窮究教徹去大家續佛慧命報佛深恩此外無可言者記得僧問雲門如何是諸佛出身處門云東山水上行先師道如何是諸佛出身處熏風自南來殿閣生微凉妙喜又却不然如何是諸佛出身處落霞與孤鶩齊飛秋水共長天一色。</p>
</div>
<div class='div-other'><a id='mulu30' />
<p class='h2'>快然居士請普說</p><p>師云法無定相建立由人若證得無定相之法則造次顛沛無非是當人安身立命處是故教中道非離真而立處立處即真如今諸方各立門戶把古人糟粕來摶量自謂我理會得多少公案又理會得諸家宗旨臘月三十日地水火風相將解散一點氣走上走下孤燈獨照時將那箇一轉語敵他生死如何不窮究自<span class='corr'>己</span>脚跟下生不知來處死不知去處底一段大事只管向外馳求枉勞心力若是理會古人公案且未說別底雪竇拈古百則頌古百則妙喜逐一理會來也下得語也說得行如圓悟和尚許多擊節他是向上拈提與了底人說便得若是入泥入水炙脂決灢禪依文解義老和尚却不會妙喜初行脚曾參一尊宿來喚作實印和尚寶印先參興教坦和尚也見雪竇後來法嗣琅瑘山僧在他處作侍者兩年每日商量公案如雲門示眾云十五日<span class='corr'>已</span>前不問汝十五日<span class='corr'>已</span>後道將一句來自代云日日是好日此是古本雲門語錄上面說是四月八日上堂因甚麼道十五日<span class='corr'>已</span>前不問汝謂初八在其中十五日<span class='corr'>已</span>後道將一句來自代云日日是好日謂何日不是佛降生時節雪竇頌曰去却一拈得七上下四維無等匹徐行踏斷流水聲縱觀寫出飛禽跡草茸茸煙冪冪空生巖畔花狼藉彈指堪悲舜若多莫動著動著三十棒謂去却一拈得七乃是八也世尊生下一手指天一手指地云天上天下唯我獨尊故曰上下四維無等匹徐行踏斷流水聲謂正當四方徐行七步時為你眾生故直饒流水聲也須踏斷縱觀寫出飛禽跡謂縱目觀四方時為眾生故幾乎寫出飛禽跡草茸茸煙漠漠謂幸自有如此境界一切現成須菩提不必巖中宴坐惹得天雨四花故曰空生巖畔花狼藉彈指堪悲舜若多舜若多是虗空神無身覺觸謂縱使得似舜若多神無身無影時正可悲可嘆所以後面道莫動著動著三十棒又商量雪竇舉僧問保福雪峯平生有何言句得似羚羊掛角時保福云我不可作雪峯弟子不得雪竇愛他底乃曰一千五百布衲唯保福較些子何故見得這僧致箇問頭不妨奇特謂縱你得似羚羊掛角時也只是言句纔有言句便落這僧圈䙡所以保福答他道我不可作雪峯弟子不得雪竇愛保福具眼識得這僧問端答這話有出身路有箇亨長老承嗣先師見自家注解得下落眉笑眼笑舊時眾中如此商量也將謂是及乎後來因熏風自南來殿閣生微涼忽然打破漆桶把來看干甚事好慚惶人信知此事決不在言語上唯證乃知難可測古來大有榜樣且道是誰豈不見甘贄行者一日往南泉設齋請首座施財座云財法二施等無差別檀波羅蜜具足圓滿行者曰這俗漢遂將䞋錢出去復入來請第二座施第二座亦如前云財法二施等無差別檀波羅蜜具足圓滿行者便行䞋這箇道理是怎生一等恁麼施財為甚肯箇不肯箇將知鵝王擇乳素非鴨類須是眼見始得山僧每愛佛眼和尚云教中有王子寶刀喻譬如王子庫內有一柄刀被人竊取去到處尋不見又不敢說恐人知得庫藏空虗他日有人獲此刀以納于王子其時大臣有智見而謂之曰且謾為汝收取我王庫內無如是刀以至眾盲摸象喻深山巖崖佛法望州亭烏石嶺相見事當親面而見之不在說也山僧所以收入正法眼藏這箇方始是宗師說話若是說心說性怕教乘中說得少在更要你說作甚參須實參悟須實悟兄弟既來這裏學道若曾在諸方得些子底不要拈出縱拈出亦使不著參禪本要心地安樂豈是爭人我勝負逞我能我解底事如近日所謂周無<span class='corr'>己</span>者也道曾見尊宿來參來參去却成狂了昨日來入室問他不是心不是佛不是物是箇甚麼便竪起拳頭口中胡說亂道更去地上[馬*展]禪若如此只應[馬*展]屎豬亦會了可憐這般底本是正因打頭不撞著好人中毒<span class='corr'>已</span>深卒醫不得餉間他却道都不知豈非天奪其魄鬼擘其口喚作邪毒入心如油入麫永取不出一似郭郎除了口中叫子便無可得道往往心裏道若不如此怎知我會禪有箇光師姑曾在成都參老和尚元無所得後來出蜀參成枯木時京師高太尉起妙惠寺請渠作長老住持要來蔣山受請老和尚謂之曰你去半山受請去這師姑也難容且來用探竿影草云惠光本在昭覺發明只是當時不曾與和尚說和尚竟不知惠光有得處先師笑曰你若不說我幾時得知宗師眼目如相體裁衣尺寸長短盡在他手裏兄弟家但著鞭莫患宗師不知你但看山僧前後有師僧參得禪底豈敢大驚小怪要來呈見解盡是我驗出來往年曾吉甫正問妙喜驗人所以對曰豈可說向人這些妙處父不可以傳子古來大宗師盡具這箇眼目未說別底如陳操尚書雖是箇俗官一日與客登樓次有數僧從樓下過客曰這箇總是衲僧書曰不是客曰何以知之書曰若不信待與驗過乃於樓上叫一聲上座僧轉頭書顧謂客曰不信道你看他只竊得睦州些子活計便解如此又問雲門儒書即不問上座三乘十二分教自有座主作麼生是衲僧行脚事且看雲門是作家杓柄便在手裏却問云尚書曾問幾人來曰只今問上座門云只今且置作麼生是教意曰黃卷赤軸門云這箇是文字言語作麼生是教意只這箇供過雲門了曰口欲談而詞喪心欲緣而慮忘門云口欲談而詞喪為對有言心欲緣而慮忘為對妄想作麼生是教意尚書無語門云見說尚書看法華經是否曰是門云經中道一切治生產業皆與實相不相違背且道非非想天有幾人退位書又無語門云且不得草草十經五論師僧拋却特入叢林十年二十年尚自不奈何尚書又爭得會書曰某甲罪過因甚前頭解恁麼驗人及見雲門乃爾負墮却不得道他不會豈不見道汝若立時我須坐汝若坐時我須立若也同坐同立二俱瞎漢所謂賓則始終賓主則始終主如今諸方盡是多一句底禪末後多一句便是我贏得且喜沒交涉所以快然居士得得來理會這一件事奉勸應是從前知解請一時放下直教四稜塌地日月浸久自然到無放下處敢問諸人只如無放下後作麼生良久云鼻孔依前搭上唇。</p>
</div>
<div class='div-other'><a id='mulu31' />
<p class='h2'>榮安撫請普說</p><p>僧問前念是凡後念是聖中間無住當恁麼時是甚麼人作證明師云你是道端進云恁麼則却成兩箇師云三箇也有進云只如分身千百億和尚又向甚麼處見他師云你是客作漢進云對面不相識千里却同風師云一任[跳-兆+孛]跳進云恁麼則和尚更與安名立字師云賊身<span class='corr'>已</span>露進云謝師證明師云龍頭蛇尾得人憎。</p>
<p>僧問一句當陽顯赫遍界<span class='corr'>已</span>絕羅籠不從諸佛心髓中流亦非乾坤未生時立既然恁麼未審從甚麼處來師云總被你道了進云如何是那一句師云脚跟下蹉過也不知進云上是天下是地蹉過箇甚麼師云蹉過天蹉過地進云爭奈坐立儼然兩兩分明師云且喜沒交涉進云楊岐一頭驢為什麼只有三隻脚師云你少喫水草進云恁麼則覿面相呈更無回互師云且莫詐明頭進云既是潘浪倒騎歸為甚麼攧殺黃番綽師云非汝境界進云爭奈即今何師云且莫辜負老僧進云恩大難酬便禮拜。</p>
<p>師乃云楊岐一頭驢只有三隻脚潘浪倒騎歸攧殺黃番綽妙喜三十年前底注脚今日被這僧對人天眾前花擘一上不同小小直得楊岐和尚拍手呵呵大笑山河大地萬象森羅一時起舞當恁麼時且道是甚麼人作證明所以道處處真處處真塵塵盡是本來人真實說時聲不現正體堂堂沒却身作麼生是堂堂正體未離兜率<span class='corr'>已</span>降王<span class='corr'>宮</span>未出母胎度人<span class='corr'>已</span>畢豈不是堂堂正體若作堂堂正體會則辜負釋迦老子若不作堂堂正體商量則辜負自<span class='corr'>己</span>自<span class='corr'>己</span>既辜負將甚麼與釋迦老子相見若向這裏撥得一線路方知釋迦老子在兜率天乘日輪香象降摩耶夫人胎只是示現箇生底時節以至一手指天一手指地云天上天下唯我獨尊也只是與一切人作箇示現生相底樣子若向這裏見得不獨為釋迦老子出氣亦乃與生身父母出氣不獨為生身父母出氣亦乃與一切有情出氣正當恁麼時且道承誰恩力良久云揮劒斫開人我易推山塞斷是非難。</p>
<p>復云這箇是安撫直閣今日降誕之辰請陞座說法底意旨這箇官人乃是士林中在家菩薩未必久在林下修行老衲箇箇得似此公鋪心如地所謂身心一如身外無餘每以書來常云恐負　主上知人之明朝夕惶懼戰戰兢兢唯恐不及前日又以書來云某如今年老豈不虞鐘鳴漏盡之譏妙喜答他道這般事在公不必掛念但常以　主上起公之意自家直道而行上不愧天下不愧人則世間種種苦惱自然不生缺陷界中如何得一一周旋有來干我者順之則歡喜讚歎違之則生煩惱亦人之常情唯吾佛大聖人始得福慧兩足心如虗空毀譽不動所以華嚴經中道若以威德色種族而見人中調御師是為病眼顛倒見彼不能知最勝法如來色形諸相等一切世間莫能測億那由劫共思量色相威德轉無邊却到我博地凡夫福德既有限智慧亦有限如何將有限身心要充他無限境界秪益自勞終無是處既知有此一段大事因緣但辨肯心必不相賺經行及坐臥常在於其中如鷄抱卵要暖氣相接續如今學道人但將求佛智底心怕生死底心這兩件事常貼在鼻尖兒上與之廝崖時節因緣到來自然撞發去何況更於塵劫中拽得回來猶為有力量漢妙喜常教人生處放教熟熟處放教生何謂熟處一切眾生現行無明徇一切境造無間業豈不是熟處何謂生處菩提涅槃真如解脫是諸佛菩薩甚深境界而眾生念念與之相違豈不是生處既然恁麼要得一念不生前後際斷何可得哉所以聖人示眾生境界則順眾生視聖人境界則逆故首楞嚴所謂眾生顛倒迷<span class='corr'>己</span>逐物便是這箇道理如今要得一念相應麼也莫作眾生想也莫作聖人想也莫作逆順想但只理會喚作竹篦則觸不喚作竹篦則皆不得下語不得無語不得思量不得計較不得向舉起處會我和注脚一時說了也承當却在你邊不干我事如明上座趕六祖至大庾嶺頭要奪衣鉢他是箇殺人放火底漢六祖見其來意不善遂置衣鉢石上蹲身草中明盡力提不起此豈是衣鉢有恁麼殊勝若爾則達磨所傳返成捏怪所以道欲識佛性義當觀時節因緣蓋是他悟道底時節因緣熟驀然提不起乃告曰行者我豈為衣鉢來願行者慈悲為我說佛法祖曰汝且在石上坐也不要思量善也不要思量惡明如其教靜坐片時祖忽喚曰明上座明曰喏祖曰不思善不思惡正當恁麼時一物不思作麼生是汝父母未生時本來面目明上座忽然向六祖舌頭上見得本來面目便禮拜遂問除却行者如上為某甲說底不知黃梅付囑外別有甚麼密意可以傳授此乃古本壇經所載不知後來是何作聰明底杜撰改却山僧當時所見者乃唐時本亦唐時經生寫底他道黃梅付囑外別有甚麼密意可以傳授祖曰上座汝若返見自<span class='corr'>己</span>本來面目密即在汝邊我所說者則非密也因記得舊時有一官人最是聒噪人每見僧則問羅睺羅以何為第一僧云密行為第一官人咄曰剃頭俗漢後又問一老宿羅睺羅以何為第一老宿曰不知官人遂作禮曰破布裏真珠我當時若見他道剃頭俗漢即答他道不審在家底和尚還他便了正當恁麼時還有密底道理也無若道有漏逗不少若道無亦漏逗不少山僧因行不妨掉臂與他做得箇頌子過量漢作過量事逈與常人體不同撥轉上頭關捩子世間出世在其中。</p>
</div>
<div class='div-other'><a id='mulu32' />
<p class='h2'>超明海三大師請普說</p><p>師云正說知見時知見即是心當心即知見知見即如今若了得這四句一生參學事畢五祖師翁常愛舉僧問清平如可是大乘答曰井索如何是小乘答曰錢索如何是有漏答曰笟籬如何是無漏答曰木杓若會得這箇說話便許罷參誠哉瘥病不假驢䭾藥先德苦口垂慈只要你前念不生後念不續不越一念便坐斷報化佛頭此是金屎法一識得破如屎相似若未識得如銀山鐵壁肚裏七上八下所以古人只貴當機直截更無回互如今人都不理會脚跟下事且理會宗旨宗旨是甚麼末事古人悟了然後定宗旨豈不見永嘉因讀維摩經悟道乃云我聞曹溪六祖得黃梅衣鉢待將自家所得底消息試去定宗旨則箇這箇豈不是悟了方有恁麼說話如今人不曾悟說甚麼宗旨總是癡狂外邊走若真箇知得本命元辰下落宗旨自在你所證處不干師家事所以山僧每愛忠國師法門大有僧問無情還解說法也無國師云常說熾然說無間歇僧云某甲為甚麼不聞曰汝自不聞僧云未審甚麼人得聞曰諸聖得聞僧云恁麼則眾生無分也曰我為眾生說不為諸聖說似這般說話你去那裏捉他又問眾生聞後如何曰即非眾生僧云和尚還聞麼曰我亦不聞僧云師既不聞爭知無情解說法曰我若聞則齊於諸聖汝即不聞我說法看他得底人如水上葫蘆動著轉轆轆地祖師門下只貴這些子所以道心隨萬境轉轉處實能幽隨流認得性無喜亦無憂參禪人工夫既純熟驀地向轉處打失鼻孔不為難事當時永嘉既到曹溪一見祖師更不燒香禮拜只遶禪牀三匝振錫一下卓然而立其意直以此道相見更不欲講人事祖師曰夫沙門具三千威儀八萬細行行行無虧大德從何方而來生大我慢他將平生參得底禪作一檐子送在祖師面前却只喚他底作我慢遂依實供通云某為無常迅速生死事大祖師便就語下討他云何不了取無生達無速乎曰了即無生達本無速祖師這裏掘坑子埋他曰子甚得無生意若是今時小根魔子聞恁麼道便誇逞道和尚謂我得無生意到處求印證輕忽上流且看永嘉對得他好曰無生豈有意耶被他等閑跳出坑子來蓋他元初證處本無實法只是借方便為入道之門既得入即捨方便正似香嚴擊竹作聲豁然悟道當下忘其所證故曰一擊忘所知也又如彌勒彈指命善財入樓閣門善財心喜入<span class='corr'>已</span>還閉所言心喜處即是悟入處入<span class='corr'>已</span>還閉是所證處絕消息所證處既絕消息即是捨方便門自見本來面目故能於樓閣中見百億樓閣百億四天下百億兜率陀天一一皆有彌勒菩薩降神誕生遊行七步觀察十方大獅子孔現為童子居處宮殿出家苦行往詣道場降伏諸魔成等正覺以至轉法輪入涅槃及餘無量不可思議境界然後彌勒菩薩又彈指一聲善財從三昧起彌勒為說此是因緣聚集所見之相如幻如夢如影如像來無所從去無所至既是來無所從去無所至豈可更存有所得心耶若所得心不忘謂之法塵煩惱更過於世間塵勞煩惱十倍能障道眼不明道眼若明一切處活鱍鱍地何故只如祖師道子甚得無生意永嘉曰無生豈有意耶豈不是他活處更看祖師掘第二箇坑子埋他曰若無意誰為分別只這便是金剛圈栗棘蓬直是難吞難透蓋眼前事物須以意識分別然後可以指陳此是僧此是俗此是燈籠露柱元來以意分別者悉是世間塵勞之法何謂出世間法不見釋迦老子曰觀法先後以智分別是非審定不違法印次第建立無邊行門令其眾生斷一切疑到這裏不屬生不屬死純是智慧永嘉窮得三乘十二分教骨出關棙子一轉拈來便用對祖師云分別亦非意謂分別底不是意便是以智分別底道理是以普賢菩薩謂善財曰汝見吾妙色身否蓋色上著妙即是法身以要言之法身尚不可得何況喚作奇特玄妙即是染污須知此一段事奇特玄妙染污他不得所以祖師見他通得消息是讚言善哉善哉當時可惜放過若是德山須與劈脊用事然雖如是又須知祖師綿裏秤鎚既而辭去問曰大德反太遠乎曰本自非動豈有速耶這裏又不放過更與一拶誰知非動曰仁者自生分別遂留一宿後來有一本證道歌傳到西天妙喜昔在京師有密三藏者方中年人見其端然受數輩老比丘禮拜因問其所以曰我是中印士人乃佛生處當受四印土人禮非但比丘百姓亦然信知五天之人可殺重佛法因他說證道歌彼方譯作梵語分為三冊纔說著以手加額由是觀之佛法豈有兩般參須實參悟須實悟若纖毫凡聖情量不盡總落魔界今日三人尼大師請普說所以說些家裏事這箇道理不在男不在女不在貴不在賤莫教一打發便與佛齊肩有箇尼長老號定光大師往年也在雪峯諸處參禪聞得我在廣因遂破夏走將來求掛搭山僧問他道我自是客問取長老去長老遂諾之其時爐韛熱雖只七十來僧一日兩遍入室定光者教他看不是心不是佛不是物時光藏主入室他在外面聽得有箇歡喜處忽一日云妙道適聞和尚與光藏主舉不是心不是佛不是物<span class='corr'>已</span>理會得當時便問他不是心不是佛不是物你如何會答云妙道只恁麼會道聲未了山僧云㘞多了箇只恁麼會他方始瞥地信知參禪須要悟真是臈月三十日涅槃堂裏得力始得如檀大師舊在小溪參三年不能得箇入處後來忽然寄得幾箇頌子來衡陽方知他理會得山僧說話佛法無人情只有一箇是一箇不是曾記往年有人議論自家道杲首座不道他不悟只是悟得麤不大故細膩却謂自家不理會諸方宗旨苦哉苦哉何曾見佛法論麤細來你看臨濟一日與普化同赴齋濟問毛吞巨海芥納須彌為復是神通妙用法爾如然化把飯牀打一踢便出去明日又同赴齊濟又問今日供養何似昨日化又踢倒飯牀濟云得即得太麤生化云佛法豈有麤細得到恁麼田地卷舒逆順不由別人所以真淨和尚曾有頌曰卷舒逆順皆方便往往宗師昧者多若欲決明心地印鷲峯問取老禪和老南門下皆大根器人如真淨和尚先在溈山夜聞僧誦雲門語曰佛法如水中月是否門云清波無透路忽有省自此所至辯論傾座下視諸方遂往依南禪師未幾下山至香城見順和尚順問曰首座在黃檗未多時起離何速曰他只是箇修行僧理會某說話不得不知順是箇無齒大虫更高他一頭地因夜話謂真淨曰老和尚安樂曰然又問新黃蘗住得如何曰住得甚好先是南禪師垂問學者鐘樓上念讚牀脚下種菜時如何眾下語皆不契唯勝首座云猛虎當路坐南深肯之命次補黃蘗順曰他只下得一轉語好便得院住佛法未夢見在真淨因此忽然見得老南用處便欲回去值雪未晴因僧告行遂作適來頌子送之老南得見謂左右曰文關西徹也這箇方始是驗人眼目破人生死窠窟底宗旨如何說玄說妙說祕密謂之宗旨豈不誤人逮再見南南問甚處來淨曰香城來南曰恰值老僧不在淨曰未審向甚麼處去南曰天台普請南嶽遊山曰恁麼則某甲亦得自在去也南曰脚下鞋甚處得來曰廬山七百錢唱得南曰何曾得自在曰何曾不自在南異之一日因侍者捲簾次南問侍者捲起簾時如何侍者云照見天下又問放下簾時如何侍者云水泄不通又問不捲不放時如何侍者無語南舉問真淨淨云和尚須替侍者入涅槃堂始得南厲聲曰關西人自來無頭惱時雲居祐和尚為藏主亦在侍旁淨指云只這藏主也未夢見在南大笑看他大徹大悟底人如獅子返擲東西南北初無定度不似今時口耳傳授之流把甜甜密密處為究竟護惜箇琉璃瓶子生怕人動著大丈夫須是一鎚擊碎方可得大自在若一向保惜如將虗空夾截自以為寬廣良可悲夫豈不見佛謂阿難曰當知虗空生汝心內況諸世界在虗空耶汝等一人發真歸元此十方虗空悉皆消殞云何空中所有國土而不振裂教中說底便是祖師悟底祖師悟底便是教中說底無二無二分無別無斷故記得箇古話舉似大眾僧問靈雲如何是佛法大意答曰臨鴆砧井底種林檎僧云學人不會靈雲曰今年桃李貴一顆直千金這箇古話自來不曾有人下注脚山僧今日不避口業為諸人說破要會麼臨鴆砧井底種林檎今年桃李貴一顆直千金。</p>
</div>
<div class='div-other'><a id='mulu33' />
<p class='h2'>妙淨居士趙觀使請普說</p><p>僧問昨日晴今日雨老師擊動虗空鼓四方八面一時來黑漆竹篦能打否師云荷葉團團團似鏡菱角尖尖尖似錐進云這箇猶是相似底未審正令當行如何施設師云風吹荷葉動決定有魚行進云恁麼則明來也著暗來也著師云十字街頭石幢子進云雖然如是未審他還受也無師云受與不受總不干他事進云既不干他事畢竟他是阿誰師云遮欄不住進云忽遇千了百當底人來還落諸聖階級也無師云列在下風進云可謂有意氣時添意氣不風流處也風流師云可知禮也進云恁麼則學人踏步向前讚歎有分師云墮坑落壍進云王老師門下也不為分外師云何不分外上更道進云某甲若道和尚却須退後始得師云我不辭退後只是你依前道不得進云和尚未免賊過後張弓師云爭奈穿却你鼻孔換却你眼睛進云不妨好手師云我從來好手進云學人有鼻孔即從和尚穿無鼻孔又穿箇甚麼師云穿箇無鼻孔底進云某甲平生無人能近傍今日鼻孔被和尚穿却師云劄進云是。</p>
<p>僧問善現林間宴坐憍尸迦特地雨花妙喜天下橫行趙觀使親蒙印可無說無聞即不問雙明雙暗事如何師云靴裏動指頭能有幾人知進云恁麼則金鎚影動寶劒光寒師云三千里外逢人不得錯舉進云某甲今日信受奉行師云作禮而去進云爭奈這一步何師云這一步你進不得進云和尚還有提挈他處也無師云蹉過也不知進云只如天帝釋道尊者無說我亦無聞意旨如何師云普進云老和尚口吧吧地觀使聞見歷歷分明又作麼生師云人平不語水平不流進云未審古人是今人是師云今人古人一串穿却進云也埋沒他不得師云你道他是阿誰不受埋沒進云扁舟<span class='corr'>已</span>過洞庭湖師云何不早恁麼道僧禮拜。</p>
<p>師乃云佛法至論非競辯而求激揚鏗鏘以摧異見諸祖之道豈其然乎所以一大藏教不能自詮十方諸佛不能提唱輝騰今古逈絕見知圓滿十虗寧有方所只為情生智隔想變體殊雖終日行而不自覺於是勞他諸聖回首塵勞曲開方便所以道欲識佛性義當觀時節因緣時節既至其理自彰作麼生是自彰底道理豈不見南泉問僧夜來好風僧云好風泉云吹落門前一枝松僧云吹落門前一枝松又問一僧夜來好風僧云是甚麼風泉云吹落門前一枝松僧云是甚麼松泉云一得一失二僧無語敢問大眾這裏合著得甚麼語若著得一轉語昨日晴今日雨總不是別人分上事若著語不得滴穿眼睛浸爛鼻孔畢竟不知痛痒在。</p>
<p>復云殺人不眨眼底立地成佛立地成佛底殺人不眨眼常記得京師法雲老杲和尚說此一件大事須是一箇入山撞見大虫驀腰捉住㔃作兩截有如此氣槩底人方可擔荷若是殃殃祥祥匙挑不上半疑半信底卒摸索不著誠哉是言所以觀使是一箇明白胷中慷慨大丈夫與湛然居士膠漆相投言氣相合平昔所願只要報答先大王劬勞莫大之恩往往貴公子中孝順如觀使者實為希有體中舊有一小疾聞知先國夫人不安時曾批股以救之先大王不安復亦批股只觀此兩事實人之所難能他自不說向人而自然感於神明遂達　聖聰特與轉官初亦再三辭免自念孝順父母乃人子之常情猶恨不能粉骨碎身況少肉乎豈敢受國家賞賜實非本心其見識有過人者如此然雖如是　朝廷無以激勵風俗既不許辭讓是所以拜而受之以此而言世間有多少不忠不孝不知父母恩者是故先佛以天堂地獄因果報應之說而化導之因記得有俗士問西堂智藏禪師曰天堂地獄為是有為是無藏曰有俗士乃笑藏云莫曾問尊宿來曰然藏曰尊宿向你道甚麼曰某曾問徑山國一禪師向我道無和尚因何言有藏乃問你有妻否曰有妻又問徑山和尚有妻否曰無妻藏曰徑山和尚道無即得你看他古人出一言半句開眼也著合眼也著橫來也著竪來也著邪來也著正來也著人生世間既未得到諸佛大解脫境界豈可撥無因果不能知恩報恩今觀使所以感他湛然此一段事得得入山齋僧請陞座說法別無希求適來所謂時節若至其理自彰今日乃是湛然本命之辰密密作此佛事以報相知之意是以釋迦老子於天鼓聲中為諸天說法告言諸天子汝等應當知恩報恩若知恩不報必遭橫死往往世間知恩不報者不可勝數橫遭死者又不知幾何寒山子所謂一朝入地獄永作鎮庫銀蓋謂是也若是忠於君孝於親具有仁義禮智信溫良恭儉讓底人決無沈淪之理況在富貴中而不為富貴所折困而能向般若上留心決要脫離三界二十五有輪迴見自<span class='corr'>己</span>本地風光本來面目猶為難事所以四十二章經說貧窮布施難豪貴學道難却為貴人眼前都是順境界所欲者皆如意由是迷却正念都不覺知若是逆境界却易打何故有罵詈毀辱於我既識得破一忍過便無事唯有將順境界底事多是識不破被他牽向三塗六道去無有出期以是知順境界中折得過可謂有力大人非小根小器所能之事觀使公乃是妙喜與立道號曰妙淨居士昔溈山問仰山妙淨明心子作麼生會仰山云山河大地日月星辰溈山云只得其事不得其理仰云和尚問甚麼溈山云我問你妙淨明心仰云喚作事得麼溈云如是如是因以妙淨號之山僧夏間往會稽見師座是時妙淨偶生瘡癤聞其痛不可忍以故不及相見而能扶疾寫簡具道曲折山僧答以玄沙誤服藥而遍身白癩有僧問如何是清淨法身沙云膿滴滴地後來有箇尊宿頌得極好因說這一段事是即還他是非即還他非不可只臨濟下有曹洞下無曹洞下有雲門下無雲門下有法眼下無法眼下有溈仰下無除却千非歸一是到頭衲襖是寒衣你道尊宿是誰天衣懷和尚頌曰滴滴通身是爛膿釣魚船上顯家風時人只看絲輪上不見蘆花對蓼紅大眾你若理會得一頌透許你罷參便理會得保寧勇和尚頌風幡話曰蕩蕩一條官驛路寅昏曾不禁人行渾家不是不進步無奈當門荊棘生今日因甚麼說這話蓋妙淨因聽山僧陞座有箇自信處既有自信處便搖撼他不得為他<span class='corr'>已</span>具決定志雖然來室中卒急道不得緣他平昔不曾與衲子相酧酢未知古人淵奧處所以三昧生莫教失脚踏著便是一箇沒量大人山僧有一箇長頌為他發揚此事坐斷生死開塞却菩提路聞善不欣歡遇惡豈能怖明明不二門歷歷非行布昔日未嘗迷今日誰求悟便恁麼承當有甚麼遮護如是見得親佛亦不須做湛然常自如妙淨絕染污同德又同誠同出一門戶如水入水中似膠入膠固兩鏡闘光明若金烏玉兔請我轉法輪一念俱超度妙喜又饒舌為伊作證據直下不容針覿面難回互跳出葛藤窠脫了娘生袴回而更相涉不爾依位住。</p>
</div>
<div class='div-other'><a id='mulu34' />
<p class='h2'>黃氏道恩請普說</p><p>僧問馬祖出八十四人善知識獨有歸宗較些子圓悟出百億毛頭善知識就中和尚為人手段最辣未審座下二千二百眾誰人堪與祖佛為師師云掃却面前榼[木*(天/韭)]著進云恁麼則功不浪施師云前箭猶輕後箭深進云燈籠開口笑露柱却攢眉師云干他燈籠露柱甚麼事進云只為他慣得其便師云你且道他是阿誰慣得其便進云老和尚燈籠露柱也不識便禮拜師云好箇阿師却向燈籠露柱裏著到。</p>
<p>僧問學人每日向鉢盂匙筯針筒鞋袋裏瞻仰和尚未審和尚每日著衣喫飯折旋俯仰處還顧視學人也無師云不曾顧視進云爭奈東西南北四維上下總回避不得師云東西南北四維上下總是回避處進云某甲亦不曾見有和尚師云我<span class='corr'>已</span>無端入荒草是你屎臭氣也不知進云恁麼則三世諸佛六代祖師天下老和尚總被和尚帶累師云裂破進云未審裂破古今後還有奇特事也無師云有進云如何是奇特事師云東山樹對西山樹上㵎泉流下㵎泉進云老和尚滿口道只道得八成師云你試道教十成進云禹力不到處河聲流向西師云也只道得九成僧禮拜。</p>
<p>師乃云禹力不到處河聲流向西若喚作九成句則座上無老僧座下無大眾且作麼生是十成句若有人道得三世諸佛諸代祖師天下老和尚伏聽處分還有道得底麼不見先德有言我宗無語句亦無一法與人只如坐立儼然問答縱橫畢竟明甚麼邊事還委悉麼過去諸如來斯門<span class='corr'>已</span>成就現在諸菩薩今各入圓明未來修學人以拂子擊禪牀云當依如是法如是之法過去也恁麼見在也恁麼未來也恁麼生也恁麼死也恁麼乃至行住坐臥語默動靜無不恁麼既然如是因甚麼釋迦老子道過去<span class='corr'>已</span>滅未來未至現在無住無作業者無受報者此世不移動彼世不改變又喚甚麼作如是之法若向這裏見得方知上官司戶雖生本不曾生雖滅本不曾滅既無生又無滅雲門手中扇子[跳-兆+孛]跳上三十三天[祝/土]著帝釋鼻孔東海鯉魚打一棒雨似盆傾又作麼生商量喝一喝云洎合錯下注脚。</p>
<p>復云這箇是黃氏道恩為亡夫上官司戶請說法底意旨道恩乃是智通居士之女智通是山谷家裏人黃似深尚書之子自受命後更不出官等得兒子出來仕宦他便致仕一味咬菜根修行蓋為他早年便知無常迅速生死事大唯有祖師門下不越一念坐斷報化佛頭底一著子可以越生死苦海信得此一段事及所以夫婦同志修行以契證為期居士純誠而根性稍鈍然於箇事未嘗放捨念念在其中縱饒今生參不得後世出頭來管取欠他底不得山僧常說與士大夫你要參妙喜禪辦取一生不會始得若要口裏說得分曉心裏思量得到妙喜這裏即無却往諸方參去你道一生在裏做工夫至死參不得底是誰泉州有箇江給事請山僧住庵四年每日只是理會這事不能得箇省發處為他亦曾諸處參來所以多知多解只管要將來合自家底妙喜向他道你恁麼合不得渠云雪峯智和尚曾道某底是禪鑑興化亦道某底是妙喜曰往往二人者見處與公一般所以契合若要敵生死則決定未在更有箇曾侍郎字天游一生尋訪知識也曾參圓悟先師來逮見山僧竟理會自家說話不得雖理會不得然却在正路上行一日因作書告之曰公如今覺得知見少些子比似向前莫較省力渠答書云正如和尚所說後來福州有箇長老却向他道本來無悟悟是建立之詞思量這般底敢稱善知識所謂我眼本正因師故邪若言悟是建立則釋迦老子在正覺山前因見明星忽然悟道乃云奇哉一切眾生具有如來智慧德相但以妄想執著而不證得是說脫空謾人雪峯問德山從上宗乘某甲還有分也無德山打一棒云道甚麼雪峯當時如桶底脫相似也是脫空謾人洎與巖頭到鰲山阻雪雪峯一向坐禪巖頭曰何不噇眠去每日恰似七家村裏土地相似他時後日魔魅人家男女去在峯自點胷云某甲這裏未穩在不敢自謾頭云若實如此據你見處一一通來是處與你證明不是處與你剗却峯云某甲初到鹽官聞舉色空義得箇入處頭云此去三十年切忌舉著又舉見德山因緣頭喝云你不聞道從門入者不是家珍峯云他後如何即是頭云若欲播揚大教一一須從自<span class='corr'>己</span>胷襟流出將來與我蓋天蓋地去峯於言下大悟禮拜起來連聲叫云今日始是鰲山成道這箇不可也是建立因往年天游說及所謂悟是建立者頗恠其邪說曰妙喜此等亦不足恠正所謂夏虫難與語冰公但以悟為則若不多爭欲自點頭時我早知你也逮天游末後收因結果時如脫弊屣良由一生在般若上留心所以臨行之際正念現前如今世界上人為業所牽迷了正念悉是妄想習氣所謂妄想富貴妄想官職要去一切人頭上行從且至暮念念不停無有休息直至結交頭無少利益只添得些惡業種子爭似回這妄想底心來般若上用工夫縱未能噴地一發亦無虗棄之功往往無智慧人却疑道恐空過了歲月不如看經念佛去此則名為可憐憫者殊不知一念起證便與從上諸佛諸祖無二無別然此是難信之法未證者不能無疑所以道此事如太火聚近之則燎却面門如按大阿擬之則喪身失命又如太末虫一切處能泊唯火焰之上不能泊何故火焰上是伊喪身失命處眾生一切處能緣具足貪欲瞋恚癡乃至向十二處十八界裏面頭出頭沒如遊園觀無不是棲泊處而不能泊於般若智焰上蓋般若智焰上不是世間情識所泊處可中上根利智之士聞恁麼道驀然打飜鼻孔般若真智現前便能回三毒為三聚淨戒回六識為六神通回煩惱為菩提回無明為大智法體本來如是不是妙喜強差排智通居士雖未悟入然<span class='corr'>已</span>知箇中滋味但只管與之廝崖忽然打發便有過人處何故蓋為工夫在前妙喜昔在荊州無盡公家與之相識是時渠尊人作湖北運使無盡每謂客曰黃似深好箇靜重子弟後來聚何相之女號空慧道人這婆子有智慧從小便知信向然專務苦行修行以此成病至於骨立山僧曾謂之曰你真實要參妙喜禪放教自在但能持五戒足矣既攝念在般若上則世間塵勞之念自輕不須勤苦太過不見趙清獻公有頌云苦行修行割幻身若言成佛太謾人休誇覓得來生福未了還應入鐵城信知須修智慧不必專於苦行苦行但助道之法耳自此信得及一味做工夫後因看語錄有箇瞥地處却反笑智通山僧又向道莫要笑他莫教他一鎚打就却笑你在所以黃氏道恩遵父母之教極知信向曾在定光處參禪邵武更有箇吳元昭是參禪底士大夫有女曾嫁上官家於道恩為叔母後捨緣隨定光出家號慈悟大師道恩常相往還理會此事今喪厥良得得遣人來阿育王山齋一千二百衲子仍供養釋迦如來真身舍利佛盤請山僧陞座舉揚般若以資冥福觀其志誠如此不可思議因記得箇古話舉似大眾漸源在道吾作侍者未參得禪時將謂在和尚處所以向行住坐臥一切作用處便問此事一日隨道吾至一家吊慰拊棺一下問道吾云生耶死耶吾云不道不道既而回至中路又問和尚快與某道若不道打和尚去吾云打即任打道即不道源便打數拳復隨歸寺吾曰你且出去恐主事得知共你理會在源遂出去至一小院夜聞童子誦普門品云應以比丘比丘尼優婆塞優婆夷身得度者即現比丘比丘尼優婆塞優婆夷身而為說法忽然有省見得生耶死耶不道不道底道理却回道吾吾<span class='corr'>已</span>遷化遂往石霜石霜知得他曾打道吾乃問侍者打先師因緣如何源云痛恨先師不與某道他既打發此事却來這裏埋兵掉闘須知此處要人石霜云你問我與你道源便問生耶死耶霜云不見先師道不道不道源大悟於言下山僧今日為上官司戶陞座舉揚與他下箇注脚生耶死耶通徹不道不道直截一鎚打破虗空當下七花八烈。</p>
</div>
<div class='div-other'><a id='mulu35' />
<p class='h2'>榮侍郎請普說</p><p>僧問和尚拄杖子出生三世諸佛吞却森羅萬象可尊可貴學人拄杖子只管遊山翫水通身黑似崑崙堪笑堪悲未審和尚拄杖子甚處得來師云無陰陽地上得來進云若據無陰陽地上理合寸草不生畢竟從甚處得來師云從你問處得來進云爭奈學人舌頭未嘗出口師云擔枷過狀漢進云白日青天有恁麼事師云我實見有恁麼事進云恁麼則三世諸佛也不奈和尚何師云又干他三世諸佛甚麼事進云可謂是坐斷要津不通凡聖師云我無這箇閑工夫進云設使學人通身是舌到這裏也分疎不下師云只今也分疎不少進云只如芭蕉和尚道你有拄杖子我與你拄杖子你無拄杖子我奪你拄杖子既是有拄杖子因甚麼更與既是無拄杖子又奪箇甚麼師云你衲僧眼在甚麼處進云也要大家知師云雨過溪光淡雲開嶽色沈進云恁麼則千聖立下風無人能近傍師便喝僧亦喝師云好一喝只是不知落處僧禮拜。</p>
<p>師乃云若知這一喝落處你有拄杖子我與你拄杖子你無拄杖子我奪却你拄杖子便知芭蕉落處若知芭蕉和尚落處便向無陰陽地上果然突出拄杖子亦知落處既知得拄杖子落處即知三世諸佛諸代祖師天下老和尚落處乃至山河大地萬象森羅色空明暗一時知得落處若知得許多落處方知得自<span class='corr'>己</span>十二時中拈匙把筯折旋俯仰落處既知得這箇落處即知生落處既知生落處即知死落處所以道生死交謝寒暑迭遷有物流動人之常情只這流動底物還有人知落處也無良久云只今休去便休去若覓了時無了時復云這箇榮侍郎某與之聲迹相聞三十年竟未識面惟書問往還不輟古人一傾蓋便如故吾二人未傾蓋<span class='corr'>已</span>如故蓋彼此道眼相照初無間隔所謂張氏者為離卿日久不知父母存亡念念思憶以致成病此來聞山中建般若會所以特損淨賄修設水陸請山僧陞座說法以報劬勞莫大之恩或若尚居人世願福壽增延其或<span class='corr'>已</span>謝世緣願超昇佛界不滯幽塗修設之意如是而<span class='corr'>已</span>教中云假使左肩擔父右肩擔母遶須彌山百千萬億匝終不能報父母少分之恩以此言之人生世間不孝父母者何異禽獸豈不念此身從生至長片衣口食以至成家立業從甚處得來有箇聰明士大夫初生下來其家嫌兒女多以水淹之不殺遂得一嬸養之及其身貴被人擸掇不為所生母持服妙喜當時聞之因謂客曰若果爾恐陷這官人被言章去何故你做如許大官職享富貴甚處得來父母若棄嫌舜亦須不孝瞽瞍始得說這話未數日果然遭章方知妙喜說得是又有箇士大夫生下來亦罹此難當時亦得嬸婆養之逮至長成知有所生母便去孝養及其死便解官持服這箇方始謂之知恩報恩在人天正路上行底人是以釋迦老子在兜率天於天鼓聲中為諸天子說法告言諸天子汝等當知恩報恩若知恩不報必遭橫死往往世間人多是背恩忘義所以沈淪惡趣惟我出家兒父母不供甘旨六親固<span class='corr'>已</span>棄離入於空門持齋奉戒為學無上菩提驀然明見自<span class='corr'>己</span>本來面目非但今生父母假使百劫千生父母劬勞之恩一時報畢所以道一念普觀無量劫無去無來亦無住如是了知三世事超諸方便成十力只要一念不生前後際斷直下悟入佛之知見雖然如是不可只恁麼說了便休却須是親證親悟始得且作麼生是親證親悟處僧問趙州狗子還有佛性也無州云無這裏若悟去塵沙諸佛盡在無字上百雜碎然士大夫多被聰明靈利障却正見所以般若不能現前蓋聰明靈利底人性識先行纔見宗師開口言前先會了被這箇作障難如一座須彌山障却自<span class='corr'>己</span>本來面目所以不知生從何處來死從何處去底一段事要得知麼須是悟若不悟說到盡未來際摠是閑言長語所以道未悟須是悟悟得不是悟我家悟處不可悟不可悟處無不悟。</p>
</div>
<div class='div-other'><a id='mulu36' />
<p class='h2'>無相居士請普說</p><p>僧問百千諸佛居何土崔灝曾題黃鶴樓會得長沙無剩語乾坤只在一毛頭這是學人線袋針筒裏抖擻將來底百千諸佛向上一句請和尚道師云一拳拳倒黃鶴樓一踢踢飜鸚鵡洲進云直得有意氣時添意氣不風流處也風流師云你却做得崔灝底奴進云和尚既恁麼某甲亦恁麼有甚麼過師云你不合恁麼老僧當恁麼進云這一片田地是學人十分成現久矣又干老和尚甚麼事師云爭奈中間樹子猶屬老僧在進云未審中間樹子和尚有來多少時也師云中間樹子元不動惱亂春風卒未休進云恁麼則天人羣生類皆承此恩力師云你這一句從甚處得來進云某甲雖有父母所生口終不對眾作脫空師云也有些子進云和尚大似只見錐頭利不見鑿頭方師云你却只見鑿頭方不見錐頭利進云彼此得利失利不離行市師云人平不語水平不流進云只供養百千諸佛不如供養一箇無心道人百千諸佛<span class='corr'>已</span>供養未審無心道人向甚麼處安排師云渠無位次不用安排進云可謂天上人間三頭六臂師云人從陳州來却得許州信進云某甲若不上來爭知恁麼師云忿怒那吒撲帝鐘進云和尚恁麼道還當得無心道人分上事也無師云作麼生當不得進云忽有箇牙如劒樹口似血盆底人出來不肯和尚恁麼道又作麼生師云却許伊具眼進云電光石火存機變誰敢當頭捋虎鬚師云孟八郎漢又恁麼去也進云摠因和尚致得師云鐵蛇鑽不入進云只如廣額屠兒道我是賢劫千佛中一數只今千佛摠在這裏未審那箇是廣額屠兒師云生鐵鑄就進云大小王老師今日錯下注脚師云你又作麼生進云生鐵鑄就師云錯錯進云是是師便喝。</p>
<p>僧問德山臨濟棒喝齊施達磨西來將何傳授師云廬陵米作麼生價進云不問廬陵米價和尚將何為人師云劒去久矣爾方刻舟進云只如達磨西來直指人心二祖為甚麼道覓心了不可得師云達磨不曾西來二祖亦不曾覓心進云爭奈和尚是他兒孫師云目前無闍梨座上無老僧進云大似龍頭蛇尾師云且莫錯會僧禮拜。</p>
<p>師乃云達磨不來東土二祖不往西天是以四海浪平百川潮落任是三世諸佛到這裏無插足處六代祖師到這裏亡鋒結舌恁麼不恁麼如水上按葫蘆等閑觸著轉轆轆地拘牽他不得惹絆他不得描畫他不得餖飣他不得恁麼也不得不恁麼也不得恁麼不恁麼摠不得然後赤肐[骨*歷]地跳出來方可與伊眼上安眉教伊洒洒落落去正當恁麼時釋迦彌勒猶是他奴且道他是阿誰若識得他面目無三界可出無菩提可求人與非人性相平等既是性相平等却喚甚麼作達磨喚甚麼作二祖誰為覓心者誰是安心者誰是傳衣鉢者直得十方無壁落四面亦無門淨躶躶赤洒洒沒可把直饒恁麼切忌向衲僧門下過且道衲僧門下別有甚麼長處還委悉麼千箇成羣萬箇作隊睡則同處睡夢則各自做以拂子擊禪牀一下云。</p>
<p>復云無相居士某與之素昧平昔二十年書問往還自得譴衡陽梅陽首尾十七年來相煖熱所以不忍饑受凍皆居士輟<span class='corr'>己</span>以相濟人非土木寧不知感然居士一片真實志孝之心可謂上貫日月應是縉紳士人乃至叢林衲子無不知者而又為猛烈作事所以適來禪客問廣額屠兒因緣他是箇猛烈慷慨漢作惡既猛烈成佛亦猛烈何故喚作廣額屠兒因其額闊故以名之每日惟務殺生忽一日見世尊說涅槃自性人人具足若能一念不生前後際斷不假三無數劫便證阿耨多羅三藐三菩提纔聞是語豁然心開頓悟無生法忍即時腰間抽取一柄刀攛在佛前白言世尊我是賢劫千佛中一數於時世尊為作證明告言善來廣額旃陀羅汝是賢劫千佛中一數所以一大藏教大喻三千小喻八百於中一生成佛者只三人而<span class='corr'>已</span>何以知之法華會上婆竭羅龍女年始八歲獻佛寶珠便於南方無垢世界坐寶蓮花成等正覺華嚴會上善財童子不越一念成等正覺涅槃會上廣額旃陀羅放下屠刀成等正覺只此便是勇猛精進不起第二念立地成佛底樣子也然世間惡事易易好事難成蓋於逆順境界往往打不過所以隨他流轉若是逆境界却易打惟有順境界最難打何故且如無相居士平生多是順境界底事被他識得破知身是幻又念青山長在知識難逢故能於富貴中急流勇退此實人之所難若更向自<span class='corr'>己</span>脚跟下推窮元初未來鄧家託生時在甚處安身立命及至百年之後只今在此聽法底一段歷歷孤明却向甚麼處去忽然知得來去處分明與從上諸佛諸祖無二無別常說與士大夫學此道無他但生處放教熟熟處放教生久久自然得力纔覺日用應緣處省力時便是修行得力處如山僧住徑山纔四年遂得譴前年荷　聖恩寬大得脫瘴鄉<span class='corr'>已</span>是僥倖既而復還本來面目更令掃洒當山固不敢有所推托直下承當然念住持涉世非老者所宜始欲抽頭終成掣肘蓋與育主一千二百衲子結得般若緣重所以將錯就錯且將順之近因信步寺前偶見一穴地竊意異時可作歸休之處然不知其風水何若元來因緣會遇自有時節偶然無相帶得陰陽文字來又得其精妙試請看之稱以為善山僧常記宣和間行脚到鄧州香嚴見忠國師堂內有魚軍容像蓋國師別長安時代宗令軍容送歸南陽其後國師因尋壽宂軍容善地理乃指白崖山為勝處且願侍香火於其傍國師然之所以香嚴至今齋粥二時念誦先為肅代二宗次為國師軍容是四人者周而復始山僧雖非忠國師而無相居士大勝軍容何故昔者軍容求進而不求退今無相念念要休閑尋師訪道所以得得來育王供佛齋僧請舉揚般若報答　聖天子莫大之恩又施俸資為山僧買田造庵作種種殊勝事誓願盡未來際為佛法外護誠不愧於古人昔日黃龍新和尚法嗣琅瑘覺和尚二十年建一大剎可安數百僧有人問今堂中眾不甚多要架許多屋作麼對曰非汝所知既而寺成乃白郡將乞請黃檗南禪師來主之逮南公住持新和尚歸寂南夜夢一異人來白之言某是當山土地為西堂和尚有功於山門所以願守其塔南公許之遂命工塑新者以易之看他前輩用心殊勝感得鬼神守塔自後黃龍屢經回祿唯塔與土地存焉今日居士請山僧談禪又不可一向世諦流布不免却說些古人因緣且要佛法世法一時周足記得雲門行脚到江州赴陳操尚書齋陳便問儒書即不問上座三乘十二分教自有座主作麼生是衲僧行脚事門云尚書曾問幾人來書云只今問上座門云只今且致作麼生是教意你看雲門是作家陳尚書本要勘他却被雲門借婆帔子拜婆年倒轉話頭便問作麼生是教意陳尚書只得供過他答云黃卷赤軸門云這箇是文字語言作麼生是教意書云口欲談而詞喪心欲緣而慮忘門云口欲談而詞喪為對有言心欲緣而慮忘為對妄想作麼生是教意尚書無語門云見說尚書看法華經是否曰是門云經中道治生產業皆與實相不相違背且道非非想天有幾人退位尚書又無語你莫道他真箇不會所以被雲門折挫此事唯證乃知難可測大法一明如珠走盤如盤走珠無不可者又如獅子遊行不求伴侶箭既離弦無返回勢所以先德道我立地待汝究去又道我坐地待汝究去雪峰道臨河渴底人無數飯羅邊餓底人如恒河沙雲門道通身是飯通身是水這般說話喚作無味之談塞斷人口你若開眼得受用如在自家屋裏行一般既是屋裏人說些屋裏話居士發心既真實妙喜說亦真實昨日見同來蒙庵主說居士令嗣閤使要畫他尊人喜神求妙喜讚以行速故不逮今居士既作山僧建壽塔檀越遂與刻一身喜神永留庵中庶幾異時可以追黃龍故事因為讚曰渾剛打就脊梁骨磊落塵中過量人一去萬牛挽不住便是渠儂身內身。</p>
</div>
<div class='div-other'><a id='mulu37' />
<p class='h2'>永大師請普說</p><p>師云叢林舊無普說有來方五六十年始因真淨和尚尋常不入室時便為大眾普說如普說入室一般又愛與學者廝禪或問監寺近日如何或問首座近日作麼生或問溈山水牯牛你如何會學者便答一句看來又似好又似不好何故字經三寫烏焉成馬引得後來叢林有一般兄弟專以廝禪為事不管道理是不是末後多一句便是羸得禪泐潭湛堂和尚每見師僧在廊下也須與他廝禪則箇常記得山僧一日在實際寮湛堂引官客來閑行見山僧看經便問看甚麼經對云金剛經堂云經中道是法平等無有高下是否對云是又問因甚麼雲居山高寶峰低山對云不見道是法平等無有高下堂云杜撰禪和如麻似粟便出去少間官人問他適來箇上座祇對得是否堂云放屁合著大石調山僧背後聽得暗地歡喜蓋明眼宗師知得你<span class='corr'>已</span>在正路上行又一日因修鐘樓樓下元有地藏十王塑像普請移出安在三門頭是時山僧亦捧一身堂問你手裏大王姓甚麼山僧云姓梁蓋湛堂姓也堂遂以手作展樸頭脚勢云爭奈姓梁底少這箇對曰雖然少這箇鼻孔不多爭堂云杜撰禪和如麻似粟又一日從馬祖殿下來廝撞著便問你近日為甚麼鼻孔不見半邊山僧對曰寶峰門下堂云杜撰禪和如麻似粟今時兄弟只作戲論殊不知法無戲論只貴天真自然道得一句盤山有言譬如擲劒揮空莫論及之不及如尋常室中問學者喚作竹篦即觸不喚作竹篦即背你若天真自然道得一句就一句上與一拶更道得一句又與一拶纔擬議劈脊與一棒教出去這箇是活祖師意不是印板上打來模子裏脫出底古德云非離真而立處立處即真非是強為法如是故近年來叢林中多愛商量公案這裏又著得甚麼語那裏又好別一轉語古人在這裏失却一隻眼我却為他出一隻眼都不求悟門好沒緊要妙喜在眾裏時五家宗派都理會來至於仰山許多圓相待無事時為諸人從頭舉一遍只可發一笑至於雪竇頌古眾中說情解底禪如恒河沙自家喚作惡口不敢拈出如佛鑑佛眼先師三人同出一師門亦自有三般道理各各當人據他所得處為人然如今早見漏逗也何故佛鑑下有一種作鵓鳩鳴野鴨叫佛鑑何曾有恁麼事佛眼下有一種主張因我得禮你指燈籠露柱但是眼見耳聞皆是因我得禮你無不是心佛眼又何曾有恁麼事老和尚擊石火閃電光如今也成大窠窟引得後來學者舉了便會了不是心不是佛不是物舉了便會了這箇是錯認方便只管弄業識癡團㘞你不見山僧前日說底你若會得密在汝邊不干我事舊時蜀中有箇婆子喚作寂壽道人曾在昭覺參老和尚教看不是心不是佛不是物是甚麼看來看去無箇入頭處一日告老和尚云某甲看這話都未有趣向不知和尚別有甚麼方便伏望慈悲先師云我有箇方便你但舉婆子便舉不是心不是佛不是物是甚麼先師云與你除却箇是甚麼婆子聞舉言下有省後來隨兒子赴官蘄州便往黃梅東山見五祖老和尚禮拜燒香求入室一日五祖問釋迦彌勒猶是他奴且道他是誰婆子便點似他祖不覺失聲云事大你那裏得來婆子依實供通云某曾見昭覺和尚來五祖歡喜踊躍引去諸寮相看信知禪門中別無奇特玄妙唯有這脚蹈實地底一著子須是自肯始得近世為宗師者老婆心切為人代語這箇最教壞人家男女未說別人如死心和尚也有這箇病痛有箇宜大頭是靈源禪子來雲嵓掛搭死心要請充維那宜不肯死心云你與我做維那待老僧非時為你入室宜乃受之其時參靈源底兄弟多不肯死心一日宜以職事當稟方丈上去見死心心錯認他來入室叫行者裝香宜郎忙退身借香匾坐具去燒香禮拜了倒問死心守宜非時上來請和尚答話心云恰值死心不在宜云何得當面諱却心云不好你作老僧我却答你宜便云恰值死心不在心云謝答話可知是難得人死殺那漢如此尊宿尚自與人代語教學者自道始得常記山僧在夷門一日送亡僧老和尚問亡僧遷化向甚麼處去山僧答一轉語老和尚云你這語只道得八成你問我與你道山僧掩耳云莫惡口老和尚呵呵大笑這老子古錐有時室中見禪和子下得語不是忍俊不禁也為他代語山僧每見他掛牌愛去外頭聽一日又要為人代語望見山僧乃云風漢在外面壁聽遂休山僧在雲居秉拂曾舉有一僧辭覆船去見雪峯峯問近離甚處僧云覆船峯云生死海未渡為甚麼覆却船僧無語却回舉似覆船船云何不道渠無生死其僧<span class='corr'>歡</span>喜復往雪峯峯問還道得也未僧云道得峯云試道看僧云渠無生死只見雪峯從禪牀上走下來把住這僧云此不是汝語僧云不敢實是覆船恁麼道峯云我有二十棒打覆船二十棒老僧自喫不干闍梨事妙喜云是即是不干這僧事二十棒雪峯何須自喫當時杲上座添作四十只打覆船為甚麼如此老老大大不合與人代語老和尚聞而笑曰這漢無狀蓋師資相忘敢爾所謂代語只成教壞他於他何益近時諸方又愛理會宗旨有密室傳授底禪殊不知正是惡口何故此事撥白露淨如千日並照不見香嚴因擊竹作聲忽然大悟便道一擊忘所知又何曾密室傳授來信知唯證乃知難可測如定光往年從雪峯下來廣因參禪一日聞老僧室中舉不是心不是佛不是物他在外頭彷<span class='corr'>彿</span>有箇動靜處少間要來通消息老僧喝云不是出去一日却問他不是心不是佛不是物你如何會云妙道只恁麼會老僧云㘞多了箇只恁麼會他忽然理會得乃云慚愧若不得和尚幾在半塗且不是說脫空定光如今現在這裏這箇永上座極有心力孜孜為道定光兩處住院最得他此際又相隨來育王今夜請普說要妙喜說些學道蹊逕山僧却有箇方便教諸人易見不是心不是佛不是物一時與你注脚了久立。</p>
</div>
<div class='div-other'><a id='mulu38' />
<p class='h2'>安靜道人李氏請普說</p><p>師云一言道盡千聖萬聖同一舌頭一句當陽千聖萬聖亡鋒結舌當知此事不可以有心求不可以無心得不可以語言造不可以寂默通可中有箇牙如劒樹口似血盆一棒打不回頭將四路葛藤一劃劃斷直得三世諸佛諸代祖師天下老和尚稽首合掌讚嘆不及若未到這田地直須退步向自<span class='corr'>己</span>脚跟下推窮尋逐推窮來推窮去心無所之向這裏赤肐[骨*歷]地跳出來便與三世諸佛為師諸代祖師為師天下老和尚為師不見古人道寧作心師莫師於心若恁麼提持得去許汝高步毗廬頂不稟釋迦文若提持不得亦不欠少為甚麼如此以拂子擊禪牀一下喝一喝云且置是事。</p>
<p>復云這箇安靜道人乃是　太宗皇帝駙馬李和文都尉五世孫所以深知信向在昔和文具大根器深造此道得法於葉縣省和尚如汾陽無德禪師廣慧璉和尚大陽明安智門祚琅瑘覺洞山聰唐明嵩盡參見這般尊宿至如與慈明激揚問答具載國史其略云李某與沙門楚圓激揚妙道唱和偈句流布諸方一日請唐明嵩和尚暨汾陽諸大老舉揚佛法葉縣省和尚末後陞座一詞不措良久喝一喝以拄杖橫按膝上左右顧視把拄杖拗作兩截便下座少須大王問和文適來箇長老有甚事惡發和文曰不然他是臨渏下尊宿直下受用不存凡聖此語亦載于方冊中安靜道人是他種草信得此段大事及所以不憚苦寒遠遠入山瞻禮舍利齋雲堂清淨禪眾要結當當來世無上佛果菩提因緣是故華嚴經云信為道源功德母長養一切諸善法信能增長智功德信能必到如來地況此事在凡同凡在聖同聖向一切處作大佛事若應以宰官身得度者即現宰官身而為說法應以比丘比丘尼乃至婆羅門婦女身得度者即皆現之而為說法此是先佛所說真實不虗且道後來還有證據也無安得無豈不見傳燈錄載唐文宗好嗜蛤蜊一日御廚中有擘不開者監廚使奏帝以為異因焚香禱之乃開見觀音形梵相具足帝貯以金粟檀香匣乃宣左右街供奉經論大德問此何祥耶皆無知者乃奏云終南山有惟政禪師者深明佛理必知此事文宗遂詔問之政曰臣聞物理無虗應此乃啟陛下信心耳帝曰出何教典政曰不見契經云應以此身得度者即現此身而為說法　文宗具大知見便道此身<span class='corr'>已</span>現但未聞說法耳宗師家若關棙子不轉定被靠倒政曰陛下覩此為常耶非常耶信耶不信耶帝曰希奇之事朕深信焉政曰陛下<span class='corr'>已</span>聞說法竟文宗於此如睡夢覺如蓮花開所以參學之士欲造先聖閫域當從信門而入安靜道人少時曾乞名於京師法真和尚真以法因名之往歲得書來覓道號是時適值山僧看華嚴經經中偶有安靜字欣然將以號之今日特請舉揚要聞般若淨名曰法不可見聞覺知若行見聞覺知是則見聞覺知非求法也元來此法即見聞覺知學不得若離見聞覺知亦不得到這裏須知有一條活路若識得這活路法在汝邊不干我事方知古人道我為法王於法自在得失是非焉有罣礙須是具決定信一去萬牛挽不回底漢方可荷負且道世上誰是恁麼人便是現在育王山裏楊頭陀渠本是士人曾獲兩薦取功名富貴<span class='corr'>已</span>有涯涘却能自警覺此坐三十餘歲大事未明世間聲色利祿何時是了聞得妙喜住育王遙從行朝來要求出家望見山僧在寢堂上坐足未越閫先卸下帽子解却衫[袖-由+帶]碎擘了袖中出一柄剪刀自斷其髮投地作禮妙喜告之曰子何不商量耶曰某特來禮和尚為師和尚儻言未可教某如何即是山僧首肯之這箇便是具決定信底樣子也安靜道人亦有決定信要學無上菩提又與空慧道人為友空慧亦問道於山僧曾因看古人公案有箇領略處自後直是得受用既得好道伴正好修行因記得西天有一外道於人天大眾前要與佛論義自言我義若墮當斬首以謝之瞿曇若義墮當為我作弟子世尊乃問外道汝義以何為宗曰以一切不受為宗外道意謂我所立義凡也不受聖也不受善也不受惡也不受佛及眾生一切不受所以立一切不受為宗也不妨是箇惺惺底外道佛便問是見受否大意言既一切不受時只汝能知不受底能說不受底還受不受外道思量一上了不覺[祝/土]底又也會瞞人即時拂袖出去其徒謂其義勝手執赤幡隨之而去外道至中路語其徒曰我當回去斬首以謝世尊其徒曰我師不曾有語何負墮乎曰佛問我義以何為宗答以一切不受為宗又問是見受否吾所以默而無對者蓋審思吾所立義以一切不受為宗是見若受其義自墮若言是見不受無義可立是見若受負門處麤是見不受負門處細吾寧於有智人前斬首不於無智人前得勝既到佛所具陳上事將自斷其首世尊曰善來外道我宗無如是事汝當皈依佛法僧彼依佛教應時袈裟著體鬚髮自落便證阿耨多羅三藐三菩提後來天衣懷和尚頌得極好曰是見若受破家門是見不受與誰論匾檐驀折兩頭脫一毛頭上現乾坤噁好大眾天衣古佛真善知識山僧往日參得禪了因見此頌更進得一步信知禪不問五家宗派只要自得自悟若得恁麼無我無人無佛無眾生所謂內空外空內外空乃至空亦不可得然後向空亦不可得處建立一切法掃蕩一切法成就一切法破壞一切法如當門按劒凡聖俱絕更欲葛藤老來氣力有限教中所謂乃至深愛法者亦不為多說雖如是<span class='corr'>已</span>是即當不少適來本只做得一頌作箇收殺臨欲陞座方聞得安靜道人是李和文之後因此更做得一頌一時舉似大眾眾生心是佛國土佛國土是眾生心如能一念摠超越世出世間無事人莫言吾教<span class='corr'>已</span>寂寞須信典刑今尚存要知安靜源流本便是和文五世孫。</p>
</div>
<p class='juan'>大慧普覺禪師普說二</p></div>
</div><!-- end of div[@id='body'] -->
</body></html>