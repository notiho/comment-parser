<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大慧普覺禪師普說</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu39' />大慧普覺禪師普說三</p><p class="byline">參學道先錄</p>
<div class='div-other'><a id='mulu40' />
<p class='h2'>方敷文請普說</p><p>僧問老師一著太慈悲衲子遊山今<span class='corr'>已</span>歸更舉竹篦行正令金毛獅子現全威正當恁麼時如何商量師云汝合出院進云和尚慈悲何在師云緊峭草鞋進云恁麼則十方無壁落四面亦無門師云你在甚麼處安身立命進云育王寺裏師云泊不問過進云未審和尚如何為人師云只聞人作鬼不見鶴成仙進云可謂玲瓏八面自回合峭峻一方誰敢窺師云可知禮也。</p>
<p>僧問承師有言只聞人作鬼不見鶴成仙忽然有箇白日上昇底人來和尚如何相見師云活麗世界進云這箇總是和尚分上事何曾到某甲師云你且莫活麗世界進云也知和尚慣用此機師云你分上事作麼生進云龍門無宿客龜鶴自成仙師云衣穿瘦骨露屋破看星眠進云老和尚得恁麼快活師云你向甚麼處見老僧進云藏身露影得人憎師云且得沒交涉進云和尚只今還見某甲也無師云見進云忽被某甲道箇且得沒交涉又作麼生師云歸依佛法僧進云也是徐六擔板師云這外道進云某甲到這裏謗於佛毀於法不入眾數和尚還甘也無師云許你是箇破落戶進云切忌與他安名立字師云你道這破落戶十二時中在甚麼處行履進云共大破落戶眉毛廝結左之右之師云却較些子。</p>
<p>僧問某甲活麗世界和尚活麗世界正當恁麼時如何師云分身兩處看進云只如活麗世界底人向甚麼處安排師云十字街頭七顛八倒進云未審此人還有放身立命處也無師云有進云這裏不著老和尚師云你分上事作麼生進云東邊也去得西邊也去得師云爭奈老僧何進云和尚自是和尚某甲自是某甲師云你有許多般那進云天上有星皆拱北人間無水不朝東師云更說道理看進云留與老師道師云我若道教你百雜碎進云便請師道師云百雜碎進云也只道得一半便禮拜師乃云只這一半若有人道得方知婆子請趙州看一藏經趙州遶禪牀一匝令人向婆子道<span class='corr'>已</span>為你轉藏經了婆云轉即太殺轉只轉得半藏若人識得這半藏許汝眼見色不被色之所轉耳聞聲不被聲之所惑鼻嗅香不被香之所留礙舌嘗味不被味之所染著身覺觸不被觸之所纏繞意分別不被分別之所回換以至前塵落謝更無遺餘如是信得及則趙州半藏即是婆子一藏婆子一藏即是趙州半藏更能向轉處撥得一線路便與趙州婆子把手共行其或未然育王為你下箇注脚良久云隨流認得性無喜亦無憂。</p>
<p>復云妙智居士士大夫中屈指有數平生為官在在處處作大利益妙喜每與箇中人說今時仕路中如妙智者可謂中道而行非如他人或過或不及得中庸之道者不道無只是少所以妙喜與居士相識二十年始終有節可觀況是積代簪纓之家至如作監司大師裏面種種行方便未嘗以私喜怒而行差別之行此先佛所謂種族豪善離過清淨者也更若理會得出生離死底一路子分曉時便是世出世間真士大夫何以故世間事有窮極惟此一段大事一明了時所謂萬年即是一念一念穿過萬年無古無今無前無後皆吾心常分非假於他術往往世界上人多為利名所轉不知回頭直待臈月三十日前路茫茫未知何往那時著忙<span class='corr'>已</span>不及矣一生作事依本分時只得箇平過不折本而<span class='corr'>已</span>其或心術不正為<span class='corr'>己</span>損人只劫剝得這一生無可言者居士所以要專意理會這一件事且如何理會便從脚跟下子細推窮自家生從何處來只今受富貴能區別是非底未來方家託生時在甚處安頓百年後今夜在此說法聽法底一段歷歷孤明却向甚麼處去往往聰明靈利者被人問著懵然不知便引未知生焉知死莊子孟子之類來作證殊不知這裏不容如此譬如隔窻看馬騎眨眼便過去又如烈焰中不容蚊蚋所泊惟有這些子師家為你著力不得要你自點頭尋常九經十七史裏面興亡治亂或邪或正舉著便知纔問著生從何處來死從何處去只今底為是有為是無總不知好濟事既不知只就這裏看儘思量思量來思量去心思路絕四方無路可入無門可出到此馳求心歇忽然剝地一破生從何處來死向何處去總不著問人近世有一種邪師自無悟處却言本來無悟悟是建立只以無言說不作聲為空劫已前事我此會中兄弟往往有曾中其毒者往年福州有箇長老也隨分有些聲譽因曾天遊問他某人某人却向甚處去對云妙喜處參悟底禪去元來也不信有悟此所謂夏虫不可與語冰蓋不是他境界且如世間工巧伎術尚要悟門然後得其精妙至於為文章有所悟則下筆便得意滔滔地說將去不爾則觸途成滯況出世間法如何不要悟門只以無言無說為究竟座主家尚自訶無言無說配為外道況稱祖師門下士却向鬼窟裏作活計耶淨名曰彼外道六師是汝之師因其出家彼師所墮汝亦隨墮其施汝者不名福田供養汝者墮三惡道汝能謗於佛毀於法不入眾數終不得滅度汝能如是乃可取食這般說話眼若不開如何消得天落衲僧家關棙子一轉如水上按葫蘆動著便轉轆轆地豈不見昔日法明上座問大珠和尚曰禪師家多落空珠曰却是座主家多落空明大驚曰何得落空珠曰經論是紙墨文字紙墨文字者俱空設於聲上建立名句等法無非是空座主執滯教體豈不落空明曰禪師落空否珠曰不落空明曰如何不落空珠曰一切文字皆從智慧而生大用現前何得落空明方信伏故知達斯理者亦無空可落凡有言句無非大用現前所以道非離真而立處立處即真不被文字語言所轉又有人問六祖弟子常覽涅槃經未曉常無常義願和尚慈悲略為宣說祖曰無常者佛性也有常者善惡一切諸法分別心也曰和尚所說大違經文祖曰吾傳佛心印安敢違於佛經曰經說佛性是常和尚却言無常善惡諸法乃至菩提心皆是無常和尚却言是常此即相違令人轉加疑惑祖曰我說無常正是佛說真常之道我說常義正是佛說真無常義也大意謂若不生不滅是常義生死去來是無常義者則盡大地無一人發真歸元盡十方世界是箇無孔鐵鎚脩羅永作脩羅異類永作異類無一人得動轉去今時禪家流宛不如古來座主你看肇法師雖是箇經論座主且不滯在無言說處曰釋迦掩室於摩竭釋迦老子初成正覺在摩竭提國三七日中掩室不作聲這箇是釋迦老子無言無說淨名杜口於毗耶當時三十二大士各說不二法門而維摩默然無言這箇是維摩無言無說須菩提在巖中宴坐善惡都不思量寂然不動感得天雨四花須菩提從定而起遂問空中雨花讚嘆者是何人曰我是梵天又問云何得雨花曰我見尊者善說般若波羅蜜多在這裏誤了黑山下一類眾生教他錯認定盤星須菩提曰我於般若未嘗說一字梵天云尊者無說我亦無聞是真說般若波羅蜜多妙喜而今說時須問倒你禪和子何獨須菩提巖中宴坐方謂之無說而說梵天道尊者無說我亦無聞既然恁麼露柱豈不是無說無聞露柱既無說無聞就喚作須菩提得麼只你便是須菩提得麼到這裏須是眼開方見得分曉肇法師把他悟處如貫數珠相似一條線子穿將過去故曰須菩提唱無說以顯道釋梵絕聽而雨花斯皆理為神御故口以之而默謂理與自家神智廁拄如狹路相逢無回避處不是他無言無說蓋盡十方世界若草若木各具張口片舌說之不及譬如擊皷搥與鼓面廁抵住寂然無聲故云豈曰無辯蓋辯所不能及也到這裏世間之辯拈不出來毗耶城裏三十二菩薩各說不二法門文殊云如我意者於一切法無言無說無示無識離諸問答是謂入不二法門又曰我等各自說<span class='corr'>已</span>仁者當說何等是菩薩入不二法門時維摩詰默默無言文殊讚言善哉善哉乃至無有文字語言是真入不二法門所以無盡居士讚云善哉居士獨默然雷聲普震恒沙界他是悟底人始解恁麼道既然如是謂之無言說可乎古人道雖然不語其聲如雷真箇有恁麼事若不到此境界只喚作表法譬如鸚鵡能言聞人叫點茶他亦隨叫其實何嘗知茶滋味所以道參須實參悟須實悟若不曾悟即是謗大般若如人以刀斷多羅木永殞善根山僧恰恰參十七年茶裏飯裏喜時怒時更不放捨有時如吟詩相似忽然得一句心裏又歡喜則箇也做得須古也會批判代別然自知涅槃堂裏孤燈獨燭時不得力四緣假合底皮袋子一破後教中所謂涕唾膿血津液涎<span class='corr'>沫</span>大小便利皆歸於水皮肉筋骨髓腦垢色皆歸於地煖氣歸火動轉歸風四大各離今者妄身當在何處到這裏須是自著力始得昔者圭峯禪師因此契悟故有一言之下心地開通一軸之中義天朗耀之語如此則謂之無悟可乎須是悟始得如定光大師往年在歇長老處也不信有悟及乎自家到雪峯一夜小參忽然疑著破夏走來廣因猶自主張無迷無悟被山僧痛罵方始知非因教看不是心不是佛不是物謂之曰你若這裏透得便可罷參又為他說蜀中有箇寂壽道人在昭覺參老和尚教看不是心不是佛不是物是甚麼如是數年無箇入處一日告老和尚云某甲看這箇話未有入處不知和尚別有甚方便老和尚云我若問你是甚麼時你便下語遂舉拂子示之云不是心不是佛不是物除却箇是甚麼他豁然省也舉這般底似他一日因山僧與一僧舉此話他在外面聽得有箇歡喜處少間要來吐露山僧纔見他欲開口便喝云不是出去何故見得他底不是蓋脚跟未點地在是時雖有箇歡喜處教中所謂前無新證歸失故居舊來窟穴子<span class='corr'>已</span>被我打破了前面又無屋可居到這裏方始進退無門少頃又來問訊云某甲實有箇入處山僧可謂提獎嬌兒撫憐愛子放一線道遂問不是心不是佛不是物你如何會云妙道只恁麼會道聲未了山僧云因多了箇只恁麼會他忽然理會得當時若自領覽處和我也謗無疑山僧自立僧數年發蒙先是他參得禪後來住洋嶼庵從三月初五至三月二十一連打發十三人又接得箇八十四歲老和尚喚作大悲長老問他不與萬法為侶者是甚麼人云喚不起又問喚不起者是甚麼人速道速道他豁然省浹背汗流元初盡是不信悟底忽然一時悟山僧從此話頭方行每與人說禪和家若實在你處有所得便是碓搗磨磨他終不辜負你有箇士大夫說妙喜養子如生冤家誠哉是言你若未有箇入處我儘饒得你莫教有一知半解乃是禍來也今夜妙智居士與韓克明居士蘇宣教鄭教授諸公盡是箇中人其中有曾參天童覺和尚知有向上一著者侶霞道人又是女流中知信向者古人所謂作業相似來生我家在敷文宅中晝三夜三以修行為務誠不易得所以今夜同此聽法山僧別無奇特玄妙只有一條黑竹篦有時拈起問學者喚作竹篦即觸不喚作竹篦即背不得下語不得無語要你赤肐[骨*歷]地跳出不是心不是佛不是物不得思量不得擬議不得向舉起處承當驀地透得便踏毗盧頂上行任是三世諸佛所說之法當甚熱盌鳴聲不干我事不與萬法為侶者是甚麼人待汝一口吸盡西江水即向汝道這裏忽然心無所之啐地折剝地斷便了其或未然更聽一頌頂門竪亞摩醯眼肘後斜懸奪命符一擊鐵圍百雜碎箇中全不費工夫。</p>
</div>
<div class='div-other'><a id='mulu41' />
<p class='h2'>行者德新請普說</p><p>師云學道先須有悟由還如曾鬪快龍舟雖然舊閣閑田地一度嬴來方始休此是古人據實而論近新叢林中有一等尊宿却道悟是建立這箇說話又似好又似不妙又似好時如何為他不曾悟所以依實供通故有建立之說不敢謗般若未得謂得未證謂證教中所謂如人以刀斷多羅木一斷永不復生矣為怕這箇不敢道悟若遷真箇是建立時禪和子何須持地撥草瞻風求離生死自可依樣畫猫兒便了你既不曾悟返言悟是誑人只這是不好處惟有謗大般若罪不通懺悔何故釋迦老子明星現時亦不曾悟始得乃至西天二十八祖唐土六祖亦不曾悟始得二祖告達磨曰我心未寧乞師安心既云無悟何必安心達磨曰將心來與汝安二祖本是座主依文解義知道過去心不可得未來心不可得現在心不可得所以古人云三際求心心不有心不有故妄元無妄元無處即菩提生死涅槃本平等為理會得這箇內外中間推窮了不可得遂以實告達磨云某甲覓心了不可得達磨便與一箇冬瓜印子所謂借婆帔子拜婆年騎賊馬趕賊隊又無奇特玄妙與之商量只向道與汝安心竟二祖於言下大悟這箇如將百二十斤擔子送在有力漢子肩上擔起便行一發去一百二十里更不轉頭擔荷佛法須是這般漢若無悟又要斷臂立雪作甚麼達磨所以通一線道乃告之曰諸佛妙道曠劫辛勤乃可得成汝今斷臂吾前求亦可在山僧祖師翁端和尚有箇頌子分明嚼飯餧小兒云終始覓心不可得寥寥不見少林人謂二祖覓心既不可得到這裏亦不見達磨亦不見安心者亦不見有受安心者直得自<span class='corr'>己</span>方寸空勞勞地便悟得一切法空以要言之當此時第八識<span class='corr'>已</span>滅猢猻子<span class='corr'>已</span>死絕氣息了然後却活故云滿庭舊雪重知冷鼻孔依前搭上唇便是死了却活底道理妙喜後來又假出一條筋亦有一頌覓心無處更何安嚼碎通紅鐵一團蹤使眼開張意氣爭如不受老胡瞞這箇須是有鼻孔者一透透得便可罷參須是嚼得通紅一團鐵百雜碎始得既然如是喚作無悟得麼如安靜道人五世祖李和文公參石門慈照和尚暨葉縣省和尚悟得臨濟宗旨臨終之際有一頌云拈起幞頭放下腰帶要知生死問取皮袋蓋皮袋是受生死底物生從父母胞胎來死去則絕消息惟有不生不滅底靈靈之物忽然啐地折剝地斷底一著子如何受你生死所以他纔悟了有頌呈慈照曰學道須是鐵漢著手心頭便判直取無上菩提一切是非莫管他雖是箇士大夫在富貴中而能知有此段大事不從人得又擇第一等宗師親近如參慈照猶自通方便至於參省和尚則門風高峻最難近傍愛喚人作驢漢或對學者以捺胃放屁聲其應機多類此和文每隨眾問道他不問你是駙馬一例柱杖打出若不是具大根器如何禁得這般大鉗鎚今時若打著箇少府便是禍事信知此事除非知有莫能知之若也未知只管崖將去妙喜常謂來參我禪須拚取一生不會始得若要求速効則莫恠相賺蓋為別無奇特言句可以傳授只據現成公案與你結案而<span class='corr'>已</span>若有傳授是世間法宗師為人是指路頭之說如何是佛殿裏底如何是佛乾屎橛以至麻三斤鋸解秤鎚盡是為你指路頭靈利漢便隨他指頭從路而去其或坐在指處認指為路非但不識路亦不識指頭首楞嚴所謂如人以手指月示人彼人因指當應看月若復觀指以為月體此人豈惟亡失月輪亦亡其指何以故以所摽指為明月故是故祖師云不見一法存無見大似浮雲遮日面不知一法守空知還如太虗生閃電此之知見瞥然興錯認何曾解方便汝當一念自知非自<span class='corr'>己</span>靈光常顯現祖師這箇說話無非朴實頭棒打石人頭嚗嚗論實事臈月三十日閻羅老子不放你記得公案多下得語多做得偈頌多不可依傍他生死皮袋須知不生不死底一段靈明與太虗同等所以趙州道未有世界早有此性世界壞時此性不壞自從<span class='corr'>一</span>見老僧後更不是別人只是一箇主人公當恁麼時切忌回頭轉腦回頭轉腦則失却了如何是祖師西來意庭前栢樹子不要回頭轉腦直下坐斷報化佛頭你若領略他知他解盡是癡狂外邊走此事譬如隔窻看馬騎眨眼便蹉過狗子還有佛性也無州云無這裏間不容髮五祖師翁頌云趙州露刃劒寒霜光焰焰更擬問如何分身成兩段山僧常記得往年到谷山見佛性和尚道話次山僧偶及香嚴悟道頌云一擊忘所知因謂佛性曰香嚴只消這一句足矣下面總是閑詞佛性大以為然却謂山僧曰五祖師翁頌狗子無佛性話亦只消趙州露刃劒一句便了山僧亦喜其說然五祖頌子下面三句宛勝香嚴頌觀之後來尊宿有過古人者多矣何以知之每讀楞嚴經見畢陵伽婆蹉尊者因聞如來說諸世間不可樂事乞食城中心思法門不覺路中毒刺傷足舉身疼痛一頭忍痛一頭參禪故曰我念有知知此深痛雖覺覺痛底元初是心想流注所以有痛有覺驀然攝念未久身心豁空便證圓通法門這箇是佛在世時事後來有箇玄沙和尚悟處頗相似然更瞥脫似他玄沙本是福州人要遊方去因路中踢著脚指頭忽然大悟心裏道元來只在這裏從此便回更不出嶺及歸見雪峯雪峯知其<span class='corr'>已</span>徹問曰備頭陀何不遍參去對曰達磨不來東土二祖不往西天雪峯然之妙喜參得禪了因說與老和尚玄沙可惜下得此語遲當時踢著脚指頭便云㘞達磨不來東土二祖不往西天若在這裏說多少好老和尚首肯信知須是不從人得方有自由分然此事在聖不增在凡不減但知作佛莫愁佛不解語溈山所謂研窮至理以悟為則如泉州諸尼大師彼中列剎相望皆善知識自能滯耳朵行脚知道妙喜有真不瞞人處善知識難遇所以得得而來既有決定性只此便是成佛基本今夜是德新請普說又為諸尼大師咨聞入室問佛有因所以兩彩一賽忉忉怛怛不過是麥裏有麵黑豆好合醬有箇話頭諸人但去看這箇話頭便是釋迦老子達磨大師德山臨濟來也只是這箇話僧問趙州狗子還有佛性也無州云無下面更有一絡索僧又問一切眾生皆有佛性因甚麼狗子却無州云為伊有業識在後來真淨和尚恐人颺在無事界裏遂去鼓面打一撮頌曰言有業識在誰云意不深海枯終見底人死不知心此頌極妙當時泰佛性亦曾及此甚賞音之蓋明眼尊宿好本多同諸人但只看箇無字行住坐臥不要放捨提撕來提撕去驀然失脚踏著不是差事且道踏著時如何良久云鼻孔依前搭上唇。</p>
</div>
<div class='div-other'><a id='mulu42' />
<p class='h2'>尼慈明大師請普說</p><p>師云學道如鑽火逢煙且莫休直待金星現歸家始到頭此是古人據實而論學世間工巧伎藝若無發明處則不能取之左右逢其原況學出世間法如何不要悟門若無悟門縱說到盡未來際正所謂終日數他寶自無半錢分須要如人喫飯到飽足處自不著問人古人不得<span class='corr'>已</span>道我坐地待汝究取又道我立地待汝究取且道究取箇甚麼便是要理會這箇來為先鋒去為殿後底正是生死根株須是把這第八識斷一刀猢猻子若不死則無由出生死一向迷<span class='corr'>己</span>逐物枉受輪迴不能得到諸佛菩薩廣大寂滅境界所以釋迦老子始成正覺先說華嚴一乘圓教李長者亦云大方廣佛華嚴經決定是佛成道十日後說初於正覺山前望見明星忽然悟道便言奇哉一切眾生具有如來智慧德相但以妄想執著而不證得以此觀之今時眾生心地狹劣雖欲求道而得少為足正如吟詩得一句便謂一切人不如我到處輕忽人惟有諸佛菩薩所證法門寬如大海廣若虗空無種不納故於明星現時見得大地有情無情於我所證處一時同得同證無我無人平等成佛信知此事在聖不增在凡不減既無增減因甚麼在諸聖分上却有許多殊勝妙樂在六道四生却有許多輪迴之苦既有苦樂如何得平等去到這裏事上看則遲理上看則疾可中有箇靈利漢驀地透得則理隨事變事得理融一為無量無量為一小中現大大中現小不動道場徧十方界身含十方無盡虗空於一毛端現寶王剎坐微塵裏轉大法輪非是強為法體本來如是法體既如是因甚麼一切眾生却有生死輪轉不見佛謂富樓那曰汝以色空相傾相奪於如來藏而如來藏隨為色空周徧法界故於是中風動空澄日明雲暗眾生迷悶背覺合塵故發塵勞有世間相既有世間相則無是非苦由此昧却自<span class='corr'>己</span>真如妙性於平等法中見有不平等處云何名為平等法不見道未離兜率<span class='corr'>已</span>降王宮未出母胎度人<span class='corr'>已</span>畢豈不是平等法只為眾生不得自心明妙受用所以有迷有悟由迷悟故有彼此也於是如來以大悲願力示現受生乘日輪香象降摩耶夫人誕生千代金輪王家身為長嫡所謂種族豪善離過清淨纔生下來示現行七步示現處王宮示現逾城出家示現雪山六年苦行示現成等正覺示現轉法輪然後起道樹詣鹿苑為憍陳如五比丘轉四諦法輪曰善男子此是苦聖諦此是集聖諦此是滅聖諦此是道聖諦如是三遍說<span class='corr'>已</span>五比丘於聲塵中忽然悟道乃至為緣覺人說十二因緣法為菩薩人說六波羅蜜為求最上乘者說一切種智然古聖以說法為難豈不見佛在摩竭提國三七日覓啟口處不得何以故若說一切法有眾生便著有若說一切法無眾生便棄有著無若說一切法非有非無又是戲論若說一切法非非有非非無又是相違若但說一乘圓頓之教又恐眾生不信故破法墮惡道返成無利益所以道我寧不說法疾入於涅槃到這裏又却尋念過去佛所行方便力既出來作佛若不說法眾生無由得出三界二十五有塵勞故曰我今所得道亦應說三乘自此始說華嚴經然後說阿含方等因果等法又恐眾生殢在因果故有金粟如來現居士身訶斥小果聲聞山僧昔在京師被虜人取至金明池上會西天密三藏者數日見渠說維摩經梵本中排斥小乘分文不直今羅什所譯但存其略耳原先聖之意蓋欲發起聲聞緣覺大乘之志所謂初以三車誘引諸子得出火宅住於四衢露地而坐然後等賜諸子一大車此明如來權設三乘之法故云唯此一事實餘二則非真雖然如是若到涅槃會上只這一乘法也使不著要你撒手那邊千聖外回程堪作火中牛又說有六百卷般若經以般若智水蕩滌法塵故有二十種空所謂內空外空內外空空空大空勝義空有為空無為空畢竟空乃至無性自性空空亦不可得所以龐居士得這箇道理便言無有寄龐大空空無處坐家內空空空空空無有貨日出空裏行日入空裏臥空坐吟空詩詩空空相和莫恠純用空空是諸佛座若人不了空空是諸佛過看他古人一識得這箇關棙便解說大脫空有也空無也空非有非無亦空非非有非非無亦空謂之離四句絕百非一時蕩滌得淨盡了然後說大闡提人皆得作佛故涅槃會上廣額屠兒放下屠刀便預千佛之數然此是難信之法未證者不能無疑是故法華會上舍利弗慇懃三請佛方待說只見會中比丘比丘尼優婆塞優婆夷等五千人禮佛而退若據祖師門下此五千人却許具一隻眼佛言此輩罪根深重及增上慢未得謂得未證謂證有如此失是以不住既而五千退席佛乃云此眾無枝葉唯有諸真實然後為舍利等說如是之法如優曇鉢花時一現耳汝等當信佛之所說言不虗妄又道是法非思量分別之所能解唯有諸佛乃能究盡諸法實相且道釋迦老子畢竟說甚麼法來又何曾動著一絲毫信知從上諸聖本無實法與人到這裏人亦空法亦空定慧圓明不滯空譬如獅子返擲東西南北初無定度得到恁麼田地則自家說底便是釋迦老子說底天魔外道說底即是佛說底無二無二分無別無斷故這一段神通光明人人本有各各天真但向<span class='corr'>己</span>求莫從他覓今時學者多是去宗師舌頭上討玄討妙論得論失却不向自<span class='corr'>己</span>脚跟下理會生從何處來死向何處去不知來處是生大不知去處是死大故曰生死事大無常迅速當念此身四緣假合眾苦所集痒處便要抓痛處便要摩挲寒則思衣飢則念食無問貴賤有生皆然所以白雲端師翁住法華時曾作山居詩其一曰<span class='corr'>幢幢</span>富貴與恩情滿擔盈車日夜行回顧一盂兼一錫誰知輕重不多爭妙喜十七歲時便知有此事既而落髮出去行脚江南江北禮拜善知識惟恐這一件事不明了異時撞入馬腹中去也曾因看經得箇歡喜處也曾因看語錄得箇入頭處憶在眾日因讀玄沙和尚語錄見瑞巖喚主人公因緣有箇歡喜處遂去一宗師處通消息宗師是誰喚作紹珵和尚號寶印大師嗣瑯瑘覺和尚亦參見雪竇來山僧呈見解云某甲因讀玄沙語錄裏面載瑞巖和尚每日在方丈裏坐自叫云主人公又自云諾惺惺著又自應云喏他時後日莫受人瞞又自云喏喏後來有僧到玄沙沙問近離甚處僧云台州瑞巖沙云瑞巖有何言句示徒僧舉前話沙云奇哉一等是弄精魂唯有瑞巖較些子却問這僧瑞巖和尚安樂否僧云<span class='corr'>已</span>遷化了玄沙云如今還叫得應麼僧無語沙乃搥胷云蒼天蒼天寶印問山僧你如何會山僧便舉主人公諾惺惺著喏他時後日莫受人瞞喏喏不可更有第二箇主人公這僧不合向語脉裏轉却當時玄沙問瑞巖安樂否云<span class='corr'>已</span>遷化了也如今還叫得應麼但云叫得應玄沙不免道你試叫看便叫主人公諾惺惺著喏他時後日莫受人瞞喏喏人人有箇主人公不可他叫得我叫不得恁麼會時多少快活寶印便肯可自家當時亦將謂是也歡喜周年半歲後因讀楞嚴經見佛說寤寐恒一如從此疑著我每日惺惺時佛所讚者依而行之佛所呵者不敢違犯却到夜間一睡著時夢見善境界便生歡喜見惡境界便慞惶怕怖先佛所謂寤寐一如自家分明作兩般將非所得未盡善乎逮至京師參佛果和尚因一日升座舉僧問雲門如何是諸佛出身處門云東山水上行今日若有人問天寧如何是諸佛出身處只對他道熏風自南來殿閣生微凉向這裏忽然打破漆桶平生礙膺之物剝然而散方理會得趙州道未有世界早有此性世界壞時此性不壞以至狗子無佛性明眼人落井乾屎橛麻三斤都不著問人日裏底與夜裏底自然成一片這般說話惟證乃知世間有如此殊勝事可憐眾生雖終日行而不自覺所以永寧郡夫人能於富貴中發大勇猛精進之心要學無上菩提教中所謂火中生蓮花是可為希有在欲而行禪希有亦如是慈明大師乃是王豐甫待制之女從小出家童真入道世人住處我不住世人愛處我不愛尤不易得蓋是識法者懼因甚麼三家村裏漢却不怕生死為他不知有不曾聞善知識說若能回塵勞業識底心向般若上用縱使道業未辨惡業亦輕恁麼說話還有本據也無若無本據盡成妄語豈不見圭峯禪師云作有義事是惺悟心又怕人不會更於下面注云非仁義之義乃義理之義惺悟不由情臨終能轉業作無義事是狂亂心狂亂隨情轉臨終被業牽慈明大師往日失明忽因夢中見大寶塔生大歡喜既夢覺<span class='corr'>已</span>兩目自然平復如故由是不忘諸佛菩薩救護之恩發大願心廣募眾緣於平江府建造七級如來寶塔發是願<span class='corr'>已</span>燃一指節供養十方佛菩薩僧所冀大緣無諸魔障果感諸佛神力冥資未數年間<span class='corr'>已</span>成五級茲者特來徑山營<span class='corr'>辦</span>香茶供養清淨禪眾仍請妙喜舉揚般若願以此功德之力七級淨圖早得成就還如往昔夢中所見諸莊嚴具靡不稱足然後願一切有情見者聞者一瞻一禮俱證無上佛果菩提今日修設作種種佛事之意亦如是而<span class='corr'>已</span>今日又為大眾咨聞入室山僧有箇話頭諸人普請看僧問趙州狗子還有佛性也無州云無但行住坐臥只管看箇無字驀然心花發明照十方剎第一不得將心等悟若將心等悟則障道矣慈明大師亦不妨幹緣事但時時提撕且耕且戰久久之間自然佛法世法打成一片山僧有箇頌子為作證明捨富貴如棄涕唾童真入道又希奇踏著箇中關捩子慈明不讓末山尼。</p>
</div>
<div class='div-other'><a id='mulu43' />
<p class='h2'>建陽劉士隆請普說</p><p>僧問撾動一聲塗毒鼓搴旗斬將在臨時遠近聞之皆腦裂擡眸霹靂火星飛傾秋倒岳驚天地妙用全提向上機等閑放出遼天鶻請師相見不揚眉正當恁麼時如何是和尚室中為人一句師云一時被你道了進云和尚何以贜誣於人師云龍得水時添意氣虎逢山勢長威獰進云謝師答話師云答即答了只是未有主有進云正當恁麼時畢竟是甚麼消息師云適來甚麼處去來進云喚作無主得麼師云喚作有主得麼進云只如鏡清問僧門外是甚麼聲僧云兩滴聲清云眾生顛倒迷<span class='corr'>己</span>逐物意旨如何師云爛泥裏有刺進云出身猶可易脫體道應難又作麼生師云踏著秤槌硬似鐵進云恁麼則也是相逢一會家師云洎不迷<span class='corr'>己</span>又作麼生進云若不上來爭知恁麼師云滴穿眼睛浸爛鼻孔進云忽遇雲開日出時如何師云一場懡㦬。</p>
<p>僧問搥動一聲塗毒鼓雲從龍兮風從虎一時被你道了也甜瓜甜兮苦瓠苦正當恁麼時如何是末後一句師云過進云恁麼則剔起眉毛須著眼箇中能有幾人知師云露進云堪笑當年黃面老逢人相見不揚眉師云野馬嘶風蹄撥<span class='corr'>剌</span>金毛踞他尾吒沙進云正當恁麼時三世諸佛六代祖師看即有分師云行到水窮處坐看雲起時進云王老師分上未為分外師云逢人但恁麼流通進云若不是和尚幾乎被諸方搽糊師云真不掩偽曲不藏直進云灼然如是便禮拜。</p>
<p>師乃云便恁麼流通得去如天普蓋似地普擎直得三世諸佛六代祖師古往今來一切知識盡向這裏覓出頭處不得且作麼生搽糊他若搽糊他不得佛法無靈驗若搽糊得又向甚麼處名邈恁麼也不得不恁麼也不得恁麼不恁麼總不得淨躶躶赤洒洒沒可把如香象渡河徹底截流而過然後恁麼也得不恁麼也得恁麼不恁麼總得所以道明眼漢沒窠臼聊聞舉著剔起便行如水上放葫蘆無人動著蕩蕩地拘牽他不得惹絆他不得觸著便動捺著便轉轆轆地且道正當恁麼時於衲僧分上成得甚麼邊事良久云人平不語水平不流。</p>
<p>復云士隆夫婦宿植德本與法有緣今生雖無人勸發而知生死事大無常迅速故能留心此段因緣願於知識一言之下悟入佛之知見又願世世為無姻夫婦其發心殊勝如此正似迦葉尊者因地之時為鍛金師因入伽藍見佛面上金剝落意欲新之力所不逮纔作是念感一女人施與其金莊嚴佛相二人因此發願世世為無姻夫妻自爾過一百一十劫身常金色所謂施金者即佛世紫金光比丘尼是由是觀之這一念可謂殊勝經許多劫此念不滅其報亦無盡所以山僧常記一念殊勝功德無較量處是故善財童子於覺城東際古佛廟前見文殊師利於獅子嚬呻處一念發阿耨多羅三藐三菩提心然後過一百一十城見五十三員善知識每到一善知識處必先致問我<span class='corr'>已</span>先發阿耨多羅三耨三菩提心而未知云何學菩薩行云何修菩薩道我聞聖者善能誘誨惟願慈哀為我宣說所謂初心時便成正覺蓋最初一念充塞過現未來是故李長者有言無邊剎境自他不隔於毫端十世古今始終不離於當念士隆夫婦不昧這一念所以同德同誠歸向佛乘悟人間世如夢如幻前世植福深厚今世出來萬事如意兒子又讀書九經十七史家中自有印板其中逆順邪正興亡治亂總知下落然盡是他人事唯有自家生不知來處死不知去處謂之<span class='corr'>己</span>事未明所以就師決擇要得分曉縱饒今生般若緣未熟後世出來亦乃省力這箇是出三界二十五有塵勞底法門未發心時即是地獄纔發心際<span class='corr'>已</span>出地獄蓋信本上便成佛了不見涅槃會上廣額屠兒放下屠刀便預千佛之數適來說底善財童子一生成佛常記得某曾問先師教中說善財童子不離自所住處入普賢毛孔中畢竟善財向甚處去先師曰成佛去某云莫惡口先師大笑道我下得這語好然雖如此汝等諸人須是實始得最後彌勒彈指善財入樓閣中見百億四天下百億兜率陀天及餘無量無邊不可說不可說殊勝境界然後彌勒又彈指一聲善財從三昧起乃至再見文殊一周佛事成就無量殊勝功德所以無盡居士頌云妙意直真末後收善財到此罷南遊豁然頓入毗盧海悔向他山見比丘當知善財這一念與劉士隆所發底一念無二無別將來收因結果當與善財把手共行又法華會上娑竭羅龍王女年始八歲便得成佛時舍利弗於此生疑謂佛道長遠久受勤苦乃可得成又女人身猶有五障云何速得成佛於是龍女謂舍利弗言我獻寶珠世尊納受是事疾否答言甚疾曰汝以神力觀我成佛後速於此要識龍女所獻寶珠便是當人這一念所謂甚疾者其一念之速世間疾速更無過者何故且如士隆是麻沙人只今身在徑山忽然憶著家鄉纔舉意時鄉間所有市井人物便在這一念中至於成佛亦如此矣故經云當時眾會皆見龍女忽然之間變成男子具菩薩行即往南方無垢世界坐寶蓮華成等正覺這箇亦不出當人心地法門山僧今日於猛烈人前說些猛烈話莫教一打發時佛亦不奈何有箇頌子與作證明立地成佛大丈夫古有榜樣應不錯廣額屠兒放下刀彈指便登無上覺士隆亦是箇般漢一去萬牛不可挽直下渾如鐵鑄成從教人道我擔板。</p>
</div>
<div class='div-other'><a id='mulu44' />
<p class='h2'>劉士隆再請普說</p><p>僧問連日霶　雨今朝皎潔晴流水填溝塞壑亂山寫碧堆青老師說法當端午肘後神符分外靈徧觀大地皆為藥信手拈來總現成忽遇同得同失同殺同活底人來時如何師云一筆勾下進云恁麼則總無用處師云普天匝地絕承當進云正當恁麼時承當底事作麼生師云鐵蛇鑽不入進云只如文殊一日命善財採藥善財曰徧觀大地無有不是藥者文殊云是藥者採將來於是善財拈一莖草度與文殊意旨如何師云甜瓜徹帶甜苦瓠連根苦進云老和尚道即太殺道只道得八成師云留二成與上座道進云逢人且說三分話未肯全拋一片心師云前言不副後語進云老老大大性命也不能作得主那師云爭奈亦能殺人亦能活人進云須知有一味不在生殺裏師云髑髏前作妄想進云爭奈官不容針私通車馬師云了了了時無可了玄玄玄處亦須訶僧云是便禮拜。</p>
<p>師乃云只這是亦能殺人亦能活人只如不受殺活底人出來且道徑山在第幾位安排若安排得教伊無出氣處若安排不得佛法無靈驗正當恁麼時畢竟如何商量若商量得是去十方諸佛古往今來一切知識咸為作證且道證明箇甚麼若證明得即向證明處百雜碎若證明不得在東者還東在西者還西。</p>
<p>復云欲識佛性義當觀時節因緣時節若至其理自彰所以道入得世間出世無餘蓋世間法即是佛法佛法即是世間法然無世間法佛法不住世適來禪客問文殊菩薩命善財入山採藥曰但是藥者採將來善財如教入山徧觀所有一草一木無不是藥回白文殊曰徧觀大地無有不是藥者文殊曰是藥者採將來善財遂拈一枝草度與文殊文殊接得乃云此藥亦能殺人亦能活人據妙喜見處善財善採藥文殊善用藥雖然恁麼若遇無位真人又殺他不得又活他不得如是則文殊成妄語去縱使能殺能活文殊於無位真人分上如何施設到這裏具眼者方能證明如今諸方禪講互相攻擊其故何也蓋為不識古人方便殊不知一大藏教盡皆如此座主家多不信禪謂之虗頭良由冰炭不相入須是你證我亦證眼眼相對自然無是無非祖師西來見眾生根器淺漏滯在教乘不能得見自<span class='corr'>己</span>本來面目只去㳂教網走讚歎佛乘是故佛言若但讚佛乘眾生沒在苦所以達磨大師說一箇方便道我不立文字語言直指人心見性成佛如今人錯認方便把教乘都撥置了豈不知教是佛口禪是佛心佛豈有心口不相應來你要會麼教是醫書禪是指訣當因指見脉其實脉不在指上因方書然後知藥藥不干方書事但假方便見病而<span class='corr'>已</span>所謂禪者亦復如是但為救殢教乘者之弊不見釋迦老子於六欲天說大集經是時佛敕天魔外道皆至佛所聽法各各令發菩提之心有不到者四天門王飛熱鐵輪追之只見會中有一魔王出來白佛言世尊直待眾生界空我方發菩提心到這裏喚他作魔王得麼所以天衣懷和尚拈云臨危不變是真丈夫只這便是佛會上說底禪不可去教乘裏面剔出得麼方知禪無彼此禪無傳授若道有彼此有傳授是大妄語謗佛法僧因記得教中說馬勝比丘得四禪定具六神通舉意要遊天宮時不起于座得意生身便往天上忽一日定中思惟不知世間地水火風到甚地位永盡無餘既從定起詢及餘人咸無知者遂升梵天問大梵王正值梵王為梵眾說法馬勝問曰不知世間地水火風得到何地永盡無餘梵王無對於是下座謂馬勝曰此義不可令眾人聞當歸宮中為尊者說至無人處遂告之曰尊者所問甚為希有我實不能酬對但為慚見梵眾乃妄言爾馬勝難曰身為梵天之主尚不能斷妄語況凡夫乎以是觀之執滯教乘錯會佛意無非妄語故首楞嚴云如人以手指月示人彼人因指當應看月若復觀指以為月體此人豈唯亡失月輪亦亡其指何以故以所標指為明月故豈唯亡指亦復不識明之與暗便是這箇道理要會麼乃以拂子擊禪牀云一擊忘所知是名入流而無所入纔聞擊處便是入流然不被聲塵之所轉假其方便而見自<span class='corr'>己</span>本地風光若執方便無有是處士隆既知歸向佛乘留心此道更須勇猛精進直取無上菩提山僧有箇頌子為作證據擊開千聖頂門眼跳出無為解脫坑日用應緣活鱍鱍常於佛祖那邊行。</p>
</div>
<div class='div-other'><a id='mulu45' />
<p class='h2'>淨達道人請普說</p><p>僧問衲僧忍俊多時老師將舉竹篦俊鶻遼天呈羽翮金毛出窟振全威誰知未舉先明得<span class='corr'>已</span>落他家第二機未審如何領略稱得全提師以拂子擊禪牀云一擊忘所知進云恁麼則臨濟德山退身有分師云可知禮也進云徑山門下得恁麼水泄不通師云莫道水泄不通好進云果然為人痛的的地師云知恩者少負恩者多。</p>
<p>僧問衲僧家當守職撥草瞻風訪知識飽食安眠不自甘苦死須求竹篦喫諸方瞎禿謾紛紜爭似老師輕著力與伊打破赤肉團無位真人赤肐[骨*歷]忽遇舜若多上座來時如何師云還見老僧麼進云和尚還見某甲麼師云見得你骨出進云忽遇通身無影像遍界不曾藏與和尚同死同生同出同入底人來時如何師云賊身亡露進云恁麼則相識還同不相識師云爭奈把手上高山進云某甲今日不妨小出大遇師云你得箇甚麼進云和尚左眼半斤右眼八兩師云乞兒蘿易滿僧禮拜。</p>
<p>師乃云左眼半斤右眼八兩添一星不得減一星不得若有人向不添不減處垜根好與朝打三千暮打八百何故我王庫內無如是刀若總恁麼行脚清風月下守株人凉兔漸遙春草綠所以道智不到處切忌道著只今還有道著者麼出來與徑山相見妙喜為你證據且道相見時將甚麼證據若道有法可證即是謗佛法僧若道無法可證亦是謗佛法僧且作麼生免得此過良久云但辦肯心必不相賺。</p>
<p>復云這箇達道人往往前報世中曾一念差別今生雖在女流中所以便知歸向且無良朋善友激發他早年自能瞥地打便修行正是作世間塵勞業底時節一捩轉來便要參禮善知識學無上佛果菩提但恨從前未遇真正導師可以決擇生死大事妙喜常說衲僧家要具擇法眼既無恁麼眼須帶耳朵行脚始得這箇達道人雖不行脚又有眼又有耳朵知道甚處有尊宿可以拔得人生死根株令人直拔見性出生離死念念要親近結般若因緣若非宿有願力焉能如是妙喜在衡陽時常常寄聲要來理會這一件事只緣家中有八十歲老人雖有孝順子孫足可奉甘旨然自放意不過所以不敢離身士隆又是箇猛烈漢見閤中如此修行自謂婦人女子尚要學不思議事我輩丈夫漢豈無分耶便竪起脊梁此回不遠數千里來見妙喜信知一生成佛底人必有決定志譬如壯士屈臂不假他力箭既離弦無返回勢只這信得及處直下坐斷報化佛頭所以道信為道源功德母長養一切諸善法信能增長智功德信能必到如來地便是這箇消息縱饒今生未能一刀兩斷便契證也去信地上種得善根深後世出來少一分不得釋迦老子道若人散亂心入於塔廟中一稱南無佛皆<span class='corr'>已</span>成佛道況專注一心要出離三界二十五有輪迴諸佛菩薩終無妄語太底世間法即佛法佛法即世間法世間法即有陰有陽有寒有暑有去有來有善有惡佛法住世有頓有漸有權有實明王治世有賞有罰是故契經云應以佛身得度者即現佛身而為說法應以宰官身乃至比丘比丘尼優婆塞優婆夷乃至婆羅門婦女身得度者悉現其身而為說法因記得庵提遮女問文殊師利菩薩曰明知生是不生之法為甚麼被生死之所流也好一問大意道明知本來不生不滅因甚麼却被生死流注將去昧却自<span class='corr'>己</span>本來面目文殊答曰其力未充舊時有一僧持此語問一老宿適值面前有一枝笋宿乃指謂其僧曰如今把來作竹用得麼此明其力未充謂修行未有力在此是教中所說却到祖師門下非離真而立處立處即真要會麼明知生是不生之法為甚麼被生死之所流其力未充狗子還有佛性也無無喚作竹篦即觸不喚作竹篦即背無非是這箇道理宗眼即教眼祖意即教意故曰佛以一音演說法眾生隨類各得解但向行住坐臥四威儀中嚴整三業六根悉令清淨佛所讚者依而行之佛所訶者不敢違犯假定力以熏修將來久假而不歸道力勝業力本來面目自然現前方知是法平等無有高下是名阿耨多羅三藐三菩提山僧有箇頌子舉似大眾淨達宿有般若性悟世虗幻非究竟發志要續佛慧命從茲勇猛進加精不遠千里來雙徑請我<span class='corr'>陞</span>堂為作證妙喜與你無文印當知此義是決定。</p>
</div>
<div class='div-other'><a id='mulu46' />
<p class='h2'>照起二大師請普說</p><p>僧問跳出野狐窟便作獅子吼棒頭海嶽翻喝下須彌走正當恁麼時未審隨風入俗一句作麼生道師云鈍鳥逆風飛進云老和尚將尼彈子換人眼睛不是今日師云喫飯咬著沙進云只如僧問趙州狗子還有佛性也無州云無意旨如何師云看取下面注脚進云恁麼則渾不施寸刃斬盡不平人師云畢竟是甚麼道理進云因風放火用力不多師云你若放火便有官方。</p>
<p>僧問鈍鳥逆風飛意旨如何師以拂子擊禪牀云先以定動後以智拔進云忽若有箇英靈漢不受人這般茶飯又麼作生師云未見其人進云擬向這還呈伎倆鼻頭裂破眼睛黃師云老僧這裏無這邊那邊進云只如水泄不通處還許某甲劄脚也無師云作麼不許進云恁麼則兩頭俱坐斷一劒倚天寒師云孟八郎漢又打入葛藤窠裏去也進云既不恁麼還更有話會分也無師云東㵎水流西㵎水南山雲起北山雲進云恁麼則古塚毒蛇頭戴角觸著傷人不奈何師云你要咬老僧那進云也要知和尚皮下有血師云歸依佛歸依法歸依僧莫咬老僧進云只如僧問法眼如何是曹源一滴水法眼云是曹源一滴水意旨如何師云八字無兩撆進云老和尚可謂極盡老師密意師云你恰似曾做曹洞下工夫來進云雖然因語識人爭奈摸索他不著師云他是阿誰摸索不著進云鷺鷥立雪非同色明月蘆花不似他師云你却做得天童侍者進云和尚可謂驅耕夫之牛奪飢人之食師云我也不奪人食也不牽人牛進云某甲三十年後作他兒孫在師云一任鬼窟裏作活計進云正在鬼窟裏時還有方便也無師云無方便進云既無方便則三世諸佛一場懡㦬師云又干他甚麼事進云今日或有人問如何是曹源一滴水未審如何祇對師云這裏無如何進云還我話頭來師云你話頭在甚麼處進云大好無如何便禮拜。</p>
<p>師乃云若識得這箇話頭曹源一滴水只在口唇皮上若向口唇皮上覓曹源一滴水又却不是也所以道恁麼也不得不恁麼也不得恁麼不恁麼總不得然後將三百六十骨節八萬四千毛竅一擊百雜碎却向父母未生時與伊下箇注脚待伊擬向父母未生時著到妙喜又向他道不是這箇道理為甚麼如此我王庫內無如是刀若總似恁麼問話總似恁麼答話則達磨一宗掃土而盡眾中若有英靈上士俊快衲僧聊聞舉著剔起便行能於一毛端現寶王剎坐微塵裏轉大法輪若得恁麼却向伊道恁麼也得不恁麼也得恁麼不恁麼總得且道前來底是後來底是是又是箇甚麼良久云不見道鷺鷥立雪非同色明月蘆花不似他。</p>
<p>復云趙州道諸方難見易識我這裏易見難識又道未有世界早有此性世界壞時此性不壞只如未有世界時此性在甚麼處常記得京師有箇座主僧問他未有世界早有此性既未有世界此性却安頓在甚麼處他思量一上了却道在虗空裏何故見得教中說虗空裏中陰之身插手不入豈非性乎妙喜曰楞嚴經云當知虗空生汝心內又道空生大覺中如海下漚發如何此性却在虗空裏古人又云三界唯心所現萬法唯識所變你若說先有世界也不是先有此性也不是到這裏趙州老人四句言語畢竟如何消遣座主曰莫是要悟麼妙喜曰可知禮也若不悟總是癡狂外邊走所以趙州和尚用處喚作騎賊馬趕賊隊借婆帔拜婆年不曾有禪道喚人只是據欵結案而<span class='corr'>已</span>有僧問如何是道州云在墻外底僧云某甲不問這箇道州云你問甚麼道僧云某甲問大道州云大道透長安又問如何是禪答云牀脚僧云莫只這便是州云是即脫取去又問如何是毗盧圓相州云老僧自小出家不曾眼花僧云未審和尚如何為人州云願你常見毗盧圓相有一秀才問佛不違眾生願是否州云是曰問和尚教化手中拄杖得否州云君子不奪人所好曰我非君子州云我亦不是佛這般禪直是易見難識且道後來有甚麼人入得這箇境界一百年前有箇洞山聰和尚二百年前有箇雲居簡和尚此二尊宿與趙州用處一般有僧問孤峯獨宿時如何簡云閑却七間僧堂不宿誰教你去孤峯獨宿又問路逢猛虎時如何簡云千人萬人不逢獨是你逢又問如何是朱頂王菩薩簡云問這赤頭漢作甚麼此亦易見難識又聰和尚一日在山下自負一束柴歸時有僧問山上自有柴和尚因甚麼去山下取聰擲下柴云我要燒又僧問嚴陽尊者如何是佛曰土塊如何是法曰地動也如何是僧曰喫粥喫飯此亦易見難識因甚麼難識只為太近可笑近代有一般說平實禪底盡作無事會去只道山是山水是水僧是僧俗是俗大盡三十日小盡二十九盡向平實上作伎倆如有問甚處來曰僧堂中來又問還見聖僧麼曰見又問聖僧向你道甚麼曰聖僧不說話又問聖僧還有口麼曰有又問你還有口麼曰有又問你有口會說話聖僧亦有口因甚麼不說話曰聖僧是泥做只管平實祇對又如問僧甚處來曰寮中來又問如何來到這裏曰行來又問將甚麼行曰將脚行乃指香臺問你有兩脚尚自會行香臺有四脚因甚麼不會行曰香臺是木做底這箇謂之全是全不是何故只為不曾悟你若有真實悟處則七顛八倒無有不是所謂我為法王於法自在得失是非焉有罣礙若不然者返被法縛無自由分今早因一講師來咨聞入室要決擇生死大事山僧示以馬祖問亮座主云聞說座主會講經是否曰不敢祖云將甚麼講曰將心講祖云心如工技兒意如和技者爭解講得經曰心既講不得莫是虗空講得麼祖云却是虗空講得亮不肯便出纔行數步祖却喚云座主亮回首祖云是甚麼亮豁然大悟自此便隱於西山山僧正與他說你只去看馬祖云是甚麼他却不領我話倒問自家衣服不淨將水洗水不淨將甚麼洗山僧向他道你管得許多閑事且理會箇是甚麼莫要求速効然座主家莫教一打發如虎插翅舊日有箇闍梨每上講時也去胡亂批判古人公案又有箇月和尚法嗣大通自信禪不及每日在方丈內修長懺所以端師子有頌譏之曰何山長老修長懺壇上闍梨愛說禪子細思量無別事都盧只為大光錢學道之人若會教意古人亦謂之借教明宗如天台智者大師空假中三觀若參得禪了把他一心三觀來打一看真箇為禪和子出氣三觀曰空無假無中無不空假無空無中無不假中無假無空無不中若教妙喜把這一心三觀說到盡未來際鈎鎻連環相續不斷何故為我親見親證所以道見道方修道不見復何修要得真實與道相應如人熱病須得一回通身汗出乃可病除若未然者定厥疾在方寸中正作閙在今日照超三大師得得上山設齋供養大眾請妙喜舉揚般若不為別事只要見者聞者同證無上佛果菩提山僧有箇頌子舉似大眾生死涅槃無異路一道靈光兩處通會得箇中消息子無邊惡業總歸空。</p>
</div>
<div class='div-other'><a id='mulu47' />
<p class='h2'>智通居士請普說</p><p>僧問擊石火閃電光究得究不得未免喪身失命莫便是和尚為人處也無師云甜瓜徹蒂甜苦瓠連根苦進云未審是何宗旨師云打著南邊動北邊進云恁麼則不許夜行投明須到師云却引得著進云也知和尚只在這裏師云你離却這裏一任[跳-兆+孛]跳進云只如龐居士問馬大師不昧本來人請師高著眼馬大師直下覰意旨如何師云你這回不得錯舉進云和尚趕人不得趕上師云爭奈直上覰何進云恁麼則馬大師直得無安身立命處師云正是弄巧成拙進云國清才子貴家富小兒嬌師云你又引著這一句。</p>
<p>僧問國清才子貴家富小兒嬌那裏是這僧引得著處師云便是你問處進云恁麼則張公喫酒李公醉師云却不恁麼進云只如僧問洞山寒暑到來如何回避山云何不向無寒暑處回避僧云如何是無寒暑處山云寒時寒殺闍梨熱時熱殺闍梨未審如何是寒時寒殺闍梨師云向火去進云只今是甚麼時節師云只為你有眼無耳朵進云如何是熱時熱殺闍梨師云且領前話進云今日或有人問和尚寒暑到來如何回避未審和尚如何祇對師云老僧只管看進云恁麼則大眾一場懡㦬師云可知禮也進云若是金毛獅子子三千里外見誵訛便禮拜。</p>
<p>師乃云若也見得誵訛處一大藏教盡是誵訛因緣若於誵訛處見得不誵訛僧問馬祖如何是佛祖云即心是佛這裏透得去誵訛因緣即不誵訛若透不得不誵訛處即是誵訛作麼生免得此過到這裏如按太阿擬之則喪身失命且道不擬時汝等諸人十二時中在甚麼處安身立命若知得安身立命處則釋迦老子所說一大藏教也不多一字也不少一字也不在誵訛處示不在不誵訛處如香象渡河徹底截流而過如踞地獅子等閑哮吼一聲百獸為之腦裂正當恁麼時且道是甚麼人證明良久云彼既丈夫我寧不爾。</p>
<p>復云是日智通居士黃彬命妙喜老僧舉揚般若所將功德追薦先考侍讀尚書少保先妣溫國夫人李氏先妣榮國夫人李氏超昇佛界受勝妙樂今日佛事乃是妙明居士以裹足之餘稟智通居士請妙喜舉揚般若追薦三大尊魂蓋妙明居士受先祖尚書蔭妙年改官舉意作為便得成就由是不忘來處願以茲般若殊勝之力報答深恩智通十年前來衡陽理會此事其志甚篤妙喜竊笑諸方纔喜箇人不能得他會只管多言多語與伊解注學者把心識領覽在藏識中以為至寶此等殊不知終日數他寶自無半錢分却不去直截處理會僧問趙州如何是祖師西來意州云庭前栢樹子僧云和尚莫將境示人州云我不將境示汝僧云如何是祖師西來意州云庭前栢樹子這箇如隔窻看馬騎眨眼便過去若是世間法用心意識安排計較得唯有這箇一件事須是得入手傳與人不得說似人不得妙喜尋常只以本分事待學者教伊自眼開如智通居士在衡陽時每舉話頭問渠渠緩緩地方道箇不會近日來此忽然知得夌裏有麵飯是米做一問一答儘道得相近及乎獅子返擲東西南北元無定度便摸索不著然欲行千里一步為初況渠參禪與別箇士大夫不同直是要著實理會不務資談柄既知夌裏有麵須是更進一步若不然被人拈出糖糕便認不得非唯失了麵體亦乃不識糖糕到這裏須是悟始得孟子亦云君子欲其自得之自得之則居之安居之安則資之深資之深則取之左右逢其原是時佛法未到早有如此說話學道之人果能取之左右逢其原則不著佛求不著法求不著眾求謂之非離真而立處立處即真智通居士只把這一著追薦尚書三大尊魂縱使七寶滿空而用布施百分不及一千分不及一乃至百千萬億分亦不及一何故一念無心功德最大所以古人教你離心意識參取又道寧作心師莫師於心既撥得一線路方知妙喜禪無傳授不將佛法當人情近來叢林凋弊據佛祖位具正知見者復難得舊時江西湖南列剎相望盡是大宗師有箇廣道者離洞山要去參晦堂到黃龍山前逢一僧問廣云首座甚處去曰黃龍去僧云心和尚夏裏不坐曰心既不坐則往石霜參琳和尚去那時盡是這般好尊宿如今諸方多不信有妙悟只是商量古人公案如洞山夏末示眾云初秋夏末兄弟東去西去須向萬里無寸草處去有下語者皆不契因僧持此語到石霜霜云何不道出門便是草洞山聞而肯之謂瀏陽有古佛出世往年有箇老宿共我商量道萬里無寸草處去是無中唱出門便是草是有中和貴得血脉不斷又道萬里無寸草處是父母未生<span class='corr'>已</span>前威音王那畔事此時不容開口又指口為門謂纔開口便落草故云出門便是草此是當時負大名底人作這般伎倆後來山僧因如何是諸佛出身處熏風自南來殿閣生微凉忽然打破漆桶方知萬里無寸草處去出門便是草無許多勞攘所以菩薩眼見佛性學道人須是眼見始得何者名為眼見僧問普化總不恁麼來時如何化云來日大悲院裏有齋如何是佛乾屎橛如何是佛殿裏底如何是佛麻三斤有句無句如藤倚樹須是見得透消息便絕妙喜參得禪了先師曰你如今正坐在無禪無道處可借許在這裏死不得活乃舉有句無句如藤倚樹纔下語便云不是如是者數月乃謂某參黃楊木禪漸漸縮去一日某問見說和尚在五祖理會不得曾問此話不知五祖如何答先師不肯說某曰當時豈非對眾問乎只今說又何妨先師乃說我問有句無句如藤倚樹時如何祖云描也描不成畫也畫不就忽遇樹倒藤枯時如何祖云相隨來也山僧纔聞舉便理會得當時點似先師自此大法便明方驗得邪正常念師恩粉骨碎身未易報答所以道悟了更須遇人若不遇人中途打住先師往年先參真如照覺了去見晦堂從前所得一點用不著逮離晦堂到五祖處又用不著五祖只舉有句無句如藤倚樹示之後來方得盡善若透這些不過非但瞞人亦乃自瞞此事如將梵位直授凡庸豈可容易妙明居士於仕路中在在處處作利益事而又留心此道極不易得智通居士今夏來此相聚誠不為空過縱未得大徹大悟然<span class='corr'>已</span>在正路上行妙喜與之歡喜無量有箇頌子舉似大眾但知佛是人修得休問人能作佛無人佛兩頭俱剔脫趙州東壁掛葫蘆。</p>
</div>
<div class='div-other'><a id='mulu48' />
<p class='h2'>上官承務請普說</p><p>師云教中道汝等一人發真歸源此十方虗空悉皆消殞五祖師翁道一人發真歸源十方虗空[祝/土]著瞌著徑山即不然一人發真歸源十方虗空不干我事此語有兩負門若辦得出許你俱參學眼是日奉三寶弟子上官端<span class='corr'>已</span>先就本家印施大方廣圓覺修多羅了義經一千部斯辰請陞座舉揚般若以茲功德追薦先妣虞氏大娘亡妻徐氏亡男徐奇超昇佛界仍為端<span class='corr'>己</span>懺悔罪[億-音+(天*天)]消除災障此是智通居士為上官承務帶來請普說底意旨智通一生留心此道今夏在此隨眾入室妙喜唯以本分事接他前此因看不是心不是佛不是物忽然有箇快活處山僧與之歡喜無量古德云從門入者不是家珍直須自見自到始有受用分如今諸方有一種虗說悟門實不曾悟者又有說本來無悟悟是建立之詞者有商量古人公案為禪道者有指燈籠露柱將心意識領覽為禪道者有以默然無言教人休去歇去為禪道者如斯見解盡是謗大般若何以故只為不曾眼見所以道菩薩眼見佛性這些道理說似人不得傳與人不得除非你證我亦證自然默默相契五祖師翁曾說箇譬喻如戰國時有二人去他國探事初入界時二人商量了各自分首一人東去一人西去從一州至一縣行一月又一年不覺廝撞著這箇覰那箇那箇覰這箇並無言說從前商量底事歷歷分明挨肩便過要會祖師西來意便是這箇道理又曰如何是祖師西來意庭前栢樹子恁麼會便不是如何是祖師西來意庭前栢樹子恁麼會方始是衲僧相見瘥病不假驢䭾藥豈在爭鋒唇舌之間所以道一毫穿眾穴眾穴一毫收楊岐祖師謂之金剛圈栗棘蓬不見趙州訪一庵主便問有麼有麼庵主竪起拳頭州云水淺不是泊般處拂袖便出又訪一庵主復如前問庵主亦竪起拳頭州云能縱能奪能殺能活便禮拜眾中商量道欛柄在趙州手裏肯也在我不肯也在我儘做伎倆無出此箇見解又教中道文殊是七佛祖師出女子定不得網明菩薩却出得女子定眾中也恁麼商量道欛柄在女子手裏出定也由我不出也由我如斯見解做座主奴也未得在以至趙州勘婆玄沙未徹香嚴上樹深山巖崖佛法羅山問明招虎生七子第幾箇無尾巴招云第七箇無尾巴此箇說話眼若未開一似說夢要敵他生死須是透得這箇金剛圈吞得這箇栗棘蓬自然頭頭上明物物上顯方知祖意教意無二無別是故大方廣圓覺修多羅了義經末上云如是我聞一時薄伽婆入於神通大光明藏三昧正受汝等諸人若向這裏得入則自<span class='corr'>己</span>神通大光明藏廓爾現前又曰居一切時不起妄念於諸妄心亦不息滅住妄想境不加了知於無了知不辨真實一部經之要妙無過於此要會麼狗子還有佛性也無趙州云無便是與你下箇注脚了也妙喜曾有頌云荷葉團團團似鏡菱角尖尖尖似錐風吹柳絮毛毬走雨打梨花蛺蝶飛此頌甚分曉須是開眼方見今日為上官承務發揚斯事更有箇注脚舉似大眾隔山見煙知是火隔墻見角知是牛圓覺修多羅了義大千沙界一毫收一毫收不風流處也風流何以故譬如趙官家世界一統天下有三百六十軍州。</p>
</div>
<div class='div-other'><a id='mulu49' />
<p class='h2'>陳氏法空請普說</p><p>僧問日月雖有盛明不照覆盆之下和尚道也恠徑山不得意在跛鱉盲龜一夏九十日不妨飽食安眠如何得竹篦子東敲西點師云你但飽食安眠進云謝和尚指示師云還我九十日飯錢來進云只如喚作竹篦即觸不喚作竹篦即背畢竟如何為人師云老僧耳背何不高聲問進云也知和尚慣用此機師云不知慚愧得人憎進云忽遇上無攀仰下絕<span class='corr'>己</span>躬底人來時如何師云喚來與老僧洗脚進云若不恁麼爭知恁麼師便喝僧禮拜師云不消一喝。</p>
<p>僧問飽食安眠揭地掀天李相公親見藥嶠韓吏部參見大顛未審今日事如何師云火裏蝍蟟三隻眼進云設使千眼大悲也窺覰和尚不著師云東家點燈西家暗坐進云正當恁麼時未審是甚麼人境界師云鐵蛇鑽不入進云王老師得恁麼奇特師云只為你問處峭揩進云恁麼則波斯養得崑崙子解向深深海底行師云且莫鈍置者僧進云只如古人道但離妄緣即如如佛便有人從此悟去未審還端的也無師云作麼生不端的進云如何是此人悟入處師云但看今日行履進云爭奈金屑雖貴落眼成翳師云客作漢僧云喏喏便禮拜。</p>
<p>師乃云道端承當箇客作漢徑山老僧大似不著便為甚麼如此因地而倒因地而起所以道靈光洞耀逈脫根塵體露真常不拘文字心性無染本自圓成但離妄緣即如如佛敢問大眾只如十二時中開單展鉢拈匙放筋出僧堂入佛殿行住坐臥四威儀中還有這箇消息也無既有這箇消息喚作妄緣得麼既不喚作妄緣又道但離妄緣且道古人意作麼生到這裏須是具衲僧頂門眼若不具衲僧頂門眼道有也被他惑道無也被他惑道是妄緣亦被他惑即如如佛亦被他惑畢竟如何得不被他惑去不見道功德天黑暗女有智主人二俱不受。</p>
<p>復云這箇是女弟子陳氏法空先發心禮釋迦如來真身舍利寶塔今<span class='corr'>已</span>圓滿請山僧舉揚般若消除罪障延集吉祥底意旨阿育王所造八萬四千寶塔散在人間天上知他為法界眾生作多少利益若有人一瞻一禮乃至如其寶塔之數便是宿生今世有如山重罪也消鎔了蓋如來經三大阿僧祇劫修行威德廣大願力弘深若唱禮時釋迦老子在你舌頭上轉大法輪頭磕地時釋迦老子在你額上轉大法輪膝著地時釋迦老子在你膝上轉大法輪只為眾生背覺合塵無明所覆甘心道我是眾生正在迷妄顛倒窟宅中就裏頭要求出路正所謂含元殿裏更覓長安既為塵勞煩惱所障應須禮拜懺悔願無始時來至于今日三業六根一切罪障悉得清淨此是實頭修行功無虗棄有一種人步步行有口口談空便謂罪性本空一向撥無因果佛所以云罪性若有體相則盡十方世界不能容受蓋言此界造惡者多若能悔過一念知非縱使造罪如積乾草高須彌山末後這一念追悔殊勝之心如一芥子之火燒盡無餘梵語懺摩此云悔過亦謂之斷相續心往往世間人自知有罪當求懺悔至於能禮陀育王所造釋迦如來真身舍利寶塔八萬四千拜從前罪業以之消亡又却從頭造起此等名為至愚之人罪若如此懺悔安得名為斷相續心却到祖師門下世出世間一綱打就故曰自心清淨自性戒自心清淨自性定自心清淨自性慧謂之清淨無染廣大寂滅妙心此心能入凡入聖入有入無入淨入穢入天堂入地獄能化地獄為天堂能化業識為佛智不是強為法體本來如是無常迅速生死事大所以智通居士知有此段大事因緣瞥地得早自受命來不曾歷一任惟恐此生不知箇本命元辰下落枉來南閻浮提打一遭由是打硬修行孜孜為道山僧四十年前在荊州無盡公家與之相見無盡愛其德性靜重每稱道之一生留心此道雖未能脫然噴地一發然這一箇消息只在縱今生參不得後世出來亦不失為佛法中人何故却為此生不在別處用心然般若上亦無用心處譬如太末虫在處能泊而不能泊於火焰之上蓋火焰上是他喪身失命處眾生心識在處能緣而不能緣於般若智焰之上蓋般若智焰之上無你捿泊處楞伽經云眾生心識熠熠清擾無少休息躁動如猿猴樂不淨如飛蠅無厭足如風火直如此可畏爭如把箇一念來這裏看狗子還有佛性也無無忽然會得如貧得寶如暗得燈士大夫家博極群書九經十七史裏面興亡治亂無不通曉先聖所讚者依而行之所訶者不敢違犯只有禪一件未會在也要會則箇縱使真實為道而不遇本分宗師與解粘去縛撞著一般杜撰長老教休去歇去須是靜不得閙知道士大夫平昔多閙遂教去黑山下鬼窟裏作活計更言悟是建立間有信其說者終日閉眉合眼乍覺身心寧貼便喚作禪又謂纔開口便落今時教人向空劫<span class='corr'>已</span>前無言無說處會取既不信有妙悟遂成謗大般若所謂雖是善因而招惡果且如士君子學先王之道若無省發處則不能窮理盡性座主家於教乘裏面無瞥地處則被文字語言纏縛不知動轉以至世間種種技術若無所得則不能盡其妙況學無上佛果菩提若無悟處何以出三界輪迴兄弟家須是晝三夜三如救頭然向石火電光中快著精彩窮究這一片田地教知下落先德道我立地待汝究取又道我坐地待汝究取雪峯和尚又道若起一念承當即是相瞞信之無心功德不可思議文殊般若經說佛與眾生平等何以故三世諸佛無心眾生亦無心故由其一念無心功德緣起無生所以陳氏法空夙有善根種性今生知有此段大事因緣故能於火宅塵勞之中撥置諸緣念念為道報答四恩三有誓求無上佛果菩提真女流中大丈夫智通居士以法空之故在此隨喜聽法願一言之下頓悟佛之知見法華經云隨喜功德無量無邊若有人聞是法華經一句一偈聞知隨喜復行轉教餘人聞<span class='corr'>已</span>亦隨喜轉教如是展轉至第五十乃至布施象馬七寶宮殿樓閣更令證於須陀洹乃至得阿羅漢果所得功德不如是第五十人聞法華經一句一偈隨喜功德你且道七卷經盡是說法華經功德畢竟何者是經要會麼狗子還有佛性也無無若向這裏會得功德無較量處其或未然聽取一頌<span class='note-inline'>(云云)</span>。</p>
</div>
<div class='div-other'><a id='mulu50' />
<p class='h2'>張氏孺人請普說</p><p>僧問熏風自南來殿閣生微凉灼然是柳公權聯句詩未審如何是諸佛出身處師云喫飯咬著沙進云也好箇消息師云只是你漆桶不會進云和尚適來甚麼處去來師云橫身當宇宙誰是出頭人進云只如乾峯示眾云法身有三種病二種光須是一一透得始解穩坐直饒恁麼更須知有向上一竅在時雲門出眾云庵內人為甚麼不知庵外事乾峯呵呵大笑意旨如何師云氈拍板撞著無孔笛進云恁麼則一人傳虗萬人傳實師便喝進云雲門云猶是學人疑處乾峯云子是甚麼心行又作麼生師云前箭猶輕後箭深進云恁麼則兩箇駝子相逢著世上如今無直人師云引不著進云雲門道也要和尚委悉峯云直須恁麼始得穩坐還端的也無師云逢人但恁麼舉進云只如雲門平生氣宇如王為甚麼被乾峯一條斷貫索穿却鼻孔師云欲得不招無間業莫謗如來正法輪進云和尚大似肐膊不曲外師云是僧禮拜師云有頭無尾得人憎。</p>
<p>僧問天台山上金烏藥自古無人道得著白道猷高一著蛇口坐禪光爍爍向曾說似老師來今日如何都忘却師云老僧却記得進云和尚記得底何不舉似大眾師云這販私鹽賊進云將為記得元來錯舉師云你何不向錯舉處會進云若不向錯舉處會安得與和尚相見師云盞子落地楪子成七片進云直饒擲地作金聲到某甲分上一點也用不著師云耕夫置王漏不是行家作進云人天眾前也不得壓良為賤師云左來也著右來也著進云只如五祖和尚道白雲不會說禪三門開向兩邊有時動著關棙兩扇東扇西扇未審還有奇特事也無師云作麼生無進云如何是奇特事師云兩扇東扇西扇進云若不同牀睡焉知被裏穿便禮拜。</p>
<p>師乃云若知得這一條被落處蓋却天下衲僧人人向這裏許伸縮自在若也知慚識愧則前前後後去去來來轉身向東邊去也由他轉身向西邊去也由他且道他畢竟在被裏許也無若道在裏許未出金峯窠裏若道不在裏許我說此人心外有法正當恁麼時却向甚麼處與他相見良久云二由一有一亦莫守一心不生萬法無咎。</p>
<p>復云生死事大無常迅速百歲光陰只在一剎那一剎那悟去萬年只是一念一念穿過萬年故李長者有言無邊剎境自他不隔於毫端十世古今始終不離於當念何者名為當念不見善財童子於覺城東際古佛廟前見文殊菩薩獅子嚬呻象王回顧處一念便證阿耨多羅三藐三菩提然後過一百一十城參五十三員善知識亦不越這一念蓋此念一發便充塞虗空此念迅速縱是石火電光亦不可比況且如妙喜昔年曾到京師如今一思量著昔年所見樓臺殿閣市井人物宛然在方寸中其迅疾可知矣教中所謂得意生身者意纔到處其身亦到若是凡夫意到身不到唯有這一念不問凡之與聖盡能充塞虗空為甚麼說到這裏因張氏孺人要學無上佛乘窮究自<span class='corr'>己</span>一段生死大事蓋是女流中大丈夫未滿三十修武不幸既知身世猶如幻夢空花所以求出離之要此來隨永寧郡夫人洎諸道伴得得上山修設問山僧乞法名且言纔有度牒便要出家是決定義山僧因與立名祖定蓋決疑論中說婦人生西方者如空中雨點不可勝數何以故為婦人女子多具決定信要作惡事時更勸不得驀地回頭修行五戒十善直是萬牛挽不回所謂箭既離弦無返回勢妙喜所云祖定之義如是而<span class='corr'>已</span>先德云因戒生定因定發慧未有具大智慧而不從戒定中得者何故我發心修行即是戒既<span class='corr'>已</span>修行堅固不退即是定以所發心要出離三界二十五有塵勞期到諸佛大解脫境界即是慧從上諸聖只是有智慧人老僧頃年住此山常州有箇無著道人法名妙總三十歲便打硬修行遍見尊宿皆蒙印可有箇長老謂之曰你若商量得千百則古人公案諸方不奈你何渠却問他忽有商離却千百則公案外別置問頭來又如何答長老沉吟久之乃云若如此你須別見人在遂同數尼上山來過夏是時同夏者千七百二十衲子馮濟川少卿亦在不動軒一日老僧陞座舉藥山初參石頭問曰三乘十二分教某甲粗亦研窮承聞南方有直指人心見性成佛實未明了乞師指示石頭云恁麼也不得不恁麼也不得恁麼不恁麼總不得藥山不領石頭云你去江西見取馬大師藥山依教到馬處亦如前問馬師曰我有時教伊揚眉瞬目有時不教伊揚眉瞬目有時教伊揚眉瞬目者是有時教伊揚眉瞬目者不是藥山於馬師言下大悟更無伎倆可呈但低頭禮拜而<span class='corr'>已</span>馬師曰子見甚麼便禮拜山曰某在石頭如蚊子上鐵牛相似馬師然之是時陞座纔提撕無著於言下忽然省悟亦不來通消息時馮濟川隨老僧後來方丈云某甲理會得這話老僧問伊居士如何濟川下語云恁麼也不得蘇蘆薩婆訶不恁麼也不得悉哩薩婆訶恁麼不恁麼總不得蘇蘆悉哩薩婆訶老僧也不向他道是亦不道不是却以濟川語舉似無著無著云曾見郭象注莊子識者云却是莊子注郭象老僧見他語異亦不問他却舉巖頭婆子話問之無著遂作偈云一葉扁舟泛渺茫呈橈舞棹別宮商雲山海月俱拋却贏得莊周蝶夢長老僧亦休去後一年濟川疑他不實得得自平江招無著到他船中問婆生七子六箇不遇知音只這一箇也不消得便棄子在江中老師言道人理會得且如何會無著云<span class='corr'>已</span>上所供並皆詣實濟川大驚你道他是婦人女子無分得麼信之此事不在男不在女不在老不在少是箇一味平等法門唯證者方知祖定若能如此做工夫日月浸久驀然打發不在無著之下山僧有箇頌子舉似大眾與作證明雖未出家名<span class='corr'>已</span>定便是在家菩薩人堅固初心不退轉一朵優曇火裏春。</p>
</div>
<div class='div-other'><a id='mulu51' />
<p class='h2'>中禪人請普說</p><p>僧問若以庭前栢樹子麻三斤乾屎橛為念者即不見有世間我人眾生壽者相如其不然即被目前燈籠露柱佛殿三門雲騰鳥飛風動塵起換却眼睛初無主宰敢問和尚只如庭前栢樹子麻三斤乾屎橛是繫驢橛耶金剛王寶劒耶栗棘蓬耶金剛圈耶未審此三則語那一則最親師云江南有江北無進云有底是甚麼師云便是你問底進云爭奈某甲舌頭不出口師云只如栢樹子麻三斤乾屎橛你作麼生會進云老和尚賴遇問著某甲若問著別人即禍生師云你也須入地三尺進云某甲問栢樹子麻三斤乾屎橛入地三尺王老師別作麼生吐露師云逢人但恁麼舉進云相逢會有知音知何必清風動寥廓師云剎竿頭上仰蓮心僧禮拜。</p>
<p>師乃云庭前栢樹子麻三斤乾屎橛粟棘蓬金剛圈以拂子擊禪牀云盡向這裏百雜碎便恁麼明得去盡十方世界是沙門一隻眼盡十方世界是箇大解脫門盡十方世界是箇真實人體盡十方世界是諸人放身命處若能如是解如是承當如是受用便能回三毒為三聚淨戒回六識為六神通回煩惱為菩提回無明為大智有時拈一枝草作丈六金身有時將丈六金身却作一枝草用譬如壯士屈臂不借他力獅子返擲東西南北初無定度妙喜恁麼舉揚於唱教門中猶較些子若向衲僧門下過更買草鞋行脚始得為甚麼如此庭前栢樹子麻三斤乾屎橛栗棘蓬金剛圈甚麼處得這消息來喝一喝。</p>
<p>復云見說興座主善講華嚴大經深明佛理想見於師資道義更是周旌直得中上座纔聞訃音便罄囊中所有作種種佛事以報師長教導之恩聞於去年正月一十三日示疾說偈告眾端然而化此皆平昔操履真實故能感末後殊勝如此圭峯禪師云作有義事是惺悟心惺悟不由情臨終能轉業作義事事是狂亂心狂亂隨情轉臨終被業牽往往前輩太宗師亦有宿債未盡便就報身中償了者有前世淨業多時節到來坐脫立亡者如天衣懷禪師是第一等明眼尊宿門弟子佛日才禪師最為孝順因懷有疾才謂參徒曰恐怕老子有宿業俗眼見之不能無譏嫌乃迎侍歸佛日山將息一年而終先佛所謂眾生定業難逃若這裏看懷禪師不直半文錢及其臨遷化時有僧問和尚去住如何即彈枕子三下僧云豈無末後句即說偈曰紅日照枎桑寒雲封華嶽三更過鐵圍拶折驪龍角似恁麼說話豈凡情可測如興座主者且不曾行脚只把父母所生口講一乘圓頓之法流通後世使此箇法門綿綿不斷感得臨啟手足時了了分明如脫弊屣以是觀之知佛法甚生尊貴未說頂門具眼驀地打破漆桶把我所證一念不生前後際斷底一著子報答父母師長之恩縱使只會得一經一論捧帙於獅子座上讚歎一乘之法也結得無限增上勝緣況於此道七穿八穴者耶若是參禪未得心地發明把華嚴經來看一似說夢韓子蒼曾說與老和尚云某若是世間文字一過目如誦二十八字詩一遍永不忘却到讀華嚴經一似說夢此亦無他蓋是平昔境界不熟山僧常說與兄弟你若歇得念念馳求心則生處自熟熟處自生那箇是熟處順意界者是如無相居士一生在富貴中至於飲食衣服種種受用要便在面前又得親近至尊可謂如意却能知有一念生死心不曾破所以要知剝地一破吾佛所謂絕心生死伐心稠林浣心垢濁解心不善然而心上那裏得生死垢濁善與不善來軒知廣大寂滅妙心中元無如是事只為眾生現在無明生死人我稠林中行履得熟把心識染污了由是從迷入迷不自知覺所以先聖曲聞方便只要你絕却生死心且生死心作麼生絕狗子還有佛性也無趙州云無這裏直下信得及生死心便絕更不起第二念若起第二念依前屬生死流落意根得如此了却把古人因緣時時履踐張無盡有言自馬祖百丈歸宗麻谷以來把箇禪來簸弄得妙誠哉是言到他語大老為人自然有變態蓋得心之妙心之殊勝因記得昔日雪峯會裏有一僧便是今無相居士等流因五代亂捨俗為僧雪峯觀其根器猛利常以此事接他一日問見說大德曾作天使來是否曰不敢峯云爭解恁麼來意謂你在富貴中爭解入此門來其僧錯會却云仰道慕德豈憚關山雪峯見他蹉却這話遂云汝猶醉在出去其僧便去奇哉精金百鍊還他本色鉗鎚雪峯張大爐鞴如金翅擘海直取龍吞所謂天使者纔行三五步心識正閙亂之間被雪峯叫一聲大德僧回首峯云是甚麼僧亦云是甚麼峯云這漆桶僧無語便出這箇如將梵位直授凡庸得到箇田地天也惑不得人也惑不得凡也惑不得聖也惑不得直下如生鐵鑄就更移易他不得如今諸方何曾有箇恁麼提似人一時作奇特會了當時這僧聞雪峯道汝猶醉在出去早<span class='corr'>已</span>知得藥頭來處反其喚回復問是甚麼峯云這漆桶此時正如千江萬浪之中把斗門一閘閘住又如斷石人頭一斷永不復續參禪須到恁麼田地始得七縱八橫既而天使出去雪峯却謂侍者云好箇師僧向漆桶裏著到侍者即鏡清和尚對云和尚豈不是據欵結案鏡清之意謂雪峯見這僧無語便道這漆桶是據欵結案峯云也是我尋常用底復謂鏡清曰忽若喚回道是甚麼被他道這漆桶又作麼生清云成何道理峯云我恁麼及他你又道據欵結案他恁麼及我你又道成何道理一等是恁麼時節因甚麼其間有得有不得清云豈不見道醍醐上味為世所珍遇斯等人飜成毒藥元初雪峯道是甚麼這僧於言下便坐斷報化佛頭既爾則道是亦不得非亦不得可謂醍醐上味為世所珍忽然當時撞著箇懵懂漢便是遇斯等人飜成毒藥後來雪竇怕人理會不得又拈云看他父子相投言氣相合知有者謂粉骨碎身此恩難報且道知有箇甚麼是甚麼這漆桶未知有者將謂扶高仰下臨危悚人毒藥醍醐千古龜鑑要會麼這漆桶好大眾山僧常說悟了須是遇人若還悟了不遇人為人便傷鋒犯手若不過便不及禪和家忽然道得一句驚人便就他語上一拶又進得一步更一拶去不得然早是不易也古人如鹿三跳出網謂之纏外佛古來幸有如此樣式直須窮教徹去常記得湛堂和尚有言諸方道眼不明無自由分只去古人冊子上鑽殊不知我為法王於法自在要用便用不用便颺却無一星事曾拈丹霞訪忠國師因緣灼然與諸方不同汝等盡是參禪人且看他具眼不具眼丹霞一日訪忠國師方展坐具國師云不用不用霞收坐具進前三步國師云不是不是霞拂袖便出國師却問侍者適來上座在甚麼處侍者云出去了也國師云去聖時遙人多懈怠三十年後討這僧也難得湛堂云客路如天遠侯門似海深登彌天釋之門者須是其人接待高賓應有孟嘗君之度量苟不能如是便見主賓道異雲泥不相合似此拈提諸方少有妙喜依之數年最蒙他苦口若當時說野狐禪為我何處有今日曾謂山僧曰你未曾得一回悟不合都會了因其示疾乃告之曰不知和尚百年後教某依何人曰五祖下許多人我都識得你須往見川勤方了得你後來果如其言至今思之明眼宗師決不悞人今日中上座為本師請舉揚般若以其是華嚴座主山僧做得箇華嚴頌子為渠發揚此事一即一切一切即一如實而聚如實而析俱屬現量非出非入剎海塵沙不相借借常講如是經念念無休息飜身更向上頭觀舉一毛端收百億。</p>
</div>
<div class='div-other'><a id='mulu52' />
<p class='h2'>覺禪人請普說</p><p>師云若是出家兒存一念向般若上未說打破漆桶只這誓求無上菩提之心其功其德不可測量莫道報答今生父母便是百刼千生父母之恩無不報者因記得泐潭廣道者是東川人法嗣真淨真淨見他淳朴舉住九峯方行脚時常謂同輩曰我以母愛惜故不喜我他遊我當學道報其恩德因致一問到處問尊宿初參雲蓋智和尚乃問云興化打克賓維那意旨如何智下禪牀展兩手開口示之廣打一坐具便出智云此是風力所轉又持此語問石霜琳和尚琳云你意作麼生廣亦打一坐具琳云好一坐具只是你不知落處又持此語問真淨和尚淨云你意作麼生廣亦打一坐具真淨喝云他打你也打廣向這裏忽然大悟當夜夢其母報言以吾子悟道今得生天承事慈氏菩薩信之般若功德不可思議常說與人我因一悟前後際斷當下心灰直得身心俱忘泐潭深禪師與之為兄弟遣書招之廣欣然而往先有夢兩人舁一銅佛來教化竹竿者翌日果見廣禪師乘興而至中塗竿折就彼求之其家遂延留供養逮至泐潭正值大雪深欲試之令侍者潛取被枕藏之既困欲眠起去牀頭打一摸見無被枕便曲肱而枕鼻息如雷深歎服久之李商老曾作詩寄之云<span class='corr'>已</span>透雲庵向上關蔬盂茗盌且開顏頭顱無意掃殘雪毳衲從來著壞山瘦節直疑青嶂立道心長與白鷗閑歸來天末一回首應在孤峯煙靄間有問如何是九峯境答云滔滔雙㵎水落落九重山如何是境中人答云長者長短者短人境<span class='corr'>已</span>蒙師指示向上宗乘事若何答云葛藤得也未頌勘婆話云指路婆婆在五臺行人到此盡癡獃趙州打破扶桑國杲日當空照九垓山僧因為泐潭持鉢袖帋去覓送行偈廣問你是甚處人云宣州人又問名甚麼云某甲又問何處教化云宣州信筆便書云杲公化主化宣陽彼處檀那盡吉祥回復祖師堂上獻生生世世永馨香時有端上座者見此頌謂山僧曰他定是忘了公不信更往求之及再去咨白果是忘了復如前問一一答之拈起筆又作偈曰杲公化主宣城丐彼處檀那甚相愛寶貝珠金歸泐潭法門從此無拘礙他參得底禪易見難識殆亦趙州之流也從上祖師莫不皆然豈不見百丈和尚一日有人從山下哭上來丈問作甚麼云父母俱喪請師擇日丈云明朝來與你一時埋却至於趙州十二時歌之類你要做佛法會他底世法會他底此所謂易見難識又羅山行脚時問石霜起滅不停時如何霜云直須枯木寒灰去一念萬年去函蓋相應去純清絕點去山不契却往巖頭處如前問起滅不停時如何宗師家指人若也無正眼何翅前程作野行巖頭具頂門正眼纔開口便識得斤兩隨聲喝云是誰起滅羅山於言下大悟所謂還丹一粒點鐵成金至理一言轉凡成聖又木平問洛浦一漚未發<span class='corr'>已</span>前如何辨其水浦云移舟諳水勢舉棹別波瀾平不契次到盤龍處復如前問龍云移舟不別水舉棹即迷源平於言下大悟後來雲峰悅和尚拈云木平若於洛浦言下會去猶較些子可惜向盤<span class='corr'>龍</span>死水裏淹殺後有問如何是木平對云不勞斤斧果然只在這裏師云你若識得雲峯便識得洛浦識得洛浦便識得盤龍這箇亦是易見難識又天台韶國師初致一問問龍牙云雄雄之尊為甚麼近之不得牙云如火與火韶云忽遇水來時如何牙云道者你不會我語韶國師懷這一念下山後到廣慧因僧問法眼如何是曹源一滴水法眼云是曹源一滴水韶大悟於言下這箇亦是易見難識出家兒既存心在般若上日月浸久無有不得底但將一箇話頭靜處閙處只管提撕驀然打破漆桶不是差事。</p>
</div>
<div class='div-other'><a id='mulu53' />
<p class='h2'>剖大師請普說</p><p>僧問和尚等閑拈一絲頭直得普天帀地所以令盲者能見聾者能聞又能一為無量無量為一小中現大大中現小若使某甲翹一隻足於七日七夜讚嘆和尚一毛孔中佛事而莫能及這箇豈不是從戒定慧解脫解脫知見光明所熏而得如是師云謝你讚歎進云恁麼則有佛有眾生有和尚有學人師云如賊入空室進云既是如賊入空室又讚歎箇甚麼師云內外絕消息進云莫守寒巖異草青坐却白雲宗不妙師云許你曾參默照禪進云到這裏入荒田不揀信手拈來草喚甚麼作默照禪喚甚麼作王老師師云盞子落地楪子成七片進云恁麼則南山起雲北山下雨師云雲在嶺頭閑不徹水流㵎下太忙生進云爭奈老和尚三冬乘凉轎六月戴頭帽師云也是老僧家風進云若不是王老師諸方往往顛倒師云且教天下人疑著進云人平不語水平不流師云收。</p>
<p>僧問盡十方世界只是一箇問頭請和尚答話師云答了也進云謝師指示師云我向你道甚麼進云再犯不容師云灼然灼然進云只如教中道一人發真歸源十方虗空悉皆消殞如何是消殞底虗空師云看取注脚進云恁麼則開眼也著合眼也著師云爭奈你不見鼻孔進云非但鼻孔連王老師亦不見便禮拜。</p>
<p>師乃云既不見有王老師則面前亦不見有大眾方知古人道目前無闍梨座上無老僧既是一切皆無現今說法聽法者却從甚麼處來若知來處受用無窮若不知來處亦受用無窮何以故二由一有一亦莫守一心不生萬法無咎直得淨躶躶絕承當赤洒洒沒窠窟有時拈一枝草作丈六金身用有時將丈六金身却作一枝草用所以道我為法王於法自在得失是非焉有罣礙既然如是在東者還東在西者還西在南者還南在北者還北正當恁麼時妙喜却在甚麼處安身立命良久云退<span class='corr'>己</span>讓於人萬中無一箇。</p>
<p>復云此一段大事因緣在聖不增一絲毫在凡不減一絲毫謂之一味清淨平等法門人人本有之事淨名居士云法不可見聞覺知若行見聞覺知是則見聞覺知非求法也這幾句言語與世出世間一切有情作箇入道底榜樣又道見聞覺知是法法離見聞覺知若離了見聞覺知始可言懸崖撒手自肯承當絕後再甦欺君不得決要出離生死須是把來為先鋒去為殿後底第八識斷一刀死一死了然後却活若一死不再活墮在荒草裏為人不得何況不求妙悟只要硬休硬歇便當本分事耶直使一念不生前後際斷方契得古人道神光不昧萬古徽猷入此門來莫存知解古來本分參學之士無許多惡知惡見純把生死二字貼在鼻尖上遇著本分宗師與他眉毛廝結理會教分曉去如大梅問馬大師如何是佛大師云即心是佛大梅於言下大悟平生馳求心向這裏百雜碎直下坐斷報化佛頭更不起第二念自此凡有所問只言即心是佛後來忽然問答縱橫或問和尚初住時只言即心是佛近來何故有許多奇言妙句對曰自是你諸人般得來非干我事這箇謂之應病與藥因求法者用心差別不得<span class='corr'>已</span>將差別言句破你知見解會又僧問三角和尚諸佛說一大藏教百千法門無量妙義終歸一貫和尚如何有許多周由者也答曰自是你有許多周由者也信知宗師家一言半句如國家兵器不得<span class='corr'>已</span>而用之趙州有言若隨根器接人自有三乘十二分教老僧這裏只以本分事接人那箇是本分事如有問學人乍入叢林乞師指示州云喫粥了也未云喫粥了州云洗鉢盂去這僧豁然大悟後來雲門大師怕人不會下箇注脚云且道有指示無指示若道有指示向他道甚麼若道無指示這僧何故悟去宗師眼目直向頂[寧*頁]上提起教人見記得山僧在眾裏時曾於一尊宿處過這話來他纔舉到洗鉢盂去只唱喏一聲這一則因緣便過了也有甚麼交涉及至後來眼開了方見得如在自家屋裏行一般雲峯悅和尚又怕人不會雲門用處再下一服藥云山僧不似雲門為蛇畫足為黃門栽鬚這僧直下悟去入地獄如箭射好大眾所謂還丹一粒點鐵成金至理一言轉凡成聖此箇因緣前輩亦有一期見不到處且道是誰兜率悅和尚張無盡參他他曾在保寧勇和尚處做維那又在白雲端和尚處做侍者一日因請益洗鉢盂話云不知趙州有指示無指示端云有指示悅疑之後來因說與其嗣祖照禪師曰大小端和尚作有指示會妙喜行脚時亦曾參照因他說這話妙喜竊以為不然一日上方丈請益雲門問洞山因緣至放子三頓棒處云不知雲門有指示無指示照曰若無指示用開這兩片皮作甚麼妙喜曰恁麼則有指示曰然妙喜曰好與端和尚一狀領過他不覺眼目定動至次日却謂妙喜曰昨日所論是山僧失言何故一是師問學者一是學者問師道理一般正恐真寂先師當時錯會端和尚意蓋悅禪師<span class='corr'>諡</span>號真寂前輩如此服義無許多人我所以道參須實參悟須實悟若向言語上討則參到彌勒佛下生也不能得休歇須知言語只是與人解粘去縛而<span class='corr'>已</span>若也直下休歇去露柱依舊是木頭做僧是僧俗是俗大盡三十日小盡二十九自然移換你不得清凉國師云語證則不可以示人說理則非證不了你禪和家父母不供甘肯六親固<span class='corr'>已</span>棄離只要求師擇友理會這一件事山僧亦抖擻精神日日與諸人竹篦用事忽然打發一箇半箇大家報答佛祖深恩今日比丘尼義剖請舉揚般若為在堂慈母馬氏淨覺保慶平安莊嚴福壽又願參禪學道無諸魔障於善知識一言之下悟入佛之知見其志可嘉有箇末後句普示大眾不越一念承當別無奇特玄妙炟赫光明現前塵剎有情俱照。</p>
</div>
<div class='div-other'><a id='mulu54' />
<p class='h2'>孟宗丞請普說</p><p>僧問盡山河大地空與不空是太傅郡王一箇自<span class='corr'>己</span>喚甚麼作出生入死底人極虗空法界情與無情是王老師一箇舌頭阿那箇是說法聽法之者這箇猶是某甲線袋針筒裏將得來底未審和尚今日八面玲瓏開張一句作麼生道師云放下著進云臨崖看滸眼特地一場愁師云更放下著進云直得淨躶躶赤洒洒沒可把時如何師云正好喫棒進云和尚適來前令稍嚴如今又却恁麼師云不識痛痒漢進云記得波斯匿王問佛我昔未承諸佛誨敕見迦旃延毗羅胝子咸言此身死後斷滅名為涅槃我雖值佛今猶狐疑云何發揮證知此心不生滅地未審波斯匿王是會了恁麼問不會恁麼問師云你且道會了恁麼問不會恁麼問進云無鬚鎻子兩頭搖千古萬古無人識師云鐵蛇鑽不入進云和尚今日為甚麼與人下注脚師云你今日因甚麼漏逗進云一波纔動萬波隨師云大家分一半進云只如世尊問大王汝年幾時見<span class='corr'>恒</span>河水王言我生三歲慈母携我謁祗婆天經過此流爾時即知是<span class='corr'>恒</span>河水波斯匿王豈不是過量大解脫人為甚麼對世尊謾語師云下面更有注脚進云恁麼則一大藏教全賴和尚提撕師云你適來<span class='corr'>已</span>是漏逗了也進云禹力不到處河聲流向西師云却較些子僧禮拜。</p>
<p>師乃云禹力不到處河聲流向西若恁麼會去只是古人詩不恁麼會又作麼生明得這一著遂舉拂子示眾云還見麼擊禪牀云還聞麼聞見分明又是箇甚麼若向這裏提得去便會釋迦老子道於一毛端現寶王剎坐微塵裏轉大法輪這箇為悟底人說若是迷底人難與共語當知此事如王寶劒凜凜神威擬犯鋒鋩喪身失命若能如是會如是修如是證如是受用方知太傅郡王昔日雖生本不曾生今日雖滅本不曾滅所以道滅而不滅水中之月生而不生鏡裏之形鏡裏之形水中之月兩段不同鷺鷥立雪喝一喝云妙喜今日老婆心切一時為諸人說了也還有信得及者麼若信得及非但太傅郡王如是乃至盡十方世界古往今來一切知識與華嚴會上諸佛菩薩盡向一毛頭上一時明得然後諸佛大恩父母深恩亦只向一毛頭上一時報足其或未然釋迦自釋迦彌勒自彌勒。</p>
<p>復云天堂無則<span class='corr'>已</span>有則君子生地獄無則<span class='corr'>已</span>有則小人入如太傅郡王某初在京師相見時方二十四五歲便知信向常來先師處隨眾入室如實窮究此段大事因緣不務資談柄非聖人之言不發於口至於仕路中所作皆利益事可謂於家盡孝於國盡忠平生操履若此捨此報身不可更墮惡道去然未有無罪底凡夫未有有罪底聖人適來所以略懺悔者如佛所說業通三世又恐此生於聲色利祿中寧無異念一念既差別即是罪因雖云罪性本空奈何受報時實有苦事由是般若靈智之性為苦相所覆不能現前雖不現前然於本分事增一毫不得減一毫不得況不為富貴所羅籠又以生死大事為要切即是就裏頭打出豈非有力大人教云火中生蓮華是可為希有在欲而行禪希有亦如是憶在先師會中得箇入頭處先師每將順之却因與某論古人因緣不覺落草去便以火筋擘手撠公以某至誠相為初無動色從此為忘形之交方是時彼此年壯每以字相呼及其官職漸高理為不可因通問遂蒙見責云若是昔日曇晦不應以俗人遇我後來至於作郡王亦以字呼其不以位貌為重輕又如此向來南北分飛僅二十年山僧初住徑山因劉參政立道請就下天竺陞座過府第再得相見坐間且不論佛法山僧<span class='corr'>已</span>得於眉宇間因告之曰此回見公真箇禪因官長公不覺失笑遂留欵語終夕方知別後果有深證乃爾具大力量不以世間名位自高者何哉蓋有重於此者公得之矣聞知臨啟手足時了了分明如脫弊屣豈非學佛之驗歟山僧今日臨於几筵悲喜兼懷悲則悲逝水之無回喜則喜太傅公有子之不亡竊觀宗丞監簿直閣小直閣四君子卓卓地真不孤孟氏門風宗丞又喜看佛書深入華嚴理趣況此一乘圓頓之教若不具看經眼目知他說甚底如許多主夜神主地神說法都是女神聞宅中諸宜人亦常誦此經又與慈明大師常相往來為修行道伴真不可思議何以故此是難信之法一念信得及即與毗盧遮那如來初發心功德無二無別只這信得及處便是當人成佛之基本故經云信為道源功德母長養一切諸善法信能增長智功德信能必到如來地釋迦老子說法度人三百六十餘會於中一生成佛者只三人法華會上娑竭羅龍女年始八歲向南方無垢世界成等正覺涅槃會上廣額屠兒放下屠刀便預千佛之數華嚴會上善財童子於覺城東際古佛廟前見文殊師利初發心時便成正覺如是漸次南行見德雲比丘海雲比丘迤邐至彌伽長者所問曰我<span class='corr'>已</span>先發阿耨多羅三藐三菩提心而未知菩薩云何行菩薩行云何修菩薩道乃問云何得智慧力於一切法悉能決定分別其義時彌伽長者告善財言善男子汝<span class='corr'>已</span>先發阿耨多羅三藐三菩提心耶善財言唯道聲未了只見彌伽遽即下獅子座於善財所五體投地散金銀花然後起立稱讚善財發心功德這箇如將梵位直授凡庸以其一念發菩提心殊勝所致故能成就不思議事如上所見善知識皆是順境界都不生疑及見無厭足王治諸罪人無量苦事忽然疑著以其所見是逆境界又見婆須蜜女亦不自疑別人却疑他謂此童子不應於此婆須蜜女生貪愛心有何等意而求此女蓋眾生以順生死心為窟宅所以順則無慮逆則生疑殊不知為善知識者卷舒逆順悉皆方便中間有一善知識謂之勝熱婆羅門此婆羅門所住之處四面猛火猶如火山中有刀山高峻無極善財見之亦如前問勝熱曰善男子汝今若能上此刀山投身火聚諸菩薩行悉得清淨善財聞如是言生大疑怖自謂得人身難離諸難難遇善人難逢善知識難此將非是魔魔所使耶將非是魔險惡徒黨詐現菩薩善知識相而欲為我作善根難牽我令入諸惡道中障我法門障我佛法這箇道理正如昔日第十三祖迦毗摩羅為法求人故乃入山中見一人謂祖曰深山大澤龍蟒所居大德至尊何枉神足祖曰吾非至尊來訪賢者彼聞是言心中自謂不知此師得決定性明道眼否是大聖繼真乘否纔作是念祖師便知曰汝雖心語吾<span class='corr'>已</span>意知但辨出家何慮吾之不聖彼聞是語遂求出家後繼祖位即龍樹祖師也此豈假他術耶蓋聖人常覺眾生常迷而聖人常在眾生覺性中眾生都不見聖人故眾生舉心動念總出聖人圈樻不得本朝仁宗皇帝時京師有言法華者不知從何所來常行闤闠中飲啖無所擇道俗莫能凡聖之時呂文靖公作相欲驗其真偽遂焚疏請明日就府第齋言公如期果至文靖遂釋所疑遽索公裳將出見之又自思惟身是大臣若為講禮方作念間言公於廳前叫曰呂老子你肚裏好勞攘出來拜也好不拜也好正似善財於勝熱所纔起疑心空中便有天龍鬼神咸相告言善男子莫作是念此婆羅門五熱炙身時其火光眀映奪於我所有宮殿諸莊嚴具皆如聚墨乃至廣說令善財不生疑悔之心善財聞<span class='corr'>已</span>痛自尅責云我於善知識所生不善心惟願聖者容我悔過時婆羅門即為善財而說偈言若有諸菩薩順善知識教一切無疑懼安住心不動當知如是人必獲廣大利坐菩提樹下成於無上覺爾時善財即登刀山投身火聚未至中間即得菩薩善住三昧纔觸火焰又得菩薩寂靜樂神通三昧師乃顧謂大眾云諸人還知麼孟太傅昔在先師處證得善住三昧在妙喜以火筋摵處證得寂靜神樂通三昧得如是三昧<span class='corr'>已</span>便能於日用中得大自在與因兄夫人同德同誠修行此道乃至行菩薩行興慈運悲作大饒益如經所言各令如須彌山微塵數眾生住邪定者得正定聚乃至各令如須彌山微塵數眾生皆得安住毗盧遮那如來廣大願海生如來家且那箇是如來家遂舉起拂子云還見麼復以拂子擊禪牀云還聞麼見色聞聲語默動靜都是如來家所以道常在於其中經行及坐臥昨日聞空上座說宗丞因看正法眼藏見琅瑘覺和尚讚達磨真云師眼兮深師鼻兮大師耳兮穿師舌兮快師身兮黑師心兮戴妙喜以圓相圍戴字云這一字不得動著動著即禍生宗丞謂空曰往往學者又去圓相上著到妙喜便知渠領略處路頭<span class='corr'>已</span>正邪念不生將知心上著得甚麼物龐居士一悟了便道十方同聚會箇箇學無為此是選佛場心空及第歸都來有箇心空却了心外更有何法妙喜立僧數年後因來虎丘度夏看華嚴經一日至金剛藏說菩薩住第八不動地即捨一切功用行得無功用法身口意業念務皆息譬如有人夢中見身墮在大河為欲渡故發大勇猛施大方便以大勇猛施方便故即便覺寤既覺寤<span class='corr'>已</span>所作皆息菩薩亦爾見眾生身在四流中為欲度故發大勇猛施大精進以勇猛精進故至不動地既至此<span class='corr'>已</span>一切功用靡不皆息山僧於此忽然打失布袋方入華嚴境界自此舌本瀾飜橫說竪說更不依倚一箇元字脚學者到面前不待其吐露然後知其邪正如今諸方有一般宗師學家說一日了竟不能辨其是非秪益戲論如大傅公所得所證處唯妙喜能知一生志氣但剛精誠可以貫日月故能保富貴盡始終時節到來談笑而往亦只得這一著子力山僧有頌為發揚此事妙喜心知太傅公平生志氣若長虹兒孫卓卓皆賢俊烜赫門風萬事通若言諸法省自性道火應須口被燒豁開千聖頂門眼更無佛法可添饒。</p>
</div>
<div class='div-other'><a id='mulu55' />
<p class='h2'>虎丘沼長老請普說</p><p>僧問承師有言劒池邊磨劒石石點頭為你說只如盡大地是箇磨劒石誰為說法聽法之名師云自是你不聞進云某甲若不聞教誰舉話師云汝既不聞教誰答話進云和尚休要借人舌頭好師云靴裏動指頭能有幾人知進云惺惺直是惺惺未免一釣便上師云鐵山當大路進云記得仰山有言東寺師叔若在慧寂不致寂寞未審此意如何師云家富小兒嬌進云直饒恁麼也是臂肘不曲外師云可知禮也進云今夜虎丘忽然道徑山師叔若在某甲不致寂寞和尚又作麼生師云鼻孔相拄進云恁麼則三十年後斫額望不及師云何得三十年後進云一字入公門九牛車不出師云却道得著僧云喏便禮拜。</p>
<p>師乃云妙喜道道得著端上座便應諾所以阿難問迦葉云世尊傳金襴外更傳何物迦葉召阿難阿難應諾迦葉云倒却門前剎竿著敢問大眾妙喜適來恁麼答道端恁麼問與古人是同是別若言是同法無同相若言是別豈有異致既無同又無別虎丘法姪禪師與人天大眾相共證眀且道將甚麼證眀遂以拂子擊禪牀云還聞麼若向這裏會得非但妙喜如是虎丘法姪亦如是乃至簽判宗丞監簿諸貴官亦如是當恁麼時畢竟妙喜有甚麼長處還相委悉麼如是如是。</p>
<p>復云今夜法姪禪師請山僧為眾普說要作法布施一百年前本無普說因熙寧元祐間真淨和尚居洞山歸宗時方有普說大意以開悟學者為心然古人立箇法門亦自有出處何以知之不見大華嚴經離世間品普慧菩薩雲興二百問普賢菩薩瓶瀉二千酧於中有一問曰何等名為普說三世答曰佛子菩薩摩訶薩有十種說三世何等為十所謂過去世說過去世過去世說未來世過去世說現在世未來世說過去世未來世說現在世未來世說無盡現在世說過去世現在世說未來世現在世說平等<span class='corr'>已</span>上是九世却把當人這一念如貫數珠相似穿過九世以此一念通為十世故曰現在世說三世即一念是為一所以李長者有言無邊剎境自他不隔於毫端十世古今始終不離於當念諸人要識當念麼便是釋迦老子從兜率天乘六牙香象降摩耶夫人胎亦不離如今這一念至於十月滿足右脇而生示現行七步示現處王宮以至逾城出家六年苦行眀星現時成等正覺然後轉法輪入涅槃一周佛事亦不出各各當人即今這一念妙喜三十年前在京師與太傅郡王眉毛廝結理會此段大事因緣至于今日在府第對凡筵說法亦不出這一念所以道一念普觀無量劫無去無來亦無住如是了知三世事超諸方便成十力然雖如是唯證者方知況法姪禪師洞明此事會得楊歧所謂三脚驢子弄蹄行得佛智法兄末後一著由是與闔山大眾同伸敬請舉揚般若又蒙簽判宗丞監簿諸昆仲洎諸貴眷同此證眀互為主伴豈非願力深重前世從佛法中來聞知先秦國夫人因兄生宗丞後十四五年因往天台瞻禮五百大士默默祈禱逮見石橋種種殊勝境界以歸感當月懷孕生監簿公以是因緣方此妙年深知信向兄兄弟弟共相為善正所謂作業相似來生我家況此大事因緣不從人得既是宿有種性纔聞善知識說法歷在耳根便為自家法喜禪悅之樂既得恁麼更須就上增修不得棄嫌因果何故釋迦老子道貧窮布施難豪富學道難以富貴中多如意事事既如意則無苦相既無苦相則不能回心向道自非有大智慧何以具決定信所以宅中諸宜人亦欲見妙喜求法名蓋亦種性純熟時節既至各各熏起菩提之心當知此心能充塞天地虗空與虗空齊壽不滅不生是故經云心不妄取過去法亦不貪著未來事於現在有所住了達三世悉空寂此是太傅郡王昔時不所證之法宗丞昆仲而今所信之法所以道佛法在你日用處喫粥喫飯處語言問答處擬心思量便不是也雲門大師道不可說時便有不說時便無如此則佛法有間斷又教中道是法平等無有高下是名阿耨菩提近世學者把禪與教分作兩邊是非鋒起正如將虗空夾截秪益自勞不見道修多羅教如標月指若復見月了知所標畢竟非月因記得生法師在長安與眾論義謂無情有佛性有情無佛性眾皆指為誕妄之說後至虎丘復宣此義石為之點頭至今猶在涅槃後分至果如生之所言而後有敲空作響擊木無聲之義以是觀之豈法師之不會乎又有僧問忠國師無情還解說法也無國師云常說熾然說無間歇曰未審甚麼人得聞國師云諸聖得聞曰和尚還聞否國師云我不聞曰和尚既不聞爭知無情解說法國師云賴我不聞我若聞則齊於諸聖汝即不聞我說法也前輩宗師隨宜說法如太虗空不為眀暗之所回換日出之時虗空未嘗眀日沒之時虗空未嘗暗至若當人本地風光本來面目亦復如是雖生而不生雖滅而不滅故曰隨緣赴感靡不周而常處此菩提座何者是菩提座不見道諸法空為座如是之法上合十方諸佛下合六道眾生在凡同凡在聖同聖謂之隨流認得性無喜亦無憂如是則只今一會若見若聞同乘般若之舟盡到菩提彼岸且道到岸後如何良久長把一聲歸去笛夜深吹過汨羅灣。</p>
</div>
<div class='div-other'><a id='mulu56' />
<p class='h2'>楊撫幹請普說</p><p>僧問瑞巖喚主人公話未審喚底與應底是一是二師云是一是二進云只如即今問者答者為同為異師遂喚主人公進云和尚雖則老婆心恰值渠儂不在師云業識忙忙無本可據進云情知沒量大人向語脉裏轉却師云從來如此僧云却喚主人公師云喏僧云惺惺著便禮拜師便打。</p>
<p>師乃云道端恁麼喚妙喜恁麼應與瑞巖和尚是同是別若道是同法無同相若道是別豈有兩般既無兩般須知人人脚跟下放光動地照破主人公面目只如主人公是何面目若識得主人公面目便識得三世諸佛諸代祖師天下老和尚乃至山河大地明暗色空面目且道山河大地明暗色空面目在主人公內耶主人公外耶還委悉麼內外推尋覓總無境上施為渾大有以拂子擊禪牀一下。</p>
<p>復云是日右修職郎新差兩浙路安撫使司准備差使楊某請妙喜老僧為眾普說所集功德奉為父知府消除災障延集吉祥又承皇甫先生同此證明山僧頃被譴衡陽嘗蒙惠然見訪種種相存撫一別二十年比來相見恍如夢覺李長者所謂無邊剎境自他不隔於毫端十世古今始終不離於當念元來今日相見與在衡陽時不隔一絲毫亦不越當人只今這一念所以道一念普觀無量劫無去無來亦無住如是了知三世事超諸方便成十力昨日因說一切賢聖皆以無為法而有差別如世間種種作用悉是有為又如何說箇無作無為底道理豈不見梁武帝一生好造寺供僧執著有為功用希望勝報初與達磨相見便問朕造寺供僧不可勝數未審有何功德蓋為他頓一箇希望心在面前正在有為羅網中達磨祖師欲裂其愛網直截向渠道無功德梁武帝因緣時節未至遂不領略當時若使會箇無功德祖師豈肯一葦渡江既理會不得又問如何是真功德猶自希求功德在祖師不得<span class='corr'>已</span>於第二義門向他道淨智妙圓體自空寂如是功德不以世求梁武帝素於教乘留心知教中有真諦俗諦唯聖諦第一義是教家極則處便拈來問達磨如何是聖諦第一義祖師痛與一錐云廓然無聖武帝不會復問對朕者誰意謂達磨是聖人既云無聖只今對我者為誰向語言上著到所以達磨更與一錐云不識好箇不識可惜武帝依前不會遂成勞而無功此是達磨老婆心切為破執有為功德故示以無為之道佛祖固如是豈道教不言無為乎昔唐　睿宗召司馬子微至京師問曰知卿有數術能為朕說否對曰道者損之又損以至於無為豈可勞形而學數術乎曰理身無為則可矣其如國何對曰國由身也但徇物自然心無所思則天下理矣皇情大悅子微一道士耳觀其所對可謂高識遠見豈可與言數術苟利名者同日而語哉竊聞皇甫先生昨應聖天子之詔亦以此法門既入得此法門則知三教聖人所說之法殊途而同歸今之凡夫往往以色見聲求出處異戶遞相好惡為道流者不信佛謂佛是空寂佛之徒又不肯道教纔有此心便成爭論既有爭論則與道相違何以故道本無爭故曰無為清淨自然吾教有佛法僧三寶李老君亦說三寶一曰慈二曰儉三曰不敢為天下先語言雖別大意則同諸人若識得適來所謂殊途同歸一著子則高而無上廣不可極淵而無下深不可測大包三世細入無間既曰清淨無為即非死忔怛地都不動作謂之無為蓋如水之在器隨方圓闊狹悉皆具足因記得生法師有言敲空作響擊木無聲此一句包括世出世間一切諸法於吾法中謂之一體同觀若以世諦觀之敲空却有聲擊木却無聲時便不作恠要知有無之義如晝與夜如明與暗相傾相奪日出為晝虗空未嘗明黑月為夜虗空未嘗暗故謂之無為而無所不為古德云應眼時若千日萬象不能逃影質應耳時若幽谷大小音聲無不足山僧昔年曾參一尊宿因去論雲門大師一日舉生法師云敲空作響擊木無聲雲門以拂子空中敲云阿爺爺又擊禪牀問僧有聲麼僧云有聲雲門云這俗漢又擊一聲云喚甚麼作聲我當時主張道這僧不合話作兩橛引得雲門道這俗漢乃謂老宿曰某理會得敲空作響擊木無聲如今待問和尚山河大地明暗色空是空不空曰空和尚手中拂子是空不空曰空禪牀是空不空曰空一一取他口疑了却云借和尚拂子纔接得乃以擊禪牀云某甲敲空作響不干木頭事擊木自無聲老宿深喜如今恁麼說時諸人便會了何用更參然雲門生法師所造豈止如是而<span class='corr'>已</span>皇甫先生會得清淨無為之道所以今日因齋慶贊為他拈出有者得遭遇至尊便為富貴所羅籠無自由分唯此公常欲退身山林不以利名為意只這便是清淨無為之用見於行事耳士大夫學先王之道談聖人之言若用不得無有是處當知此一段大事因緣不生不滅無去無來盡從各各當人廣大寂滅妙心中流出未有世界早有此性圓陀陀地不動不變及乎混元剖判之後上則有君下則有臣父子親其居尊卑異其位以至士農工商一一隨其根性皆得受用是故大地造化有陰有陽有寒有暑明王治世有生有殺有賞有罰佛法流行有權有實有頓有漸孔老設教有禮有樂後之學者依而行之一家依之則一家無事一國依之則一國寧肅此亦不從外來皆是各各當人般若妙用然用處亦無迹如春行萬物本無形模雖無形模但觀<span class='corr'>桃</span>紅李白草木榮茂處即是春之影子也士大夫於仁義禮智信得受用亦復如是能活一切生靈關棙子自然向筆頭上轉成就不思議利益之事出家之士若具戒定慧三無漏學方為本分衲僧道家者流行得一慈二儉三不敢為天下先可以造無為之道然後知一即一切一切即一皆吾心之常分非假於他術今日撫幹學士請說法之意要妙喜作法布施與在會諸尊官洎聽法善男善女結無上佛果菩提因緣又為令岳趙公往歲在鄂渚沒於王事邦人念其忠義為立祠堂至今廟食撫幹公見識高明恐其沉幽愁之苦亦欲以此般若殊勝之力用伸薦嚴惟願勝處受生不復流轉所以道天堂無則<span class='corr'>已</span>有則君子生地獄無則<span class='corr'>已</span>有則小人入既是於國盡忠雖死何憾決定生勝處無疑聞知郡主哀感過情痛傷未<span class='corr'>已</span>豈可以有限精神哭他無覺無知之魂靈此如多年破弊衣服一脫體去天堂佛國隨處受生而又死生且隔雖哭奚為然皇甫有言但哭來哭去哭到思憶盡處則不哭矣此亦為至論有箇古話舉似大眾僧問馬祖如何是佛祖云即心是佛聽取一頌即心便是佛心外不須求直下承當得到處自風流。</p>
</div>
<div class='div-other'><a id='mulu57' />
<p class='h2'>程總幹請普說</p><p>僧問障蔽魔王領諸眷屬一千年覓金剛齊菩薩起處不得某甲自謂通身是眼奈何三十年覰和尚鼻孔不見未審誵訛在甚麼處師云誵訛在覰鼻孔處進云或若總不恁麼時還免得過也無師云水底月為天上月眼中人是面前人進云只這文彩還當得王老師鼻孔麼師云當得當不得退後自看進云某甲到這裏得利失利不離行市師云善來障蔽魔王進云爭奈即今在和尚鼻孔裏何師云我却不知進云王老師具一切智號正徧知因甚麼却不知師云只為老僧瞌睡進云侍者點一盞茶與和尚喫師云元來也會原夢進云却請和尚開眼道將一句來師云左之右之七顛八倒進云出頭天外看誰是我般人便禮拜。</p>
<p>師乃云羣靈一源假名為佛體竭形消而不滅金流朴散而常存所以道一念普觀無量劫無去無來亦無住如是了知三世事超諸方便成十力如是則歿故孺人趙氏四十九年前本不曾生至於今年五月初四日屆當卒哭亦不曾滅若能直下信得及無三界可出無菩提可求無佛道可成無眾生可度亦無人亦無佛大千沙界海中漚一切聖賢如電拂正當恁麼時畢竟是誰家風月還委悉麼但辦肯心必不相賺。</p>
<p>復云總幹學士初邂逅於衡陽一見如舊相識相別倐忽十二三年人生如夢如幻如水中月初無實義斯者為閤中孺人趙氏傾逝特遣令嗣宣教入山齋僧請妙喜舉揚甚深般若以資冥福聞知孺人極聰明有智慧雖不曾學佛然決定從般若中來何故見得在昔富樓那於林樹下為諸新學比丘說法時維摩詰訶之曰此比丘久發大乘心中志此意如何以小乘法而教導之我觀小乘智慧微淺猶如盲人不能分別一切眾生根之利鈍時維摩詰即入三昧令此比丘自識宿命曾於五百佛所植眾德本回向阿耨菩提即時豁然還得本心以是觀之趙氏孺人殆亦曾發大乘心中忘此意者何以知之去年因在簾幃中望見山僧忽然熏起現行應時省覺譬如有人向十字街頭見親骨肉驀地撞著便認得形儀了無疑惑豈為差事適來因得總幹學士寫其一段殊勝事請妙喜為作證明於中說孺人非夢非想見觀音菩薩示以前世曾為大修行僧蓋觀音大士與閻浮提眾生有大因緣是故此娑婆世界皆號之為施無畏者楞嚴曰初於聞中入流亡所所入既寂動靜一相了然不生如是漸增聞所聞盡盡聞不住覺所覺空空覺極圓空所空滅生滅既滅寂滅現前如今諸方有一般師禪只理會靜教人坐在黑山下鬼窟裏更不說悟門如何說他觀音菩薩圓通境界生滅既滅又不坐在既滅處須要寂滅現前且道從上祖師那箇得到恁麼田地豈不見僧問乾峯十方薄伽梵一路涅槃門未審路頭在甚麼處峯以拄杖劃一劃云在這裏這僧當時死在乾峯劃一劃處便去這裏垜根其後請益雲門雲門是箇活漢便道老僧手中扇子[跳-兆+孛]跳上三十三天[祝/土]著帝釋鼻孔東海鯉魚打一棒雨似盆傾豈不是古人寂滅現前底消息我更說第二箇寂滅現前底樣子洞山初和尚行脚到雲門門問近離甚處云查渡又問夏在甚處云湖南報慈又問幾時離彼云八月二十五門云放你三頓棒洞山回到衣單下一夜坐臥不安自云我一一據實祗對如何却言放我三頓棒不知有何過大丈夫須是窮教徹去明日再上方丈覆云昨日蒙和尚放三頓棒未審某甲過在甚麼處雲門直去頂[寧*頁]上一提云飯袋子江西湖南便恁麼商量洞山於言下大悟忽然寂然現前便忘其所證亦無道理可呈但低頭禮拜而<span class='corr'>已</span>雲門云你見箇甚麼便禮拜山云某甲從今日去向十字街頭不蓄一粒米不種一莖菜接待往來一箇箇與伊拈却炙脂帽子脫却鶻臭布衫教伊洒洒落落地去雲門云身如椰子大開得恁麼大口若是寂滅不現前底見雲門道你見箇甚麼便禮拜定道我見和尚云江西湖南便恁麼商量若恁麼依舊守著繫驢橛錯認敲門瓦子要達洞山境界不亦難乎後來住山有問如何是道答云卓如何是道中人答云失卓如何是佛答云麻三斤這箇消息盡從寂滅現前處來因趙氏孺人見觀音菩薩身心開悟又能言三世事歷歷可紀況復臨行一著了了分明如此則決不沉淪定生勝處無可疑者妙明居士請就宅普說僧問諸佛不曾出世亦無一法與人隨病施方遂有十二分教只如靈山會上世尊拈花迦葉微笑意旨如何師云靴裏動指頭能有幾人知進云正法眼藏涅槃妙心動轉施為全體受用去也師云因甚麼向瞎驢邊滅進云佛法無多子從來難得人只如西天四七祖唐土二三師還有傳授也無師云有進云恁麼則今日太尉大居士請和尚說法則靈山一會儼然猶在去也師云鉢盂口向天進云昔日円霞訪龐居士路逢靈照女子洗菜次円霞云居士在否靈照放下菜籃斂手而立意旨如何師云生鐵鑄就進云円霞又問居士在否靈照提籃便行又作麼生師云從來無異相不用更安排進云龐居士有通天作略靈照女具跨海神機未審円霞甚麼處與居士相見師云你眼在甚麼處僧禮拜僧問和尚適來道靴裏動指頭能有幾人知某甲道動容揚古路不墮悄然機更有末後一句未審分付阿誰師云分付箇無鼻孔阿師進云前釋迦<span class='corr'>已</span>往後彌勒未來大唐國裏阿那箇不是英靈底人喚甚麼作無鼻孔阿師師云逢人但恁麼舉進云某甲今日移花兼蝶至買石得雲饒師云果然靴裏動指頭進云只如大悲菩薩通身手眼於一切處隨眾生心而為說法豈不是了事漢及至將錢買餬餅放下手為甚麼却是謾頭師云誰知他這箇消息進云和尚左眼半斤右眼八兩師云孟八郎漢又恁麼去也進云相識滿天下知心能幾人師云收僧禮拜。</p>
<p>師乃云若論知心底事識不可識智莫能知為甚麼世尊三昧迦葉得知若向這裏撥得一線路方知高高山頂立不露頂深深海底行不濕脚因甚麼有日用而不知者所以道具足凡夫法凡夫不知具足聖人法聖人不會聖人若會却是凡夫凡夫若知即是聖人此語一理二義若揀得出止宿草庵且居門外更須知有衲僧分上事且道衲僧分上有甚麼長處若向這裏轉得身去方可以眼處作耳處佛事耳處作鼻處佛事鼻處作舌處佛事舌處作身處佛事自處作意處佛事於意界中作世出世間無量無邊廣大佛事只如去却眼耳鼻舌身意滅却色聲香味觸法又喚甚麼作眼處佛事喚甚麼作耳處佛事喚甚麼作鼻處佛事喚甚麼作舌處佛事喚甚麼作身處佛事喚甚麼作意處佛事然雖如是但辨肯心必不相賺。</p>
<p>復云釋迦老子在兜率天上以天鼓說法發大音聲告言諸天子汝等不得放逸汝等昔在地獄受諸極苦今生於此受勝妙樂此乃一乘圓頓華嚴經裏面有人前報世中不信佛乘聞人說大方廣佛華嚴經題目生輕慢心謗云大方廣佛華嚴經是甚匹似閑他元初不知因果以謗經故墮地獄中蓋口裏曾念大方廣佛華嚴經七字來有此功德種性故蒙毗盧遮那如來於手掌中放大光明照破地獄地獄既破善根成就盡得生兜率天天中有鼓名甚可愛樂彼天生<span class='corr'>已</span>天鼓發聲而告之言諸天子汝等當知恩報恩佛言知恩不報多遭橫死所謂知國王恩不報多遭橫死父母愛育之恩不報多遭橫死乃至受人救拔之恩不報大人覆蔭之恩不報者皆遭橫死元來世間遭橫死底人皆是知恩不報所以釋迦老子云將此深心奉塵剎是則名為報佛恩大凡人須存此一片心教正始得纔一正則百正一邪則百邪恰如見在這裏老節使大尉山僧常謂之在家菩薩頃在淵聖朝出迎上皇聖駕其時憂難出去者少有生還公勇往云豈有君命而不行遂安然而去安然而歸信此心可以通天地貫古今與日月爭光如今<span class='corr'>已</span>百省歲康健如四五十歲人有子可以分付家業了優游般若熏習勝因此皆忠義特達誠心所感無可疑者人生百歲如白駒過隙山僧常說揩大家平生學盡之乎者也以諸勝心懷在胷中謂一切人不如我九經十七史裏面若邪若正興亡治亂無不理會得然於自<span class='corr'>己</span>都未知下落怎生見得試問左右今年幾歲云八十歲只如八十年前未來張王李趙家託生時現在這裏聽徑山長老鼓兩片皮掉三寸舌底在甚麼處來云不知直饒你百歲更到李老君一百六十歲須還他死始得不可飛出三千大千世界外去那時有眼如蒲萄朵青黃碧綠長短方圓皆不見何故眼識去了兩片耳朵如新卷葉鐘鈴鑼鈸驢鳴犬吠一切音聲皆不聞何故耳識去了有鼻如雙垂爪若香若臭牛屎旃檀皆不能辨何故鼻識去了口中有舌如初偃月或鹹或淡有毒無毒皆不能嘗何故舌識去了有箇父母所生之身痒時要抓搔寒時要衣包裹熱時則乘凉使扇那時熱也不知冷也不知火燒刀斫也不知受觸也不知何故身識去了如今面前分別這箇是僧那箇是俗種種好惡須以意分別那時都不知何故意識去了不見釋迦老子云髮毛爪齒皮肉筋骨皆歸於土唾涕膿血津液涎沫皆歸於水煖氣歸火動轉歸風地還地水還水風還風唯不可還現今聽法歷歷孤明底那時放著云不知既生不知來處便是生大百年後不知去處便是死大無常迅速生死事大<span class='corr'>己</span>事未明這箇便喚作<span class='corr'>己</span>事九經十七史是別人家裏事問著無有不知自家屋裏事却道不知好濟事這箇道理唯證乃知難可測只要當人把這來為先鋒去為殿後底第八識斷一刀了自然得大自在往往一生造業底人只逐眼耳鼻舌身意色聲香味觸法癡狂外邊走被人問著却去裏面思量要答他總不是也你若念念在般若上留心縱今生未得前程亦得受用如眼前頓却箇真兄道人在京師時如今<span class='corr'>已</span>是四十年話與陳安行夫人信兄聞慧林打皷每來聽法那時年少直是恁地修行便參不得亦熏習得般若種性深世世生生出來定還他得何以知之除是釋迦老子妄語方休道一念普觀無量劫無去無來亦無住如是了知三世事超諸方便成十力說這十力四無所畏十八不共法三十七助道品皆是諸佛境界諸佛境界既如是徑山亦如是徑山既如是在家菩薩亦如是在家菩薩既如是妙明居士亦如是妙明居士既如是湛然居士亦如是湛然居士既如是無相居士亦如是無相居士既如是妙圓道人亦如是妙圓道人既如是乃至壽昌夫人空寂道人覺了道人一一如是彼亦如是此亦如是一切法皆如是如是之法人人具足各各圓成但向<span class='corr'>己</span>求莫從他覓諸人既夙有靈骨應須究竟以悟為期妙喜今日因齋慶讚有箇頌子語言雖麤細亦在其間知因識果崇三寶逈與時流趣不同千百殊勝吉祥事總在當人方寸中。</p>
</div>
<div class='div-other'><a id='mulu58' />
<p class='h2'>真空道人慈行請普說</p><p>僧問世尊一日問須菩提曰東西南北四維上下虗空可思量不未審如何思量師云教他到無思量處進云只如無思量處畢竟如何師云正好思量進云未審思量箇甚麼師云思量你問底進云若是學人問底直得法法不相到豈容思量師云非思量處識情難測進云只如老和尚十二時中還涉思量也無師云全在裏許作活計進云忽有箇漢出來道老和尚恁麼業識忙忙何時是休歇又作麼生祗對師云仁者見之謂之仁智者見之謂之智進云只如僧問趙州學人乍入叢林乞師指示州云喫粥了也未僧云喫粥了州云洗鉢盂去這僧豁然大悟未審還得諦當也無師云如何不諦當進云作麼生是諦當處師云洗脚上船進云雲門大師道且道有指示無指示若道有指示趙州向他道甚麼若道無指示這僧為甚麼悟去雲門恁麼道還契得和尚意也無師云作麼生契不得進云恁麼則到此若無真正眼只同光影共悠悠師云鐵蛇橫古路踏著便傷人僧云叱叱師云<span class='corr'>已</span>遭一口了僧禮拜師乃云只這兩叱亦甚分明只是諸人不知落處若知得落處毒氣貫天貫地貫日貫月貫山河大地貫萬象森羅其中有箇知音者將一點甘露向他舌頭上毒氣盡化為祥為瑞為光明雲且道這一點甘露與毒氣是一是二是同是別遂喝一喝云若作同別會又却不是也既不作同別會又作麼生明得去若更向這裏竚思停機敢保此人脚跟下依舊黑漫漫地求出路未有了日在敢問諸人向這裏求得出路後別作麼生商量良久云竚思停機照顧髑髏。</p>
<p>復云適來禪客問趙州洗鉢盂話妙喜常說這僧是箇有力量漢趙州如將一百二十斤擔子一送送在他肩上這僧接得一氣行一百里更不轉頭龍潭所謂可中有箇漢牙如劒樹口似血盆一棒打不回頭他時異日向孤峯頂上盤結草庵呵佛罵祖去在要擔荷佛祖重任須是這般體裁你看船子和尚接得夾山悟道後山禮辭了只管回顧船子船子見其戀戀不忍去乃告之曰你將謂更別有在於是覆舟而逝蓋是他彼此知有不越一念承當更無前後際命根便斷僧問趙州學人乍入叢林乞師指示州云喫粥了也未僧云喫粥了州云洗鉢盂去這僧豁然大悟後來雲門大師拈云且道有指示無指示若言有趙州向他道甚麼若言無這僧為甚悟去雲門恁麼拈提不妨奇特正如一件物<span class='corr'>已</span>死在地上却拈起來抖擻則箇依前得活雲峯悅和尚又怕人不會却向雲門抖擻處拈云雲門不識好惡恁麼說話大似為蛇畫足為黃門栽鬚雲峯則不然這僧恁麼悟去入地獄如箭射這箇又高一著所以山僧正法眼藏裡提撕云雲門老漢大似阿脩羅王托動三有大城諸煩惱海隨後喝云寐語作甚麼復云雲峯雖善背手抽金鏃飜身控角弓爭奈蹉過雲門何這箇是大手脚且非師承露布古人云萬鍛爐中鐵蒺䔧旨須高價莫饒伊橫來竪去呵呵笑一任傍人皷是非誠哉是言你若會得洗鉢盂去便會得狗子還有佛性也無州云無更無兩般以至一口吸盡西江水鋸解秤鎚乾屎橛之類一時明得曾有僧請益白雲端和尚云不知趙州有指示無指示端云有指示僧云作麼生是有指示處端云洗鉢盂去妙喜往年曾參兜率照禪師每見其不肯端和尚對這僧話一日被我請益他洞山三頓棒因緣曰不知雲門有指示無指示照云若無指示用開兩片皮作麼妙喜曰恁麼則有指示照云故是又問作麼生是雲門指示處照云飯袋子江西湖南便恁麼商量妙喜曰好與端和尚一狀領過照云你據甚麼道理便恁麼道對云僧問端和尚作麼生是趙州指示這僧處端云洗鉢盂去如此祗對有甚麼過却到某問和尚作麼生是雲門指示這僧處和尚云飯袋子江西潮南便恁麼商量答處更無兩般為甚麼却不肯端和尚他不覺自笑一上了却云你有道理却被你提得我省元來端和尚答處共我一般自此不敢貶剝山僧那時自是箇漆桶他便相喜蓋知得從好人處來步驟便別向時洪覺範亦曾貶剝端和尚頌世尊傳金襴外別傳何物曰金襴之外復何傳弟應兄呼豈有偏倒却門前剎竿著免教依舊倚墻邊覺範謂弟應兄呼豈有偏是落草處先師聞而大笑且謂山僧曰莫要點似他儘教一生不會覺範參真淨有悟處緣他薄福早上有見處晚下被趕出院自後說禪間或有好處是他悟得底說得沒巴鼻處是他無師承杜撰差排參禪須是智眼開大法明然後可以驗邪正歸宗真淨和尚每稱道羅漢小南禪師見處穎脫一日到歸宗淨問曰你祐和尚下多愛說心說性理會恬恬密密唯有吾姪逈然不同南曰某<span class='corr'>已</span>前也恁麼後來因悟雲門乾屎橛話始得快活及南公告寂真淨往弔之其徒方慟哭真淨曰止禪師是得大妙悟續佛慧命底人何哭之有因茲羅漢一眾悉往參歸宗山僧大觀三年行脚到舒州依海會從禪師從乃南公嗣子能言乃師與雲庵相見時事故知前輩參禪不肯小了必到究竟大安樂之地而後<span class='corr'>已</span>然瘥病不假驢䭾藥真如和尚一生只以洗鉢盂話接人蓋他守一轉因緣如守一座須彌山相似搖撼他不得花藥英禪師每譏之謂其徒曰爾輩禪和子老僧這裏活鱍鱍地禪不肯參却要溈山洗鉢盂去方是時大溈法席甚盛龍象蹴踏每遇陞堂三通皷罷大眾鴈行而立風滲滲地趺坐良久乃舉箇古人頌子云欲識本來心青山綠水深不是身心境徒將聞見尋識得便識取不用更沉吟參便下座後五日又當參復舉是柱不見柱非柱不見柱是非<span class='corr'>已</span>去了是非裏薦取參但是陞座除拈提公案外其餘多類此有箇川僧滑稽從溈山下來有問大溈法道如何僧云規矩法度甚好口是念誦多㬠曰三八念誦叢林定法何言甚多僧云大溈獨不然三八日僧堂前維那念誦了五日法堂上長老又念誦衲子傳以為笑湛堂準和尚亦曾依之常看趙州訪二庵主因緣忽一日因看勘婆話遂一時理會得乃上方丈白云某理會得趙州訪庵主話了曰你作麼生會準遂呈頌云趙州老人少喜多瞋不會作客勞煩主人真如然之他日謂之曰準禪客不道無只是少汝今既得善自護持便印證他可惜這般尊宿易許可人其意要多裏羅籠然往往於此得又亦於此失先師依止數年尤喜其妙年聰俊至於分付禪會子有從上諸聖一人傳一人之語先師得而藏之其後見泛泛者數人各有一紙因此疑著乃燒之而去逮見五祖老和尚大法一明和真如處得底都得受用蓋宗師眼目須是一著高一著始可與人抽釘拔楔解粘去縛向來無著道人曾作山僧畫讚云一著高一著一步闊一步咄哉老古錐住住住住住正抓著山僧痒處任你更如何高我須捺你鼻孔在地上聽其自死選佛若無如是眼假饒千載又奚為豈不見永嘉到曹溪見祖師更不禮拜便遶禪牀三帀振錫一下卓然而立祖云夫沙門者具三千威儀八萬細行行行無虧大德從何方而來生大我慢永嘉云無常迅速生死事大祖曰何不了取無生達無速乎永嘉曰了即無生達本無速祖曰子甚得無生之意永嘉曰無生豈有意耶祖曰若無意誰為分別曰分別亦非意祖師到這裏却放一線道便肯可他云善哉善哉少留一宿若是妙喜未放你在待他道分別亦非意拽拄杖趁出不見道棒下無生忍臨機不見師因真空道人慧行從永嘉來要窮究此一段大事因緣今日請為眾普說山僧有箇頌子舉似大眾欲明那一著須是決定志竪起精進幢斷了前後際不隨聖與凡豈論麤兼細抹過太虗空直入如來地。</p>
</div>
<p class='juan'>大慧普覺禪師普說卷第三</p></div>
</div><!-- end of div[@id='body'] -->
</body></html>