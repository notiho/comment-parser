<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無上玉皇心印經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' /><a id='mulu2' />
<p class='juan'>無上玉皇心印經</p>
<div class="lg regular" style="margin-left:0em;"><div class='lg-row'>上藥三品　神與氣精　恍恍惚惚</div>
<div class='lg-row'>杳杳冥冥　存無守有　頃刻而成</div>
<div class='lg-row'>廻風混合　百日功靈　默朝上帝</div>
<div class='lg-row'>一紀飛昇　知者易悟　昧者難行</div>
<div class='lg-row'>履踐天光　呼吸育清　出玄入牝</div>
<div class='lg-row'>若亡若存　綿綿不絕　固蔕深根</div>
<div class='lg-row'>人各有精　精合其神　神合其氣</div>
<div class='lg-row'>氣合體真　不得其真　皆是強名</div>
<div class='lg-row'>神能入石　神能飛形　入水不溺</div>
<div class='lg-row'>入火不焚　神依形生　精依氣盈</div>
<div class='lg-row'>不凋不殘　松栢青青　三品一理</div>
<div class='lg-row'>玅不可聽　其聚則有　其散則零</div>
<div class='lg-row'>七竅相通　竅竅光明　聖日聖月</div>
<div class='lg-row'>照耀金庭　一得永得　自然身輕</div>
<div class='lg-row'>太和[〦/兄]溢　骨散寒瓊　得丹則靈</div>
<div class='lg-row'>不得則傾　丹在身中　非白非青</div>
<div class='lg-row'>誦之萬徧　妙理自明</div>
</div>
<p class='juan'>無上玉皇心印經終</p></div>
<div class='div-w'><a id='mulu3' />
<p class='h1'>傳經始流</p><p>昔有高道到處源於石城縣仙界鋪遇真仙傳授此經獲免厄難遂刊行焉嘗伏而誦之辭約義愽盖撮本行集經之樞要是以謂之經髓也涿鹿山雲居寺有洞室貯釋梵之經殆至萬卷故名是山為小西天焉夫三界萬靈尊莫尊於昊天金闕玉皇上帝玄功妙德載在本行集經正當刻之金石藏之名山傳之萬世也是以至心各捐貲力請匠鐫刻經髓暨經纂及心印經共為壹卷凢壹千柒佰肆拾捌字置諸石室用彰悠久所以然者盖欲仰荅天地君親四恩於萬一云爾。</p>
<p>旹大明宣德三年嵗次戊申四月吉日奉道信官向福善阮常就勝等稽首頓首百拜謹記</p>
</div>
<div class='div-w'><a id='mulu4' />
<p class='h1'>同盟助貲</p><p>奉國將軍都指揮同知武興</p>
<p>奉直大夫工部虞衡員外郎陳孚</p>
<p>迪功郎工部營繕所所副陳道昌</p>
<p>懷遠將軍指揮同知段義　李實　郭敏　管義</p>
<p>明威將軍指揮僉事冀源　黃安</p>
<p>武畧將軍副千戶羅成　萬理　王友　張禮</p>
<p>嗣全真教高士陳風便</p>
<p>正一盟威寶籙弟子王至玄字利賔書</p>
<p>信士曾至中　馮本源　章文得　崔景平　李景雲　厲正善　夏惠機　葛鏞　莊文玉　戴道清　朱福惠</p>
<p style="margin-left:8em">鐫匠程善　刊</p>
</div>
</div><!-- end of div[@id='body'] -->
</body></html>