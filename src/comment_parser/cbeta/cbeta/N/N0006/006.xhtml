<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>相應部經典</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<div class='div-other'><a id='mulu195' />
<p class='h2'>第六　梵天相應</p>
<div class='div-other'><a id='mulu196' />
<p class='h3'>第一　梵天品</p>
<div class='div-other'><a id='mulu197' />
<p class='h4'>〔一〕第一　勸請</p><p>一</p>
<p style="margin-left:2em;text-indent:2em">如是我聞。爾時，世尊住優留毘羅尼連禪河邊之阿闍波羅尼俱律陀樹下。時，已成等正覺。</p>
<p>二</p>
<p style="margin-left:2em;text-indent:2em">時，世尊獨坐禪思，而起此思惟。</p>
<p>三</p>
<p style="margin-left:2em;text-indent:2em">依我所證得此法，甚深難見、難悟。寂靜微妙，超越思念之領域。深妙唯賢者始知。又，此諸人等樂阿賴耶，喜阿賴耶，跳躍阿賴耶。諸人依於樂阿賴耶，喜阿賴耶，跳躍阿賴耶，而難見此理。此理者，即所謂依緣、緣起是。此理亦難見。此理者，即一切行之止靜，一切依之捨離、愛盡、離、滅、涅槃是。我若說法，諸人難了解我所說者，我是應所疲勞而煩擾。</p>
<p>四</p>
<p style="margin-left:2em;text-indent:2em">又，此以前未曾有聞之偈，世尊顯示：</p>

<div class="lg regular" style="margin-left:0em;"><div class='lg-row'>艱難我所證　今此實難說</div>
<div class='lg-row'>敗於欲瞋者　難得悟此法</div>
<div class='lg-row'>逆世之常流　微妙而甚深</div>
<div class='lg-row'>微細極難見　貪欲之所污</div>
<div class='lg-row'>闇蘊所蔽者　不得見此法</div>
</div><p>五</p>
<p style="margin-left:2em;text-indent:2em">世尊作如是思惟，即躊躇不說法。</p>
<p>六</p>
<p style="margin-left:2em;text-indent:2em">時，梵天沙巷婆提，猶如有力者之伸屈腕，或屈伸腕頃，如是沒於梵天界，現於世尊之前。</p>
<p>八</p>
<p style="margin-left:2em;text-indent:2em">時，梵天沙巷婆提偏袒一肩、右<span class='corr'>膝</span>著地，合掌禮敬，如是白世尊曰：</p>
<p>九</p>
<p style="margin-left:2em;text-indent:2em">「世尊！請說法！善逝！請說法！〔世間〕有不少眾生，為眼塵所蔽。彼等不得聞法而衰退。〔世間〕應有法之了解者。」</p>
<p>一〇</p>
<p style="margin-left:2em;text-indent:2em">梵天沙巷婆提白此言已，更唱此言：</p>

<div class="lg regular" style="margin-left:0em;"><div class='lg-row'>於摩揭陀國　不淨法垢穢</div>
<div class='lg-row'>依此心思惟　開此甘露門</div>
<div class='lg-row'>依無垢之心　今聞悟此法</div>
<div class='lg-row'>上立山頂巖　如見周諸眾</div>
<div class='lg-row'>賢者全眼者　卿起慈悲心</div>
<div class='lg-row'>立法城宮樓　以觀沈悲慘</div>
<div class='lg-row'>生老敗諸眾　請起立英雄</div>
<div class='lg-row'>戰立勝利者　無債商隊主</div>
<div class='lg-row'>請遊此世間　請世尊說法</div>
<div class='lg-row'>必有知解者</div>
</div><p>一一</p>
<p style="margin-left:2em;text-indent:2em">時，世尊知梵天之勸請，對眾生起哀憐，以佛眼觀世間。</p>
<p>一二</p>
<p style="margin-left:2em;text-indent:2em">世尊依佛眼觀世間，見眾生眼有蔽多、蔽少，有利根者、鈍根者，有善相者、惡相者，有易教者、難教者，其中或有眾人見來世罪之怖畏而住。</p>
<p>一三</p>
<p style="margin-left:2em;text-indent:2em">猶如於蓮池之青蓮華、黃蓮華、白蓮華。有青蓮華、黃蓮華、白蓮華、生於水中、長於水中、不出水面，沈育於水中。有青蓮華、黃蓮華、白蓮華，生於水中、長於水中，出立於水，不為水所濕。如是世尊，依眼觀世間，見眾生眼有蔽多、蔽少，有利根者、鈍根者，有善相者、惡相者，有易教者、難教者，其中或有諸眾見來世罪之怖畏而住。</p>
<p>一四</p>
<p style="margin-left:2em;text-indent:2em">見已，以偈答梵天沙巷婆提：</p>

<div class="lg regular" style="margin-left:0em;"><div class='lg-row'>為於彼等眾　開啟甘露門</div>
<div class='lg-row'>有耳之眾人　捨離其他信</div>
<div class='lg-row'>梵天我思惑　不說微妙法</div>
</div><p>一五</p>
<p style="margin-left:2em;text-indent:2em">時，梵天沙巷婆提，願我說法，世尊許允，而禮敬世尊，右繞，於此沒其身形。</p>
</div>
<div class='div-other'><a id='mulu198' />
<p class='h4'>〔二〕第二　恭敬</p><p>一</p>
<p style="margin-left:2em;text-indent:2em">如是我聞。爾時，世尊住優留毘羅林，尼連禪河邊，阿闍波羅尼俱律陀樹下。時已成等正覺。</p>
<p>二</p>
<p style="margin-left:2em;text-indent:2em">爾時，世尊獨坐靜觀，生如是思惟：「無所尊敬、恭敬之生活，是苦惱。我如何尊敬婆羅門而予近住耶？」</p>
<p>三</p>
<p style="margin-left:2em;text-indent:2em">時，世尊生如是思惟：「為成就未滿之戒蘊，應尊敬其他沙門、婆羅門而予近住。但我於天界、魔界、梵天界所含之世界。於沙門、婆羅門、人、天所含之眾中，不見如我成就戒者，以尊敬其他沙門、婆羅門而住。</p>
<p>四～七</p>
<p style="margin-left:2em;text-indent:2em">為成就未滿之定蘊……〔乃至〕……未滿之慧蘊……乃至……未滿之解脫蘊……乃至……未滿之解脫知見蘊，應尊敬其他沙門、婆羅門而近住。但我於天界、魔界、梵天界所含之世界。於沙門，婆羅門、人、天所含之眾中，不見如我成就解脫知見者，以尊敬其他沙門、婆羅門而近住。</p>
<p>八</p>
<p style="margin-left:2em;text-indent:2em">我寧可對我所悟之法，尊敬此法而予近住。」</p>
<p>九</p>
<p style="margin-left:2em;text-indent:2em">時，梵天沙巷婆提於心，知世尊心之思惟，猶如男子力士之伸屈腕、屈伸腕頃，沒於梵天界，現於世尊前。</p>
<p>一〇</p>
<p style="margin-left:2em;text-indent:2em">時，梵天沙巷婆提，偏袒一肩、合掌禮世尊，如是白世尊曰：</p>
<p>一一</p>
<p style="margin-left:2em;text-indent:2em">「世尊！如是，善逝！如是。世尊！過去之應供、正覺者、世尊亦恭敬、尊重、親近法而住。未來之應供、正覺者、世尊亦恭敬、尊重、親近法而住。今之應供、正覺者、世尊亦恭敬、尊重、親近法而住。」</p>
<p>一二</p>
<p style="margin-left:2em;text-indent:2em">梵天沙巷婆提說此已。又作此曰：</p>

<div class="lg regular" style="margin-left:0em;"><div class='lg-row'>過去正覺者　未來之諸佛</div>
<div class='lg-row'>今之正覺者　滅眾生憂惱</div>
<div class='lg-row'>悉皆敬正法　而住今亦住</div>
<div class='lg-row'>又未來亦住　此諸佛法然</div>
<div class='lg-row'>故願自己利　以望偉大者</div>
<div class='lg-row'>憶念佛之教　不無敬正法</div>
</div></div>
<div class='div-other'><a id='mulu199' />
<p class='h4'>〔三〕第三　梵天</p><p>一</p>
<p style="margin-left:2em;text-indent:2em">如是我聞。爾時，世尊住舍衛城祇樹給孤獨園。</p>
<p>二</p>
<p style="margin-left:2em;text-indent:2em">其時，又有婆羅門女之子梵天，於世尊處出家而無家。</p>
<p>三</p>
<p style="margin-left:2em;text-indent:2em">時，尊者梵天單獨隱棲，不放逸、虔誠、精進而住、不久此良家之子，當為由家於無家而出家，於現法成就其無上梵行，自知、實證、證入而住。「知生已盡，梵行已立，所作已辦，不受後有。」尊者梵天，成阿羅漢。</p>
<p>四</p>
<p style="margin-left:2em;text-indent:2em">時，尊者梵天清晨，著衣持鉢，於舍衛城乞食，於舍衛城戶戶乞食，近至母家。</p>
<p>五</p>
<p style="margin-left:2em;text-indent:2em">其時，尊者梵天之母婆羅門女，常以供牲供梵天。</p>
<p>六</p>
<p style="margin-left:2em;text-indent:2em">時，梵天沙巷婆提生如是思念：「此尊者梵天之母婆羅門女，常以供牲供梵天，我當往警覺。」</p>
<p>七</p>
<p style="margin-left:2em;text-indent:2em">時，梵天沙巷婆提，猶如力士之伸屈腕、屈伸腕，沒形於梵天界，現身於尊者梵天之母家。</p>
<p>八</p>
<p style="margin-left:2em;text-indent:2em">時，梵天沙巷婆提立於空中，對尊者梵天之母婆羅門女唱偈曰：</p>

<div class="lg regular" style="margin-left:0em;"><div class='lg-row'>婆羅門女者　汝常為供食</div>
<div class='lg-row'>因此離梵天　婆羅門女者</div>
<div class='lg-row'>此非梵天食　不知梵天道</div>
<div class='lg-row'>而汝何牢騷　婆羅門女者</div>
<div class='lg-row'>汝梵天比丘　已至無依著</div>
<div class='lg-row'>以達勝天境　已無所有處</div>
<div class='lg-row'>無養之比丘　今乞入汝家</div>
<div class='lg-row'>相應於供養　積修達聖道</div>
<div class='lg-row'>堪為人天供　除惡無穢污</div>
<div class='lg-row'>乞食清威儀　彼亦無前後</div>
<div class='lg-row'>寂靜絕瞋煙　無悶亦無欲</div>
<div class='lg-row'>於弱於強者　無用於暴力</div>
<div class='lg-row'>令彼以得汝　第一之供養</div>
<div class='lg-row'>無煩惱魔襲　心靜無欲污</div>
<div class='lg-row'>如調順象行　戒行善圓滿</div>
<div class='lg-row'>心解脫比丘　令彼以得汝</div>
<div class='lg-row'>第一之供養　婆羅門女者</div>
<div class='lg-row'>今汝超瀑流　以見牟尼佛</div>
<div class='lg-row'>對彼信不動　相應於供養</div>
<div class='lg-row'>以行是功德　未來得安樂</div>
</div><p>九</p>

<div class="lg regular" style="margin-left:0em;"><div class='lg-row'>婆羅門女今　已超越瀑流</div>
<div class='lg-row'>以見於聖者　以持不動信</div>
<div class='lg-row'>相應於供養　以行是功德</div>
<div class='lg-row'>未來得安樂</div>
</div></div>
<div class='div-other'><a id='mulu200' />
<p class='h4'>〔四〕第四　婆迦梵天</p><p>一</p>
<p style="margin-left:2em;text-indent:2em">如是我聞。爾時世尊住舍衛城祇樹給孤獨園。</p>
<p>二</p>
<p style="margin-left:2em;text-indent:2em">時，又有婆迦梵天，生如是惡見：「此是常，此是恆常。此是常住，此是完全，此是不變之法。何以故，此不衰、不老、不萎、不滅、不生故。由此以上無有其他之出離。」</p>
<p>三</p>
<p style="margin-left:2em;text-indent:2em">時，世尊知婆迦梵天心中之所念，猶如力士之伸屈腕、屈伸腕、沒形於祇園、現身於梵天界。</p>
<p>四</p>
<p style="margin-left:2em;text-indent:2em">婆迦梵天、見世尊從遠而來。見已，以此白世尊曰：</p>
<p style="margin-left:2em;text-indent:2em">「友！來！友！善來耶！友！久違！何以來此耶？友！此是常，此是恆常，此是常住，此是完全，此是不變之法。何以故，此是不衰、不老、不萎、不滅、不生故。由此以上無有其他之出離。」</p>
<p>五</p>
<p style="margin-left:2em;text-indent:2em">如是言已，世尊告此婆迦梵天曰：「婆迦梵天乃被無明所困惑。婆迦梵天乃被無明所困惑。何以故？以無常者言常，以非恆常者言恆常，以非常住者言常住。以非完全者言完全，以變易之法言不變易之法。以衰、老、萎、滅、生者言不衰、不老、不萎、不滅、不生。由此以上有其他之出離，以言由此以上無有其他之出離故。」</p>
<p>六</p>

<div class="lg regular" style="margin-left:0em;"><div class='lg-row'>〔婆迦：〕我等七十二　依於功德業</div>
<div class='lg-row'>為世統治者　超越生與老</div>
<div class='lg-row'>以生此梵天　是為最後生</div>
<div class='lg-row'>我乃通吠陀　是故諸眾人</div>
<div class='lg-row'>尊崇稱讚我</div>
</div><p>七</p>

<div class="lg regular" style="margin-left:0em;"><div class='lg-row'>〔世尊：〕此生壽是短　婆迦思為長</div>
<div class='lg-row'>我知梵天壽　百年或億年</div>
</div><p>八</p>

<div class="lg regular" style="margin-left:0em;"><div class='lg-row'>〔婆迦：〕世尊以為我　是無邊見者</div>
<div class='lg-row'>云越老死悲　如何以語我</div>
<div class='lg-row'>善行古禁戒　我願欲知此</div>
</div><p>九</p>

<div class="lg regular" style="margin-left:0em;"><div class='lg-row'>〔世尊：〕汝苦於渴古　炎熱於煩惱</div>
<div class='lg-row'>予水於諸眾　此乃汝古之</div>
<div class='lg-row'>善行及禁戒　如是我記憶</div>
<div class='lg-row'>如眠之醒覺　放救耶尼河</div>
<div class='lg-row'>兩岸囚眾人　令脫捕虜者</div>
<div class='lg-row'>此乃汝古之　善根及禁戒</div>
<div class='lg-row'>如是我記憶　如眠之醒覺</div>
<div class='lg-row'>於恆伽河流　憐愍諸眾人</div>
<div class='lg-row'>舟被狂龍打　此乃汝古之</div>
<div class='lg-row'>善根及禁戒　如是我記憶</div>
<div class='lg-row'>如眠之醒覺　古我汝弟子</div>
<div class='lg-row'>名呼為劫波　聖智汝認我</div>
<div class='lg-row'>此乃汝古之　善根及禁戒</div>
<div class='lg-row'>如是我記憶　如眠之覺醒</div>
</div><p>一〇</p>

<div class="lg regular" style="margin-left:0em;"><div class='lg-row'>〔婆迦：〕汝實知我壽　又亦知其他</div>
<div class='lg-row'>佛陀如是在　若實如是在</div>
<div class='lg-row'>汝光輝威力　照耀於梵界</div>
</div></div>
<div class='div-other'><a id='mulu201' />
<p class='h4'>〔五〕第五　他見</p><p>一</p>
<p style="margin-left:2em;text-indent:2em">舍衛城因緣。</p>
<p>二</p>
<p style="margin-left:2em;text-indent:2em">其時，有梵天生如是惡見。「無有可來此之沙門、婆羅門。」</p>
<p>三</p>
<p style="margin-left:2em;text-indent:2em">時，世尊知彼梵天之所念，猶如力士，伸屈腕、屈伸腕，沒形於祇園，現身於梵天界。</p>
<p>四</p>
<p style="margin-left:2em;text-indent:2em">時，世尊趺坐於此梵天頭上之虛空，入於火定。</p>
<p>五</p>
<p style="margin-left:2em;text-indent:2em">時，尊者大目犍連生如是思惟：「今世尊在何處耶？」</p>
<p>六</p>
<p style="margin-left:2em;text-indent:2em">大目犍連依超人清淨之天眼，見世尊趺坐於梵天頭上之虛空，入於火定。見已，如力士之伸屈腕、屈伸腕，沒形於祇園，現身於梵天界。</p>
<p>七</p>
<p style="margin-left:2em;text-indent:2em">時，尊者大目犍連，從東方低於世尊在梵天頭上之虛空趺坐，入於火定。</p>
<p>八</p>
<p style="margin-left:2em;text-indent:2em">時，尊者大迦葉生如是思惟：「世尊今住何處耶？」尊者大迦葉依超人清淨之天眼，見世尊趺坐於梵天頭上之虛空，入於火定。見已，猶如力士之伸屈腕、屈伸腕，沒形於祇園，現身於梵天界。如是尊者大迦葉，從南方低於世尊，於梵天頭上之虛空趺坐，入於火定。</p>
<p>九</p>
<p style="margin-left:2em;text-indent:2em">時，尊者大劫賓那，坐如是思惟：「世尊今住何處耶？」尊者大劫賓那……〔乃至〕……如是尊者大劫賓那，從西方低於世尊，於梵天頭上之虛空趺坐，入於火定。</p>
<p>一〇</p>
<p style="margin-left:2em;text-indent:2em">時，尊者阿那律……〔乃至〕……如是尊者阿那律從北方低於世尊，於梵天頭上之虛空趺坐，入於火定。</p>
<p>一一</p>
<p style="margin-left:2em;text-indent:2em">時，尊者大目犍連，以偈語梵天曰：</p>

<div class="lg regular" style="margin-left:0em;"><div class='lg-row'>友汝今亦猶　前之所持見</div>
<div class='lg-row'>勝梵界之光　見其明光耶</div>
</div><p>一二</p>

<div class="lg regular" style="margin-left:0em;"><div class='lg-row'>〔梵天：〕友我於今日　嘗不持是見</div>
<div class='lg-row'>勝梵界之光　以見其明光</div>
<div class='lg-row'>如何我今日　得云常住恆</div>
</div><p>一三</p>
<p style="margin-left:2em;text-indent:2em">如是，世尊為令梵天界之驚異，猶如力士之伸屈腕、屈伸腕，沒形於梵天界，現身於祇園。</p>
<p>一四</p>
<p style="margin-left:2em;text-indent:2em">時，有梵天呼其他梵眾天：「友！來！汝詣尊者大目犍連。如是語尊者大目犍連：『友！目犍連！世尊之弟子中，其他有如目犍連、迦葉、劫賓那、阿那律之大神通、大威力耶？』」</p>
<p>一五</p>
<p style="margin-left:2em;text-indent:2em">「友！唯然！」其梵眾天答覆梵天，而詣尊者大目犍連處。</p>
<p>一六</p>
<p style="margin-left:2em;text-indent:2em">詣已，以此語大目犍連曰：「友目犍連！世尊之弟子中，其他有如目犍連、迦葉、劫賓那、阿那律之大神通、大威力耶？」</p>
<p>一七</p>
<p style="margin-left:2em;text-indent:2em">時，尊者大目犍連，以偈語梵天眾曰：</p>

<div class="lg regular" style="margin-left:0em;"><div class='lg-row'>三明達神通　巧妙知他心</div>
<div class='lg-row'>漏盡阿羅漢　佛陀弟子中</div>
<div class='lg-row'>其數有眾多</div>
</div><p>一八</p>
<p style="margin-left:2em;text-indent:2em">時，梵眾天歡喜於尊者大目犍連之所說，往詣彼大梵天。詣已，以此語梵天曰：「友！尊者大目犍連，如是曰：</p>

<div class="lg regular" style="margin-left:0em;"><div class='lg-row'>三明達神通　巧妙知他心</div>
<div class='lg-row'>漏盡阿羅漢　佛陀弟子中</div>
<div class='lg-row'>其數有眾多」</div>
</div><p>一九</p>
<p style="margin-left:2em;text-indent:2em">彼梵眾天如是云<span class='corr'>已</span>，梵天歡喜於梵眾天之所說。</p>
</div>
<div class='div-other'><a id='mulu202' />
<p class='h4'>〔六〕第六　放逸</p><p>一</p>
<p style="margin-left:2em;text-indent:2em">舍衛城因緣。</p>
<p>二</p>
<p style="margin-left:2em;text-indent:2em">時，世尊又往日住坐獨坐。</p>
<p>三</p>
<p style="margin-left:2em;text-indent:2em">時，辟支梵天之須梵與辟支梵天之淨居，往詣世尊之處。詣已，各立於門邊。</p>
<p>四</p>
<p style="margin-left:2em;text-indent:2em">時，辟支梵天須梵，以此謂辟支梵天淨居曰：「友！今不應侍奉世尊。世尊在行日住之獨坐。彼處繁榮有梵天界，梵天於此住於放逸住。友！我等詣彼梵天。詣已，令驚惑彼梵天。」</p>
<p>五</p>
<p style="margin-left:2em;text-indent:2em">「友！唯然。」辟支梵天淨居回答辟支梵天須梵。</p>
<p>六</p>
<p style="margin-left:2em;text-indent:2em">時，辟支梵天須梵與辟支梵天淨居，猶如力士之伸屈腕、屈伸腕，沒形於世尊前，現身彼世界。</p>
<p>七</p>
<p style="margin-left:2em;text-indent:2em">彼梵天見彼等梵天從遠而來。見已，以此謂彼等梵天曰：「友！卿等從何處來耶？」</p>
<p>八</p>
<p style="margin-left:2em;text-indent:2em">「友！我等從彼世尊、應供、正等覺者之處來。友！卿亦能往侍奉世尊、應供、正等覺者實為善。」</p>
<p>九</p>
<p style="margin-left:2em;text-indent:2em">彼言已，其梵天不諾彼言，即化為千度形，以此謂辟支梵天須梵曰：「友！卿見我如是之神通威力否？」</p>
<p>一〇</p>
<p style="margin-left:2em;text-indent:2em">「友！我見卿如是神通威力。」</p>
<p>一一</p>
<p style="margin-left:2em;text-indent:2em">「友！我有如是之神通威力，如何往侍奉其他沙門或婆羅門耶？」</p>
<p>一二</p>
<p style="margin-left:2em;text-indent:2em">時，辟支梵天須梵，化為二千度形，以此謂其梵天曰：「友！卿見如是神通威力否？」</p>
<p>一三</p>
<p style="margin-left:2em;text-indent:2em">「友！我見卿如是神通威力。」</p>
<p>一四</p>
<p style="margin-left:2em;text-indent:2em">「友！彼世尊比卿與我具更大神通威力。友！往侍奉彼世尊、應供、正等覺者為善！」</p>
<p>一五</p>
<p style="margin-left:2em;text-indent:2em">時，彼梵天以偈謂辟支梵天須梵曰：</p>

<div class="lg regular" style="margin-left:0em;"><div class='lg-row'>我宮殿有三　百列金翅鳥</div>
<div class='lg-row'>四百列白鳥　五百虎彫刻</div>
<div class='lg-row'>梵天此宮殿　赫赫耀北方</div>
</div><p>一六</p>

<div class="lg regular" style="margin-left:0em;"><div class='lg-row'>〔須梵：〕如何汝宮殿　赫耀於北方</div>
<div class='lg-row'>賢者常見色　諍亂與動亂</div>
<div class='lg-row'>故不樂於色</div>
</div><p>一七</p>
<p style="margin-left:2em;text-indent:2em">時，辟支梵天須梵與辟支梵天淨居，為驚惑此梵天，於此沒其身形。</p>
<p>一八</p>
<p style="margin-left:2em;text-indent:2em">如是其梵天，於其他之時，為侍奉世尊、應供、正等覺者而去。</p>
</div>
<div class='div-other'><a id='mulu203' />
<p class='h4'>〔七〕第七　瞿迦利迦</p><p>一</p>
<p style="margin-left:2em;text-indent:2em">〔爾時，世尊〕住舍衛城……</p>
<p>二</p>
<p style="margin-left:2em;text-indent:2em">時，世尊又行日住之獨坐。</p>
<p>三</p>
<p style="margin-left:2em;text-indent:2em">時，辟支梵天須梵與辟支梵天淨居詣世尊處。詣已，各立門邊。</p>
<p>四</p>
<p style="margin-left:2em;text-indent:2em">時，辟支梵天須梵，對瞿迦利比丘，於世尊前唱此偈曰：</p>

<div class="lg regular" style="margin-left:0em;"><div class='lg-row'>以量不可量　此誰知分別</div>
<div class='lg-row'>以量不可量　我思無智者</div>
<div class='lg-row'>唯有為混亂</div>
</div></div>
<div class='div-other'><a id='mulu204' />
<p class='h4'>〔八〕第八　低沙迦</p><p>一</p>
<p style="margin-left:2em;text-indent:2em">〔爾時，世尊〕住舍衛城……</p>
<p>二</p>
<p style="margin-left:2em;text-indent:2em">時，世尊行日住之獨坐。</p>
<p>三</p>
<p style="margin-left:2em;text-indent:2em">時，辟支梵天須梵與辟支梵天淨居詣世尊處。詣已，各立門邊。</p>
<p>四</p>
<p style="margin-left:2em;text-indent:2em">時，辟支梵天淨居，對迦達摩達迦低沙迦比丘，於世尊前唱此偈曰：</p>

<div class="lg regular" style="margin-left:0em;"><div class='lg-row'>以量不可量　此誰知分別</div>
<div class='lg-row'>以量不可量　我思無智者</div>
<div class='lg-row'>唯有為混亂</div>
</div></div>
<div class='div-other'><a id='mulu205' />
<p class='h4'>〔九〕第九　都頭梵天</p><p>一</p>
<p style="margin-left:2em;text-indent:2em">〔爾時，世尊〕住舍衛城……</p>
<p>二</p>
<p style="margin-left:2em;text-indent:2em">時、瞿迦利迦比丘生病而痛苦，其病嚴重。</p>
<p>三</p>
<p style="margin-left:2em;text-indent:2em">時，辟支梵天都頭於夜更以其勝光輝耀祇園，詣瞿迦利迦比丘處。</p>
<p>四</p>
<p style="margin-left:2em;text-indent:2em">詣已，立於空中，以此語瞿迦利迦比丘曰：「瞿迦利迦比丘！以信樂舍利弗與目犍連！舍利弗與目犍連是穩和者。」</p>
<p>五</p>
<p style="margin-left:2em;text-indent:2em">「友！汝誰耶？」</p>
<p>六</p>
<p style="margin-left:2em;text-indent:2em">「我乃辟支梵天都頭是。」</p>
<p>七</p>
<p style="margin-left:2em;text-indent:2em">「友！汝莫非依世尊記別為不還者耶？此時何故還來此耶？汝見犯過誤，看！」</p>
<p>八</p>

<div class="lg regular" style="margin-left:0em;"><div class='lg-row'>〔都頭：〕人之出生時　斧實生口中</div>
<div class='lg-row'>愚人語於惡　其斧斬自己</div>
<div class='lg-row'>以讚應責者　以責應讚者</div>
<div class='lg-row'>依口重惡運　依惡不得樂</div>
<div class='lg-row'>博奕為致富　失己猶不運</div>
<div class='lg-row'>污心於善逝　不運更增大</div>
<div class='lg-row'>企惡於口意　貶責聖人者</div>
<div class='lg-row'>於百千垓年　三十六垓年</div>
<div class='lg-row'>五秭年地獄　墮之受痛苦</div>
</div></div>
<div class='div-other'><a id='mulu206' />
<p class='h4'>〔一〇〕第十　瞿迦利迦</p><p>一</p>
<p style="margin-left:2em;text-indent:2em">〔爾時，世尊〕住舍衛城……</p>
<p>二</p>
<p style="margin-left:2em;text-indent:2em">時，瞿迦利迦詣世尊處。詣已禮敬世尊，於一面坐。</p>
<p>三</p>
<p style="margin-left:2em;text-indent:2em">一面坐之瞿迦利迦比丘白世尊曰：「世尊！舍利弗與目犍連是惡欲者。是受惡欲所支配者。」</p>
<p>四</p>
<p style="margin-left:2em;text-indent:2em">言已。世尊以此告瞿迦利迦比丘曰：「瞿迦利迦！勿作如是言；瞿迦利迦！勿作如是言。瞿迦利迦！勿作如是言。瞿迦利迦，應信樂舍利弗與目犍連。舍利弗與目犍連是穩和者。」</p>
<p>五～六</p>
<p style="margin-left:2em;text-indent:2em">復次……〔乃至〕……</p>
<p>七</p>
<p style="margin-left:2em;text-indent:2em">瞿迦利迦三度告世尊曰：「世尊，舍利弗與目犍連是惡欲者，是受惡欲所支配者。」</p>
<p>八</p>
<p style="margin-left:2em;text-indent:2em">世尊三度告瞿迦利迦曰：「瞿迦利迦！勿作如是言，瞿迦利迦！勿作如是言。瞿迦利迦！應信樂舍利弗與目犍連，舍利弗與目犍連是穩和者。」</p>
<p>九</p>
<p style="margin-left:2em;text-indent:2em">時，瞿迦利迦比丘，即從坐起，禮敬世尊，右繞而去。</p>
<p>一〇</p>
<p style="margin-left:2em;text-indent:2em">瞿迦利迦比丘去後不久，全身生如芥子粒之瘡。芥子粒即漸成豆粒；豆粒成如大豆，大豆成如棗核大，棗核而成如棗大，棗而成如阿摩羅果大，阿摩羅果而成如未熟之橡果大，成如未熟之橡果大，於此破裂流出膿血。</p>
<p>一一</p>
<p style="margin-left:2em;text-indent:2em">時，瞿迦利迦比丘，於此病而死。死矣之瞿迦利迦比丘，因對舍利弗與目犍連敵意，而墮紅蓮地獄。</p>
<p>一二</p>
<p style="margin-left:2em;text-indent:2em">時，梵天沙巷婆提於黎明更以其勝光，輝耀全園，詣於世尊處。詣已，禮敬世尊，立於一面。</p>
<p>一三</p>
<p style="margin-left:2em;text-indent:2em">立於一面之梵天沙巷婆提，以此白世尊曰：「世尊！瞿迦利迦比丘死矣。因對舍利弗與目犍連懷敵意，死墮紅蓮地獄。」</p>
<p>一四</p>
<p style="margin-left:2em;text-indent:2em">梵天沙巷婆提，作此言已，禮敬世尊，右繞沒形於此。</p>
<p>一五</p>
<p style="margin-left:2em;text-indent:2em">時，世尊於當夜過後，呼諸比丘曰：「諸比丘！此夜梵天沙巷婆提，於黎明以其勝光，輝耀全祇園，詣我處。詣已，禮我立於一面。諸比丘！立於一面之梵天沙巷婆提告我曰：『世尊！瞿迦利迦比丘死矣。因對舍利弗與目犍連懷敵意，死而墮入紅蓮地獄。』諸比丘！梵天沙巷婆提作此言已，禮敬我，右繞，於此沒其身形。」</p>
<p>一六</p>
<p style="margin-left:2em;text-indent:2em">如是言已，有比丘以此白世尊曰：「世尊！紅蓮地獄之壽量有幾何耶？」</p>
<p>一七</p>
<p style="margin-left:2em;text-indent:2em">「比丘！紅蓮地獄之壽量甚長。難數為幾年、幾百年、幾千年、幾百千年。」</p>
<p>一八</p>
<p style="margin-left:2em;text-indent:2em">「世尊，可譬喻說之耶？」</p>
<p>一九</p>
<p style="margin-left:2em;text-indent:2em">世尊曰：「比丘！得如是說：譬喻此拘薩羅國有二十加厘菜種子，各過百年，取一粒菜種子，且以此方法，於拘薩羅國取盡二十加厘菜種子，亦不盡阿浮陀地獄之壽量。諸比丘！二十阿浮陀地獄為一尼羅浮陀地獄。二十尼羅浮陀地獄為一阿婆婆地獄。二十阿婆婆地獄為一阿吒吒地獄。二十阿吒吒地獄為一阿訶訶地獄。二十阿訶訶地獄為一水蓮地獄。二十水蓮地獄為一青睡蓮地獄。二十青睡蓮地獄為一青蓮地獄。二十青蓮地獄為一白蓮地獄。二十白蓮地獄為一紅蓮地獄。比丘！瞿迦利迦比丘對舍利弗與目犍連懷敵意，墮此紅蓮地獄。」</p>
<p>二〇</p>
<p style="margin-left:2em;text-indent:2em">世尊如是說已。善逝又唱此偈曰：</p>

<div class="lg regular" style="margin-left:0em;"><div class='lg-row'>人之出生時　斧實生口中</div>
<div class='lg-row'>……乃至……（同前經之偈）</div>
</div><p style="margin-left:2em;text-indent:2em">此嗢陀南：</p>

<div class="lg regular" style="margin-left:0em;"><div class='lg-row'>勸請及恭敬　梵婆迦梵天</div>
<div class='lg-row'>他邪見放逸　與瞿迦利迦</div>
<div class='lg-row'>乃至低沙迦　都頭梵天及</div>
<div class='lg-row'>他瞿迦利迦</div>
</div></div></div>
<div class='div-other'><a id='mulu207' />
<p class='h3'>第二　梵天品</p>
<div class='div-other'><a id='mulu208' />
<p class='h4'>〔一一〕常童子</p><p>一</p>
<p style="margin-left:2em;text-indent:2em">如是我聞。爾時，世尊住王舍城葉毘尼河邊。</p>
<p>二</p>
<p style="margin-left:2em;text-indent:2em">時，梵天常童子，於黎明光輝照葉毘尼河邊，以詣世尊處。詣已禮敬世尊，立於一面。</p>
<p>三</p>
<p style="margin-left:2em;text-indent:2em">立一面之梵天常童子，於世尊處唱此偈曰：</p>

<div class="lg regular" style="margin-left:0em;"><div class='lg-row'>氏姓人中尊　殊勝剎帝利</div>
<div class='lg-row'>明行具足者　人天中殊勝</div>
</div><p>四</p>
<p style="margin-left:2em;text-indent:2em">梵天常童子言已，請師嘉賞。</p>
<p>五</p>
<p style="margin-left:2em;text-indent:2em">時、梵天常童子、知依師受嘉賞，禮敬世尊，右繞而去。</p>
</div>
<div class='div-other'><a id='mulu209' />
<p class='h4'>〔一二〕第二　提婆達多</p><p>一</p>
<p style="margin-left:2em;text-indent:2em">爾時，世尊於提婆達多離去不久，住王舍城靈鷲山。</p>
<p>二</p>
<p style="margin-left:2em;text-indent:2em">時，梵天沙巷婆提於黎明時，輝耀全靈鷲山，以詣世尊處。詣而禮敬世尊，立於一面。</p>
<p>三</p>
<p style="margin-left:2em;text-indent:2em">立一面之梵天沙巷婆提，對提婆達多於世尊處唱此偈曰：</p>

<div class="lg regular" style="margin-left:0em;"><div class='lg-row'>芭薩竹及葦　生果實則萎</div>
<div class='lg-row'>如驢生子死　惡人名譽殺</div>
</div></div>
<div class='div-other'><a id='mulu210' />
<p class='h4'>〔一三〕第三　闇陀迦頻陀</p><p>一</p>
<p style="margin-left:2em;text-indent:2em">爾時，世尊住摩揭陀國之闇陀頻陀。</p>
<p>二</p>
<p style="margin-left:2em;text-indent:2em">爾時，世尊於夜闇中坐於露地，天降雨。</p>
<p>三</p>
<p style="margin-left:2em;text-indent:2em">時，梵天沙巷婆提於黎明時，輝耀全闇陀迦頻陀，以詣世尊處。詣已，禮敬世尊，立於一面。</p>
<p>四</p>
<p style="margin-left:2em;text-indent:2em">立於一面之梵天沙巷婆提，於世尊處，唱此偈曰：</p>

<div class="lg regular" style="margin-left:0em;"><div class='lg-row'>住於離市里　遊方猶離縛</div>
<div class='lg-row'>若有心不樂　應護於諸根</div>
<div class='lg-row'>正念住僧伽　家家行乞時</div>
<div class='lg-row'>護根謹正念　住於離市里</div>
<div class='lg-row'>無懼得解脫　回憶懼毒蛇</div>
<div class='lg-row'>電光鳴天雷　於夜闇比丘</div>
<div class='lg-row'>獨坐離恐怖　我眼實當見</div>
<div class='lg-row'>非是傳所聞　在於一法教</div>
<div class='lg-row'>以脫千人死　有當五百多</div>
<div class='lg-row'>於百之十培　於其十培數</div>
<div class='lg-row'>皆悉入預流　超畜生趣者</div>
<div class='lg-row'>此外之諸人　對於得功德</div>
<div class='lg-row'>我心難堪數　恐人云妄語</div>
</div></div>
<div class='div-other'><a id='mulu211' />
<p class='h4'>〔一四〕第四　阿盧那越提</p><p>一</p>
<p style="margin-left:2em;text-indent:2em">如是我聞。爾時，世尊住舍衛城。</p>
<p>二</p>
<p style="margin-left:2em;text-indent:2em">時，世尊呼諸比丘：「諸比丘！」</p>
<p>三</p>
<p style="margin-left:2em;text-indent:2em">「唯然！世尊！」彼等諸比丘應答世尊。</p>
<p>四</p>
<p style="margin-left:2em;text-indent:2em">世尊如此宣說：</p>
<p>五</p>
<p style="margin-left:2em;text-indent:2em">「諸比丘！昔有阿盧那遠多王。其王有阿盧那越提之都。尸棄世尊、應供、正等覺者，住其阿盧那越提王都。</p>
<p>六</p>
<p style="margin-left:2em;text-indent:2em">諸比丘！又，尸棄世尊，應供、正等覺者，有一對上足弟子：名為阿毘浮、參跋婆。</p>
<p>七</p>
<p style="margin-left:2em;text-indent:2em">時，諸比丘！尸棄世尊呼阿毘浮比丘：『來！婆羅門！至於食時，到某梵天界。』</p>
<p>八</p>
<p style="margin-left:2em;text-indent:2em">『唯然！世尊！』阿毘浮比丘奉答尸棄世尊。</p>
<p>九</p>
<p style="margin-left:2em;text-indent:2em">時，諸比丘！尸棄世尊與阿毘浮比丘，猶如力士之伸屈腕、屈伸腕，沒於阿盧那越提王都，現身於梵天界。</p>
<p>一〇</p>
<p style="margin-left:2em;text-indent:2em">時，諸比丘！尸棄如來呼毘浮比丘：『婆羅門！向此梵天、梵輔天、梵眾天說法語。』</p>
<p>一一</p>
<p style="margin-left:2em;text-indent:2em">『唯然！世尊！』阿毘浮比丘奉答尸棄世尊、向梵天、梵輔天、梵眾天、說法語、教誡、勉勵，令其歡喜。</p>
<p>一二</p>
<p style="margin-left:2em;text-indent:2em">爾時，諸比丘！梵天與梵輔天及梵眾天相說細語、還復牢騷說愚癡：『實希有，未得曾有，如何弟子於師前說法耶？』</p>
<p>一三</p>
<p style="margin-left:2em;text-indent:2em">時，諸比丘！尸棄世尊呼阿毘浮比丘曰：『婆羅門！梵天與梵輔天及梵眾天，牢騷說細語、云愚癡：「實希有，得未曾有，何以弟子於師前說法耶？」婆羅門！是故汝越更警醒於梵天與梵輔及梵眾天。』</p>
<p>一四</p>
<p style="margin-left:2em;text-indent:2em">『唯然！世尊。』諸比丘！阿毘浮比丘奉答尸棄世尊，以現身說法，不現身說法，現下半身說法，現上半身說法。</p>
<p>一五</p>
<p style="margin-left:2em;text-indent:2em">於此，諸比丘！梵天與梵輔天及梵眾天起希有，得未曾有心：『沙門之大神通大威力，實是希有，實是未曾有。』</p>
<p>一六</p>
<p style="margin-left:2em;text-indent:2em">時，阿毘浮比丘以此白尸棄世尊曰：『世尊！知我於比丘僧伽中，如立於梵天界，依用音聲，令得聞於千世界。』</p>
<p>一七</p>
<p style="margin-left:2em;text-indent:2em">『婆羅門！汝應立梵天界，令千世界聞汝音聲之時。』</p>
<p>一八</p>
<p style="margin-left:2em;text-indent:2em">諸比丘！『唯然！世尊。』阿毘浮比丘奉答尸棄世尊，立於梵天界，以唱此</p>
<p style="margin-left:2em;text-indent:2em">偈曰：</p>

<div class="lg regular" style="margin-left:0em;"><div class='lg-row'>精勤及勉勵　從順佛陀教</div>
<div class='lg-row'>拂敗惡魔軍　如象破葦屋</div>
<div class='lg-row'>此法與戒律　住不放逸者</div>
<div class='lg-row'>棄生死輪迴　應盡苦邊際</div>
</div><p>一九</p>
<p style="margin-left:2em;text-indent:2em">諸比丘！時，尸棄世尊與阿毘浮比丘，警醒梵天與梵輔天及梵眾天。猶如力士之伸屈腕、屈伸腕。沒形於梵天界，現身於阿盧那越提。</p>
<p>二〇</p>
<p style="margin-left:2em;text-indent:2em">諸比丘！時尸棄世尊呼諸比丘曰：『諸比丘！汝等聞阿毘浮比丘立於梵天唱此偈否？』</p>
<p>二一</p>
<p style="margin-left:2em;text-indent:2em">『世尊！我等聞阿毘浮比丘，立於梵天界之所唱此偈。』</p>
<p>二二～二三</p>
<p style="margin-left:2em;text-indent:2em">『諸比丘！汝等聞阿毘浮比丘，立梵天界唱如何偈耶？』『世尊！我等如是聞：</p>

<div class="lg regular" style="margin-left:0em;"><div class='lg-row'>精勤及勉勵　從順佛陀教</div>
<div class='lg-row'>拂敗惡魔軍　如象破葦屋</div>
<div class='lg-row'>此法與戒律　住不放逸者</div>
<div class='lg-row'>棄生死輪迴　應盡苦邊際</div>
</div><p>二四</p>
<p style="margin-left:2em;text-indent:2em">世尊！我等聞如是偈。』</p>
<p>二五</p>
<p style="margin-left:2em;text-indent:2em">『善哉！善哉！諸比丘！汝等聞阿毘浮比丘，立梵天界唱，善哉！』」</p>
<p>二六</p>
<p style="margin-left:2em;text-indent:2em">世尊宣說已。彼等諸比丘！歡喜世尊之所說。</p>
</div>
<div class='div-other'><a id='mulu212' />
<p class='h4'>〔一五〕第五　般涅槃</p><p>一</p>
<p style="margin-left:2em;text-indent:2em">爾時，世尊於俱尸那羅末羅族之惒跋單沙羅林，沙羅雙樹間，入涅槃時。</p>
<p>二</p>
<p style="margin-left:2em;text-indent:2em">時，世尊呼諸比丘曰：「諸比丘！我今語汝等。精勤不放逸！諸行乃生滅之法。」此是如來最後之言教。</p>
<p>三</p>
<p style="margin-left:2em;text-indent:2em">時，世尊入於第一禪，由第一禪起，入第二禪。由第二禪起，入第三禪。由第三禪起，入第四禪。由第四禪起，入虛空無邊處定。由虛空無邊處定起，入識無邊處定。由識無邊處起，入無所有處定。由無所有處定起，入非想非非想處定。</p>
<p>四</p>
<p style="margin-left:2em;text-indent:2em">由非想非非想定起，入無所有處定。由無所有處定起，入識無邊處定。由識無邊定起，入虛空無邊處定。由虛空無邊處定起，入第四禪。由第四禪起，入第三禪。由第三禪起，入第二禪。由第二禪起，入第一禪。</p>
<p style="margin-left:2em;text-indent:2em">由第一禪起，入第二禪。由第二禪起，入第三禪。由第三禪起，入第四禪。由第四禪之等無間，世尊入於涅槃。</p>
<p>五</p>
<p style="margin-left:2em;text-indent:2em">世尊入涅槃耶！於其入涅槃時，梵天沙巷婆提即唱此偈曰：</p>

<div class="lg regular" style="margin-left:0em;"><div class='lg-row'>世間諸有情　遲早捨身此</div>
<div class='lg-row'>世間無比者　如來得力者</div>
<div class='lg-row'>正覺者大師　已入於涅槃</div>
</div><p>六</p>
<p style="margin-left:2em;text-indent:2em">世尊入涅槃耶！於其入涅槃時，天帝釋即唱此偈曰：</p>

<div class="lg regular" style="margin-left:0em;"><div class='lg-row'>諸行實無常　是為生滅性</div>
<div class='lg-row'>生者必有滅　以寂滅為樂</div>
</div><p>七</p>
<p style="margin-left:2em;text-indent:2em">世尊入涅槃耶！於其入涅槃時，尊者阿難唱此偈曰：</p>

<div class="lg regular" style="margin-left:0em;"><div class='lg-row'>其時我恐怖　我毛髮豎立</div>
<div class='lg-row'>一切勝相具　覺者入涅槃</div>
</div><p>八</p>
<p style="margin-left:2em;text-indent:2em">世尊入涅槃耶！於其入涅槃時，尊者阿那律唱此偈曰：</p>

<div class="lg regular" style="margin-left:0em;"><div class='lg-row'>出息入息無　心確立於定</div>
<div class='lg-row'>無欲污寂靜　有眼者涅槃</div>
<div class='lg-row'>無著心寬廣　堪於死苦惱</div>
<div class='lg-row'>如燈之消逝　是心之辭脫</div>
</div><p style="margin-left:2em;text-indent:2em">此嗢陀南：</p>

<div class="lg regular" style="margin-left:0em;"><div class='lg-row'>梵天常童子　與提婆達多</div>
<div class='lg-row'>闇陀迦頻陀　阿盧那越提</div>
<div class='lg-row'>依於般涅槃　說梵天五經</div>
</div></div></div></div></div>
</div><!-- end of div[@id='body'] -->
</body></html>