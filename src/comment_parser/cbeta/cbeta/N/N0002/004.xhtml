<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>犍度</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<div class='div-other'><a id='mulu835' />
<p class='h2'>第四　自恣犍度</p>
<div class='div-other'><a id='mulu836' />
<div class='div-other'><a id='mulu837' />
<p class='h4'>一</p>
<div class='div-other'><a id='mulu838' />
<p class='h5'>（一）</p><p style="margin-left:0em;text-indent:2em">爾時，佛世尊在舍衛城祇樹給孤獨園。爾時，有多數同見相親諸比丘，于拘薩羅國一住處入雨安居。時，彼諸比丘心生思念：「我等以何方便和合、歡喜而無相爭、安樂住雨安居，于食得無困疲耶？」</p>
</div>
<div class='div-other'><a id='mulu839' />
<p class='h5'>（二）</p><p style="margin-left:0em;text-indent:2em">時，彼諸比丘心生思念：「我等不共談話、不問訊。先于村里乞食還者，設牀座，調洗足水、足台、足布，調洗殘食、器具，調飲食。</p>
</div>
<div class='div-other'><a id='mulu840' />
<p class='h5'>（三）</p><p style="margin-left:0em;text-indent:2em">後于村里乞食還者，若有餘食，欲者食之；不欲者即棄于無青草處，或沈于無蟲類水中。彼除牀座，收洗足水、足台、足布，收洗殘食、器具，掃淨食堂。</p>
</div>
<div class='div-other'><a id='mulu841' />
<p class='h5'>（四）</p><p style="margin-left:0em;text-indent:2em">若見水瓶、食瓶、澡盆水空，其人應調備之。若彼不能者，以手招其他〔比丘〕備之；但以姿勢，無須語言。若如此者，我等和合、歡喜、無爭、安樂以住雨安居，于食得無困疲。」</p>
</div>
<div class='div-other'><a id='mulu842' />
<p class='h5'>（五）</p><p style="margin-left:0em;text-indent:2em">時，彼諸比丘不共談話，不相問訊。從村里乞食先還者，即設牀座，調洗足水、足台、足布，調洗殘食、器具，調飲食。</p>
</div>
<div class='div-other'><a id='mulu843' />
<p class='h5'>（六）</p><p style="margin-left:0em;text-indent:2em">後于村里乞食還者，若有餘食，欲者食之；不欲者即棄于無青草處，或沈于無蟲類水中。彼除牀座，收洗足水、足台、足布，收洗殘食、器具，掃淨食堂。</p>
</div>
<div class='div-other'><a id='mulu844' />
<p class='h5'>（七）</p><p style="margin-left:0em;text-indent:2em">若見水瓶、食瓶、澡盆水空，其人即備之。若彼不能者，以手招其他〔比丘〕備之；但以姿勢，無須語言。</p>
</div>
<div class='div-other'><a id='mulu845' />
<p class='h5'>（八）</p><p style="margin-left:0em;text-indent:2em">時，出雨安居諸比丘，詣拜世尊乃為常法。時，彼諸比丘三月後出雨安居，收藏臥具牀座，持衣、鉢，往舍衛城。順次詣舍衛城祇樹給孤獨園世尊住處。詣而敬禮世尊，坐于一面。時，佛世尊與客比丘互相致問乃為常法。</p>
</div>
<div class='div-other'><a id='mulu846' />
<p class='h5'>（九）</p><p style="margin-left:0em;text-indent:2em">時，世尊告彼諸比丘曰：「諸比丘！堪忍否？滿足否？和合、歡喜、無爭、安樂以住雨安居，不為食所困疲否？」「世尊！堪忍！世尊！滿足！我等和合、歡喜、無爭、安樂住雨安居，未曾為食所困疲。」</p>
</div>
<div class='div-other'><a id='mulu847' />
<p class='h5'>（一〇）</p><p style="margin-left:0em;text-indent:2em">諸如來有知而故問、知而不問，知時而問、知時而不問；諸如來有利而問、無利而不問；諸如來乃毀無利之橋者也。佛世尊依二相以問諸比丘：或說法、或為聲聞定學處。時，世尊告彼諸比丘曰：「諸比丘！汝等如何和合、歡喜、無爭、安樂住雨安居，不為食所困疲耶？」</p>
</div>
<div class='div-other'><a id='mulu848' />
<p class='h5'>（一一）</p><p style="margin-left:0em;text-indent:2em">「此處我等多數同見相親諸比丘，于拘薩羅國一住處入雨安居。時，我等心生思念：『我等依何方便得和合、歡喜、無爭、安樂住雨安居，不為食所困疲？』我等心生思念：『我等……若如此者，我等得和合、歡喜、無爭、安樂住雨安居，不為食所困疲也。』時，我等不共談話，不相問訊。從村里乞食先還者，設牀座、洗足水……無須言語。如此我等和合、歡喜、無爭、安樂住雨安居，不為食所困疲。」</p>
</div>
<div class='div-other'><a id='mulu849' />
<p class='h5'>（一二）</p><p style="margin-left:0em;text-indent:2em">時，世尊告諸比丘曰：「諸比丘！此諸愚人非安樂住而稱安樂住。諸比丘！此諸愚人住畜獸共住而稱安樂住。諸比丘！此諸愚人白羊共住而稱安樂住。諸比丘！此諸愚人住放逸共住而稱安樂住。諸比丘！如何此諸愚人持外道所持啞戒耶？</p>
</div>
<div class='div-other'><a id='mulu850' />
<p class='h5'>（一三）</p><p style="margin-left:0em;text-indent:2em">諸比丘！此令未信者不信〔……乃至……〕……。」呵責、說法已，告諸比丘曰：「諸比丘！不得持外道所持啞戒，持者墮惡作。諸比丘！住雨安居，比丘可依三事行自恣，〔三事者：〕見、聞、疑也。依此汝等互相隨順、免罪、尊律。</p>
</div>
<div class='div-other'><a id='mulu851' />
<p class='h5'>（一四）</p><p style="margin-left:0em;text-indent:2em">諸比丘！行自恣者應如此行：聰明賢能比丘告僧伽言：『諸大德！請聽我言！今日行自恣，若僧伽機熟者，僧伽應行自恣。』長老比丘應偏袒上衣，蹲踞，合掌而言：『我以見、聞、疑向僧伽行自恣。諸具壽！以哀愍我而語，若見我〔罪〕者即除之。二次……三次，我于見、聞、疑向僧伽行自恣，諸具壽！哀愍我而語，若見我〔罪〕者即除之。』新參比丘應偏袒上衣，蹲踞，合掌而言：『我以見、聞、疑向僧伽行自恣……二次……三次……若見我〔罪〕者即除之。』」</p>
</div></div>
<div class='div-other'><a id='mulu852' />
<p class='h4'>二</p>
<div class='div-other'><a id='mulu853' />
<p class='h5'>（一）</p><p style="margin-left:0em;text-indent:2em">爾時，六群比丘于諸長老比丘蹲踞以行自恣時，坐于座上。少欲諸比丘忿怒、非難：「如何六群比丘于諸長老比丘蹲踞行自恣時，坐于座上耶？」時，彼諸比丘以此事白世尊，〔世尊曰：〕「諸比丘！六群比丘于長老……坐于座上，真實耶？」「世尊！真實也。」佛世尊呵責：「諸比丘！如何彼諸愚人于長老……坐于座上耶？諸比丘！此令未信者不信〔……乃至……〕……」呵責、說法，告諸比丘曰：「諸比丘！長老比丘蹲踞行自恣時，不得坐于座上。坐者墮惡作。諸比丘！許一切人蹲踞行自恣。」</p>
</div>
<div class='div-other'><a id='mulu854' />
<p class='h5'>（二）</p><p style="margin-left:0em;text-indent:2em">爾時，有一老羸比丘，于一切人行自恣間，蹲踞而待，絕氣而倒。彼等以此事白世尊，〔世尊曰：〕「諸比丘！行自恣間，蹲踞自恣終時，可坐于座。」</p>
</div></div>
<div class='div-other'><a id='mulu855' />
<p class='h4'>三</p>
<div class='div-other'><a id='mulu856' />
<p class='h5'>（一）</p><p style="margin-left:0em;text-indent:2em">時，諸比丘心生思念：「自恣〔日〕有幾何耶？」彼等以此事白世尊，〔世尊曰：〕「諸比丘！自恣有二〔日〕，十四日與十五日也。諸比丘！如此自恣有二〔日〕。」</p>
</div>
<div class='div-other'><a id='mulu857' />
<p class='h5'>（二）</p><p style="margin-left:0em;text-indent:2em">時，諸比丘心生思念：「自恣羯磨有幾何耶？」彼等以此事白世尊，〔世尊曰：〕「諸比丘！有四自恣羯磨：非法別眾自恣羯磨……〔參照第二　布薩犍度一四（二）～（三）〕……應學。」</p>
</div>
<div class='div-other'><a id='mulu858' />
<p class='h5'>（三）</p><p style="margin-left:0em;text-indent:2em">時，世尊告諸比丘曰：「諸比丘！集會！僧伽行自恣。」如此說時，有一比丘白：「有病比丘不來。」世尊曰：「諸比丘！許與病比丘自恣。諸比丘！與自恣者應如此行：彼病比丘應至一比丘處，偏袒上衣，蹲踞，合掌而唱言：『與我自恣，我取自恣，我行自恣。』如此，以身告之，以語告之，以身語告之，即與自恣；不以身告，不以語告，不以身、語告，非與自恣。</p>
</div>
<div class='div-other'><a id='mulu859' />
<p class='h5'>（四）</p><p style="margin-left:0em;text-indent:2em">若如此，得者善；若不得者，諸比丘！應將病比丘以牀或小牀，接至僧伽中行自恣。諸比丘！若看護病患諸比丘心生思念……〔參照第二　布薩犍度二二（二）〕……僧伽應往彼處行自恣。但于別眾不得行自恣，若行自恣者墮惡作。</p>
</div>
<div class='div-other'><a id='mulu860' />
<p class='h5'>（五）</p><p style="margin-left:0em;text-indent:2em">諸比丘！若持自恣者，受自恣……〔同第二　布薩犍度二二（三）～（四）。但『清淨』換為『自恣』〕……持自恣者墮惡作。諸比丘！于自恣日，若僧伽有事，許與自恣者，與清淨欲，此為僧事。」</p>
</div></div>
<div class='div-other'><a id='mulu861' />
<p class='h4'>四</p>
<div class='div-other'><a id='mulu862' />
<p class='h5'>（一）</p><p style="margin-left:0em;text-indent:2em">爾時，有一比丘，于自恣日為親族所羈留。彼等以此事白世尊，〔世尊曰：〕「諸比丘！此處有比丘，于自恣日為親族所羈留。諸比丘應言彼親族：『諸具壽！此比丘行自恣間，請須臾免此比丘。』</p>
</div>
<div class='div-other'><a id='mulu863' />
<p class='h5'>（二）</p><p style="margin-left:0em;text-indent:2em">若如此，得者善；若不得者……〔同第二　布薩犍度二四（二）。但將『清淨』『布薩』改為『自恣』〕……若行自恣者墮惡作。</p>
</div>
<div class='div-other'><a id='mulu864' />
<p class='h5'>（三）</p><p style="margin-left:0em;text-indent:2em">諸比丘！此處有比丘，于自恣日為國王所逮捕……為盜賊所逮捕……為惡人所逮捕……為怨敵比丘所逮捕。諸比丘應向彼怨敵比丘言……于別眾不得行自恣，若行自恣者墮惡作。」</p>
</div></div>
<div class='div-other'><a id='mulu865' />
<p class='h4'>五</p>
<div class='div-other'><a id='mulu866' />
<p class='h5'>（一）</p><p style="margin-left:0em;text-indent:2em">爾時，于一住處自恣之日住五比丘。時，彼諸比丘心生思念：「世尊規定僧伽應行自恣，而我等僅五人，我等如何行自恣耶？」彼等以此事白世尊，〔世尊曰：〕「諸比丘！許五人為僧伽，行自恣。」</p>
</div>
<div class='div-other'><a id='mulu867' />
<p class='h5'>（二）</p><p style="margin-left:0em;text-indent:2em">爾時，于一住處自恣之日住四比丘。時，彼諸比丘心生思念：「世尊許五人為僧伽以行自恣，而我等四人。我等如何行自恣耶？」彼等以此事白世尊，〔世尊曰：〕「諸比丘！許四人互相行自恣。」</p>
</div>
<div class='div-other'><a id='mulu868' />
<p class='h5'>（三）</p><p style="margin-left:0em;text-indent:2em">「諸比丘！行自恣者應如此行：聰明賢能比丘應告彼諸比丘曰：『諸具壽！請聽我言！今日自恣。若諸具壽機熟者，我等互相行自恣。』長老比丘偏袒上衣，蹲踞，合掌應言彼諸比丘曰：『我以見、聞、疑向諸具壽行自恣。諸具壽！哀愍我而語，若見我〔罪〕者即除之。二次……三次……除之。』新參比丘偏袒上衣，蹲踞，合掌應言彼諸比丘曰：『我以見、聞、疑向諸具壽行自恣……二次……三次……除之。』」</p>
</div>
<div class='div-other'><a id='mulu869' />
<p class='h5'>（四）</p><p style="margin-left:0em;text-indent:2em">爾時，于一住處，自恣之日住三比丘。時，彼諸比丘心生思念：「世尊許五人為僧伽可行自恣，四人者可互相行自恣，而我等僅三人。我等應如何行自恣耶？」彼等以此事白世尊，〔世尊曰：〕「諸比丘！許三人可互相行自恣。諸比丘！行自恣時，應如此為之：聰明……『……〔同第四　自恣犍度五（三）〕……除之。』」</p>
</div>
<div class='div-other'><a id='mulu870' />
<p class='h5'>（五）</p><p style="margin-left:0em;text-indent:2em">爾時，于一住處自恣之日住二比丘。時，彼諸比丘心生思念：「世尊許五人為僧伽可行自恣，四人者可互相行自恣，三人者可互相行自恣，而我等二人。我等如何行自恣耶？」彼等以此事白世尊，〔世尊曰：〕「諸比丘！許二人可互相行自恣。</p>
</div>
<div class='div-other'><a id='mulu871' />
<p class='h5'>（六）</p><p style="margin-left:0em;text-indent:2em">諸比丘！行自恣時應如此為之：長老比丘應偏袒上衣，蹲踞，合掌，言新參比丘曰：『我以見、聞、疑向具壽行自恣。具壽！哀愍我而語，見我〔罪〕者除之。二次……三次……除之。』新參比丘應……上衣……合掌，言長老比丘曰：『我以見、聞、疑向具壽行自恣……二次……三次……除之。』」</p>
</div>
<div class='div-other'><a id='mulu872' />
<p class='h5'>（七）</p><p style="margin-left:0em;text-indent:2em">爾時，于一住處，自恣之日住一比丘。時，彼比丘心生思念：「世尊許五人可為僧伽以行自恣，四人者可互相行自恣，三人者可互相行自恣，二人者可互相行自恣，而我僅一人。我應如何行自恣耶？」彼以此事白世尊，〔世尊曰：〕</p>
</div>
<div class='div-other'><a id='mulu873' />
<p class='h5'>（八）</p><p style="margin-left:0em;text-indent:2em">「諸比丘！于一住處，自恣之日住一比丘。諸比丘！彼比丘應淨諸比丘還來之勤行堂、廷堂、樹下處，備飲食，設牀座，點明燈而坐。若其他諸比丘來時，應俱行自恣；若不來時，應攝持『今日乃我自恣也。』若不攝持，墮惡作。</p>
</div>
<div class='div-other'><a id='mulu874' />
<p class='h5'>（九）</p><p style="margin-left:0em;text-indent:2em">諸比丘！于五比丘住處，一人持來自恣，四人不可為僧伽行自恣，若行自恣者墮惡作。諸比丘！于四比丘住處，一人持來自恣，三人不得互相行自恣，行自恣者，墮惡作。諸比丘！于三比丘住處，一人持來自恣，二人不得互相行自恣，行自恣者，墮惡作。諸比丘！于二比丘住處，一人持來自恣，一人不得攝持，攝持者墮惡作。」</p>
</div></div>
<div class='div-other'><a id='mulu875' />
<p class='h4'>六</p>
<div class='div-other'><a id='mulu876' />
<p class='h5'>（一）</p><p style="margin-left:0em;text-indent:2em">爾時，有一比丘于自恣日犯罪。時，彼比丘心生思念：「世尊規定有罪者不得行自恣，而我犯罪。我應如何為之耶？」彼等以此事白世尊，〔世尊曰：〕「諸比丘！于此處……〔參照第二　布薩犍度二七（一）～（二）〕……應言懺悔以行自恣，不得以此作自恣之障礙。」</p>
</div>
<div class='div-other'><a id='mulu877' />
<p class='h5'>（二）</p><p style="margin-left:0em;text-indent:2em">爾時，有一比丘正行自恣時，憶念及罪。時，彼比丘心生思念：「世尊規定有罪者不得行自恣，而我犯罪，我應如何為之耶？」彼等以此事白世尊，〔世尊曰：〕「諸比丘！此處有比丘，正行自恣時憶念及罪。諸比丘！彼比丘應言鄰近比丘曰：『我犯某罪，由此出後，即懺悔彼罪！』如此言而行自恣。由此不得作自恣障礙。</p>
</div>
<div class='div-other'><a id='mulu878' />
<p class='h5'>（三）</p><p style="margin-left:0em;text-indent:2em">諸比丘！此處有比丘正行自恣時心疑有罪。諸比丘！彼比丘……〔參照第二　布薩犍度二七（四）～（八）〕……應言懺悔以行自恣。由此不得作自恣障礙。」</p>
<p style="margin-left:22em">———誦品一終———</p>
</div></div></div>
<div class='div-other'><a id='mulu879' />
<div class='div-other'><a id='mulu880' />
<p class='h4'>七</p>
<div class='div-other'><a id='mulu881' />
<p class='h5'>（一）</p><p style="margin-left:0em;text-indent:2em">爾時，于一住處自恣之日，甚多其住處比丘集會，五人或過〔五人〕。彼等不知其住處，有其他比丘未來者。彼等思念是法、思念是律、思念和合別眾而行自恣。彼等正行自恣時，有其住處之其他比丘來者，其數甚多。彼等以此事白世尊，〔世尊曰：〕</p>
</div>
<div class='div-other'><a id='mulu882' />
<p class='h5'>（二）</p><p style="margin-left:0em;text-indent:2em">「諸比丘！此于一住處自恣之日，甚多其住處比丘集會，五人或過〔五人〕。彼等不知其住處有比丘未來者。彼等思念是法、思念是律、思念和合別眾而行自恣。彼等正行自恣時，有其住處之其他比丘來者，其數甚多。諸比丘！彼諸比丘應再行自恣；已行自恣者，無罪。</p>
</div>
<div class='div-other'><a id='mulu883' />
<p class='h5'>（三）</p><p style="margin-left:0em;text-indent:2em">諸比丘！此于一住處自恣之日……彼等正行自恣時，有其住處之其他比丘來者，其數相等。已行自恣者，是善行也。餘者應行自恣，已行自恣者無罪。諸比丘！此于一住處布薩之日……彼等正行自恣時，有其住處之其他比丘來者，其數甚少。已行自恣者是善行也。餘者應行自恣，已行自恣者無罪。</p>
</div>
<div class='div-other'><a id='mulu884' />
<p class='h5'>（四）</p><p style="margin-left:0em;text-indent:2em">諸比丘！此于一住處，自恣之日……彼等已行自恣時，有其住處之其他比丘來者，其數甚多。諸比丘！彼諸比丘應再行自恣，已行自恣者無罪。諸比丘！于此……彼等已行自恣之時，有其住處之其他比丘來者，其數相等。已行自恣者是善行也，〔後來者〕應于彼等之前行自恣，已行自恣者無罪。諸比丘！于此……彼等已行自恣之時，有其住處之其他比丘來者，其數甚少。已行自恣者是善行也，〔後來者〕應于彼等之前行自恣，已行自恣者無罪。</p>
</div>
<div class='div-other'><a id='mulu885' />
<p class='h5'>（五）</p><p style="margin-left:0em;text-indent:2em">諸比丘！此……彼等已行自恣，眾會未離座時……〔同第四　自恣犍度七（四）〕……已行自恣者無罪。諸比丘……于此……彼等已行自恣，部分眾會已離座時……〔同第四　自恣犍度七（四）〕……已行自恣者無罪。諸比丘！此……彼等已行自恣，一切眾會已離座時……〔同第四　自恣犍度七（四）〕……已行自恣者無罪。」</p>
<p style="margin-left:22em">———無罪十五事品終———</p>
</div></div>
<div class='div-other'><a id='mulu886' />
<p class='h4'>八～一三</p><p style="margin-left:0em;text-indent:2em">〔參照第二　布薩犍度二九～三五〕。</p>
</div>
<div class='div-other'><a id='mulu887' />
<p class='h4'>一四</p>
<div class='div-other'><a id='mulu888' />
<p class='h5'>（一）</p><p style="margin-left:0em;text-indent:2em">「諸比丘！于有比丘尼在坐之眾會，不得行自恣，行自恣者墮惡作。諸比丘！于式叉摩那……沙彌……沙彌尼……棄學者……犯極罪者在坐之眾會，不得行自恣，行自恣者墮惡作。</p>
</div>
<div class='div-other'><a id='mulu889' />
<p class='h5'>（二）</p><p style="margin-left:0em;text-indent:2em">于不見罪而被舉者在坐之眾會，不得行自恣，行自恣者應依法而斷之。因不懺悔罪而被舉者……因不棄惡見而被舉者在坐之眾會，不得行自恣，行自恣者應依法而斷之。</p>
</div>
<div class='div-other'><a id='mulu890' />
<p class='h5'>（三）</p><p style="margin-left:0em;text-indent:2em">于黃門在坐之眾會，不得行自恣，行自恣者墮惡作。賊住者……歸于外道者……畜生……殺母者……殺父者……殺阿羅漢者……污染比丘尼者……破和合僧者……出〔佛身〕血者……二根者在坐之眾會，不得行自恣，行自恣者墮惡作。</p>
</div>
<div class='div-other'><a id='mulu891' />
<p class='h5'>（四）</p><p style="margin-left:0em;text-indent:2em">諸比丘！眾會尚未離去時，不得受別住者之自恣而行自恣。諸比丘！若非自恣〔之日〕，不得行自恣，但除僧伽和合時。」</p>
</div></div>
<div class='div-other'><a id='mulu892' />
<p class='h4'>一五</p>
<div class='div-other'><a id='mulu893' />
<p class='h5'>（一）</p><p style="margin-left:0em;text-indent:2em">爾時，于拘薩羅國一住處，自恣之日發生蠻族怖畏，諸比丘無法三語以行自恣。彼等以此事白世尊，〔世尊曰：〕「諸比丘！許以再語行自恣。」但蠻族怖畏逾益激烈，比丘無法以再語行自恣。彼等以此事白世尊，〔世尊曰：〕「諸比丘！許以一語行自恣。」蠻族怖畏逾益激烈，諸比丘無法以一語行自恣。彼等以此事白世尊，〔世尊曰：〕「諸比丘！許住雨安居者齊唱而行自恣。」</p>
</div>
<div class='div-other'><a id='mulu894' />
<p class='h5'>（二）</p><p style="margin-left:0em;text-indent:2em">爾時，于一住處，自恣之日眾人供奉布施，至夜更甚。時，彼諸比丘心生思念：「眾人供奉布施，至夜更甚。若僧伽以三語行自恣時，僧伽未自恣已，但夜將已明。我等如何為之耶？」彼等以此事白世尊，〔世尊曰：〕</p>
</div>
<div class='div-other'><a id='mulu895' />
<p class='h5'>（三）</p><p style="margin-left:0em;text-indent:2em">「諸比丘！于此一住處，自恣之日眾人供奉布施，至夜更甚。若諸比丘于此心生思念：『眾人……夜將明矣。』時，聰明賢能比丘應告僧伽言：『諸大德！請聽我言！眾人供奉布施，至夜更甚，若僧伽三語行自恣，僧伽自恣未已，但夜將已明。若僧伽機熟者，僧伽應再語、一語，住雨安居者可齊唱以行自恣。』</p>
</div>
<div class='div-other'><a id='mulu896' />
<p class='h5'>（四）</p><p style="margin-left:0em;text-indent:2em">諸比丘！于此一住處，自恣之日諸比丘說法。經師結集諸經，持律者決定戒律，宣法者談法，諸比丘爭論，至夜更甚。于此若諸比丘心生思念：『諸比丘爭論，至夜更甚。若僧伽以三語行自恣時，僧伽自恣未已，夜將已明。』聰明賢能比丘應告僧伽言：『諸大德！請聽我言！諸比丘爭論，至夜更甚，若僧伽以三語行自恣時，僧伽自恣未已，夜將已明。若僧伽機熟者，僧伽應再語、一語，住雨安居者可齊唱行自恣。』」</p>
</div>
<div class='div-other'><a id='mulu897' />
<p class='h5'>（五）</p><p style="margin-left:0em;text-indent:2em">爾時，于拘薩羅國一住處，自恣之日大比丘僧團集會，防雨之處少而大雲飛騰。時，彼諸比丘心生思念：「此處大比丘僧團集會，防雨之處少而大雲飛騰。若僧伽以三語行自恣時，僧伽自恣未已，雨將已降。我等應如何為之耶？」彼等以此事白世尊，〔世尊曰：〕</p>
</div>
<div class='div-other'><a id='mulu898' />
<p class='h5'>（六）</p><p style="margin-left:0em;text-indent:2em">「諸比丘！此于一住處，自恣之日大比丘僧團集會，防雨之處少而大雲飛騰。于此若諸比丘心生思念：『此處大比丘僧團……雨將已降。』聰明賢能比丘應告僧伽言：『諸大德！請聽我言！如此大比丘僧團……雨將已降。若僧伽機熟者，僧伽應再語、一語，住雨安居者可齊唱以行自恣。』</p>
</div>
<div class='div-other'><a id='mulu899' />
<p class='h5'>（七）</p><p style="margin-left:0em;text-indent:2em">諸比丘！此于一住處，自恣之日有國王障礙……乃至……盜賊障礙……火障礙……水障礙……人障礙……非人障礙……猛獸障礙……蛇障礙……命障礙……梵行障礙。于此若諸比丘心生思念：『此是梵行之障礙也。若僧伽以三語行自恣時，僧伽自恣未已，梵行障礙將已生。』時，聰明賢能比丘應告僧伽言：『諸大德！請聽我言！此是梵行障礙，若僧伽以三語行自恣時，僧伽自恣未已，梵行障礙將已生。若僧伽機熟者，僧伽應再語、一語，住雨安居者可齊唱以行自恣。』」</p>
</div></div>
<div class='div-other'><a id='mulu900' />
<p class='h4'>一六</p>
<div class='div-other'><a id='mulu901' />
<p class='h5'>（一）</p><p style="margin-left:0em;text-indent:2em">爾時，六群比丘有罪而行自恣。彼等以此事白世尊，〔世尊曰：〕「諸比丘！有罪者不得行自恣，行自恣者墮惡作。諸比丘！有罪而行自恣者，得容許〔僧伽〕責難其罪。」</p>
</div>
<div class='div-other'><a id='mulu902' />
<p class='h5'>（二）</p><p style="margin-left:0em;text-indent:2em">爾時，六群比丘已蒙乞容許，而不欲與容許。彼等以此事白世尊，〔世尊曰：〕「諸比丘！不欲與容許者，許禁止其自恣。諸比丘！禁止者應如此為之：自恣之日〔即〕十四日或是十五日，彼人現前之時，應于僧伽中言：『諸大德！請聽我言！某甲其人有罪，我禁止其自恣。于彼現前處，不得行自恣。』如此以禁止自恣。」</p>
</div>
<div class='div-other'><a id='mulu903' />
<p class='h5'>（三）</p><p style="margin-left:0em;text-indent:2em">爾時，六群比丘念：「善行比丘禁止我等自恣。」先與清淨無罪諸比丘，以無事、無因禁止其自恣，于諸已行自恣者，亦禁止其自恣。彼等以此事白世尊，〔世尊曰：〕「諸比丘！對清淨無罪諸比丘，無事、無因不得禁止其自恣，禁者墮惡作。諸比丘！于諸已行自恣者，亦不得禁止其自恣，禁者墮惡作。</p>
</div>
<div class='div-other'><a id='mulu904' />
<p class='h5'>（四）</p><p style="margin-left:0em;text-indent:2em">諸比丘！自恣如此者可禁止，如此者不可禁止。諸比丘！如何不能禁止自恣耶？諸比丘！若以三語說自恣，語盡之時，若禁止自恣者，自恣不可禁止。諸比丘！若再語……諸比丘！若一語……諸比丘！若住雨安居者以齊唱自恣，語盡之時，若禁止自恣者，自恣不可禁止。諸比丘！如此自恣者，不可禁止也。</p>
</div>
<div class='div-other'><a id='mulu905' />
<p class='h5'>（五）</p><p style="margin-left:0em;text-indent:2em">諸比丘！如何自恣可禁止耶？諸比丘！若以三語說自恣，語未盡時，即禁止自恣者，自恣可禁止也。諸比丘！若再語……諸比丘！若一語……諸比丘！若住雨安居者齊唱自恣，語未盡時，即禁止自恣者，自恣可禁止也。諸比丘！如此者，自恣可禁止也。</p>
</div>
<div class='div-other'><a id='mulu906' />
<p class='h5'>（六）</p><p style="margin-left:0em;text-indent:2em">諸比丘！此處自恣之日，有比丘禁止〔他〕比丘自恣。若于彼比丘，他比丘等心知：『此具壽身行不淨、語行不淨、命不淨、愚癡、暗昧、受問不能答。』時，即言：『比丘！止！不得訟、諍、爭、論』制止之，僧伽應行自恣。</p>
</div>
<div class='div-other'><a id='mulu907' />
<p class='h5'>（七）</p><p style="margin-left:0em;text-indent:2em">諸比丘！于此處自恣之日，有比丘禁止〔他〕比丘自恣。若于彼比丘，其他諸比丘心知：『此具壽身行清淨、語行不淨、命不淨、愚癡、暗昧、受問而不能答。』……應行自恣。</p>
</div>
<div class='div-other'><a id='mulu908' />
<p class='h5'>（八）</p><p style="margin-left:0em;text-indent:2em">諸比丘！于此自恣之日，有比丘禁止〔他〕比丘自恣。若于彼比丘，他諸比丘心知：『此具壽身行清淨、語行清淨、命不淨、愚癡、暗昧、受問而不能答。』者……應行自恣。</p>
</div>
<div class='div-other'><a id='mulu909' />
<p class='h5'>（九）</p><p style="margin-left:0em;text-indent:2em">諸比丘！于此自恣之日，有比丘禁止〔他〕比丘自恣。若于彼比丘，他諸比丘心知：『此具壽身行清淨、語行清淨、命清淨、愚癡、暗昧、受問而不能答。』時……應行自恣。</p>
</div>
<div class='div-other'><a id='mulu910' />
<p class='h5'>（一〇）</p><p style="margin-left:0em;text-indent:2em">諸比丘！于此自恣之日，有比丘禁止〔他〕比丘自恣。若于彼比丘，他諸比丘心知：『此具壽身行清淨、語行清淨、命清淨、賢明、受問即能回答。』時，應言彼曰：『汝禁止此比丘自恣者，是因何而禁之耶？因壞戒而禁止耶？因壞行而禁止耶？因壞見而禁止耶？』</p>
</div>
<div class='div-other'><a id='mulu911' />
<p class='h5'>（一一）</p><p style="margin-left:0em;text-indent:2em">若彼言：『我乃因壞戒而禁止之、因壞行而禁止之、因壞見而禁止之。』時，應向彼言：『具壽！汝知壞戒耶？知壞行耶？知壞見耶？』若彼言：『我知壞戒、知壞行、知壞見。』時，應向彼言：『何等為壞戒耶？何等為壞行耶？何等為壞見耶？』</p>
</div>
<div class='div-other'><a id='mulu912' />
<p class='h5'>（一二）</p><p style="margin-left:0em;text-indent:2em">若彼言：『四波羅夷與十三僧殘為壞戒，偷蘭遮、波逸提、波羅提提舍尼、惡作、惡說為壞行，邪見、邊執見為壞見』時，應向彼言：『汝禁止此比丘自恣，是由見而禁止耶？由聞而禁止耶？由疑而禁止耶？』</p>
</div>
<div class='div-other'><a id='mulu913' />
<p class='h5'>（一三）</p><p style="margin-left:0em;text-indent:2em">若彼言：『我由見而禁止之、由聞而禁止之、由疑而禁止之。』時，應向彼言：『汝于此比丘，因見而禁止自恣者，汝見者何耶？何為見耶？何時見耶？何處見耶？見犯波羅夷耶？見犯僧殘耶？見犯偷蘭遮、波逸提、波羅提提舍尼、惡作、惡說耶？汝在何處耶？此比丘在何處耶？汝為何事耶？此比丘為何事耶？』</p>
</div>
<div class='div-other'><a id='mulu914' />
<p class='h5'>（一四）</p><p style="margin-left:0em;text-indent:2em">若彼言：『我于此比丘非因見而禁止其自恣，是因聞而禁止其自恣。』時，應向彼言：『汝于此比丘，由聞而禁止其自恣者，汝聞何耶？何為聞耶？何時聞之耶？何處聞之耶？聞犯波羅夷耶？聞犯僧殘耶？聞犯偷蘭遮、波逸提、波羅提提舍尼、惡作、惡說耶？由比丘聞耶？由比丘尼聞耶？由式叉摩那聞耶？由沙彌聞耶？由沙彌尼聞耶？由優婆塞聞耶？由優婆夷聞耶？由國王聞耶？由王臣聞耶？由外道聞、由外道之弟子聞耶？』</p>
</div>
<div class='div-other'><a id='mulu915' />
<p class='h5'>（一五）</p><p style="margin-left:0em;text-indent:2em">若彼言：『我于此比丘非由聞以禁止其自恣，由疑以禁止其自恣。』時，應向彼言：『汝于此比丘，由疑以禁止自恣者，汝疑何者耶？何為疑耶？何時疑之耶？何處疑之耶？疑犯波羅夷耶？疑犯僧殘耶？疑犯偷蘭遮、波逸提、波羅提提舍尼、惡作、惡說耶？由比丘聞而疑之耶？……由外道之弟子聞而疑之耶？』</p>
</div>
<div class='div-other'><a id='mulu916' />
<p class='h5'>（一六）</p><p style="margin-left:0em;text-indent:2em">若彼言：『我于此比丘，非由疑而禁止其自恣，由何禁止此比丘自恣，我不知也。』諸比丘！若彼詰難比丘，由徵問不適于有智之同梵行者之心者，則言：『被詰難之比丘無過。』應止〔其〕說。</p>
</div>
<div class='div-other'><a id='mulu917' />
<p class='h5'>（一七）</p><p style="margin-left:0em;text-indent:2em">諸比丘！若彼詰難比丘，自言以無根波羅夷難之者，于處僧殘後，僧伽應行自恣。諸比丘！若彼詰難比丘，自言以無根之僧殘難之者，于如法治後，僧伽應行自恣。若彼詰難比丘，自言以無根偷蘭遮、波逸提、波羅提提舍尼、惡作、惡說難之者，于如法治後，僧伽應行自恣。</p>
</div>
<div class='div-other'><a id='mulu918' />
<p class='h5'>（一八）</p><p style="margin-left:0em;text-indent:2em">諸比丘！若彼被詰難之比丘，自言犯波羅夷者，擯滅之後，僧伽應行自恣。諸比丘！若彼被詰難之比丘，自言犯僧殘者，于處僧殘之後，僧伽應行自恣。諸比丘！若彼被詰難之比丘，自言犯偷蘭遮、波逸提、波羅提提舍尼、惡作、惡說者，于如法治後，僧伽應行自恣。</p>
</div>
<div class='div-other'><a id='mulu919' />
<p class='h5'>（一九）</p><p style="margin-left:0em;text-indent:2em">諸比丘！此處有比丘，自恣之日犯偷蘭遮。部分比丘見是偷蘭遮，部分比丘見是僧殘。諸比丘！見為偷蘭遮之諸比丘，伴同彼比丘于一面如法治後，應到僧伽言：『彼比丘之罪，如法除矣。若僧伽機熟者，僧伽應行自恣。』</p>
</div>
<div class='div-other'><a id='mulu920' />
<p class='h5'>（二〇）</p><p style="margin-left:0em;text-indent:2em">諸比丘！此處有比丘，自恣之日犯偷蘭遮。部分諸比丘見是偷蘭遮，部分諸比丘見是波逸提；部分諸比丘見是偷蘭遮，部分諸比丘見是波羅提提舍尼；部分諸比丘見是偷蘭遮，部分諸比丘見是惡作；部分諸比丘見是偷蘭遮，部分諸比丘見是惡說。諸比丘！見是偷蘭遮之比丘等，以彼比丘……〔同第四　自恣犍度一六（一九）〕……僧伽應行自恣。</p>
</div>
<div class='div-other'><a id='mulu921' />
<p class='h5'>（二一）</p><p style="margin-left:0em;text-indent:2em">諸比丘！此處有比丘，自恣之日犯波逸提……犯波羅提提舍尼……犯惡作……犯惡說；部分諸比丘見是惡說，部分諸比丘見是僧殘。諸比丘！見是惡說之比丘以彼比丘……〔同第四　自恣犍度一六（一九）〕……僧伽應行自恣。</p>
</div>
<div class='div-other'><a id='mulu922' />
<p class='h5'>（二二）</p><p style="margin-left:0em;text-indent:2em">諸比丘！此處有比丘，自恣之日犯惡說。部分諸比丘見是惡說，部分諸比丘見是偷蘭遮；部分諸比丘見是惡說，部分諸比丘見是波逸提；部分諸比丘見是惡說，部分諸比丘見是波羅提提舍尼；部分諸比丘見是惡說，部分諸比丘見是惡作。諸比丘！見是惡說之比丘等，以彼<span class='corr'>比</span>丘……〔同第四　自恣犍一六（一九）〕……僧伽應行自恣。</p>
</div>
<div class='div-other'><a id='mulu923' />
<p class='h5'>（二三）</p><p style="margin-left:0em;text-indent:2em">諸比丘！此處有比丘，自恣之日于僧伽中言：『諸大德！請聽我言！見有如此事，但不見其人。若僧伽機熟者，除事之後，僧伽應行自恣。』應言彼曰：『世尊規定唯清淨者可行自恣，若見事不見人者，立即語此〔事〕。』</p>
</div>
<div class='div-other'><a id='mulu924' />
<p class='h5'>（二四）</p><p style="margin-left:0em;text-indent:2em">諸比丘！此處有比丘，自恣之日于僧伽中言：『諸大德！請聽我言！見有如此人，但不見其事。若僧伽機熟者，除人之後，僧伽應行自恣。』應言彼曰：『世尊規定應和合以行自恣，若見人不見事者，立即語此〔人〕。』</p>
</div>
<div class='div-other'><a id='mulu925' />
<p class='h5'>（二五）</p><p style="margin-left:0em;text-indent:2em">諸比丘！此處有比丘，自恣之日于僧伽中言：『諸大德！請聽我言！見有如此事與人。若僧伽機熟者，除事與人之後，僧伽應行自恣。』應言彼曰：『世尊規定應清淨和合以行自恣，若知事與人者，立即語此〔事與人〕。』</p>
</div>
<div class='div-other'><a id='mulu926' />
<p class='h5'>（二六）</p><p style="margin-left:0em;text-indent:2em">諸比丘！若于自恣之前見事，之後見人而語者善。諸比丘！若自恣之前見人，之後見事而語者善。諸比丘！若自恣之前，見事與人，行自恣之後，若發起之者，發起波逸提也。」</p>
</div></div>
<div class='div-other'><a id='mulu927' />
<p class='h4'>一七</p>
<div class='div-other'><a id='mulu928' />
<p class='h5'>（一）</p><p style="margin-left:0em;text-indent:2em">爾時，有多數同見相親諸比丘，于拘薩羅國一住處入雨安居。于彼等鄰近有其他諸比丘，常訴訟、鬥諍、爭論、談論，于僧伽行諍事，彼等〔亦〕入雨安居，〔思：〕「我等于彼比丘等住雨安居而行自恣時，禁止其自恣。」彼比丘等聞之：「我等鄰近有他諸比丘常訴訟……行諍事，彼等〔亦〕入雨安居，〔思：〕『我等……禁止……。』我等應如何為之耶？」彼等以此事白世尊，〔世尊曰：〕</p>
</div>
<div class='div-other'><a id='mulu929' />
<p class='h5'>（二）</p><p style="margin-left:0em;text-indent:2em">「諸比丘！此處有多數同見相親諸比丘，于一住處入雨安居。彼等鄰近有他諸比丘，常訴訟……行諍事，彼等〔亦〕入雨安居，〔思：〕『我等……禁止……。』諸比丘！許彼諸比丘于十四日，行二或三布薩。以是，應于〔他〕諸比丘之前行自恣。諸比丘！若彼常訴訟……行諍事之諸比丘，到其住處者，其住處比丘等應速集會而行自恣，行自恣後，應言：『我等已行自恣，諸具壽隨意行之。』</p>
</div>
<div class='div-other'><a id='mulu930' />
<p class='h5'>（三）</p><p style="margin-left:0em;text-indent:2em">諸比丘！若彼常訴訟……行諍事之諸比丘，不意〔忽然〕到彼住處者，諸比丘！其住處比丘等設牀座，備洗足水、足台、足布，迎取衣、鉢，問〔欲〕水否，應對招呼彼等後，往境界外以行自恣。行自恣後應言：『我等已行自恣，諸具壽可隨意為之。』</p>
</div>
<div class='div-other'><a id='mulu931' />
<p class='h5'>（四）</p><p style="margin-left:0em;text-indent:2em">若如此，得者善；若不得者，其住處聰明賢能比丘應告其住處諸比丘曰：『此住處諸具壽！請聽我言！若具壽等機熟者，今行布薩，誦波羅提木叉，于次新月行自恣。』諸比丘！若彼常訴訟……行諍事比丘等，向彼諸比丘言：『善哉！今與我等行自恣』者，彼等應言：『汝等非我等自恣之主，我等尚未行自恣。』</p>
</div>
<div class='div-other'><a id='mulu932' />
<p class='h5'>（五）</p><p style="margin-left:0em;text-indent:2em">諸比丘！若彼常訴訟……行諍事之諸比丘共住至新月時，諸比丘！其住處聰明賢能比丘應告其住處諸比丘曰：『此住處諸具壽！請聽我言！……誦……，于次滿月行自恣。』諸比丘！若彼常訴訟……行諍事之諸比丘向彼諸比丘言：『善哉！今與我等行自恣。』時，應告彼等曰：『汝等非我等自恣主，我等尚未行自恣。』</p>
</div>
<div class='div-other'><a id='mulu933' />
<p class='h5'>（六）</p><p style="margin-left:0em;text-indent:2em">諸比丘！若彼常訴訟……行諍事之諸比丘共住至其滿月，諸比丘！彼一切比丘雖不欲者，于次滿月，〔即〕于迦剌底迦月之滿月行自恣。</p>
</div>
<div class='div-other'><a id='mulu934' />
<p class='h5'>（七）</p><p style="margin-left:0em;text-indent:2em">諸比丘！若彼諸比丘行自恣時，病者禁止無病者自恣，則應言彼曰：『具壽！有病者，世尊說病者不堪受問。且待病癒，病癒之後，若欲者，可詰難之。』若如此說，彼猶詰難者，不恭敬波逸提也。</p>
</div>
<div class='div-other'><a id='mulu935' />
<p class='h5'>（八）</p><p style="margin-left:0em;text-indent:2em">諸比丘！若彼諸比丘行自恣時，無病者禁止病者自恣，則應言彼曰：『此比丘乃病者也，世尊說病者不堪受問。且待此比丘病癒，病癒之後，若欲者可詰難之。』若如此說，彼猶詰難者，不恭敬波逸提也。</p>
</div>
<div class='div-other'><a id='mulu936' />
<p class='h5'>（九）</p><p style="margin-left:0em;text-indent:2em">諸比丘！若彼諸比丘行自恣時，病者禁止病者自恣，則應言彼等曰：『諸具壽病者也，世尊說病者不堪受問。汝等且待病癒，病癒之後，若欲者可詰難之。』若如此說，彼猶詰難者，不恭敬波逸提也。</p>
</div>
<div class='div-other'><a id='mulu937' />
<p class='h5'>（一〇）</p><p style="margin-left:0em;text-indent:2em">諸比丘！若彼諸比丘行自恣時，無病者禁止無病者自恣，僧伽糾問兩者，如法治理後，即應行自恣。」</p>
</div></div>
<div class='div-other'><a id='mulu938' />
<p class='h4'>一八</p>
<div class='div-other'><a id='mulu939' />
<p class='h5'>（一）</p><p style="margin-left:0em;text-indent:2em">爾時，有多數同見相親諸比丘，于拘薩羅國一住處入雨安居。彼等和合、歡喜、無爭，得精舍安樂而住。時，彼諸比丘心生思念：「我等和合……得精舍……。若我等今行自恣，而諸比丘于自恣已，出而遊行，若是則我等將失此安樂精舍。我等應如何為之耶？」彼等以此事白世尊，〔世尊曰：〕</p>
</div>
<div class='div-other'><a id='mulu940' />
<p class='h5'>（二）</p><p style="margin-left:0em;text-indent:2em">「諸比丘！此處有多數同見相親諸比丘，于一住處入雨安居。彼等和合……得精舍……。若彼諸比丘于此心生思念：『我等和合……』若失時，諸比丘！許彼諸比丘行自恣攝取。</p>
</div>
<div class='div-other'><a id='mulu941' />
<p class='h5'>（三）</p><p style="margin-left:0em;text-indent:2em">諸比丘！行此者，應如此為之：一切人應于一處集會。集會之後，聰明賢能比丘應告僧伽言：『諸大德！請聽我言！我等和合、歡喜、無爭，得精舍安樂而住。若我等今行自恣，諸比丘于自恣已而出遊行，若是則我等將失此安樂精舍。若僧伽機熟者，僧伽應行自恣攝取。今行布薩，誦波羅提木叉，于次迦<span class='corr'>剌</span>底迦月之滿月，僧伽應行自恣。此乃表白。</p>
</div>
<div class='div-other'><a id='mulu942' />
<p class='h5'>（四）</p><p style="margin-left:0em;text-indent:2em">諸大德！請聽我言！我等和合……將失……。僧伽行自恣攝取。今行布薩，誦波羅提木叉，于次迦<span class='corr'>剌</span>底迦月之滿月，以行自恣。諸大德！行自恣攝取。今行布薩，誦波羅提木叉，于次迦<span class='corr'>剌</span>底迦月之滿月，以行自恣。具壽聽者默然，不聽者請言。僧伽行自恣攝取。今行布薩，誦波羅提木叉，次迦<span class='corr'>剌</span>底迦月之滿月以行自恣。具壽聽故默然，我如是了知。』</p>
</div>
<div class='div-other'><a id='mulu943' />
<p class='h5'>（五）</p><p style="margin-left:0em;text-indent:2em">諸比丘！行自恣攝取時，若有一比丘言：『我欲往外地遊行，我于外地有事』者，應言彼曰：『善！自恣已可往。』諸比丘！若彼比丘行自恣時，禁〔他〕一比丘行自恣者，應言彼曰：『汝非我自恣主，我尚未行自恣。』諸比丘！若彼比丘行自恣時，有一比丘禁止彼比丘自恣者，僧伽應糾問兩人，如法治理。</p>
</div>
<div class='div-other'><a id='mulu944' />
<p class='h5'>（六）</p><p style="margin-left:0em;text-indent:2em">諸比丘！若彼比丘外地行事已，于迦<span class='corr'>剌</span>底迦月之滿月前還彼住處。諸比丘！若諸比丘行自恣時，有一比丘禁止彼比丘自恣者，應言彼曰：『汝非我自恣之主，我已行自恣矣。』諸比丘！若諸比丘行自恣時，彼比丘禁止隨一比丘自恣，僧伽應糾問兩人，如法治理後，僧伽應行自恣。」</p>
</div></div></div>
<div class='div-other'><a id='mulu945' /><p style="margin-left:0em;text-indent:2em">此犍度有四十六事。攝頌曰：</p>

<div class="lg regular" style="margin-left:0em;"><div class='lg-row'>于拘薩羅國　入住雨安居</div>
<div class='lg-row'>以往見世尊　乃及非安樂</div>
<div class='lg-row'>與畜獸共住　行自恣．牀座</div>
<div class='lg-row'>自恣日之二　自恣之羯磨</div>
<div class='lg-row'>病比丘．親族　王．盜賊．惡人</div>
<div class='lg-row'>及怨敵比丘　五人．與四人</div>
<div class='lg-row'>三人與二人　一人及犯罪</div>
<div class='lg-row'>疑．有罪憶念　一切之僧伽</div>
<div class='lg-row'>以疑．多．等．少　其住處比丘</div>
<div class='lg-row'>十四日．標識　二種共住者</div>
<div class='lg-row'>應往不應往　尼等坐眾會</div>
<div class='lg-row'>與欲假．自恣　蠻族．夜更．雲</div>
<div class='lg-row'>障礙及自恣　不與．我等先</div>
<div class='lg-row'>不可以禁止　比丘依何禁</div>
<div class='lg-row'>何者為壞戒　壞行．壞見耶</div>
<div class='lg-row'>乃于見聞疑　詰難之比丘</div>
<div class='lg-row'>被詰難比丘　偷蘭遮．事．訟</div>
<div class='lg-row'>自恣之攝取　非自恣之主</div>
</div></div></div></div>
</div><!-- end of div[@id='body'] -->
</body></html>