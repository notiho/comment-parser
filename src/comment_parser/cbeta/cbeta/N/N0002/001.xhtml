<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>犍度</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>律藏　　大品（Mahā-Vagga）</p><p style="margin-left:0em;text-indent:0em;" class="lg-abnormal"><div class='lg-row'>歸命彼世尊　應供等正覺</div>
</p>
<div class='div-other'><a id='mulu2' />
<p class='h2'>第一　大犍度</p>
<div class='div-other'><a id='mulu3' />
<div class='div-other'><a id='mulu4' />
<p class='h4'>一</p>
<div class='div-other'><a id='mulu5' />
<p class='h5'>（一）</p><p style="margin-left:0em;text-indent:2em">爾時佛世尊初成現等覺，止優樓頻螺〔村〕，尼連禪河邊菩提樹下。時世尊于菩提樹下，一度結跏趺坐，坐受七日解脫樂。</p>
</div>
<div class='div-other'><a id='mulu6' />
<p class='h5'>（二）</p><p style="margin-left:0em;text-indent:2em">時，世尊是夜初分，于緣起順逆作意。〔謂：〕無明緣行，行緣識，識緣名色，名色緣六處，六處緣觸，觸緣受，受緣愛，愛緣取，取緣有，有緣生，生緣老、死、愁、憂悲、苦、惱。如是集起一切苦蘊。又無明滅盡，則行滅，行滅則識滅，識滅則名色滅，名色滅則六處滅，六處滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老、死、愁、憂悲、苦、惱滅。如是滅盡一切苦蘊。</p>
</div>
<div class='div-other'><a id='mulu7' />
<p class='h5'>（三）</p><p style="margin-left:0em;text-indent:2em">時，世尊了知此義，即于此時自唱頌曰：</p>

<div class="lg regular" style="margin-left:0em;"><div class='lg-row'>力行靜慮婆羅門</div>
<div class='lg-row'>若是顯現諸法者</div>
<div class='lg-row'>了知有因諸法故</div>
<div class='lg-row'>滅彼一切疑惑盡</div>
</div></div>
<div class='div-other'><a id='mulu8' />
<p class='h5'>（四）</p><p style="margin-left:0em;text-indent:2em">時，世尊其夜中分，于緣起順逆作意。〔謂：〕無明緣行，行緣識，識緣名色……乃至……如是集起一切苦蘊……乃至滅盡……。</p>
</div>
<div class='div-other'><a id='mulu9' />
<p class='h5'>（五）</p><p style="margin-left:0em;text-indent:2em">時，世尊了知此義，即于此時自唱頌曰：</p>

<div class="lg regular" style="margin-left:0em;"><div class='lg-row'>力行靜慮婆羅門</div>
<div class='lg-row'>若是顯現諸法者</div>
<div class='lg-row'>了知滅盡諸緣故</div>
<div class='lg-row'>滅彼一切疑惑盡</div>
</div></div>
<div class='div-other'><a id='mulu10' />
<p class='h5'>（六）</p><p style="margin-left:0em;text-indent:2em">時，世尊其夜後分，于緣起順逆作意。〔謂：〕無明緣行，行緣識……乃至……如是集起一切苦蘊。……乃至滅盡……。</p>
</div>
<div class='div-other'><a id='mulu11' />
<p class='h5'>（七）</p><p style="margin-left:0em;text-indent:2em">時，世尊了知此義，即于此時自唱頌曰：</p>

<div class="lg regular" style="margin-left:0em;"><div class='lg-row'>力行靜慮婆羅門</div>
<div class='lg-row'>若是顯現諸法者</div>
<div class='lg-row'>則彼端立破魔軍</div>
<div class='lg-row'>猶如照虛空日輪</div>
</div><p style="margin-left:22em">———菩提〔樹下〕因緣終———</p>
</div></div>
<div class='div-other'><a id='mulu12' />
<p class='h4'>二</p>
<div class='div-other'><a id='mulu13' />
<p class='h5'>（一）</p><p style="margin-left:0em;text-indent:2em">時，世尊過七日後，從三昧起，離菩提樹下，往阿闍波羅榕樹處。往已，于阿闍波羅榕樹下，一度結跏趺坐，坐受七日解脫樂。</p>
</div>
<div class='div-other'><a id='mulu14' />
<p class='h5'>（二）</p><p style="margin-left:0em;text-indent:2em">時，有一傲慢婆羅門，詣世尊住處。詣已，與世尊交談慶慰、歡喜、感銘之言，而立一面。于一面立已，彼婆羅門白世尊曰：「汝瞿曇！依何為婆羅門？以何成為婆羅門法耶？」</p>
</div>
<div class='div-other'><a id='mulu15' />
<p class='h5'>（三）</p><p style="margin-left:0em;text-indent:2em">時，世尊了知此義，即于此時自唱頌曰：</p>

<div class="lg regular" style="margin-left:0em;"><div class='lg-row'>婆羅門若除惡法</div>
<div class='lg-row'>無慢無濁但自制</div>
<div class='lg-row'>通達吠陀成梵行</div>
<div class='lg-row'>是得自稱婆羅門</div>
<div class='lg-row'>如彼世間無多人</div>
</div><p style="margin-left:22em">———阿闍波羅〔榕樹下〕因緣終———</p>
</div></div>
<div class='div-other'><a id='mulu16' />
<p class='h4'>三</p>
<div class='div-other'><a id='mulu17' />
<p class='h5'>（一）</p><p style="margin-left:0em;text-indent:2em">時，世尊過七日後，從三昧起，離阿闍波羅榕樹下，往目支鄰陀樹處。往已，于目支鄰陀樹下，一度結跏趺坐，坐受七日解脫樂。</p>
</div>
<div class='div-other'><a id='mulu18' />
<p class='h5'>（二）</p><p style="margin-left:0em;text-indent:2em">此際，不時起大雲，連續降雨七日，天陰風起，空氣流寒。時，目支鄰陀龍王，從己棲處出，局蜷七匝，繞世尊身，舉巨首覆〔世尊〕頭而立，〔心中念言：〕「毋寒世尊，毋熱世尊，虻、蚊、風、熱、蛇毋觸世尊。」</p>
</div>
<div class='div-other'><a id='mulu19' />
<p class='h5'>（三）</p><p style="margin-left:0em;text-indent:2em">時，目支鄰陀龍王，過七日後，見雨止而空中清明，從世尊身解去局蜷，捨去本形，化孺童相，合掌立世尊前，歸依世尊。</p>
</div>
<div class='div-other'><a id='mulu20' />
<p class='h5'>（四）</p><p style="margin-left:0em;text-indent:2em">時，世尊了知此義，即于此時自唱頌曰：</p>

<div class="lg regular" style="margin-left:0em;"><div class='lg-row'>樂知足聞法　並見法遠離</div>
<div class='lg-row'>樂于世無瞋　于有情制御</div>
<div class='lg-row'>樂于世離貪　並超越諸欲</div>
<div class='lg-row'>調伏我慢者　此為最上樂</div>
</div><p style="margin-left:22em">———目支鄰陀〔樹下〕因緣終———</p>
</div></div>
<div class='div-other'><a id='mulu21' />
<p class='h4'>四</p>
<div class='div-other'><a id='mulu22' />
<p class='h5'>（一）</p><p style="margin-left:0em;text-indent:2em">時，世尊過七日後，從三昧起，離目支鄰陀樹下，往羅闍耶他那樹處。往已，于羅闍耶他那樹下，一度結跏趺坐，坐受七日解脫樂。</p>
</div>
<div class='div-other'><a id='mulu23' />
<p class='h5'>（二）</p><p style="margin-left:0em;text-indent:2em">爾時，多富沙與婆梨迦二商人從鬱迦羅〔村〕，來至此地路上。時，多富沙與婆梨迦二商人〔有于前生〕具親族血緣一鬼神，告多富沙、婆梨迦二商人曰：「諸兄！世尊于此初成現等覺，在羅闍耶他那樹下。汝等應以麨子、蜜丸往供彼世尊。將于長夜得其利益、安樂。」</p>
</div>
<div class='div-other'><a id='mulu24' />
<p class='h5'>（三）</p><p style="margin-left:0em;text-indent:2em">時，多富沙、婆梨迦二商人即持麨子、蜜丸，詣世尊住處。詣已，敬禮世尊，于一面立。一面立已，多富沙、婆梨迦二商人白世尊言：「願世尊受我等麨子及蜜丸，使我等于長夜得其利益、安樂。」</p>
</div>
<div class='div-other'><a id='mulu25' />
<p class='h5'>（四）</p><p style="margin-left:0em;text-indent:2em">時，世尊心生思念：「諸如來不以手受，我當以何〔器〕受麨子、蜜丸耶？」時，有四大天王，以心知世尊念處，分從四方來獻世尊四石鉢〔曰〕：「世尊！請以此〔器〕受麨子、蜜丸。」世尊受此新石鉢，受麨子、蜜丸而食。</p>
</div>
<div class='div-other'><a id='mulu26' />
<p class='h5'>（五）</p><p style="margin-left:0em;text-indent:2em">時，多富沙、婆梨迦二商人見世尊洗鉢及手已，以頭面禮世尊足，白世尊曰：「我等于此歸依世尊與法，願世尊容我等從今日起至命終止為優婆塞。」彼等于世間，初唱二歸依為優婆塞。</p>
<p style="margin-left:22em">———羅闍耶他那〔樹下〕因緣終———</p>
</div></div>
<div class='div-other'><a id='mulu27' />
<p class='h4'>五</p>
<div class='div-other'><a id='mulu28' />
<p class='h5'>（一）</p><p style="margin-left:0em;text-indent:2em">時，世尊過七日後，從三昧起，離羅闍耶他那樹下，往阿闍波羅榕樹處。往已，于此，世尊住阿闍波羅榕樹下。</p>
</div>
<div class='div-other'><a id='mulu29' />
<p class='h5'>（二）</p><p style="margin-left:0em;text-indent:2em">時，世尊于靜居宴默，心生思念：「我證得此法，甚深、難見、難解、寂靜、美妙，超尋思境而至微，唯智者所能知焉。然此眾生樂阿賴耶、欣阿賴耶、喜阿賴耶。而樂阿賴耶、欣阿賴耶、喜阿賴耶眾生，難見此緣依性、緣起處也。亦甚難見一切諸行寂止，一切緣依斷捨，渴愛滅盡，離、滅、涅槃處。我若說法，彼不了解我時，我唯疲勞、困憊而已。」</p>
</div>
<div class='div-other'><a id='mulu30' />
<p class='h5'>（三）</p><p style="margin-left:0em;text-indent:2em">然而未曾聞稀有偈句，于世尊〔心中〕顯現：</p>

<div class="lg regular" style="margin-left:0em;"><div class='lg-row'>我困苦所證　今為何應說</div>
<div class='lg-row'>貪瞋所惱者　不易悟此法</div>
<div class='lg-row'>導引逆世流　深微而難見</div>
<div class='lg-row'>欲著癡闇覆　是人不得見</div>
</div></div>
<div class='div-other'><a id='mulu31' />
<p class='h5'>（四）</p><p style="margin-left:0em;text-indent:2em">世尊如是思擇，心念默然，不欲說法。時，有索訶主梵天，心知世尊之所思念而念：「啊！世間敗壞！啊！世間敗壞！如來、應供、等正覺心念默然，不欲說法。」</p>
</div>
<div class='div-other'><a id='mulu32' />
<p class='h5'>（五）</p><p style="margin-left:0em;text-indent:2em">時，索訶主梵天如力士屈伸臂，伸屈臂，〔迅〕沒梵界而現世尊前。</p>
</div>
<div class='div-other'><a id='mulu33' />
<p class='h5'>（六）</p><p style="margin-left:0em;text-indent:2em">此時，索訶主梵天偏袒上衣一肩，右膝著地，合掌面世尊而白世尊曰：「願世尊說法！願善逝說法！有情有少塵垢者，若不聞法，即退墮；若〔聞〕法，即得悟也。」</p>
</div>
<div class='div-other'><a id='mulu34' />
<p class='h5'>（七）</p><p style="margin-left:0em;text-indent:2em">索訶主梵天如此說，如此言已，且更說曰：</p>

<div class="lg regular" style="margin-left:0em;"><div class='lg-row'>曾于摩竭國現前</div>
<div class='lg-row'>垢穢所思不淨法</div>
<div class='lg-row'>願欲弘開甘露門</div>
<div class='lg-row'>令聞無垢所覺法</div>
<div class='lg-row'>恰如壁立山頂峰</div>
<div class='lg-row'>普見低處諸眾生</div>
<div class='lg-row'>汝乃勝慧普眼者</div>
<div class='lg-row'>昇登法所就高樓</div>
<div class='lg-row'>自超憂苦望鑑臨</div>
<div class='lg-row'>沈憂生老惱眾生</div>
<div class='lg-row'>躍起雄者．戰勝者</div>
<div class='lg-row'>商主債無遊世間</div>
<div class='lg-row'>願請世尊為說法</div>
<div class='lg-row'>能悟入者應有人</div>
</div></div>
<div class='div-other'><a id='mulu35' />
<p class='h5'>（八）</p><p style="margin-left:0em;text-indent:2em">如是說時，世尊告索訶主梵天曰：「梵天！我心生思念：『我所證得此法，甚深、難見、難解……困憊而已。』然而，梵天！未曾聞稀有偈句，現于我〔心〕：『……覆〔不得見〕。』梵天！我如是思惟，心念默然，不欲說法！」</p>
</div>
<div class='div-other'><a id='mulu36' />
<p class='h5'>（九）</p><p style="margin-left:0em;text-indent:2em">索訶主梵天重白世尊：「世尊！願為說法……應得了知！」世尊重告索訶主梵天曰：「我心生思念：『我所證得此法，甚深、難見、難解……困憊而已。』然而，梵天！未曾聞稀有偈句，現于我〔心〕：『……覆者〔不得見〕。』梵天！我如是思惟，心思默然，不欲說法！」</p>
</div>
<div class='div-other'><a id='mulu37' />
<p class='h5'>（一〇）</p><p style="margin-left:0em;text-indent:2em">索訶主梵天三白世尊曰：「世尊！願為說法，……應得了知！」時，世尊因知梵天勸請，並哀愍有情，乃以佛眼觀察世間。世尊以佛眼觀察世間時，見有情有塵垢少者、塵垢多者、利根者、鈍根者、善行相者、惡行相者、易教導者、難教導者，有知他世與罪過之怖畏而住者。</p>
</div>
<div class='div-other'><a id='mulu38' />
<p class='h5'>（一一）</p><p style="margin-left:0em;text-indent:2em">譬如于青蓮池、赤蓮池、白蓮池；或如青蓮、赤蓮、白蓮有生于水中，長于水中，不出水面，沈于水中而繁茂者；或如青蓮、赤蓮、白蓮有生于水中，長于水中，住于水面者；或如青蓮、赤蓮、白蓮有生于水中，長于水中，出住水面，不為水所染者。</p>
</div>
<div class='div-other'><a id='mulu39' />
<p class='h5'>（一二）</p><p style="margin-left:0em;text-indent:2em">如是世尊以佛眼觀察世間，見有情有塵垢少者、塵垢多者、利根者、鈍根者、善行相者，惡行相者、易教導者、難教導者，有知他世與罪過之怖畏而住者。見已，以偈〔告〕索訶主梵天曰：</p>

<div class="lg regular" style="margin-left:0em;"><div class='lg-row'>有耳得聞甘露門</div>
<div class='lg-row'>聞時棄捨昔所信</div>
<div class='lg-row'>思欲嬈惑惱害者</div>
<div class='lg-row'>不為演說妙法音</div>
</div></div>
<div class='div-other'><a id='mulu40' />
<p class='h5'>（一三）</p><p style="margin-left:0em;text-indent:2em">時，索訶主梵天已知「世尊許為說法」，敬禮世尊，右繞而沒其處。</p>
<p style="margin-left:22em">———梵天勸請因緣終———</p>
</div></div>
<div class='div-other'><a id='mulu41' />
<p class='h4'>六</p>
<div class='div-other'><a id='mulu42' />
<p class='h5'>（一）</p><p style="margin-left:0em;text-indent:2em">時，世尊心生思念：「我應為誰先說法耶？誰〔能〕速悟此法耶？」時，世尊心生思念：「彼阿羅邏迦羅摩賢明、聰敏、伶俐，長夜甚少塵垢，我宜先為阿羅邏迦羅摩說法，彼將速悟此法。」</p>
</div>
<div class='div-other'><a id='mulu43' />
<p class='h5'>（二）</p><p style="margin-left:0em;text-indent:2em">時，有天不顯身，白世尊：「阿羅邏迦羅摩，已命終七日矣。」世尊亦自知「阿羅邏迦羅摩已命終七日。」時，世尊心生思念：「阿羅邏迦羅摩是大損失，彼若聞此法，當速悟也。」</p>
</div>
<div class='div-other'><a id='mulu44' />
<p class='h5'>（三）</p><p style="margin-left:0em;text-indent:2em">時，世尊心生思念：「我應先為誰說法耶？誰能速悟此法耶？」時，世尊心生思念：「鬱陀迦羅摩子賢明、聰敏、伶俐，長夜甚少塵垢也，我宜先為鬱陀迦羅摩子說法，彼將速悟此法。」</p>
</div>
<div class='div-other'><a id='mulu45' />
<p class='h5'>（四）</p><p style="margin-left:0em;text-indent:2em">時，有天不顯身，白世尊：「鬱陀迦羅摩子于昨夜命終矣。」世尊亦自知「鬱陀迦羅摩子于昨夜命終。」時，世尊心生思念：「鬱陀迦羅摩子是大損失，彼若聞此法，當速悟也。」</p>
</div>
<div class='div-other'><a id='mulu46' />
<p class='h5'>（五）</p><p style="margin-left:0em;text-indent:2em">時，世尊心生思念：「我應先為誰說法耶？誰能速悟此法耶？」時，世尊心生思念：「五比丘為我多所饒益，于我專心精進時，承事于我，我宜先為五比丘說法。」</p>
</div>
<div class='div-other'><a id='mulu47' />
<p class='h5'>（六）</p><p style="margin-left:0em;text-indent:2em">時，世尊心生思念：「五比丘今在何處耶？」世尊以清淨超人天眼，見五比丘在波羅㮈國仙人墮處之鹿野苑。時，世尊于隨意間住優樓頻螺後，向波羅㮈遊行。</p>
</div>
<div class='div-other'><a id='mulu48' />
<p class='h5'>（七）</p><p style="margin-left:0em;text-indent:2em">有邪命外道優波迦，見世尊在迦耶與菩提樹途中。見已，白世尊：「汝諸根清淨，汝膚色清淨皎潔，汝依誰出家耶？以誰為汝師？愛樂誰之法耶？」</p>
</div>
<div class='div-other'><a id='mulu49' />
<p class='h5'>（八）</p><p style="margin-left:0em;text-indent:2em">彼如是言時，世尊以偈告優波迦曰：</p>

<div class="lg regular" style="margin-left:0em;"><div class='lg-row'>一切勝者一切知</div>
<div class='lg-row'>我不污染一切法</div>
<div class='lg-row'>渴愛解脫離一切</div>
<div class='lg-row'>自證知須法誰人</div>
</div>
<div class="lg regular" style="margin-left:0em;"><div class='lg-row'>于我無有師　無有等我者</div>
<div class='lg-row'>人天等世間　無與我比倫</div>
<div class='lg-row'>此世間應供　我為無上師</div>
<div class='lg-row'>我獨等正覺　而清涼寂靜</div>
<div class='lg-row'>乃為轉法輪　赴迦尸都城</div>
<div class='lg-row'>于盲闇世間　擊彼甘露鼓</div>
</div></div>
<div class='div-other'><a id='mulu50' />
<p class='h5'>（九）</p><p style="margin-left:0em;text-indent:2em">〔優波迦言：〕「如汝自稱，汝適為無邊勝者。」〔世尊以偈曰〕：</p>

<div class="lg regular" style="margin-left:0em;"><div class='lg-row'>若得諸漏悉滅盡</div>
<div class='lg-row'>即與我同為勝者</div>
<div class='lg-row'>勝諸惡法．優波迦</div>
<div class='lg-row'>是故我乃為勝者</div>
</div><p style="margin-left:0em;text-indent:2em">如是說時，邪命外道優波迦言：「或然。」搖頭取別路離去。</p>
</div>
<div class='div-other'><a id='mulu51' />
<p class='h5'>（一〇）</p><p style="margin-left:0em;text-indent:2em">時，世尊次第遊行至波羅㮈國仙人墮處鹿野苑，近五比丘住處。五比丘從遠方見世尊來，見而相約言：「從彼處來者是沙門瞿曇，彼奢侈而棄精進，墮于奢侈。勿禮彼，勿起迎，勿取彼衣鉢，但為設座，彼若欲時得就坐。」</p>
</div>
<div class='div-other'><a id='mulu52' />
<p class='h5'>（一一）</p><p style="margin-left:0em;text-indent:2em">世尊漸臨近五比丘，五比丘即不守己約，起迎世尊。或取世尊衣鉢，或與設座，或持來洗足水、足臺、足布。世尊坐于所設座上，就坐已，世尊洗足，而〔五比丘〕以「卿」稱呼世尊。</p>
</div>
<div class='div-other'><a id='mulu53' />
<p class='h5'>（一二）</p><p style="margin-left:0em;text-indent:2em">彼等如是稱呼時，世尊即告五比丘曰：「諸比丘！汝等切勿以名、以『卿』稱呼如來。諸比丘！如來是應供等正覺。諸比丘！諦聽！證得不死已，我應教誨，我應說法。隨所教而行者，不久必能于現法自證、現證，具足究竟無上梵行而住。此乃善男子離家、出家之本懷也。」</p>
</div>
<div class='div-other'><a id='mulu54' />
<p class='h5'>（一三）</p><p style="margin-left:0em;text-indent:2em">如是說時，五比丘白世尊言：「瞿曇！汝以彼行、彼道、彼難行，尚未證得上人法、至尊殊勝之智見。今汝奢侈棄精進，墮奢侈，如何能證得上人法、至尊殊勝智見耶？」</p>
</div>
<div class='div-other'><a id='mulu55' />
<p class='h5'>（一四）</p><p style="margin-left:0em;text-indent:2em">如是說時，世尊告五比丘曰：「諸比丘！如來非奢侈而棄精進，非墮奢侈。諸比丘！如來乃應供等正覺也。諸比丘！諦聽！證得不死已，我應教誨，我應說法。隨所教而行者，不久必能于現法自證、現證，具足究竟無上梵行而住。此乃善男子離家、出家之本懷也。」</p>
</div>
<div class='div-other'><a id='mulu56' />
<p class='h5'>（一五）</p><p style="margin-left:0em;text-indent:2em">五比丘重白世尊：「……乃至……」世尊重告五比丘曰：「……乃至……」五比丘三白世尊：「瞿曇！汝于彼行、彼道……〔何能證得〕至尊殊勝之智見耶？」</p>
</div>
<div class='div-other'><a id='mulu57' />
<p class='h5'>（一六）</p><p style="margin-left:0em;text-indent:2em">如是言時，世尊告五比丘曰：「諸比丘！汝等于今以前知我有如是說否？」「否。」「諸比丘！如來乃應供等正覺也。〔諸比丘！〕諦聽……出家之本懷也。」世尊已說服五比丘。時，五比丘傾聽、善聽如來故，發了知心。</p>
</div>
<div class='div-other'><a id='mulu58' />
<p class='h5'>（一七）</p><p style="margin-left:0em;text-indent:2em">時，世尊告五比丘曰：「諸比丘！于世有二邊，出家者不得親近。何為二耶？〔一〕于諸欲欣愛、貪著為事，乃下劣、卑賤凡夫所行，而非聖賢，無義相應也。〔二〕自以煩苦為事，乃苦而非賢聖，無義相應也。諸比丘！如來捨此二邊，以現等覺中道，為資眼生、智生、寂靜生、證智、等覺、涅槃者也。</p>
</div>
<div class='div-other'><a id='mulu59' />
<p class='h5'>（一八）</p><p style="margin-left:0em;text-indent:2em">諸比丘！何為如來所現等覺，資眼生、智生、寂靜生、證智、等覺、涅槃中道耶？此即八聖道也！謂：正見、正思、正語、正業、正命、正精進、正念、正定。諸比丘！以此為如來所現等覺，資眼生、智生、寂靜生、證智、等覺、涅槃之中道也。</p>
</div>
<div class='div-other'><a id='mulu60' />
<p class='h5'>（一九）</p><p style="margin-left:0em;text-indent:2em">諸比丘！苦聖諦者，如此：生苦、老苦、病苦、死苦、怨憎會苦、愛別離苦、求不得苦；略說之，五取蘊苦也。</p>
</div>
<div class='div-other'><a id='mulu61' />
<p class='h5'>（二〇）</p><p style="margin-left:0em;text-indent:2em">諸比丘！苦集聖諦者，如此：持生後有，喜、貪俱行，隨處歡喜之渴愛。謂：欲愛、有愛、無有愛也。</p>
</div>
<div class='div-other'><a id='mulu62' />
<p class='h5'>（二一）</p><p style="margin-left:0em;text-indent:2em">諸比丘！苦滅聖諦者，如此：無餘離滅、捨棄、定棄，解脫此渴愛而無執著也。</p>
</div>
<div class='div-other'><a id='mulu63' />
<p class='h5'>（二二）</p><p style="margin-left:0em;text-indent:2em">諸比丘！苦滅道聖諦者，如此：即八聖道。謂：正見……正定也。</p>
</div>
<div class='div-other'><a id='mulu64' />
<p class='h5'>（二三）</p><p style="margin-left:0em;text-indent:2em">諸比丘！『苦聖諦者如此』，于先未聞之法，于我眼生、智生、慧生、明生、光明生。諸比丘！應遍知此苦聖諦者……乃至……已遍知，于先未聞之法，于我眼生、智生、慧生、明生、光明生。</p>
</div>
<div class='div-other'><a id='mulu65' />
<p class='h5'>（二四）</p><p style="margin-left:0em;text-indent:2em">諸比丘！『苦集聖諦者如此』……光明生。諸比丘！應斷此苦集聖諦……乃至……已斷……時……光明生。</p>
</div>
<div class='div-other'><a id='mulu66' />
<p class='h5'>（二五）</p><p style="margin-left:0em;text-indent:2em">諸比丘！『苦滅聖諦者如此』時……光明生。諸比丘！應現證此苦滅聖諦，……乃至……已現證…………光明生。</p>
</div>
<div class='div-other'><a id='mulu67' />
<p class='h5'>（二六）</p><p style="margin-left:0em;text-indent:2em">諸比丘！『苦滅道聖諦者如此』……光明生。諸比丘！應修習此苦滅道聖諦……乃至……已修習…………光明生。</p>
</div>
<div class='div-other'><a id='mulu68' />
<p class='h5'>（二七）</p><p style="margin-left:0em;text-indent:2em">諸比丘！我于此四聖諦，以如此三轉十二行相，如實智見尚未為完全清淨期間，諸比丘！我于天、魔、梵天世界，沙門、婆羅門、人、天眾生界，不稱現等覺無上等正覺。</p>
</div>
<div class='div-other'><a id='mulu69' />
<p class='h5'>（二八）</p><p style="margin-left:0em;text-indent:2em">諸比丘！然我于此四聖諦，以如此三轉十二行相，如實智見已完全清淨故，諸比丘！我于天、魔、梵天世界，沙門、婆羅門、人、天眾生界，稱現等覺無上等正覺。</p>
</div>
<div class='div-other'><a id='mulu70' />
<p class='h5'>（二九）</p><p style="margin-left:0em;text-indent:2em">又于我智生、見我心解脫不動。此我最後生，不更受後有。」世尊如是說已，五比丘歡喜、信受世尊所說。又，〔世尊〕說此教時，具壽憍陳如生遠塵離垢法眼，〔謂：〕凡有集法者，皆有此滅法。</p>
</div>
<div class='div-other'><a id='mulu71' />
<p class='h5'>（三〇）</p><p style="margin-left:0em;text-indent:2em">世尊轉法輪時，地居諸天，發聲言曰：「如此世尊于波羅㮈國仙人墮處鹿野苑，所轉無上法輪，是乃或沙門、或婆羅門、或天、或魔、或梵天、或世間任何人所不能復者。」聞地居諸天聲已，四天王諸天發聲言曰：……乃至……聞四天王諸天聲已，忉利諸天……乃至……焰摩諸天……乃至……兜率諸天……乃至……化樂諸天……乃至……他化自在諸天……乃至……梵身諸天發聲言曰：「如此世尊于波羅㮈國仙人墮處鹿野苑，所轉無上法輪，是乃或沙門、或婆羅門、或天、或魔、或世間任何人所不能復者。」</p>
</div>
<div class='div-other'><a id='mulu72' />
<p class='h5'>（三一）</p><p style="margin-left:0em;text-indent:2em">如是于彼剎那、須臾間，其聲乃至達彼梵天，劇烈動搖、震、撼此十千世界，無量廣大輝煌，超越諸天榮耀光明現于世間。時，世尊讚歎曰：「憍陳如悟矣！憍陳如悟矣。」由此，名具壽憍陳如曰阿若憍陳如！</p>
</div>
<div class='div-other'><a id='mulu73' />
<p class='h5'>（三二）</p><p style="margin-left:0em;text-indent:2em">時，具壽阿若憍陳如已見法、得法、知法、悟入于法、超越疑惑、棄除猶豫、得無畏，以行師教不依他緣，白世尊曰：「我唯願于世尊前，出家得具足戒。」世尊曰：「來！比丘！所善說者法，為正滅苦盡，故行梵行。」此，彼具壽具足戒也。</p>
</div>
<div class='div-other'><a id='mulu74' />
<p class='h5'>（三三）</p><p style="margin-left:0em;text-indent:2em">時世尊說法、教導、教誡其餘比丘。于世尊說法、教導、教誡時，具壽婆頗及具壽跋提生遠塵離垢法眼，〔謂：〕凡有集法者，皆有此滅法。</p>
</div>
<div class='div-other'><a id='mulu75' />
<p class='h5'>（三四）</p><p style="margin-left:0em;text-indent:2em">彼等已見法、得法、知法、悟入于法、超越疑惑、棄除猶豫、得無畏，以行師教不依他緣，白世尊曰：「我等唯願于世尊前，出家得具足戒。」世尊曰：「來！諸比丘！所善說者法，為正滅苦盡，故行梵行。」此，彼諸具壽具足戒也。</p>
</div>
<div class='div-other'><a id='mulu76' />
<p class='h5'>（三五）</p><p style="margin-left:0em;text-indent:2em">時，世尊食用彼等持來施物，並說法、教導、教誡其餘比丘曰：「三人比丘行乞食，以其所得供養六人。」</p>
</div>
<div class='div-other'><a id='mulu77' />
<p class='h5'>（三六）</p><p style="margin-left:0em;text-indent:2em">時，世尊說法、教導、教誡時，具壽摩訶男與具壽阿說示生遠塵離垢法眼，〔謂：〕凡有集法者，皆有此滅法。</p>
</div>
<div class='div-other'><a id='mulu78' />
<p class='h5'>（三七）</p><p style="margin-left:0em;text-indent:2em">彼等已見法、得法、知法、悟入于法、超越疑惑、棄除猶豫、得無畏，以行師教不依他緣，白世尊曰：「我等唯願于世尊前，出家得具足戒。」世尊曰：「來！諸比丘！所善說者法，為正滅苦盡，故行梵行。」此，彼具壽等具足戒也。</p>
</div>
<div class='div-other'><a id='mulu79' />
<p class='h5'>（三八）</p><p style="margin-left:0em;text-indent:2em">時，世尊告五比丘曰：「諸比丘！色無我。諸比丘！若色有我者，此色應不致病，于色應得謂：『我用此色，不用彼色。』諸比丘！然色無我故，色乃致病，于色不得謂：『我用此色，不用彼色。』</p>
</div>
<div class='div-other'><a id='mulu80' />
<p class='h5'>（三九）</p><p style="margin-left:0em;text-indent:2em">受無我。諸比丘！若受有我者，此受應不致病，于受應得謂：『我用此受，不用彼受。』諸比丘！然受無我故，受乃致病，于受不得謂：『我用此受，不用彼受。』</p>
</div>
<div class='div-other'><a id='mulu81' />
<p class='h5'>（四〇）</p><p style="margin-left:0em;text-indent:2em">想無我……乃至……行無我。諸比丘！若行有我者，此行應不致病，于行應得謂：『我用此行，不用彼行。』諸比丘！然行無我故，行乃致病，于行不得謂：『我用此行，不用彼行。』</p>
</div>
<div class='div-other'><a id='mulu82' />
<p class='h5'>（四一）</p><p style="margin-left:0em;text-indent:2em">識無我。諸比丘！若此識有我者，此識應不致病，于識應得謂：『我用此識，不用彼識。』諸比丘！然識無我故，于識不得謂：『我用此識，不用彼識。』</p>
</div>
<div class='div-other'><a id='mulu83' />
<p class='h5'>（四二）</p><p style="margin-left:0em;text-indent:2em">諸比丘！汝等于意云何，色常耶？無常耶？」「世尊！無常也！」「無常者，苦耶？樂耶？」「世尊！苦也！」「觀無常、苦、有變壞之法為『此是我所，此是我，此是本我自身。』然耶？」「世尊！不然！」</p>
</div>
<div class='div-other'><a id='mulu84' />
<p class='h5'>（四三）</p><p style="margin-left:0em;text-indent:2em">「受……乃至……想……乃至……行……乃至……識常耶？無常耶？」「世尊！無常也！」「無常者，苦耶？樂耶？」「世尊！苦也！」「觀無常、苦、有變壞性之法為『此是我所，此是我，此是本我自身。』然耶？」「世尊！不然！」</p>
</div>
<div class='div-other'><a id='mulu85' />
<p class='h5'>（四四）</p><p style="margin-left:0em;text-indent:2em">「是故，諸比丘！過去、未來、現在一切色，或內、或外、或粗、或細、或劣、或勝、或遠、或近，一切色，應以正慧如實如此觀察：此非我所，此非我，此非本我自身。</p>
</div>
<div class='div-other'><a id='mulu86' />
<p class='h5'>（四五）</p><p style="margin-left:0em;text-indent:2em">過去、未來、現在一切受……乃至……想……乃至……行……乃至……識，或內、或外、或粗、或細、或劣、或勝、或遠、或近，一切識，應以正慧如實如此觀察：此非我所，此非我，此非本我自身。</p>
</div>
<div class='div-other'><a id='mulu87' />
<p class='h5'>（四六）</p><p style="margin-left:0em;text-indent:2em">諸比丘！多聞聖聲聞，若如此觀察，則厭患色、厭患受、厭患想、厭患行、厭患識。若厭患，則離貪；若離貪，則解脫；解脫者，則『我已解脫』智生，知『我生已盡，梵行已立，所作已辦，不受後有。』」</p>
</div>
<div class='div-other'><a id='mulu88' />
<p class='h5'>（四七）</p><p style="margin-left:0em;text-indent:2em">世尊如是說已，五比丘歡喜、信受世尊所說。又，〔世尊〕說此教時，五比丘無取，而由諸漏得心解脫。其時世間有六阿羅漢矣。</p>
<p style="margin-left:22em">———誦品一〔終〕———</p>
</div></div></div>
<div class='div-other'><a id='mulu89' />
<div class='div-other'><a id='mulu90' />
<p class='h4'>七</p>
<div class='div-other'><a id='mulu91' />
<p class='h5'>（一）</p><p style="margin-left:0em;text-indent:2em">爾時，波羅㮈國有名耶舍者，為族姓子、長者子，富貴受寵溺。彼有三時殿，為：一冬、一夏、一雨季。彼于雨季堂殿，為不攙雜男子妓人圍繞侍奉。入雨季歷四月間，不下殿堂。時族姓子耶舍，被侍女圍繞備足沉迷五妙欲樂，彼先睡眠，而後侍女等亦睡，終夜燃燈。</p>
</div>
<div class='div-other'><a id='mulu92' />
<p class='h5'>（二）</p><p style="margin-left:0em;text-indent:2em">時，族姓子耶舍先醒，見已睡眠中諸侍女，或置琵琶腋下、或置小鼓項畔、或置鼓于胸、或亂髮、或流涎，或寐語，如現丘塚。見已，彼生過患，其心決定住于厭離。時，族姓子耶舍，嘆而言：「厄哉！禍哉！」</p>
</div>
<div class='div-other'><a id='mulu93' />
<p class='h5'>（三）</p><p style="margin-left:0em;text-indent:2em">時，族姓子耶舍，著黃金履趣向家門。諸非人開門言：「任何人皆勿妨害族姓子耶舍離家出家。」時，族姓子耶舍趣向城門，諸非人開門言：「任何人皆勿妨害族姓之子耶舍離家出家。」時，族姓子耶舍，乃向仙人墮處鹿野苑而去。</p>
</div>
<div class='div-other'><a id='mulu94' />
<p class='h5'>（四）</p><p style="margin-left:0em;text-indent:2em">爾時，世尊早晨起而于露處經行。世尊見族姓子耶舍從遠處來。見即自經行處降，敷座而坐。時族姓子耶舍趨近世尊嘆曰：「厄哉！禍哉！」時，世尊告族姓子耶舍曰：「耶舍！此處無厄，此處無禍。耶舍！來！坐！我為汝說法。」</p>
</div>
<div class='div-other'><a id='mulu95' />
<p class='h5'>（五）</p><p style="margin-left:0em;text-indent:2em">時，族姓子耶舍〔聞：〕「此處無厄，此處無禍。」歡喜踴躍，脫黃金履，詣世尊處。詣已，敬禮世尊，于一面坐。族姓子耶舍于一面坐已，世尊為之次第說示，謂：施論、戒論、生天論、諸欲過患、邪害、雜染、出離功德。</p>
</div>
<div class='div-other'><a id='mulu96' />
<p class='h5'>（六）</p><p style="margin-left:0em;text-indent:2em">知族姓子耶舍生堪任心、柔軟心、離障心、歡喜心、明淨心，世尊乃為開闡諸佛本真說法，〔謂：〕苦、集、滅、道。譬如清淨無有緇斑原布領受正色，如此族姓子耶舍，亦于其座，生遠塵離垢法眼，〔謂：〕凡有集法者，皆有此滅法。</p>
</div>
<div class='div-other'><a id='mulu97' />
<p class='h5'>（七）</p><p style="margin-left:0em;text-indent:2em">時，族姓子耶舍之母，上彼堂殿，不見族姓子耶舍，即至長者居士處。至已白長者居士曰：「居士！不見汝子耶舍。」時，長者居士即令使者乘馬遣往四方。自己趣向仙人墮處鹿野苑。長者居士見黃金履跡，見而追其踪跡。</p>
</div>
<div class='div-other'><a id='mulu98' />
<p class='h5'>（八）</p><p style="margin-left:0em;text-indent:2em">世尊見長者居士由遠處來。見已世尊生如是思念：「我應現神通變化，使長者居士雖于此坐，但不見坐于此處之族姓子耶舍。」時，世尊即如是現神通變化。</p>
</div>
<div class='div-other'><a id='mulu99' />
<p class='h5'>（九）</p><p style="margin-left:0em;text-indent:2em">時，長者居士詣世尊住處。詣已，白世尊曰：「世尊見族姓子耶舍否？」「啊！居士！請坐此處。若坐此處，汝或見族姓子耶舍坐此處。」時，長者居士〔念：〕「若坐此處，我即見族姓子耶舍坐于此處。」而歡喜踴躍，敬禮世尊，坐于一面。</p>
</div>
<div class='div-other'><a id='mulu100' />
<p class='h5'>（一〇）</p><p style="margin-left:0em;text-indent:2em">長者居士，坐于一面時，世尊為之次第說示，謂：施論、戒論、生天論、諸欲過患、邪害、雜染、出離功德。知長者居士生堪任心、柔軟心、離障心、歡喜心、明淨心，世尊乃為開闡諸佛本真說法，〔謂：〕苦、集、滅、道。譬如清淨無有緇斑原布領受正色，如此長者居士亦于其座，生遠塵離垢法眼，〔謂：〕凡有集法者，皆有此滅法。時，長者居士已見法、得法、知法、悟入于法、超越疑惑、棄除猶豫、得無畏，以行師教不依他緣，白世尊曰：「妙哉！妙哉！譬如扶起倒者，如揭露覆者，如教迷者道，如暗中提舉燈火，令有眼者見色。如是，世尊亦以種種方便，顯示教法。我于此處歸依世尊、法及比丘眾，請世尊容我從今日起至命終止歸依為優婆塞。」彼乃世間始唱三歸依之優婆塞。</p>
</div>
<div class='div-other'><a id='mulu101' />
<p class='h5'>（一一）</p><p style="margin-left:0em;text-indent:2em">時，為其父說法時，族姓子耶舍，隨觀、隨知，以觀察地，其心無取，由諸漏得解脫。時，世尊心生思念：「為其父說法時，族姓子耶舍隨觀、隨知，以觀察地，其心無取，由諸漏得心解脫。族姓子耶舍不能還俗，如前在家時享受諸欲樂。我應止神通變化。」時，世尊即止神通變化。</p>
</div>
<div class='div-other'><a id='mulu102' />
<p class='h5'>（一二）</p><p style="margin-left:0em;text-indent:2em">長者居士見族姓子耶舍已坐所座，見已，告族姓子耶舍曰：「汝耶舍！汝母充滿悲憂，勿使母死。」</p>
</div>
<div class='div-other'><a id='mulu103' />
<p class='h5'>（一三）</p><p style="margin-left:0em;text-indent:2em">時，族姓子耶舍瞻視世尊。時，世尊告長者居士曰：「居士！汝意云何？耶舍以有學智、以有學見，觀法猶如汝也。彼隨觀、隨知以觀察地，其心無取，由諸漏得心解脫。居士！耶舍應得還俗，享受如前在家時諸欲樂否？」「否！」「居士！族姓子耶舍，以有學智、以有學見，觀法猶如汝也。彼隨觀、隨知以觀察地，其心無取，由諸漏得心解脫。居士！族姓子耶舍不能還俗而享受如前在家時之諸欲樂。」</p>
</div>
<div class='div-other'><a id='mulu104' />
<p class='h5'>（一四）</p><p style="margin-left:0em;text-indent:2em">「族姓子耶舍其心無取，由諸漏得心解脫，族姓子耶舍之利也，族姓子耶舍之妙利也。世尊！願受我請，今日與我進食，令族姓子耶舍隨從沙門。」世尊默然受請。時，長者居士知世尊受請，即從坐起，敬禮世尊，右繞而去。</p>
</div>
<div class='div-other'><a id='mulu105' />
<p class='h5'>（一五）</p><p style="margin-left:0em;text-indent:2em">時，長者居士離去未久，族姓子耶舍白世尊曰：「我唯願于世尊前出家，得具足戒。」世尊曰：「來！比丘！所善說者法，為正滅苦盡，故行梵行！」此，彼具壽具足戒也。其時，世間有七阿羅漢。</p>
<p style="margin-left:22em">———耶舍出家〔因緣〕終———</p>
</div></div>
<div class='div-other'><a id='mulu106' />
<p class='h4'>八</p>
<div class='div-other'><a id='mulu107' />
<p class='h5'>（一）</p><p style="margin-left:0em;text-indent:2em">時，世尊于早晨著下裳，持鉢、衣，以具壽耶舍為隨從沙門，往長者居士住處。往已，坐所設座。時，具壽耶舍母與原妻，詣世尊處。詣已敬禮世尊，坐于一面。</p>
</div>
<div class='div-other'><a id='mulu108' />
<p class='h5'>（二）</p><p style="margin-left:0em;text-indent:2em">世尊乃為彼等次第說示，謂：施論、戒論、生天論、諸欲過患、邪害、雜染、出離功德。世尊知彼等生起堪任心、柔軟心、離障心、歡喜心，開闡諸佛本真說法，〔謂：〕苦、集、滅、道。譬如清淨無有緇斑原布領受正色，彼等如是亦于其座，生遠塵離垢法眼，〔謂：〕凡有集法者，皆有此滅法。</p>
</div>
<div class='div-other'><a id='mulu109' />
<p class='h5'>（三）</p><p style="margin-left:0em;text-indent:2em">彼等已見法、得法、知法、悟入于法、超越疑惑、棄除猶豫、得無畏，以行師教不依他緣，白世尊曰：「妙哉！妙哉！……乃至……我等于此處歸依世尊、法及比丘眾。願世尊容我等，從今日起以至命終，歸依為優婆夷。」彼等乃世間始唱三歸依優婆夷。</p>
</div>
<div class='div-other'><a id='mulu110' />
<p class='h5'>（四）</p><p style="margin-left:0em;text-indent:2em">時，具壽耶舍之母、父及原妻，親手供奉世尊與具壽耶舍嚼食、噉食，令充足飽滿。〔知〕世尊食訖，洗鉢及手已，坐于一面。時，世尊說法、教示、勸導、獎勵，使具壽耶舍之母、父及原妻慶喜，從座起去。</p>
</div></div>
<div class='div-other'><a id='mulu111' />
<p class='h4'>九</p>
<div class='div-other'><a id='mulu112' />
<p class='h5'>（一）</p><p style="margin-left:0em;text-indent:2em">時，具壽耶舍有四在家友，乃波羅㮈國長者、隨長者族姓子，〔名〕離垢、善臂、滿勝、牛主，聞：「族姓子耶舍剃除鬚髮，著袈裟衣，離家而出家。」聞已，彼等心生思念：「此非下劣法、律，此非下劣出家。何以故？族姓子耶舍于此剃除鬚髮，著袈裟衣，離家而出家故。」</p>
</div>
<div class='div-other'><a id='mulu113' />
<p class='h5'>（二）</p><p style="margin-left:0em;text-indent:2em">彼等四人至具壽耶舍處。至已，敬禮具壽耶舍，立于一面。時，具壽耶舍與彼等四在家友，俱詣世尊住處。詣已，敬禮世尊，坐于一面。坐于一面已，具壽耶舍白世尊曰：「此等四人我在家友，波羅㮈國長者、隨長者族姓子，〔名〕離垢、善臂、滿勝、牛主，請世尊教導、教誡此等四人。」</p>
</div>
<div class='div-other'><a id='mulu114' />
<p class='h5'>（三）</p><p style="margin-left:0em;text-indent:2em">世尊為彼等順序說示，謂：施論、戒論、生天論、諸欲過患、邪害、雜染、出離功德。世尊知彼等生堪任心、柔軟心、離障心、歡喜心，開闡諸佛本真說法，〔謂：〕苦、集、滅、道。譬如清淨無有緇斑原布領受正色，彼等如是亦于其座，生遠塵離垢法眼，〔謂：〕凡有集法者，皆有此滅法。</p>
</div>
<div class='div-other'><a id='mulu115' />
<p class='h5'>（四）</p><p style="margin-left:0em;text-indent:2em">彼等已見法、得法、知法、悟入于法、超越疑惑、棄除猶豫、得無畏，以行師教不依他緣，白世尊曰：「我等唯願于世尊前出家，得具足戒。」世尊曰：「來！諸比丘！所善說者法，為正滅苦盡，故行梵行。」此，彼等具壽具足戒也。時，世尊說法、教導、教誡諸比丘。世尊說法、教導、教誡時，彼等之心無取，由諸漏得心解脫。其時，世間有十一阿羅漢矣。</p>
<p style="margin-left:22em">———四在家出家〔因緣〕終———</p>
</div></div>
<div class='div-other'><a id='mulu116' />
<p class='h4'>一〇</p>
<div class='div-other'><a id='mulu117' />
<p class='h5'>（一）</p><p style="margin-left:0em;text-indent:2em">具壽耶舍有五十在家友，故里之舊家、隨舊家族姓子。〔彼等聞：〕「族姓子耶舍剃除鬚髮，著袈裟衣，離家而出家矣。」聞已，彼等心生思念：「此非下劣法、律，此非下劣出家。何以故？族姓子耶舍于此剃除鬚髮，著袈裟衣，離家而出家故。」</p>
</div>
<div class='div-other'><a id='mulu118' />
<p class='h5'>（二）</p><p style="margin-left:0em;text-indent:2em">彼等至具壽耶舍處。至已，敬禮具壽耶舍，立于一面。時，具壽耶舍與彼等五十在家友俱，詣世尊住處。詣已，敬禮世尊，坐于一面。于一面坐已，〔具壽耶舍〕白世尊曰：「此五十人我在家友，故里之舊家、隨舊家族姓子也。請世尊教導、教誡我等。」</p>
</div>
<div class='div-other'><a id='mulu119' />
<p class='h5'>（三）</p><p style="margin-left:0em;text-indent:2em">世尊為彼等次第說示，謂：施論、戒論、生天論、諸欲過患、邪害、雜染、出離功德。……乃至……苦、集、滅、道。譬如清淨無有緇斑原布領受正色，彼等于其座，亦如此生遠塵離垢法眼，〔謂：〕凡有集法者，皆有此滅法。</p>
</div>
<div class='div-other'><a id='mulu120' />
<p class='h5'>（四）</p><p style="margin-left:0em;text-indent:2em">彼等已見法、得法、知法、悟入于法、超越疑惑、棄除猶豫、得無畏，以行師教不依他緣，白世尊曰：「我等唯願于世尊處出家，得具足戒。」「來！諸比丘！所善說者法，為正滅苦盡，故行梵行。」此，彼等具壽具足戒也。時，世尊說法、教導、教誡彼等比丘。世尊說法、教導、教誡之時，彼等皆心無取，由諸漏得心解脫。其時，世間有六十一阿羅漢矣。</p>
</div></div>
<div class='div-other'><a id='mulu121' />
<p class='h4'>一一</p>
<div class='div-other'><a id='mulu122' />
<p class='h5'>（一）</p><p style="margin-left:0em;text-indent:2em">時，世尊告諸比丘曰：「諸比丘！我解脫天、人一切羅網。諸比丘！汝等亦解脫天、人一切羅網。諸比丘！去遊行！此乃為眾生利益、眾生安樂、哀愍世間、人天之義利、利益、安樂，切勿二人同行。諸比丘！教說初善、中善、後善，且具足義理、文句之法，顯示皆悉圓滿清淨梵行。有情有少塵垢者，若不聞法者退墮，〔聞〕法者即得悟也。諸比丘！我將至優樓頻螺軍村說法。」</p>
</div>
<div class='div-other'><a id='mulu123' />
<p class='h5'>（二）</p><p style="margin-left:0em;text-indent:2em">時，魔波旬詣世尊住處。詣已，以偈白世尊：</p>

<div class="lg regular" style="margin-left:0em;"><div class='lg-row'>汝縛于天人</div>
<div class='lg-row'>等一切羅網</div>
<div class='lg-row'>汝縛于大縛</div>
<div class='lg-row'>汝無解脫我</div>
<div class='lg-row'>天人等一切</div>
<div class='lg-row'>羅網我解脫</div>
<div class='lg-row'>我已脫大縛</div>
<div class='lg-row'>死魔汝壞落</div>
<div class='lg-row'>此有意羅網</div>
<div class='lg-row'>往來翔虛空</div>
<div class='lg-row'>以此我縛汝</div>
<div class='lg-row'>汝無解脫我</div>
<div class='lg-row'>色聲及香味</div>
<div class='lg-row'>所觸成意樂</div>
<div class='lg-row'>于此全無欲</div>
<div class='lg-row'>死魔汝壞落</div>
</div><p style="margin-left:0em;text-indent:2em">時，魔波旬苦惱悲嘆：「世尊已知我！善逝已知我！」即于其處隱沒。</p>
<p style="margin-left:22em">———魔緣終———</p>
</div></div>
<div class='div-other'><a id='mulu124' />
<p class='h4'>一二</p>
<div class='div-other'><a id='mulu125' />
<p class='h5'>（一）</p><p style="margin-left:0em;text-indent:2em">爾時，諸比丘從諸方、諸國偕來，希望出家、希望〔受〕具足戒者，恭請「世尊使出家，授具足戒。」如是諸比丘既甚疲勞矣。時，世尊于靜居宴默，心生思念：「今諸比丘由諸方、諸國偕來，希望出家、希望〔受〕具足戒者，恭請『世尊使出家，授具足戒。』如是諸比丘疲勞，希望出家、希望〔受〕具足戒者皆疲勞。我當許諸比丘，應言：『諸比丘！汝等應各自于當地、當國使之出家，授其具足戒。』」</p>
</div>
<div class='div-other'><a id='mulu126' />
<p class='h5'>（二）</p><p style="margin-left:0em;text-indent:2em">時，世尊于傍晚從宴默起，由此因緣，于此時機，集會比丘眾說法。之後，告諸比丘曰：「諸比丘！我今于靜居宴默，心生思念：『今諸比丘由諸方、諸國偕來，希望出家、希望受具足戒者，恭請世尊使出家、授具足戒。如是諸比丘疲勞，希望出家、希望受具足戒者皆疲勞。我當許諸比丘，應言：「諸比丘！汝等應各自于當地、當國使之出家，授具足戒。」』</p>
</div>
<div class='div-other'><a id='mulu127' />
<p class='h5'>（三）</p><p style="margin-left:0em;text-indent:2em">諸比丘！我許汝等，各自于當地、當國使之出家，授具足戒。諸比丘！出家授具足戒者，當如此為之：始令剃除鬚髮，著袈裟衣，令偏袒上衣，令蹲踞，令合掌，令禮比丘足，如此唱曰：</p>
</div>
<div class='div-other'><a id='mulu128' />
<p class='h5'>（四）</p><p style="margin-left:0em;text-indent:2em">『我歸依佛、歸依法、歸依僧。我再歸依佛、再歸依法、再歸依僧。我三歸依佛、三歸依法、三歸依僧。諸比丘！許以此三歸依，使之出家授具足戒。』」</p>
<p style="margin-left:22em">———三歸依、具足戒因緣終———</p>
</div></div>
<div class='div-other'><a id='mulu129' />
<p class='h4'>一三</p>
<div class='div-other'><a id='mulu130' />
<p class='h5'>（一）</p><p style="margin-left:0em;text-indent:2em">時，世尊于雨季過後，告諸比丘曰：「諸比丘！我如理作意，如理正勤，獲得無上解脫，現證無上解脫。諸比丘！汝等亦如理作意，如理正勤，獲得無上解脫，現證無上解脫。」</p>
</div>
<div class='div-other'><a id='mulu131' />
<p class='h5'>（二）</p><p style="margin-left:0em;text-indent:2em">時，魔波旬詣世尊住處。詣已，以偈白世尊：</p>

<div class="lg regular" style="margin-left:0em;"><div class='lg-row'>汝縛于天．人</div>
<div class='lg-row'>死魔之羅網</div>
<div class='lg-row'>汝縛于大縛</div>
<div class='lg-row'>汝無解脫我</div>
<div class='lg-row'>天．人與魔之</div>
<div class='lg-row'>羅網我解脫</div>
<div class='lg-row'>我脫離大縛</div>
<div class='lg-row'>死魔汝壞落</div>
</div><p style="margin-left:0em;text-indent:2em">時，魔波旬苦惱悲嘆：「世尊已知我！善逝已知我！」即于其處隱沒。</p>
</div></div>
<div class='div-other'><a id='mulu132' />
<p class='h4'>一四</p>
<div class='div-other'><a id='mulu133' />
<p class='h5'>（一）</p><p style="margin-left:0em;text-indent:2em">時，世尊于隨意間住波羅㮈後，向優樓頻螺遊行。時，世尊離道路，到一密林處。到已，于其密林，坐一樹下。爾時，有三十賢眾友輩伴隨夫人遊玩密林。有一無夫人，因此而伴隨妓女。時，彼等放逸遊玩，其妓女取財物而逃。</p>
</div>
<div class='div-other'><a id='mulu134' />
<p class='h5'>（二）</p><p style="margin-left:0em;text-indent:2em">時，彼友等為助其友尋找其女，徘徊密林，見世尊坐一樹下。見已，詣世尊處。詣已，白世尊曰：「世尊曾見一女人否？」「諸孺童！汝等與一婦女何為耶？」「今我等三十賢眾友伴隨夫人遊此密林，有一無夫人者，伴隨妓女。時，我等放逸遊玩，其妓女取財物而逃。故我友等助是友尋找其女，徘徊于此密林。」</p>
</div>
<div class='div-other'><a id='mulu135' />
<p class='h5'>（三）</p><p style="margin-left:0em;text-indent:2em">「諸孺童！汝等于意云何？汝等以何為勝耶？尋婦女乎？尋自己乎？」「我等以尋自己為勝！」「諸孺童！若爾且坐，我為汝等說法。」「唯！唯！」彼等賢眾友，敬禮世尊，坐于一面。</p>
</div>
<div class='div-other'><a id='mulu136' />
<p class='h5'>（四）</p><p style="margin-left:0em;text-indent:2em">世尊為彼等次第說示，謂：施論、戒論、生天論、諸欲過患、邪害、雜染、出離功德。世尊知彼等生堪任心、柔軟心、歡喜心、明淨心，乃開闡諸佛本真說法，〔謂：〕苦、集、滅、道。譬如清淨無有緇斑原布領受正色，彼等亦如此于其座，生遠塵離垢法眼，〔謂：〕凡有集法者，皆有此滅法。</p>
</div>
<div class='div-other'><a id='mulu137' />
<p class='h5'>（五）</p><p style="margin-left:0em;text-indent:2em">彼等已見法、得法、知法、悟入于法、超越疑惑、棄除猶豫、得無畏，以行師教不依他緣，白世尊：「我等唯願于世尊前出家，得具足戒。」世尊曰：「來！諸比丘！所善說者法，為正滅苦盡，故行梵行。」此，為彼等具壽具足戒。</p>
<p style="margin-left:22em">———賢眾友事終———</p>
<p style="margin-left:22em">———誦品二終———</p>
</div></div></div>
<div class='div-other'><a id='mulu138' />
<div class='div-other'><a id='mulu139' />
<p class='h4'>一五</p>
<div class='div-other'><a id='mulu140' />
<p class='h5'>（一）</p><p style="margin-left:0em;text-indent:2em">時，世尊次第遊行至優樓頻螺。其時，優樓頻螺住三人螺髻梵志，〔名〕優樓頻螺迦葉、那提迦葉、伽耶迦葉。其中螺髻梵志優樓頻螺迦葉乃五百人螺髻梵志之導師、遍導師、最尊、上首、最上，螺髻梵志那提迦葉乃三百螺髻梵志之導師、遍導師、最尊、上首、最上，螺髻梵志伽耶迦葉乃二百螺髻梵志之導師、遍導師、最尊、上首、最上。</p>
</div>
<div class='div-other'><a id='mulu141' />
<p class='h5'>（二）</p><p style="margin-left:0em;text-indent:2em">時，世尊至螺髻梵志優樓頻螺迦葉庵。至已，言螺髻梵志優樓頻螺迦葉曰：「迦葉！若汝不介意，我欲于火堂過夜。」「大沙門！我不介意，然彼處有具神通猛惡龍王、有猛毒毒蛇，若于汝無害者，可也。」世尊再次言螺髻梵志優樓頻螺迦葉曰：「迦葉！若汝不介意，我欲于火堂過夜。」「大沙門！我不介意，然彼處有具神通猛惡龍王、有猛毒毒蛇，若于汝無害，可也。」世尊三次言螺髻梵志優樓頻螺迦葉曰：「迦葉！若汝不介意，我欲于火堂過夜。」「大沙門！我不介意，然彼處有具神通猛惡龍王、有猛毒毒蛇，若于汝無害，可也。」「無害我事，迦葉！許入火堂。」「大沙門！請隨意而住！」</p>
</div>
<div class='div-other'><a id='mulu142' />
<p class='h5'>（三）</p><p style="margin-left:0em;text-indent:2em">時，世尊進入火堂鋪草為敷具而坐，結跏趺坐，正身持念現前而住。時，彼龍見世尊入，見而苦惱悲嘆、吐煙。時，世尊心生思念：「我當以威力滅盡威力，不損此龍皮膚、肉、筋、骨髓。」</p>
</div>
<div class='div-other'><a id='mulu143' />
<p class='h5'>（四）</p><p style="margin-left:0em;text-indent:2em">時，世尊即現如此吐煙神通行。時，彼龍不勝忿怒而吐火焰，世尊亦入火界三昧而放火焰。兩者放光明故，火堂熾然如焚，出火焰，放光明。時彼螺髻梵志等圍繞火堂，如此言：「端正大沙門，將為龍所害。」</p>
</div>
<div class='div-other'><a id='mulu144' />
<p class='h5'>（五）</p><p style="margin-left:0em;text-indent:2em">時，世尊過是夜後，以威力滅盡威力，不損其龍皮膚、肉、筋、骨、髓，盛于鉢中，示螺髻梵志優樓頻螺迦葉曰：「迦葉！此汝龍也，其威力已以威力滅盡矣。」時，螺髻梵志優樓頻螺迦葉心生思念：「大沙門有大神通、大威力。何以故？有神通猛惡龍王、有猛毒毒蛇之威力，已以威力滅盡故也。然猶未若我阿羅漢。」</p>
</div>
<div class='div-other'><a id='mulu145' />
<p class='h5'>（六）</p><p style="margin-left:0em;text-indent:2em">時，世尊于尼連禪河邊，言螺髻梵志優樓頻螺迦葉曰：「迦葉！若汝不介意，欲于火堂過此月夜。」「我不介意，欲令汝安穩而停留。彼處有具神通猛惡龍王、有猛毒毒蛇。若于汝無害，可也。」「無能害我，迦葉！許入火堂！」知彼已許可，無所恐懼，超越怖畏而進入焉。見仙人入，蛇龍悲嘆、吐煙。人龍適意無惑，亦于是處吐煙。蛇龍不勝忿怒，猶如燃火而放火焰。善于火界人龍，亦于是處散放火焰。兩者放光明故，螺髻梵志等睹〔熾燃〕火堂而言：「端正大沙門將為龍所害。」</p>
</div>
<div class='div-other'><a id='mulu146' />
<p class='h5'>（七）</p><p style="margin-left:0em;text-indent:2em">時，是夜過後，蛇龍火焰消除。具神通〔世尊〕火焰仍有多種彩色，有青、赤、深紅、黃、水晶多種色彩火焰，現于鴦耆羅娑身上。蛇龍盛入鉢中，以示婆羅門〔曰〕：「迦葉！此汝龍也，其威力已以威力滅盡矣。」</p>
<p style="margin-left:0em;text-indent:2em">時，螺髻梵志優樓頻螺迦葉因世尊如此神通、神變，乃起信心，白世尊：「大沙門！請住此處，我恒常供汝食。」</p>
<p style="margin-left:22em">———初神變〔終〕———</p>
</div></div>
<div class='div-other'><a id='mulu147' />
<p class='h4'>一六</p>
<div class='div-other'><a id='mulu148' />
<p class='h5'>（一）</p><p style="margin-left:0em;text-indent:2em">時，世尊住一密林，近于螺髻梵志優樓頻螺迦葉庵。時，四大天王于深夜現殊妙色相，遍照密林，詣世尊住處。詣已，敬禮世尊，立于四面，如大火聚。</p>
</div>
<div class='div-other'><a id='mulu149' />
<p class='h5'>（二）</p><p style="margin-left:0em;text-indent:2em">時，螺髻梵志優樓頻螺迦葉是夜過後，詣世尊住處。詣已，白世尊曰：「食時至矣。大沙門！何人深夜現殊妙色相，遍照密林，詣汝住處，詣已，禮汝，立于四面，如大火聚耶？」「迦葉！彼四大天王詣我住處，欲聽受法。」時，螺髻梵志優樓頻螺迦葉心生思念：「大沙門有大神通、大威力，故四大天王亦詣，彼欲聽受法。然猶未若我阿羅漢。」時，世尊食螺髻梵志優樓頻螺迦葉供食，住彼密林。</p>
<p style="margin-left:22em">———第二神變〔終〕———</p>
</div></div>
<div class='div-other'><a id='mulu150' />
<p class='h4'>一七</p>
<div class='div-other'><a id='mulu151' />
<p class='h5'>（一）</p><p style="margin-left:0em;text-indent:2em">時，釋提桓因深夜現殊妙色相，遍照密林，詣世尊住處。詣已，敬禮世尊，立于一面，如大火聚，較前色光，更為殊勝美妙。</p>
</div>
<div class='div-other'><a id='mulu152' />
<p class='h5'>（二）</p><p style="margin-left:0em;text-indent:2em">時，螺髻梵志優樓頻螺迦葉是夜過後，詣世尊住處。詣已，白世尊曰：「大沙門！食時至矣。大沙門！何人深夜現殊妙色相，遍照密林，詣汝住處，詣已，禮汝，立于一面，如大火聚，而較前色光，更為殊勝美妙耶？」「迦葉！彼釋提桓因詣我住處，欲聽受法。」時，螺髻梵志優樓頻螺迦葉心生思念：「大沙門有大神通、大威力，故釋提桓因亦詣，彼欲聽受法。然猶未若我阿羅漢。」時，世尊食螺髻梵志優樓頻螺迦葉供食，住彼密林。</p>
<p style="margin-left:22em">———第三神變〔終〕———</p>
</div></div>
<div class='div-other'><a id='mulu153' />
<p class='h4'>一八</p>
<div class='div-other'><a id='mulu154' />
<p class='h5'>（一）</p><p style="margin-left:0em;text-indent:2em">時，索訶主梵天深夜現殊妙色相，遍照密林，詣世尊住處。詣已，敬禮世尊，立于一面，如大火聚，而較前色光，更為殊勝美妙。</p>
</div>
<div class='div-other'><a id='mulu155' />
<p class='h5'>（二）</p><p style="margin-left:0em;text-indent:2em">時，螺髻梵志優樓頻螺迦葉是夜過後，詣世尊住處。詣已，白世尊曰：「大沙門！食時至矣。大沙門！何人深夜現殊妙色相，遍照密林，詣汝住處，詣已，禮汝，立于一面，如大火聚，而較前色光，更為殊勝美妙耶？」「迦葉！彼索訶主梵天詣我住處，欲聽受法。」時，螺髻梵志優樓頻螺迦葉心生思念：「大沙門有大神通、大威力，故索訶主梵天亦詣，彼欲聽受法。然猶未若我阿羅漢。」時，世尊食螺髻梵志優樓頻螺迦葉供食，住彼密林。</p>
<p style="margin-left:22em">———第四神變〔終〕———</p>
</div></div>
<div class='div-other'><a id='mulu156' />
<p class='h4'>一九</p>
<div class='div-other'><a id='mulu157' />
<p class='h5'>（一）</p><p style="margin-left:0em;text-indent:2em">爾時，螺髻梵志優樓頻螺迦葉將舉行大祭典，全鴦伽、摩竭國人，齎來嚼食、噉食。時，螺髻梵志優樓頻螺迦葉心生思念：「我今將舉行大祭典，全鴦伽、摩竭國人，齎來嚼食、噉食。若大沙門于眾人中行神通、神變，則增大沙門利養恭敬，衰退我利養恭敬，望明日大沙門不來。」</p>
</div>
<div class='div-other'><a id='mulu158' />
<p class='h5'>（二）</p><p style="margin-left:0em;text-indent:2em">時，世尊知螺髻梵志優樓頻螺迦葉心所思念，至鬱單越，由是處取摶食，至阿耨達池而食，于是處行晝間坐。時，螺髻梵志優樓頻螺迦葉是夜過後，詣世尊住處。詣已，白世尊曰：「大沙門！食時至矣。大沙門！何故昨日不來耶？我等憶念汝，汝何故不來耶？留有汝分之嚼食、噉食。」</p>
</div>
<div class='div-other'><a id='mulu159' />
<p class='h5'>（三）</p><p style="margin-left:0em;text-indent:2em">「迦葉！汝非心生思念乎？『我將舉行大祭典，全鴦伽、摩竭國人，齎來嚼食、噉食。若大沙門于眾人中行神通、神變，則增大沙門利養恭敬，衰退我利養恭敬，望明日大沙門不來。』</p>
</div>
<div class='div-other'><a id='mulu160' />
<p class='h5'>（四）</p><p style="margin-left:0em;text-indent:2em">迦葉！我知汝心所思念，至鬱單越，由是處取摶食，至阿耨達池而食，于其處晝間坐。」</p>
<p style="margin-left:0em;text-indent:2em">時，螺髻梵志優樓頻螺迦葉心生思念：「大沙門有大神通、大威力，故能以心知心。然猶未若我阿羅漢。」時，世尊食螺髻梵志優樓頻螺迦葉供食，住彼密林。</p>
<p style="margin-left:22em">———第五神變〔終〕———</p>
</div></div>
<div class='div-other'><a id='mulu161' />
<p class='h4'>二〇</p>
<div class='div-other'><a id='mulu162' />
<p class='h5'>（一）</p><p style="margin-left:0em;text-indent:2em">爾時，世尊得糞掃衣。時，世尊心生思念：「我于何處洗糞掃衣？」時，釋提桓因知世尊心所思念，以手掘池而白世尊曰：「世尊！請于此處洗糞掃衣。」時，世尊心生思念：「我于何處揉糞掃衣？」時，釋提桓因知世尊心所思念，即置大石于前言：「世尊！請于此揉糞掃衣。」</p>
</div>
<div class='div-other'><a id='mulu163' />
<p class='h5'>（二）</p><p style="margin-left:0em;text-indent:2em">時，世尊心生思念：「我攀何物以出〔水池〕？」時，有住迦休樹天知世尊心所思念，即垂樹枝而言：「世尊！可攀此而出。」時，世尊心生思念：「我于何處曬糞掃衣？」時，釋提桓因知世尊心所思念，即置大石近世尊前曰：「世尊！請于此曬糞掃衣。」</p>
</div>
<div class='div-other'><a id='mulu164' />
<p class='h5'>（三）</p><p style="margin-left:0em;text-indent:2em">時，螺髻梵志優樓頻螺迦葉是夜過後，詣世尊住處。詣已，白世尊曰：「大沙門！食時至矣。大沙門！此處本無水池，何以此處今有水池耶？此處本亦無石，何人置此石耶？此迦休樹枝本未垂下，〔何以〕此枝今垂下耶？」</p>
</div>
<div class='div-other'><a id='mulu165' />
<p class='h5'>（四）</p><p style="margin-left:0em;text-indent:2em">「迦葉！我于此處得糞掃衣。時，我心生思念：『我于何處洗糞掃衣？』迦葉！時，釋提桓因知我心所思念，以手掘池而白我曰：『世尊！請于此處洗糞掃衣。』此池非人手所掘。迦葉！我生思念：『我于何處揉糞掃衣？』迦葉！時，釋提桓因知我心所思念，置大石于前曰：『世尊！請于此處揉糞掃衣。』此石非人所置。</p>
</div>
<div class='div-other'><a id='mulu166' />
<p class='h5'>（五）</p><p style="margin-left:0em;text-indent:2em">迦葉！時，我生思念：『我攀何物以出〔池〕耶？』迦葉！時，有住迦休樹天知我心所思念而垂樹枝曰：『世尊！請攀此出。』此乃迦休樹與其手也。迦葉！我心生思念：『我于何處曬糞掃衣？』迦葉！時，釋提桓因知我心所思念，置大石于前曰：『世尊！請于此處曬糞掃衣。』此石非人所置。」</p>
</div>
<div class='div-other'><a id='mulu167' />
<p class='h5'>（六）</p><p style="margin-left:0em;text-indent:2em">時，螺髻梵志優樓頻螺迦葉心生思念：「大沙門有大神通、大神變，故釋提桓因欲為供給。然猶未若我阿羅漢。」時，世尊食螺髻梵志優樓頻螺迦葉供食，住彼密林。</p>
</div>
<div class='div-other'><a id='mulu168' />
<p class='h5'>（七）</p><p style="margin-left:0em;text-indent:2em">時，螺髻梵志優樓頻螺迦葉是夜過後，詣世尊住處。詣已，白世尊時至曰：「大沙門！食時至矣。」「迦葉！請往！我將隨往。」螺髻梵志優樓頻螺迦葉遣往後，乃取閻浮提名稱由來之閻浮樹果，先至火堂而坐。</p>
</div>
<div class='div-other'><a id='mulu169' />
<p class='h5'>（八）</p><p style="margin-left:0em;text-indent:2em">螺髻梵志優樓頻螺迦葉見世尊坐于火堂。見而白世尊曰：「大沙門！汝由何路而來耶？我先汝出，然汝先到火堂而坐。」</p>
</div>
<div class='div-other'><a id='mulu170' />
<p class='h5'>（九）</p><p style="margin-left:0em;text-indent:2em">「迦葉！我于汝去後，取閻浮提名稱由來之閻浮樹果，先至火堂而坐。迦葉！此閻浮果乃具足色、具足香、具足味，若喜請食。」「大沙門！止！汝獨能適此，請汝自食。」時，螺髻梵志優樓頻螺迦葉心生思念：「大沙門有大神通、大威力，故先遣我往後，取閻浮提名稱由來之閻浮樹果，先至火堂而坐。然猶未若我阿羅漢。」時，世尊食螺髻梵志優樓頻螺迦葉供食，住彼密林。</p>
</div>
<div class='div-other'><a id='mulu171' />
<p class='h5'>（一〇）</p><p style="margin-left:0em;text-indent:2em">時，螺髻梵志優樓頻螺迦葉是夜過後，詣世尊住處。詣已，白世尊曰：「大沙門！食時已至。」「迦葉！請往！我即隨往。」螺髻梵志優樓頻螺迦葉遣往後，即取閻浮提名稱由來之閻浮樹近處所生菴婆樹……乃至……阿摩勒樹……乃至……阿梨勒樹……乃至……往忉利天取波利質多羅華，先至火堂而坐。螺髻梵志優樓頻螺迦葉見世尊坐于火堂。見而白世尊曰：「大沙門！汝從何道而來耶？我先汝出，汝卻先至火堂而坐。」</p>
</div>
<div class='div-other'><a id='mulu172' />
<p class='h5'>（一一）</p><p style="margin-left:0em;text-indent:2em">「迦葉！我送汝後，至忉利天取波利質多羅華，先至火堂而坐。迦葉！此波利質多羅華具足色、具足香，若喜請取。」「大沙門！止！汝獨能適此，請汝自取。」時，螺髻梵志優樓頻螺迦葉心生思念：「大沙門有大神通、大威力，故送我後，即至忉利天取波利質多羅華，先至火堂坐。然猶未若我阿羅漢。」</p>
</div>
<div class='div-other'><a id='mulu173' />
<p class='h5'>（一二）</p><p style="margin-left:0em;text-indent:2em">時，又彼螺髻梵志等欲供養火而不能折薪。時，彼螺髻梵志等心生思念：「我等所不能折薪者，無疑是大沙門有大神通、大威力也。」時，世尊告螺髻梵志優樓頻螺迦葉曰：「迦葉！應折薪否？」「大沙門！應折薪！」〔時〕五百薪一時俱折。時，螺髻梵志優樓頻螺迦葉心生思念：「大沙門有大神通、有大威力，故薪折。然猶未若我阿羅漢。」</p>
</div>
<div class='div-other'><a id='mulu174' />
<p class='h5'>（一三）</p><p style="margin-left:0em;text-indent:2em">時，又彼螺髻梵志等欲供養火而不能燃火。時，彼螺髻梵志等心生思念：「我等不能燃火，所以者無疑大沙門有神通、威力也。」時，世尊告螺髻梵志優樓頻螺迦葉曰：「迦葉！應燃火否？」「大沙門！應燃火！」五百火皆一時燃。時，螺髻梵志優樓頻螺迦葉心生思念：「大沙門有大神通、大威力，故火燃。然猶未若我阿羅漢。」</p>
</div>
<div class='div-other'><a id='mulu175' />
<p class='h5'>（一四）</p><p style="margin-left:0em;text-indent:2em">時，又彼螺髻梵志等供養火已，不能滅火。時，彼螺髻梵志等心生思念：「我等不能滅火，所以者無疑大沙門之神通、威力也。」時，世尊告螺髻梵志優樓頻螺迦葉曰：「迦葉！應滅火否？」「大沙門！應滅火！」五百火皆一時滅。時，螺髻梵志優樓頻螺迦葉心生思念：「大沙門有大神通、大威力，故火滅。然猶未若我阿羅漢。」</p>
</div>
<div class='div-other'><a id='mulu176' />
<p class='h5'>（一五）</p><p style="margin-left:0em;text-indent:2em">時，又彼螺髻梵志等于寒冷冬夜，八日祭與其次八日祭間降雪時，入尼連禪河，或沈、或浮；或浮、或沈。時，世尊化作五百火爐。彼螺髻梵志等出，即自烘烤。時，彼螺髻梵志等心生思念：「化作此等火爐，所以者無疑大沙門之神通、威力。」時，螺髻梵志優樓頻螺迦葉心生思念：「大沙門有大神通、大威力，故化作火爐。然猶未若我阿羅漢。」</p>
</div>
<div class='div-other'><a id='mulu177' />
<p class='h5'>（一六）</p><p style="margin-left:0em;text-indent:2em">又，于非時現大雲降雨，起大洪水。世尊住處為水所浸覆。時，世尊心生思念：「我當于四面水退塵土所覆地上經行。」時，世尊于四面水退塵土所覆地上經行。時，螺髻梵志優樓頻螺迦葉思念：「不得使大沙門被水所漂！」率領諸多螺髻梵志乘船至世尊處。螺髻梵志優樓頻螺迦葉見世尊于四面水退塵土所覆地上經行。見已，白世尊曰：「大沙門！汝在此處耶？」「迦葉！我在此處！」世尊即飛虛空，立于船上。時，螺髻梵志優樓頻螺迦葉心生思念：「大沙門有大神通、大威力。故不為水漂。然猶未若我阿羅漢。」</p>
</div>
<div class='div-other'><a id='mulu178' />
<p class='h5'>（一七）</p><p style="margin-left:0em;text-indent:2em">時，世尊心生思念：「此癡人猶長久心想：『大沙門有大神通、大威力，然猶未若我阿羅漢。』我當使此螺髻梵志感奮。」時，世尊告螺髻梵志優樓頻螺迦葉曰：「迦葉！汝非阿羅漢，亦非具足阿羅漢道。汝尚未有可為阿羅漢，或具足阿羅漢之道。」時，螺髻梵志優樓頻螺迦葉以頭面禮世尊足，白世尊曰：「我願于世尊前出家，得具足戒。」</p>
</div>
<div class='div-other'><a id='mulu179' />
<p class='h5'>（一八）</p><p style="margin-left:0em;text-indent:2em">「迦葉！汝乃五百螺髻梵志導師、遍導師、最尊、上首、最上，且告彼等，彼等可隨其所思惟而行。」時，螺髻梵志優樓頻螺迦葉到彼諸螺髻梵志處，告彼諸螺髻梵志曰：「我欲往大沙門處修習梵行，汝等隨所思惟而行。」「我等久已信樂大沙門。若願于大沙門處修習梵行，我等全部即往大沙門處修習梵行。」</p>
</div>
<div class='div-other'><a id='mulu180' />
<p class='h5'>（一九）</p><p style="margin-left:0em;text-indent:2em">時，諸螺髻梵志將毛髮、螺髻、擔荷、祭火具皆付流水，詣世尊住處。詣已，以頭面禮世尊足，白世尊曰：「我等唯願于世尊前出家，得具足戒。」世尊曰：「來！諸比丘！所善說者法，為正滅苦盡，故行梵行。」此乃彼等具壽之具足戒。</p>
</div>
<div class='div-other'><a id='mulu181' />
<p class='h5'>（二〇）</p><p style="margin-left:0em;text-indent:2em">螺髻梵志那提迦葉見水漂流毛髮、螺髻、擔荷、祭火具。見而心生思念：「願我兄等無災禍！」言：「往訪我諸兄。」已，即遣諸螺髻梵志又自率三百螺髻梵志至具壽優樓頻螺迦葉住處。至已，言具壽優樓頻螺迦葉曰：「迦葉！以如此為最勝耶？」「然！以如此為最勝也。」</p>
</div>
<div class='div-other'><a id='mulu182' />
<p class='h5'>（二一）</p><p style="margin-left:0em;text-indent:2em">時，彼諸螺髻梵志將毛髮、螺髻、擔荷、祭火具皆付流水，詣世尊住處。詣已，頭面禮世尊足而白世尊曰：「我等願于世尊處出家，得具足戒。」世尊曰：「來！諸比丘！所善說者法，為正滅苦盡，故行梵行。」此，彼諸具壽之具足戒也。</p>
</div>
<div class='div-other'><a id='mulu183' />
<p class='h5'>（二二）</p><p style="margin-left:0em;text-indent:2em">螺髻梵志伽耶迦葉見毛髮、螺髻、擔荷、祭火具漂流于水。見而心生思念：「願我諸兄無有災禍！」言：「往訪我諸兄。」已，即遣諸螺髻梵志，又自率二百螺髻梵志至具壽優樓頻螺迦葉住處。至已，言具壽優樓頻螺迦葉曰：「迦葉！以如此為最勝否？」「然！以如此為最勝也。」</p>
</div>
<div class='div-other'><a id='mulu184' />
<p class='h5'>（二三）</p><p style="margin-left:0em;text-indent:2em">時，彼諸螺髻梵志將毛髮、螺髻、擔荷、祭火具皆付流水，詣世尊住處。詣已，頭面禮世尊足，白世尊曰：「我等唯願于世尊前出家，得具足戒。」世尊曰：「來！諸比丘！所善說者法，為正滅苦盡，故行梵行。」此，彼等之具足戒也。</p>
</div>
<div class='div-other'><a id='mulu185' />
<p class='h5'>（二四）</p><p style="margin-left:0em;text-indent:2em">依世尊加持故，五百薪或劈或不劈，火或燃或不燃，或滅或不滅，並化作五百火爐。依此理趣，生三千五百神變。</p>
</div></div>
<div class='div-other'><a id='mulu186' />
<p class='h4'>二一</p>
<div class='div-other'><a id='mulu187' />
<p class='h5'>（一）</p><p style="margin-left:0em;text-indent:2em">時，世尊于隨意間住優樓頻螺後，率千大比丘眾向伽耶國象頭山遊行，此皆故舊螺髻梵志也。于是與比丘千人俱住伽耶國象頭山。</p>
</div>
<div class='div-other'><a id='mulu188' />
<p class='h5'>（二）</p><p style="margin-left:0em;text-indent:2em">于是處，世尊告諸比丘曰：「諸比丘！一切熾燃。諸比丘！如何一切熾燃耶？諸比丘！眼熾燃，色熾燃，眼識熾燃，眼觸熾燃，緣眼觸生受，或樂、或苦、或不苦不樂，亦熾燃也。以何為熾燃耶？我說以貪火、瞋火、癡火為熾燃，以生、老、病、死、愁、悲、苦、憂、惱為熾燃。</p>
</div>
<div class='div-other'><a id='mulu189' />
<p class='h5'>（三）</p><p style="margin-left:0em;text-indent:2em">耳熾燃，聲熾燃，……乃至……鼻熾燃，香熾燃，……乃至……舌熾燃，味熾燃，……乃至……身熾燃，觸熾燃，……乃至……意熾燃，法熾燃，意識熾燃，意觸熾燃。緣意觸生受，或樂、或苦、或不苦不樂亦熾燃。以何為熾燃耶？我說以貪火、瞋火、癡火為熾燃，以生、老、病、死、愁、悲、苦、憂、惱為熾燃也。</p>
</div>
<div class='div-other'><a id='mulu190' />
<p class='h5'>（四）</p><p style="margin-left:0em;text-indent:2em">諸比丘！多聞聖聲聞如是觀察，即厭患眼，厭患色，厭患眼識，厭患眼觸，厭患緣眼觸生受，或樂、或苦、或不苦不樂也。厭患耳，厭患聲，……乃至……厭患鼻，厭患香，……乃至……厭患舌，厭患味，……乃至……厭患身，厭患所觸，……乃至……厭患意，厭患法，厭患意識，厭患意觸，厭患緣意觸所生受，或樂、或苦、或不苦不樂。若厭患即離貪，離貪即解脫，解脫則所謂『我已解脫』智生，知『我生已盡，梵行已立，所作已辦，不受後有。』」</p>
<p style="margin-left:0em;text-indent:2em">〔世尊〕說此法時，彼千比丘無有取著，心自諸漏解脫。</p>
<p style="margin-left:22em">———熾燃品終———</p>
<p style="margin-left:22em">———誦品三優樓頻螺神變終———</p>
</div></div></div>
<div class='div-other'><a id='mulu191' />
<div class='div-other'><a id='mulu192' />
<p class='h4'>二二</p>
<div class='div-other'><a id='mulu193' />
<p class='h5'>（一）</p><p style="margin-left:0em;text-indent:2em">時，世尊于隨意間住象頭山後，與大比丘眾千人向王舍城遊行，此皆舊時螺髻梵志。時，世尊順次遊行至王舍城。于是，世尊住杖林園善住靈廟。</p>
</div>
<div class='div-other'><a id='mulu194' />
<p class='h5'>（二）</p><p style="margin-left:0em;text-indent:2em">摩竭國洗尼瓶沙王聞：「從釋種出家沙門瞿曇釋子，到王舍城住杖林園之善住靈廟。彼世尊瞿曇受如此善名稱揚，〔謂：〕彼世尊是阿羅漢、等正覺、明行足、善逝、世間解、無上士、調御丈夫、天人師、佛、世尊。彼說自證知法，現證天、魔、梵界、沙門、婆羅門、人天眾。彼說初善、中善、後善；具足義理文句之法，顯示一切圓滿悉皆清淨梵行。善哉！見如此阿羅漢。」</p>
</div>
<div class='div-other'><a id='mulu195' />
<p class='h5'>（三）</p><p style="margin-left:0em;text-indent:2em">時，摩竭國洗尼瓶沙王為摩竭國婆羅門、居士十二那由多所圍繞，詣世尊住處。詣已，敬禮世尊，坐于一面。彼摩竭國婆羅門、居士十二那由多亦或敬禮世尊坐于一面；或與世尊交談慶慰、歡喜、感銘之言，坐于一面；或向世尊住處合掌，坐于一面；或世尊前稱言姓名，坐于一面；或唯默然，坐于一面。</p>
</div>
<div class='div-other'><a id='mulu196' />
<p class='h5'>（四）</p><p style="margin-left:0em;text-indent:2em">時，彼摩竭國婆羅門、居士十二那由多心生思念：「大沙門從優樓頻螺迦葉修梵行耶？又或優樓頻螺迦葉從大沙門修梵行耶？」時，世尊心知彼摩竭國婆羅門、居士十二那由多心所思念，以偈告具壽優樓頻螺迦葉曰：</p>

<div class="lg regular" style="margin-left:0em;"><div class='lg-row'>「優樓頻螺居住人</div>
<div class='lg-row'>瘦削軀體人見稱</div>
<div class='lg-row'>汝何所見捨火天</div>
<div class='lg-row'>汝何故捨事火法</div>
<div class='lg-row'>我以此事相問詢</div>
<div class='lg-row'>祠祀色．聲．味．欲．女</div>
<div class='lg-row'>知如此者執垢穢</div>
<div class='lg-row'>是故我不樂祠祀」</div>
</div></div>
<div class='div-other'><a id='mulu197' />
<p class='h5'>（五）</p><p style="margin-left:0em;text-indent:2em">世尊乃言曰：「迦葉！</p>

<div class="lg regular" style="margin-left:0em;"><div class='lg-row'>若于此處汝心意</div>
<div class='lg-row'>不愛樂著色．聲．味</div>
<div class='lg-row'>人．天．世間有何處</div>
<div class='lg-row'>汝心不愛樂著耶</div>
<div class='lg-row'>迦葉就此覆語予</div>
<div class='lg-row'>我見寂靜道無著</div>
<div class='lg-row'>無所有．不執欲有</div>
<div class='lg-row'>不變異．難令變異</div>
<div class='lg-row'>是故我不樂祠祀」</div>
</div></div>
<div class='div-other'><a id='mulu198' />
<p class='h5'>（六）</p><p style="margin-left:0em;text-indent:2em">時，具壽優樓頻螺迦葉即從座起，偏袒上衣，頭面禮世尊足，白世尊曰：「世尊是增益我師，我是聲聞！世尊是增益我師，我是聲聞！」時彼摩竭國婆羅門、居士十二那由多心生思念：「優樓頻螺迦葉依大沙門而修梵行。」</p>
</div>
<div class='div-other'><a id='mulu199' />
<p class='h5'>（七）</p><p style="margin-left:0em;text-indent:2em">時，世尊心知彼摩竭國婆羅門、居士十二那由多心所思念，順次說示，謂：施論、戒論、生天論、諸欲過患、雜染、出離功德。知彼等生堪任心、柔軟心、離障心、歡喜心、明淨心，世尊開闡諸佛本真說法。〔謂：〕苦、集、滅、道。</p>
</div>
<div class='div-other'><a id='mulu200' />
<p class='h5'>（八）</p><p style="margin-left:0em;text-indent:2em">猶如清淨無有緇斑原布領受正色，以此瓶沙王為上首，摩竭國婆羅門、居士十二那由多亦如此于其座，生遠塵離垢法眼，〔謂：〕凡有集法者，皆有此滅法。一那由多諸人言願為優婆塞。</p>
</div>
<div class='div-other'><a id='mulu201' />
<p class='h5'>（九）</p><p style="margin-left:0em;text-indent:2em">時，摩竭國洗尼瓶沙王已見法、得法、知法、悟入于法、超越疑惑、棄除猶豫、得無畏，以行師教不依他緣，白世尊曰：「我前為太子時懷有五願，我今成就此等。我前為太子時心生思念：『我願受灌頂為王。』此，我第一願，我今成就此矣。『願應供、等正覺降臨我土。』此，我第二願，我今成就此矣。</p>
</div>
<div class='div-other'><a id='mulu202' />
<p class='h5'>（一〇）</p><p style="margin-left:0em;text-indent:2em">『我願得承事彼世尊。』此，我第三願，我今成就此矣。『願世尊為我說法。』此，我第四願，我今成就此矣。『願我證悟世尊法。』此，我第五願，我今成就此矣。我前為太子時，有此五所願，我今成就此等矣。</p>
</div>
<div class='div-other'><a id='mulu203' />
<p class='h5'>（一一）</p><p style="margin-left:0em;text-indent:2em">妙哉！妙哉！譬如扶起倒者，揭露覆者，教迷者道路，暗中提舉燈火，令有眼者見色。世尊如此以種種方便顯示教法，我于此處歸依世尊、法及比丘眾。世尊！容我從今起至命終止歸依為優婆塞，願世尊與比丘眾俱于明日受我供食。」世尊默然受請。</p>
</div>
<div class='div-other'><a id='mulu204' />
<p class='h5'>（一二）</p><p style="margin-left:0em;text-indent:2em">時，摩竭國洗尼瓶沙王知世尊受請，即從座起，敬禮世尊，右繞而去。</p>
<p style="margin-left:0em;text-indent:2em">時，摩竭國洗尼瓶沙王是夜過後，令調殊妙嚼食、噉食，白世尊時至曰：「食時至矣！」時，世尊于早晨時，著下裳，持鉢、衣，率大比丘眾千人入王舍城。此皆舊時螺髻梵志也。</p>
</div>
<div class='div-other'><a id='mulu205' />
<p class='h5'>（一三）</p><p style="margin-left:0em;text-indent:2em">爾時，釋提桓因化現孺童色相，立于佛為上首大比丘眾前而說偈曰：</p>

<div class="lg regular" style="margin-left:0em;"><div class='lg-row'>己已調御解脫人</div>
<div class='lg-row'>率領螺髻梵志群</div>
<div class='lg-row'>己已調御解脫者</div>
<div class='lg-row'>一同進入王舍城</div>
<div class='lg-row'>此如金鐶．金世尊</div>
<div class='lg-row'>率舊螺髻梵志等</div>
<div class='lg-row'>今已自由．解脫人</div>
<div class='lg-row'>解脫者．入王舍城</div>
<div class='lg-row'>此如金鐶．金世尊</div>
<div class='lg-row'>率舊螺髻梵志等</div>
<div class='lg-row'>今已度脫．解脫人</div>
<div class='lg-row'>度脫者．入王舍城</div>
<div class='lg-row'>此如金鐶．金世尊</div>
<div class='lg-row'>住于十居十力盈</div>
<div class='lg-row'>了知十法十具足</div>
<div class='lg-row'>千人擁入王舍城</div>
</div></div>
<div class='div-other'><a id='mulu206' />
<p class='h5'>（一四）</p><p style="margin-left:0em;text-indent:2em">諸人見釋提桓因曰：「此孺童美麗端正、此孺童甚可愛、此孺童甚殊妙，此孺童隨于何人耶？」如此言時，釋提桓因向彼諸人說偈曰：</p>

<div class="lg regular" style="margin-left:0em;"><div class='lg-row'>勇猛一切調御己</div>
<div class='lg-row'>世間無有倫比者</div>
<div class='lg-row'>佛陀應供是善逝</div>
<div class='lg-row'>我乃隨侍奉事彼</div>
</div></div>
<div class='div-other'><a id='mulu207' />
<p class='h5'>（一五）</p><p style="margin-left:0em;text-indent:2em">時，世尊至摩竭國洗尼瓶沙王住處。至已，與比丘眾俱坐所設之座。時摩竭國洗尼瓶沙王向佛為上首之比丘眾，親手供奉殊妙嚼食、噉食，令充足飽滿。〔知〕世尊食訖，洗鉢與手已，而坐一面。</p>
</div>
<div class='div-other'><a id='mulu208' />
<p class='h5'>（一六）</p><p style="margin-left:0em;text-indent:2em">坐于一面時，摩竭國洗尼瓶沙王心生思念：「世尊可住止何處耶？宜離都邑不遠、不近，往來便利，所有希求諸人易往，晝少喧鬧、夜少音聲、絕人跡、離人眾、幽靜，而適于宴默之處。」</p>
</div>
<div class='div-other'><a id='mulu209' />
<p class='h5'>（一七）</p><p style="margin-left:0em;text-indent:2em">時，摩竭國洗尼瓶沙王心生思念：「我此竹林園離都邑不遠、不近，往來便利，所有希求諸人易往，晝少喧鬧、夜少音聲、絕人跡、離人眾、幽靜、適于宴默。我當施竹林園于佛為上首之比丘眾。」</p>
</div>
<div class='div-other'><a id='mulu210' />
<p class='h5'>（一八）</p><p style="margin-left:0em;text-indent:2em">時，摩竭國洗尼瓶沙王取金澡瓶獻世尊曰：「我施竹林園與世尊為上首之比丘眾。」世尊領受此園。時，世尊說法、教示、勸導、獎勵摩竭國洗尼瓶沙王，使之慶喜，即從座起而去。</p>
<p style="margin-left:0em;text-indent:2em">時，世尊以此因緣說法，告比丘等曰：「諸比丘！許受僧園。」</p>
</div></div>
<div class='div-other'><a id='mulu211' />
<p class='h4'>二三</p>
<div class='div-other'><a id='mulu212' />
<p class='h5'>（一）</p><p style="margin-left:0em;text-indent:2em">爾時，刪若梵志住王舍城，大梵志眾二百五十人俱。爾時舍利弗、目犍連隨梵志刪若修習梵行，約定：「若先得不死者，必告。」</p>
</div>
<div class='div-other'><a id='mulu213' />
<p class='h5'>（二）</p><p style="margin-left:0em;text-indent:2em">時，具壽阿說示于早晨時著下裳，持鉢、衣，入王舍城乞食。彼心慶樂，行止若即、若離；若瞻、若顧；若屈、若伸，眼視地上，具足威儀。梵志舍利弗見具壽阿說示于王舍城乞食，彼心慶樂，行止若即、若離；若瞻、若顧；若屈、若伸，具足威儀。見已，對彼心生思念：「若世間有阿羅漢、阿羅道具足者，此人即彼比丘中一人，我應至此比丘處請問：『汝依誰出家耶？以誰為師？愛樂誰教法耶？』」</p>
</div>
<div class='div-other'><a id='mulu214' />
<p class='h5'>（三）</p><p style="margin-left:0em;text-indent:2em">時，梵志舍利弗心生思念：「此比丘行入民家乞食故，今非問時。我當隨此比丘後，彼知希求者所需之道。」時，具壽阿說示步行王舍城乞食，取施食而還。時，梵志舍利弗至具壽阿說示處。至已，與具壽阿說示交談慶慰、歡喜、感銘之言，而立一面。立于一面已，梵志舍利弗言具壽阿說示曰：「汝諸根澄清，汝膚色清淨、皎潔。汝依誰出家耶？誰為汝師？愛樂誰教法耶？」</p>
</div>
<div class='div-other'><a id='mulu215' />
<p class='h5'>（四）</p><p style="margin-left:0em;text-indent:2em">「有從釋種出、出家大沙門釋子。我乃依此世尊出家，以彼世尊為師，愛樂彼世尊教法。」「具壽尊師教法者何？彼教示者何耶？」「我尚幼稚，出家日淺，新進此法與律。我不能廣延示法，但能略說其義。」時梵志舍利弗言具壽阿說示曰：「唯！多少請說，唯說其義，我所希求，唯義而已，何用有多文句！」</p>
</div>
<div class='div-other'><a id='mulu216' />
<p class='h5'>（五）</p><p style="margin-left:0em;text-indent:2em">時，具壽阿說示為梵志舍利弗說此法門：</p>

<div class="lg regular" style="margin-left:0em;"><div class='lg-row'>諸法因緣生</div>
<div class='lg-row'>如來說其因</div>
<div class='lg-row'>諸法滅亦然</div>
<div class='lg-row'>是大沙門說</div>
</div><p style="margin-left:0em;text-indent:2em">時，梵志舍利弗聞此法門，得遠塵離垢法眼，〔謂：〕「凡有集法者，皆有此滅法。」〔彼又言曰〕：「若唯有此，亦足為正法。汝等已悟無憂處，其為我等經多那由多劫中所不曾見者。」</p>
</div>
<div class='div-other'><a id='mulu217' />
<p class='h5'>（六）</p><p style="margin-left:0em;text-indent:2em">時，梵志舍利弗至梵志目犍連處。梵志目犍連見梵志舍利弗從遠方來，見而言梵志舍利弗曰：「汝諸根澄清，汝膚色清淨、皎潔。汝得不死否？」「然！得不死矣。」「如何得不死耶？」</p>
</div>
<div class='div-other'><a id='mulu218' />
<p class='h5'>（七）</p><p style="margin-left:0em;text-indent:2em">「我今見比丘阿說示，步行王舍城乞食。彼心慶樂，若即、若離；若瞻、若顧；若屈、若伸，眼向地上，具足威儀。見而我生思念：『若世間有阿羅漢，或阿羅漢道具足者，此乃其比丘中一人。我應至此比丘處請問：「汝依誰出家耶？以誰為師，愛樂誰教法耶？」』</p>
</div>
<div class='div-other'><a id='mulu219' />
<p class='h5'>（八）</p><p style="margin-left:0em;text-indent:2em">時，我生思念：『此比丘行入民家乞食故，今非問時。我當隨此比丘後，彼知希求者所需之道。』時，阿說示于王舍城乞食，取施食而還。時，我至比丘阿說示處。至已，與比丘阿說示交談慶慰、歡喜、感銘之言，立于一面。我立于一面，言比丘阿說示曰：『汝諸根澄清，汝膚色清淨、皎潔。汝依誰出家耶？以誰為師？愛樂誰教法耶？』</p>
</div>
<div class='div-other'><a id='mulu220' />
<p class='h5'>（九）</p><p style="margin-left:0em;text-indent:2em">『有從釋種出、出家之大沙門釋子，我依世尊出家，以彼世尊為師，愛樂彼世尊教法。』『具壽尊師教法者何？彼教示者何耶？』『我尚幼稚，出家日淺，新入此法與律。我不能廣延示法，但能略說其義。』『多少請說，唯說其義，我所希求，唯義而已，何用有多文句！』」</p>
</div>
<div class='div-other'><a id='mulu221' />
<p class='h5'>（一〇）</p><p style="margin-left:0em;text-indent:2em">時，比丘阿說示教示此法門：</p>

<div class="lg regular" style="margin-left:0em;"><div class='lg-row'>諸法因緣生</div>
<div class='lg-row'>如來說其因</div>
<div class='lg-row'>諸法滅亦然</div>
<div class='lg-row'>是大沙門說</div>
</div><p style="margin-left:0em;text-indent:2em">時，梵志目犍連聞此法門，得遠塵離垢法眼，〔謂：〕「凡有集法者，皆有此滅法。」〔彼又言曰：〕「若唯有此，亦足為正法。汝等已悟無憂處，其為我等經多那由多劫中所不曾見者。」</p>
</div></div>
<div class='div-other'><a id='mulu222' />
<p class='h4'>二四</p>
<div class='div-other'><a id='mulu223' />
<p class='h5'>（一）</p><p style="margin-left:0em;text-indent:2em">時，梵志目犍連言梵志舍利弗曰：「我等往世尊處，以彼世尊為我等師。」「此處有二百五十梵志，依止我等，瞻仰我等而住此處。且告彼等，令隨其所思而行。」時，舍利弗、目犍連至諸梵志處。至已，告諸梵志曰：「我等至世尊處，以彼世尊為我等師。」「我等依止具壽，瞻仰具壽而住此處。若具壽于大沙門處行梵行者，我等皆于大沙門處行諸梵行。」</p>
</div>
<div class='div-other'><a id='mulu224' />
<p class='h5'>（二）</p><p style="margin-left:0em;text-indent:2em">時，舍利弗、目犍連至梵志刪若處。至已，言梵志刪若曰：「我等往世尊處，以彼世尊為我等師。」「止！勿往！我等三人並領此眾。」舍利弗、目犍連再次…乃至…三次言梵志刪若曰：「我等往世尊處，以彼世尊為我等師。」「止！勿往！我等三人並領此眾。」</p>
</div>
<div class='div-other'><a id='mulu225' />
<p class='h5'>（三）</p><p style="margin-left:0em;text-indent:2em">時，舍利弗、目犍連率二百五十梵志到竹林。梵志刪若于是處口吐熱血。</p>
<p style="margin-left:0em;text-indent:2em">世尊見舍利弗、目犍連從遠方來，見已，告諸比丘曰：「彼處來二友，乃拘律陀、優波提舍也。彼等成我聲聞一對上首雙賢也。」二人于甚深智境，滅執得無上解脫，而到竹林。時，師授二人記別：「來此處二友，乃拘律陀、優波提舍也。彼等成我聲聞一對上首雙賢也。」</p>
</div>
<div class='div-other'><a id='mulu226' />
<p class='h5'>（四）</p><p style="margin-left:0em;text-indent:2em">時，舍利弗、目犍連詣世尊住處。詣已，以頭面禮世尊足，白世尊曰：「我等唯願于世尊處出家，得具足戒。」世尊曰：「來！諸比丘！所善說者法，為正滅苦盡，故行梵行。」此為彼等具壽具足戒。</p>
</div>
<div class='div-other'><a id='mulu227' />
<p class='h5'>（五）</p><p style="margin-left:0em;text-indent:2em">爾時，摩竭國諸有名族姓子于世尊處行梵行。眾人忿怒、非難：「沙門瞿曇來奪〔我〕子，沙門瞿曇來奪〔我〕夫，沙門瞿曇來斷絕〔我〕族姓。今彼令千螺髻梵志出家，令二百五十刪若梵志出家，令摩竭國諸有名族姓子，于沙門瞿曇處修梵行。」又見諸比丘以如此偈句非難：</p>

<div class="lg regular" style="margin-left:0em;"><div class='lg-row'>來此摩竭國義利巴奢大沙門</div>
<div class='lg-row'>已誘刪若徒眾矣今復誘何人</div>
</div></div>
<div class='div-other'><a id='mulu228' />
<p class='h5'>（六）</p><p style="margin-left:0em;text-indent:2em">諸比丘聞彼眾人忿怒、非難。時，諸比丘以此事白世尊，〔世尊曰：〕</p>
<p style="margin-left:0em;text-indent:2em">「諸比丘！此聲應不久存，唯存七日而已，七日過後當消滅矣。是故諸比丘，若以偈難汝等曰：</p>

<div class="lg regular" style="margin-left:0em;"><div class='lg-row'>來此摩竭國義利巴奢大沙門</div>
<div class='lg-row'>已誘刪若徒眾矣今復何誰人</div>
</div><p style="margin-left:0em;text-indent:2em">汝等即以偈反難之：</p>

<div class="lg regular" style="margin-left:0em;"><div class='lg-row'>大雄如來尊</div>
<div class='lg-row'>正法誘循循</div>
<div class='lg-row'>以法誘智者</div>
<div class='lg-row'>何生嫉妒心」</div>
</div></div>
<div class='div-other'><a id='mulu229' />
<p class='h5'>（七）</p><p style="margin-left:0em;text-indent:2em">爾時，眾人見諸比丘以如此偈非難：</p>

<div class="lg regular" style="margin-left:0em;"><div class='lg-row'>來此摩竭國義利巴奢大沙門</div>
<div class='lg-row'>已誘刪若徒眾矣今復誘何人</div>
</div><p style="margin-left:0em;text-indent:2em">諸比丘即以如此偈反難：</p>

<div class="lg regular" style="margin-left:0em;"><div class='lg-row'>大雄如來尊</div>
<div class='lg-row'>正法誘循循</div>
<div class='lg-row'>以法誘智者</div>
<div class='lg-row'>何生嫉妒心</div>
</div><p style="margin-left:0em;text-indent:2em">眾人〔知〕「沙門釋子以法而不以非法誘導。」此〔非難〕聲唯存七日。七日過後則消滅矣。</p>
<p style="margin-left:22em">———舍利弗、目犍連出家〔因緣〕終———</p>
<p style="margin-left:22em">———誦品四終———</p>
</div></div></div>
<div class='div-other'><a id='mulu230' />
<div class='div-other'><a id='mulu231' />
<p class='h4'>二五</p>
<div class='div-other'><a id='mulu232' />
<p class='h5'>（一）</p><p style="margin-left:0em;text-indent:2em">爾時，諸比丘無和尚教導、教誡，上衣、下裳皆不整齊，威儀不具而往乞食。彼等于眾人供食時，于噉食上出鉢，于嚼食上出鉢，于味食上出鉢，于飲料上出鉢，自定汁、飯而求食。于食堂亦出大聲、高聲而住。</p>
</div>
<div class='div-other'><a id='mulu233' />
<p class='h5'>（二）</p><p style="margin-left:0em;text-indent:2em">眾人忿怒、非難：「如何諸沙門釋子上衣、下裳皆不整齊，威儀不具而往乞食，眾人供食時，于噉食上出鉢，于嚼食上出鉢，于味食上出鉢，于飲料上出鉢，自定汁、飯而求食。于食堂亦大聲、高聲而住，如婆羅門食時之婆羅門耶？」</p>
</div>
<div class='div-other'><a id='mulu234' />
<p class='h5'>（三）</p><p style="margin-left:0em;text-indent:2em">諸比丘聞彼眾人忿怒、非難。諸比丘中少欲知足、懷慚知悔而好學者，忿怒、非難：「如何諸比丘上衣、下裳皆不整齊，威儀不具足而往乞食，眾人供食時，于軟食上出鉢，于嚼食上出鉢，于味食上出鉢，于飲料上出鉢，自定汁、飯而求食，于食堂亦出高聲、大聲而住耶？」</p>
</div>
<div class='div-other'><a id='mulu235' />
<p class='h5'>（四）</p><p style="margin-left:0em;text-indent:2em">時，彼諸比丘以此事白世尊。時，世尊由此因緣，于此時機，令集會比丘眾，問諸比丘曰：「諸比丘！比丘等上衣、下裳俱不整齊，威儀不具而往乞食，眾人供食時，于軟食上出鉢，于嚼食上出鉢，于味食上出鉢，于飲料上出鉢，自定汁、飯而求食，于食堂亦出高聲、大聲而住，真實否？」「世尊！真實也！」</p>
</div>
<div class='div-other'><a id='mulu236' />
<p class='h5'>（五）</p><p style="margin-left:0em;text-indent:2em">時，佛世尊呵責曰：「諸比丘！此等愚人所為非也、非隨順、非相應、非沙門之法、非威儀、不應為。諸比丘！如何此等愚人之上衣、下裳俱不整齊，威儀不具而往乞食，眾人供食時，于噉食上出鉢，于嚼食上出鉢，于味食上出鉢，于飲料上出鉢，自定汁、飯而求食，于食堂亦出高聲、大聲而住耶？諸比丘！此非令未信者生信，已信者有所增益，且令未信者不信，若已信者所以離反者也。」</p>
</div>
<div class='div-other'><a id='mulu237' />
<p class='h5'>（六）</p><p style="margin-left:0em;text-indent:2em">時，世尊以諸多方便呵責彼等比丘，說示難扶養、難教養、多欲、不知足、參與眾中懈怠之非；以諸多方便，說示易扶養、易教養、少欲、知足、漸損、好頭陀行、行信心、損減障礙、精進。為諸比丘說其相應、隨順法，以告諸比丘曰：「諸比丘！我許有和尚。諸比丘！和尚見弟子時，當思如兒子；弟子視和尚，當思如父親。若如此互相恭敬、尊敬，和合而住者，則令此法與律增益廣大。</p>
</div>
<div class='div-other'><a id='mulu238' />
<p class='h5'>（七）</p><p style="margin-left:0em;text-indent:2em">諸比丘！請和尚當如此行：偏袒上衣，禮足，蹲踞，合掌，如此唱曰：『尊者！請為我和尚！尊者！請為我和尚！尊者！請為我和尚！』若彼曰：『善哉！』『諾！』『唯！』『相應！』『以信心勉之！』或以身報，或以言報，或以身、言報者，則為和尚。若不以身報，不以言報，不以身、言報者，則不為和尚。</p>
</div>
<div class='div-other'><a id='mulu239' />
<p class='h5'>（八）</p><p style="margin-left:0em;text-indent:2em">諸比丘！弟子于和尚應正當奉事，正當奉事者如此：晨起後應脫履、偏袒上衣、奉楊枝、奉漱水、設坐具。若有粥，即當洗鉢奉粥。粥已飲時，奉水取鉢，于下方洗，不令毀壞，善洗收藏。和尚起時，應收坐具，若其處有塵垢，應清掃其處。</p>
</div>
<div class='div-other'><a id='mulu240' />
<p class='h5'>（九）</p><p style="margin-left:0em;text-indent:2em">若和尚入村時，應奉裙、取副裙、奉衣帶，疊、奉僧伽梨，洗鉢、盛水以獻。若和尚欲隨從沙門，則應遍著下裳，覆三輪，結帶，疊僧伽梨、纏而結紐，洗鉢攜持，作和尚隨從沙門。</p>
</div>
<div class='div-other'><a id='mulu241' />
<p class='h5'>（一〇）</p><p style="margin-left:0em;text-indent:2em">和尚言談時，不應中斷其言談。若和尚言似有犯，應行遮止。還時先回以設坐具，取來洗足水、足臺、足布，迎取鉢、衣，奉副裙、取裙。若上衣為汗所濕時，應暫于熱處烘乾，但上衣不應收置熱處。應疊上衣。疊上衣時，由端餘四指寬，以疊上衣，心念：不使中間有所損壞。衣帶應置于〔上衣〕襞間。若有施食而和尚欲食時，應與水而奉施食。</p>
</div>
<div class='div-other'><a id='mulu242' />
<p class='h5'>（一一）</p><p style="margin-left:0em;text-indent:2em">應問和尚要水否。若食已當奉水，取鉢于下方洗，不令毀壞，善洗去水，暫于熱處烘乾，但鉢不應放置熱處。應收藏鉢、衣。收藏鉢時，一手取鉢，一手摩觸牀下，或小牀下，收藏鉢盂。鉢不得置于露地。收藏上衣時，一手取上衣，一手拂衣架、或衣繩，端外襞內而藏上衣。和尚離去時，應收坐具，去洗足水，收藏足臺、足布。若其處有塵垢，應清掃。</p>
</div>
<div class='div-other'><a id='mulu243' />
<p class='h5'>（一二）</p><p style="margin-left:0em;text-indent:2em">若和尚欲洗浴時，即應設浴。若欲冷〔浴〕，即設冷者。若欲熱〔浴〕，即設熱者。若和尚欲入浴室，應捏細麵濕以粘土。持浴室用椅與隨從和尚，奉浴室用椅，取上衣置于一面，奉細麵，奉粘土。若可能應〔俱〕入浴室。入浴室時，應以粘土塗臉，妥覆前後入于浴室。</p>
</div>
<div class='div-other'><a id='mulu244' />
<p class='h5'>（一三）</p><p style="margin-left:0em;text-indent:2em">不得推擠長老比丘而坐，不得拒新參比丘入座，應于浴室奉侍和尚。從浴室出時，持浴室用臺，妥覆前後而出浴室。水中亦應奉侍和尚。欲出時，先出拭己身之水，著下裳、再拭和尚身上水，奉下裳，奉僧伽梨，持浴室用臺，先行以設座，置洗足水、足臺、足布。應問和尚要水否。</p>
</div>
<div class='div-other'><a id='mulu245' />
<p class='h5'>（一四）</p><p style="margin-left:0em;text-indent:2em">若欲〔和尚〕受請說教，當請說法。若欲〔和尚〕受問，當問。若和尚所住精舍塵污，能則令淨潔。淨掃精舍時，應先出衣、鉢置于一面，出坐具、敷具置于一面，出褥、枕置于一面。</p>
</div>
<div class='div-other'><a id='mulu246' />
<p class='h5'>（一五）</p><p style="margin-left:0em;text-indent:2em">置牀于下，勿撞門、楣，妥善取出，應置于一面。置小牀于下，勿撞門、楣，妥善取出，應置于一面。出牀腳置于一面，出唾壺置于一面，出枕板置于一面。出地敷具，思惟如何敷張而置于一面。若精舍有蛛網者，應觀察而拂之。應清掃窗戶及角隅。若塗紅土色牆壁有塵垢者，應濕絞雜巾而拭之。若作黑色地面有塵垢者，應濕絞雜巾而拭之。若地未經處置者，應澆水而清掃之，思：『為使精舍無塵垢污故。』應集清掃所出，棄于一面。</p>
</div>
<div class='div-other'><a id='mulu247' />
<p class='h5'>（一六）</p><p style="margin-left:0em;text-indent:2em">應晒乾、潔淨、抖打地面敷具而搬入內，如昔所敷張而敷之。應晒乾、淨掃牀腳而搬運入內，放置原處。應晒乾、潔淨、打掃用牀，放置于下，勿撞門、楣，妥善搬入，如昔所置設而置之。應晒乾枕、褥，淨、拍而搬入，如昔所置設而置之。應晒乾坐具、敷具，淨、拍而搬入，如昔所鋪陳而陳之。應晒乾唾壺，拭淨搬入，放置原處。應晒乾枕板，掃潔搬入，放置原處。</p>
</div>
<div class='div-other'><a id='mulu248' />
<p class='h5'>（一七）</p><p style="margin-left:0em;text-indent:2em">應收藏衣鉢。收藏鉢者，應一手取鉢，一手摩觸牀下，或摩觸小牀下以藏鉢。鉢不得收置于露地。收藏上衣者，應一手取上衣，以一手拂衣架、或衣繩，端外襞內而藏上衣。</p>
</div>
<div class='div-other'><a id='mulu249' />
<p class='h5'>（一八）</p><p style="margin-left:0em;text-indent:2em">若由東方風吹塵來時，應閉東窗。若由西方風吹塵來時，應閉西窗。若由北方風吹塵來時，應閉北窗。若由南方風吹塵來時，應閉南窗。若寒冷時，應于晝間開窗夜間閉窗。若暑熱時，即晝間閉窗夜間開窗。</p>
</div>
<div class='div-other'><a id='mulu250' />
<p class='h5'>（一九）</p><p style="margin-left:0em;text-indent:2em">若房間有塵垢時，當清掃房間。若庫間有塵垢時，當清掃庫間。若勤行堂有塵垢時，當清掃勤行堂。若火堂有塵垢時，當清掃火堂。若廁房有塵垢時，當清掃廁房。若無飲料時，當備飲料。若無食物時，當備食物。若灑水瓶無水時，當盛水于灑水瓶。</p>
</div>
<div class='div-other'><a id='mulu251' />
<p class='h5'>（二〇）</p><p style="margin-left:0em;text-indent:2em">若和尚生不欣喜時，弟子應〔自〕除，或令〔他人〕除之，或為此而說法。若和尚生惡作時，弟子應〔自〕滅，或令〔他人〕滅之，或為此而說法。若和尚生成見時，弟子應〔自〕離，或令〔他人〕離之，或為此而說法。</p>
</div>
<div class='div-other'><a id='mulu252' />
<p class='h5'>（二一）</p><p style="margin-left:0em;text-indent:2em">若和尚犯尊法，應受別住時，弟子應使僧伽與和尚別住。若和尚應受本日治時，弟子應使僧伽與和尚本日治<span class='corr'></span>。若和尚應受摩那埵時，弟子應使僧伽與和尚摩那埵。若和尚應受出罪時，弟子應使僧伽與和尚出罪。</p>
</div>
<div class='div-other'><a id='mulu253' />
<p class='h5'>（二二）</p><p style="margin-left:0em;text-indent:2em">若僧伽欲為和尚行呵責、依止、驅出、下意、舉罪之羯磨時，弟子應使僧伽勿為和尚行羯磨，或使減輕。又或僧伽為和尚行呵責、依止、驅出、下意、舉罪之羯磨時，弟子應使和尚正行、順從、乞求除罪，使僧伽解其羯磨。</p>
</div>
<div class='div-other'><a id='mulu254' />
<p class='h5'>（二三）</p><p style="margin-left:0em;text-indent:2em">若應洗和尚上衣時，弟子應〔自〕洗，或使〔他人〕洗和尚上衣。若應作和尚上衣時，弟子應〔自〕作，或使〔他人〕作和尚上衣。若應為和尚調染料時，弟子應〔自〕調，或使〔他人〕為和尚調染料。若應染和尚上衣時，弟子應〔自〕染，或使〔他人〕染。染上衣時，應妥善反覆返轉而染之，若滴未止時不應離去。</p>
</div>
<div class='div-other'><a id='mulu255' />
<p class='h5'>（二四）</p><p style="margin-left:0em;text-indent:2em">未問和尚，不得與鉢于他人，不得受他人之鉢；不得與上衣于他人，不得受他人之上衣；不得與資具于他人，不得受他人之資具；不得剃除他人頭髮，不得使他人剃除頭髮；不得奉事他人，不得使他人奉事；不得侍候他人，不得使他人侍候；不得為他人隨從沙門，不得使人作隨從沙門；不得搬送他人〔所得〕施食，不得使人搬送〔自得〕施食。不問和尚不得入村，不得往塚間，不得赴他鄉。若和尚患病，但有生命時，應近侍以待快癒。」</p>
<p style="margin-left:22em">———奉事和尚品終———</p>
</div></div>
<div class='div-other'><a id='mulu256' />
<p class='h4'>二六</p>
<div class='div-other'><a id='mulu257' />
<p class='h5'>（一）</p><p style="margin-left:0em;text-indent:2em">「諸比丘！和尚對同修應正當承事。應如此正當承事：諸比丘！和尚應依說示、質問、教導、教誡，以攝護、增益同修。若和尚有鉢同修無鉢時，和尚應與同修鉢或使〔他人〕與同修鉢。若和尚有上衣同修無上衣時，和尚應與同修上衣，或使〔他人〕與同修上衣。若和尚有資具同修無資具時，和尚應與同修資具，或使〔他人〕與同修資具。</p>
</div>
<div class='div-other'><a id='mulu258' />
<p class='h5'>（二）</p><p style="margin-left:0em;text-indent:2em">若同修患病時，晨起應與楊枝、與漱水、設坐具。若有粥時，應洗鉢、與粥。飲粥已，應與水，取鉢于下方洗，不令毀壞，妥善洗淨收藏。同修起時應收坐具，若其處有塵垢時，當清掃。</p>
</div>
<div class='div-other'><a id='mulu259' />
<p class='h5'>（三）</p><p style="margin-left:0em;text-indent:2em">若同修欲入村時，應與裙、取副裙。與衣帶、疊僧伽梨。洗鉢，應盛水與之。若料彼還時，應設坐具，置洗足水、足臺、足布，出迎而取鉢、衣，與副裙，取裙。若上衣為汗所濕時，應暫于熱處烘乾，但上衣不應收置于熱處。應疊上衣。疊上衣時，由端餘四指寬以疊上衣，不使中間有所損壞。衣帶應入于〔上衣〕襞間。若有施食，同修欲食時，應與水、與施食。</p>
</div>
<div class='div-other'><a id='mulu260' />
<p class='h5'>（四）</p><p style="margin-left:0em;text-indent:2em">應問同修要水否。若食已當與水，取鉢于下方洗，不令毀壞，妥善洗淨拭水，暫于熱處烘乾，但鉢不應收置于熱處。應收藏鉢、衣。收藏鉢時，應一手取鉢，一手摩觸牀下，或小牀下，以收藏鉢盂。鉢不得置于露地。收藏上衣時，應一手取上衣，一手拂衣架，或衣綱，端外、襞內而收藏上衣。同修起時，應收坐具，去足水，收足臺、足布。若其處有塵垢時，應清掃之。</p>
</div>
<div class='div-other'><a id='mulu261' />
<p class='h5'>（五）</p><p style="margin-left:0em;text-indent:2em">若同修欲洗浴時，應設浴。若欲冷〔浴〕時，應設冷者。若欲熱〔浴〕時，應設熱者。若同修欲入浴室時，應捏細麵濕以粘土。持浴室用臺，與浴室臺。取上衣置于一面，與細麵、與粘土。若可能應〔俱〕入浴室。入浴室時，應以粘土塗臉，妥覆前後入于浴室。</p>
</div>
<div class='div-other'><a id='mulu262' />
<p class='h5'>（六）</p><p style="margin-left:0em;text-indent:2em">不得推擠長老比丘而坐，不得拒新參比丘就座，當于浴室承事同修。從浴室出時，持浴室用臺，妥覆前後而出浴室。于水中亦應承事同修。欲出時，先出拭己身之水，著下裳，再拭同修身上水，與下裳，與僧伽梨，持浴室用臺，先行以設座，置洗足水、足臺、足布。當問同修要水否。</p>
</div>
<div class='div-other'><a id='mulu263' />
<p class='h5'>（七）</p><p style="margin-left:0em;text-indent:2em">若同修所住精舍有塵垢，可能時當清掃。清掃精舍時，應先出鉢、衣，置于一面…〔同第一　大犍度二五（一四）～（一九）〕…若灑水瓶無水時，應盛水于灑水瓶。</p>
</div>
<div class='div-other'><a id='mulu264' />
<p class='h5'>（八）</p><p style="margin-left:0em;text-indent:2em">同修生不欣喜時，和尚應〔自〕除，或使〔他人〕除之，或為此而說法。若同修生惡作時，和尚應〔自〕滅，或使〔他人〕滅之，或為此而說法。若同修生成見，和尚應〔自〕離，或使〔他人〕離之，或為此而說法。</p>
</div>
<div class='div-other'><a id='mulu265' />
<p class='h5'>（九）</p><p style="margin-left:0em;text-indent:2em">若同修犯尊法應受別住時，和尚應使僧伽與同修別住。若同修應受本日治時，和尚應使僧伽與同修本日治。若同修應受摩那埵時，和尚應使僧伽與同修摩那埵。若同修應受出罪時，和尚應使僧伽與同修出罪。</p>
</div>
<div class='div-other'><a id='mulu266' />
<p class='h5'>（一〇）</p><p style="margin-left:0em;text-indent:2em">若僧伽欲為同修行呵責、依止、驅出、下意、舉罪之羯磨時，和尚應使僧伽勿為同修行羯磨，或使減輕。若僧伽為〔同修〕行呵責、依止、驅出、下意、舉罪羯磨時，和尚應使之正行、順從、乞求除罪，使僧伽解其羯磨。</p>
</div>
<div class='div-other'><a id='mulu267' />
<p class='h5'>（一一）</p><p style="margin-left:0em;text-indent:2em">若同修上衣應洗濯時，和尚當教之曰：『如此洗濯。』或勉力思惟：『同修上衣應如何洗濯。』若同修欲作上衣時，和尚當教之曰：『如此作。』或勉力思惟：『同修上衣應如何製作。』若欲調染料時，和尚當教之曰：『如此調。』或勉力思惟：『同修染料應如何調理。』若同修欲染上衣時，和尚當教之曰：『如此染色。』或勉力思惟：『同修上衣應如何染色。』染上衣時，應妥善反覆返轉而染之，滴未止時，不得離去。若同修患病，但有生命時，應近侍以待快癒。」</p>
<p style="margin-left:22em">———承事同修品終———</p>
</div></div>
<div class='div-other'><a id='mulu268' />
<p class='h4'>二七</p>
<div class='div-other'><a id='mulu269' />
<p class='h5'>（一）</p><p style="margin-left:0em;text-indent:2em">爾時，諸弟子不正事和尚。少欲諸比丘忿怒、非難：「如何諸弟子不正事和尚耶？」時，諸比丘以此事白世尊，〔世尊曰：〕「諸比丘！諸弟子不正事和尚真實否？」「世尊！真實也！」佛世尊呵責曰：「諸比丘！如何諸弟子不正事和尚耶？」呵責、說法，告諸比丘曰：「諸比丘！諸弟子不可不正事和尚，不正事和尚者墮惡作。」</p>
</div>
<div class='div-other'><a id='mulu270' />
<p class='h5'>（二）</p><p style="margin-left:0em;text-indent:2em">猶不正事。彼等以此事白世尊，〔世尊曰：〕「諸比丘！不正事者，許擯出。諸比丘！擯出應如此行之：『擯出汝！』『勿還此處！』『持汝衣、鉢去！』『不得近侍我！』或以身示，或以言示，或以身、言示之，以擯出弟子；不以身示，不以言示，不以身、言示者，不得擯出弟子。」</p>
</div>
<div class='div-other'><a id='mulu271' />
<p class='h5'>（三）</p><p style="margin-left:0em;text-indent:2em">爾時，弟子被擯出而不悔過。諸比丘以此事白世尊，〔世尊曰：〕「諸比丘！許悔過。」猶不悔過。彼等以此事白世尊，〔世尊曰：〕「諸比丘！被擯出者不可不悔過，不悔過者墮惡作。」</p>
</div>
<div class='div-other'><a id='mulu272' />
<p class='h5'>（四）</p><p style="margin-left:0em;text-indent:2em">爾時，諸和尚不受悔過，彼等以此事白世尊，〔世尊曰：〕「諸比丘！許受悔過。」猶不受悔過，諸弟子離去、還俗、入于外道。彼等以此事白世尊，〔世尊曰：〕「諸比丘！不可不受悔過，不受悔過者墮惡作。」</p>
</div>
<div class='div-other'><a id='mulu273' />
<p class='h5'>（五）</p><p style="margin-left:0em;text-indent:2em">爾時，諸和尚擯出正事者，不擯出不正事者。彼等以此事白世尊，〔世尊曰：〕「諸比丘！不得擯出正事者，擯出者墮惡作。諸比丘！不可不擯出不正事者，不擯出者墮惡作。</p>
</div>
<div class='div-other'><a id='mulu274' />
<p class='h5'>（六）</p><p style="margin-left:0em;text-indent:2em">諸比丘！應擯出具足五分之弟子，謂：對和尚無最上愛敬、無最上信心、無最上慚、無最上畏敬、無最上修習也。諸比丘！應擯出具足如此五分之弟子。諸比丘！不得擯出具足如此五分之弟子，謂：對和尚有最上敬愛、有最上信心、有最上慚、有最上畏敬、有最上修習也。諸比丘！不應擯出具足如此五分之弟子。</p>
</div>
<div class='div-other'><a id='mulu275' />
<p class='h5'>（七）</p><p style="margin-left:0em;text-indent:2em">諸比丘！具足五分之弟子者宜擯出，謂：對和尚無最上愛敬、……無最上修習也。諸比丘！具足如此五分之弟子宜擯出。諸比丘！具足五分之弟子不宜擯出，謂：對和尚有最上愛敬……有最上修習也。諸比丘！具足如此五分之弟子不宜擯出。</p>
</div>
<div class='div-other'><a id='mulu276' />
<p class='h5'>（八）</p><p style="margin-left:0em;text-indent:2em">諸比丘！不擯出具足五分之弟子，和尚行有違越；若擯出者，則無違越。謂：對和尚無最上愛敬……無最上修習也。諸比丘！不擯出具足如此五分之弟子，和尚行有違越；若擯出者，則無違越。諸比丘！擯出具足五分之弟子，和尚行有違越；若不擯出者，則無違越。謂：對和尚有最上愛敬……有最上修習也。諸比丘！擯出具足如此五分之弟子，和尚行有違越；若不擯出者，則無違越。」</p>
</div></div>
<div class='div-other'><a id='mulu277' />
<p class='h4'>二八</p>
<div class='div-other'><a id='mulu278' />
<p class='h5'>（一）</p><p style="margin-left:0em;text-indent:2em">爾時，有一婆羅門到諸比丘處請求出家，諸比丘等不欲使彼出家。彼于諸比丘處不得出家，而致瘦弱粗醜，漸漸身黃色惡，露出脈結。世尊見是婆羅門瘦弱粗醜，漸漸身黃色惡，露出脈結。見已，告諸比丘曰：「諸比丘！如何婆羅門瘦弱粗醜，漸漸身黃色惡，露出脈結耶？」「世尊！彼婆羅門到比丘等處請求出家，比丘等不欲使彼出家。彼未得于比丘等處出家，以致瘦弱粗醜，漸漸身黃色惡而露脈結也。」</p>
</div>
<div class='div-other'><a id='mulu279' />
<p class='h5'>（二）</p><p style="margin-left:0em;text-indent:2em">時，世尊告諸比丘曰：「諸比丘！何人有憶念彼婆羅門所為耶？」如此言時，具壽舍利弗白世尊曰：「我于彼婆羅門行為有所憶念。」「舍利弗！如何于婆羅門行為有憶念耶？」「我于此處，于王舍城行乞食時，彼婆羅門令一匙施食，我于彼婆羅門如此行為有所憶念。」</p>
</div>
<div class='div-other'><a id='mulu280' />
<p class='h5'>（三）</p><p style="margin-left:0em;text-indent:2em">「善哉！善哉！舍利弗！善士知恩知報。舍利弗！故汝宜令彼婆羅門出家，授具足戒！」「我如何使彼婆羅門出家，授與具足戒耶？」時，世尊于此時說法，告諸比丘曰：「諸比丘！我先許以三歸依為具足戒，今日以後棄之。諸比丘！許依白四授具足戒。</p>
</div>
<div class='div-other'><a id='mulu281' />
<p class='h5'>（四）</p><p style="margin-left:0em;text-indent:2em">諸比丘！授具足戒時，應如此行之：聰明賢能比丘應告僧伽曰：『諸大德！請聽我言！此處某甲欲從具壽某甲受具足戒，若僧伽機熟者，僧伽當以某甲為和尚，授某甲具足戒。此為表白。</p>
</div>
<div class='div-other'><a id='mulu282' />
<p class='h5'>（五）</p><p style="margin-left:0em;text-indent:2em">諸大德！請聽我言！此處某甲欲從具壽某甲受具足戒。僧伽當以某甲為和尚，授某甲具足戒。以某甲為和尚，授某甲具足戒，具壽聽者默然，不聽者請言。我再次說此義，諸大德！請聽我言！此處某甲欲從具壽某甲受具足戒。僧伽當以某甲為和尚，授某甲具足戒。以某甲為和尚，授某甲具足戒，具壽聽者默然，不聽者請言。』</p>
</div>
<div class='div-other'><a id='mulu283' />
<p class='h5'>（六）</p><p style="margin-left:0em;text-indent:2em">『我三次說此義，諸大德！請聽我言！此處某甲欲從具壽某甲受具足戒。僧伽當以某甲為和尚，授某甲具足戒。以某甲為和尚，授某甲具足戒，具壽聽者默然，不聽者請言。僧伽已以某甲為和尚，授某甲具足戒。具壽聽故默然，我如此了知。』」</p>
</div></div>
<div class='div-other'><a id='mulu284' />
<p class='h4'>二九</p>
<div class='div-other'><a id='mulu285' />
<p class='h5'>（一）</p><p style="margin-left:0em;text-indent:2em">爾時，有一比丘，受具足戒未久而行非行。諸比丘言曰：「勿如此行！此非威儀。」彼言：「非我請具壽而受具足戒，何以非請而授我具足戒耶？」彼等以此事白世尊，〔世尊曰：〕「諸比丘！不受請不得授具足戒，授具足戒者墮惡作。諸比丘！許受請授具足戒。</p>
</div>
<div class='div-other'><a id='mulu286' />
<p class='h5'>（二）</p><p style="margin-left:0em;text-indent:2em">諸比丘！請時應如此行之：願受具足戒者，應到僧伽處，偏袒上衣，禮諸比丘足，蹲踞，合掌，如此唱言：『我向僧伽請具足戒。僧伽！哀愍濟度我。』應二請…乃至…三請…乃至…</p>
</div>
<div class='div-other'><a id='mulu287' />
<p class='h5'>（三）</p><p style="margin-left:0em;text-indent:2em">聰明賢能比丘應告僧伽言：『諸大德！請聽我言！此處某甲欲從具壽某甲受具足戒，某甲請僧伽以某甲為和尚，受具足戒。若僧伽機熟者，僧伽應以某甲為和尚，授具足戒與某甲。此乃表白。</p>
</div>
<div class='div-other'><a id='mulu288' />
<p class='h5'>（四）</p><p style="margin-left:0em;text-indent:2em">諸大德！請聽我言！此處某甲欲從具壽某甲受具足戒，某甲請僧伽以某甲為和尚，受具足戒。僧伽應以某甲為和尚，授具足戒與某甲。以某甲為和尚，授具足戒與某甲，具壽聽者默然，不聽者請言。我二次說此義…乃至…我三次說此義…乃至…僧伽以某甲為和尚，授具足戒與某甲已。具壽聽故默然，我如此了知。』」</p>
</div></div>
<div class='div-other'><a id='mulu289' />
<p class='h4'>三〇</p>
<div class='div-other'><a id='mulu290' />
<p class='h5'>（一）</p><p style="margin-left:0em;text-indent:2em">爾時，于王舍城備行賡續〔供養〕殊勝諸食。時，有婆羅門心生思念：「彼諸沙門釋子戒易、行易、進食美食、臥風不入之臥具。我應于諸沙門釋子處出家。」時，彼婆羅門到諸比丘處請求出家。諸比丘令彼出家，授與具足戒。</p>
</div>
<div class='div-other'><a id='mulu291' />
<p class='h5'>（二）</p><p style="margin-left:0em;text-indent:2em">彼出家後賡續〔供養〕美食停止。諸比丘曰：「來！往乞食。」彼言曰：「我非為乞食而來出家，汝等若施我即食，若不施我即不出家。」「汝為腹而來出家耶？」「然！諸比丘！」</p>
</div>
<div class='div-other'><a id='mulu292' />
<p class='h5'>（三）</p><p style="margin-left:0em;text-indent:2em">諸少欲比丘忿怒、非難：「如何于如此善說之法、律，有為腹而來出家之比丘耶？」彼諸比丘以此事白世尊，〔世尊曰：〕「比丘！汝真為腹而來出家耶？」「世尊！真實也！」佛世尊呵責曰：「愚人！如何汝于如此善說之法、律，為腹而出家耶？愚人！此令未信者不生信，已信者非所增益。」為之呵責、說法，告諸比丘曰：</p>
</div>
<div class='div-other'><a id='mulu293' />
<p class='h5'>（四）</p><p style="margin-left:0em;text-indent:2em">「諸比丘！許授具足戒者說四依，〔謂：〕『出家依乞食，于此乃至命終應勤行。餘得者：僧次食、別請食、請食、行籌食、十五日食、布薩食、月初日食也。出家依糞掃衣，于此乃至命終應勤行。餘得者：亞麻衣、綿衣、野蠶衣、褐衣、麻衣、紵衣也。出家依樹下坐，于此乃至命終應勤行。餘得者：精舍、平覆屋、殿樓、樓房、地窟也。出家依陳棄藥，于此乃至命終應勤行。餘得者：熟酥、生酥、油、蜜、糖也。』」</p>
<p style="margin-left:22em">———誦品五奉事和尚終———</p>
</div></div></div>
<div class='div-other'><a id='mulu294' />
<div class='div-other'><a id='mulu295' />
<p class='h4'>三一</p>
<div class='div-other'><a id='mulu296' />
<p class='h5'>（一）</p><p style="margin-left:0em;text-indent:2em">爾時，有一孺童，至諸比丘處請求出家。諸比丘為彼豫說〔四〕依。彼言曰：「若我已出家後，若說〔四〕依者，應不愛樂。我今不出家，我嫌厭不愛樂此〔四〕依也。」諸比丘以此事白世尊，〔世尊曰：〕「諸比丘！不得豫說〔四〕依，說者墮惡作。諸比丘！許于授戒等無間說〔四〕依。」</p>
</div>
<div class='div-other'><a id='mulu297' />
<p class='h5'>（二）</p><p style="margin-left:0em;text-indent:2em">爾時，諸比丘以二人或三人僧眾授具足戒。彼等以此事白世尊，〔世尊曰：〕「諸比丘！不滿十人僧眾，不得授與具足戒。授具足戒者墮惡作。諸比丘！許以十人或十人以上僧眾授具足戒。」</p>
</div>
<div class='div-other'><a id='mulu298' />
<p class='h5'>（三）</p><p style="margin-left:0em;text-indent:2em">爾時，比丘一戒臘者二戒臘者授弟子具足戒。具壽優波斯那崩犍多子亦一臘而授弟子具足戒。彼過安居後屆二臘，率一臘弟子詣世尊住處。詣已，敬禮世尊，坐于一面。與諸客比丘俱相慶慰，乃佛世尊常法也。</p>
</div>
<div class='div-other'><a id='mulu299' />
<p class='h5'>（四）</p><p style="margin-left:0em;text-indent:2em">時，世尊言具壽優波斯那崩犍多子曰：「比丘！忍乎？足乎？從遠道來疲倦乎？」「世尊！忍！世尊！足！我從遠道來不倦。」諸如來知而故問，知而不問。知時而問，知時而不問。諸如來于利志事即問，非利志事不問。諸如來毀非利志事之橋。佛世尊依二相問諸比丘，謂：為說法、為施設聲聞學處。</p>
</div>
<div class='div-other'><a id='mulu300' />
<p class='h5'>（五）</p><p style="margin-left:0em;text-indent:2em">時，世尊言具壽優波斯那崩犍多子曰：「比丘！汝幾臘耶？」「世尊！我二臘也。」「此比丘幾臘耶？」「世尊！一臘也。」「比丘是汝何人？」「世尊！是我弟子也。」佛世尊呵責曰：「愚人！非也！非隨順、非相應、非沙門法、非威儀，不應為之。愚人！惟汝自身應受他人教誡、教導，如何教誡、教導他人耶？愚人！汝墮奢侈，如此過速集眾。愚人！此令未信者不生信，已信者非所增益。」呵責而說法，告諸比丘曰：「諸比丘！未滿十臘者不得授具足戒，授具足戒者墮惡作。諸比丘！十、或過十臘者許授具足戒。」</p>
</div>
<div class='div-other'><a id='mulu301' />
<p class='h5'>（六）</p><p style="margin-left:0em;text-indent:2em">爾時，諸比丘曰：「我十臘也！」「我十臘也！」愚癡、暗昧而授具足戒。故有和尚愚癡，弟子賢明；有和尚暗昧，弟子聰明；有和尚劣慧，弟子具慧。有一舊外道，于和尚為順次說法時，論難和尚而還舊外道處。</p>
</div>
<div class='div-other'><a id='mulu302' />
<p class='h5'>（七）</p><p style="margin-left:0em;text-indent:2em">少欲諸比丘忿怒、非難：「如何諸比丘言：『我十臘也！』『我十臘也！』愚癡、暗昧而授具足戒耶？有和尚愚癡……弟子具慧。」彼諸比丘以此事白世尊，〔世尊曰：〕「諸比丘！諸比丘言：『我十臘也！』『我十臘也！』愚癡、暗昧而授具足戒。有和尚愚癡……弟子具慧。事真實否？」「世尊！真實也！」</p>
</div>
<div class='div-other'><a id='mulu303' />
<p class='h5'>（八）</p><p style="margin-left:0em;text-indent:2em">佛世尊呵責之曰：「諸比丘！如何諸愚人言：『我十臘也！』『我十臘也！』愚癡、暗昧而授具足戒耶？有和尚愚癡……弟子具慧。諸比丘！此令未信者不信…乃至…」呵責而說法，告諸比丘曰：「諸比丘！愚癡、暗昧者不得授具足戒。授具足戒者墮惡作。諸比丘！許聰明賢能之比丘十臘或過十臘者授具足戒。」</p>
</div></div>
<div class='div-other'><a id='mulu304' />
<p class='h4'>三二</p>
<div class='div-other'><a id='mulu305' />
<p class='h5'>（一）</p><p style="margin-left:0em;text-indent:2em">爾時，諸比丘于和尚離去、還俗、死亡、歸于外道時，無阿闍梨，無人教導、教誡，上衣、下裳不齊整，威儀不具足而往乞食。彼等于眾人施食時……〔同第一　大犍度二五（一）～（四）〕……「世尊！真實也！」呵責而說法，告諸比丘：「諸比丘！許有阿闍梨。諸比丘！阿闍梨視侍者當如兒子，侍者視阿闍梨當如父親。若如此互相恭敬、尊敬、和合而住，則當增益、廣大此法與律也。諸比丘！若屆十臘前依止而住，屆十臘者許為依止。</p>
</div>
<div class='div-other'><a id='mulu306' />
<p class='h5'>（二）</p><p style="margin-left:0em;text-indent:2em">諸比丘！請阿闍梨者，當如是行：應偏袒右肩，禮足，蹲踞，合掌，如此唱言：『為我作阿闍梨！我依止具壽！為我作阿闍梨！我依止具壽！』若彼曰：『善哉！』『諾！』『唯！』『相應！』『以信心勉之！』或以身報，或以言報，或以身、言報者，可作阿闍梨；若不以身報，不以言報，不以身、言報者，不得為阿闍梨。</p>
</div>
<div class='div-other'><a id='mulu307' />
<p class='h5'>（三）</p><p style="margin-left:0em;text-indent:2em">諸比丘！侍者于阿闍梨應正奉事，正奉事者當如此：晨起後應脫履、偏袒上衣、奉楊枝、奉漱水、設坐具。若有粥者，應洗鉢奉粥。食粥已時，奉水，取鉢于下方洗，不令毀壞，妥善洗濯而收藏之…〔同第一　大犍度二五（八）～（二四）。『和尚』改為『阿闍梨』，『弟子』改為『侍者』〕…若阿闍梨患病，但有生命時，應近侍以待快癒。」</p>
<p style="margin-left:22em">———奉事阿闍梨品終———</p>
</div></div>
<div class='div-other'><a id='mulu308' />
<p class='h4'>三三</p>
<div class='div-other'><a id='mulu309' />
<p class='h5'>（一）</p><p style="margin-left:0em;text-indent:2em">「諸比丘！阿闍梨于侍者應正行承事，正承事者應如此。諸比丘！阿闍梨應依說示、質問、教導、教誡、攝護、攝受弟子。若阿闍梨有鉢，弟子無鉢時，阿闍梨應以〔自〕鉢與弟子，或令〔他人〕以鉢與弟子。若阿闍梨有上衣…〔同第一　大犍度二六（一）～（一一）。『和尚』改為『阿闍梨』，『弟子』改為『侍者』〕…若侍者患病，但有生命時，應近侍以待快癒。」</p>
<p style="margin-left:22em">———承事侍者終———</p>
<p style="margin-left:22em">———誦品六〔終〕———</p>
</div></div></div>
<div class='div-other'><a id='mulu310' />
<div class='div-other'><a id='mulu311' />
<p class='h4'>三四</p>
<div class='div-other'><a id='mulu312' />
<p class='h5'>（一）</p><p style="margin-left:0em;text-indent:2em">爾時，諸侍者于阿闍梨不正奉事…〔同第一　大犍度二七（一）～（八）。「和尚」改為「阿闍梨」，「弟子」改為「侍者」〕……不擯出者無違越。</p>
</div></div>
<div class='div-other'><a id='mulu313' />
<p class='h4'>三五</p>
<div class='div-other'><a id='mulu314' />
<p class='h5'>（一）</p><p style="margin-left:0em;text-indent:2em">爾時，諸比丘愚癡、暗昧，言：「我十臘也！」「我十臘也！」與人依止。故有阿闍梨愚癡而侍者賢能，有阿闍梨暗昧而侍者聰明，有阿闍梨少聞而侍者多聞，有阿闍梨劣慧而侍者具慧。諸少欲比丘忿怒、非難：「如何諸比丘愚癡、暗昧，言：『我十臘也！』『我十臘也！』與人依止耶？有阿闍梨愚癡……侍者具慧。」</p>
</div>
<div class='div-other'><a id='mulu315' />
<p class='h5'>（二）</p><p style="margin-left:0em;text-indent:2em">時，彼諸比丘以此事白世尊，〔世尊曰：〕「諸比丘！諸比丘愚癡、暗昧，言：『我十臘也！』『我十臘也！』與人依止，事真實否？」「世尊！真實也！」佛世尊呵責而說法，告諸比丘曰：「諸比丘！愚癡、暗昧者不得與人依止，與依止者墮惡作。諸比丘！許聰明、賢能比丘，十臘、或過十臘者，許與人依止。」</p>
</div></div>
<div class='div-other'><a id='mulu316' />
<p class='h4'>三六</p>
<div class='div-other'><a id='mulu317' />
<p class='h5'>（一）</p><p style="margin-left:0em;text-indent:2em">爾時，諸比丘于阿闍梨離去、還俗、死亡、歸依外道時，不知是〔否〕喪失和尚依止。彼等以此事白世尊，〔世尊曰：〕「諸比丘！喪失和尚依止有五：和尚離去、還俗、死亡、歸依外道、與命令。諸比丘！如此五者成喪失和尚依止。諸比丘！失阿闍梨依止有六：阿闍梨離去、還俗、死亡、歸依外道、與命令，此等為五，又或與和尚同住一處。諸比丘！如此六者為失阿闍梨依止。</p>
</div>
<div class='div-other'><a id='mulu318' />
<p class='h5'>（二）</p><p style="margin-left:0em;text-indent:2em">諸比丘！具足五分之比丘不得授具足戒，不得與依止，不得蓄沙彌，〔謂：〕不具足無學戒蘊，不具足無學定蘊，不具足無學慧蘊，不具足無學解脫蘊，不具足無學解脫知見蘊。諸比丘！具足如此五分之比丘，不得授具足戒，不得與依止，不得蓄沙彌。</p>
</div>
<div class='div-other'><a id='mulu319' />
<p class='h5'>（三）</p><p style="margin-left:0em;text-indent:2em">諸比丘！具足五分之比丘得授具足戒，得與依止，得蓄沙彌，〔謂：〕具足無學戒蘊……具足無學解脫知見蘊。諸比丘！具足如此五分之比丘得授具足戒，得與依止，得蓄沙彌。</p>
</div>
<div class='div-other'><a id='mulu320' />
<p class='h5'>（四）</p><p style="margin-left:0em;text-indent:2em">諸比丘！具足五分之比丘不得授具足戒，不得與依止，不得蓄沙彌，〔謂：〕自不具足無學戒蘊，亦使他人不具足無學戒蘊，……自不具足解脫知見蘊，而亦使他人不具足無學解脫知見蘊。諸比丘！具足如此五分之比丘不得授具足戒，不得與依止，不得蓄沙彌。</p>
</div>
<div class='div-other'><a id='mulu321' />
<p class='h5'>（五）</p><p style="margin-left:0em;text-indent:2em">諸比丘！具足五分之比丘得授具足戒、與依止、蓄沙彌，〔謂：〕自具足無學戒蘊，亦使人具足無學戒蘊，……自具足無學解脫知見蘊，而亦使人具足無學解脫知見蘊。諸比丘！具足如此五分之比丘得授具足戒、與依止、蓄沙彌。</p>
</div>
<div class='div-other'><a id='mulu322' />
<p class='h5'>（六）</p><p style="margin-left:0em;text-indent:2em">諸比丘！具足五分之比丘不得授具足戒，不得與依止，不得蓄沙彌，〔謂：〕不信、無慚、無愧、懈怠、失念。諸比丘！具足如此五分之比丘不得授具足戒，不得與依止，不得蓄沙彌。</p>
</div>
<div class='div-other'><a id='mulu323' />
<p class='h5'>（七）</p><p style="margin-left:0em;text-indent:2em">諸比丘！具足五分之比丘得授具足戒、與依止、蓄沙彌，〔謂：〕有信、有慚、有愧、精進、不失念。諸比丘！具足如此五分之比丘得授具足戒、與依止、蓄沙彌。</p>
</div>
<div class='div-other'><a id='mulu324' />
<p class='h5'>（八）</p><p style="margin-left:0em;text-indent:2em">諸比丘！又，具足五分之比丘不得授具足戒，不得與依止，不得蓄沙彌，〔謂：〕于增上戒破戒，于增上行破行，于增上見破見、寡聞、劣慧。諸比丘！具足如此五分之比丘不得授具足戒，不得與依止，不得蓄沙彌。</p>
</div>
<div class='div-other'><a id='mulu325' />
<p class='h5'>（九）</p><p style="margin-left:0em;text-indent:2em">諸比丘！具足五分之比丘得授具足戒、與依止、蓄沙彌，〔謂：〕于增上戒不破戒，于增上行不破行，于增上見不破見、多聞、具慧。諸比丘！具足如此五分之比丘得授具足戒、與依止、蓄沙彌。</p>
</div>
<div class='div-other'><a id='mulu326' />
<p class='h5'>（一〇）</p><p style="margin-left:0em;text-indent:2em">諸比丘！又，具足五分之比丘不得授具足戒，不得與依止，不得蓄沙彌，〔謂：〕侍者或弟子生病，不能〔自〕近侍或使〔他人〕近侍之；生不欣喜，〔不能自〕除或使〔他人〕除之；生惡作，〔不能〕依法〔自〕滅或使〔他人〕滅之；不知犯；不知出罪。諸比丘！具足如此五分之比丘不得授具足戒，不得與依止，不得蓄沙彌也。</p>
</div>
<div class='div-other'><a id='mulu327' />
<p class='h5'>（一一）</p><p style="margin-left:0em;text-indent:2em">諸比丘！具足五分之比丘得授具足戒、與依止、蓄沙彌，〔謂：〕侍者或弟子生病，能〔自〕近侍或使〔他人〕近侍之；生不欣喜，能〔自〕除或使〔他人〕除之；生惡作，能依法〔自〕滅或使〔他人〕滅之；知犯；知出罪。諸比丘！具足如此五分之比丘得授具足戒、與依止、蓄沙彌。</p>
</div>
<div class='div-other'><a id='mulu328' />
<p class='h5'>（一二）</p><p style="margin-left:0em;text-indent:2em">諸比丘！又，具足五分之比丘不得授具足戒，不得與依止，不得蓄沙彌，〔謂：〕不能令侍者或弟子學增上行儀之學，不能令于調順初梵行學，不能令于調順增上法，不能令于調順增上律，不能令于依法〔自〕離或令〔他人〕滅離。諸比丘！具足如此五分之比丘不得授具足戒，不得與依止，不得蓄沙彌。</p>
</div>
<div class='div-other'><a id='mulu329' />
<p class='h5'>（一三）</p><p style="margin-left:0em;text-indent:2em">諸比丘！具足五分之比丘得授具足戒、與依止、蓄沙彌，〔謂：〕能使侍者或弟子學增上行儀之學，能令彼等調順初梵行學，能令調順增上法學，能令于調順增上律學，能令依法〔自〕離或令〔他人〕滅離。諸比丘！具足如此五分之比丘得授具足戒、與依止、蓄沙彌。</p>
</div>
<div class='div-other'><a id='mulu330' />
<p class='h5'>（一四）</p><p style="margin-left:0em;text-indent:2em">諸比丘！又，具足五分之比丘不得授具足戒，不得與依止，不得蓄沙彌，〔謂：〕不知犯，不知不犯，不知輕犯，不知重犯，不善審知兩部波羅提木叉，不善分別，不善轉，不善決擇經文。諸比丘！具足如此五分之比丘不得授具足戒，不得與依止，不得蓄沙彌。</p>
</div>
<div class='div-other'><a id='mulu331' />
<p class='h5'>（一五）</p><p style="margin-left:0em;text-indent:2em">諸比丘！具足五分之比丘得授具足戒、與依止、蓄沙彌，〔謂：〕知犯，知不犯，知輕犯，知重犯，善審知兩部波羅提木叉，善分別，善轉，善決擇經文。諸比丘！具足如此五分之比丘得授具足戒、與依止、蓄沙彌。</p>
</div>
<div class='div-other'><a id='mulu332' />
<p class='h5'>（一六）</p><p style="margin-left:0em;text-indent:2em">諸比丘！又，具足五分之比丘不得授具足戒，不得與依止，不得蓄沙彌，〔謂：〕不知犯，不知不犯，不知輕犯，不知重犯，未滿十臘。諸比丘！具足如此五分之比丘不得授具足戒，不得與依止，不得蓄沙彌。</p>
</div>
<div class='div-other'><a id='mulu333' />
<p class='h5'>（一七）</p><p style="margin-left:0em;text-indent:2em">諸比丘！具足五分之比丘得授具足戒、與依止、蓄沙彌，〔謂：〕知犯，知不犯，知輕犯，知重犯，十臘或過十臘。諸比丘！具足如此五分之比丘得授具足戒、與依止、蓄沙彌。」</p>
<p style="margin-left:22em">———授具足戒之五分十六事品終———</p>
</div></div>
<div class='div-other'><a id='mulu334' />
<p class='h4'>三七</p>
<div class='div-other'><a id='mulu335' />
<p class='h5'>（一）</p><p style="margin-left:0em;text-indent:2em">「諸比丘！具足六分之比丘不得授具足戒，不得與依止，不得蓄沙彌，〔謂：〕不具足無學戒蘊，不具足無學定蘊，不具足無學慧蘊，不具足無學解脫蘊，不具足無學解脫知見蘊，不滿十臘也。諸比丘！具足如此六分之比丘不得授具足戒，不得與依止，不得蓄沙彌，…〔以下同第一　大犍度三六（二）～（一五），但加『未滿十臘』和『十臘或過十臘』〕…」</p>
<p style="margin-left:22em">———授具足戒之六分十六事品終———</p>
</div></div>
<div class='div-other'><a id='mulu336' />
<p class='h4'>三八</p>
<div class='div-other'><a id='mulu337' />
<p class='h5'>（一）</p><p style="margin-left:0em;text-indent:2em">爾時，有舊外道者，和尚為說順法時，以論難和尚而還舊外道處。彼再來諸比丘處請具足戒。諸比丘以此事白世尊，〔世尊曰：〕「諸比丘！和尚為舊外道說順法時，以論難和尚而還舊外道處者，雖〔再〕來不得授具足戒。諸比丘！若彼舊外道希望依此法與律出家，希望具足戒者，當與四月別住。</p>
</div>
<div class='div-other'><a id='mulu338' />
<p class='h5'>（二）</p><p style="margin-left:0em;text-indent:2em">諸比丘！與此〔別住〕時，當如此行之：先剃鬚髮，令著袈裟衣，偏袒右肩，禮諸比丘足，蹲踞，合掌，如此唱言曰：『歸依佛，歸依法，歸依僧。』再次……三次歸依佛，歸依法，歸依僧。</p>
</div>
<div class='div-other'><a id='mulu339' />
<p class='h5'>（三）</p><p style="margin-left:0em;text-indent:2em">諸比丘！彼舊外道至僧伽處，偏袒上衣，禮拜諸比丘足，蹲踞，合掌，如此唱言：『我某甲為舊外道，希望于此法與律〔受〕具足戒。我請僧伽與四月別住。』再次請願，三次請願，聰明賢能比丘告僧伽曰：『諸大德！請聽我言！此處舊外道某甲，希望于此法與律〔受〕具足戒，彼請僧伽與四月別住。若僧伽機熟者，僧伽應與舊外道某甲四月別住。此乃表白。</p>
</div>
<div class='div-other'><a id='mulu340' />
<p class='h5'>（四）</p><p style="margin-left:0em;text-indent:2em">諸大德！請聽我言！此處舊外道某甲，希望于此法與律〔受〕具足戒，彼請僧伽與四月別住，僧伽應與舊外道某甲四月別住。今與舊外道某甲四月別住，具壽聽者默然，不聽者請言。僧伽與舊外道某甲四月別住已。具壽聽故默然，我如此了知。』</p>
</div>
<div class='div-other'><a id='mulu341' />
<p class='h5'>（五）</p><p style="margin-left:0em;text-indent:2em">諸比丘！舊外道適于僧意者如此，不適僧意者如此。諸比丘！如何是舊外道不適僧意耶？諸比丘！此處為外道者，入村落過早，歸來過遲也。諸比丘！如此為舊外道者，不適僧意也。復次，諸比丘！為舊外道者與淫女親近，與寡婦親近，與年華童女親近，與黃門親近，與比丘尼親近也。諸比丘，如此為舊外道者不適僧意也。</p>
</div>
<div class='div-other'><a id='mulu342' />
<p class='h5'>（六）</p><p style="margin-left:0em;text-indent:2em">復次，諸比丘！為舊外道者，不堪任梵行弟子之種種當為，不勤勉，不具足其為方便之觀察，不能〔自〕作，不能導他。諸比丘！如此為舊外道者，不適于僧意也。復次，諸比丘！為舊外道者，于質問增上戒、增上心、增上慧之教說，無志欲之願望也。諸比丘！如此為舊外道者，不適于僧意也。</p>
</div>
<div class='div-other'><a id='mulu343' />
<p class='h5'>（七）</p><p style="margin-left:0em;text-indent:2em">復次，諸比丘！為舊外道者，聞毀訾前外道處舊師之見、忍、喜欲、執，忿而不樂、不欣。聞毀訾佛、法、僧，則樂而欣、喜。有聞讚歎前外道處舊師之見、忍、所欲、執，樂而欣、喜。聞讚歎佛、法、僧，則忿而不樂、不欣。諸比丘！如此乃決定為舊外道者不適于僧意之所以也。諸比丘！如此乃為舊外道者不適僧意也。諸比丘！如此不適僧意之舊外道來時，亦不得授具足戒。</p>
</div>
<div class='div-other'><a id='mulu344' />
<p class='h5'>（八）</p><p style="margin-left:0em;text-indent:2em">諸比丘！如何為舊外道者適于僧意耶？諸比丘！此處為舊外道者，入村落不過早，歸來不過遲。諸比丘！如此為舊外道者，適于僧意也。復次，諸比丘！為舊外道者不與淫女親近，不與寡婦親近，不與年華童女親近，不與黃門親近，不與比丘尼親近。諸比丘！如此為舊外道者，適于僧意也。</p>
</div>
<div class='div-other'><a id='mulu345' />
<p class='h5'>（九）</p><p style="margin-left:0em;text-indent:2em">復次，諸比丘！為舊外道者，堪任于梵行弟子種種當為勤勉，具足其為方便之觀察，能〔自〕作，能〔導他〕。諸比丘！如此為舊外道者，適于僧意也。復次，諸比丘！為舊外道者，于質問增上戒、增上心、增上慧之教說，有利志欲也。諸比丘！如此為舊外道者，適于僧意也。</p>
</div>
<div class='div-other'><a id='mulu346' />
<p class='h5'>（一〇）</p><p style="margin-left:0em;text-indent:2em">復次，諸比丘！為舊外道者，聞毀訾前外道處舊師之見、忍、所欲、執時，樂而欣、喜，聞毀訾佛、法、僧時，忿而不樂、不欣。聞讚歎前外道處舊師之見、忍、所欲，執時，忿而不樂、不欣，聞讚歎佛、法、僧時，樂而欣、喜。諸比丘！如此乃決定為舊外道者適于僧意之所以也。諸比丘！如此為舊外道者適于僧意。諸比丘！如此適于僧意之舊外道來時應授具足戒。</p>
</div>
<div class='div-other'><a id='mulu347' />
<p class='h5'>（一一）</p><p style="margin-left:0em;text-indent:2em">諸比丘！為舊外道者若裸形而來者，乞請衣則依于和尚。若不斷髮而來者，乞僧伽剃髮應許可。諸比丘！若火教徒、螺髻梵志來時，當授具足戒，不得與別住。何以故？諸比丘！彼等讚業，讚所當作故。諸比丘！生于釋迦族而為舊外道者來時，當授具足戒，不得與別住。諸比丘！我與諸親族此不共之特典。」</p>
<p style="margin-left:22em">———舊外道因緣終———</p>
<p style="margin-left:22em">———誦品七終———</p>
</div></div></div>
<div class='div-other'><a id='mulu348' />
<div class='div-other'><a id='mulu349' />
<p class='h4'>三九</p>
<div class='div-other'><a id='mulu350' />
<p class='h5'>（一）</p><p style="margin-left:0em;text-indent:2em">爾時，摩竭國盛患五種病：癩、癰、疹、肺病、癲狂也。眾人患五種病者，到耆婆童子處曰：「師！願治我等〔病〕。」「我甚多當作、甚多當辦。我于摩竭國洗尼瓶沙王及後宮，于佛為上首之比丘眾亦不能不奉事，我不能治〔汝等〕。」「師！一切所有歸于汝，我等將為汝奴僕。師！願治我等。」「我甚多當作、甚多當辦。我于摩竭國洗尼瓶沙王及後宮，于佛為上首之比丘眾亦不能不奉事，我不能治〔汝等〕。」</p>
</div>
<div class='div-other'><a id='mulu351' />
<p class='h5'>（二）</p><p style="margin-left:0em;text-indent:2em">時，彼眾人心生思念：「彼諸沙門釋子戒易、行易、食美食、臥風不入之臥具。我等當于諸沙門釋子處出家。若爾，諸比丘應看護〔我等〕，耆婆童子應治〔我等〕矣。」時，彼眾人到諸比丘處請出家，諸比丘令彼等出家授具足戒，諸比丘為之看護，耆婆童子為之治療。</p>
</div>
<div class='div-other'><a id='mulu352' />
<p class='h5'>（三）</p><p style="margin-left:0em;text-indent:2em">爾時，諸比丘看護甚多患病比丘，多所乞、多所求曰：「與病者食，與看護病者食，與病者藥物！」而耆婆童子因治此眾多患病比丘故，時捨王事。</p>
</div>
<div class='div-other'><a id='mulu353' />
<p class='h5'>（四）</p><p style="margin-left:0em;text-indent:2em">有一人患五種病，到耆婆子處曰：「師！願治我〔病〕。」「我甚多當作、甚多當辦。我于摩竭國洗尼瓶沙王及後宮，于佛為上首之比丘眾亦不能不奉事，我不能治〔汝〕。」「師！一切所有歸于汝，我當為汝奴僕。師！願治我〔病〕。」「我甚多當作、甚多當辦。我于摩竭國洗尼瓶沙王及後宮，于佛為上首之比丘眾亦不能不奉事，我不能治〔汝〕。」</p>
</div>
<div class='div-other'><a id='mulu354' />
<p class='h5'>（五）</p><p style="margin-left:0em;text-indent:2em">時，是人心生思念：「彼諸沙門釋子戒易、行易、食美食、臥風不入之臥具。我當到諸沙門釋子處出家。若爾，諸比丘應看護〔我〕，耆婆童子亦應治〔我〕，我至無病則還俗。」時，是人到諸比丘處請出家，諸比丘令彼出家受具足戒，諸比丘為之看護，耆婆童子為之治療。彼病癒還俗，耆婆童子見是人還俗。見已，言是人曰：「汝非至諸比丘處出家耶？」「師！乃爾！」「既爾，何作如此事耶？」時，是人以此事告耆婆童子。</p>
</div>
<div class='div-other'><a id='mulu355' />
<p class='h5'>（六）</p><p style="margin-left:0em;text-indent:2em">耆婆童子忿怒、非難：「如何諸尊者令患五種病者出家耶？」時，耆婆童子詣世尊住處。詣已，敬禮世尊坐于一面。于一面坐已，耆婆童子白世尊言：「世尊！願不令患五種病者出家。」</p>
</div>
<div class='div-other'><a id='mulu356' />
<p class='h5'>（七）</p><p style="margin-left:0em;text-indent:2em">時，世尊說法、教示、勸導、獎勵耆婆童子令之歡喜。時，耆婆童子歡喜世尊說法、教示、勸導、獎勵，即從座起，敬禮世尊，右繞而去。時，世尊由此因緣，于此時機說法而告諸比丘曰：「諸比丘！患五種病者不得令出家，令出家者墮惡作。」</p>
</div></div>
<div class='div-other'><a id='mulu357' />
<p class='h4'>四〇</p>
<div class='div-other'><a id='mulu358' />
<p class='h5'>（一）</p><p style="margin-left:0em;text-indent:2em">爾時，摩竭國洗尼瓶沙王境內反亂。時，摩竭國洗尼瓶沙王命令將軍、大臣曰：「汝等往鎮國境！」「唯！唯！大王！」將軍、大臣應諾摩竭國洗尼瓶沙王。</p>
</div>
<div class='div-other'><a id='mulu359' />
<p class='h5'>（二）</p><p style="margin-left:0em;text-indent:2em">時，著名軍士心生思念：「我等若喜戰而往，則為惡而多積非福。將依何方便以脫惡為善耶？」時，彼諸軍士又生思念：「彼諸沙門釋子行法、行平等、修梵行、說真實、持戒、有善法。若我等往諸沙門釋子處出家，則我等脫惡為善矣。」時，彼諸軍士即至諸比丘處請出家，諸比丘令彼等出家授具足戒。</p>
</div>
<div class='div-other'><a id='mulu360' />
<p class='h5'>（三）</p><p style="margin-left:0em;text-indent:2em">將軍、大臣問王臣曰：「如何某甲等軍士不在耶？」「某甲等軍士于諸比丘處出家矣。」將軍、大臣忿怒，非難：「如何諸沙門釋子令王臣出家耶？」將軍、大臣以此事告摩竭國洗尼瓶沙王。時，摩竭國洗尼瓶沙王問司法大臣曰：「以使王臣出家者當于何罪耶？」「大王！應斷和尚頭顱，拔表白師之舌，半折會眾之肋骨。」</p>
</div>
<div class='div-other'><a id='mulu361' />
<p class='h5'>（四）</p><p style="margin-left:0em;text-indent:2em">時，摩竭國洗尼瓶沙王詣世尊住處，敬禮世尊，坐于一面。坐一面已，洗尼瓶沙王白世尊曰：「世尊！于諸王中有無信心、無淨心者，以瑣事煩惱諸比丘，願世尊不令王臣出家。」時，世尊說法、教示、勸導、獎勵，使摩竭國洗尼瓶沙王歡喜。時，摩竭國洗尼瓶沙王慶喜世尊說法、教示、勸導、獎勵已，即從座起，敬禮世尊，右繞而去。時，世尊以此因緣，于此時機說法而告諸比丘曰：「諸比丘！不得令王臣出家，令出家者墮惡作。」</p>
</div></div>
<div class='div-other'><a id='mulu362' />
<p class='h4'>四一</p>
<div class='div-other'><a id='mulu363' />
<p class='h5'>（一）</p><p style="margin-left:0em;text-indent:2em">爾時，盜賊鴦崛摩羅于比丘處出家。眾人見之驚懼而逃、避路、背面、閉門。眾人忿怒、非難：「如何諸沙門釋子令強盜出家耶？」諸比丘聞彼等忿怒、非難。時，諸比丘以此事白世尊，世尊告諸比丘曰：「諸比丘！不得令強盜出家，令出家者墮惡作。」</p>
</div></div>
<div class='div-other'><a id='mulu364' />
<p class='h4'>四二</p>
<div class='div-other'><a id='mulu365' />
<p class='h5'>（一）</p><p style="margin-left:0em;text-indent:2em">爾時，摩竭國洗尼瓶沙王下令曰：「于諸沙門釋子處出家者，得不作任何事，但善說法、行梵行、正作苦邊際！」爾時，有一人，為盜被繫于獄舍，破獄舍逃脫，于諸比丘處出家。</p>
</div>
<div class='div-other'><a id='mulu366' />
<p class='h5'>（二）</p><p style="margin-left:0em;text-indent:2em">眾人見曰：「此乃彼破獄舍盜賊也！應捕之！」或言：「不得如此說，摩竭國洗尼瓶沙王下令：『于諸沙門釋子處出家者，得不為任何事，但善說法、行梵行、正作苦邊際。』」眾人忿怒、非難：「彼諸沙門釋子得無畏，彼等得不為任何事，如何令破獄盜賊出家耶？」彼等以此事白世尊，〔世尊曰：〕「諸比丘！不得令破獄盜賊出家，令出家者墮惡作。」</p>
</div></div>
<div class='div-other'><a id='mulu367' />
<p class='h4'>四三</p>
<div class='div-other'><a id='mulu368' />
<p class='h5'>（一）</p><p style="margin-left:0em;text-indent:2em">爾時，有一人為盜而逃至諸比丘處出家。于王後宮張貼告示，謂：「若見應即殺。」眾人見而言曰：「此乃彼告示中盜賊也！應殺之！」或曰：「不得如此言……作苦邊際。」眾人忿怒、非難：「彼諸沙門釋子得無畏，彼等得不為任何事，如何令被告示之盜賊出家耶？」彼等以此事白世尊，〔世尊曰：〕「諸比丘！不得令被告示之盜賊出家，令出家者墮惡作。」</p>
</div></div>
<div class='div-other'><a id='mulu369' />
<p class='h4'>四四</p>
<div class='div-other'><a id='mulu370' />
<p class='h5'>（一）</p><p style="margin-left:0em;text-indent:2em">爾時，有一受笞刑者于諸比丘處出家。眾人忿怒、非難：「如何諸沙門釋子令受笞刑者出家耶？」彼等以此事白世尊，〔世尊曰：〕「諸比丘！不得令受笞刑者出家，令出家者墮惡作。」</p>
</div></div>
<div class='div-other'><a id='mulu371' />
<p class='h4'>四五</p>
<div class='div-other'><a id='mulu372' />
<p class='h5'>（一）</p><p style="margin-left:0em;text-indent:2em">爾時，有一受烙刑者于諸比丘處出家。眾人忿怒、非難：「如何諸沙門釋子令受烙刑者出家耶？」彼等以此事白世尊，〔世尊曰：〕「諸比丘！不得令受烙刑者出家，令出家者墮惡作。」</p>
</div></div>
<div class='div-other'><a id='mulu373' />
<p class='h4'>四六</p>
<div class='div-other'><a id='mulu374' />
<p class='h5'>（一）</p><p style="margin-left:0em;text-indent:2em">爾時，有一逃債者于諸比丘處出家。諸債主見曰：「此乃我等債務人！捕之！」或曰：「不得如此說，摩竭國洗尼瓶沙王下令：『到沙門釋子等處出家者，得不為任何事，但善說法、行梵行、正作苦邊際。』」眾人忿怒、非難：「彼沙門釋子等得無畏，彼等得不為任何事，如何令負債人出家耶？」彼等以此事白世尊，〔世尊曰：〕「諸比丘！不得令負債人出家，令出家者墮惡作。」</p>
</div></div>
<div class='div-other'><a id='mulu375' />
<p class='h4'>四七</p>
<div class='div-other'><a id='mulu376' />
<p class='h5'>（一）</p><p style="margin-left:0em;text-indent:2em">爾時，有一奴僕逃于諸比丘處出家。諸主人見曰：「此乃我等奴僕！逮捕之！」或曰：「不得如此言……正作苦邊際。」眾人忿怒、非難：「彼沙門釋子等得無畏，彼等得不為任何事，如何令奴僕出家耶？」彼等以此事白世尊，〔世尊曰：〕「諸比丘！不得令奴僕出家，令出家者墮惡作。」</p>
</div></div>
<div class='div-other'><a id='mulu377' />
<p class='h4'>四八</p>
<div class='div-other'><a id='mulu378' />
<p class='h5'>（一）</p><p style="margin-left:0em;text-indent:2em">爾時，有一禿頭鍛工，與父母爭而往〔僧〕園于諸比丘處出家。時，彼禿頭鍛工之父母，為尋彼禿頭鍛工，到〔僧〕園問諸比丘曰：「見如此童子否？」諸比丘不知而言曰：「我等不知。」未見而言曰：「我等未見。」</p>
</div>
<div class='div-other'><a id='mulu379' />
<p class='h5'>（二）</p><p style="margin-left:0em;text-indent:2em">時，彼禿頭鍛工之父母，尋彼禿頭鍛工，見于諸比丘處出家，忿怒、非難曰：「此諸沙門釋子無慚、妄語破戒。知而言不知；見而言未見。此童子已于諸比丘處出家也。」諸比丘聞彼禿頭鍛工之父母忿怒、非難。時，彼諸比丘以此事白世尊，〔世尊曰：〕「諸比丘！許應于僧伽求剃髮之許可。」</p>
</div></div>
<div class='div-other'><a id='mulu380' />
<p class='h4'>四九</p>
<div class='div-other'><a id='mulu381' />
<p class='h5'>（一）</p><p style="margin-left:0em;text-indent:2em">爾時，王舍城有一群童子十七人為好友，以優波離童子為其上首。時優波離父母心生思念：「我等死後，優波離依何方便得以安樂生活而無困苦？」時，優波離父母心生思念：「若令優波離善學書，我等死後，優波離可得安樂生活而無困苦。」時，優波離父母心生思念：「若令優波離學書，于指即痛苦。若令優波離學算數，我等死後，優波離可得安樂生活而無困苦。」</p>
</div>
<div class='div-other'><a id='mulu382' />
<p class='h5'>（二）</p><p style="margin-left:0em;text-indent:2em">時，優波離父母心生思念：「若令優波離學算數，于胸即痛苦。若令優波離善學畫，我等死後，優波離可得安樂生活而無困苦。」時，優波離父母心生思念：「若令優波離善學畫，于眼即痛苦。彼諸沙門釋子戒易、行易、食美食、臥風不入之臥具。若令優波離于諸沙門釋子處出家，則我等死後，優波離可得安樂生活而無困苦。」</p>
</div>
<div class='div-other'><a id='mulu383' />
<p class='h5'>（三）</p><p style="margin-left:0em;text-indent:2em">優波離童子聞父母如此言談。時，優波離童子即至彼諸童子處。至已，言彼諸童子曰：「來！我等于諸沙門釋子處出家。」「若汝出家者，則我等亦出家。」時，彼諸童子至各自父母處言曰：「許我離家而出家。」時，彼諸童子之父母及彼諸童子皆同有善意趣志願，故許焉。彼等到諸比丘處請出家。諸比丘令彼等出家授具足戒。</p>
</div>
<div class='div-other'><a id='mulu384' />
<p class='h5'>（四）</p><p style="margin-left:0em;text-indent:2em">彼等于夜未明凌晨早起而喚曰：「與粥！與食！與噉食！」諸比丘曰：「應待至天明，有粥即飲，有食即食，有噉食即食之；若無粥、食、噉食時，應往乞食而食焉！」諸比丘雖如此說，彼等唯喚：「與粥！與食！與噉食！」〔而〕濡污臥牀。</p>
</div>
<div class='div-other'><a id='mulu385' />
<p class='h5'>（五）</p><p style="margin-left:0em;text-indent:2em">世尊于夜未明凌晨時，起而聞童子聲。聞已，告具壽阿難曰：「阿難！何故彼童子聲？」時，具壽阿難以此事白世尊，〔世尊曰：〕「諸比丘！諸比丘知未滿二十歲而授與具足戒事，真實否？」「世尊！真實也！」佛世尊呵責曰：「諸比丘！如何愚人知未滿二十歲而授與具足戒耶？」</p>
</div>
<div class='div-other'><a id='mulu386' />
<p class='h5'>（六）</p><p style="margin-left:0em;text-indent:2em">「諸比丘！未滿二十歲者，不堪忍耐寒、熱、飢、渴、蚊、虻、風、熱、蟲、蛇所觸；〔不堪忍耐〕罵詈惡口言語；身不堪忍受苦、猛、粗、利、不悅、不可意而奪命。諸比丘！二十歲者，堪忍耐寒、熱……。諸比丘！如此令未信者不生信，已信者非所增益。」呵責、說法，告諸比丘曰：「諸比丘！知未滿二十歲者，不得授與具足戒；授具足戒者，應依法斷除。」</p>
</div></div>
<div class='div-other'><a id='mulu387' />
<p class='h4'>五〇</p>
<div class='div-other'><a id='mulu388' />
<p class='h5'>（一）</p><p style="margin-left:0em;text-indent:2em">爾時，有一家族，因蛇風病而死，唯遺父子。彼等于比丘處出家，俱往乞食。時，彼童子當受其父施熱粥言曰：「父親！亦與我！父親！亦與我！」眾人忿怒、非難：「彼沙門釋子非梵行者也，此童子乃比丘尼所生也。」諸比丘聞彼眾人忿怒、非難。時，諸比丘以此事白世尊，〔世尊曰：〕「諸比丘！不得令未滿十五歲童子出家，令出家者墮惡作。」</p>
</div></div>
<div class='div-other'><a id='mulu389' />
<p class='h4'>五一</p>
<div class='div-other'><a id='mulu390' />
<p class='h5'>（一）</p><p style="margin-left:0em;text-indent:2em">爾時，有一歸依阿難家族有信心、有淨心。因蛇風病而死，唯遺二童子。彼等依舊習，見有比丘即趨近前，諸比丘等叱退之。彼等為諸比丘所叱退而仍叫喚。時，具壽阿難心生思念：「世尊規定不得令未滿十五歲童子出家，而此諸童子皆不滿十五歲，依何方便得不喪失此諸童子耶？」時，阿難以此事白世尊，〔世尊曰：〕「阿難！此諸童子能驅烏否？」「世尊！能！」時，世尊依此因緣，于此時機說法而告諸比丘曰：「諸比丘！許令未滿十五歲童子為驅烏人而出家。」</p>
</div></div>
<div class='div-other'><a id='mulu391' />
<p class='h4'>五二</p>
<div class='div-other'><a id='mulu392' />
<p class='h5'>（一）</p><p style="margin-left:0em;text-indent:2em">爾時，具壽跋難陀釋子有二沙彌，謂騫荼與磨竭也。彼等更相行淫。諸比丘忿怒、非難：「如何沙門行如此非行耶？」彼等以此事白世尊，〔世尊曰：〕「諸比丘！一人不得蓄二沙彌，蓄者墮惡作。」</p>
</div></div>
<div class='div-other'><a id='mulu393' />
<p class='h4'>五三</p>
<div class='div-other'><a id='mulu394' />
<p class='h5'>（一）</p><p style="margin-left:0em;text-indent:2em">爾時，世尊于王舍城既過雨季，又過夏、冬。眾人忿怒、非難：「有諸沙門釋子，四方無路而盲闇，彼等不知四方。」諸比丘聞彼眾人忿怒、非難。時，諸比丘以此事白世尊。</p>
</div>
<div class='div-other'><a id='mulu395' />
<p class='h5'>（二）</p><p style="margin-left:0em;text-indent:2em">時，世尊告阿難曰：「阿難！持鍵往告各房舍諸比丘言：『世尊將遊行南山，欲從者來。』」「唯！唯！」具壽阿難應諾世尊，即持鍵往各房舍告諸比丘言：「世尊將遊行南山，欲從者來。」</p>
</div>
<div class='div-other'><a id='mulu396' />
<p class='h5'>（三）</p><p style="margin-left:0em;text-indent:2em">諸比丘曰：「阿難！世尊規定于十臘間依止而住，過十臘後，可與〔人〕依止。若我等當往彼處而取依止，住短時間復還來時，則不能不再取依止。若我等阿闍梨、和尚往，我等亦往；若我等阿闍梨、和尚不往，我等亦不往。阿難！〔不然〕我等知為輕率也。」</p>
</div>
<div class='div-other'><a id='mulu397' />
<p class='h5'>（四）</p><p style="margin-left:0em;text-indent:2em">時，世尊與少數比丘眾俱，遊行南山。時，世尊于隨意間住南山後，復還王舍城。時，世尊告具壽阿難曰：「如何如來遊行南山，唯與少數比丘眾俱耶？」時，具壽阿難以此事白世尊。時世尊依此因緣，于此時機說法而告諸比丘曰：「諸比丘！許聰明賢能之比丘依止五年，暗昧者乃至命終應依止而住。</p>
</div>
<div class='div-other'><a id='mulu398' />
<p class='h5'>（五）</p><p style="margin-left:0em;text-indent:2em">諸比丘！具足五分之比丘不得無依止而住，〔謂：〕不具足無學戒蘊…〔同第一　大犍度三六（二）〕…諸比丘！具足如此五分之比丘不得無依止而住。諸比丘！具足如此五分之比丘，得無依止而住，〔謂：〕無學之…〔同第一　大犍度三六（三）〕…諸比丘！具足如此五分之比丘，得無依止而住。</p>
</div>
<div class='div-other'><a id='mulu399' />
<p class='h5'>（六）</p><p style="margin-left:0em;text-indent:2em">諸比丘！又，具足五分之比丘不得無依止而住，〔謂：〕不信…〔同第一大犍度三六（六）〕…諸比丘！具足如此五分之比丘不得無依止而住。諸比丘！具足五分比丘得無依止而住，〔謂：〕有信…〔同第一　大犍度三六（七）〕…諸比丘！具足如此五分之比丘得無依止而住。</p>
</div>
<div class='div-other'><a id='mulu400' />
<p class='h5'>（七）</p><p style="margin-left:0em;text-indent:2em">諸比丘！又，具足五分之比丘不得無依止而住，〔謂：〕于增上戒學…〔同第一　大犍度三六（八）〕…諸比丘！具足如此五分之比丘不得無依止而住。諸比丘！具足五分之比丘得無依止而住，〔謂：〕于增上戒…〔同第一　大犍度三六（九）〕…諸比丘！具足如此五分之比丘得無依止而住。</p>
</div>
<div class='div-other'><a id='mulu401' />
<p class='h5'>（八）</p><p style="margin-left:0em;text-indent:2em">諸比丘！又，具足五分之比丘不得無依止而住，〔謂：〕…犯〔同第一　大犍度三六（一四）〕…諸比丘！具足如此五分之比丘不得無依止而住。諸比丘！具足五分比丘得無依止而住，〔謂：〕…不犯〔同第一　大犍度三六（一五）〕…諸比丘！具足如此五分之比丘得無依止而住。</p>
</div>
<div class='div-other'><a id='mulu402' />
<p class='h5'>（九）</p><p style="margin-left:0em;text-indent:2em">諸比丘！又，具足五分之比丘不得無依止而住，〔謂：〕…犯〔同第一　大犍度三六（一六）〕…未滿五臘也。諸比丘！具足如此五分之比丘不得無依止而住。諸比丘！具足五分之比丘得無依止而住，〔謂：〕…不犯〔同第一　大犍度三六（一七）〕…五臘或過五臘也。諸比丘！具足如此五分之比丘得無依止而住。</p>
</div>
<div class='div-other'><a id='mulu403' />
<p class='h5'>（一〇）</p><p style="margin-left:0em;text-indent:2em">諸比丘！具足六分之比丘不得無依止而住，〔謂：〕…無學之〔同第一大犍度三七（一）〕…未滿五臘也。諸比丘！具足如此六分之比丘不得無依止而住。諸比丘！具足六分之比丘得無依止而住，〔謂：〕…無學之〔同第一　大犍度三七（二）〕…五臘或過五臘也。諸比丘！具足如此六分之比丘得無依止而住。</p>
</div>
<div class='div-other'><a id='mulu404' />
<p class='h5'>（一一）</p><p style="margin-left:0em;text-indent:2em">諸比丘！又具足六分之比丘不得無依止而住，〔謂：〕不信…〔同第一大犍度三七（五）〕…未滿五臘也。諸比丘！具足如此六分之比丘不得無依止而住。諸比丘！具足六分之比丘得無依止而住，〔謂：〕有信…〔同第一　大犍度三七（六）〕…五臘或過五臘也。諸比丘！具足如此六分之比丘得無依止而住。</p>
</div>
<div class='div-other'><a id='mulu405' />
<p class='h5'>（一二）</p><p style="margin-left:0em;text-indent:2em">諸比丘！又具足六分之比丘不得無依止而住，〔謂：〕于增上戒…〔同第一　大犍度三七（七）〕…未滿五臘也。諸比丘！具足如此六分之比丘不得無依止而住。諸比丘！具足六分之比丘得無依止而住，〔謂：〕于增上戒…〔同第一　大犍度三七（八）〕…五臘或過五臘也。諸比丘！具足如此六分之比丘得無依止而住。</p>
</div>
<div class='div-other'><a id='mulu406' />
<p class='h5'>（一三）</p><p style="margin-left:0em;text-indent:2em">諸比丘！又具足六分之比丘不得無依止而住，〔謂：〕…犯〔同第一　大犍度三七（一三）〕…未滿五臘也。諸比丘！具足如此六分之比丘不得無依止而住。諸比丘！具足六分之比丘得無依止而住，〔謂：〕…不犯〔同第一　大犍度三七（一四）〕…五臘或過五臘也。諸比丘！具足如此六分之比丘得無依止而住。」</p>
<p style="margin-left:22em">———無畏誦品終———</p>
</div></div></div>
<div class='div-other'><a id='mulu407' />
<div class='div-other'><a id='mulu408' />
<p class='h4'>五四</p>
<div class='div-other'><a id='mulu409' />
<p class='h5'>（一）</p><p style="margin-left:0em;text-indent:2em">時，世尊于隨意間住王舍城後，往迦維羅衛城，順次遊行至迦維羅衛城。時，世尊住釋迦國迦維羅衛城尼拘律園。時，世尊于早晨時著下裳，持鉢、衣，至釋氏淨飯王住處。至已，坐于設座。時，羅睺羅之母王妃言羅睺羅王子曰：「羅睺羅！彼汝父也，往求餘財！」</p>
</div>
<div class='div-other'><a id='mulu410' />
<p class='h5'>（二）</p><p style="margin-left:0em;text-indent:2em">時，羅睺羅詣世尊住處。詣而立于世尊之前曰：「沙門！歡喜汝之形影。」時，世尊即從座起而去。時，羅睺羅王子隨往世尊之後言曰：「沙門！與我餘財，沙門！與我餘財。」時，世尊告舍利弗曰：「舍利弗！汝令羅睺羅出家！」「我如何令羅睺羅出家耶？」</p>
</div>
<div class='div-other'><a id='mulu411' />
<p class='h5'>（三）</p><p style="margin-left:0em;text-indent:2em">時，世尊依此因緣，于此時機說法而告諸比丘曰：「諸比丘！許以三歸依令出家為沙彌。諸比丘！令出家者，應如此為之：先剃除鬚髮，著袈裟衣，偏袒上衣，禮比丘足，蹲踞，合掌，如此唱曰：『歸依佛，歸依法，歸依僧。二次……三次歸依佛，歸依法，歸依僧。』諸比丘！許以如此三歸依令出家為沙彌。」</p>
</div>
<div class='div-other'><a id='mulu412' />
<p class='h5'>（四）</p><p style="margin-left:0em;text-indent:2em">時，具壽舍利弗令羅睺羅出家。時，釋氏淨飯王詣世尊住處。詣已，敬禮世尊，坐于一面。坐一面已，釋氏淨飯王白世尊曰：「我有一願求世尊。」「瞿曇！諸如來已超所願。」「〔我願〕相應無過也。」「瞿曇！請言！」</p>
</div>
<div class='div-other'><a id='mulu413' />
<p class='h5'>（五）</p><p style="margin-left:0em;text-indent:2em">「世尊出家之時，我不少痛苦，難陀之時亦然，及至羅睺羅而極大。想對子之愛由如割皮，割皮而切膚，切膚而割肉，割肉而斷筋，斷筋而粹骨，粹骨而徹體。願不令父母不許之子出家。」</p>
</div>
<div class='div-other'><a id='mulu414' />
<p class='h5'>（六）</p><p style="margin-left:0em;text-indent:2em">時，世尊說法、教示、勸導、獎勵，令釋氏淨飯王慶喜。時，釋氏淨飯王于世尊說法、教示、勸導、獎勵已，敬禮世尊，右繞而去。時，世尊由此因緣，于此時機說法而告諸比丘曰：「諸比丘！不得令父母不許之子出家，令出家者墮惡作。」</p>
</div></div>
<div class='div-other'><a id='mulu415' />
<p class='h4'>五五</p>
<div class='div-other'><a id='mulu416' />
<p class='h5'>（一）</p><p style="margin-left:0em;text-indent:2em">時，世尊于隨意間住迦維羅衛城後，向舍衛城遊行，順次遊行至舍衛城。時，世尊住舍衛城祇樹林給孤獨園。爾時，有一家族歸依具壽舍利弗，送具壽舍利弗一童子，請長老令其童子出家。時，具壽舍利弗心生思念：「世尊制定一人不得蓄二沙彌學處。我已有羅睺羅，我如何令〔此童子〕出家。」彼以此事白世尊，〔世尊曰：〕「諸比丘！許聰明賢能之比丘一人蓄二沙彌，只要能教授、教誡，許蓄〔沙彌〕。」</p>
</div></div>
<div class='div-other'><a id='mulu417' />
<p class='h4'>五六</p>
<div class='div-other'><a id='mulu418' />
<p class='h5'>（一）</p><p style="margin-left:0em;text-indent:2em">時，諸沙彌心生思念：「我等學處有幾何耶？我等應學何耶？」彼等以此事白世尊，〔世尊曰：〕「諸比丘！沙彌有十學處，許沙彌學此，〔謂：〕不殺生、不偷盜、不行非梵行、不妄語、不飲酒、不非時食、不觀聽歌舞伎樂、不用鬘香塗飾、不睡高廣大牀、不受金銀。諸比丘！沙彌有如此十學處，沙彌應學此。」</p>
</div></div>
<div class='div-other'><a id='mulu419' />
<p class='h4'>五七</p>
<div class='div-other'><a id='mulu420' />
<p class='h5'>（一）</p><p style="margin-left:0em;text-indent:2em">爾時，諸沙彌不尊敬，不恭順，不與諸比丘和合住。諸比丘忿怒、非難：「如何諸沙彌不尊敬，不恭順，不與比丘等和合住耶？」彼等以此事白世尊，〔世尊曰：〕「諸比丘！許罰具足五分之沙彌，〔謂：〕圖謀令諸比丘無所得，圖謀令諸比丘不利，圖謀令諸比丘無住處，誹謗諸比丘，離間比丘與比丘。諸比丘！許罰具足如此五分之沙彌。」</p>
</div>
<div class='div-other'><a id='mulu421' />
<p class='h5'>（二）</p><p style="margin-left:0em;text-indent:2em">時，諸比丘心生思念：「應如何行罰耶？」彼等以此事白世尊，〔世尊曰：〕「諸比丘！許禁止。」時，諸比丘皆禁止沙彌〔入〕僧園。諸沙彌不得入園，或離去，或還俗，或歸外道。彼等以此事白世尊，〔世尊曰：〕「諸比丘！不得禁止全僧園，禁止者墮惡作。諸比丘！許禁住處或歸處。」</p>
</div>
<div class='div-other'><a id='mulu422' />
<p class='h5'>（三）</p><p style="margin-left:0em;text-indent:2em">爾時，諸比丘禁止諸沙彌進食。眾人作粥或僧食，言沙彌曰：「來！請飲粥。來！請進食。」諸沙彌言：「我等不能，比丘禁止矣。」眾人忿怒、非難：「如何諸大德禁止諸沙彌飲食耶？」彼等以此事白世尊，〔世尊曰：〕「諸比丘！不得禁食，禁止者墮惡作。」</p>
<p style="margin-left:22em">———罰事終———</p>
</div></div>
<div class='div-other'><a id='mulu423' />
<p class='h4'>五八</p>
<div class='div-other'><a id='mulu424' />
<p class='h5'>（一）</p><p style="margin-left:0em;text-indent:2em">爾時，六群比丘未問和尚而禁止沙彌。諸和尚尋〔思〕曰：「何故我等沙彌不在耶？」諸比丘言曰：「為六群比丘所禁止。」諸和尚忿怒、非難：「如何六群比丘不問我等而禁止我等沙彌耶？」彼等以此事白世尊，〔世尊曰：〕「諸比丘！不得不問和尚而為禁止，為者墮惡作。」</p>
</div></div>
<div class='div-other'><a id='mulu425' />
<p class='h4'>五九</p>
<div class='div-other'><a id='mulu426' />
<p class='h5'>（一）</p><p style="margin-left:0em;text-indent:2em">爾時，六群比丘帶走諸長老比丘之沙彌。諸長老自取楊枝、漱水而疲倦。彼等以此事白世尊，〔世尊曰：〕「諸比丘！不得帶走他人會眾，帶走者墮惡作。」</p>
</div></div>
<div class='div-other'><a id='mulu427' />
<p class='h4'>六〇</p>
<div class='div-other'><a id='mulu428' />
<p class='h5'>（一）</p><p style="margin-left:0em;text-indent:2em">爾時，具壽跋難陀之沙彌騫荼污染比丘尼康達迦。諸比丘忿怒、非難：「如何沙彌行如此非行儀耶？」彼等以此事白世尊，〔世尊曰：〕「諸比丘！許擯滅具足十分之沙彌，〔謂：〕殺生、偷盜、非梵行、妄語、飲酒、謗佛、謗法、謗僧、邪見、污染比丘尼也。諸比丘！許擯滅具足如此十分之沙彌。」</p>
</div></div>
<div class='div-other'><a id='mulu429' />
<p class='h4'>六一</p>
<div class='div-other'><a id='mulu430' />
<p class='h5'>（一）</p><p style="margin-left:0em;text-indent:2em">爾時，有一黃門，于諸比丘處出家。彼至諸年青比丘處言曰：「來！與我行不淨法。」諸比丘斥退而言：「黃門！滅去。黃門！喪去。何用汝耶！」被諸比丘所斥退而至諸長大、肥胖沙彌處言曰：「來！與我行不淨法。」沙彌等斥退而言：「黃門！滅去。黃門！喪去。何用汝耶！」被諸沙彌所斥退而到放象人、放馬人處，言：「來！與我行不淨法。」放象人、放馬人與之行不淨法。</p>
</div>
<div class='div-other'><a id='mulu431' />
<p class='h5'>（二）</p><p style="margin-left:0em;text-indent:2em">彼等忿怒、非難：「彼諸沙門釋子乃黃門也。彼等之中非黃門者污染黃門，如此，彼等皆非梵行者。」諸比丘聞放象人、放馬人之忿怒及非難。時，諸比丘以此事白世尊，〔世尊曰：〕「諸比丘！黃門未受具足戒者，不得授具足戒；已受具足戒者，應擯滅之。」</p>
</div></div>
<div class='div-other'><a id='mulu432' />
<p class='h4'>六二</p>
<div class='div-other'><a id='mulu433' />
<p class='h5'>（一）</p><p style="margin-left:0em;text-indent:2em">爾時，有一舊族姓子，家道衰落而其身柔弱。時，彼家道衰落舊族姓子心生思念：「我身柔弱，不能得未得之富，使已得之富增大。依何方便得安樂生活而無困難耶？」時，彼其家斷滅舊族姓子心生思念：「彼諸沙門釋子戒易、行易、食美食、臥風不入臥具。我當自備鉢、衣，除去鬚髮，著袈裟衣，往〔僧〕園與諸比丘共住。」</p>
</div>
<div class='div-other'><a id='mulu434' />
<p class='h5'>（二）</p><p style="margin-left:0em;text-indent:2em">時，彼家道衰落舊族姓子，自備鉢、衣，去鬚髮，著袈裟衣，往〔僧〕園敬禮諸比丘。諸比丘曰：「汝何臘？」「何臘者何？」「汝之和尚為誰耶？」「和尚者何？」諸比丘言具壽優波離曰：「優波離！請尋問此出家者。」</p>
</div>
<div class='div-other'><a id='mulu435' />
<p class='h5'>（三）</p><p style="margin-left:0em;text-indent:2em">時，具壽優波離詢問彼家道衰落舊族姓子，彼告以此事。具壽優波離以此事告諸比丘。諸比丘以此事白世尊，〔世尊曰：〕「諸比丘！賊住者未受具足戒將不得授具足戒，已授具足戒者當擯滅之。諸比丘！歸外道者未受具足戒時，不得授具足戒；已受具足戒者，應擯滅之。」</p>
</div></div>
<div class='div-other'><a id='mulu436' />
<p class='h4'>六三</p>
<div class='div-other'><a id='mulu437' />
<p class='h5'>（一）</p><p style="margin-left:0em;text-indent:2em">爾時，有一龍悲嘆、羞恥、嫌惡龍生。時，彼龍心生思念：「依何方便脫離龍生，速得人性耶？」時，彼龍心生思念：「彼諸沙門釋子行法、行平等、修梵行、說真實、持戒有善法。我若到諸沙門釋子處出家時，應脫離龍生，速得人性。」</p>
</div>
<div class='div-other'><a id='mulu438' />
<p class='h5'>（二）</p><p style="margin-left:0em;text-indent:2em">時，彼龍現為孺童形，至諸比丘處請求出家。諸比丘令彼出家授具足戒。爾時，彼龍與一比丘俱住邊隅精舍。時，比丘于夜未明凌晨起身于露處經行。時，彼龍于比丘外出安心入睡，現龍身遍滿精舍，局蜷出于窗外。</p>
</div>
<div class='div-other'><a id='mulu439' />
<p class='h5'>（三）</p><p style="margin-left:0em;text-indent:2em">時，彼比丘欲開門入精舍，見有龍身遍滿精舍，局蜷出于窗外。見而怖畏舉聲。諸比丘跑來言彼比丘曰：「何以舉聲耶？」「有龍身遍滿精舍，局蜷出于窗外。」時，彼龍為其聲驚醒而坐于座。諸比丘曰：「汝為何耶？」「我乃龍也！」「如何汝現如此形耶？」時，彼龍以此事白諸比丘。諸比丘以此事白世尊。</p>
</div>
<div class='div-other'><a id='mulu440' />
<p class='h5'>（四）</p><p style="margin-left:0em;text-indent:2em">時，世尊依此因緣，于此時機，集會諸比丘而告彼龍曰：「汝諸龍于此法與律不增長。龍！離去！應持上半月十四日、十五日、八日之齋戒，如此，汝可脫龍生，速得人性。」時，彼龍〔知〕于此法與律，不增長，苦惱悲嘆、流淚舉聲而去。</p>
</div>
<div class='div-other'><a id='mulu441' />
<p class='h5'>（五）</p><p style="margin-left:0em;text-indent:2em">時，世尊告諸比丘曰：「諸比丘！現龍自相有二因緣，〔謂：〕與同類者交會時及安心入睡時也。諸比丘！現龍自相有如此二因緣。諸比丘！畜生于未受具足戒時，不得授具足戒；已受具足戒者，應擯滅之。」</p>
</div></div>
<div class='div-other'><a id='mulu442' />
<p class='h4'>六四</p>
<div class='div-other'><a id='mulu443' />
<p class='h5'>（一）</p><p style="margin-left:0em;text-indent:2em">爾時，有一孺童，奪母之命，彼以其惡業故而悲嘆、羞恥、嫌惡。時，彼孺童心生思念：「依何方便出離此惡業耶？」時，彼孺童心生思念：「彼諸沙門釋子行法、行平等、修梵行、說真實、持戒、有善法。我若于諸沙門釋子處出家時，可出離彼惡業。」</p>
</div>
<div class='div-other'><a id='mulu444' />
<p class='h5'>（二）</p><p style="margin-left:0em;text-indent:2em">時，彼孺童至諸比丘處請求出家。諸比丘言優波離曰：「優波離！前有龍現孺童形，于諸比丘處出家。優波離！詢問此孺童。」時，具壽優波離詢問彼孺童，彼告其事。優波離以此事告諸比丘，諸比丘以此事白世尊，〔世尊曰：〕「諸比丘！殺母者未受具足戒者，不得授具足戒；已受具足戒者，應擯滅之。」</p>
</div></div>
<div class='div-other'><a id='mulu445' />
<p class='h4'>六五</p>
<div class='div-other'><a id='mulu446' />
<p class='h5'>（一）</p><p style="margin-left:0em;text-indent:2em">爾時，有一孺童，奪父之命。彼以其惡業故…〔同第一　大犍度六四（一）～（二）〕…比丘等以此事白世尊，〔世尊曰：〕「諸比丘！殺父者未受具足戒者，不得授具足戒；已受具足戒者，應擯滅之。」</p>
</div></div>
<div class='div-other'><a id='mulu447' />
<p class='h4'>六六</p>
<div class='div-other'><a id='mulu448' />
<p class='h5'>（一）</p><p style="margin-left:0em;text-indent:2em">爾時，有甚多比丘，行于娑竭陀至舍衛城道上。路上諸賊出，強奪一部分比丘，殺戮一部分比丘。王臣由舍衛城來，捕捉一部分盜賊而一部分逃走。諸逃走者于諸比丘處出家。諸被捕者，以受死罪而拘去。</p>
</div>
<div class='div-other'><a id='mulu449' />
<p class='h5'>（二）</p><p style="margin-left:0em;text-indent:2em">彼諸出家者，見拘去受死罪諸賊。見而言：「我等善逃，若被捕時，我等亦將如此被殺。」諸比丘曰：「汝等作何事耶？」彼諸出家者以此事白諸比丘。諸比丘以此事白世尊，〔世尊曰：〕「諸比丘！彼諸比丘乃阿羅漢也。諸比丘！殺阿羅漢者未受具足戒時，不得授與具足戒；已受具足戒者，應擯滅之。」</p>
</div></div>
<div class='div-other'><a id='mulu450' />
<p class='h4'>六七</p>
<div class='div-other'><a id='mulu451' />
<p class='h5'>（一）</p><p style="margin-left:0em;text-indent:2em">爾時，有甚多比丘尼，行于娑竭陀往舍衛城道上。路上諸賊出，強奪一部分比丘尼，污染一部分比丘尼。王臣由舍衛城…〔同第一　大犍度六六（一）～（二）〕…諸比丘以此事白世尊，〔世尊曰：〕「諸比丘！污染比丘尼者，未受具足戒時，不得授具足戒；已受具足戒者，應擯滅之。諸比丘！破和合僧者，未受具足戒時，不得受具足戒；已受具足戒者，應擯滅之。諸比丘！〔出佛身〕血者，未受具足戒時，不得授具足戒；已受具足戒者，應擯滅之。」</p>
</div></div>
<div class='div-other'><a id='mulu452' />
<p class='h4'>六八</p>
<div class='div-other'><a id='mulu453' />
<p class='h5'>（一）</p><p style="margin-left:0em;text-indent:2em">爾時，有一人二根者，于諸比丘處出家。彼自行之亦令他行。彼等以此事白世尊，〔世尊曰：〕「諸比丘！二根者未受具足戒時，不得授具足戒；已受具足戒者，應擯滅之。」</p>
</div></div>
<div class='div-other'><a id='mulu454' />
<p class='h4'>六九</p>
<div class='div-other'><a id='mulu455' />
<p class='h5'>（一）</p><p style="margin-left:0em;text-indent:2em">爾時，比丘等授不請和尚者具足戒。彼等以此事白世尊，〔世尊曰：〕「諸比丘！不請和尚者，不得授具足戒，授具足戒者墮惡作。」</p>
</div>
<div class='div-other'><a id='mulu456' />
<p class='h5'>（二）</p><p style="margin-left:0em;text-indent:2em">爾時，諸比丘授以僧伽為和尚者具足戒。彼等以此事白世尊，〔世尊曰：〕「諸比丘！以僧伽為和尚者，不得授具足戒，授具足戒者墮惡作。」</p>
</div>
<div class='div-other'><a id='mulu457' />
<p class='h5'>（三）</p><p style="margin-left:0em;text-indent:2em">爾時，諸比丘授以眾人為和尚者具足戒。彼等以此事白世尊，〔世尊曰：〕「諸比丘！以眾人為和尚者不得授具足戒，授具足戒者墮惡作。」</p>
</div>
<div class='div-other'><a id='mulu458' />
<p class='h5'>（四）</p><p style="margin-left:0em;text-indent:2em">爾時，諸比丘以黃門為和尚而授具足戒…乃至…以賊住者為和尚……以歸外道者為和尚……以畜生者為和尚……以殺母者為和尚……以殺父者為和尚……以殺阿羅漢者為和尚……以污染比丘尼者為和尚……以破和合僧者為和尚……以〔出佛身〕血者為和尚……授以二根者為和尚者具足戒。彼等以此事白世尊，〔世尊曰：〕「諸比丘！不得授以黃門為和尚者具足戒，不得授以賊住者為和尚者具足戒……不得授以二根者為和尚者具足戒，授具足戒者墮惡作。」</p>
</div></div>
<div class='div-other'><a id='mulu459' />
<p class='h4'>七〇</p>
<div class='div-other'><a id='mulu460' />
<p class='h5'>（一）</p><p style="margin-left:0em;text-indent:2em">爾時，諸比丘授于未具鉢者具足戒，彼等以手受而往乞食。眾人忿怒、非難：「猶如外道。」彼等以此事白世尊，〔世尊曰：〕「諸比丘！不得授于未具鉢者具足戒，授具足戒者墮惡作。」</p>
</div>
<div class='div-other'><a id='mulu461' />
<p class='h5'>（二）</p><p style="margin-left:0em;text-indent:2em">爾時，諸比丘授于未具衣者具足戒，彼等裸形往乞食。眾人忿怒、非難：「猶如外道。」彼等以此事白世尊，〔世尊曰：〕「諸比丘！不得授于未具衣者具足戒，授具足戒者墮惡作。」</p>
</div>
<div class='div-other'><a id='mulu462' />
<p class='h5'>（三）</p><p style="margin-left:0em;text-indent:2em">爾時，諸比丘授于未具鉢、衣者具足戒，彼等裸形、以手受而往乞食。眾人忿怒、非難：「猶如外道。」彼等以此事白世尊，〔世尊曰：〕「諸比丘！不得授于未具鉢、衣者具足戒，授具足戒者墮惡作。」</p>
</div>
<div class='div-other'><a id='mulu463' />
<p class='h5'>（四）</p><p style="margin-left:0em;text-indent:2em">爾時，諸比丘授于借鉢者具足戒，受具足戒已而還鉢，以手受而往乞食。眾人忿怒、非難：「猶如外道。」彼等以此事白世尊，〔世尊曰：〕「諸比丘！不得授于借鉢者具足戒，授具足戒者墮惡作。」</p>
</div>
<div class='div-other'><a id='mulu464' />
<p class='h5'>（五）</p><p style="margin-left:0em;text-indent:2em">爾時，諸比丘授于借衣者具足戒，受具足戒已而還衣，裸形往乞食。眾人忿怒、非難：「猶如外道。」彼等以此事白世尊，〔世尊曰：〕「諸比丘！不得授于借衣者具足戒，授具足戒者墮惡作。」</p>
</div>
<div class='div-other'><a id='mulu465' />
<p class='h5'>（六）</p><p style="margin-left:0em;text-indent:2em">爾時，諸比丘授于借鉢、衣者具足戒，受具足戒已而還鉢、衣。裸形、以手受而往乞食。眾人忿怒、非難：「猶如外道。」彼等以此事白世尊，〔世尊曰：〕「諸比丘！不得授于借鉢、衣者具足戒，授具足戒者墮惡作。」</p>
<p style="margin-left:22em">———不得授具足戒二十種人品終———</p>
</div></div>
<div class='div-other'><a id='mulu466' />
<p class='h4'>七一</p>
<div class='div-other'><a id='mulu467' />
<p class='h5'>（一）</p><p style="margin-left:0em;text-indent:2em">爾時，比丘等令手被割截者出家…乃至…足被割截者……手、足被割截者……耳被割截者……鼻被割截者……耳、鼻被割截者……指被割截者……大指被割截者……腱被割截者……手如蛇頭者……佝僂者……侏儒者……癭者……受烙印刑者……受笞刑者……被標記罪狀者……象皮病者……惡疾者……毀辱眾者……瞎子……瘤手……跛者……半身不遂者……殘廢者……老弱者……盲者……瘂者……聾者……盲瘂者……盲聾者……聾瘂者……盲聾瘂者出家。彼等以此事白世尊，〔世尊曰：〕</p>
</div>
<div class='div-other'><a id='mulu468' />
<p class='h5'>（二）</p><p style="margin-left:0em;text-indent:2em">「諸比丘！不得令手被割截者出家，不得令足被割截者出家……不得令盲聾瘂者出家，令出家者墮惡作。」</p>
<p style="margin-left:22em">———不得令出家之三十二種人品終———</p>
<p style="margin-left:22em">———餘財誦品終———</p>
</div></div></div>
<div class='div-other'><a id='mulu469' />
<div class='div-other'><a id='mulu470' />
<p class='h4'>七二</p>
<div class='div-other'><a id='mulu471' />
<p class='h5'>（一）</p><p style="margin-left:0em;text-indent:2em">爾時，六群比丘與無恥者依止。彼等以此事白世尊，〔世尊曰：〕「諸比丘！不得與無恥者依止，與者墮惡作。」爾時，諸比丘依止諸無恥者而住，不久，成為無恥惡比丘。彼等以此事白世尊，〔世尊曰：〕「諸比丘！不得依止諸無恥者而住，依止而住者墮惡作。」</p>
</div>
<div class='div-other'><a id='mulu472' />
<p class='h5'>（二）</p><p style="margin-left:0em;text-indent:2em">時，諸比丘心生思念：「世尊規定不得與無恥者依止，不得依止無恥者而住，我等如何知有恥及無恥耶？」彼等以此事白世尊，〔世尊曰：〕「諸比丘！許待四、五日以知比丘習性。」</p>
</div></div>
<div class='div-other'><a id='mulu473' />
<p class='h4'>七三</p>
<div class='div-other'><a id='mulu474' />
<p class='h5'>（一）</p><p style="margin-left:0em;text-indent:2em">爾時，有一比丘在拘薩羅國遊行旅途中。時，彼比丘心生思念：「世尊規定無依止不得住。我應依止而在旅途中，我應如何為之耶？」彼等以此事白世尊，〔世尊曰：〕「諸比丘！旅遊途上比丘不得依止時，許無依止而住。」</p>
</div>
<div class='div-other'><a id='mulu475' />
<p class='h5'>（二）</p><p style="margin-left:0em;text-indent:2em">爾時，有二比丘在拘薩羅國遊行旅途上。彼等至一住處，而于是處有一比丘生病。時，彼比丘心生思念：「世尊規定無依止不得住。我應覓依止但有病，我應如何為之耶？」彼等以此事白世尊，〔世尊曰：〕「諸比丘！病比丘不得依止時，許無依止而住。」</p>
</div>
<div class='div-other'><a id='mulu476' />
<p class='h5'>（三）</p><p style="margin-left:0em;text-indent:2em">時，彼看病比丘心生思念：「世尊規定無依止不得住。我應作依止，但此比丘有病。我應如何為之耶？」彼等以此事白世尊，〔世尊曰：〕「諸比丘！看病比丘不得依止時，許無依止而住。」</p>
</div>
<div class='div-other'><a id='mulu477' />
<p class='h5'>（四）</p><p style="margin-left:0em;text-indent:2em">爾時，有一比丘住森林，于其坐、臥處得安穩。時，彼比丘心生思念：「世尊規定無依止不得住，我應尋得依止，但住森林而于此坐、臥處得安穩，我應如何為之耶？」彼等以此事白世尊，〔世尊曰：〕「諸比丘！于森林安穩住之比丘不得依止時，許無依止而住；但與依止相應者來，應依止而住。」</p>
</div></div>
<div class='div-other'><a id='mulu478' />
<p class='h4'>七四</p>
<div class='div-other'><a id='mulu479' />
<p class='h5'>（一）</p><p style="margin-left:0em;text-indent:2em">爾時，有願從具壽摩訶迦葉受具足戒者。時，具壽摩訶迦葉遣使言具壽阿難曰：「阿難！來為此人誦〔具足戒文〕。」具壽阿難曰：「我不能唱長老名，長老乃我所尊重者故也。」彼等以此事白世尊，〔世尊曰：〕「諸比丘！許唯稱姓誦〔具足戒文〕。」</p>
</div>
<div class='div-other'><a id='mulu480' />
<p class='h5'>（二）</p><p style="margin-left:0em;text-indent:2em">爾時，有二人願從具壽摩訶迦葉受具足戒。彼等爭言：「我先受具足戒！我先受具足戒！」彼等以此事白世尊，〔世尊曰：〕「諸比丘！許一次誦文而與二人同〔授具足戒〕。」</p>
</div>
<div class='div-other'><a id='mulu481' />
<p class='h5'>（三）</p><p style="margin-left:0em;text-indent:2em">爾時，有甚多願從長老受具足戒者。彼等爭言：「我先受具足戒！我先受具足戒！」諸長老言：「我等一次誦文而悉與〔授具足戒〕。」彼等以此事白世尊，〔世尊曰：〕「諸比丘！許一次誦文而與二人或三人悉〔授具足戒〕，但應依同一和尚，不得依其他和尚。」</p>
</div></div>
<div class='div-other'><a id='mulu482' />
<p class='h4'>七五</p>
<div class='div-other'><a id='mulu483' />
<p class='h5'>（一）</p><p style="margin-left:0em;text-indent:2em">爾時，具壽鳩摩羅迦葉從入胎算至二十歲受具足戒。時，具壽鳩摩羅迦葉心生思念：「世尊規定未滿二十歲者不得受具足戒，而我從入胎算起滿二十歲。我算受具足戒或不算受具足戒耶？」彼等以此事白世尊，〔世尊曰：〕「諸比丘！于母胎生第一心而現第一識，由此有生。諸比丘！許從入胎算至二十歲授具足戒。」</p>
</div></div>
<div class='div-other'><a id='mulu484' />
<p class='h4'>七六</p>
<div class='div-other'><a id='mulu485' />
<p class='h5'>（一）</p><p style="margin-left:0em;text-indent:2em">爾時，受具足戒者有癩、癰、疹、肺病、癲狂等病。彼等以此事白世尊，〔世尊曰：〕「諸比丘！許授具足戒者詢問障法。諸比丘！詢問時應如此為。謂：汝有癩、癰、疹、肺病、癲狂等病否？汝是人否？是男人否？自在否？非負債者否？非王臣否？父母許否？滿二十歲否？鉢、衣圓滿否？何名耶？和尚之名為何耶？」</p>
</div>
<div class='div-other'><a id='mulu486' />
<p class='h5'>（二）</p><p style="margin-left:0em;text-indent:2em">爾時，諸比丘對願受具足戒者未與教誡而問障法。願受具足戒者困惑、羞愧不能答。彼等以此事白世尊，〔世尊曰：〕「諸比丘！許先教誡而後問障法。」</p>
</div>
<div class='div-other'><a id='mulu487' />
<p class='h5'>（三）</p><p style="margin-left:0em;text-indent:2em">于其僧伽中行教誡。願受具足戒者困惑、羞愧不能答。彼等以此事白世尊，〔世尊曰：〕「諸比丘！許于一邊教誡之後問障法。諸比丘！教誡者應如此為之：應先令選擇和尚，選和尚後，應示鉢、衣，曰：『此是汝鉢，此是僧伽梨，此是鬱多羅僧，此是安陀會，往立彼處。』」</p>
</div>
<div class='div-other'><a id='mulu488' />
<p class='h5'>（四）</p><p style="margin-left:0em;text-indent:2em">有愚癡、暗昧者與教誡，願受具足戒者，受教誡時困惑、羞愧而不能答。彼等以此事白世尊，〔世尊曰：〕「諸比丘！愚癡、暗昧者不得與教誡，與教誡者墮惡作。諸比丘！許聰明賢能之比丘與教誡。」</p>
</div>
<div class='div-other'><a id='mulu489' />
<p class='h5'>（五）</p><p style="margin-left:0em;text-indent:2em">有未當選者與教誡。彼等以此事白世尊，〔世尊曰：〕「諸比丘！未當選者不得與教誡，與教誡者墮惡作。諸比丘！許當選者與教誡。諸比丘！選時應如此為之：或選自己，或選他人。如何選自己耶？聰明賢能比丘應告僧伽言：『諸大德！請聽我言！某甲願從具壽某甲受具足戒。若僧伽機熟者，當與我教誡某甲。』如此，選己也。</p>
</div>
<div class='div-other'><a id='mulu490' />
<p class='h5'>（六）</p><p style="margin-left:0em;text-indent:2em">如何選他耶？聰明賢能比丘應告僧伽曰：『諸大德！請聽我言！某甲願從具壽某甲受具足戒。若僧伽機熟者，當令某甲與教誡某甲。』如此，選他也。</p>
</div>
<div class='div-other'><a id='mulu491' />
<p class='h5'>（七）</p><p style="margin-left:0em;text-indent:2em">當選比丘應至願受具足戒者處言彼曰：『某甲請聽！今汝〔語〕真時，〔語〕實時。于僧伽詢問時，有應言有，無應言無，勿困惑、勿羞愧。當如此問汝：汝有病否？……和尚之名為何耶？』</p>
</div>
<div class='div-other'><a id='mulu492' />
<p class='h5'>（八）</p><p style="margin-left:0em;text-indent:2em">〔教誡者及受者〕相偕而來，不得相偕而來。教誡者應先來告僧伽言：『諸大德！請聽我言！某甲願從具壽某甲受具足戒，我與彼教誡已。若僧伽機熟者，令某甲來。』應言：『請來！』即偏袒上衣，禮諸比丘足，蹲踞，合掌，請受具足戒：『我請僧伽授具足戒，僧伽哀愍濟度我。二次……三次……我請僧伽授具足戒，僧伽哀愍濟度我。』</p>
</div>
<div class='div-other'><a id='mulu493' />
<p class='h5'>（九）</p><p style="margin-left:0em;text-indent:2em">聰明賢能比丘應告僧伽言：『諸大德！請聽我言！此處某甲願從具壽某甲受具足戒。若僧伽機熟者，我問某甲障法。某甲！請聽！今乃汝〔語〕真時，〔語〕實時也。我問汝事，有應言有，無應言無。汝有病否？……和尚之名為何耶？』</p>
</div>
<div class='div-other'><a id='mulu494' />
<p class='h5'>（一〇）</p><p style="margin-left:0em;text-indent:2em">聰明賢能比丘應告僧伽言：『諸大德！請聽我言！此處某甲願從具壽受具足戒。無有障法，鉢、衣完備。某甲請僧伽以某甲為和尚授具足戒。若僧伽機熟者，僧伽應以某甲為和尚授某甲具足戒。此乃表白。</p>
</div>
<div class='div-other'><a id='mulu495' />
<p class='h5'>（一一）</p><p style="margin-left:0em;text-indent:2em">諸大德！請聽我言！此處某甲願從具壽某甲受具足戒。無有障法，鉢、衣完備。某甲請僧伽以某甲為和尚授具足戒。僧伽應以某甲為和尚授某甲具足戒。以某甲為和尚授某甲具足戒，具壽聽者默然，不聽者請言。</p>
</div>
<div class='div-other'><a id='mulu496' />
<p class='h5'>（一二）</p><p style="margin-left:0em;text-indent:2em">我二次說此事……我三次說此事……不聽者請說。僧伽以某甲為和尚授某甲具足戒已。具壽聽故默然，我如是了知。』」</p>
<p style="margin-left:22em">———具足戒羯磨終———</p>
</div></div>
<div class='div-other'><a id='mulu497' />
<p class='h4'>七七</p>
<div class='div-other'><a id='mulu498' />
<p class='h5'>（一）</p><p style="margin-left:0em;text-indent:2em">「其次，應量〔日〕影、告時季、告日分、告法式。應告四依，〔謂：〕出家依乞食，于此乃至命終應勤行。餘得者：僧次食、別請食、請食、行籌食、十五日食、布薩食、月初日食也。出家依糞掃衣，于此乃至命終應勤行。餘得者：亞麻衣、綿衣、野蠶衣、褐衣、麻衣、紵衣也。出家依樹下坐，于此乃至命終應勤行。餘得者：精舍、平覆屋、殿樓、樓房、地窟也。出家依陳棄藥，于此乃至命終應勤行。餘得者：熟酥、生酥、油、蜜、糖也。」</p>
<p style="margin-left:22em">———四依品終———</p>
</div></div>
<div class='div-other'><a id='mulu499' />
<p class='h4'>七八</p>
<div class='div-other'><a id='mulu500' />
<p class='h5'>（一）</p><p style="margin-left:0em;text-indent:2em">爾時，諸比丘授一比丘具足戒，唯留其一人而去。彼以後獨往而于途中遇其舊妻。彼女言曰：「汝今出家耶？」「然！我出家矣。」「出家者難得淫法，來！行淫法。」彼與彼女乃行淫法，甚久始來。比丘等言曰：「汝為何遲來耶？」</p>
</div>
<div class='div-other'><a id='mulu501' />
<p class='h5'>（二）</p><p style="margin-left:0em;text-indent:2em">時，彼比丘以此事告諸比丘。諸比丘以此事白世尊，〔世尊曰：〕「諸比丘！授具足戒者，許與同伴而告四非事。受具足戒之比丘，即對畜生亦不得行淫法。比丘以行淫法者，非沙門，非釋子也。猶如有人一經斬首，其身命即絕。如此比丘若行淫法，其沙門釋子〔戒命〕亦絕。此即至命終不得為也。</p>
</div>
<div class='div-other'><a id='mulu502' />
<p class='h5'>（三）</p><p style="margin-left:0em;text-indent:2em">受具足戒比丘，不與取即偷盜，乃至盜一草葉亦不得為之。為五錢、或五錢物、或過五錢物不與取偷盜者，乃非沙門、非釋子。猶如枯葉離枝不〔復〕綠色，如此比丘行五錢、或五錢物、或過五錢物不與取偷盜者，亦非沙門釋子矣。此至命終不得為也。</p>
</div>
<div class='div-other'><a id='mulu503' />
<p class='h5'>（四）</p><p style="margin-left:0em;text-indent:2em">受具足戒比丘，不得知而奪去有情乃至螻蟻性命。比丘知而奪命乃至墮胎者，即非沙門、非釋子。猶如巨石破為二分，不得復合，如此比丘知而奪人身命，非沙門、非釋子。此至命終不得為也。</p>
</div>
<div class='div-other'><a id='mulu504' />
<p class='h5'>（五）</p><p style="margin-left:0em;text-indent:2em">受具足戒比丘，不得稱上人法乃至言：『我于空屋受快樂。』比丘有惡欲，為惡所迫，稱非真非實之上人法、禪、解脫、三昧、正受、道、果者，乃非沙門、非釋子。猶如多羅樹截去其心者，不能復生，如此比丘有惡欲，為惡所迫，稱非真、非實上人法者，亦非沙門、非釋子。此至命終不得為也。」</p>
<p style="margin-left:22em">———四非事品終———</p>
</div></div>
<div class='div-other'><a id='mulu505' />
<p class='h4'>七九</p>
<div class='div-other'><a id='mulu506' />
<p class='h5'>（一）</p><p style="margin-left:0em;text-indent:2em">爾時，有一比丘，不〔自〕見罪被舉而還俗，彼再還來向諸比丘請求受具足戒。彼等以此事白世尊，〔世尊曰：〕「諸比丘！此處有比丘，不〔自〕見罪被舉而還俗，再還來向諸比丘請求受具足戒。應言彼曰：『汝見彼罪耶？』若言見者可令出家；若言不見，不得令出家。</p>
</div>
<div class='div-other'><a id='mulu507' />
<p class='h5'>（二）</p><p style="margin-left:0em;text-indent:2em">令出家後，應言：『汝見彼罪耶？』若言見者可授具足戒；若言不見，不得授具足戒。授具足戒後，應言：『汝見彼罪耶？』若言見者可與解羯磨；若言不見，不得與解羯磨。與解羯磨後，應言：『汝見彼罪耶？』若言見者善；若言不見者，若得僧和合可再舉之；若不得僧和合者，與〔之〕共住共食亦不成罪。</p>
</div>
<div class='div-other'><a id='mulu508' />
<p class='h5'>（三）</p><p style="margin-left:0em;text-indent:2em">諸比丘！此處有比丘有罪不懺悔而還俗，再還來向諸比丘請求受具足戒。應言彼曰：『汝懺悔彼罪耶？』若言懺悔者可令之出家；若言不懺悔者不得令出家。令出家後，應言：『汝懺悔彼罪耶？』若言懺悔者可授具足戒；若言不懺悔者不得授具足戒。授具足戒後，應言：『汝懺悔彼罪耶？』若言懺悔者可與解羯磨；若言不懺悔者不得與解羯磨。與解羯磨後，應言：『汝懺悔彼罪？』若言懺悔者善；若言不懺悔者，得僧和合時可再舉之；若不得僧和合者，與之共住共食亦不成罪。</p>
</div>
<div class='div-other'><a id='mulu509' />
<p class='h5'>（四）</p><p style="margin-left:0em;text-indent:2em">諸比丘！此處有比丘不捨惡見，被舉而還俗，再來向諸比丘請求受具足戒。應言彼曰：『汝捨彼惡見耶？』若言捨者可令出家；若言不捨者不得令出家。令出家後，應言：『汝捨彼惡見耶？』若言捨者可授具足戒；若言不捨者不得授具足戒。授具足戒後，應言：『汝捨彼惡見耶？』若言捨者可與解羯磨；若言不捨者不得與解羯磨。與解羯磨後，應言：『汝捨彼惡見耶？』若言捨者善；若言不捨者，得僧和合可再舉之；不得僧和合者，與之共住共食亦不成罪。」</p>
<p style="margin-left:22em">———〔誦品一〇終〕———</p>
</div></div></div>
<div class='div-other'><a id='mulu510' />
<div class="lg regular" style="margin-left:0em;"><div class='lg-row'>律乃于大義　齎樂善美者</div>
<div class='lg-row'>折伏惡欲人　攝受有恥者</div>
<div class='lg-row'>持教者而為　悉知勝者境</div>
<div class='lg-row'>無疑善施設　不異境安穩</div>
<div class='lg-row'>于犍度附隨　篇並毘尼母</div>
<div class='lg-row'>如義而行善　能者如理覺</div>
<div class='lg-row'>若人不知牛　不能保牛群</div>
<div class='lg-row'>不知戒律者　安護律儀行</div>
<div class='lg-row'>經．論縱亡失　律存教常存</div>
</div>
<div class="lg regular" style="margin-left:0em;"><div class='lg-row'>是故乃為總攝隨智進</div>
<div class='lg-row'>次第攝頌我說請傾聽</div>
<div class='lg-row'>事．因．理趣．廣說等皆是</div>
<div class='lg-row'>雖難遍盡但可依理知</div>
</div>
<div class="lg regular" style="margin-left:0em;"><div class='lg-row'>于菩提樹下　阿闍波羅樹</div>
<div class='lg-row'>羅闍耶他那　索訶主梵天</div>
<div class='lg-row'>阿羅邏迦羅　鬱陀迦羅摩</div>
<div class='lg-row'>比丘．優波迦　憍陳如．婆頗</div>
<div class='lg-row'>跋提．摩訶男　乃至阿說示</div>
<div class='lg-row'>耶舍及四人　五十人．諸方</div>
<div class='lg-row'>由一切羅網　事．魔．三十人</div>
<div class='lg-row'>與優樓頻螺　及螺髻梵志</div>
<div class='lg-row'>火堂．與大王　帝釋及梵天</div>
<div class='lg-row'>祠祭之和合　糞掃衣．池．石</div>
<div class='lg-row'>及迦休樹．石　闍浮．菴婆樹</div>
<div class='lg-row'>阿摩勒．取波　利質多羅華</div>
<div class='lg-row'>迦葉應折薪　迦葉應燃火</div>
<div class='lg-row'>迦葉應滅火　沈之．火爐．雲</div>
<div class='lg-row'>伽耶．杖林園　以及摩竭國</div>
<div class='lg-row'>以優波提舍　乃至拘律陀</div>
<div class='lg-row'>為有名．出家　下裳不齊整</div>
<div class='lg-row'>乃至以出鉢　瘦醜婆羅門</div>
<div class='lg-row'>而以行非行　滿腹．及孺童</div>
<div class='lg-row'>二人或三人　眾授具足戒</div>
<div class='lg-row'>法臘．而愚癡　授與具足戒</div>
<div class='lg-row'>和尚之離去　法臘十．依止</div>
<div class='lg-row'>不奉事．驅出　愚癡．失依止</div>
<div class='lg-row'>五分之比丘　六分之比丘</div>
<div class='lg-row'>其他舊外道　裸形．不斷髮</div>
<div class='lg-row'>髻梵志．釋子　摩竭國五病</div>
<div class='lg-row'>臣．盜賊鴦崛　摩竭王下令</div>
<div class='lg-row'>獄．標記．笞刑　烙印刑．負債</div>
<div class='lg-row'>奴僕及禿頭　優波離．蛇病</div>
<div class='lg-row'>一家有信心　騫荼．無路去</div>
<div class='lg-row'>迦維羅衛城　童子及受處</div>
<div class='lg-row'>不和合而住　如何行罰耶</div>
<div class='lg-row'>所有之僧園　食不問和尚</div>
<div class='lg-row'>帶走．及騫荼　黃門賊住者</div>
<div class='lg-row'>及歸外道者　蛇．殺母．父者</div>
<div class='lg-row'>以殺阿羅漢　污染比丘尼</div>
<div class='lg-row'>以破和合僧　出佛身血者</div>
<div class='lg-row'>乃至二根者　不請和尚者</div>
<div class='lg-row'>僧伽為和尚　以眾為和尚</div>
<div class='lg-row'>黃門為和尚　及不具鉢者</div>
<div class='lg-row'>借者有三人　手被割截者</div>
<div class='lg-row'>足被割截者　手．足割截者</div>
<div class='lg-row'>耳被割截者　鼻被割截者</div>
<div class='lg-row'>耳．鼻割截者　指被割截者</div>
<div class='lg-row'>大指割截者　腱被割截者</div>
<div class='lg-row'>手如蛇頭者　佝僂人．侏儒</div>
<div class='lg-row'>癭者．笞刑者　受烙印刑者</div>
<div class='lg-row'>標記罪狀者　及象皮病者</div>
<div class='lg-row'>惡疾．瞎子者　毀辱大眾者</div>
<div class='lg-row'>瘤手．及跛者　半身不遂者</div>
<div class='lg-row'>斷威儀路者　老．弱．盲．瘂者</div>
<div class='lg-row'>盲瘂．盲．聾者　盲聾．瘂．聾者</div>
<div class='lg-row'>及盲．瘂．聾者　為無恥依止</div>
<div class='lg-row'>不為無恥者　依止．旅途中</div>
<div class='lg-row'>請者及希望　來者爭先後</div>
<div class='lg-row'>依一人和尚　鳩摩羅迦葉</div>
<div class='lg-row'>受具戒者病　不受教誡而</div>
<div class='lg-row'>使困惑．教誡　僧伽中教誡</div>
<div class='lg-row'>愚癡之教誡　非當選教誡</div>
<div class='lg-row'>教誡．受者來　謂請濟度我</div>
<div class='lg-row'>之具足戒．依　留一人．三人</div>
<div class='lg-row'>此犍度有一　百七十二事</div>
</div><p style="margin-left:22em">———第一大犍度攝頌終———</p>
</div></div></div>
</div><!-- end of div[@id='body'] -->
</body></html>