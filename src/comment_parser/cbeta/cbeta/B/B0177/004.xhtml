<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>本朝諸宗要集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu22' />
<p class='juan'>本朝諸宗要集卷四</p>
<table>
<tr><td rowspan="3">般若部</td>
<td>一　淨土宗</td>
</tr>
<tr><td>二　遊行宗</td>
</tr>
<tr><td>三　一向宗</td>
</tr></table><p class="pre">　　　　　┌一　本假宗者　淨土宗也<br/>○假宗門三┼二　遊假宗者　遊行宗也<br/>　　　　　└三　新假宗者　一向宗也</p>

<p class='juan'>本朝諸宗要集卷四</p>
<div class='div-other'><a id='mulu23' />
<div class='div-other'><a id='mulu24' />
<p class='h2'>淨土宗下</p><p>尋云。淨土宗者如何</p>
<p>答。淨土宗者。假宗也。謂假宗三。一本假宗。淨土宗也。二遊假宗。遊行宗也。三新假宗。一向宗。且淨土宗者。義云。天竺馬鳴。龍樹。乃至護法。青辨等。皆歸此教。<span class='note-inline'>(云云)</span>。</p>
<p>尋云。震旦弘通者如何。</p>
<p>答。廬山慧遠禪師。開淨土教門。<span class='note-inline'>(云云)</span>。又震旦有五祖。菩提流支。傳譯淨土論。（一）。曇鸞大師。東魏代遇流支傳觀經。（二）道綽禪師。（三）。善導和尚。<span class='note-inline'>(四)</span>。懷感禪師。<span class='note-inline'>(五)</span>。少康等。次第相承。仍曇鸞以下為五祖。加流支為六祖。<span class='note-inline'>(云云)</span>。又唐太宗代。慈重法師。大智律師等。同興此宗。<span class='note-inline'>(云云)</span></p>
<p>尋云。日本傳來者如何</p>
<p>答。不知其初。<span class='note-inline'>(云云)</span>。慈覺大師。渡唐時。值法道和尚。引聲阿彌陀經。念佛三昧相傳歸朝給。赤山大明神。於唐土念佛守護神也。覺大師隨身來給。四明西坂本安置之。<span class='note-inline'>(云云)</span>。次天台山西塔。北谷內黑谷源空上人。謂法然自開大經藏。興淨土教門。一向專修弘通是盛也。門下。幸西謂成覺。一念義元祖。隆寬謂長樂寺多念義元祖。證空謂善慧。西山。長西謂九品寺諸行本願義元祖。聖光謂鎮西義元祖。有之。門徒數千萬。上足此五人也。又高野明徧僧都。出雲路明禪法印等。皆行之。加之出雲路住心上人。謂天台學者。生馬良徧<span class='note-inline'>(【考】徧恐邇)</span>法印。謂法相。木幡真空上人。謂三論真言。知足院悟阿上人。謂律宗法相。是等雖非黑谷門徒。皆是淨土修行人也。又禪林寺永觀。作往生講式。慧心先德。制往生要集。欣求淨土先賢也。賀古教信上人。謂號阿彌陀丸。十念成就人也。此人草菴。穿西壁。直為拜生身之來迎歟。</p>
<p>尋云。依經者如何。</p>
<p>答。淨土三部經。竝淨土論也。三部經者。雙卷經二卷。觀無量壽經一卷。小阿彌陀經一卷。淨土論天親造。<span class='note-inline'>(云云)</span>。見觀經文。阿闍世太子。依達多教。父頻婆娑羅王。七重室內令制極。欲戟殺后韋提希夫人。以蘇蜜和麨塗身。諸瓔珞中。盛蒲桃漿。密與大王令食之。三七日不死。太子聞之。生瞋欲殺母。爾時月光耆婆大臣。語太子云。聞毗陀論經說。劫初<span class='corr'>已</span>來。惡王殺父。一萬八千人也。未曾有殺母。殺母人。斷剎利種。不成王位。<span class='note-inline'>(云云)</span>。爾時太子不殺母。<span class='note-inline'>(云云)</span>。但母深宮閉令住。<span class='note-inline'>(云云)</span>。母向耆山禮佛。佛宮中影向。眉間光變成。金臺。臺上現十方淨土。夫人見之望極樂爾時佛往生極樂相示給。是三部經由來也。</p>
<p>尋云。宗教宗旨者如何</p>
<p>答。宗教立聖道淨土二門。八宗聖道門。難行自力得道。<span class='note-inline'>(云云)</span>。吾宗淨土門。易行他力往生。<span class='note-inline'>(云云)</span>。十念成就。三尊來迎為宗旨也。夫華嚴天台等。雖逗上根一機。於下劣根機。徒不取證。像法有教行無證。末法有教無行證。<span class='note-inline'>(云云)</span>。爰念佛一門。末代相應易行。本願難思妙宗也。依之小阿彌陀經。六萬恆沙諸佛。現長廣舌相證明。懷感禪師釋云。末法萬年。餘經悉滅。彌陀一教。利物偏存矣。何況八萬諸聖教。皆是阿彌陀佛矣。</p>
<p>問。彌陀三身中何耶。</p>
<p>答。往生要集云。</p>
<p>問。阿彌陀佛極樂淨土。是何身土耶。</p>
<p>答。天台云。是應身同居土。遠法師云。是應身應土。綽法師云。是報佛報土。古舊等相傳。皆云化土化身。此為大失。依大乘同性經。云。淨土中成佛者。悉是報身。穢土中成佛者。悉是化身。又彼經云。阿彌陀如來。蓮華開敷星王如來。龍王如來。寶德如來。等諸如來。清淨佛剎現得道者。如是一切。皆是報身佛也。何者。如來化身。由如今日踊步健如來。魔恐怖如來等矣。</p>
<p>義云。九品往生人。皆住前未證位人也。其上惡人往生。曾非報土。度之佛又可應身。又以觀音為補處。豈非應身傳附和耶。</p>
<p>答。他宗中不許凡夫乘他力入報土。故。最可云爾也。判凡夫乘他力。直入報土事者。淨土宗意也。此宗中。全以不立橫竪不同。何以他宗意。難自宗義。由機淺深。判土高下。與由自他二力判土報化。於其會通。互雖鉾楯。至經論誠文者。一向以極樂說報土乎。全無屬化淨土明文。可思之。<span class='note-inline'>(云云)</span>。</p>
<p>尋云。雙卷經。五時中何耶。</p>
<p>答。淨土人師釋云。法華涅槃二處中間矣。但天台心。方等部經云也。既闍王惡逆時分也。法華<span class='corr'>已</span>前聞。又頻婆娑羅王。得那含果見。兼含經。又彈呵相有之矣。今教觀不二故。觀非空空門。則出于假門故。於假宗為根元。且欲當於般若部之也。所以者所何。所謂本願故。</p>
<p>尋云。極樂世界。有幾樂耶。</p>
<p>答。住生要集。欣求淨土下。舉十種樂。一聖眾來迎樂。二蓮華初開樂。三身相神通樂。四五妙境界樂。五快樂不退樂。六引攝結緣樂。七聖眾俱會樂。八見佛聞法樂。九隨心供佛樂。十增進佛道樂矣。</p>
<p>尋云。彌陀穢土有成道耶。</p>
<p>答。又云。大論云。阿彌陀佛。亦有嚴淨不嚴淨土。如釋迦牟尼。</p>
<p>問。何土是耶。</p>
<p>答。極樂世界。即是淨土。然其穢土。未知何處。但道綽等諸師。以鼓音聲經所說國土。為彼穢土。如彼經云。阿彌陀佛。與聲聞俱。其國號曰清泰。聖王所住。其城縱廣。十千由旬。於中充滿剎利之種。阿彌陀如來應正徧知父。名月上轉輪聖王。其母名殊勝妙顏。子名月明。奉事弟子名無垢稱。智慧第一弟子。名曰攬光。神足精勤。名曰大化。爾時魔王名曰無勝。有提婆達多。名曰寂靜。彌陀佛與大比丘六萬人俱矣。娑婆極樂中間。有懈慢世界。西方往生人。多墮懈慢界事。菩薩處胎經云。西方去此炎浮提。十二億那由佗。有懈慢界。國土快樂。眾生欲生阿彌陀佛國者。皆深著懈慢國土。不能前進生阿彌陀佛國。億千萬眾。時有一人。能生阿彌陀佛國矣。慧心會之云。專行者直往生極樂。雜行者生懈慢歟。<span class='note-inline'>(云云。)</span>謂取意。</p>
<p>尋云。九品徃生者如何。</p>
<p>答。觀經十六想觀者。一日想觀。觀經云。見日欲沒狀。如懸鼓。既見日<span class='corr'>已</span>。閉目開目。皆令明了。是為日想。名曰初觀矣。二水想觀。三地想觀。四樹想觀。五八功德池水想觀。六總觀想。七華座觀。八像想觀。九徧觀一切色身想。十觀觀世音菩薩真實色身想。十一觀大勢至色身想。十二普觀想。十三雜觀想。<span class='note-inline'>(云云。)</span>十四五六三觀。各分三品。為九品往生也。上品上生者。謂上輩生想。名第十四觀。經云。上品上生者。若有眾生。願生彼國者。發三種心。即便往生。何等為三。一者至誠心。二者深心。三者廻向發願心。具三心者。必生彼國。復有三種眾生。當得往生。何等為三。一者慈心不殺。具諸戒行。二者讀誦大乘方等經典。三者修行六念。廻向發願。願生彼國。如彈指頃。往生彼國。生彼國已。見佛色身眾相具足。見諸菩薩色相具足。光明寶林。演說妙法。聞<span class='corr'>已</span>即悟無生法忍。經須臾間。歷事諸佛。徧十方界。於諸佛前。次第授記。還到本國。得無量百千施羅尼門矣。上品中生者。經云。上品中生者。不必受持讀誦方等經典。善解義趣。於第一義。心不驚動。深信因果。不謗大乘。以此功德。廻向願求生極樂國。如一念頃。即生彼國七寶池中。此紫金臺。如大寶華經宿則開矣。上品下生者。經云。上品下品者。亦信因果。不謗大乘。但發無上道心。以此功德。廻向願求生極樂國。一日一夜。蓮華乃開。七日之中。乃得見佛矣。中品上生者。謂中輩生想。名第十五觀。經云。中品上生者。若有眾生。受持五戒。持八戒齋。修行諸戒。不造五逆。無眾過患。以此善根。廻向願求生於西方極樂世界。蓮華尋開。當華敷時。聞眾音聲。讚歎四諦。應時即得阿羅漢道。三明六通。具八解脫矣。中品中生者。經云。中品中生者。若有眾生。若一日一夜。受持八戒齋。若一日一夜。持沙彌戒。若一日一夜。持具足戒。威議無缺。以此功德。廻向願求。經於七日。蓮華乃敷。聞法歡喜。得須陀洹。經半劫已。成阿羅漢矣。中品下生者。經云。中品下生者。若有善男子善女人。孝養父母。行世仁慈。此人命欲終時。經七日遇觀世音及大勢至。聞法歡喜。經一小劫。成阿羅漢矣。下品上生者。謂下輩生想。名第十六觀。經云。下品上生者。或有眾生。作眾惡業。雖不誹謗方等經典。如此愚人。多造眾惡。無有慚愧。命欲終時。遇善知識。為讚大乘十二部經首題名字。以聞如是諸經名故。除却千劫極重惡業。智者復教。合掌叉手。稱南無阿彌陀佛。稱佛名故。除五十億劫生死之罪。生寶池中。經七七日。蓮華乃敷。當華敷時。大悲觀世音菩薩。及大勢至。放大光明。住其人前。為說甚深十二部經。聞已信解。發無上道心。經十小劫。具百法明門。得入初地矣。下品中生者。經云。下品中生者。或有眾生。毀犯五戒八戒及具足戒。如此愚人。偷僧祇物。盜現前僧物。不淨說法。無有慙愧。以諸惡業。而自莊嚴。如此罪人。以惡業故。應墮地獄。命欲終時。地獄眾火。一時俱至。遇善知識。以大慈悲。為說阿彌陀佛十力威德。廣說彼佛光明神力。亦讚戒定慧解脫解脫知見。此人聞已。除八十億劫生死之罪。經於六劫。蓮華乃敷矣。下品下生者。經云。下品下生者。或有眾生。作不善業。五逆十惡。具諸不善。如此愚人。以惡業故。應墮惡道。善友告言。汝若不能念者。應稱無量壽佛。如是至心。令聲不絕。具足十念稱南無阿彌陀佛。稱佛名故。於念念中。除八十億劫生死之罪。命終之時。見金蓮華。猶如日輪住其人前。如一念頃。即得往生極樂世界。於蓮華中。滿十二大劫。蓮華方開矣。</p>
<p>尋云。何必勸稱名耶。</p>
<p>答。五劫思惟名號。功德具足故也。余洛東以推扣于無得上人庵室之戶。問於宗要。上人答曰。嗚呼汝法器。余八旬有餘枯木。唯南無阿彌陀佛南無阿彌陀佛矣。依之案之。善導和尚。極淨土底。悟得念佛源之時。往生行只念佛一行也。悟得給事。雙觀經文。一向專念。彌陀佛名云顯。阿彌陀經。為令離難離生死。南無阿彌陀佛云一法說給。觀經定散三福行。各別種種區雖說之。未來流通阿難付屬之時。以彌陀名號付屬之。聖教常習。為未熟機。諸法各別明之時。至機熟萬法捨。只一法也。</p>
<p>亦問。一心不亂稱名者如何。</p>
<p>答。牡丹花下睡猫。心全體在于蝶。</p>
<p>亦問。往生根元者如何。</p>
<p>答。三心具足。謂至誠心。深心。於淨家可尋之。一義云。一歸此教門。名至誠心。相續同異不忘。名深心也。廻向者。生死海間善業。今皆廻向也。</p>
<p>尋云。觀經三福往生者如何。</p>
<p>答。經云。欲生彼國者。當修三福。一者孝養父母。奉事師長。慈心不殺。修十善業。二者受持三歸。具足眾戒。不犯威儀。三者發菩提心。深信因果。讀誦大乘。勸進行者。如此三事。名為淨業矣。</p>
<p>尋云。雙卷經三輩者如何。</p>
<p>答。經云。其有至心。願生彼國。凡有三輩。其上輩者。捨家棄欲。而作沙門。發菩提心。一向專念無量壽佛。修諸功德。願生彼國。其中輩者。雖不能行作沙門大修功德。當發無上菩提之心。一向專念無量壽佛。其下輩者。假使不能作諸功德。當發無二菩提之心。一向專意。乃至十念。念無量壽佛。願生其國矣。</p>
<p>尋云。天台念佛。與淨宗念佛。為同乎為異乎。</p>
<p>答。淨土門一向他力念佛也。天台心自元自他不二也。生佛一如也。非自非他。自他不二上。<span class='corr'>己</span>心彌陀本願。淨穢不二上。唯心淨土往詣望也。凡摩訶止觀。常行三昧下。附文元意二彌陀可有之。附文時。意論止觀者念西方阿彌陀佛等。<span class='note-inline'>(云云。)</span>元意時三諦三觀。自受用彌陀。步步聲聲。念念三業彌陀也。<span class='note-inline'>(云云。)</span></p>
<p>尋云。善導家所談。己心彌陀。不同如何。</p>
<p>答。彼己心有彌陀云己心。彌陀各別也。一家意。己心即彌陀。彌陀即己心。只心是一切法。一切法是心。<span class='note-inline'>(云云。)</span>可思之。抑煩惱即菩提彌陀。業即解脫彌陀。苦道即法身彌陀。最可明之。覺大師十界彌陀釋。<span class='note-inline'>(云云。)</span>嗚呼互欲建立於宗門故。於此他力。於彼自力。或自他不二。大矣哉。兩大師。於法得最自在。住首楞嚴。能建大義。親靈山聽眾。廣學內外經書。通達大小教門故。和光同塵之本願結緣始。善導大師。乃至。圓光大師。天台大師。乃至。慈覺大師自他俱共。無相之五根五力。以於譬喻欲說之。離於右手。則而莫左手之假名。離於左手。則而莫右手之假名。左右手者。謂兼對如此。離於自力。則而莫他力之假名。離於他力。則莫自力之假名。焉。自他力者謂兼對。自力他力非一。故開於宗門。非於性具異故今合。於一異為體。而照於一異。則是等皆圓宗獨一法界。則即法界身。法界身則即獨一法界。然則於何在乎勝劣。龍樹智論云。佛法大海。以信得入矣。勝劣者唯有於信不信。不爾則兩宗俱共。違背于祖師之釋歟。</p>
<p>尋云。五逆謗法往生者如何。</p>
<p>答一算也。無量壽經下云。夫一念往生者。諸有眾生。聞其名號。信心歡喜。乃至一念。至心廻向。願生彼國。即得往生。住不退轉。唯除五逆誹謗正法矣。同上云。夫第十八願。十念往生者。設我得佛。十方眾生。至心信樂。欲生我國。乃至十念。若不生者。不取正覺。唯除五逆誹謗正法矣。私云。觀經。下品下生人。五逆十惡。具諸不善人也。大本不生。<span class='note-inline'>(云云。)</span>相違最難會歟。淨土人師。凡十五家異義有之。天台觀經疏。以二義會給。疏云。此經明觀故說得生矣。慧心釋云。今試加釋。餘處徧顯。往生種類。本願唯舉定生之人。故云不生不取正覺。餘人十念。定得往生。逆者一念。定不能生。逆十餘一皆是不定故。願唯舉餘人十念。餘處兼取逆十餘一。此義未決。別應思擇。</p>
<p>問。逆者十念何故不定。</p>
<p>答。由宿善有無。念力別故。又臨終尋常念時別故矣。略明本假宗之旨竟。</p>
</div>
<div class='div-other'><a id='mulu25' />
<p class='h2'>遊行宗下</p><p>厥以至理無名。而呼名以顯理。真如離念。而即念以通如焉。若其無念念。無生而生。則事理具足。性相融通。即事而真。而說實相。將言此謂乎。況我彌陀。以名攝眾生。以念達無相。蓋是佛願難思之深益。事理縱橫之極談者乎。彼云不假工夫開覺藏。不蹈心地登靈臺。誠哉。此語以足肝心。凡六八弘誓者。凡聖通入之津船也。六字名號者。尊卑到岸之風勢也。因茲五逆十惡之重罪。稱念預來迎。五障三從之女質。懸憑頎蓮臺。諸佛金言眾典鏡開。須懇照鑒撥心頭塵。若信行者。猶如人中芬陀利。若疑慮者。猶如無眼無耳人。盍怖眾虻憑自卑翅。不附鳳翼。則蒼天九空大難。宜辨雖千引巨石。置大航船中。則大海萬里惟易。今飾佛願一乘之舟。而浮生死九界之瀆。普運載正乘眾機。悉度脫九品寶處。令此迷心之群類。證彼法性之常樂。實是他力不共靈德。終窮究竟之妙旨者乎。云爾。爰有一徧上人者。姓源。豫州人也。<span class='note-inline'>(河州七郎通廣子息)</span>出家最初。字名隨緣。入宗門後。改號如佛。又稱知真。即圓光大師四代之門人。西山善慧三世之弟孫也。深觀生死輪回兮。求菩提之覺路。廣闚權實諸宗兮。辨出離之要路。然則禪定之星。現發心天尸羅之月。晶修行地。智慧光明。速照迷妄之闇。慈悲蓮鮮。急淨罪障之垢。倩測內證。匪直也人。獨步絕倫之譽。不可得稱者乎。就中曉弘願深奧。而歸他力佗攝之道。憑易行本誓。而閣自策自勵之行。強惡小乘已調之心。懃發大乘利他之願。然間。祈濟度方便於日本之靈社。决所願成不於水尾之神明。是以宇佐明神者。利民方法授。以六字名號之持念。熊野權現者。濟生能引受。以六十萬人之生札。於是上人。信靈驗仰神宣。一省禮勸念佛。徧隨方弘名號。因旃若男若女。隨教受化者。一一難陳。或僧或尼。合掌結緣者。重重易辨。當知。凡夫引接之誓願。末世相應之念佛。於此時彌盛者乎。然則利生道普。而滿大八洲中津國內。猶如草木之靡風。濟度海廣。而流豐葦原秋津島之外。尚似星宿之仰光。叛之彙稀於鱗角。信之倫鬱於龍鱗。嗟呼神感有憑。佛應無疑。彼月氏如來。引機示道。直指西方安養。此日域尊神。叶時撫民。教念彌陀名號。佛神同體大悲。共開安樂之要路。本迹一致大慈。同顯彌陀之名號。真信俉訓者。便昇常樂之臺。迷疑伊致者。尚溺苦海之浪。宜商量宜商量。抑札文云。南無阿彌陀。佛。<span class='note-inline'>(决定往生六十萬人)</span>。付此札文。人多不審。謂但六十萬人往生。自餘人不可往生耶。是全不爾。今於此事。正有深意。謂注四句文首字於六十萬人。更非局云往生人於六十萬人。然云神感。亦云勝利。故於札面。具書四句。融通功德。令持札入。圓滿萬行。决定往生。例如引戒脈。令人持戒德。戒體實相。名號實相。戒號雖異。法體是同。應知。又札文字六八。即四十八願所表也。又號一徧上人之名乘。源依彼文歟。互前三句。有一徧兩字。第四句人中。上上合即一徧上人也。況五種嘉譽中。人中上上人。可思之。聖頌文曰。</p>

<div class="lg regular" style="margin-left:0em;"><div class='lg-row'>六字名號一徧法。　十界依正一徧體。</div>
<div class='lg-row'>萬行離念一徧證。　人中上上妙好華。</div>
</div><p>頌吟調高。音韻叵和。聖慮境界。非凡所測。今恐以淨土人綱佗力歸賾。試作推解。彼論家一法句。圓滿事理。今一徧法。亦以如此。萬法雖多。所詮不出事理性相。隨緣不變。真俗二體。即此一徧兩字是也。名號是呼萬法。能詮總名也。一徧法即所詮萬法。名號一徧。言異意同。以名詮自性。名體不二故。即云何一徧兩字。即萬法也。所謂一理。徧事。一性徧相。一即真體。一心一如。徧是俗體。六凡四聖等也。應知。又於此四句文。前三句。明所念法。即名號實相法也。後一句。嘆能念人。即念佛行者稱美也。六字名號一徧法者。六字名號。是萬法總名。一徧法即名號。所具萬法。謂一即理。徧即事故。性相真俗二諦諸法是也。云何名號即萬法總名也。所謂法藏因位昔時。修行萬善萬行。攝在名號中。彌陀成佛時。彼因中萬行。即顯十劫正覺佛體。佛體所顯萬法。名體不離故。悉備六字名號。故唱六字。即行萬法。由此呼召趣。其自體故。應知。空師云。萬善妙體。即名號六字。恆沙功德。備口稱一行矣。又云。弘願一稱者。萬行之宗致也。果號三字者。眾德根源也矣。經云。其有得聞彼佛名號。歡喜踊躍。乃至一念。當知。此人為得大利。即是具足無上功德矣。恩師云。諸佛願行。成此果名。但能念號。具包眾德。故成大善。不廢往生矣。故云六字名號一徧法也。十界依正一徧體者。十界者。地獄。餓鬼。畜生。修羅。人。天。聲聞。緣覺。菩薩。佛也。依正者。依依報。即十界所居國土。正正報。即十界能居眾生也。一徧體者。一是理性。即所具真如。徧是事法。即隨緣真如。隨緣不變。併名號具德法體也。云何十界依正。即名號具德法體也。所謂佛本於因位時。修顯凡聖不二。依正一體真如。而攝在名號。以讓與眾生。眾生稱念。則不二一體故。名阿彌陀佛。言人法者。即依報正報。彌陀實智。一法句前。即淨土穢土。器界生界。併彌陀所具。名號法體。故云十界依正一徧體也。萬行離念一徧證者。名號即萬行。離念實相行也。以名號中。事理具足。萬行圓滿故。云何名號即萬行離念行也。所謂法藏因地。以無想離念心。修行真如實相。萬行離念。而攝在名號。十劫成覺。實相備體。名詮自性故。眾生稱念。自證得萬行離念。於一徧名號。經說彌陀修行心。云其心寂靜心無所著矣。是其無相離念相也。所以名號即萬行離念行。離念是無念。無念即無相。無相即實相。實相即名號。故以名號。名萬行離念行。亦名諸法實相。諸法實相。萬行離念。言異意同。</p>
<p>問。彼經說名號。云諸法實相除滅罪法乎。</p>
<p>答。大論云。以佛名號。為實相法矣。鸞師云。此十念者。依善知識方便安慰。聞實相法。生。矣。名號實相。蘆花明月。見生無生。不脫殼龍證者。<span class='note-inline'>(云云。)</span>今唱名號當體。即萬行離念證位。是云萬行離念一徧證也。人中上上妙好華者。此句嘆名號修行人。人中上上言。通人及華。妙好華者。梵云芬陀利華。是蓮華也。經云。若念佛者。當知。此人是人中芬陀利華矣。疏云。念佛三昧功能超絕。實非雜善得為比類。<span class='note-inline'>(乃至。)</span>故引芬陀利為喻。言芬陀利者。名人中好華。若念佛者。即是人中好人。人中妙好人。人中上上人。人中希有人。人中最勝人也。爾者可云。於念佛行。不可有對行。於念佛人。不可有過人。於念佛宗。不可有並肩宗。佛既以彼華譬此法。知諸宗超過極談。誰懷疑乎。開題云。昔毘瑠璃王。害釋女。大迦葉。從阿耨達池。取芬陀利華。褁八功德水。灑之諸女。身心安樂。命終生天矣。今念佛芬陀利人。身心快樂。上品往生。阿彌陀佛國。<span class='note-inline'>(云云。)</span>又付第三句。向約名號法體。明萬行離念之相。今若於念佛行者當位。云萬行離念之行相者。今名號修行人。於一心處。不墮得意。不墮滋味。不墮佛見。不墮法見。不墮知解。不墮理會。不顧有無打成一片。只南無阿彌陀佛之聲計。而任只有。唱居名號當體。即是萬行離念之行相也。<span class='note-inline'>(云云。)</span>但言或云無念。云實相。是皆墮心地。悉墮知解語。何云離念者。是不然。今且付彼頌文。學人遁作試解之時。如是云之。更非云一切念佛行者。作此解。知此意。修行之。元來陀力門修行。何苟勞自力知解乎。今念佛行者。全於心地。不附把柄不副按排併剝盡悟解。悉[跳-兆+孛]跳心地。既是踰自力知解悟解之垺。他力格外之宗風也。何云墮心地知解乎。若知心地。還是迷也。若綺心地。還是妄也。莫認心地。莫認心地。釋論云。一心一念生縛。不生而為其行矣。機情悟解自力聖道門。尚以如此。何況單直仰信。他力淨土門乎。若此無念。約彼聖道自力修行之時。轉惡愛邪我六七。超八識所起想念。至九識徧照內證。寂證同時。法界洞朗心。現前之時。即契當無念本心。心若無念時。離惡愛偏頗是非得失念。故云離念。是云佛果無念。亦云真如無念。亦云天地未分心。或云父母未生<span class='corr'>已</span>前心。亦云當初一心也。然我等以自力。欲脩顯之。識颺神飛。心如猿猴。是非易發。無念難成。若欲以心息妄。妄彌增迷彌起。未曾可心地發明乎。今此淨土門修行不然。自本佗力難思修行故。佛本哀迷妄眾生。自難及心地覺悟。搆事理縱橫之操。回相即無相之巧。立萬行離念之名號。與但著有相之眾生。依之名號修行人。不知而行實相。不解而修無相。不知而叶無念。不覺而達真如。故首楞嚴經<span class='note-inline'>(勢至章)</span>云。不假方便得心開。即念佛三昧。證無生忍矣。一家釋云。未借思量一念功。不覺轉入真如門矣。又云。無心領納。自然知矣。五會讚云。然念佛三昧。是真無上深妙門。豈同離念求無念。離生求於無生。離相求法身。離文求解脫乎。又云。成佛不勞諸善業。到彼自然成正覺矣。當知。本願難思之祕術。佗力不共之益故。唱名號願往生人。一人不漏。皆悉遂安養往生素懷。十即十生。百即百生之得益。源在本願名號之勝利。是故八幡熊野。各顯本地弘誓。殊以名號。勸安樂往生。如彼云因中萬行功納六字。果號一稱益施十方。兼而顯此神本地。彌陀因位悲願者也。禮讚云。然彌陀世尊。本發深重誓願。以光明名號。攝化十方矣。本地垂迹。函蓋相應。感淚銘肝。神妙神妙。當知。彌陀名號之中。有如是等廣大利益。多善福德。種種萬法。故淨土本緣經云。一念彌陀佛。即滅無量罪矣。不論不淨。不論心亂。但念彌陀。即得往生。是以善人惡人。持戒破戒。一念預來迎。十念遂往生。大利名號。無上功德。教主釋尊。我見是利金言。恆沙諸佛。廣長舌相證誠。誰不修之。誰不行之乎。抑今本地彌陀名號。往生願成就之文。垂迹權現念佛勸化。御納受之札。字佐明神。六字名號。南文字之點。一徧上人決定往生。六十萬之勸。佛神聖慮。誓約無違。本迹雖異。利益同心。出離生死。頓證菩提有賴乎。首楞嚴經。<span class='note-inline'>(勢至章)</span>云。我本因地等。<span class='note-inline'>(云云)</span>。東大寺思圓上人。夢定記云。一徧本地身。大勢至菩薩。化度眾生故。來此界四度。一度善導。二度空也。三度法然。四度一徧。<span class='note-inline'>(云云。)</span>實知。兩神示現。全是彌陀如來說法也。一徧勸化。併亦勢至菩薩直說也。同體大悲。內鑒冷然也。凡夫引接。順風任帆乎。最可仰。最可仰。然則憑尚可憑者。彌陀難思本誓也。信尚可信者。上人遊行化導也。云神云佛。慈悲是平等也。云本云迹。願力不虛。名號利生有實。往生成佛無疑者也。</p>
<p>尋云。上人發願。入滅者如何</p>
<p>答。建治二年丙子。三月二十五日。於大熊野證誠殿。受神託。始此願也。正應二年<span class='corr'>己</span>丑。八月二十三日。於攝州兵庫嶋入滅。五十一也。化導十四年也。</p>
</div>
<div class='div-other'><a id='mulu26' />
<p class='h2'>一向宗下</p><p>建仁元年十月。月輪禪定殿下。往黑谷菴室。而更推扣於竹戶。源空對面。</p>
<p>時殿下問曰。師兼子既三百有餘。其中某甲圓照。在家焉。夫出家念佛。與在家念佛。為一乎。為異乎。</p>
<p>源空答曰。阿彌陀佛本願。以極惡最下。以為本意也。豈在乎替。大師釋云。一切善惡凡夫得生者矣殿下紅顏微笑。無於本願差別。則師唯願。智慧第一。一生不犯出家。直改為在家。而於末代凡夫狐疑。欲破之。源空和尚。少不痛。至哉善信房。自今日。殿下奉從仰善信聞之。大驚怖雙眼浮泪以衣袖蓋面。以上於身仰于天。手足下以扣于地。咨嗟音聲。震于乾坤。余九歲。始慈鎮和尚為弟子也。而後二十九歲。此禪室來。今三十八歲。從母胎出兮。未有曾禁戒於犯焉。聖人言。汝六角堂。一七日參籠。觀音示現任焉。即過一七日。而詣黑谷。先拜聖人。聖人曰。止止。不可說。余自得。自筆書之。其後汝說。吾欲聞之。其時親鸞曰。</p>

<div class="lg regular" style="margin-left:0em;"><div class='lg-row'>行者宿報設如犯。　我成玉女身被犯。</div>
<div class='lg-row'>一生之間能莊嚴。　臨終引導生極樂。</div>
</div><p>如合符節。聖人與親鸞。互一字不違。眾人所謂希有也。<span class='note-inline'>(云云。)</span>嗚呼。大悲圓通尊。應以長者。居士。宰官。婆羅門。婦女身。得度者。即現婦女身。而為說法。應以童男童女身得度者。即現童男童女身。而為說法。所以者所何。所謂和光同塵之本願結緣始。其何毒醉迷亂之我等。無便于授藥。但菩薩念我受苦。徹骨髓。恆欲利益。猶如一子。其利益何事乎。所謂道心是也。世間淺近益。皆為此方便也。親鸞不及力。禪定殿下共俱。五條西洞院移。其夜殿下第七息女。為內室兮。過三日。親鸞聖人。與內室共。詣于黑谷禪坊。源空聖人。內室有對面。子細無坊守也。<span class='note-inline'>(云云。)</span></p>
<p>尋云。宗教宗旨者如何。</p>
<p>答。夫宗教等者。法藏比丘。五劫思惟故。於煩惱具足我等。早哉十劫以前御助故。於往生成佛。無疑決定焉。今欲報于阿彌陀之恩施耳。唯南無阿彌陀佛。一向一心焉。今倩思連。則雙眼無乾。而同俱隨喜。落淚盈袂。而從啟南無阿彌陀佛之寶號。於此契約者。今生即終焉之暮為際。未來又證覺之朝為期。而我等若違此旨。聊有生退屈。拘少事。怠宗要者。豈能言專此趣哉。可勵彼心。猶強不隨此語者。永失本願宗風之本意。不遂成佛。伏乞阿彌陀如來知見證明。仍所結如右。南無阿彌陀佛。其時說般若。轉教付財。融通淘汰。此諸部般若中。不說藏教。帶通別二。正說圓教。約時則禺中時。謂第四時。約味則從生酥。出熟酥。此從方等之後。出摩訶般若。謂四熟酥味。信解品云。是時長者。有疾自知將死不久。</p>
<p>語窮子言。我今多有金銀珍寶。倉庫盈溢。其中多少所應取與。此領何義。</p>
<p>答。方等之後。次說般若。般若觀慧。即是家業。空生身子。受勅轉教。即是領知等也。已上三味。對華嚴頓教。總名為漸。亦次不思議假。非偏假。此假本具一切法。謂不思議假者。何本具一切法也。一切法者。何理具三千也。荊溪云。一家觀門。永異諸說。該攝十方三世。若凡若聖。一切因果者。良由觀具。具即是假。假即空中。是知。觀此妙假。即是一心三觀。虎溪一心三觀之頌。亦以妙假。為所觀境。深究觀門。<span class='corr'>兹</span>焉可見。不空之言。顯空亦假。圓滿之言。示中亦假豈非一假一切假故無空。無中而不假耶。四明云。舉一假觀。中空亦假。三觀皆有立法義故。應知。不空與圓滿者。俱即所謂立法義焉。三非所簡。竝皆別教。何以知之。以簡次第。顯不次第。正是一家之常途也。是故四門之初門。即是不可思議假。初門即三。三即一。非一非三。亦非四。謂承上而頌有門。初門即有門也。</p>
<p>問。初門即三。其義如何。</p>
<p>答。境名為假。假即有門。觀名為空。空即空門。雙遮雙照。名之為中。雙遮即雙非門。雙照即雙亦門。豈非初門即三也哉。</p>
<p>問。非一等者。復何謂耶。</p>
<p>答。即三之一。與對三殊。是一是三。亦是四乎。例如法華超於八教。非一亦非八矣。有門既爾。餘三亦然。知之。一二三四指一月。四點似別唯一空。謂月喻三千。以所指故。空喻有門。以能通故。四番指點。名為四點。以喻一門乃至四門。意云。諸門所顯。無非三千。以三千外無別法故。諸門似別。無非有門。以有門外無餘乘故。故法華云。唯有一乘法。無二亦無三。可不信乎。</p>
<p>問。既言餘三亦然。餘三何非餘乘。</p>
<p>答。天台有云。一假一切假。無空中而不假。例此合云。一有一切有無餘三而不有。若其然者。有何相妨。門門一一為法界。攝一切法皆無餘。謂法說喻陳。其既彰三千有門義已。雖然猶是妙解之所知。而非妙行之所攝。是故用此二句。以示妙行之功。一一為法界者。以能觀理具也。攝法皆無餘者。以理能攝事也。法界乃是無外之稱。亦名中道。中道乃是絕待之義。亦名三千。此之三千。有理有事。事理俱皆名一切法。依義定名。可以免失。明知。在此中者祇是事造三千。故荊溪云。今欲修觀。但觀理具。俱破俱立。俱是法界。任運攝得權實所現。四明書中。釋此文云。只觀理具三千俱空假中故。事用所造。自然皆空假中。故云任運攝得權實所現。豈非釋得令義易見。</p>
<p>問。中道亦對二邊。何為絕待之義。</p>
<p>答。二邊亡處。受中道稱謂對邊者。依情故耳。</p>
<p>若爾何以圓滿。為立法義。</p>
<p>答。圓滿為立法者。約照故也。中道為絕待者。約遮故也。彼此俱有所約。何事復疑之耶。不以妙假有門觀。誰知法界具足法。聞思修證無不妙。心能觀此體具故。謂初二句。約不觀而說。後二句約能觀而宣。觀與不觀雖殊。顯有門功者一。言妙假有門者。妙假即三千也。言法界具足法者。謂本具一切法也。言聞思修證者。謂中間四位也。言體具者。即理具也。若祇觀心不觀具。則於一觀分二家。一家觀門異諸說。諸說雖異。觀自一。彼迷一心具諸法。墮在通別次第中次第而生。次第斷。豈知十界本來一。三千本一亦如是。皆非世數可分別。謂荊溪云。理性雖具。若不觀之。但言觀心。則不稱理。小乘何嘗不觀心耶。但迷一心具諸法耳。此蓋續前所引假即空中文也。彼此合看。可以曉了斯之文句有所本焉。言一觀者。以一等觀一心也。言二家者。謂一家與諸家也。約昧具邊不殊故。云觀自一也。約生與斷次第故。云通別等也。十界同居一念故。云本來一也。三千非頭數法。故云皆非等也。</p>
<p>問。次第生斷。其相如何。</p>
<p>答。諸家不解修善修惡當體。即是性善性惡故。謂細麤次第而空。亦復麤細次第而斷。夫如是。則無非所謂出於佛界三千。入於九界三千。以是之故。不能信得參差九界三千。即是佛界三千。豈非於一佛乘。虧十因緣故。既能信得。不妨歡然。</p>
<p>若爾。經論所說。不足信耶。</p>
<p>答。不信即是魔屬。不昧名為圓人。應知。圓人初心。深達教證二道。教道之說。證道之談。終至法華。皆歸一實。故涅槃中。闍王歎云。麤言及軟語。皆歸第一義。雖然。今約證道。而宣勿執教道而難。</p>
<p>若爾。如似位中麤惑先落。亦是教道一途說耶。</p>
<p>答。不然。以觀益明修惡彌融。染用麤者。不復現起。是故說為麤惑先落。修即性故。如向所論。若實次第而落。何名體上虛妄。如圓斷然。偏斷亦然。故荊溪云。法既本妙。麤由物情。四明亦云。眾生謂異。聖意無偏。學者此教明界外獨菩薩法。教理智斷。行位因果。別前二教。別後圓教。故名別也。涅槃云。四諦因緣。有無量相。非聲聞緣覺所知。諸大乘經。廣明菩薩歷劫修行。行位次第。互不相攝。此竝別教之相也。華嚴明十住十行十廻向為賢。十地為聖。妙覺為佛。瓔珞明五十二位。金光明但出十地佛果。勝天王明十地。涅<span class='corr'>槃</span>明五行。如是諸經。增減不同者。界外菩薩隨機利益。豈得定說。然位次周足。莫過瓔珞經。故今依彼。略明菩薩歷位斷證之相。以五十二位。束為七科。謂信住行向堂等妙。又合七為二。初凡。二聖。就凡又二。信為外凡。住行向為內凡。亦名為賢。約聖亦二。十地等覺為內。妙覺為果。大分如此。自下細釋。初言十信者。一信。二念。三精進。四慧。五定。六不退。七廻向。八護法。九戒。十願。此十位伏三界見思煩惱。故名伏忍位。謂外凡與藏教七賢位。通教乾慧性地齊。次明十住者。一發心住。謂斷三界見惑盡。與藏教初果。通教八人見地齊。二治地。三修行。四生貴。五具足方便。六正心。七不退。謂已上六住。斷三界思惑盡。得位不退。與藏通二佛齊。八童真。九法王子。十灌頂。謂已上三住。斷界內塵沙。伏界外塵沙。前二不知名目。亦名習種性。用從假入空觀。見真諦理。開慧眼成一切智。行三百由旬。次明十行者。一歡喜。二饒益。三無違逆。四無屈撓。五無癡亂。六善現。七無著。八難得。九善法。十真實。謂斷界外塵沙惑。亦云性種性。用從空入假觀。見俗諦。開法眼成道種智。次明十廻向者。一救護眾生離眾生相。二不壞。三等一切諸佛。四至一切處。五無盡功德藏。六入一切平等善根。七等隨順一切眾生。八真如相。九無縛無著解脫。十入法界無量。謂伏無明習中觀。亦名道種性。行四百由旬。居方便有餘土。謂已上三十位為三賢。亦名內凡。從八住至此。為行不退位。次明十地者。一歡喜。謂從此用中道觀破一分無明。顯一分三德。乃至等覺。俱名聖種性。此是見道位。又無功用位。百界作佛。八相成道。利益眾生。行五百由旬。初入實報無障閡土。初入寶所。二離垢地。三發光地。四燄慧地。五難勝地。六現前地。七難行地。八不動地。九善慧地。十法雲地。謂已上九地。地地各斷。一品無明。證一分中道。更斷一品。入等覺位。亦名金剛心。亦名一生補處。亦名有上士。更破一品無明。入妙覺位。坐蓮華藏世界。七寶菩提樹下。大寶華王座。現圓滿報身。為鈍根菩薩眾。轉無量四諦法輪。即此佛也。有經論說。七地已前。名有功用道。八地<span class='corr'>已</span>上名無功用道。妙覺位但破一品無用者。總是約教道說。有處說。初地斷見。從二地至六地斷思。與羅漢齊者。此乃借別教位名。名通教位耳。有云。三賢十聖住果報。唯佛一人居淨土。此借別教名。明圓教位也。如此流類甚眾。須細知當教斷證之位。至何位斷何惑。證何理。往判諸教諸位。無不通達。略明假宗之旨竟。</p>
</div></div>
<p class='juan'>本朝諸宗要集卷四<span class='note-inline'>(終)</span></p>
</div><!-- end of div[@id='body'] -->
</body></html>