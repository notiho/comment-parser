<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>本朝諸宗要集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<p class='juan'><span class='note-inline'>(110)</span>本朝諸宗要集卷一</p>
<div class='div-xu'><a id='mulu2' /><p>妙哉。古之馬鳴大士者。起信本論。釋摩訶衍末論。述于之兮。時哉。今之義觀法師。亦大道本論。宗要末論。述于之。嗚呼以於古。而欲令知於今而已。爾序。</p>
<p style="margin-left:1em"><span class='note-inline'>(旹)</span></p>
<p style="margin-left:2em">寶永三曆<span class='note-inline'>(丙戊)</span>中秋</p>
<p style="margin-left:15em">洛東逸人</p>
</div>
<p class='juan'>本朝諸宗要集卷一</p>
<table>
<tr><td rowspan="2">華嚴部</td>
<td>一華嚴宗</td>
</tr>
<tr><td>二禪宗</td>
</tr></table><p class="pre">　　　　　　　　　　　┌一　本性宗者　華嚴宗也。<br/>　　　　　┌一　性空二┴二　見性宗者　禪宗也。<br/>○空宗門八┼二　㊁<br/>　　　　　└三　㊂</p>

<p class='juan'>本朝諸宗要集卷一</p>
<div class='div-other'><a id='mulu3' /><p>夫三諦者。天然之性德也。中諦者。統一切法。真諦者。泯一切法。俗諦者。立一切法。舉一即三。非前後也。含生本具。非造作之所得也。悲夫。祕藏不顯。蓋三惑之所覆也。故無明翳乎法性。塵沙障乎化導。見思阻乎空寂。然茲三惑。乃體上之虛妄也。於是大覺慈尊。喟然歎曰。真如界內。絕生佛之假名。平等慧中。無自他之形相。但以眾生妄想。不自證得。莫之能返也。由是。立乎三觀。破乎三惑。證乎三智。成乎三德。空觀宗者。破見思惑。證一切智。成般若德。假觀宗者。破塵沙惑。證道種智。成解脫德。中觀宗者。破無明惑。證一切種智。成法身德。然茲三惑三觀三智三德。非各別也。非異時也。天然之理。具諸法故。然此三諦之宗。性德之自爾。迷<span class='corr'>兹</span>三諦之宗旨。轉成三惑。惑破籍乎三觀之風智。教觀成則即證於三智之宗旨。三智則即開乎三德之異門。妙哉。從因至果。非漸修也。說之次第。理非次第。大綱如此。網目可尋矣。可驚之法皇音永絕。而鷲峰山暮嵐獨吟。可照慈尊月未出。而鷄頭城曉空猶遙。生佛前佛後之中間。無出離解脫之因緣。住粟散扶桑之小國。闕上求下化之修行。雖爾。宋元迨明。台教暨法相三論之義學已失中華。況至今清朝。禪教屢盛。而講經者。專主禪意論之矣。假饒雖入唐渡天。難解教相疑條乎。教黌之興盛於吾本朝。雖中華之大德。有未明之者。如佛祖統紀。及唐決疑集所載。嗚呼八相成道之昔。獨雖漏如來之出世。三千餘季之今。僅得聞慈父遺誡。寶聚之山際。不望自入也。貧匱之家中。不取後悔乎。難受易移人身。難值希得佛法。當以何行業。為今生思出。默止於此者。盍失大利哉。況一入惡趣已。曠劫為難出。設亦受人身。值佛法最難。早拋萬事當勵一心。實非此度者。始而企何時哉。然則始自今日盡未來際。苟以我身命。恭拋佛法僧。以求佛道。以利有情。因之或結草菴於山林寂漠之霞。暫為今生遊宴之栖。或捧一鉢於聚落憒閙之煙。永萠一佛淨<span class='corr'>土</span>之緣所以。和光同塵之本願結緣始其何。所謂道心是也。世間淺近益。皆為此方便也。仰願三寶神祇。哀愍愚意。令發道心。一要若成就。萬事皆可足而已。於是佛陀勸我等。八萬四千法門。寧又非彼岸直至之指南乎。去來別離無常恩愛。而不退聖眾為友。不忘堅固之契約。而盡未來際為限。恆為親友。互助佛道。鎮為法器。同營善事。諸宗門戶敲之。集於宗要三。一者空宗。二者假宗。三者中宗。金錍云。天台大師。是余師也。三諦三觀。所承法也。所以以五時八教。判釋本朝諸宗聖教。罄無不盡。言五時者。一華嚴時。二鹿苑時。謂說四阿含。三方等時。謂說維摩。思益。楞伽。楞嚴三昧。金光明。勝鬘等經。四般若時。謂說摩訶般若。光讚般若。金剛般若。大品般若等。諸般若經。五法華涅槃時。是為五時。亦名五味。言八教者。頓。漸。祕密。不定。藏。通。別。圓。是名八教。頓等四教是化儀。如世藥方。藏等四教名化法。如辨藥味。如是等義。散在廣文。今依大本。略錄綱要。</p>
</div>
<div class='div-other'><a id='mulu4' />
<div class='div-other'><a id='mulu5' />
<p class='h2'>天竺論師興起事</p><p>凡如來滅後。一百年後。摩訶提婆。謂此云大天。出世於鷄園。興諍論。阿育大王。敬大天信有教。五百羅漢。見之悲擊目不言。泝恆河去。育王大悔吐血一斗。然尚五竺學侶。煽習有教。滅後三百年。謂或五百年。或六百年。或八百年。龍樹菩薩出世。述空義破有教。如來滅後八百年。龍猛門人提婆菩薩。為彼現神足。弘宣空義。謂三論宗根元。八百年後。龍猛菩薩。依文殊教。以芥子七粒開南天竺鐵塔。值金剛薩埵菩薩。傳真言教。又九百年中。慈氏菩薩。趣阿僧伽謂此云無著請。夜分降中印度。說瑜伽。莊嚴。中邊論等。演中道。無著菩薩。位居初地。造攝大乘論。世親菩薩。位隣極喜。造同釋論。并造唯識頌。謂法相根元。一千一百年中。護法菩薩出現。此菩薩賢劫一佛也。造唯識釋論。授玄鑒居士。<span class='note-inline'>(云云)</span>。</p>
</div>
<div class='div-other'><a id='mulu6' />
<p class='h2'>天竺佛法漢土來事</p><p>有日記云。過正法一千年。入像法。經十二年。後漢謂凡十三主。第三明帝治。永平七年甲子。謂當日本垂仁天王。九十三年也。帝夢。丈六金人放光王宮來。<span class='note-inline'>(云云)</span>後朝公卿諠議相此夢。有云。天竺佛出世說經。彼教可來漢土御夢也。<span class='note-inline'>(云云)</span>。即遣中將蔡愔秦。博士王遵等。一十八人。往天竺尋佛法。爾時值摩騰迦葉。竺法蘭。謂中天竺沙門也。二人沙門。即聖教負白馬。隨漢使來。但三年間。佛法與道士教諍論。不翻譯無弘通。而沙門所持釋尊御舍利。現威德登虛空。放光說法。因沙門佛法貴令稱揚。<span class='note-inline'>(云云)</span>。永平十年。立寺號白馬寺。於此寺翻譯弘通。爾時所渡經。四十二章經小乘也。十住斷結經大乘也。<span class='note-inline'>(云云)</span></p>
</div>
<div class='div-other'><a id='mulu7' />
<p class='h2'>佛法來日本事</p><p>有日記云。天竺佛法渡漢土後。經四百八十餘年。我朝人王第三十欽明天王治。第十三年甲申。百濟國聖明王所。善光寺如來像。竝經教渡日本焉。又自高麗國。僧尼漸來。仍佛法日本來事。如來滅後一千五百餘年也。抑上宮太子。誅守屋之逆臣。是為弘佛法。表捨邪歸正者也。</p>
</div>
<div class='div-other'><a id='mulu8' />
<p class='h2'>諸宗不同事</p><p>於佛立宗者。大日釋迦二佛。即顯密兩宗也。次菩薩人師等宗起。一代經一邊一邊得。立種種宗也。又付一代教。南三北七異義有之。玄文第十委舉之。往彼見。但大論之。八宗。九宗。十宗。乃至十六宗。不同在之。八宗者。俱舍宗。成實宗。律宗。謂<span class='corr'>已</span>上三家小乘。法相宗。三論宗。華嚴宗。真言宗。天台宗。謂已上五家大乘。先八宗加禪宗為九宗。加淨土宗可為十宗歟。乃至加於大念佛宗。時宗。一向宗。日蓮宗。雜宗。涅槃宗。而都合十六宗。夫宗門者。只是獨一法界妙理也。十六俱共終如究焉。不二教觀豈不一。於何在乎勝劣焉。龍樹大師智論云。佛法大海。以信得入矣。然則勝劣者。唯在於信不信。不爾則十六宗。俱違背于祖師之釋歟。嗚呼佛之三輪。非下凡心思口議也。泛示隨機不定局也。故開於宗門。於此密。於彼顯。大矣哉。大矣哉。宗門是非將來次第。而為未來末學。以於五時八教。欲于當之謂焉。所以當門。則令安見也。</p>
</div></div>
<div class='div-other'><a id='mulu9' />
<div class='div-other'><a id='mulu10' />
<p class='h2'>華嚴宗下</p><p>尋云。華嚴宗者如何。義云。華嚴宗者。謂性空宗也。性空有二。一者本性宗。則即華嚴宗也。二者見性宗。則即禪宗也。且華嚴宗者。夫天竺普賢。文殊。馬鳴。龍樹。堅慧論師等。專弘此經。就中天親菩薩。造十地論弘通之。然而此宗所依。華嚴經。十地論也。</p>
<p>尋云。震旦弘通者如何</p>
<p>答。東晉代覺賢三藏。譯華嚴經弘之。大唐代。實又難陀此云。喜覺。重譯具本廣弘之。但此兩人末流相。不聞之。可尋之。爰敷燠杜順帝心尊者。隋代講經弘之。時人文殊大聖化身歟。<span class='note-inline'>(云云)</span>。其後至相寺智儼尊者。西寺法藏。謂大周代。清凉山澄觀。圭峯宗密定慧尊者。次第傳之。又禪門寺華嚴和尚。立此宗。仍名華嚴宗事。且依所弘經名。且約能弘華嚴和尚名也。籤十云。言七處八會者。是舊經五十卷。或六十卷成。晉義熙十四年。北天竺佛度跋陀羅三藏。此翻覺賢。於揚洲司空寺譯。後有大唐三藏。證聖元年來至。與于闐實叉難陀。此云喜覺。於愛敬寺譯。八十卷成。但龍宮三本。上本十三世界微塵數品。中本四十九萬八千八百偈。下本十萬偈四十八品。今但有三十九品。則經猶未盡。舊經七處八會。新譯更加普光明殿一會矣。</p>
<p>尋云。探玄記一云。西域相傳。龍樹菩薩。往龍宮見大不思議解脫經。有三本。上本十三千大千世界微塵數頌。四天下微塵數品矣。如何。</p>
<p>答。此相違補注會云。或總略歟。或品字悞歟。仍唐本云。十三世界微塵數偈矣。有抄云。當時將來世流布本。下本經也。付此譯四本。一北天竺三藏佛陀跋陀羅。譯梵本三萬六千頌成六十卷者是也。二于闐國實叉難陀。并譯舊文。兼補諸闕。總翻四萬五千頌。合成八十卷者是也。第二第三譯可尋之。私謂第二香象所譯六十華嚴。第三澄觀所譯八十華嚴歟。又云。晉覺賢三藏譯此經時。青衣童子二人。出池中。每日致香華供養。于闐三藏。譯此經時。五更之曉。香水雨降空。苑中忽生百葉蓮華。<span class='note-inline'>(云云)</span>。</p>
<p>尋云。西寺法藏大周代也。<span class='note-inline'>(云云)</span>而法藏法師。唐則天皇后代人也。如何</p>
<p>答。實爾也。唐第四主。則天皇后。聖曆二年<span class='corr'>己</span>亥。十月八日。弘福寺法藏奉詔。講華嚴經。至于世界品。講堂及寺地震動。不思議瑞相也。仍王臣歸之。華嚴宗自此興。則天皇后治十六年。改唐名名大周。仍華嚴宗此大周代興也。但則天薨御後唐第五主。改大周如本名唐代。仍今大周法藏者。唐與宋中間五代中大周非也。唐書本紀第四云。哉初元年九月。改為周天。則天治也。開元四年。改為則天皇后。<span class='note-inline'>(云云)</span>。</p>
<p>尋云。華嚴疏者如何。</p>
<p>答。清凉寺澄觀。新八十華嚴翻譯。自造疏。華嚴大疏是也。又付大疏。自造末文。演義抄是也。香象大師。付六十華嚴造釋。探玄記二十五卷。五教章三卷也。<span class='note-inline'>(云云)</span>。</p>
<p>尋云。日本傳來者如何。</p>
<p>答。人王第四十六代。孝謙天皇治六年。勝寶六年甲午年。東大寺朗辨僧正。奉勅入唐。奉值唐廬山慧遠法師。傳此宗。慧遠者。法藏弟子也。<span class='note-inline'>(云云)</span>。有日記云。新羅僧審祥禪師。謂住大安寺。天平十二年庚辰。十月八日。依朗辨僧正請。於東大寺金鐘道場。謂號羂索堂。講華嚴經。朗辨僧正。實忠和尚。等定大僧都。正進律師。長歲和尚。道雄僧都。基海良緒律師。光智大僧都等。次第相續傳之。光智大僧都。於東大寺內。立尊勝院。為宗本處。<span class='note-inline'>(云云)</span>。</p>
<p>尋云。宗教者如何。</p>
<p>答。立五教。一漸教。謂攝阿含等諸小乘。二大乘始教。謂攝深密等諸大乘經。并瑜伽。唯識。諸大乘論。三大乘終教。謂攝涅槃經等。四大乘頓教。謂無別部經。諸大乘中所說。以即心是佛。無有次位文。為頓教。謂禪法是也。五大乘圓教。謂攝華嚴法華。分為二。謂一別教。攝華嚴本會。二圓教。攝華嚴未會及法華。華嚴綱要云。依於賢首。總攝諸教。略有五門。一愚法小乘教。唯明人空。自求出離。是則半字大小懸殊。二大乘始教。謂說五性定分。三乘未盡理源。故名為始。三大乘終教。唯說一乘。無有二乘盡理之談。故名終教。四頓教。一念不生即名為佛。不依行位漸次而脩。故思益云。得諸法正性者。不從一地。至於一地。可離毀相泯心。心生即妄。不生即佛。亦無佛無不佛。無生無不生。如淨明鏡。住顯不二等。則其類也。五圓教。一位即一切位。一脩一切脩。十信滿心即攝五位。頓成正覺。普賢法界。帝網重重故。名為圓矣。</p>
<p>尋云。宗旨者如何。</p>
<p>答。事事無礙為宗旨也。真言天台等。約事理不二。談無礙相即。不能事獨相即。吾家華嚴意。九世相入云。三世九世事法。現前相即。初後無礙也。抑唐則天皇后代。香象大師。應則天請。於師子殿。講華嚴經。彼殿有金師子。此師子為譬。五教。十玄。六相釋出。金師子章云。香象大師釋也。</p>
<p>尋云。金師子章十門者如何。</p>
<p>答。十住心論九云。金師子章云。釋此金師子一章。略作十門分別。一明緣起。二辨色空。三佛三性。四顯無相。五說無生。六論五教。七勤十玄。八括六相。九成菩提。十入涅槃矣。</p>
<p>尋云。十門中第七十玄者如何。</p>
<p>答。十住心論九云。七勤十玄者。一此金與師子。同時成立。圓滿具足。名同時具足相應門。第二金與師子。相容成立。一多無礙。於中理事諸相。各各不同。或一或多。各住自位。名一多相容不同門。第三若看師子。即唯師子無金。即金隱師子顯。若看金即唯金無師子。即金顯師子隱。若兩處看。即俱顯俱隱。隱即祕密。顯即名顯著。故名祕密隱顯俱成門。第四即此師子根本耳支節一一毛處。各各金收師子。一一能所師子。同時頓入莖毛中。一一莖毛中。各各皆有無邊重重無盡。無盡如帝網天珠。名因陀羅網境界門。第五此師子眼。收師子盡。即一切純是眼。若耳收師子盡。即一切純是耳。若諸相同時相收。悉皆具足。即一一皆純皆雜。又一一皆是圓滿藏故。受諸藏純雜具德門。第六師子諸根一一毛頭。皆各金收師子盡。一一皆徹徧。師子耳即眼。眼即鼻。自在成立。無障礙故。故名諸法相即自在門。第七此師子或隱或顯。若一若多。定純定雜。有力無力。即此即彼。主伴光輝。理事齊現。皆盡相容。不礙安立。微細定辨故。名微細相容安立門。第八此師子是有為法。念念生滅。剎那無間進為三際。為過去現在未來。此三際各有過去現在未來。總三三位。以立九世。即更束為一數法門。雖復九世十世。各各有融隔不同。相由成立。通融無礙。相同為一念。故名十世隔法異成門。第九即此師子與金。或隱或顯。或一或多。無有自性。由心廻轉。說事說理。有成有立。故名唯心廻轉善成門。第十說此師子用。表無明宅。此金體具彰。真性二事合說。況阿賴耶識。金生正解。名為宅事顯法生解門矣。尋云。華嚴宗抄云。十玄者。一同時具足相應門<span class='note-inline'>(金與師子同時成立。)</span>二廣狹自在無礙門。<span class='note-inline'>(須彌芥子相入如。)</span>三一多相容不同門<span class='note-inline'>(金與師子目容一多無礙。)</span>四諸法相即自在門。五祕密隱顯俱成門。<span class='note-inline'>(見金方師子隱見師子方金隱)</span>六微細相容安立門。七因陀羅網境界門。八宅<span class='note-inline'>(【考】宅恐託歟)</span>事顯法生解門。九十世隔法異成門。十主伴圓滿具德門。<span class='note-inline'>(云云)</span>相違如何。華嚴經疏序云。一十身歷然而相作。六位不亂更收。二廣大即入於無間。塵毛色細而無外。三炳然現猶得芲瓶。四具足同時。方之海滴。五一多無礙。如虛空之千光。六隱顯俱成。似譯空之片月轉。七重重交映。若帝網之垂珠。八念念圓融頓多夢夢經年。九法門重疊。若空起長空。十萬行芲披法華開綿上矣。請學者。十住心論。華嚴疏相違事。如善財可決明師。<span class='note-inline'>(云云)</span>。</p>
<p>尋云。四種法界者如何。</p>
<p>答。綱要云。法界無邊。略有其四。一事法界。謂色因果心。萬像歷然。即以緣起。分而為其相。二理法界。色即是空。空相亦絕。即以無相。而為其相。三事理無礙法界。色即是空。空即是色。事理交徹。即以互融相成隱相。顯自在而為其相。四事事無礙法界。以性融相。相如性融。即以一多涉入交映。重重而為其相矣。</p>
<p>尋云。付第五圓教。立別教一乘。同教一乘者。如何。</p>
<p>答。別教者。非天台所立第三別教。報身居報土。對地住<span class='corr'>已</span>上菩薩。說圓融不思議法門。二乘劣機。更不可及之。是故名別教也。先照高山華嚴。厚殖善根正機也。是別教義也。依之。五教章云。此別教一乘。別於彼三乘矣。同教者。上同別教。明圓融義故也。下同三乘。欲令二乘成佛故也。是則法華開三顯一是也。澄觀釋云。即大同天台。但加頓教矣。</p>
<p>尋云。華嚴法華同異者如何。</p>
<p>答。華嚴名稱性本教。三世常住。圓滿頓教。是本教也。法華名逐機末教。法華逐二乘劣機令得脫。但其功令歸華嚴也。依之能入法華。所入華嚴釋。譬國王高位。自下手不至合戰。臣下等侍武士等。能降伏強敵如也。然其功終令歸大將也。仍法華諸法歸實相一理說。此實相即華嚴也。於一佛乘云華嚴也。是此開方便門云迄。法華得分也。示真實相重華嚴也。仍法華實相能入門也。依之。清凉釋云。所入一乘即是華嚴矣。香象釋云。謂諸二乘。以根鈍故。要先廻入共教大乘。捨二乘名。得菩薩稱。然後方入此普賢法矣。又一切眾生成佛。皆依華嚴也。離華嚴成佛事無之。依之。清凉師釋云。離此普法。更無餘路得成佛故矣。但諸經論中。明眾生成佛相事。只是能引分也。終歸華嚴根本也。<span class='note-inline'>(云云)</span></p>
<p>尋云。性起緣起不同者如何。</p>
<p>答。釋云。性起唯淨法。緣起通染淨矣。唯真如法性。起成諸法處性起云也。性海無風。金波自涌云是也。緣起者。真妄和合起諸法也。<span class='note-inline'>(云云)</span>。</p>
<p>尋云。性起者。果分體歟。</p>
<p>答。性起云。性起法門沙汰事。尚因分可說法門內也。果分者。總不出言說也。</p>
<p>尋云。因分可說。果分不可說者如何。</p>
<p>答。十地論云。因分可說。果分不可說矣。但華嚴經。加四菩薩令說之。非佛說故。果分不可說云歟覺。僧祇品。隨好品佛說。非果分可說相也。十地論云。我但說一分矣。是因分一分也。五教章云。問若不說果分。何不思議品等。說果分耶問。答之時。取此果分。令成因行故。形對因人故此釋矣。意。因人聞果。可成因行。故且說之也。形對因人者。普賢文殊等。加令說之云事也。非不思議果云事也。</p>
<p>尋云。華嚴明性具耶。</p>
<p>答。四明釋云。性起云不云性具。<span class='note-inline'>(云云)</span>。真如法性理。萬法緣起談。彼理內性。具諸法云事不云也。</p>
<p>難云。若爾者。三論宗真如隨緣。有何不同耶。</p>
<p>答。三論真如萬法徧明。真如成萬法不云也。華嚴性起。法性萬法出生云也。是此隨緣真如相分明也。不云性具方。華嚴劣也。天台勝也。四明智禮釋云。他家不明修性。若以真如一理名性。隨緣差別為修。故知。他宗極圓祇云性起。不云性具。又不談性具百界。但論變造諸法。何名無作耶矣。</p>
<p>尋云。華嚴五重法義者如何。</p>
<p>答。一者一心門。二者二門。謂真如門。生滅門。三者覺不覺。謂生滅之內法性無明。四者三細。謂第八識。五者六麤。謂六識。</p>
<p>尋云。天台一念三千。華嚴事事無礙。同異者如何。</p>
<p>答。華嚴師意。彼宗人。華嚴十十無盡法門無齊限。天台限一念三千。故有齊限劣也。<span class='note-inline'>(云云)</span>天台意。十十無盡法門。性起分非性具。是此不可及三千互具法門。其上天台云。彼彼三千互徧亦爾矣。實三千者。非取數量。三千者法界異名也。言法界者。須云十界。<span class='note-inline'>(云云)</span>。華嚴之祖師。欲勝於事事無礙。台家之祖師。欲勝於一念三千。互欲建立於宗門故。於此性起。於彼性具。大矣哉兩祖師。於法得最自在。住首楞嚴。能建大義。親靈山聽眾。廣學內外經書。通達大小教門故。和光同塵之本願結緣始。其何毒醉迷亂之我等。無便于授藥。但兩祖師念我受苦徹骨髓。恆欲利益。猶如一子。其利益何事乎。所謂道心是也。世間淺近益。皆為此方便也。夫獨一法界。於何在乎勝劣焉。龍樹智論云。佛法大海。以信得入矣。然則勝劣者。在於信不信。不爾則兩宗俱共。違背于祖師之釋歟。</p>
</div>
<div class='div-other'><a id='mulu11' />
<p class='h2'>禪宗下</p><p>尋云。華嚴五教事。付之。禪法教外別傳談。何第四頓教。攝禪門耶。既云教。何無教宗門可云耶。</p>
<p>答。彼宗無教者。只是晴證。誤無教云也。達磨心印。又教云意有之。故亦號佛心宗。夫達磨和尚。南天竺。大波羅國。香思大王。第三王子也。發菩提心出家。東來震旦。初在梁。武帝信之。後移魏。梁三魏六年合九年。端坐面壁。所得心印。是名教外別傳法。二祖慧可。來雪峰求法。七日七夜不眴目。慧可雪付頸。敢不傷之。七日七夜後。折一臂投師前。其時師授法。即得法畢。達磨付法偈云。吾本來<span class='corr'>兹</span>土。傳法救迷情。一華開五葉。結菓自然成矣。二祖慧可得解偈云。本來緣有地。因地種華生。本來無有種。華亦不能生矣。二祖元是癩人也。得法畢一臂複本。通身相好具足。抑初祖造三部論。謂破相論。悟性論。血脈論也。悟性論云。直指人心。見性成佛。教外別傳。不立文字矣。</p>
<p>尋云。教外別傳依經者如何。</p>
<p>答。楞伽經云。我從得道夜。至涅槃夜。不說一字矣。大梵天王問佛決疑經云。佛告大迦葉言。吾有正法眼藏。涅槃妙心。實相無相。微妙解脫法門。付屬摩訶迦葉。汝當諦聽吾偈。法本法無法。無法法亦法。今付無法時。法法何曾法矣。是則佛於靈山會上。捧一枝蓮華示四眾。四眾不知之。迦葉破顏微笑。領解佛旨。是故。此時以心一法付迦葉畢。以心傳心是也。<span class='note-inline'>(云云)</span>。</p>
<p>尋云。禪法有三機者如何。</p>
<p>答。上根向上機也。向上一路。先聖不傳。<span class='note-inline'>(云云)</span>。不落義味。不見思量。本來本是機也。<span class='note-inline'>(云云)</span>。中根以公案得法。公案者。唐土習。在家出家。應勅步行人。皆付勅案也。庭前柏樹枝。狗子無佛性云。公案一句肝銘。勅案付人何軍陣等中行。人如不指手。妄念不引落形也。但付公案機。又重重不同可有之。下根佛說經論。所說禪定。開悟者是也。仍上中二根。名祖師禪。達磨所行心印故也。下根名如來禪。例如天台依經立行。<span class='note-inline'>(云云)</span></p>
<p>尋云。向上有機耶。</p>
<p>答。先聖不傳。<span class='note-inline'>(云云)</span>。所彼機不可有之歟。但東福寺聖一和尚。向上有機。<span class='note-inline'>(云云)</span>。建仁寺葉上。向上無機。<span class='note-inline'>(云云)</span>。可尋之。彼聖一坊。唐土佛感<span class='note-inline'>(【考】惑恐鑑歟)</span>禪師弟子也。佛感<span class='note-inline'>(【考】惑恐鑑歟)</span>有三人得者。唐土二人。日本一人。今聖一和尚是也。夫相承傳來。</p>

<ul class="no-marker">
<li>大覺世尊
<ul class="no-marker">
<li>○<span class="note-inline">(二十四)</span>師子尊者
<ul class="no-marker">
<li><span class="note-inline">(二十五)</span>婆舍斯多
<ul class="no-marker">
<li><span class="note-inline">(二十六)</span>不如密多
<ul class="no-marker">
<li><span class="note-inline">(二十七)</span>般若多羅
<ul class="no-marker">
<li><span class="note-inline">(二十八)</span>菩提達磨
<ul class="no-marker">
<li><span class="note-inline">(二祖)</span>北齊慧可
<ul class="no-marker">
<li><span class="note-inline">(三祖)</span>鑒智僧璨
<ul class="no-marker">
<li><span class="note-inline">(四祖)</span>雙峰山道信
<ul class="no-marker">
<li><span class="note-inline">(五祖)</span>黃梅
<ul class="no-marker">
<li>山弘忍
<ul class="no-marker">
<li>神秀<span class="note-inline">(北宗元祖)</span>
<ul class="no-marker">
<li>唐大通華嚴寺普寂
<ul class="no-marker">
<li>大光福寺道璿
<ul class="no-marker">
<li>大日本國大安寺行表和尚</li>
</ul></li>
</ul></li>
</ul></li>

<li><span class="note-inline">(六祖)</span>大鑒慧能<span class="note-inline">(南宗元祖)</span>
<ul class="no-marker">
<li>南岳懹讓<span class="note-inline">(洪洲宗元祖)</span>
<ul class="no-marker">
<li>馬祖<span class="note-inline">(道一)</span>
<ul class="no-marker">
<li>百丈<span class="note-inline">(懹海)</span>
<ul class="no-marker">
<li>黃檗<span class="note-inline">(希運)</span>臨濟義玄<span class="note-inline">(臨濟宗根元)</span></li>

<li>溈山<span class="note-inline">(靈祐)</span>
<ul class="no-marker">
<li>慧寂<span class="note-inline">(溈仰宗元祖)</span></li>

<li>光像<span class="note-inline">(私云宗派不見)</span></li>
</ul></li>
</ul></li>
</ul></li>
</ul></li>

<li>荷澤神會<span class="note-inline">(荷澤宗元祖)</span></li>

<li>青原山行思
<ul class="no-marker">
<li>希遷
<ul class="no-marker">
<li><span class="note-inline">(私云此問雖有弘道藥山宗派不見故除之)</span>
<ul class="no-marker">
<li>惟儼
<ul class="no-marker">
<li>曇晟
<ul class="no-marker">
<li><span class="note-inline">(洞山)</span>良价<span class="note-inline">(曹山)</span>本寂<span class="note-inline">(曹洞宗根元)</span></li>
</ul></li>
</ul></li>
</ul></li>

<li>道悟
<ul class="no-marker">
<li>崇信<span class="note-inline">(德山)</span>
<ul class="no-marker">
<li>宣鑒<span class="note-inline">(雪峰)</span>義存<span class="note-inline">(雲門)</span>
<ul class="no-marker">
<li>文偃<span class="note-inline">(雲門宗根元)</span>玄沙<span class="note-inline">(宗一)</span>桂探<span class="note-inline">(清凉)</span>文益禪師<span class="note-inline">(號大法眼禪師法眼宗根元)</span></li>
</ul></li>
</ul></li>
</ul></li>
</ul></li>
</ul></li>

<li>永嘉真覺</li>
</ul></li>
</ul></li>
</ul></li>
</ul></li>
</ul></li>
</ul></li>
</ul></li>
</ul></li>
</ul></li>
</ul></li>
</ul></li>
</ul></li>
</ul><p>禪法五流者。一牛頭宗<span class='note-inline'>(出自四祖下法融為始。)</span>二北宗。<span class='note-inline'>(出自五祖下神秀為始)</span>三南宗。<span class='note-inline'>(出自五祖下慧能為始。)</span>四荷澤宗。<span class='note-inline'>(出自六祖下神會為始)</span>五洪洲宗。<span class='note-inline'>(南丘懷讓為始。)</span>南宗下分五葉。一臨濟宗。二溈仰宗。三曹洞宗四雲門宗。五法眼宗。義云。山家大師。於我朝者。稟禪法於大安寺行表和尚。又稟道璿。入唐後。對禪林寺儵然禪師受之。達磨付法牛頭山法門等。傳之安叡山。<span class='note-inline'>(云云。)</span>又有鈔。於大唐。值神秀。稟禪法。<span class='note-inline'>(云云。)</span>可尋之。何北宗法流也。<span class='note-inline'>(云云。)</span>又日本鷲峯<span class='note-inline'>(由良)</span>覺心禪師。入宋謁黃龍無門禪師。又東福寺圓爾和尚。入宋遇徑山無隼<span class='note-inline'>(【考】隼恐準)</span>和尚。<span class='note-inline'>(師範)</span>傳此法畢。是皆臨濟宗餘流也。又建仁寺榮西。入宋謁東林<span class='note-inline'>(虛室【考】室恐菴歟)</span>懷敏。<span class='note-inline'>(【考】敏恐敞歟)</span>傳此法畢。次越前國。永平寺開山。佛法禪師。入宋稟承曹洞宗。歸朝後立永平寺安置之。于今門流相續。<span class='note-inline'>(云云。)</span></p>
<p>尋云。慈覺禪法受學者如何。</p>
<p>答。入唐時。值俗人傳此宗。姓蕭名仲慶。<span class='note-inline'>(云云。)</span>赤山大明神。於唐土禪法守護神也。大師隨從。日本來給。則西坂本赤山傍立禪院<span class='note-inline'>(云云。)</span>恐本朝禪院最初歟。覺大師傳記云。下舶登當洲赤山法華院。送過冬月。明年<span class='note-inline'>(開成五年)</span>春。大師祈願海會諸尊當處山神。必施冥助。令遂本願。若適歸本國。當建立禪院。弘傳法門。資益山神。此山盛傳禪法。故發此願矣。七佛偈者。禪經出。<span class='note-inline'>(云云。)</span>毗婆尸佛頌曰。</p>

<div class="lg regular" style="margin-left:0em;"><div class='lg-row'>身從無相中受生。　猶如幻出諸形像。</div>
<div class='lg-row'>幻人心識本來無。　罪福皆空無所住。　矣</div>
</div><p>尸棄佛頌曰。</p>

<div class="lg regular" style="margin-left:0em;"><div class='lg-row'>起諸善業本是幻。　造諸惡業亦是幻。</div>
<div class='lg-row'>身如聚沫心如風。　幻出無根無實性。　矣</div>
</div><p>毗舍浮佛頌曰。</p>

<div class="lg regular" style="margin-left:0em;"><div class='lg-row'>假借四大以為身。　心本無性因境有。</div>
<div class='lg-row'>前境若無心亦無。　罪福如幻起亦滅。　矣</div>
</div><p>拘留孫佛頌曰。</p>

<div class="lg regular" style="margin-left:0em;"><div class='lg-row'>見身無實是佛見。　了心如幻是佛了。</div>
<div class='lg-row'>了得身心本性空。　斯人與佛何殊別。　矣</div>
</div><p>[牛*句]那含佛頌曰。</p>

<div class="lg regular" style="margin-left:0em;"><div class='lg-row'>佛不見身知是佛。　若實有知別無佛。</div>
<div class='lg-row'>智者能知罪性空。　坦然不懼於生死。　矣</div>
</div><p>迦葉佛頌曰。</p>

<div class="lg regular" style="margin-left:0em;"><div class='lg-row'>一切眾生性清淨。　從本無生無可滅。</div>
<div class='lg-row'>即此身心是幻生。　幻化之中無罪福。　矣</div>
</div><p>釋迦佛頌曰。</p>

<div class="lg regular" style="margin-left:0em;"><div class='lg-row'>幻化無因亦無生。　皆即自然見如是。</div>
<div class='lg-row'>諸法無非自他生。　幻化無生無所畏。　矣</div>
</div><p>摩訶迦葉偈曰。</p>

<div class="lg regular" style="margin-left:0em;"><div class='lg-row'>法法本來法。　無法無非法。</div>
<div class='lg-row'>何於一法中。　有法有不法。　矣</div>
</div><p>阿難偈曰。</p>

<div class="lg regular" style="margin-left:0em;"><div class='lg-row'>本來附有法。　附了言無法。</div>
<div class='lg-row'>各各既自除。　除了無無法。　矣</div>
</div><p>菩提達磨偈曰。</p>

<div class="lg regular" style="margin-left:0em;"><div class='lg-row'>吾本來<span class='corr'>兹</span>土。　傳法救迷情。</div>
<div class='lg-row'>一華開五葉。　結菓自然成。　矣</div>
</div><p>尋云。禪法所立。理致機關二門者如何。</p>
<p>答。理致向上宗風也。機關利萬機。<span class='note-inline'>(云云。)</span>但神智云。宗門立理致機關二門。教化機緣。其理致者。但是般若所說。畢竟皆空。不同天台一念三千三諦之觀。其機關者。提撕公案。而守之。提公案有二義。一云致心識分別而守公案。二云於公而生疑心。若念起舉公案。而疑公案。何故是公案。而是佛法大體兮。國請寺百錄。天台相釋時。又與禪眾則。一百餘僧。請智者大師矣。二祖慧可大師。禪僧一百餘人談話。請智者。於禪法決之。<span class='note-inline'>(云云。)</span>貴哉。慧可老和尚。無我三昧。看看無一字。莫言不說。道風吹。非下凡心思口議也。泛示隨機不定局也。</p>
<p>尋云。天台禪法同異者如何。</p>
<p>答。宗教有不同事勿論也。自元各別宗故也。立行不同。光<span class='note-inline'>(【考】光恐廣歟)</span>燈錄云。天台說止觀時。達磨現空中問云。汝何數文字。不談實理。天台答云。汝愚不知文字性離矣。觀門內證。不明兩宗深致。暗以難評判事也。傳燈錄云。達磨大師教外別傳之昔。正是智者禪師一心三觀。一心三觀。一心三觀。<span class='note-inline'>(【考】一心三觀四字恐衍)</span>正是達磨大師教外別傳。而有同異。智者以教示之。達磨以禪示之。其理不二也矣。然則於何在乎勝劣焉。龍樹智論云。佛法大海。以信得<span class='note-inline'>(【考】得智作能)</span>入矣。然則。勝劣者在於信不信。不爾則俱共違背于祖師釋歟。又華嚴五教。第四列禪法頓教。華嚴下列之。<span class='note-inline'>(云云。)</span>其時第一頓教者。所謂第一頓教下。依章顯示。文為二。初明五時五味及化儀四教二。初正明文為三。初四時化儀二。初正示四。初頓教文分三。初標。二指經。三解釋。今八教之始。故云第一。即華嚴經也。從部時味等。得名為頓。所謂如來初成正覺。在寂滅道場。四十一位法身大士。及宿世根熟天龍八部。一時圍繞。如雲籠月。爾時如來。現盧舍那身。說圓滿修多羅。故言頓教。若約機約教。未免兼權。所謂若約機下。點示化儀頓中具化法。文為二。初約機教。總辨兼權。言機教者。所說教法。雖然廣大。猶有教道未融者也。所化之機。雖是大士。猶有歷別不圓者也。今止觀宗。豈欲貶挫普賢普眼三無差別初住圓融者乎。但據歷別未融。判兼權耳。謂初發心時。便成正覺等文。為圓機說圓教。所謂謂初下。雙示能所文為二。初示能兼之圓。初發心者。初住位中。開發本性三因。成三身也。故正因發成法身也。了因發成報身也。緣因發成應身也。是八相果。非妙覺也。具如下辨。言等文者。略如向引三無差等。如此等文。即是為圓機說圓法也。文句記。云華嚴起信彰灼明文八相成道。故知初住破無明惑。成八相果。名為分證。其唯天台。非關他矣。處處說行布次第。則為權機說別教。所謂處處下。示所兼之別。言處處者。總指華嚴。其中處處。又亦可云七處故也。言行布者。行謂行列。布謂布措。布置陳列。次第之義耳。此則為權機說別教也。應知。經意兼含。義難定判。始從住前。至登住來。全是圓義。從第二住。至第七住。文相次第。又似別義。於七住中。又辨相即。至行向地。又是差別次第之義。又一一位。皆有普賢行布二門。故知。兼用圓接別也。若乃善財。於諸知識。但解一法。未解餘法。此定屬別教。若不爾者。何有圓人只知一法。不解餘法耶。清凉觀師。謂天台宗判兼別教。失華嚴意。乃自立義云。行布即是圓融之行布。善財參諸知識。但解一法。謂之謙<span class='corr'>己</span>推勝。又以諸知識。對當位次。復以華嚴。判為頓頓。仍以華嚴是菩薩請。超勝法華。而卻全用天台判教相文。及三觀三德。一念三千。性善性惡等。况復賢首。圭峰。長水等。所立義旨。各自不同。師資撰述。何其然哉。如欲比校上來是非。具如大部補注中說。或不辨者。則吾祖大訓。日就衰微矣。學者思之。</p>
<p>問。本性宗次。而見性宗來。不審所何。</p>
<p>答。本性宗。與見性宗。說之次第。理非次第。能照本有之性。言語亦非言語。能忘逆順之修。本性亦非本性。如是則豈非無外乎三諦耶。一性無性。是名為空。非直空必即假中。豈非不離空假中也。故云耳。空即是心。假是色。非色非空名曰中。色心絕處。中體現。於一一法體皆具。誠如所問。指經是頓也。化儀之頓。其唯華嚴。故專指之。若見性宗之依經。由依於圓覺等諸大乘經。云頓教者。乃是化法圓頓之頓。又是別教但中之頓。是故不同化儀中頓指華嚴也。雖爾。性具故。且今從部時味等。得名為頓。所以者所何。本性宗。與見性宗。非一故開於宗門。於性具非異故今合。然而非一非異。為以一異體。猶尚更照於一異。則即是等圓宗</p>
<p>謂妙玄曰。三諦圓融妙法也矣。華嚴經中云。譬如日出先照高山。謂第一時涅槃云。譬如從牛出乳。此從佛出十二部經。謂一乳味。法華信解品云。即遣傍人。急追將還。窮子驚愕。稱怨大喚等。此領何義。</p>
<p>答。諸聲聞在座。如聾若瘂等是也。所謂華嚴初分。永無聲聞。若至後分。則有聲聞。雖有在座。如聾若瘂。不入其手。非其境界故。<span class='note-inline'>(云云。)</span>亦復金剛經云。若以色見我。以音聲求我。是人行邪道。不能見如來。或應無所住。而生其心矣。又云。三世之心。皆不可得矣。依圓覺經。楞伽經等說。不要誦呪讀經等。偏專工夫思惟。不抱言語教門。是等頓教。略明本性宗見性宗之旨竟。</p>
</div></div>
<p class='juan'>本朝諸宗要集卷一<span class='note-inline'>(終)</span></p>
</div><!-- end of div[@id='body'] -->
</body></html>