<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>本朝諸宗要集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu27' />
<p class='juan'>本朝諸宗要集卷五</p>
<table>
<tr><td rowspan="5">法華部</td>
<td>三論宗</td>
</tr>
<tr><td>日蓮宗</td>
</tr>
<tr><td>大念佛宗</td>
</tr>
<tr><td>天台宗</td>
</tr>
<tr><td>涅槃宗</td>
</tr></table><p class="pre">　　　　　┌一　八不中宗者　三論宗也。<br/>　　　　　│二　新中宗者　日蓮宗也。<br/>○中宗門五┤三　融通中宗者　大念佛宗也。<br/>　　　　　│四　不二中宗者　天台宗也。<br/>　　　　　└五　佛性常住宗者　涅槃宗也。</p>

<p class='juan'>本朝諸宗要集卷五</p>
<div class='div-other'><a id='mulu28' />
<div class='div-other'><a id='mulu29' />
<p class='h2'>三論宗下</p><p>尋云。三論宗者如何。</p>
<p>答。三論宗者中宗也。謂中宗五。一八不中宗者。三論宗也。二新中宗者。日蓮宗也。三融通中宗者。大念佛宗也。四不二中宗者。天台宗也。五佛性常住宗者。涅槃宗。且三論宗者。如來滅後。龍樹菩薩出世。宣諸法皆空旨。又青辨菩薩出世。同宣此旨。此宗根元也。仍天竺。馬鳴。龍樹。提婆。羅睺等弘宣。以三部論。為依憑故。名三論宗也。一中論。<span class='note-inline'>(四卷龍樹遣)</span>二百論。<span class='note-inline'>(二卷提婆)</span>三十二問論<span class='note-inline'>(一卷龍樹)</span></p>
<p>尋云。自天竺震旦將來者如何</p>
<p>答。龜<span class='corr'>兹</span>國羅什三藏。年始十六。先屬沙車王子稟學。<span class='note-inline'>(佛滅一千二百八十五年云云)</span>其後更遊五竺。久學還龜茲。如來滅後。一千三百九年。東晉第六代。哀帝治元年。隆和元年壬戌年。羅什從西天。七十四部。三百八十四卷經論將來。哀帝貴之。於長安城。經論令譯出。<span class='note-inline'>(云云。)</span>有日記云。什公齡六十三。東晉第九主孝武世來涼州。其後經十九年。到姚秦之朝乃弘。始三年齡八十一譯經論。而門從三千人。達者七十八宿也。殊有四人上足。謂僧叡。僧肇。道融。道生也。弘始十一年。為四子。授龍樹所造中論。十二問<span class='note-inline'>(【考】問恐門)</span>論。并提婆所造百論。又傳成實論畢。道生大師。曇濟大師。道朗。僧詮。法朗大師。<span class='note-inline'>(興皇寺)</span>吉藏大師。<span class='note-inline'>(嘉祥寺)</span>等。次第相傳。又道融。僧詮。吉藏相傳云。爰嘉祥大師。造三論疏。并製作法華疏。此門下智凱。智命。智實。寂師。慧遠等有之。</p>
<p>各學之尋云。日本傳來者如來。</p>
<p>答。我朝佛法來事。人王第三十五代。推古天皇治六年戊午。高麗國僧慧悲。百濟國僧慧聰。日本來入。時聖德太子。崇之立元興寺。令安住。以慧慈仰師匠。學佛法給。此慧慈。值吉藏習此宗云。抑西天佛法。渡漢土後。經三百年。佛法至百濟。經一年後日本來。其後經四十三年。孝德天皇御宇乙酉。天下大旱魃。高麗慧悲。奉勅講三論法門。忽降耳雨。即時任僧正。居元興寺。弘通此宗。其後福亮僧正。智藏僧正。次第傳之。又智藏下。道慈律師。智光。禮光有之。又人王三十五代。推古天皇治三十三年。聖德元年乙酉。奉勅道昭。道慈二人。入唐值玄奘。傳此宗。大方雖學六宗。以三論為本。善識<span class='note-inline'>(【考】識恐議)</span>勤操僧正。安澄寺同受道慈。<span class='note-inline'>(云云。)</span>是等皆住大安寺。又智光下。有靈叡法師。其後藥寶。願曉。聖寶等傳之。聖寶僧正。殊於東大寺弘之。即立東南院。為宗本處。永觀律師。明徧僧都等。皆是此宗名學者也。<span class='note-inline'>(云云。)</span></p>
<p>尋云。宗教者如何</p>
<p>答。立二藏三轉法輪。二藏者。一聲聞藏。攝諸部小乘。二菩薩藏。攝諸部大乘。<span class='note-inline'>(云云。)</span>三轉法輪者。一根本法輪<span class='note-inline'>(攝華嚴)</span>二枝未法輪。<span class='note-inline'>(阿含方等。)</span>三攝末歸本法輪。<span class='note-inline'>(法華涅槃云云。)</span>吾宗於般若上立之。<span class='note-inline'>(云云。)</span></p>
<p>尋云。宗旨者如何。</p>
<p>答。諸法不著為宗旨也。是此立八不中道。破諸宗邪執。後別不立我義也。破執處宗旨也。又別立自義。取捨可落故。還非佛法正意。取又執情也。破不可取云也。依之嘉祥釋云。一切言語。皆是假故。一切言語。皆是假名矣。又云。言而無當。破而不取矣。又云橫破八迷。竪窮五句矣。八迷者。八不事也。五句者。一生。二不生。三亦生亦不生。四非生非不生。五非非生非非不生也。<span class='note-inline'>(云云。)</span></p>
<p>尋云。八不中道者如何。</p>
<p>答。止六云。橫門者。如中論八不。不生。不滅。不常。不斷。不一。不異。不來。不去。一論明八門。諸經論則無量矣。決六云。論第一歸敬序云。不生亦不滅。不常亦不斷。不一亦不異。不來亦不去。能說是因緣。善滅諸戲論。我稽首禮佛。諸法中第一矣。又云。本業瓔珞下卷。大經大論第六。明破諸法。竝列八不。與中論同矣。</p>
<p>尋云。破而不取事。經論見耶。</p>
<p>答。淨名經云。善哉善哉。不二法門。善哉善哉。不二法體矣。文殊問淨名疾。淨名默然。此默然文殊善哉善哉稱歎。釋摩訶衍論云。如言說如。<span class='note-inline'>(淨名。)</span>如耳聽如。<span class='note-inline'>(文殊)</span>矣。</p>
<p>尋云。此宗意一代說教。八宗教法。如何可得心耶。</p>
<p>答。轉勢說法用一門云也。意真實法體無言語。眾生利益時。且設教法也。法相三乘真實。一乘方便。天台三乘方便。一乘真實。皆為一機。用一門意也。但諸宗用一門名相。皆真實思。是最悞也。適化一門邊一分也。我宗非三非一為本。別不取體也。<span class='note-inline'>(云云。)</span></p>
<p>尋云。不立一法為宗。<span class='note-inline'>(云云。)</span>何用三論耶。</p>
<p>答。實事我宗不立宗也。且適化用一門時。立宗也。此旨申論故。且為依憑計也。</p>
<p>尋云。法相三論勝劣者如何。</p>
<p>答。昔以法相為上。但應和宗論時。法相真如不徧諸法云。三論真如徧諸法。<span class='note-inline'>(云云。)</span>仍以三論被置法相上畢。</p>
<p>尋云。三論明真如緣起歟。</p>
<p>答。真如全體。成諸法不云。然理無所存法。徧諸法談故。一分似真如緣起歟。但真如性具法。成諸法不云。又緣起萬法。全體真如不云。只是真如無礙法故。徧諸法云計也。然能徧所徧各別。一體相即不云也。樂天言云。無心水隨器方圓。<span class='note-inline'>(云云。)</span>三論意。水性無所存。入方器成方水。入圓器。成圓水也。是此水方圓器。體一不云也。天台意。水自元方圓性有之。水器自元體一也云也。</p>
<p>尋云。真如體徧諸法歟。將性徧歟。</p>
<p>答。性徧也。非體徧。仍五大院。三論別教四門中空門分釋。若爾者。豈真如體徧可云耶。</p>
<p>尋云。三論宗。三乘教歟。一乘教歟。</p>
<p>答。法華譬喻品取。三車四車諍有之。法相三論。羊鹿牛三車也。大車者三車中牛車也。<span class='note-inline'>(云云。)</span>華嚴天台。依三車方便。得一實大車故。前後合為四車也。天台意大車能開。三車所開也。所開三乘會。為一實大車云故。一乘教也。三論一乘三乘用。一門方不捨之。是此尚三乘脇狹意有之故。三乘教也。<span class='note-inline'>(云云。)</span>又嘉祥釋。八證六文云事有之。謂法華經中。三車見文。八處有之。是八證也。四車見文。六處有之。是六文也。所謂三車方其義親云也。</p>
<p>尋云。三論宗四種釋者如何</p>
<p>答。一依名釋。謂有有無無。其任得心也。二因緣釋者。有必依無。無必依有立云也。三顯道釋者。法華云。是法不可示言辭相。寂滅矣。嘉祥釋云。無名相中強說名相。因此名相。悟無名相矣。又云。名無得物之功。物無應名之實矣。四無方釋者。嘉祥釋云。達無礙道。有無方用矣。即於一物。有萬物用。<span class='note-inline'>(云云。)</span>故中宗初門。</p>
</div>
<div class='div-other'><a id='mulu30' />
<p class='h2'>日蓮宗下</p><p>釋蓮師。安房州。長狹郡。小湊人。貫名重忠之子也。母清原氏。恆仰朝曦念誦。夢日光映胷。而娠。當本朝八十五代帝。後堀河院御宇。貞應元年壬午。二月十六日誕焉。當八十六代四條院御宇。天福元年癸巳。五月十二日。十二歲。同國郡內。登清澄寺。師事道善房。號藥王麿當同帝延應元年己亥。十月八日。十八歲薙染。名是性。字蓮長。後自改日蓮。學真言於道善房兮。祈智慧於虛空藏像。三七日夢六十有餘耆宿。右手擎如明星大寶珠。授吾。自後聞一知十。或云。夢當堂後門。老僧來。取本尊所持寶珠。與爾所祈之智慧。不言訖。投玉逕通胷入左袂。其後志遊學。而擔登於千里。欲修練而負笈於諸藍。先於鎌倉。學淨土宗。又回諸國習律宗。次學禪宗。其後北嶺園城。學窻聚螢。南都高野。文室映雪。以三餘兮學群經。歷一紀兮闚諸宗焉。雖歲月積功強疑。日夜勵力潭思。猶以疑氷難消。朦霧未散。故入于經藏。檢閱諸經論。立不惜身命之誓願。三十二歲。八十八代。後深草院御宇。自建長五年癸丑。三月二十二日夜。一七日。入室內不出。同二十八日。向朝日合掌。嗚呼四十餘年。未顯真實矣。始自唱南無妙法蓮華經七字。是即宗旨建立之發軫。經王流布之濫觴也。</p>
<p>尋云。宗旨者如何。</p>
<p>答。爾時世尊。欲重宣此義而說偈言。</p>

<div class="lg regular" style="margin-left:0em;"><div class='lg-row'>自我得佛來。　所經諸劫數。　無量百千萬。</div>
<div class='lg-row'>億載阿僧祇。　常說法教化。　無數億眾生。</div>
<div class='lg-row'>令入於佛道。　爾來無量劫。　為度眾生故。</div>
<div class='lg-row'>方便現涅槃。　而實不滅度。　常住此說法。</div>
<div class='lg-row'>我常住於此。　以諸神通力。　令顛倒眾生。</div>
<div class='lg-row'>雖近而不見。　眾見我滅度。　廣供養舍利。</div>
<div class='lg-row'>咸皆懷戀慕。　而生渴仰心。　眾生既信伏。</div>
<div class='lg-row'>質直意柔軟。　一心欲見佛。　不自惜身命。</div>
<div class='lg-row'>時我及眾僧。　俱出靈鷲山。　我時語眾生。</div>
<div class='lg-row'>常在此不滅。　以方便力故。　現有滅不滅。</div>
<div class='lg-row'>餘國有眾生。　恭敬信樂者。　我復於彼中。</div>
<div class='lg-row'>為說無上法。　汝等不聞此。　但謂我滅度。</div>
<div class='lg-row'>我見諸眾生。　沒在於苦海。　故不為現身。</div>
<div class='lg-row'>令其生渴仰。　因其心戀慕。　乃出然說法。</div>
<div class='lg-row'>神通力如是。　於阿僧祇劫。　常在靈鷲山。</div>
<div class='lg-row'>及餘諸住處。　眾生見劫盡。　大火所燒時。</div>
<div class='lg-row'>我此土安穩。　天人常充滿。　園林諸堂闍。</div>
<div class='lg-row'>種種寶莊嚴。　實樹多華果。　眾生所遊樂。</div>
<div class='lg-row'>諸天擊天鼓。　常作眾伎樂。　雨曼陀羅華。</div>
<div class='lg-row'>散佛及大眾。　我淨土不毀。　而眾見燒盡。</div>
<div class='lg-row'>憂怖諸苦惱。　如是悉充滿。　是諸罪眾生。</div>
<div class='lg-row'>以惡業因緣。　過阿僧祇劫。　不聞三寶名。</div>
<div class='lg-row'>諸有修功德。　柔和質直者。　則皆見我身。</div>
<div class='lg-row'>在此而說法。　或時為此眾。　說佛壽無量。</div>
<div class='lg-row'>久乃見佛者。　為說佛難值。　我智力如是。</div>
<div class='lg-row'>慧光照無量。　壽命無數劫。　久修業所得。</div>
<div class='lg-row'>汝等有智者。　勿於此生疑。　當斷令永盡。</div>
<div class='lg-row'>佛語實不虛。　如醫善方便。　為治狂子故。</div>
<div class='lg-row'>實在而言死。　無能說虛妄。　我亦為世父。</div>
<div class='lg-row'>救諸苦患者。　為凡夫顛倒。　實在而言滅。</div>
<div class='lg-row'>以常見我故。　而生憍恣心。　放逸著五欲。</div>
<div class='lg-row'>墮於惡道中。　我常知眾生。　行道不行道。</div>
<div class='lg-row'>隨應所可度。　為說種種法。　每自作是心。</div>
<div class='lg-row'>以何令眾生。　得入無上道。　速成就佛身。</div>
</div><p>爾時大會。聞佛說壽命劫數長遠如是。無量無邊阿僧祇眾生。得大饒益。若復有人。以七寶。滿三千大千世界。供養於佛及大菩薩。辟支佛。阿羅漢。是人所得功德。不如受持此法華經乃至一四句偈。其福最多。宿王華。譬如一切川流。江河。諸水之中。海為第一。此法華經。亦復如是。於諸如來所說經中。最為深大。又如土山。黑山。小鐵圍山。大鐵圍山。及十寶山眾山之中。須彌山為第一。此法華經。亦復如是。於諸經中。最為其上。又如眾星之中。月天子。最為第一。此法華經。亦復如是。於千萬億種諸經法中。最為照明。又如日天子能除諸闇。此經亦復如是。能破一切不善之闇。又如諸小王中。轉輪聖王。最為第一。此經亦復如是。於眾經中。最為其尊。又如帝釋於三十三天中王。此經亦復如是。諸經中王。又如大梵天王一切眾生之父。此經亦復如是。一切賢聖。學無學。及發菩薩心者之父。又如一切凡夫人中。須陀洹。斯陀含。阿那含。阿羅漢。辟支佛為第一。此經亦復如是。一切如來所說。若菩薩所說。若聲聞所說。諸經法中。最為第一。有能受持是經典者。亦復如是。於一切眾生中。亦為第一。一切聲聞。辟支佛中。菩薩為第一。此經亦復如是。於一切諸經法中。最為第一。如佛為諸法王。此經亦復如是。諸經中王。宿王華。此經能救一切眾生者。此經能令一切眾生。離諸苦惱。此經能大饒益一切眾生。充滿其願。如清涼池能滿一切諸渴乏者。如寒者得火。如裸者得衣。如商人得主。如子得母。如渡得船。如病得醫。如暗得燈。如貧得寶。如民得王。如賈客得海。如炬除暗。此法華經。亦復如是。能令眾生。離一切苦一切病痛。能解一切生死之縛兮。同年。自房洲移于鎌倉名越松葉谷。栖草庵。每日入于名越山中。高聲唱妙法首題。當弘長元年辛酉。五月十二日。四十歲。謫于豆洲伊東浦。諸餘弟子。皆不相伴。唯日朗一人隨從等異迹甚多。不遑備載。往蓮家而尋。今略焉。當文永十一年甲戌。五月十二日。欲入山林。出鎌倉入于甲斐國。波木井卿。六月十七日。初結草庵於身延山兮。交聲於解脫之床。幽谷汲水而擔真性月。深山拾薪而負孫康雪。夕窓風寒忍辱為衣。曉爐煙纖法喜為食。終日一乘論談之語聞山中。所止之處。緇白成市。施利如雲。見形聞聲之輩。皆作遭佛想。山棲九年。齡六十一。晝夜讀誦妙法華經。相同靈鷲山。朝暮講談止觀。不異台嶺。焉。弘安五年壬午。九月八日。出身延澤。十八日入于武藏國。荏原郡池上。十月八日。上足定于六人。所謂日昭。日朗。日興。日向。日頂。日持矣。十三日辰尅。誦方便品。頭北面西而寂滅。年歲六十有一。</p>

<div class="lg regular" style="margin-left:0em;"><div class='lg-row'>歸命頂禮日蓮師。　妙法注雨潤十方。</div>
<div class='lg-row'>上行餘風吹來際。　一味寂光共成佛。</div>
</div></div>
<div class='div-other'><a id='mulu31' />
<p class='h2'>大念佛宗下</p><p>釋良忍。尾洲富田人也。登叡山聞台教於良賀。稟密灌于永意。承德之始。隱棲大原山。創來迎院。夷基趾作結界法。鬼魅相語曰。師之法力。雖驅逐我等。法末之時。我等當又歸止。時忍親聞焉。待賢皇后宮人。有問道於忍者。常常來院。一日未通謁。先憇殿陛。自思言。我是婦人。屢入精藍。惡少之者。恐貽疑謗。不利吾師我雖慕道切。不亦來矣。忍在殿內。開扉告曰。姉之先思又無妨。只願固志於此。不亦美乎。宮人自<span class='corr'>兹</span>。思忍之不凡。就而薙染。法名法性。忍修八字文殊法。庭上大石。變為師子。廻旋哮吼。一日異人來謁言曰。師盍唱融通念佛乎。忍曰何謂。對曰。廻我所唱。融會眾人。眾人之唱。又通于我。是融通念佛也。其功踰獨稱。不可勝計。何以故。眾生無邊故。師願以此事。勸誘四海。我又廣唱天神地祇耳。忍曰。公誰乎。對曰。鞍馬寺毗沙門天也。語<span class='corr'>已</span>不見。忍自此常唱融通念佛。又作疏。博勸四眾。天仁二年。來迎院成。忍於此地唱顯密。又闢聲明梵唄。天承二年。二月一日。丑年六十一。忍建一宇。度大藏經律論。名曰如來藏。所持彌陀經。時時放光。其徒收之置藏中。讚曰。妙于萬物。陰陽不側。是世書之所謂神也。吾教受佛勅護我法。然未聞演出真理之。如山王天王之精微矣。此方多言。有應化之神。恐其然乎。又是二子。精修之感發也。或曰融通之說有據乎。余曰。般若有隨喜一品。龍勝菩薩。剖祈於智度中。化人之言。相似同矣。大論七云。經念無量佛土。諸佛三昧。常現在前。論無量佛土。名十方諸佛土。念佛三昧。名十方三世諸佛。常以心眼。見如現在前。</p>
<p>問曰。云何為念佛三昧。</p>
<p>答曰。念佛三昧有二種。一者聲聞法中。於一佛身。心眼見滿十方。二者菩薩道。於無量佛土中。念三世十方諸佛。以是故。言念無量佛土。諸佛三昧。常現在前。</p>
<p>問曰。如菩薩三昧。種種無量。何以故。讚是菩薩念佛三昧常現在前。</p>
<p>答曰。是菩薩念佛故。得入佛道中。以是故。念佛三昧。常現在前。夫淨家一向他力念佛也。良師心自元自佗不二也。生佛一如也。非自非佗。自他不二上。己心彌陀本願。淨穢不二上。唯心淨土往詣望也。凡摩訶止觀。常行三昧下。附文元意二彌陀可有之。附文時意論止觀者。念西方阿彌陀佛等<span class='note-inline'>(云云)</span>。　元意時。三諦三觀自受用彌陀。步步聲聲。念念三業彌陀也。<span class='note-inline'>(云云)</span>。</p>
<p>尋云。善導家所談己心彌陀。不同如何。</p>
<p>答。彼己心有彌陀云。己心彌陀各別也。良家意己心即彌陀。彌陀即己心。只心是一切法。一切法是心。<span class='note-inline'>(云云。)</span>可思之。抑煩惱即菩提彌陀。業即解脫彌陀。苦道即法身彌陀。最可明之。覺大師。十界彌陀釋。<span class='note-inline'>(云云)</span>。亦次不以南無阿彌陀佛。唱唱而觀。誰知法界具足法。聞思修證無不妙。心能觀此體具故。若秪觀心不觀具。則於一觀分二家。一家觀門異諸說。諸說雖異。觀自一。彼迷一心具諸法。墮在通別次第中。次第而生。次第斷。豈知十界本來一。三千本一亦如是。皆非世數可分別。妙境元無空假中。而亦不離空假中。空即是阿。假是彌。非阿非彌名曰陀。色心絕處中體現。於一一法體皆具。凡夫心具即佛具。取著不圓則不具。唯一具字顯今宗。入此融通宗者甚希有。具有能具所具之別。能具即是一念。所具即是三千。所具之中。又有能所。所通即是三千。能通即是有門。然此能通所通。竝名不思議假。豈非兩重能所。在一具字中哉。是知。多門天判其功踰獨稱。不可勝計。良忍釋又作疏博勸四眾。以彌顯由有抗析百家之功。雖然。二師妙解。亦隱於時。希有之言。有所歸矣。嗚呼廻我所唱融會眾人。眾人之唱。又通于我。是融通念佛也。天來本尊血脈等今略焉。往良家求兮。<span class='note-inline'>(某甲)</span>義觀。自于今。多聞天與良師。俱供廣倡法界耳。</p>
</div>
<div class='div-other'><a id='mulu32' />
<p class='h2'>天台宗下</p><p>尋云。天台宗者如何。</p>
<p>義云。此宗隋代。天台大師弘法宗故。從大師名。天台宗云也。或法華宗。或止觀宗。或圓宗。</p>
<p>尋云。只直不云天台宗。何加圓字。題天台圓宗耶。</p>
<p>義云。為顯此宗振舞也。其故四教義一云。萬法圓備故名為圓釋。圓者不闕為義判。三千萬法。行者一心一念圓備。無闕減圓云也。今此宗意。只心是一切法。一切法是心釋。三千一念圓備。一心法界遍照。一多自在。心性本分談故。圓宗名也。</p>
<p>尋云。三千一念姿如何。</p>
<p>義云。三千萬法雖事廣。不出十界十如性相也。然一處釋曰。圓融十界。居一念微妙也。妙法十如。即一心難解也矣。　如此十界十如。行者一念圓備。阿鼻依正。全處極聖自身。毘盧身土。不逾凡下一念。生佛不二。凡聖一如。三千一念云也</p>
<p>問。此宗釋尊<span class='corr'>已</span>來。傳法如何。</p>
<p>答。先付法藏經次第可知也。大覺世尊。<span class='note-inline'>(一)</span>。迦葉。<span class='note-inline'>(二)</span>。阿難。<span class='note-inline'>(三)</span>。商那和修。<span class='note-inline'>(四)</span>。毱多。<span class='note-inline'>(五)</span>。提迦多。<span class='note-inline'>(六)</span>。彌遮迦。<span class='note-inline'>(七)</span>。佛陀難提。<span class='note-inline'>(八)</span>。佛陀密多。<span class='note-inline'>(九)</span>。脇比丘。<span class='note-inline'>(十)</span>。富那奢。<span class='note-inline'>(十一)</span>。馬鳴。<span class='note-inline'>(十二)</span>。毘羅。<span class='note-inline'>(十三)</span>。龍樹。<span class='note-inline'>(十四)</span>。提婆。<span class='note-inline'>(十五)</span>。羅睺。<span class='note-inline'>(十六)</span>。僧伽難陀。<span class='note-inline'>(十七)</span>。僧伽耶奢。<span class='note-inline'>(十八)</span>。鳩摩羅駄。<span class='note-inline'>(十九)</span>。闍耶那。<span class='note-inline'>(二十)</span>。盤駄。<span class='note-inline'>(二十一)</span>。摩奴羅。<span class='note-inline'>(二十二)</span>。鶴勒夜那。<span class='note-inline'>(二十三)</span>。師子尊者。義云。除釋尊二十三人也。第二十三師子尊者。檀彌羅王云惡王被害故。因茲血脈相傳絕畢。爰震旦北齊。慧文禪師云人有。吾河准獨步。呼誰為師。若得經佛為師。若得論菩薩為師。入大經藏。燒香散華。後手取之。釋尊第十三代。龍樹菩薩所造。中觀論取。即開讀之。因緣所生法。我說即是空。亦名為假名。亦是中道義文。一心三觀開覺。以此法。附南岳慧思大師。南岳附天台智者大師。其後章安大師。智威大師。慧威大師。玄朗大師。湛然大師次第。湛然者謂妙樂。妙樂大師弟子。道邃。道暹。智度。行滿四人上足有之。<span class='note-inline'>(云云。)</span>是震旦傳來相也。又龍樹。天竺須利蘇摩耶菩薩。鳩摩羅什次第。是此雙林寺傅大士。講羅什所譯法華。大智度論。自然開悟。而以法附南岳大師。其後天台。章安等相承。其外直受天台血脈次第有之。<span class='note-inline'>(云云)</span></p>
<p>尋云。慧文禪師中論相承。傅大士法華智論相承。共經卷相承。非知識相承。若爾者。師師面授口決相承斷絕。應可謂之歟如何</p>
<p>答。實如所間。餘宗如此難也。但雖依經卷。已得現體。證師師一體內證也。何況直授南岳。直授天台相承。師師相承不可斷絕。然而日本傳來。桓武天皇御宇。延曆二十三年。最澄和尚。奉勅生年三十八歲入唐。奉值台州道邃和尚。并行滿大師。學天台教觀給。山家大師釋云。所得教迹二百餘卷。所決法門七百有餘。是皆割煩惱陳。金剛之觀智。越生死之野。牢強目足也矣。延曆二十四年乙酉。當大唐貞元二十一年。秋歸朝。同十二月二十六日。以所持聖教傳法錄。令進覽天皇畢。同時所傳密教上顯畢。山家大師偈云。</p>

<div class="lg regular" style="margin-left:0em;"><div class='lg-row'>延曆二十三。　遂乘第二船。　得到大唐國。</div>
<div class='lg-row'>同年秋九月。　二十六日中。　到台州廓下。</div>
<div class='lg-row'>道邃座主所。　猶同日晡時。　到於龍興寺。</div>
<div class='lg-row'>頂禮邃大師。　同年冬十月。　月生第七日。</div>
<div class='lg-row'>到佛隴之莊。　頂禮滿大師。　以第十二日。</div>
<div class='lg-row'>登佛隴道場。　五月十九日。　改乘第一船。</div>
<div class='lg-row'>同年秋七月。　朔戊辰四日。　復命平安宮。</div>
<div class='lg-row'>先帝悅求法。　書寫新教迹。　凡八百餘卷。</div>
<div class='lg-row'>永納七大寺。　以為鎮國基。　為敷揚流布。</div>
<div class='lg-row'>即集六學生。　令講四教義。　又聞法華文。<span class='note-inline'>(矣)</span>。</div>
</div><p>義云。山家總四宗兼學也。天台。真言。圓戒。達磨法也。<span class='note-inline'>(云云)</span>。又承和五年戊午。六月十三日。奉勅慈覺大師。圓載。圓行。常曉。瑟運。宗叡等六人。同時入唐。值禮泉寺宗穎僧正。傳天台法門。又值五臺山慧遠禪師。傳一心三觀。值福林寺良諝和尚。受天台佛法給。覺大師傳記云。入五臺山。有慧遠和尚。玄鑒和尚。余於一夏中。隨逐而被授一心三觀妙義。寫得天台教釋等三十七卷。於天台大師第八弟子。禮泉寺宗穎所。研習止觀之徹旨。矣。經九年。同十三年丙寅歸朝。<span class='note-inline'>(云云)</span>。密宗相傳如上。<span class='note-inline'>(云云)</span>。又文德天皇治四年。仁壽三年癸酉。八月九日。智證大師。奉勅生年四十四歲入唐。值天台山林和尚。竝越州福林寺良諝和尚。受天台教法。清和天皇治二年。貞觀元年己卯。歸朝畢。所持聖教一千餘卷也。其外密宗傳來有之。上書之畢。</p>
<p>尋云。宗教者如何。</p>
<p>答。四教五時教相是也。諸宗皆攝之。<span class='note-inline'>(云云)</span>。</p>
<p>尋云。宗旨者如何。</p>
<p>答。一心三觀。一念三千是也。但他宗皆宗旨宗教別立之。一家意教觀一如宗體也。決一云。是故三觀總攝四教矣。四教義一云。</p>
<p>問。四教從何起。</p>
<p>答。從三觀起。</p>
<p>問。三觀復因何而起。</p>
<p>答。三觀還因四教而起矣。</p>
<p>尋云。依經者如何。</p>
<p>答。以法華為依經也。該於一代。文體正意。唯歸二經。一依法華本迹顯實。二依涅槃扶律說常矣。但一家疏釋。以三大部為本。玄義釋首題五字。文句於文文句句釋之。止觀十章大意五略經大意也。嗚呼四十餘年。未顯真實。妙哉。其時說法華。開前頓漸。會入非頓非漸。故言開權顯實。又言廢權立實。又言會三歸一。言權實者。名通今昔。義意不同。謂法華已前。權實不同。大小相隔。如華嚴時。一權一實。謂圓實別權。各不相即。大不納小故。小雖在座。如聾若瘂。是故所說法門。雖廣大圓滿。攝機不盡。不暢如來出世本懷。所以者何。初頓部有一麤謂別教一妙謂圓教。一妙則與法華無二無別。若是一麤。須待法華開會廢了。方始稱妙。次鹿苑但麤無妙。謂藏教。次方等三麤。謂藏通別。一妙謂圓教。次般若二麤謂通別。一妙謂圓教。來至會上總開會廢前四味麤。令成一乘妙。諸味圓教。更不須開。本自圓融。不待開也。但是部內兼但對帶。故不及法華淳一無雜。獨得妙名。良有所以也。故文云。十方佛土中。唯有一乘法。無二亦無三。謂教一。正直捨方便。但說無上道。謂行一。但為菩薩。不為小乘。謂人一。世間相常住。謂理一。時人未得法華妙旨。但見部內有三車窮子。化城等譬。乃謂不及餘經。蓋不知重舉前四時權。獨顯大車。但付家業。唯至寶所。故致非謗之咎也。約時則日輪當午。罄無側影。謂第五時。約味則從熟酥出醍醐。此從摩訶般若出法華。謂五醍醐味。</p>
<p>信解品云。聚曾親族。即自宣言。此實我子。我實其父。今吾所有。皆是子有。付與家業。窮子歡喜。得未曾有。此領何義。</p>
<p>答。即般若之後。次說法華。先已領知庫藏諸物。臨命終時。直付家業而已。譬前轉教皆知法門。說法華時。開示悟入佛之知見。授記作佛而已。亦次真空不空非但空。圓中圓滿非但中妙境元無空假中。而亦不離空假中。謂理具三千同一性故。呼之以為唯一實相。豈非元無空假中也。一性無性。是名為空。空非直空。必即假中。豈非不離空假中也。故云耳。空即是心。假是色。非色非空。名曰中。色心絕處。中體現。於一一法。體皆具。謂空即心者。以觀歸四陰也。假是色者。以境歸色陰也。故荊溪云。無始色心。本是理性妙境妙智。而隨妄轉。不覺不知。今既聞名。知陰即是。即四陰心。而能成觀。中體現者。由雙遮而現也。體皆具者。約雙照而言也。</p>
<p>問。指何等法。為一一法。</p>
<p>答。指所言色心也。心雖空。色雖假。至論能具。莫不歸中。故四明云。遮乃遮情。照則照性。邊情已泯。二諦皆中。中既不偏。是故空假各含一切。學者思之。凡夫心具即佛具。取著不圓則不具。謂同名無明。咸稱常樂。只一非生非佛三千。故云凡具即佛具也。取著等義。出於止觀禪定境中。簡示能具一念之文。彼云。言一念者。不同世人取著一異定相一念。記云。此據初心習觀之人。恐濫託於妄情境觀。是故應須簡示入門。若據理論。無妄非法界。亦何隔於取著妄情。由是而知。言不具者。約不能識三千而言。具如義例隨釋中解。唯一具字顯今宗。入此宗者甚希有。謂具有能具所具之別。能具即是一念。所具即是三千。所具之中。又有能所。所通即是三千。能通即是有門。然此能通所通。竝名不思議假。豈非兩重能所在一具字中哉。是知。荊溪判為唯圓。四明釋以彌顯。由有抗析百家之功。雖然。二師妙解。亦隱於時。希有之言。有所歸矣。圓名圓妙圓滿。圓足圓頓。故名圓教也。所謂圓伏。圓信。圓斷。圓行。圓位。圓自在莊嚴。圓建立眾生。諸大乘經論。說佛境界。不共三乘位次。總屬此教也。法華中開示悟入四字。對圓教住行向地。此四十位。華嚴云。初發心時。便成正覺。所有慧身。不由他悟。清淨妙法身。湛然應一切。此明圓四十二位。維摩經云。薝蔔林中。不嗅餘香。入此室者。唯聞諸佛功德之香。又云。入不二法門。般若明最上乘。涅槃明一心五行。又經云。有人入大海浴。已用一切諸河之水。又婆伽羅龍。澍車軸雨。唯大海能受。餘地不堪。又檮萬種香為丸。若燒一塵。具足眾氣。如是等類。竝屬圓教。今且依法華瓔珞。略明位次有八。一五品弟子位。謂外凡。出法華經。二十信位。謂內凡。三十住位。謂聖初。四十行。五十廻向。六十地。七等覺。謂是因位末。八妙覺。謂是果位也。初五品位者。一隨喜品經云。若聞是經。而不毀訾。起隨喜心。</p>
<p>問。隨喜何法。</p>
<p>答。妙法。妙法者即是心也。妙心體具。如如意珠。心佛及眾生。是三無差別。此心即空即假即中。常境無相。常智無緣。無緣而緣。無非三觀。無相而相。三諦宛然。初心知此。慶己慶人。故名隨喜。內以三觀。觀三諦境。應可見大道止觀。審諦今略。外以五悔。勤加精進。助成理解。言五悔者有二。一理。二事。理懺者。若欲懺悔者。端坐念實相。眾罪如霜露。慧日能消除。即此義也。言事懺者。晝夜六時。三業清淨。對於尊像。披陳過罪。無始<span class='corr'>已</span>來。至于今身。凡所造作。殺父。殺母。殺阿羅漢。破和合僧。出佛身血。邪淫。偷盜。妄語。綺語。兩舌。惡口。貪。瞋。癡等如是五逆。十惡。及餘一切。隨意發露。更不覆藏。畢故不造新。若如是。則外障漸除。內觀增明。如順流舟更加擄棹。豈不速疾到於所止。修圓行者。亦復如是。正觀圓理。事行相助。豈不速至妙覺彼岸。莫見此說便謂漸行。謂圓頓無如是行。謬之甚矣。何處天然彌勒。自然釋迦。若纔聞生死即涅槃。煩惱即菩提。即心是佛。不動使到。不加修習。便成正覺者。十方世界。盡是淨土。觸向對面。無非覺者。今雖然即佛。此是理即。亦是素法身。無其莊嚴。何關修證者也。我等愚輩。纔聞即空。便廢修行。不知即之所由。鼠唧鳥空。廣在經論。尋之思之。二勸請者。勸請十方諸如來。留身久住。濟含識。三隨喜者。隨喜稱讚諸善根。四廻向者。所有稱讚善。盡廻向菩提。五發願者。若無發心。萬事不成。故須發心以導前四。是為五悔。下去諸位。直至等覺。總用五悔。更不再出。例此可知。二讀誦品者。經云。何況讀誦受持之者。謂內以圓觀。更加讀誦。如膏助火。三說法品者。經云。若有受持讀誦。為佗人說。內解轉勝。導利前人。化功歸己。心倍勝前。四兼行六度。經云。況復有人。能持是經。兼行布施等。福德力故。倍增觀心。五正行六度者。經云。若人讀誦。為佗人說。復能持戒等。謂自行化佗。事理具足。觀心無闕。轉勝於前。不可比喻。此五品位。圓伏五住煩惱。外凡位也。與別十信位同。次進六根清淨位。即是十信。初信斷見惑顯真理。與藏教初果。通教八人見地。別教初住齊。證位不退也。次從二信至七信。斷思惑盡。與藏通二佛。別教七住齊。三界苦集斷盡無餘故。仁王云。十善菩薩。發大心長別三界苦輪海。解曰。十善者。各具十善也。若別十信即伏。而不斷故。定屬圓信。然圓人本期。不斷見思塵沙。意在入住斷無明見佛性。然譬如冶鐵麤垢先去。非本所期。意在成器。器未成時。自然先落。雖見先去。其人無一念欣心。所以者何。未遂所期故。圓教行人亦復如是。雖非本所望。自然先落。永喜大師云。同除四住。此處為齊。若伏無明。三藏則劣。即此位也。解曰。四住者只是見思。謂見為一。名見一切處住地。思惑分三。一欲愛住地。欲界九品思。二色愛住地。色界四地。各九品思。三無色愛住地。無色界四地。各九品思。此之四住。三藏佛與六根清淨人同斷。故言同除四住。言若伏無明三藏則劣者。無明即界外障中道之別惑。三藏教止論界內通惑。無明名字。尚不能知。況復伏斷。故言三藏則劣也。次從八信至十信。斷界內外塵沙惑盡。假觀現前。見俗諦理。開法眼。成道種智。行四百由旬。與別教八九十住。及行向位齊。行不退也。次入初住斷一品無明。證一分三德。謂解脫。般若。法身。此之三德。不縱不橫。如世伊三點。若天主三目。現身百界。八相成道。廣濟群生。華嚴經云。初發心時。便成正覺。所有慧身。不由佗悟。清淨妙法身。湛然應一切。解曰。初發心者。初住名也。便成正覺者。成八相佛也。是分證果。即此教真因。謂成妙覺。謬之甚矣。若如是者。二住已去諸位徒施。若言重說者。佛有煩重之咎。雖有位位各攝諸位之言。又云發心究竟二不別。須知攝之所由。細識不二之旨。龍女便成正覺。諸聲聞人。受當來成佛記莂。皆是此位成佛之相。慧身即般若德。了因性開發。妙法身即法身德。正因性開發。應一切即解脫德。即緣因性開發。如此三身。發得本有。故言不由佗悟。中觀現前開佛眼。成一切種智。行五百由旬到寶所。初居實報無障關土。念不退位。次從二住至十住。各斷一品無明。增一分中道。與別教十地齊。次入初行斷一品無明。與別教等覺齊。次入二行。與別教妙覺齊。從三行<span class='corr'>已</span>去。別教之人。尚不知名字。何況伏斷。以別教但破十二品無明故。故以我家之真因。為汝家之極果。只緣教彌權位彌高。教彌實位彌下。譬如邊方未靜借職則高。定爵論勳其位實下。故權教雖稱妙覺。但是實教中第二行也。次從三行<span class='corr'>已</span>去至十地。各斷一品無明。增一分中道。即斷四十品惑也。更破一品無明。入等覺位。此是一生補處。進破。一品微細無明。入妙覺位。永別無明父母。究竟登涅槃山頂。諸法不生。般若不生。不生不生。名大涅槃。以虛空為座。成清淨法身。居常寂光土。即圓教佛相也。然圓教位次。若不以六即判之。則多濫上聖。故須六即判位。謂一切眾生。皆有佛性。有佛無佛。性相常住。又云。一色一香。無非中道等言。總是理即。次從善知識。及從經卷。聞見此言。為名字即。依教修行。為觀行即。謂五品位。相似解發。為相似即。謂十信分破分見。為分證即。謂從初住。至等覺。智斷圓滿。為究竟即。謂妙覺位。約修行位次。從淺至深。故名為六。約所顯理體。位位不二。故名為即。是故深識六字。不生上慢。委明即字。不生自屈。可歸可依。思之擇之。略明中宗之旨竟。</p>
</div>
<div class='div-other'><a id='mulu33' />
<p class='h2'>涅槃宗下</p><p>涅槃宗者。本朝往昔在之。<span class='note-inline'>(云云。)</span>雖爾。今禁止。於國法尚恐。故不書焉。或曰。涅槃宗之寺院。竝僧俗等。悉改于天台宗。故今圓宗附焉。其時說大涅槃者。有二義。一為未熟者。更說四教。具談佛性。令具真常。入大涅槃。故名捃拾教。所謂一為下。別釋部教為二。初捃拾殘機。謂捃居運切。亦拾也。言未熟者。於法華中。未能開悟。但是結緣。故至涅槃。更說四教。皆悉知常。而悟道也。故涅槃四。名為追說。良以法華顯真實相。<span class='corr'>已</span>廢方便。今為未熟追說前耳。言佛性者。一切眾生。皆有果人之性也。佛性不變。即真常矣。法華似秋成大穫。涅槃如捃拾餘殘耳。</p>
<p>問。法華開顯。無不成佛何有未熟五千起去人天被移。</p>
<p>答。法界眾生。未益者眾。何但五千。今雖未悟。後必解脫。一開之後。無所間然。豈將殘黨。以疑大陳。應知。五千是增上慢。雖不廣聞開三顯一。<span class='corr'>已</span>聞略竟。雖非當機。亦預結緣。雖未現悟。亦於涅槃及以滅後。而信一乘。人自多途。法華常頓。不可見於未熟餘殘。便妨法華開顯者也。二為末代鈍根。於佛法中。起斷滅見。夭傷慧命。亡失法身。說三種權。扶一圓實。故名扶律談常教。所謂留逗末代。如來滅後。名為末代。不悟圓常。名為鈍根。遂於佛法。棄捨毘尼。　謂如來定入滅度。名斷滅見。乘戒既緩。諸惡莊嚴。慧命法身。夭傷亡失。如來預鑑。故演涅槃。施設三教之權。扶助一乘之實。廣明持戒。委示真常。正助相須。乘戒俱急。法身嚴顯。慧命昭然。扶律談常。其益大矣。夭者中死也。</p>
<p>問。慧命法身。常住不滅。何故文云亡失夭傷。</p>
<p>答。法體何失。但由眾生無聞思修。所以流轉眾苦煩惱。故知。得失在眾生耳。非約法也。法身既失。報應可知。三身不顯。三障熾然。準四念處。明贖命教。乃是贖於藏通之命。別圓自有常住之命。故非所論。當知。念處約真中說。今文扶律約偏圓言。又荊溪云。以在穢土。須說贖命。為捃拾故。扶律說常。令久住故。兼權明實。故涅槃顯扶律說常。是贖眾生法身慧命之大寶也。佛化既以涅槃贖命。末代凡流。大乘語者。捨而不用豈非逆耶。然若論時味。與法華同。論其部內。純雜小異。故文云。從摩訶般若。出大涅槃。前法華合此經。為第五時也。</p>
<p>問。此經具四教。與前方等部具說四教。為同為異。</p>
<p>答。名同義異。方等中四。圓則初後俱知常。別則初不知後方知。藏通則初後俱不知。涅<span class='corr'>槃</span>中四。初後俱知。</p>
<p>問。將五味。對五時教。其意如何。</p>
<p>答。有二。一者但取相生次第。所謂牛譬於佛。五味譬教。乳從牛出。酪從乳生。二酥醍醐次第不亂。故譬五時相生次第。所謂故譬下結。言相生者。大涅槃經第十三云。佛告住無垢藏王菩薩。譬如從牛出乳。從乳出酪。從酪出生酥。從生酥出熟酥。從熟酥出醍醐。醍醐最上。佛亦如是。從佛出十二部經。從十二部經出修多羅。從修多羅出方等經。從方等經出般若波羅。從般若波羅出大涅槃。天台所立。五味相生文在斯矣。故前文。以乳對華嚴。乃至醍醐對法華等。但約相生不論濃淡。若論濃淡則華嚴大教。其味成淡。鹿苑小法。其味卻濃。有此不便。取相生耳。二者取其濃淡。此則取一番下劣根性。謂所言取者。於涅槃相生之文約義。亦可取喻濃淡。言一番者。即下根也。言下劣者。不發大心。但求小果也。天親呼為下劣小乘。眾香稱為貪所樂法。所謂二乘根性。在華嚴座。不信不解。不變凡情。故譬其乳。次至鹿苑。聞三藏教。二乘根性。依教修行。轉凡成聖。故譬轉乳成酪。次至方等聞彈斥。聲聞慕大耻小得通教益。如轉酪成生酥。次至般若奉勅轉教。心漸通泰。得別教益。如轉生酥成熟酥。次至法華。聞三周說法。得記作佛。如轉熟酥成醐醐。此約最鈍根具經五味。其次者。或經二三四。其上達根性。初味得入法界實相。何必須待法華開會。上來<span class='corr'>已</span>錄五味五時。化儀四教。化法四教。大綱如此。所謂上來下結。然上所錄。五時五味。但是當分。猶復未明五時互通初後之相。案玅玄云。若華嚴頓乳。別但在初。通則至後。無量義云。次說般若歷劫修行。華嚴海空。法華會入。像法決疑云。今日座中無央數眾。或見如來入涅槃。或見住世一劫。或見丈六小身。大身報身。法身同虛空等。如日初出先照高山。日若垂沒。亦應餘輝峻嶺。故蓮華藏世界海。通至涅槃之後。況前教耶。若鹿苑酪教。別在第二。通亦至後。如迦留陀夷於法華中。面得授記。後因非時而入聚落。為俗打殺。埋馬糞中。後從糞出便入滅度。文在涅槃。當知。酪教亦至於後。若方等教。別在第三。通亦至後。方等陀羅尼云。先於王城。授聲聞記。今於舍衛。授聲聞記。故方等教亦至於後。若般若教。別在第四。通亦至後。從得道夜。至泥洹夜。常說般若。故般若教。亦至於後。若涅槃教。別在第五。通亦至初。從初發心。常觀涅槃行道。故知。涅槃通亦至初。若法華教。就顯露邊。不見在初。若約祕密。何往不通。故身子云。我昔從佛聞如是法。故知。法華密亦無初。請學者於諸經論勘考。略明結宗之旨竟。然依上四教。修行時。各有方便正修。謂二十五方便。十乘觀法。若教教各明。其文稍煩。義意雖異。名數不別。故今總明。可以意知。言二十五方便者。束為五科。一具五緣。二呵五欲。三棄五蓋。四調五事。五行五法。初明五緣者。一持戒清淨。如經中說。依因此戒。得生諸禪定。及滅苦智慧。是故比丘應持淨戒。有在家出家。大小乘不同。二衣食具足。衣有三。一者如雪山大士。隨所得衣。蔽形即足。不游人間。堪忍力成故。二者如迦葉等。集糞掃衣。及但三衣。不畜餘長。三者多寒國土。如來亦許三衣之外。畜百一眾具。食亦有三。一上根大士。深山絕世。菜根草果。隨得資身。二常乞食。三檀越送食。僧中淨食。三閑居靜處。不作眾事名閑。無憒閙處名靜。處有三。例衣食可知。四息諸緣務。息生活。息人事。息工巧技術等。五近善知識有三。一外護善知識。二同行善知識。二教授喜知識。第二呵五欲。一呵色。謂男女形貌端嚴。脩目高眉。丹唇皓齒。及世間寶物。玄黃朱紫。種種妙色等。二呵聲。謂絲竹環<span class='corr'>珮</span>之聲。及男女歌詠聲等。三呵香。謂男女身香。及世間飲食香等。四呵味。謂種種飲食。肴膳美味等。五呵觸。謂男女身分。柔輭細滑。寒時體溫。熱時體凉。及諸好觸等。第三棄五蓋。謂貪欲。瞋恚。睡眠。掉悔。疑。第四調五事。謂調心不沈不浮。調身不緩不急。調息不澁不滑。調眠不節不恣。調食不飢不飽。第五行五法。一欲欲離世間一切妄想顛倒。欲得一切諸禪定智慧門故。二精進。堅持禁戒。棄於五蓋。初中後夜。勤行精進故。三念。念世間欺誑可輕可賤。禪定智慧可重可貴。四巧慧。籌量世間樂。禪定智慧樂。得失輕重等。五一心。念慧分明。明見世<span class='corr'>間</span>可患可惡。善識禪定智慧功德。可尊可貴。此二十五法。為四教前方便。故應須具足。若無此方便者。世間禪定。尚不可得。豈況出世妙理乎。然前明教。既漸頓不同。方便亦異。依何教修行。臨時審量耳。次明正修十乘觀法。亦四教名同義異。今且明圓教。餘教例此。一觀不思議境。謂觀一念心。具足無減三千性相。百界千如。即此之境。即空即假即中。更不前後。廣大圓滿。橫竪自在。故法華經云。其車高廣。謂上根正觀此境。二真正發菩提心。謂依妙境。發無作四弘誓願。憫己憫佗。上求下化。故經云。又於其上。張設幰蓋。三善巧安心止觀。謂體前妙理。常恆寂然名為定。寂而常照名為慧。故經云。安置丹枕。謂車內枕。四破法偏。謂以三觀。破三惑。三觀一心。無惑不破。故經云。其疾如風。五識通塞。謂苦集十二因緣。六蔽塵沙無明為塞。道滅滅因緣智。六度一心三觀為通。若通須護。有塞須破。於通起塞。能破如所破。節節撿挍。名識通塞。經云。安置丹枕。謂車外枕。六道品調適。謂無作道品。一一調停。隨宜而入。經云。有大白牛等。謂<span class='corr'>已</span>上五中根。七對治助開。謂若正道多障。圓理不開。須修事助。謂五停心。及六度等。經云。又多僕從。謂此下為下根。八知位次。謂修行之人。免增上慢故。九能安忍。謂於逆順。安然不動。策進五品。而入六根。十無法愛。謂莫著十信相似之道。須入初住真實之理。經云。乘是寶乘。游於四方。謂游四十位。直至道場。謂玅覺位。謹案台教廣本。以於五時八教。以抄錄本朝諸宗。略知如此。若委明之者。請看法華玄義十卷。委判十方三世諸佛說法儀式。猶如明鏡。及淨名玄義中四卷。全判教相。自從此下。略明諸家判教儀式耳。告寶永二。乙酉曆初秋。於洛陽集之砌。京師之藥林。道昧妙味。俱共分於食而施。亦復筆墨等與。</p>
<p style="margin-left:3em">嗚呼臨欲閣筆。得頌更書。</p>
<p>絕待天真在一家。因知念海浩無涯。區區宗門終如究。不二教觀豈不一。智是十乘情十境。空為不空假非假。若人深達妙中意。何怪寂照陞光華。</p>
</div></div>
<p class='juan'>本朝諸宗要集卷五<span class='note-inline'>(終)</span></p>
</div><!-- end of div[@id='body'] -->
</body></html>