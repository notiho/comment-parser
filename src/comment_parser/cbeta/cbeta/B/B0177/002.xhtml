<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>本朝諸宗要集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>本朝諸宗要集卷二</p>
<table>
<tr><td rowspan="3">阿含部</td>
<td>一俱舍宗</td>
</tr>
<tr><td>二成實宗</td>
</tr>
<tr><td>三律宗</td>
</tr></table><p class="pre">　　　　　　┌一　實有四諦宗者。俱舍宗也。<br/>　　　　　┌┼二　見空得道宗者。成實宗也。<br/>　擇滅空三┘└三　防非止惡宗者。三┐<br/>　　　　　　　┌─────────┘<br/>　　　　　　　│┌一　唯律宗也。<br/>　　　　　　　└┼二　兼律宗也。<br/>　　　　　　　　└三　摩訶衍律宗也。</p>

<p class='juan'>本朝諸宗要集卷二</p>
<div class='div-other'><a id='mulu13' />
<div class='div-other'><a id='mulu14' />
<p class='h2'>俱舍宗下</p><p>尋云。俱舍宗者如何。</p>
<p>答。俱舍宗者。擇滅空宗也。謂擇滅空三。一實有四諦宗。俱舍宗也。二見空得道宗。成實宗也。三防非止惡宗三。或唯律宗也。或兼律宗也。或摩訶衍律宗。且俱舍宗者。義云。此宗震旦將來。玄奘三藏渡天時。瑜伽唯識。并俱舍論習之將來。日本傳來。人王第三十六代。皇極天皇治七年。大化四年戊午年。正月七日。智通。智達二人沙門。奉勅乘新羅國船入唐。值玄奘。受無性義。并俱舍宗將來。</p>
<p>尋云或抄云。此宗法相玄昉僧正將來。<span class='note-inline'>(云云。)</span>如何。</p>
<p>答。有鈔云。我朝第四十四代。元正天王治九年。養老七年癸亥年。南都玄昉僧正入唐。八年在唐。聖武天王治七年。天平二年庚申年。五千餘卷一切經論將來。<span class='note-inline'>(云云。)</span>此五千梵篋中。俱舍論可有之故。玄昉將來云非相違。延曆十三年官符云。俱舍付法相宗。<span class='note-inline'>(云云。)</span></p>
<p>尋云此宗弘何事耶。</p>
<p>答。三藏教有門。修因感果相談也。世親菩薩造俱舍論三十卷也。面述薩婆多有部義。傍明經部義也。唐玄奘譯之。令弘通。三藏門人。光師。寶師。各作釋同弘之。神泰。圓暉師。又作疏弘之。世流布頌疏。圓暉法師釋也。後學多分用頌疏。為俱舍論。頌疏者略辯。俱舍論頌釋疏。全部三十四卷審。諦往破見。大方婆沙論。正理論。顯宗論等。皆此宗依憑也。抑當時東大寺。園城寺。專學之。又山門傍學之。<span class='note-inline'>(云云。)</span>但小乘宗故。一代判教無之。略頌曰。婆沙二百論三十。正理顯宗八四十。光寶十五神泰五。疏六<span class='note-inline'>(圓暉頌疏)</span>慧<span class='note-inline'>(慧暉)</span>[少/(兔-、)]<span class='note-inline'>([少/(兔-、)]倫)</span>各三卷。矣。</p>
</div>
<div class='div-other'><a id='mulu15' />
<p class='h2'>成實宗下</p><p>尋云。論主誰人耶。又二十部中。申何義耶。又大乘論云事有之耶。</p>
<p>答。如來滅後九百年。呵梨跋摩菩薩。<span class='note-inline'>(此云師子鎧亦云法尚)</span>出世。先初小乘論師也。後歸大乘。昔小執愧慚時。造成實論。以小乘為大方便義申。此論十六卷。或二十卷。二百六品有之。梁朝為大乘論。至陳隋代。天台嘉祥等。評判之小乘目錄載給。此論通教體空觀相似事多之。三假浮虛如幻乾闥婆城等是也。然是盜大乘意會也。四教義云。二十七賢聖。具出成論。但事相繁多。廣說摩訶衍義矣。涅槃暹記。釋成實論云。此約分通大乘以說矣。自餘疑在下。<span class='note-inline'>(云云。)</span>玄一云。呵梨跋摩。亦用初審四悉檀。造成實論。通三藏見空得道意也矣。要決云。呵梨跋摩。秦言師子鎧。佛涅槃後。九百年中於。在中天竺。考迦旃延。斥其偏謬。除繁委未莫存。歸本造成實論。崇附三藏。暫目云。我今正欲論三藏中實義。實義者即空義也。</p>
<p>問。若爾彼論。廣明幻夢。亦明乾闥婆城喻。</p>
<p>答。此有深意。師子論師。初習小乘。自謂理偽。後時廣宗大乘。考覈迦旃延。斥其偏謬。欲釋小乘空義。以為方便。誘引小根。天竺諸國。多宗小乘不信大故。且依小乘空。遂入大乘。為梯橙故。密示其意故也矣。開元錄四云。成實論二十卷。或二十七卷。或十六。或十四。成實論者。佛滅後九百年間。訶梨跋摩。此云師子鎧之所造也。訶梨跋摩。本是薩婆多部。鳩摩羅陀弟子。慨言所譯。近在名相。</p>
<p>問。成實之宗。正依何義。</p>
<p>答。有人云。雖斥排譬宗。正用曇無德部。有人言。偏斥毘曇義。專用譬喻。真諦三藏言。經用部義也矣。要集五云。此成實論。本是數論弟。後於經部出家。造成實論。破有體唯有相故矣。舊俱含序云。成論依經部矣。大乘法相研神章卷第三云。<span class='note-inline'>(元興寺沙門護命述)</span>成實宗。此論一部二十六卷。有二百二品也。</p>
<p>問。此論者。二十部中。何部所攝耶。</p>
<p>答。諸師多有義。然經部攝云。是正義也。</p>
<p>問。若然經部建種子。此論中有耶。</p>
<p>答。此論可言建立種子。</p>
<p>問。論文中有耶。</p>
<p>答。論第二卷四諦品云。入滅者雖無現識。而得有識。第一卷云。生死相續中。常隨眾生故。名為使等。以此等文。是有種子。</p>
<p>問。若以此文立種子者。何故有師說云。此論多聞攝。其多聞不立種子耶。</p>
<p>答。多聞部攝。不正義也矣。</p>
<p>尋云。震旦將來者如何。</p>
<p>答。東晉第六哀帝治元年。隆和元年壬戊年。天竺龜<span class='corr'>兹</span>國。羅什三藏。自西天。七十四部。三百八十四卷經論將來。其中成論有之。弘始十一年。為生肇融叡四人弟子。三論及成論授畢。</p>
<p>尋云。日本傳來者如何。</p>
<p>答。推古天皇御字。聖德元年。奉勅道昭。道慈二人沙門入唐。值玄奘三藏。其中道慈。受成論將來。又此宗。大唐僧叡。龍光。光宅。慧影。日本百濟道藏法師等弘通之。抑延曆十三年官符云。成實論。付三論宗。<span class='note-inline'>(云云。)</span>說二十七賢聖。明三假浮虛觀門。以平等空。為所詮。<span class='note-inline'>(云云。)</span></p>
</div>
<div class='div-other'><a id='mulu16' />
<p class='h2'>律宗下</p><p>凡如來所說。大毘尼藏。天竺優婆梨尊者。一夏九旬間。八十度登高座誦之。是名八十誦律也。天竺毱多三藏。傳此律。然三藏有五人弟子。各各宣一義。五部律是也。</p>
<p>尋云。震旦將來者如何。</p>
<p>答。如來滅後。一千三百五十一年。後秦安帝治八年。弘治六年甲辰年。罽賓國沙門。弗若多羅。秦云功德華。十誦律五十八卷譯出。同十年戊申年。佛陀耶舍。秦云覺名。四分律六十卷譯出。<span class='note-inline'>(云云。)</span>又有日記。曇摩迦羅三藏。四分律傳震旦也。南山周法師。道桓。省躬。會<span class='note-inline'>(【考】會恐慧歟)</span>正。法寶。元表。守言。元月。<span class='note-inline'>(【考】月恐解)</span>法榮。處恆。擇梧。<span class='note-inline'>(【考】梧一作悟)</span>允堪。擇其。元照<span class='note-inline'>(大智律師事也)</span>─<span class='note-inline'>(智夾道標)</span>──惟一。法政。法久。妙蓮。行居<span class='note-inline'>(當日本弘長文永曆。弘通律法（云云）)</span>如此相承。<span class='note-inline'>(云云。)</span>泉涌寺俊芿法師。建曆順德院御宇。傳法歸朝畢。抑受元照法師義。立圓宗戒法。依曇無德部四分律。而開會之。立大乘戒。我等長夜。持佛淨戒。<span class='note-inline'>(云云。)</span>始以別受傳之。近來依通受門亦弘之。<span class='note-inline'>(云云。)</span>仍南北所立義門。聊有不同歟。南都雖用大智律師釋。專依瑜伽唯識成其義。北京依天台等所立。殊立圓宗法門。<span class='note-inline'>(云云。)</span>聊入門不同歟。又南都付古迹談梵網。北京付義記談梵網。意樂分明哉。又南山所立。大立化制二教。攝教法。立有空圓三宗。成戒體。化制中以制教為本。三宗中以圓宗成體。薰本藏識。成善種子。<span class='note-inline'>(云云。)</span></p>
<p>尋云。律三大部者如何。</p>
<p>答。一戒疏八卷。<span class='note-inline'>(南山釋)</span>記八卷<span class='note-inline'>(大智律師釋)</span>釋二百五十戒相貌也。是止持疏也。本經戒經一卷也。說時從得道夜。至泥洹夕說之也。二業疏八卷。<span class='note-inline'>(南山釋)</span>記八卷。<span class='note-inline'>(大智律師釋)</span>釋羯磨相貌。是作持疏也。本經羯磨經三卷也。佛說百二十條羯磨相也。三行事疏十二卷。<span class='note-inline'>(南山釋。)</span>立三十篇。上中下各四卷。合十二卷也。又記<span class='note-inline'>(大智律師)</span>一卷。或二卷。或三卷。本不同也。又行事鈔。依四律五論。本七卷七卷抄云也。今十二卷也。四律者。四分律。十誦律。僧祇律。五分律也。五論者。一毘尼母論。二<span class='note-inline'>(依十誦)</span>摩得勒伽論。三善見論。四薩婆多論。五明王論也。弘四云。復有多伽心<span class='note-inline'>(雜心事也)</span>見母等論矣。</p>
<p>尋云。五部律者如何</p>
<p>答。<span class='note-inline'>(如常)</span>但經文釋義。多不同有之。籤四云。言五部者。彌沙塞。曇無德。迦葉遺。婆鹿富羅。薩婆多矣。大集經。犢子部。<span class='note-inline'>(云云。)</span>涅槃道暹云。婆麤富羅。此翻犢子矣。○五部律者。<span class='note-inline'>(弘决一大集經輔一。私志記一。同之。)</span></p>
<p class="pre">　┌一　曇無德部<span class='note-inline'>(此云法密。亦名法藏部。（云云。）法名四分。)</span><br/>　├二　薩婆多部<span class='note-inline'>(此云一切有。法名十誦。)</span><br/>　├三　彌沙塞部<span class='note-inline'>(此云不著有無觀。法名五分。)</span><br/>　├四　<span class='note-inline'>(東五)</span>婆麤富羅部<span class='note-inline'>(此云犢千部。亦云化恒部。律本未來。)</span><br/>　├五　<span class='note-inline'>(東四)</span>迦葉遺部<span class='note-inline'>(此云重空觀。又云飲光部。法名解脫。此兩戒本相。同五分。)</span><br/>　├一　彌沙塞部<span class='note-inline'>(涅槃疏十二輔住四。同之。)</span>　青色<br/>　├二　曇無德部<span class='note-inline'>(遺教三昧經。輔住十四。同之。)</span>　赤色<br/>　├三　迦葉遺部　木蘭<br/>　├四　娑婆陀部　白色<br/>　└五　僧祇律<span class='note-inline'>(以僧祇部。為根本部。云云。)</span>　黃色</p>
<p>大集經二十云。我涅槃後。有諸弟子。受持如來隱法藏。以覆法故。名曇摩毱多。我涅槃後。我諸弟子。受持十二部經書。說外典。凡所問難悉答對。是名薩婆多。我涅槃後。我諸弟子。書寫讀誦。說無有我及以受者。轉諸煩惱。猶如死屍。是名為迦葉遺部。我涅槃後。我諸弟子。不作地相乃識相。是故名為彌沙塞部。我涅槃後。我諸弟子。皆說有我。不說空相。猶如小兒。是故名。為婆鹿富羅。我涅槃後。我諸弟子。廣博徧覽五部經典。是故名為摩訶僧祇。五部雖各別異。而不妨諸佛法界矣。</p>
<p>尋云。天台宗相承律法者如何。</p>
<p>答。山家大師云。正依法華。傍依梵網矣。源自多寶塔中相承事起。南岳。天台。乃至道邃和尚。<span class='note-inline'>(云云。)</span>爰日本桓武天皇治。延曆二十四年乙酉。傳教大師。傳本朝畢。抑在唐相承為體者。內證佛法譜云。大唐貞元二十一年。當日本延曆二十四年。春三月二日。初夜亥時。於台洲臨海縣。龍興寺西廂極樂院。奉請道邃和尚。最澄。義真等。與大唐沙門二十七人。俱受圓教菩薩戒矣。歸朝後。弘仁九年戊戌春始。作四條式。定大乘戒法法則。奏聞嵯峨天皇。同十三年。六月四日。大師遷化畢。過一七日後。六月十一日。任大師遺言。光定大師為使節。經奏聞之處。即下宣旨。始被許之。即以大師第一弟子。前入唐沙門。義真和尚。為第一戒和尚。被始行天台律法畢。相續繼踵者也。但中古以來。儀則似廢。爰文永弘安比。黑谷慧尋上人。再興大乘戒法法門。其後傳信和尚。後二條院御宇。嘉元三年乙巳。卜居於黑谷。始十二廻之籠山。再興此戒儀。又慧鎮上人。同御宇。德治元年丙午。同於彼谷。始一十二年籠居。興此戒法。<span class='note-inline'>(云云。)</span>仍新院御宇。延慶三年庚戌四月。於本院神藏寺。集疏談戒法。<span class='note-inline'>(云云。)</span>有抄云。一家戒法。相承有三相。一道[土*(虍-七+(一/八/八/目))]禪師註梵網。是依天台注之。章安大師孫第<span class='note-inline'>(【考】第恐弟歟)</span><span class='note-inline'>(云云)</span>。二法進僧都註梵網。是依天台注之。三道邃相承圓頓戒。<span class='note-inline'>(云云。)</span>山家釋云。荷三種文。安一山矣。可思之。其時第二漸教者。謂此下三時三味。總名為漸。次為三乘根性。於頓無益故。不動寂場。而游鹿苑。脫舍那珍御之服。著丈六弊垢之衣。示從兜率降下。託磨耶胎。住胎出胎。納妃生子。出家苦行。六年已後。木菩提樹下。以草為座。成劣應身。初在鹿苑。先為五人。說四諦十二因緣事六度等教。若約時。則日照幽谷。謂第二時。若約味。則從乳出酥。此從十二部經。出九部修多羅。謂二酪味。信解品云。而以方便。密遣二人謂聲聞緣覺。形色憔悴。無威德者。汝可詣彼徐語窮子。</p>
<p>雇汝除糞。此領何義。</p>
<p>答。次頓之後。說三藏教。二十年中。常令除糞即破見思煩惱等義也。自下明化法四教。第一三藏教者。一修多羅藏。謂四阿含等經。二阿毘曇藏。謂俱舍。婆沙等論。三毘尼藏。謂五部律。此之三藏名通大小。今取小乘三藏也。大智度論云。迦旃延子。自以聰明利根。於婆沙中。明三藏義不讀衍經。非大菩薩。又法華云。貪著小乘三藏學者。依此等文故。大師稱小乘。為三藏教。此有三乘根性。初聲聞人。依生滅四諦教。言四諦者。一苦諦。二十五有依正二報是。言二十五有者。四洲。四惡趣。六欲。并梵天。四禪。四空處。無想。五那含。謂四洲四趣成八。六欲天并梵王天成十五。四禪四空處成二十三。無想天及那含天成二十五。別則二十五有。總則六道生死。一地獄道。梵語捺洛迦。又語泥黎。此翻苦具。而言地獄者。此處在地之下。故言地獄。謂八寒八熱等大獄。各有眷屬。其類無數。其中受苦者。隨其作業。各有輕重。經劫數等。其最重處。一日之中。八萬四千生死。經劫無量。作上品五逆十惡者。感此道身。二畜生道。亦云傍正。此道徧在諸處。披毛戴角。鱗甲羽毛。四足多足。有足無足。水陸空行。互相吞啖。受苦。無窮。愚癡貪欲。作中品五逆十惡者。感此道身。三餓鬼道。梵語闍利哆。此道亦徧諸趣。有福德者。作山林塚廟神。無福德者。居不淨處。不得飲食。常受鞭打。填河塞海。受苦無量。謟誑心意。作下品五逆十惡。感此道身。四阿修羅道。此翻無酒又無端正又無天。或在海岸海底。宮殿嚴餝。常好鬪戰。怕怖無極。在因之時。懷猜忌心。雖行五常。欲勝他故。作下品十善。感此道身。五人道。四洲不同。謂東弗婆提。謂壽五百歲。南閻浮提。謂壽一百歲。西衢耶尼。謂壽二百五十歲。北鬱單越。謂壽一千歲。命無中夭。聖人不出其中。即八難之一。皆苦樂相間。在因之時。行五常五戒。五常者仁義禮智信。五戒者不殺。不盜。不邪婬。不妄語。不飲酒。行中品十善。感此道身。六天道。二十八天不同。謂欲界六天。色界十八天。無色界四天。初欲界六天者。一四天王天。謂居須彌山半腹。二忉利天。謂居須彌山頂。自有三十三天已上二天。單修上品十善。得生其中。三夜摩天。四兜率天。五化樂天。六他化自在天。謂<span class='corr'>已</span>上四天空居。修上品十善。兼坐未到定。得生其中。次色界十八天。分為四禪。初禪三天。謂梵眾。梵輔。大梵。二禪三天。謂少光。無量光。光音。三禪三天。謂少淨。無量淨。徧淨。四禪九天。謂無雲。福生。廣果。<span class='corr'>已</span>上三天。凡夫住處。修上品十善。坐禪者得生其中。無想天外道所居。無煩。無執。善見。善現。色究竟。<span class='corr'>已</span>上五。</p>
<p>第三果居處。上之九天。離欲麤散。未出色籠。故名色界。坐得禪定故得禪名。三無色界四天。謂空處。識處。無所有處。非想非非想。<span class='corr'>已</span>上四天。只有四陰。而無色蘊故得名也。上來所釋。從地獄至非非想天。雖然苦樂不同。未免生而復死。死<span class='corr'>已</span>還生。故名生死。此是實有苦諦。二集諦者。即見思惑。又云見修。又云四住。又云染汙無知。又云取相惑。又云枝末無明。又云通惑。又云界內惑。雖名不同。但見思耳。初釋見惑。有八十八使。所謂。一身見。二邊見。三見取。四戒取。五邪見。謂已上利使。六貪。七瞋。八癡。九慢。十疑。謂<span class='corr'>已</span>上鈍使。此十使歷三界四諦下。增減不同。成八十八。謂欲界苦十使具足。集滅各七使。除身見。邊見。戒取。道諦八使。除身見邊見。四諦下。合為三十二。上二界四諦下。餘皆如欲界。只於每諦下。除瞋使故。一界各有二十八。二界合為五十六。并前三十二。合為八十八使也。二明思惑者。有八十一品。謂三界分為九地。欲界合為一地。四禪四定為八。共為九地。欲界一地中。有九品貪瞋癡慢。言九品者。上上。上中。上下。中上。中中。中下。下上。下中。下下。上八地各有九品。除瞋使故。成八十一也。上來見思不同。總是藏教實有集諦。三滅諦者。滅前苦集。顯偏真理。因滅會真。滅非真諦。四道諦者。略則戒定慧。廣則三十七道品。此三十七合為七科。一四念處。一觀身不淨。謂色蘊。二觀受是苦。謂受蘊。三觀心無常。謂識蘊。四觀法無我。謂想行蘊。二四正勤。一未生惡令不生。二<span class='corr'>已</span>生惡令滅。三未生善令生。四<span class='corr'>已</span>生善令增長。三四如意足。謂欲。念。進。慧。四五根。謂信。進。念。定。慧。五五力。謂同上根名。六七覺支。謂念。擇。進。喜。輕安。定。捨。七八正道。謂正見。正思惟。正語。正業。正精進。正定。正念。正命。已上七科。即是藏教生滅道諦。然如前所列四諦名數。通下三教。但是隨教廣狹勝劣。生滅無生無量無作不同耳。故向下名數更不再列。然四諦之中。分世出世。前二諦為世間因果。謂苦果。集因。後二諦為出世間因果。謂滅果。道因。</p>
<p>問。何故世出世前果。後因耶。</p>
<p>答。聲聞根鈍。知苦斷集。慕果修因。是故然也。略明藏教修行人之與位初明聲聞位分二。初凡。二聖。凡又二。外凡內凡。釋外凡中自分三。初五停心。一多貪眾生不淨觀。二多瞋眾生慈悲觀。三多散眾生數息觀。四愚癡眾生因緣觀。五多障眾生念佛觀。二別相念處。謂如前四念處是。二總相念處。一觀身不淨。受心法皆不淨。乃至觀法無我。身受心亦無我。中間例知。謂<span class='corr'>已</span>上三科名外凡。亦名資糧位。二明內凡者有四。謂煗。頂。忍。世第一。謂此四位為內凡。亦名加行位。又名四善根位。上來內凡外凡。總名凡位。亦名七方便位。次明聖位亦分三。一見道。謂初果。二修道。謂二三果。三無學道。謂四果。一須陀洹。此翻預流。此位斷三界八十八使見惑。見真諦故。名為見道。又名聖位。二斯陀含。此云一來。此位斷欲界九品思中。斷前六品盡。後三品猶在。故更一來。三阿那含。此云不來。此位斷欲殘思盡。進斷上八地思。四阿羅漢。此云無學。又云無生。又云殺賊。又云應供。此位斷見思俱盡。子縛<span class='corr'>已</span>斷。果縛猶在。名有餘涅槃。若灰身滅智。名無餘涅槃。又名孤調解脫。略明聲聞位竟。次明緣覺。亦名獨覺。值佛出世。稟十二因緣教。所謂一無明。謂煩惱障煩惱道。二行。謂業障業道。此二支屬過去。三識。謂託胎一分氣息。四名色。謂名是心。色是質。五六入。謂六根成此胎中。六觸。謂出胎。七受。謂領納前境好惡等事。從識至受。名現在五果。八愛。謂愛色。男女金銀錢物等事。九取。謂凡見一切境。皆生取著心。此二未來因。皆屬煩惱。如過去無明。十有。謂業<span class='corr'>已</span>成就。是未來因屬業道。如過去行。十一生。謂未來受生事。十二老死。此是所滅之境。與前四諦開合之異耳。云何開合。謂無明行愛取有。此之五支。合為集諦。餘七支為苦諦也。既名異義同。何故重說。為機宜不同故。緣覺之人。先觀集諦。所謂無明緣行。行緣識。乃至生緣老死。此則生起。若滅觀者。無明滅則行滅。乃至生滅則老死滅。因觀十二因緣覺真諦理故。言緣覺。言獨覺者。出無佛世。獨宿孤峰。觀物變易。自覺無生。故名獨覺。兩名不同。行位無別。此人斷三界見思。與聞聞同。更侵習氣。故居聲聞上。次明菩薩位者。從初發心。緣四諦境。發四弘願。修六度行。一未度者令度。即眾生無邊誓願度。此緣苦諦境。二未解者令解。即煩惱無盡誓願斷。此緣集諦境。三未安者令安。即法門無量誓願學。此緣道諦境。四未得涅槃者。令得涅槃。即佛道無上誓願成。此緣滅諦境。既<span class='corr'>已</span>發心。須行行填願。於三阿僧祇劫修六度行。百劫種相好。言三阿謂無。僧祇謂數。劫謂時者。且約釋迦修菩薩道時。論分限者。從古釋迦。至尸棄佛。值七萬五千佛。名初阿僧祇。從此常離女身及四惡趣。常修六度。然自不知當作佛。若望聲聞位。即五停心總別念處。謂外凡。次從尸棄佛。至然燈佛。值七萬六千佛。名第二阿僧祇。此時用七莖蓮華供養。布髮掩泥。得受記莂號釋迦文。爾時自知作佛。口未能說。若望聲聞位。即煗位。次從然燈佛。至毘婆尸佛。值七萬七千佛。名第三阿僧祇滿。此時自知。亦向人說必當作佛。自他不疑。若望聲聞位。即頂位。經如許時。修六度竟。更住百劫。種相好因。修百福成一相。福義多途。難可定判。有云。大千盲人。治差為一福等。修行六度。各有滿時。如尸毘王代鴿檀滿。普明王捨國尸滿。羼提仙人。為歌利王。割截無恨忍滿。大施太子抒海。并七日翹足。讚弗沙佛進滿。尚闍黎　鵲　巢頂上禪滿。劬嬪大臣。分閻浮提七分。息諍智滿。望初聲聞位。是下忍位。次入補處生兜率。託胎出胎。出家降魔。安坐不動。為中忍位。次一剎那。入上忍位。次一剎那。入世第一位。發真無漏。三十四心頓斷見思習氣。坐木菩提樹下。生草為座。成劣應丈六身佛。受梵王請。三轉法輪。度三根性。住世八十年。現老比丘相。薪盡火滅。入無餘涅槃者。即三藏佛果也。上來所釋。三人修行證果。雖則不同。然同斷見思。同出三界。同證偏真。只行三百由旬入化城耳。略明小空宗之旨竟。</p>
</div></div>
<p class='juan'>本朝諸宗要集卷二<span class='note-inline'>(終)</span></p>
</div><!-- end of div[@id='body'] -->
</body></html>