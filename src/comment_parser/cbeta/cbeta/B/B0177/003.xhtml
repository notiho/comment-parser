<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>本朝諸宗要集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu17' />
<p class='juan'>本朝諸宗要集卷三</p>
<table>
<tr><td rowspan="3">方等部</td>
<td>一真言宗</td>
</tr>
<tr><td>二行者宗</td>
</tr>
<tr><td>三法相宗</td>
</tr></table><p class="pre">　　　　　┌一　本空宗者　真言宗也。<br/>㊂摩訶空三┼二　雜空宗者　行者宗也。<br/>　　　　　└三　法空宗者　法相宗也。</p>

<p class='juan'>本朝諸宗要集卷三</p>
<div class='div-other'><a id='mulu18' />
<div class='div-other'><a id='mulu19' />
<p class='h2'>真言宗下</p><p>尋云。真言宗者如何</p>
<p>答。真言宗者。摩訶空宗也。謂摩訶空三。一本空宗。真言宗也。二雜空宗。行者宗也。三法空宗。法相宗。且真言宗者。義云。如來滅後。六百餘歲。龍猛菩薩。往南天竺。加持芥子七粒。鐵塔戶打開。親值金剛薩埵。所傳受法門也。依經大日如來。於三世常住法界宮。所說三部祕經也。謂大日經。金剛頂經。蘇悉地經是也。唐朝將來事。如來滅後。一千六百六十餘年。唐玄宗皇帝代。當開元四年。中天竺三藏善無畏。翻譯大日經七卷。同八年。南天竺金剛智三藏。將來金剛頂經三卷。于時玄宗皇帝貴之。於長安城。令弘通之也。又胎藏界曼荼羅。善無畏將來。金剛界曼荼羅。金剛智將來也。我朝將來事。東寺山門之真言。相傳不同。先東寺真言。桓武天皇御宇。延曆二十三年。大安寺空海和尚。受勅入唐。值青龍寺慧果和尚。胎金兩部大法。并供養壇具等相傳。在唐五年。大同二年。八月歸朝。同十月。嵯峨天皇奉授灌頂也。次山門真言者。同御宇。傳教大師。與弘法大師同船。奉勅入唐。大唐貞元二十一年。四月十一日。天竺善無畏三藏。第三弟子。奉值龍興寺順曉和尚。受五部灌頂歸朝後。於高雄神宮寺。行灌頂。奉授平城天皇。是山門流真言也。又仁明天皇御宇。承和五年。六月十三日。慈覺大師。奉勅入唐。先值長安大興善寺。翻經院政元阿闍黎。受金剛界大教。五瓶灌頂。次從青龍等義真阿闍黎。受胎藏界灌頂。受真言印契。并祕密法要。蘇悉地大法等畢。又從法全阿闍黎。習胎藏界義軌。受學真言畢。同十三年歸朝。是專山門流真言本基也。又文德天皇御宇。仁壽三年。智證大師入唐。值天竺那蘭陀寺。般若多羅三藏。梵字悉曇等習。從法全和尚。慧輪等。受學兩部曼陀羅祕旨。清和天皇御宇。貞觀元年歸朝。<span class='note-inline'>(云云。)</span>所傳聖教。一千卷也。慧清和天皇。奉授胎藏界灌頂畢。是智證流真言。又三井寺流名也。夫嵯峨天皇御宇。空海和尚。弘真言即身成佛旨。諸宗不信伏之。於禁中有宗論。其時於清凉殿南面。向南方。結智拳印。南門放光。成金色大日。諸宗歸之。謂三論道昌。法相源仁。華嚴道雄。天台圓澄。其時聽眾也。兮東寺之大師。立二教十住心論。接諸宗也。二教者。勝劣二教也。二教對辯。判勝劣意也。俱舍劣。成實勝。乃至華嚴天台相望。華嚴勝。法華劣。真言天台對論。天台劣。真言勝也。例如法華昔。於波羅奈轉四諦法輪。今復轉最妙。云無上大法輪。次十住心論者。初自異生羝羊心。終至極無自性心。九種心接世間出世一切教法。第十祕密莊嚴心。接得彼真言。顯諸教超過也。又大日經十住心品。說三劫十地法門。今接十住心論也。其十住心者。一異生羝羊心。三惡四趣。及外道等也。二愚童持齋心者。人中五戒也。三嬰童無畏心者。天上十善戒也。<span class='corr'>已</span>上三心。接世間善惡諸法也。四唯蘊無我心者。聲聞四諦也。五拔業因種心者。緣覺十二因緣也。此二接初僧祇。六他緣大乘心。接法相大乘也。七覺心不生心者。三論八不中道也。此二權大乘也。接第二僧祇。謂上四三乘教分也。八一道無為心者。接天台法華宗。九極無自性心。接華嚴頓大法門。此二實大乘。一佛乘法體也。接第三僧祇。第十祕密莊嚴心者。金剛一乘。三密奧旨也。以之為十住。仍真言諸宗超過奧藏也。<span class='note-inline'>(云云。)</span>唯小乘初劫。權大乘第二劫。實大乘第三劫。真言十地也。又祕密經云。若於顯教修行者。久經三大無數劫矣。十住心論云。九種住心無自性。轉源轉妙皆是用。真言密教法身說。祕密金剛最勝心矣。兮山門之大師。顯密雖異。大道無違故。於一山弘兩宗矣。顯密同義成。異朝諸師說此義也。前唐院金剛頂經疏云。教有二種。一顯示教。諸三乘教是也。二祕密教。是有二種。一唯理祕密教。華嚴。大品。維摩。法華。涅槃等是也。二事理俱密。真言教是也矣。唯理祕密時。雖同真言天台。事理俱密方。勝真言。山王院大師。雖成顯密同義。正意勝天台觀門義門成。是此彼釋曰。南岳天台一心三觀理。源出阿字本空理。無畏不空三密同體教。冥助圓頓一實旨矣。此釋。真言阿字能生。天台一心三觀所生見。又被助圓頓一實之旨云文點有之。然則真言助行。一心三觀正行見。仍真言調心方便故。不可及天台三千三觀觀法矣。</p>
<p>尋云。如十住心者。法華自華嚴劣也。可得意歟。</p>
<p>義云。山家釋云。新來真言。忘筆授相承。舊到華嚴。失影響規摸矣。東寺之大師。欲勝於密法。山門之大師。欲勝於顯法。互欲建立於宗門故。於此密。於彼顯。大矣哉兩大師。於法得最自在。住首楞嚴。能建大義。親靈山聽眾。廣學內外經書。通達大小教門故。和光同塵之本願結緣始。其何毒醉迷亂之我等。無便于授藥。但兩大師。念我受苦徹骨髓。恆欲利益猶如一子。其利益何事乎。所謂道心是也。世間淺近益。皆為此方便也。</p>
<p>問。和光同塵等者以何。</p>
<p>天台曰。和光同塵結緣之始。八相成道利物之終矣。涅槃經云。是人為欲調伏如是諸比丘故。與共而和光不同其塵矣。又老子曰。和光同其塵。希逸注曰。光而不露。故曰和其光。無塵而不自潔。故曰同其塵。<span class='note-inline'>(<span class='corr'>已</span>上)</span>所詮隱內證三身之月光。更於五濁塵垓世。而隨機熟有情心。謂和光同塵也。故八萬四千法。以逆順以皆方便門。夫本妙之阿字。則無言說故。所謂楞伽曰。一字不說。然則於何在乎勝劣焉。龍猛智論云。佛法大海。以信得入矣。然則勝劣者。在於信不信。不爾則兩宗俱共違背于祖師之釋。歟。請細細然。其時第三祕密教者。所謂祕密教文分三。初標。二釋。三結。宗旨宗教欲謂之。宗教兩部界會。三部。五部。三劫。十地。十六大聖等以。接顯密諸教也。又立四重祕釋。謂淺略。深祕。祕中深祕。祕祕中深祕也。是又四重阿字也。一梵王說阿字者。淺略也。劫初大梵天王下。始出生言語。謂三十五體文。十二摩多。都合四十七言也。二大日說阿字者。深祕也。一佛出世成道。轉大小法輪。皆是不出阿字一理。佛即大日應化佛身也。三阿字說阿字者。祕中深祕。能說教主。所說法門。不出阿字。本不生一理。人法不二義也。四真如理智。說阿字者。祕祕中深祕也。謂風聲水音。有情非情。依報正報。皆出音聲。真如言說。阿字說法也。仍談真如言語故。云真言宗也。天台言說一心三觀此意也。龍猛中觀論云。因緣所生法。謂自身總體。我說即是空。謂離分自空。亦名為假名。謂和合生有。亦是中道義。謂有空不二。<span class='note-inline'>(云云。)</span>大日經疏三云。有盡其源底。空則畢竟平等。中即常住不生。<span class='note-inline'>(云云。)</span>若聲若字若念。其初起處。即是阿生也。此生皆因緣生生。離分無自性。即是空也。有空共存一阿。即是中道也。夫夢生者有也。眠之因緣盡醒是空也。有空共不出於夢之一。則中道也。一念之夢中三義。是可念之阿字也。又廣論青青翌竹。鬱鬱黃花。皆有有空不生三義。則可見之阿字門也。颯颯松風。丁丁伐木。盡有三義。可聞之阿字門也。魚母念子。狗子怨塊未曾非離可念之阿字門乎哉。大日經云。六大無礙常瑜伽矣。萬法皆具地水火風空識六大也。大日六大。眾生六大。全無二。皆是法界六大也。鬼畜人天。皆是大日云此意也。是未運修行。不凝觀念。只未聞非法當位。論成佛故。理具云也。亦次加持成佛者。諸大乘經中。明萬行諸波羅蜜修行。積功累德。至菩提彼岸。加持成佛云也。指修行名加持也。亦次顯得成佛者。菩提心論三摩地菩提心同之。謂手結印契。口誦明呪。意凝入我我入觀念。大日三密。行者三業。開一體不二。父母所生肉身。遮那遍照覺位極。顯得成佛云也。此重諸宗分絕故。於諸教中闕而不書云也。又依釋摩訶衍論。天台九識上。立十識十一識也。九識者。眼。耳。鼻。舌。身。意等六識上。第七識阿陀那識第八識阿黎耶識。第九識菴摩羅識也。此上以一切一心識。為第十。以一心一心識。立第十一也。但立十識十一識。不出天台九識也。真如不變。名一切一心識。法性隨緣。稱一心一心識也。是即止觀只心是一切法。一切法是心義門同之。十識十一識云。空海又安然所立也。大日經義釋云。凡說真性教。皆名真言。故法華等諸大乘經。皆名真言祕密教矣。宗旨事理俱密。即身成佛也。然則真言宗。與天台宗。非於事理而一。故開於宗旨。非於性具異。故今合。阿字本不生焉。為於事理體。猶尚更照於事理。則即是等皆圓宗。如前四時中。如來三輪不思議故。或為此人說頓。或為彼人說漸。彼此互不相知。能令得益。所謂如前下釋。言如前四時者。謂華嚴。阿含。方等。般若之四時。只是頓漸故也。祕密亦是頓漸而已。故指四時以明之也。三輪者。身口意三也。輪有二義。一轉義。二摧碾義。佛身現通。佛口說法。佛意照機。莫非摧碾眾生惑累。如王輪寶能壞能安。三輪亦爾。能壞煩惱。能安玅性。玄義中明。身輪示藥珠二身。藥喻可畏破惡之形。珠喻可愛生善之狀。口輪示毒天二鼓。毒喻說破惡法。天喻說生善法。心輪示隨自他意。隨自如珠如天隨他如藥如毒。不思議者。佛之三輪。非下凡心思口議也。或為此人等者。泛示隨機不定局也。玄義中云。此座說頓。十方說漸。說不定。頓座不聞十方。十方不聞頓座。或十方說頓。說不定。此座說漸。或為一人說頓。或為多人說漸。說不定。或為一人說漸。或為多人說頓。或一座默。十方說。十方默。一座說。俱默俱說。各不相知。互為顯密。於此是顯。於彼是密。大矣哉。如來於法得最自在。在首楞嚴。能建大義。為若此也。發揮此義。始自天台。他宗往往竊為己見。悲夫。今文。但云頓漸。闕不定等。學者知之</p>
<p>問。佛之三輪。靡所不鑑。宜漸說漸。宜頓說頓。何因緣故。卻為眾生說漸得頓。說頓得漸。將非瀆亂眾生者乎。</p>
<p>答。機緣既多。宜樂亦異。是故如來隨所教化。宜頓說頓。宜漸說漸。宜頓說中而得漸等。今詳。於頓說中得漸益者。非無所以。諒是過去。於頓說中。有漸種子。漸種既熟。所以聖人。為說頓法。而此眾生。於頓說中。<span class='corr'>卻</span>得漸益。於頓得漸既然。於漸得頓及以不定亦爾。豈徒然哉。良有以也。故言祕密教。所以身密。口密。意密。三密密密之祕傳。密家之真言流者。總十二流。往彼而尋。山門之真言流者四流。往彼而尋。寺門之真言流者唯一流。往彼而尋。略明本空宗之旨竟。</p>
</div>
<div class='div-other'><a id='mulu20' />
<p class='h2'>行者宗下</p><p>役小角者。賀茂役公氏。今之高賀茂者也。和州葛木上郡。茆原村人。少敏悟博學。兼御佛乘。年三十二。棄家入葛木山。居巖窟者。三十餘歲。藤葛為衣。松果充食。持孔雀明王呪。駕五色雲。優遊仙府。軀逐鬼神。以為使令日域靈區。修歷殆徧。一日告山神曰。自葛木嶺。蹊金峯山。其間危嶮。雖苦行者。猶或艱。汝等架石橋通行路。眾神受命。夜夜運嵓石督營搆。小角呵神曰。何不早成。對曰。葛城峰一言主神。其形甚醜。難晝役待夜出。以故遲耳。小角促一言主。一言主。不肯。小角怒。呪縛繫之深谷。一言主託宮人曰。我是管逆冠之神也。窹見役小角。潛窺國家。不急治殆乎危。官人以聞。文武帝下勒。召小角。小角騰空飛去。不得追捕。官吏設計略。收其母。小角不得已。自來就因。便配豆洲大島。居三年。晝守禁而居。夜必登富士山。行道踏海而走猶行陸。其疾飛鳥不可及也。黎明歸島。　大寶元年放廻。近京師凌虛飛去。小角嘗在攝洲箕面山。山有瀧。小角夢。入瀧口謁龍樹大士。覺後搆伽藍。自此號箕面寺。為樹龍淨剎。世曰。小角自坐草座。載母於鉢。泛海入唐。讚曰。道德全者。鬼神不得而窺矣。役君神異。可謂不測者焉。然遭神誣。受竄譴。豈呪力有未充之處。與古記曰。道昭師在唐時。五百群虎。共來作禮。一虎人語曰。新羅山中。眾虎之所伏也。願師趣山。導我暴獰。昭默受請。乃至彼講法華。群虎側聽。其中有和語者。進曰。我是日本國役小角也。</p>
<p>昭愕然問曰。何在此。</p>
<p>對曰。本國神曲謟。是以我遁去化異類耳。然或又有往矣。亦可以為善應無方之一端矣。而此事年代少乖故。我不系本章。疑又役之放逐。古史或有誤乎。方今攀大峰之嶮巇。撥葛嶺之深邃者。皆祖述于役。夫行者宗有二。一者本山。則即天台宗是也。二者當山。則即真言宗是也。</p>
<p>尋云。依經者如何。</p>
<p>答。孔雀明王經是也。所以所何。謂行有二種。一身行。二心行。子之所論者身行也。予之所修者心行也。當八苦之寒風。臥罪障之積雪。仰阿字之大空。見大日之光照。淨菩提心。觀慧相應。念念增進。豈非心行之微趣乎</p>
<p>尋云。宗旨如何。</p>
<p>答。仁王般若經曰。七難即滅。七福即生矣。不以形服而易懷也。嗚呼役之化迹。盛乎哉。其時第四不定教者。謂第四不定教文分二。初正明三。初標。二釋。三結。二雙結祕密不定。具化法四教。二總結化儀四教。亦由前四味中。佛以一音演說法。眾生隨類各得解。此則如來不思議力。能令眾生於漸說中得頓益得頓說中得漸益。所謂亦由下釋。祕密言四時。不定言四味。文互現耳。妙玄中說。雖高山頓說。不動寂場。而游鹿苑。雖說四諦生滅。而不妨不生不滅。雖為菩薩說佛境界。而有二乘智斷。雖五人證果。而不妨諸天悟大。當知。即頓而漸。即漸而頓。至矣哉。頓漸互通。耳根聲塵佛事既爾。五根五塵施化亦然。故有佛土。瞪視顯法現相。揚眉。動目。微笑。嚬申。謦欬。憶念。動搖。以如是等而悟道也。然雖如此。亦皆不出頓漸等法。無非聖人之教化也。亦次夫三諦者。天然之性德也。所謂不照本有一性。莫忘逆順二修。是故先示三諦。而後談惑觀等。</p>
<p>問。何令忘耶</p>
<p>答。論云。除諸法實相。餘皆名魔事。今云忘者。不復妄見別法耳。若其然者。得非性德之行乎。請思之。中諦者統一切法。真諦者泯一切法。俗諦者立一切法。舉一即三。非前後也。所謂融然無外。故云統。淨然無相。故云泯。森然無混。故云立。舉一即三可自知。含生本具。非造作之所得也。所謂生諦相即。無有能具所具之別。故天台云。多所含容。而無積聚。</p>
<p>問。前言天然。此言非造。後言自爾。非重沓耶。</p>
<p>答。天然約諦而語。非造就生而說。後文更復言自爾者。為明不變而變故耳。祖言無所苟。何重沓之有。悲夫。祕藏不顯。蓋三惑之所覆也。所謂煩惱。業。苦。不竝不別。是為不顯之祕密藏。所覆之言。宜善得意。故無明翳乎法性。塵沙障乎化導。見思阻乎空寂。所謂惑為法界。豈有敵對。淨用永不顯故。故云翳障阻耳。然<span class='corr'>兹</span>三惑。乃體上之虛妄也。所謂惑是修惡。體是性惡。以性奪修。故云虛妄。以虛妄故。為我熊照之智。以虛妄故。為我所忘之境。此中奇趣。難言矣哉。於是大覺慈尊。喟然歎曰。真如界內。絕生佛之假名。平等慧中。無自他之形相。但以眾生妄想。不自證得。莫之能返也。所謂界與慧者。所證之真證。名究竟之照。名與相者。所斷之妄斷。名究竟之妄。照性忘修。義之如返。眾生不爾。得不歎乎。由是立乎三觀。破乎三惑。證乎三智。成乎三德。所謂能照性惡。立三觀也。能忘修惡。破三惑也。能照性善。證三智也。能忘修善。成三德也。豈非所謂忘二修哉。空觀者破見思惑。證一切智。成般若德。假觀者破塵沙惑。證道修智。成解脫德。中觀者破無明惑。證一切種智。成法身德。然<span class='corr'>兹</span>三惑。三觀。三智三德。非各別也。非異時也。天然之理。具諸法故。所謂上文合舉。此文分示。俱似約豎。意唯在橫。故云非各別等。言諸法者。即三千也。有何一法不備。然此三諦。性之自爾。迷<span class='corr'>兹</span>三諦。轉成三惑。惑破藉乎三觀。觀成證乎三智。智成成乎三德。從因至果。非漸修也。所謂初七句中。具含逆順二修。應知。就豎而說。後二句者。顯示豎中有橫。故云非漸修也。</p>
<p>問。佛亦有所破。</p>
<p>答。破與不破。各見教文。今通橫四於究竟者。由言無明力大佛智能斷。又言同體見思尚至等覺。正破屬於觀。破已為智也。說之次第。理非次第。所謂縱是橫四說必次第。況富於慈。更宣豎五。然亦須知。能照本有之性。言語亦非言語。能忘逆順之修。四三亦非四三。如是則豈非無外乎三諦耶。若然者。豈非不可思議境耶。審之審之。豈得執一端。而局於通道耶。亦復佛以一音等者。文出維摩經中。一音之言。有大有小。小乘一音。如毘曇云。一音者梵音也。佛為四王。作聖語說四諦。二解二不解。佛又作毘陀羅語說。一解一不解。佛又作梨車語說。四王俱解。所以然者。為欲滿足諸天心故。二天王作如是念。佛若為我。作聖語說。我則能解。一天王作如是念。佛若為我。作毘陀語說。我則能解。一天王作如是念。佛若為我。作梨車語說。我則能解。故隨其念。而為說之。悉皆得解。毘陀語者。伊禰彌禰蹹被陀蹹被彼。梨車語者。摩奢兜奢僧奢摩薩婆多毘羅緻。此即四諦也。大乘一音。如起信云。圓音一演。異類等解。又當分一音。即施權也。跨節一音。即開權也。今既頓漸不定一音。該乎大小。未至法華。則非跨節也。如是得益不同。故言不定教也。然祕密不定二教。教下義理。只是藏通別圓。化儀四教齊此。略明雜空宗之旨竟。</p>
</div>
<div class='div-other'><a id='mulu21' />
<p class='h2'>法相宗下</p><p>如來滅後。一百年後。摩訶提婆菩薩出世。為阿育大王。說諸法實有法。可謂此宗根元歟。其後阿僧伽。謂此云無著。論師出世。夜登都率天。傳彌勒法。晝降天竺阿瑜闍國。於重閣講堂。為眾說法。瑜伽論百卷是也。其後無著。世親。戒賢等次第。爰世親菩薩。造唯識三十頌。護法。青辨等十大論師。各造十卷釋論。合百卷也。玄弉三藏渡天時。申戒賢論師。末代學者。不可學得云。略為十卷也。於中九大論師義。為不正義。護法義為正義。唯識論十卷云是也。</p>
<p>尋云。震旦傳來者。如何。</p>
<p>答。如來滅後。一千五百七十九年。唐太宗皇帝治三年。貞觀三年<span class='corr'>已</span>丑八月。唐玄弉三藏。生年二十九歲入天竺。同六年壬辰。至中天竺大那爛寺。奉值戒賢論師。謂生年一百四。習瑜伽唯識。竝學俱舍論。同十九年乙巳。歸唐土。抑戒賢論師。親奉受彌勒菩薩。兼承無著世親。又值護法論師。傳此法也。次玄弉弘此法時。有三千人弟子。其中有七十人長　者。其中又有四人達者。謂昉法師。尚法師。光法師。基法師也。其中以基法師。為寫瓶弟子。慈恩大師是也。此師所立。名法相宗也。<span class='note-inline'>(云云)</span>。</p>
<p>尋云。日本將來者如何。</p>
<p>答。日本傳來。前後有四一。孝德天皇御宇。道昭和尚入唐。值玄弉傳此法將來。二人王第三十六代。皇極天皇治七年。大化四年戊午。正月七日。沙門智通。智達二人。奉勅乘新羅國船入唐。奉值玄弉。受法相宗。竝俱舍宗將來。<span class='note-inline'>(云云。)</span>又有日記。智通。智達。齊明天皇御宇。入唐云。三天武天皇治九年。朱鳥五年庚辰。玄弉弟子。新羅國智鳳法師。一切律論傳來。同御宇白鳳十四年甲戌。於川原寺。始書一切經論。日本義淵僧正。傳此法。我朝朗辨僧正等。義淵弟子也。又有日記。智鳳。智鸞。智雄三師。文武天皇御宇。大寶三年癸卯。入唐謁撲揚大師。謂智周傳此宗。義淵受鳳鸞二師。玄昉。行基。義淵弟子也。四第四十四代。元正天皇治九年。養老七年癸亥。南都玄昉僧正入唐。在唐八年。第四十五代。聖武天皇治七年。天平一年康午。五千餘卷一切經論傳來。<span class='note-inline'>(云云。)</span>又有日記云。玄昉法師。元正天皇御宇。靈龜二年丙辰。入唐遇撲揚大師。學法經二十年。聖武御宇。天平七年乙亥。七月歸朝弘法。<span class='note-inline'>(云云。)</span>仍相違可明之。<span class='note-inline'>(云云。)</span>抑當時於興福寺。相續次第。義淵僧正下。有宣教大法師。自其以來。賢璟。明福。延賓。空晴。真義。林懷。主恩。永超。洪秀。覺晴。義俊。覺憲。貞慶等<span class='note-inline'>(解脫上人)</span>等次第相續。</p>
<p>尋云。所依經論者如何。</p>
<p>答。依六經十一部論也。六經者。一華嚴經。二解深密經。三如來出現功德莊嚴經。四阿毘達磨經。五楞伽經。六厚嚴經也。十一論者。一瑜伽論。二顯揚論。三莊嚴論。四集量論。五攝大乘論。六十地論。七分別瑜伽論。八觀所緣論。九唯識論。十辨中菩薩論。十一入正理論也。但阿毘達磨。厚嚴二經。未度經也。故當時加法華。涅槃。為六經也。</p>
<p>尋云。此等經論中。取分以何為正證耶。</p>
<p>答。殊以深密經為本源。彼經明有空中三時教故也。又以瑜伽論。為憑據。以唯識論為宗。中道為相。五重唯識為境。<span class='note-inline'>(云云。)</span></p>
<p>尋云。宗教者如何。</p>
<p>答。立三時教。攝一代。初時教。名有相教。說人空法有相。阿含等諸部小乘經等攝之。第二時教。名無相教。立人法俱空相。攝諸部般若經也。第三時教。名非有非空中道教。立人法非空非有相也。攝華嚴。深密。思益。法華。涅槃等。抑立三時教事。解深密經中。勝義生菩薩。領解一代相也。<span class='note-inline'>(云云)</span></p>
<p>尋云。次位者如何。</p>
<p>答。唯識論。立五位攝三阿僧祇。一資糧位者。大乘順解脫分也。是十信。十住。十行。十廻向位也。二加行位。大乘順決擇分也。是第十廻向後心也。<span class='corr'>已</span>上二位。為初僧祇位也。三通達位。諸菩薩斷見位也。是初歡喜地也。第二僧祇劫也。四修習位。諸菩薩修道位也。是從第二離垢地。至第十法雲地也。五究竟位。即無上正等菩提位也。是第三僧祇劫也。<span class='note-inline'>(云云。)</span>此宗意法華等。須臾聞之即得究竟說。為勸怯弱機方便也。餘經中。經塵劫成佛云。為懈慢機方便說也。實說一切眾生。必經三僧祇成佛也。起信論云。以一切<span class='corr'>菩</span>薩。皆經三阿僧祗劫矣。</p>
<p>問於何位立四善根耶。</p>
<p>答。一家<span class='note-inline'>(天台)</span>別教。於地前三十心。立四善根也。謂十住煖十行頂也。忍有三忍下中同頂對十行。上忍同世第一對十向也。記七云。豈有大乘廻向。而齊小乘上忍等矣。是依婆沙一說也。又舊譯攝論。其相見。依之舊譯攝論十一云。願樂行人有四種。謂十信。十住。十行。十廻向為菩薩。聖道有四種方便。故有四人。如須陀洹道前。有四種方便矣。但唯識論意。於十廻向中。開四善根也。抑十廻向中開之歟。將第十廻向外立之歟。一箇疑也。此事異義有之。山王院釋云。以四加行。為近資糧。此在向後初地之前。故名地前。非指三十心。為地前也。是慈恩釋意也。十廻向外立之也。又入道章云。前二十九心全。第三十少分。而屬資糧。三十心少分。屬後加行矣。是第十向後心立之也。山王院釋云。別中四十心。為外內凡。十地等妙。為分極聖。四十心中。十信為外凡。住行向為內凡。地等分聖。後一極聖。彼此共呼內凡位為四善根。此瓔珞等諸大乘經所說也。近首楞嚴經。及唯識論。於十廻向後心。立四加行位。名同初教也。三十頌二十七行云。現前立少物。謂是唯識止性。以有所得故。非實住唯識。記家以三十心。為遠資糧。以四加行。為近資糧。此在向後初地之前。故名地前。非指三十心為地前也。又名三十心。為順決擇分位也。諸師多云。開第十廻向。出四加行位。此經論隨宜。開合不定。合為三十心。開為四加行位。何謂非佛意。四悉檀說。本如是耳。今宗就合。以三十心。為四加行。釋出如玄文矣。有抄云。論正義。十向外立四善根。不正義意。第十向內立之。<span class='note-inline'>(云云。)</span></p>
<p>尋云。宗旨者如何。</p>
<p>答。凝然常住。不作諸法云。不明真如緣起也。所以真如玅理。堅密物。散壞成諸法事無之。是此華嚴天台等。明隨緣真如難之也。謂既隨緣云。依妄法緣。九界妄法成。其體更非真如。堅密不成餘法也。仍不徧諸法真如。惡得意隨緣真如談歟。<span class='note-inline'>(云云。)</span>又彼宗立五性各別義。舉永不成佛一類事。不明真如緣起故也。若夫無性定性。自真如緣起。還可歸真如故。不成佛不可云。又唯識論云。四智品所依常故。無斷盡故。亦說為常。非自性常。從緣生故矣。四智獨無常也。此智依止真如時。真如被引常住云也。是此境智各別宗云此意也。所謂宗旨正意。真如不徧萬法。不作諸法云也。</p>
<p>尋云。五性各別者如何。</p>
<p>答。楞伽經云。一者聲聞乘性。二者辟支佛乘性。三者如來乘性。四者不定乘性。五者無性證法矣。瑜伽論云。一者菩薩種性。二者獨覺種性。三者聲聞種性。四者不定種性。五者無種性矣。是法爾五性云。無始以來。法爾天然。五種性相分云也。依之佛地論云。由法爾故。無始時來。有五種性。矣。但楞伽瑜伽二說相違。然論云菩薩性。經云如來性。其心同之歟。</p>
<p>尋云。天台意如何。可得心耶。</p>
<p>答。守護章下中云。其法爾種子。西方論師都不許。唐國疏師亦不許。一切經中。無所說故矣。又云。建立畢竟無性。彼瑜伽所出。毗曇薩婆多等許。約聲聞地決擇小義。彼三乘教未說。小乘帶小說大。其瑜伽中。多有小乘義矣。</p>
<p>尋云。師資相承者如何。</p>
<p>答。法相宗。大覺世尊。彌勒。無著等次第。餘宗二十三附法次第。師子尊者。被害檀彌羅王。附法既絕畢。爰法相一宗。釋尊佛法。悉附屬彌勒。彌勒。無著相承。不可似餘家。甚深附法。是此三國附法無斷絕宗。獨我宗也。<span class='note-inline'>(云云。)</span></p>
<p>難云。十大論師中。護法義為正義。然自護法論師。至戒賢。其中問時節久。是故面授附法少斷絕。如何。</p>
<p>答。護法正義。九人不正義。竪次第時。前後流轉。何相承可斷絕耶。其上玄奘渡天。自天竺相承。三國不斷宗云事。無子細歟。</p>
<p>尋云。五法。三自性。八識。二無我者如何。</p>
<p>答。五法者。名。相。分別。正智。如如也。楞伽經見。一名者諸法名也。二相者諸法相也。三分別者諸法差別也。四正智者。從緣生智慧也。五如如者。諸法所依真如理也。<span class='note-inline'>(云云。)</span>次三自性者。一反<span class='note-inline'>(【考】反恐邇歟)</span>計所執性。謂五法中。名相分別也。是即本無今有妄念也。二依佗起性。是第八識。自性分別。從緣生正智也。三圓成實性。是萬法所依。無分別如如真如也。五法中第五是也。<span class='note-inline'>(云云。)</span>次八識者。六識名相分別反<span class='note-inline'>(【考】反恐邇歟)</span>計所執性也。七八識正智也。但如如非識性。性所依故。非八識所攝。<span class='note-inline'>(云云。)</span>次二無我者。人無我謂生空。法無我謂法空。<span class='note-inline'>(云云。)</span>決三云。況復五法。及三自性。八識二無我。全是別義矣。</p>
<p>尋云。斷惑者如何。</p>
<p>答。唯識論。煩惱所知二障。各立分別俱生。又分別俱生。現行種子習氣三有之。<span class='note-inline'>(云云。)</span>凡小乘俱舍等。煩惱限現行。不明種子習氣。大乘意。現行上有種子。雖斷種子。尚有習氣云斷之。<span class='note-inline'>(云云)</span>唯識論十云。煩惱障中。見所斷種。於極喜地見道始斷。彼障現起。地前已伏。修所斷種。金剛喻定現在前時。一切頓斷。彼障現起。地前漸伏。初地已上。能頓伏盡。所知障中。見所斷種。於極喜地見道初斷。彼障現起。地前<span class='corr'>已</span>伏。修所斷種。於十地中漸次斷滅。金剛喻定現在前時。方永斷盡。彼障現起。地前漸伏乃至十地。方永伏盡矣。記二云。然依五性宗中。以見疑無明等種子。為無明住地。今意不爾。五住為二死作因。望唯識等。但加種子為異耳矣。請學者。相宗與台宗異說。於前於後。細細然。</p>
<p style="margin-left:2em"><span class='note-inline'>(【考】圖揭左)</span></p>
<p>凡法相意。現行皆云伏。種子皆名斷也。現行名斷事無之。先自初住。至第十向。煩惱所知二障。分別起現行伏。至初地二分別起種子斷也。煩惱俱生起現行。於初地皆伏也。種子七地為利生留也。留煩惱障。助願</p>
<p class="pre">　┌─我執新譯　┌─迷理惑　┌現行<span class='note-inline'>(地前已伏)</span><br/>┌煩惱障───┬分別三───┼種子<span class='note-inline'>(見道無間道斷)</span><br/>│└─人執舊譯│└─見惑　　└習氣<span class='note-inline'>(見道解脫道斷)</span><br/>│┌─────┘┌前六識俱生┐　┌現行<span class='note-inline'>(地前漸伏。初地已上頓伏。)</span><br/>││　　　　　　│　　　　　└─┼種子<span class='note-inline'>(金剛無間道斷。)</span><br/>││┌─迷事惑　│　　┌────┘<br/>│└俱生二───┤　　└習氣<span class='note-inline'>(地地漸斷。無間道永斷義也。解脫道斷正義也。)</span><br/>│　└─修惑　　│　　　　　　　┌現行<span class='note-inline'>(初地已上漸伏。第七地永伏)</span><br/>│　　　　　　　└第七識俱生──┼種子<span class='note-inline'>(金剛無間斷。)</span><br/>│　　　　　　　　　　　　　　　└習氣<span class='note-inline'>(無間道斷。解脫道斷。)</span><br/>│　　　　　　　　　　　　　　　┌現行<span class='note-inline'>(初地漸伏。八地永伏。)</span><br/>│　　　　　　　┌前六識俱生──┼種子<span class='note-inline'>(地地漸斷。)</span><br/>│┌─法執　　　└──────┐└習氣<span class='note-inline'>(金剛無間斷。)</span><br/>└所知障────┬分別<span class='note-inline'>(知前○)</span>│<br/>　　　　　　　　└俱生二───┤<br/>　　　　　　　　┌──────┘┌現行<span class='note-inline'>(地地惑伏惑起。金剛加行道永斷。)</span><br/>　　　　　　　　└第七識俱生──┼種子<span class='note-inline'>(金剛無間道斷。)</span><br/>　　　　　　　　　　　　　　　　└習氣<span class='note-inline'>(無間道斷。解脫道斷。)</span></p>
<p>受生矣。八地已上。任運徧滿。利眾生故。留煩惱故。不沙汰也。而煩惱障俱生起種子。金剛喻定皆斷。十地間斷事不云也。又所知障俱生起現行。地地漸伏。種子地地漸斷。其故初地俱生現行。於地前伏。俱生種子。於初地斷。二地俱生現行初地伏。種子二地斷也。又玅覺障所知障俱生現行。十地伏。種子金剛喻定斷也。<span class='note-inline'>(云云)</span>。</p>
<p>尋云。所知障漸斷意如何。</p>
<p>答。煩惱俱生。為利生故留也。不斷所知障者。暗所知境故。漸伏漸斷也。又斷種子。現行自被斷故。以前伏云。種子斷時現行斷不云也。又法相反<span class='note-inline'>(【考】反恐邇歟)</span>計云捨。煩惱云斷也。輔行記。引唯識云。此二法<span class='note-inline'>(所知障分別俱生)</span>執細故難斷。後十地中。數數修習。勝法空觀。方能除滅矣。又云。此二<span class='note-inline'>(煩惱障分別俱生)</span>麤故易斷。入初地。時。觀一切法法空真如。即能除滅矣。</p>
<p>尋云。斷二障。得何等果耶。</p>
<p>答。慈恩唯識疏云。由轉煩惱。得大涅槃。轉所知障。證無上覺矣。二轉依者是也。依者依他。起云事也。</p>
<p>尋云。天台宗意。彼法相教觀。四教中何分齊。可得意耶。</p>
<p>答。記一云。他釋但有自覺等三。既無四教。各具三義。如何分別大小教主。與而言之。不出二教矣。輔云。不出二教者。他人釋。佛亦云斷習氣。故屬通佛也。若奪而言之。只得三藏佛耳矣。是藏通分齊釋。又妙樂一處釋云。唯識等文。但明別義矣。但五大院。名別義通分釋兮。法相宗意。三乘真實。一乘方便如常焉。其時明方等部。淨名等經。彈偏析小。歎大褒圓。四教俱說藏為半字教。通別圓為滿字教。對半說滿。故言對教。若約時則食時。謂第三時。若約味。則從酥出生酥。此從九部出方等。謂三生酥味。</p>
<p>信解品云。過是已後。心相體信。入出無難。然其所止猶在本處。此領何義。</p>
<p>答。三藏之後。次說方等。<span class='corr'>已</span>得道果。心相體信。聞罵不瞋。內懷慚愧。心漸淳淑。不輕品云。得大勢以何因緣。名常不輕。是比丘凡有所見。若比丘比丘尼。優婆塞優婆夷。皆悉禮拜讚歎。而作是言。我深敬汝等。不敢輕慢。所以者何。汝等皆行菩薩道。當得作佛。而是比丘。不專讀誦經典。但行禮拜。乃至遠見四眾。亦復故往禮拜讚歎。而作是言。我不敢輕於汝等。汝等皆當作佛。故四眾之中。有生嗔恚心不淨者。惡口罵詈言。是無智比丘。從何所來。自言我不輕汝。而與我等授記。當得作佛。我等不用如是虛妄授記。如此經歷多年。常被罵詈。不生瞋恚。常作是言。汝當作佛。說是語時。眾人或以杖木瓦石。而打擲之。避走遠住。猶高聲唱言。我不敢輕於汝等。汝等皆當作佛。以其常作是語故。增上慢比丘比丘尼。優婆塞優婆夷。號之為常不輕。是此明通教者。通前藏教。通後別圓。故名通教。中論問曰。阿毗曇人言。諸法從四緣生。云何言不生。何謂四緣。因緣次第緣。緣緣增上緣。四緣生諸法。更無第五緣。一切所有緣。皆攝在四緣。以是四緣。萬物得生。因緣名一切有為法。次第緣除過去現在阿羅漢最後心心數法。餘過去現在心心數法。緣緣增上緣一切法。又從當教得名。謂三人同以無言說道。體色入空。故名通教。解曰。又從下就當教釋。通者同也。所謂聲聞緣覺菩薩三人。同以無言說道。體色入空。言說在事。無言是理。</p>
<p>問曰。以何言說者在乎事。無言者是理乎。</p>
<p>答曰。言說者在於大道之事。無言者是真空之理也。道即觀智。道事即理。即理之道無生道也。以此之道。體解六凡諸法色心。如幻如化。幻有之俗。但有名字。</p>
<p>問曰。如何幻有之俗者。但有乎名字。</p>
<p>答曰。幻有之俗者。則即相空故。所以但有名字謂之耳。止觀五十四云。名字不在內外中間常自有等。所以即空。幻有即空真諦也。即此三人通同之義。約所證同故。前文云通前藏也。約教有異故。今又就無言說道體色空也。復次。須知教理智斷。行位因果。此八皆通三乘之人。何者同稟無生教通也。同緣即色是空理通也。諸法不生。般若不生智通也。須陀洹若智若斷。是無生忍斷通也。皆乘摩訶衍行通也。同行十地位通也。同學般若因通也。同到薩婆若果通也。亦次中論曰。汝先說有生住滅相。故有有為。以有有為故有無為。今以理推求。三相不可得。云何得有有為。如先說無有無相法。有為法無故。何得有無為。無為相名不生不住不滅。止有為相故。名無為相。無為自無別相。因是三相。有無為相。如火為熱相。地為堅相。水為冷相。無為則不然。</p>
<p>問曰。若是生住滅畢竟無者。云何論中得說名字。</p>
<p>答曰。如幻亦如夢。如乾闥婆城。所說生住滅。其相亦如是。生住滅相。無有決定。凡人貪著。謂有決定。諸賢聖憐愍。欲止其顛倒。還以其所著名字。為說語言。雖同其心則異。如是說生住滅相。不應有難如幻化所作。不應責其所由。不應於中有憂喜想。但應眼見而已。如夢中所見。不應求實。如乾闥婆城日出時現。而無有實。但假為名字。不久則滅。生住滅亦如是。凡夫分別為有。智者推求則不可得。所以佛說大乘諸法。若有色無色。有形無形。有漏無漏。有為無為等諸法相。入於法性。一切皆空。無相無緣。譬如眾流入海。同為一味。實法可信。隨宜所說。不可為實。是故無緣緣增上緣者。若略廣因緣中無果云　何言果從因緣出。依大品經。乾慧等十地。即是此教位次也。一乾慧地。未有理水。故得其名。即外凡位。與藏教五停心。總別等三位齊。二性地。相似得法性水。伏見思惑。即內凡位。與藏教四善根齊。三八人地。四見地。此二位入無間三昧。斷三界八十八使見盡。發真無漏。見真諦理。與藏教初果齊。五薄地。斷欲界九品思前六品。與藏教二果齊。六離欲地。斷欲界九品思盡。與藏教三果齊。七<span class='corr'>已</span>辨地。斷三界見思惑盡。但斷正使。不能侵習。如燒木成炭。與藏教四果齊。聲聞位齊此。八辟支佛地。更侵習氣。如燒炭成灰。九菩薩地。正使斷盡與二乘同。扶習潤生。道觀雙流。游戲神通。淨佛國土。所謂菩薩地。見思已亡名正使盡。此約自行。故同二乘。若欲利他。則須扶習。扶謂扶持。習即見思之氣分也。潤謂潤益。生即分段之形生也。所謂扶持見思之氣分。而潤益故受生焉。良以通教不明中道應本。何能稱物施為。是故菩薩。雖斷正使。不專證空。慈悲愍物。欲濟含生。其如見思。先<span class='corr'>已</span>斷訖。更無惑業而致受生。所以扶持正使氣分。作利生本。仍須先時故留餘習。方可扶持。更加帶空之心。及以四弘之願。潤生三界。利樂有情。當此之時。深觀二諦。進斷習氣色心無知。塵沙劣慧既亦斷之。法眼種智於是明矣。應知。習氣不能潤生。今此但是故留而<span class='corr'>已</span>。又復扶習。唯在通教。言道觀者。道謂化導。觀即空觀。帶空出假。此二俱行。故曰雙流。出假化物。游諸世間。譬如兒戲。故云游戲。</p>
<p>大論中問。神通所作。何名游戲。</p>
<p>答。猶如幻師種種變現。菩薩亦爾。是故名戲。又三三昧中空為上。諸餘行法皆名為下。下如兒戲。</p>
<p>問。菩薩但當出生三昧。何須游戲。</p>
<p>答。菩薩心已出生三昧。欣樂出入。亦名游戲。神名天心。通名慧性。天然之慧徹照無礙。故名神通。因中說果名淨佛土。若諸眾生。見心熾盛。慳貪蔽重。菩薩化之。令生正見無所吝惜。願成佛時。國土清淨。一切正見。能捨眾生。來至其國。是名因中淨果佛土。此一既然。破戒。嗔恚。懈怠。散亂。愚癡等蔽。亦皆準說。淨名記云。三藏教中。無淨土教。但以煩惱。潤業而生。故於穢土成佛無爽。有六度行。無淨土教。教無行缺。終無成佛。無淨土因。無行之佛。有教無人。六度之行。有因無果。行既無果。反成無行。通人亦云修淨土行。若任當教。雖有其文。乃寄利人堪被接者。通教菩薩。有淨土行。知十方佛。二乘道理不合知之。自鄙不發。永不求故。菩薩雖知。佛猶永滅。永滅乃與取土義乖。故知此佛無人有教。教既權施。不稱因行。故於權教。不須苦窮。準支佛見百佛世界。亦合應知有十方佛。唯恐見處不知有佛。又只一界唯一佛化。知亦無妨。故二十部。亦有許知十方佛者。此亦宜為大教梯漸。故二乘人。亦知亦不知。通教菩薩。修淨土因。若依跨節。是則淨土義通諸教。故有四土橫竪攝物。由攝生時有五差故。所謂人天及四教也。十佛地。機緣若熟。以一念相應慧。頓斷殘習。坐七寶菩提樹下。以天衣為座。現帶劣勝應身成佛。所謂十佛地分三。初成佛。案玅玄中共位菩薩別立忍名。第十佛地成佛之相。誓扶餘習。生閻浮提。八相成道。前之五相。與三藏同。唯成佛相。於道樹下。得一念相應慧。與無生諦理相應慧煩惱習。名為佛也。故此一念相應之慧。不可謂之三十四心。應知。只是空慧念耳。斷殘習者。以菩薩時斷正使竟。留餘氣分故。今但斷殘習成佛。殘即正使之餘氣也。準大論中。金。銀。瑠璃。車渠。頗黎。赤珠。碼碯。是名七寶。木樹是劣。七寶是勝。表通教法。勝過三藏。天衣化生。表一切法皆如幻。故與三藏佛。所證是同。名現帶劣。本通教佛所現身量。十里百億。放光巍巍。異於三藏丈六一里。故云勝應。或云但空名為帶劣。不空中道名為勝應。以通教有合身義故。華嚴成道。其唯別圓。鹿苑所明。三藏丈六。兩處初成。不云通佛。方等般若。乃論八相。故知聖應隨順物機。若云祕密。二處不無。為三乘根性。轉無生四諦法輪。緣盡入滅。正習俱除。如炭灰俱盡。經云。三獸度河。謂象馬兔。諭斷惑不同故。又經云。諸法實相。三乘皆得。亦不名佛。即此教也。此教三乘。因同果異。證果雖異。同斷見思。同出分段。同證偏真。然於菩薩中有二種。謂利鈍。鈍則但見偏空。不見不空。止成當教果頭佛。行因雖殊。果與藏教齊。故言通前。若利根菩薩。非但見空。兼見不空。不空即中道。分二種。謂但不但。若見但中。別教來接。若見不但中。圓教來接。故言通後。所謂若利下。釋通後二。初正釋。非但見空。先暫同鈍。兼見不空。後彰於利。一人先後不同。故云非但兼見。既云不空。正當中道。中道即是別圓所詮。別詮但中。不具諸法。如雲外月。似出水華。圓詮不但。即具二邊。然一家明中道復二。一離斷常。屬前二教。二約佛性。為後二教。教權故但。理實名中。斯是別教佛性之中。圓教稱實。寂而常照。一切無非遮那中道。雖但不但。皆名利根。通後別圓。其義如是。</p>
<p>問。四教釋義。罄無不盡。何須更明受接之說。</p>
<p>答。豈聞受接非四教乎。是故須知。初後咸同。故云四教。始終殊異。故云受接。三接雖分。大乘攝盡。何須難於更明接耶。故大品經。八地聞中九地修中。如此說者。非通非別。通教始終不觀常住。別人初地已證中道。豈可八地方聞中耶。故須約接以銷此文。經從下根云八九地。準義合有中上二根。是故即有三根受接。仍分三種。謂圓接通。圓接別。別接通也。所云接者。中道接真。如金接鍮。二物相接。是故云耳。從下根者。為欲示於真內中故。故待證空方為點示。令深觀空即見不空。中上二根。亦見真<span class='corr'>已</span>。方示中空。但由中上。真空既淺。是故說教多附下根</p>
<p>問。接義為在法華之前。亦通法華</p>
<p>答。五時皆有。何須定之。然則須知。交際之接。在法華前。名會之接。在於法華。鹿苑密論。涅槃追說。是故五時通皆有接。</p>
<p>問。接唯菩薩。亦通二乘</p>
<p>答。法華前接則唯菩薩。密通二乘。法華中接。非但二乘。亦兼菩薩。故法華中接三乘者。皆約顯露。法華已前接於菩薩。復亦如是。</p>
<p>問。受接被接。此二何別</p>
<p>答。一往分之。受接約機。被接約應。究而論之。亦何隔別。</p>
<p>問。接獨機然。在應亦爾</p>
<p>答。感應道交。不可偏矣。</p>
<p>問。接<span class='corr'>已</span>為在通第十地。為居別圓初地初住。</p>
<p>答。從舊從本。是第十地。從教從證。在於地住。略如向說。廣在諸文。</p>
<p>問。何位受接。進入何位。</p>
<p>答。受接人三根不同。若上根三地四地被接。中根之人五地六地。下根之人七地八地。所接之教。真似不同。若似位被接。別十廻向。圓十信位。若真位受接。別初地。圓初住。</p>
<p>問。此藏通二教。同是三乘。同斷四住。止出三界。同證偏真。同行三百由旬同入化城。何故分二。</p>
<p>答。誠如所問。然同而不同。所證雖同。大小巧拙永異。此之二教。是界內教。藏是界內小拙。不通於大故小。折色入空故拙。此教三人。雖當教內有上中下異。望通三人。則一槩鈍根。故須拆破也。通教則界內大巧。大謂大乘初門故。巧謂體色入空故。雖當教中三人上中下異。若望藏教。則一槩為利。</p>
<p>問。教既大乘。何故有二乘之人。</p>
<p>答。朱雀門中。何妨庶民之出入。故人雖有小。教定是大。大乘兼小。漸引入實。豈不巧。故般若方等部內。共般若等即此教也。略明摩訶空宗之旨竟。</p>
</div></div>
<p class='juan'>本朝諸宗要集卷三<span class='note-inline'>(終)</span></p>
</div><!-- end of div[@id='body'] -->
</body></html>