<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪祖念佛集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<p class='juan'><span class='note-inline'>(309)</span>〔禪祖念佛集〕</p>
<div class='div-xu'><a id='mulu2' />
<p class='h1'>禪祖念佛集序</p><p>真如界中。無眾生。眾生山一念之差。而有有則啾啾匍匐六趣之火宅。儚儚漂溺生死之苦海。無有出期。我佛大悲憫念。欲使其同歸常樂如如本原是所以設度門也。度門凡。八萬四千種。於中有一勝方便。名念佛三昧。此能俾萬機普成佛去焉。是以釋迦文。宣說之於一乘羣經。恆沙佛證誠之於廣長舌相。賡西天東土之諸大禪師。竭力弘揚來矣。而有於今時宗門。多嘐乎局己解。洞乎視不博而以蔑此道。是則所以不會還鄉之捷徑。且無辯末法之津梁也。嗟呼何不幸及于斯矣哉。野衲不顧愚朦。捃東諸祖婆心之語。而間附以評。分為二卷。題曰禪祖念佛集。始末皆持名之言也。設鏤諸梓以告乎後來禪者。于時元祿甲戌佛成道日。艸菴禪衲慧中識</p>
</div>
<div class='div-other'><a id='mulu3' />
<p class='h1'>禪祖念佛集目次</p>
<ul class="no-marker">
<li>上卷
<ul class="no-marker">
<li><span class="note-inline">(天竺)</span>阿難尊者</li>

<li>馬鳴尊者</li>

<li>龍樹尊者</li>

<li><span class="note-inline">(震旦)</span>南陽國師</li>

<li>百丈禪師</li>

<li>永明禪師</li>

<li>天衣禪師</li>

<li>佛印禪師</li>

<li>圓照禪師</li>

<li>宗賾禪師</li>

<li>大通禪師</li>

<li>守訥禪師</li>

<li>法真禪師</li>

<li>真歇禪師</li>

<li>黃龍禪師</li>

<li>萬年禪師</li>

<li>慈受禪師</li>

<li>牧菴禪師</li>

<li>中峰禪師</li>

<li>智徹禪師</li>

<li>天如禪師</li>

<li>無旨禪師</li>

<li>楚石禪師</li>

<li>楚山禪師</li>

<li>空谷禪師</li>

<li>毒峰禪師</li>

<li>古音禪師</li>

<li>天奇禪師</li>

<li>萬宗禪師</li>

<li>一元禪師</li>
</ul></li>

<li>下卷
<ul class="no-marker">
<li>博山禪師</li>

<li>永覺禪師</li>

<li>為霖禪師</li>

<li>獨湛禪師</li>

<li><span class="note-inline">(日本)</span>道元禪師</li>

<li>虎關禪師</li>

<li>雲居禪師</li>

<li>石平道人</li>

<li>儒士</li>

<li>楊無為提刑</li>

<li>憑濟川諫議</li>

<li>王敏中侍郎</li>

<li>白居易少傅</li>

<li>蘇軾學士</li>

<li>張無盡丞相</li>

<li>袁宏道中郎</li>

<li>普勸</li>
</ul></li>

<li>附錄
<ul class="no-marker">
<li>諸佛</li>

<li>菩薩</li>

<li>神明</li>

<li>太子</li>
</ul></li>
</ul></div>
<p class='juan'>禪祖念佛集卷之上</p><p class="byline">草菴慧中集</p>
<div class='div-other'><a id='mulu4' />
<p class='h1'>西天第二祖阿難尊者</p><p>觀無量壽佛經曰。佛告阿難。汝好持是語。持是語者。即是持無量壽佛名。</p>
<p style="margin-left:1em">評曰。善導大師曰。正明付屬阿彌陀名號。流通於遐代。雖說定散兩門之益。望佛本願。意在眾生一向專稱彌陀佛名。</p>
</div>
<div class='div-other'><a id='mulu5' />
<p class='h1'>西天十二祖馬鳴尊者</p><p>起信論曰。當知如來有勝方便。攝護信心。謂以專意。念佛因緣。隨願得生他方淨土。常見於佛故。永離惡道。如修多羅說。若人專念西方極樂世界。阿彌陀佛。所修善根廻向。願求生彼世界。即得往生。常見佛故。終無有退轉。</p>
</div>
<div class='div-other'><a id='mulu6' />
<p class='h1'>西天十四祖龍樹尊者</p><p>入楞伽經曰。大慧汝善逝涅槃後。未來世當有持於我法者。大名德比丘。厥號為龍樹。能破有無宗。世間中顯我無上大乘法。得初歡喜地。往生安樂國。大智度論曰。有諸菩薩自念。謗大般若墮惡道。歷無量劫。雖修餘行。不能滅罪。後遇知識教念阿彌陀佛。乃得滅障。超生淨土。<span class='note-inline'>(七卷取意)</span>十住毘婆沙論易行品曰。佛法有無量門。如世間道。有難有易。陸道步行則苦。水道乘船則樂。菩薩道亦如是。或有勤行精進。或有以信方便。易行。疾至阿惟越致者。○阿彌陀佛本願如是。若人念我。稱名自歸即入。必定。得阿耨多羅三藐三菩提。是故常應憶念。以偈稱讚。無量光明慧身如真金山。○若人願作佛。心念彌陀佛。應時為現身。是故我歸命。彼佛本願力。十方諸菩薩。來供養聽法。是故我稽首。</p>
<p style="margin-left:1em">評曰。二尊者是佛法中興之大師。佛心正傳之祖。而三學諸宗之高僧也。其既指歸淨土。則今時末流。誰設辜負之哉。天如禪師。說于謂悟後不求往生曰。馬鳴龍樹等菩薩也。亦禪宗以為大祖師也。所悟所證。比今悟達之士。為何如哉。彼尚願生樂國。親近彌陀。而汝一悟之後。更不求生。則龍樹馬鳴等。寧無愧於汝耶。今何不自揣其心自量其力。</p>
</div>
<div class='div-other'><a id='mulu7' />
<p class='h1'>南陽忠國師<span class='note-inline'>(師嗣六祖大師。東地宗上兼修念佛。權輿於師)</span></p><p>歸元直指曰。或問曰。但見性悟道。便超生死。何用繫念彼佛。求生他方。答之曰。宗說皆通。行解兼修。能如忠國師否。此師明垂言教。深勸往生。蓋是自利利他。豈散誤人自誤。蓮宗寶鑑曰。儀真王侍郎。纂集忠國師對肅宗隨意往生。</p>
<p style="margin-left:1em">評曰。或曰國師達于宗說故要念佛矣。宗鏡錄稱大通於雙眼圓明。亦此等意歟。</p>
</div>
<div class='div-other'><a id='mulu8' />
<p class='h1'>百丈懷海禪師<span class='note-inline'>(師嗣馬祖一禪師。乃萬世叢林之大宗也。)</span></p><p>勅修清規病僧念誦曰。仰憑尊眾。念南無阿彌陀佛。一百聲。觀世音菩薩。大勢至菩薩。清淨大海眾菩薩各十聲。廻向曰。伏願諸緣未盡。早遂輕安大命難逃。徑歸安養。又亡僧大夜念誦廻向曰。伏願神超淨域。業謝塵勞。蓮開上品之華佛授一生之記。同荼毘念誦曰。仰憑尊眾。資助覺靈。南無西方極樂世界。大慈大悲阿彌陀佛。十聲罷。廻向曰。上來稱揚十念。資助往生。又知識遷化之荼毘念誦曰。仰憑大眾。資助覺靈。南無西方極樂世界大慈大悲阿彌陀佛十聲眾和畢。同全身入塔念誦曰。仰憑大眾資助覺靈。南無西方極樂世界大慈大悲阿彌陀佛。十念畢。廻向曰。上來稱揚十念資助往生。</p>
<p style="margin-left:1em">評曰。天如禪師。說于謂禪者。不要往生曰。自百丈以來。凡所以津送亡僧。皆依此法。然則合五家之宗派。盡天下之禪僧。悟未悟。無有一人不歸淨土者。汝在叢林。津送禪僧。不知其幾矣。此等廻向十念。口裏唱過。耳裏聽過。又不知其幾矣。汝既不會祖師之意。又自不發省覺之心。妄謂悟達之士。不願往生。則天下禪者之執。莫汝若矣。又曰至於荼毘之際。別無所為。但令維那引聲高唱南無西方極樂世界大慈大悲阿彌陀佛。如是十唱。而大眾十和。總名之曰十念也。<span class='note-inline'>(或曰宗門之十念。藏本于<span class='corr'>兹</span>焉。清規雖有秉炬佛事。而寶山本願之乃至十念也。故云別無所為矣。又下火之事。未見於上祖之錄。而見于自得錄也。又清規無白衣之念誦。永覺錄等也亡僧之下火耳矣。)</span></p>
</div>
<div class='div-other'><a id='mulu9' />
<p class='h1'>永明延壽禪師<span class='note-inline'>(師法眼三世也。同歸序稱師為阿彌陀佛化身)</span></p><p>師始參天台詔國師。發明心要。次登智者巖。作二鬮。一曰。一心禪定。二曰。萬行修淨土。冥心精禱七拈。皆得淨土。於是一意專修。後住永明。日課一百八事。夜往別峰。行道念佛。旁人時。聞螺貝天樂之音。忠懿王嘆曰。自古求西方。未有如此專切者也。乃立西方香嚴殿。以成其志。弟子千七百人。常與眾授菩薩戒。施鬼神食。放諸生命。皆悉廻向。莊嚴淨土。時號慈氏下生矣<span class='note-inline'>(採往生集)</span>師臨終預知時至。乃有種種殊勝相現甚。至舍利鱗砌于身。<span class='note-inline'>(武庫曰趙州和尚舍利。多至萬粒。又曰真淨禪師舍利。大如菽。五色晶瑩而又堅剛也。大慧試之。置於鉄砧。舉槌擊之。砧槌俱陷。而舍利無損。慧讚曰。豈非平昔履踐明白見道。超詣所致耶也。)</span>後有撫州一僧。經年旋繞其堵。人問故。僧曰。我因病入冥見有殿左。一僧畫像。王勤致禮敬。密詢。人曰此杭州永明壽禪師也。凡死者皆經冥府。此師已徑生西方上上品。王以重其德。故禮敬耳。<span class='note-inline'>(採于淨土或問。)</span>萬善同歸集曰。大集月藏經曰。我末法時中。億億眾生。起行修道。未有一得者。當今末法現是五濁惡世。唯有淨土一門。可通入路。當知自行難圓。他力易就。如劣士附輪王之勢。飛遊四天。凡質假仙藥之功。昇<span class='corr'>騰</span>三島。實為易行之道。疾得相應。慈旨丁寧。須銘肌骨。又曰。目連所問經曰。我說無量壽佛國。易往易取。而人不能修行往生。反事九十六種邪道。我說是人。名無眼人。名無耳人。又舉極樂國二十四種樂。三十種益曰。如上略述。法利無邊。聖境非虛。真談匪謬。何乃愛河浪底深溺無憂。火宅燄中焚燒不懼。又曰若約事論。故非一等一。九品往生。上下俱達。或遊化國。見佛應身。或生報土。覩佛真體。或一夕。而便登上地。或經劫而方證小乘。或利根鈍根或定意散意。或悟遲速。根機不同。或華開早晚。時限有異。今古具載。凡聖俱生。行相照然。明證自驗。又曰無念念相續之心。有數數間斷之意。恃此慚怠。臨終望往。但為業障所遮。恐難值其善友。風火逼迫。正念不成。何以故。如今是因。臨終是果。應須因實。果則不虛。聲和則響順。形直則影端故也。如要臨終十念成就。但預辯津梁。合集功德。廻向此時。念念不虧。即無慮矣。<span class='note-inline'>(<span class='corr'>已</span>上)</span>雲棲曰世傳永明大師。晝夜念彌陀十萬。予嘗試之。自今初日分。至明初日分。足十二時百刻。正傳十萬。所念止。是四字名號。若六字則不及滿矣。<span class='note-inline'>(採于竹窻三筆○按善導之書。日課十萬者多矣。又有古師多許疾而止要常念可考矣。)</span>師覽智度論曰佛世。一老人求出家。舍利弗不許。佛觀此人。曩劫採樵。為虎所逼。上樹失聲。念南無佛。有此微善。遇佛得度。獲羅漢果。仍念世間業繫眾生。不能解脫。惟念佛可以誘化。乃印彌陀塔四十萬本。勸人禮念<span class='note-inline'>(採于蓮宗寶鑑)</span>又作四料揀示之曰。一曰有禪無淨土。十人九錯路。陰境若現前。瞥爾隨他去。謂但明理性。不願往生。久住娑婆。則有陰境患。如首楞嚴五十種陰魔是也。二曰無禪有淨土。萬修萬人去。但得見彌陀。何愁不開悟。謂雖未明理性。但一心念佛。發願往生。既見彌陀。自然開悟<span class='note-inline'>(今時要路在<span class='corr'>兹</span>可修可歡)</span>三曰有禪有淨土。猶如帶角虎。現世為人師。來生作佛祖。謂既明理性。又修淨業。此乃世世生生。自利利他。殊因玅果。四曰無禪無淨土。鐵床竝銅柱。百劫與千生。沒個人依怙。謂既不明理性。又不願往生。永沈苦海。那有出期。<span class='note-inline'>(採于淨土旨訣○謂今時此屬多矣。痛惜而<span class='corr'>已</span>。)</span>又曰。大雄讚歎。金口丁寧。希從昔賢。恭稟佛勅。定不謬愧也。仍往生傳所載。古今高士　事迹顯著非一。宜勤觀覽以自照知。又當自度。臨命終時。生死去住。定得自在否。自無始以來。惡業重障。定不現前否。此一報身。定脫輪廻否。三塗　道。異類中行。出沒自由。定無苦惱否。天上人間。十方世界。隨意寄託定無滯礙否。若其未也。莫以一時貢高却致永劫沈淪。自失善利。將復尤誰。嗚呼哀哉。何嗟及矣。　又曰且禪定一法。乃四辨六通之本。是革凡踏聖之因。攝念少時。故稱上善。然須明。沈掉消息知時。經曰如坐禪昏昧。須起行道念佛。或至誠洗懺。以除重障。策發身心。<span class='note-inline'>(採于歸元直指)</span></p>
<p style="margin-left:1em">評曰。天如禪師曰。多見今禪者。不究如來之了義。不知達磨之玄機。空腹高心。習為狂妄。見修淨土。則咲之曰。彼學愚夫愚婦之所為。何其鄙哉。余嘗論其。非鄙愚夫愚婦也。乃鄙文殊普賢龍樹馬鳴等也。非特自迷正道。自失善根。自喪慧身。自亡佛種。且成謗法之業。又招鄙聖之殃。佛祖視為可哀憐者。於是永明和尚深憐而痛哀之。剖出心肝。主張淨土。既以自修。又以化世矣。蓮池大師曰。永明佩西來直指心印。而刻意淨土。自利利他。廣大行願。光照於萬世。其下生之慈氏歟。其再生之善導歟。</p>
</div>
<div class='div-other'><a id='mulu10' />
<p class='h1'>天衣義懷禪師<span class='note-inline'>(雲門五世孫也)</span></p><p>師稟法于雪竇顯禪師。凡五住道場。晚居池州輛山菴。化人念佛。有勸修淨土說。<span class='note-inline'>(採道衍善人詠)</span>師問學者曰。言舍穢取淨。厭此欣彼則是取捨之情。眾生妄想。若言無淨土。則違佛語。修淨土者。宜如何修眾無語。復自答曰。生則決定生。去則實不去。又曰譬如鴈過長空。影沈寒水。鴈絕遺跡之意。水無留影之心。<span class='note-inline'>(採于淨土指歸)</span></p>
</div>
<div class='div-other'><a id='mulu11' />
<p class='h1'>雲居佛印禪師<span class='note-inline'>(師嗣開先暹禪師)</span></p><p>師曰。鱗甲羽毛。諸品類眾生。與佛心無二。勸賢豪。須戒忌。莫犯眾生當容易。貪他一臠臠還他。古聖留言終不偽。戒殺念佛兼放生。決到西方上品會。<span class='note-inline'>(採于歸元直指)</span></p>
</div>
<div class='div-other'><a id='mulu12' />
<p class='h1'>圓照宗本禪師<span class='note-inline'>(雲門六世孫也)</span></p><p>師初參天衣懷禪師。念佛有省。後遷淨慈慧林。平居密修淨業。雷峰才法師。神遊淨土。見一華殊麗。問之曰。待淨慈本禪師耳。又資福曦公至慧林。禮足施金而去。人詰其故曰。吾定中見金蓮華。人言以待本公。又蓮華無數。云。以待受度者。又有萎者云。是退墮人也。<span class='note-inline'>(採往生集)</span></p>
<p style="margin-left:1em">評曰。念佛之為修也。師學檀越。共得往生之證明矣。初雖然在于念佛。後懶廢之則無其往生之驗亦昭矣。況素無信。無念佛者乎。是非惡趣則僅善道而已。更不可免輪廻矣。</p>
</div>
<div class='div-other'><a id='mulu13' />
<p class='h1'>長蘆宗賾禪師<span class='note-inline'>(師雲門七世也嗣長蘆夫禪師。)</span></p><p>師少習儒業。廿九出家。明悟如來正法眼藏。住長蘇寺。乃制勸孝文。列一百二十位。撰葦江集。坐禪箴。仍遵盧山之規。建蓮華勝會。普勸僧俗。同修念佛。導以觀想。其次立法預會。日念阿彌陀佛。自百聲至千聲。自千聲至萬聲。廻向發願。期生淨土。各於日下。以十字計之。以辨功課。師一夕夢一人烏巾白衣。風貌清美。可三十計。揖謂師。曰欲入蓮華會。告書一名。師乃取會錄。問曰。何姓名。答曰普慧書<span class='corr'>已</span>。白衣又曰。家兄亦告上一名。師曰令兄何名。答云普賢。言訖遂隱。師覺<span class='corr'>已</span>。謂諸老宿曰。華嚴離世間品。有普賢普慧二菩薩。助揚佛法。吾今建會。其期西方感二大士幽讚。乃以二大士為會首云。於此遠近。皆嚮化焉。<span class='note-inline'>(採于蓮宗寶鑑)</span>師曰。夫以念為念。以生為生者。常見之所失。以無念為無念。以無生為無生者。邪見之所惑。念而無念。生而無生者。第一義諦也。是以實際理地。不受一塵。則上無諸佛之可念。下無淨土可生。佛事門中。不捨一法。則總攝諸根。蓋有念佛三昧。還源之要術。示開往生一門。所以終日念佛。而不乖於無念。熾然往生。而不乖於無生。故能凡聖各住自位。而感應道交。東西不相往來。而神遷淨域。<span class='note-inline'>(採龍舒淨土文)</span></p>
<p style="margin-left:1em">評曰。師曰還源之要術矣。古德亦曰祕訣矣。或祕密矣。夫十惡五逆。一念十念。頓登不退。畜生忽得往生焉。豈非祕術哉。經曰。佛力不可思議。業力不可思議是也。</p>
</div>
<div class='div-other'><a id='mulu14' />
<p class='h1'>大通善本禪師<span class='note-inline'>(師雲門七世也嗣圓照本禪師)</span></p><p>師奉詔住法雲。賜號大通。後歸杭州象塢寺。修淨業。定中見阿彌陀佛示金色身。一旦告門人曰。止有三日在。至期趺坐。念佛西向而化。<span class='note-inline'>(採往生集)</span></p>
<p style="margin-left:1em">評曰。如師之臨終。是末代禪者之良規也。先德或曰。見他佛則見自佛矣。或曰。託他果佛。顯乎本性。以同體故矣。或曰。一心不亂之四字。一生參禪事畢矣。最要在于此時焉會之。</p>
</div>
<div class='div-other'><a id='mulu15' />
<p class='h1'>姑蘇守訥禪師<span class='note-inline'>(師嗣圓照本禪師)</span></p><p>禪師。姑蘇鄭氏子。其族顯官。少依圓照禪師。得大徹悟。唱道宣城。緇素欽敬。先自天衣懷禪師以下。專用淨土法。遞相傳授。皆遂往生。各有明驗。具載寶珠集。師有淨心淨土文。今錄于此。曰佛說極樂淨土。普勸娑婆羣生。應當發願生彼國土。然。學頓者。拂之為權說。不通理性者。泥之於事相。吾嘗學唯識。唯遮外境。識表自心。心外無境。境全是心。心法徧周。淨土豈離乎當念。生佛同體。彌陀全是於自心。總攝有情。誠無凡聖之異。融通法界。寧有遠近之區。<span class='note-inline'>(採于樂邦文類)</span></p>
</div>
<div class='div-other'><a id='mulu16' />
<p class='h1'>淨慈法真禪師<span class='note-inline'>(師嗣圓照本禪師)</span></p><p>提刑楊傑。淨慈七寶彌陀像記曰。枕州南山。淨慈道場比丘。法真大師守一。結同志洎檀越。用金銀真珠珊瑚琥珀硨磲碼腦。造彌陀佛像。聖相殊玅。應應非一。無為子瞻仰讚歎。○佛身等於大虛。故不設五藏。以眾生心為心。故會中之人。各書彌陀一願。每四十八人。而彌陀之願周矣。悉以藏于身中。示願願不忘眾生也。髻螺千有二百。一一實以舍利堅固願力也。像成之日。以八種香湯。灌沐如來。表八功德水也。人隨意以飲之。均甘露味也。一身清淨。則一切身清淨。一念清淨。則一切念清淨。然則不離娑婆。頓超極樂。一見寶像。成就大緣。豈思議之可及哉。<span class='note-inline'>(採于樂邦文類)</span></p>
</div>
<div class='div-other'><a id='mulu17' />
<p class='h1'>長蘆真歇禪師<span class='note-inline'>(師曹洞十世本朝永平道元禪師者師五世孫也)</span></p><p>師諱清了。在綿雍氏。嗣丹霞淳公。博究羣典。行解相應。洞下一宗。至師大振。歷主名剎。因慕南海補怛洛伽山。孤絕之處。遂卓菴隱焉。名曰孤絕。繼住寶陀寺。革律為禪。務於密修。有淨土說。以勸四眾。極為切要矣。<span class='note-inline'>(採道衍善人詠)</span>師曰洞下一宗。皆務密修。其故何哉。良以念佛法門。徑路修行也。正按大藏。接上上根器。傍引中下之機。又曰。宗門大匠。<span class='corr'>已</span>悟不空不有之法。秉志孜孜於淨業者。得非淨業之見佛簡易於宗門乎。又曰。乃佛乃祖。在教在禪。皆修淨業。同歸一源。入得此門。無量法門。悉皆能入。又曰。一心不亂。兼含理事。若事一心。人皆可以行之。由持名號。心不亂故。如龍得水。似虎靠山。<span class='note-inline'>(採于淨土或問)</span>又曰捷徑法門。唯有念佛。功高易進。念佛為先。若不念佛。而求出離者。終無所獲。普勸清信。一心念佛。求願往生。決不誤矣又曰。奉勸善男女。各自廻頭相度。何如改悔身心。庶免沈淪三惡。若教購却路頭。萬劫難為轉脚。但念阿彌陀佛。求生西方極樂。<span class='note-inline'>(採于歸元直指)</span>又曰彌陀不離眾生心是三無別。極樂遍在一切處。舉一全收。如帝釋殿上千珠寶網。千珠光影。咸入一珠。一珠光影徧入千珠。雖珠珠互徧。此珠不可為彼珠。彼珠不可為此珠。參而不雜。離而不分。一一徧彰。亦無方所。彌陀淨土。即千珠之一也。十方佛國。一佛國土。各千珠之一。聖人之善巧。方便示人。專念阿彌陀佛。乃千珠中直指一珠見一佛則見十方諸佛。亦見九界眾生微塵剎界。十際古今。一印頓圓了無餘法矣。<span class='note-inline'>(採于蓮宗寶鑑)</span></p>
<p style="margin-left:1em">評曰。悟上之宗師。何故為要往生麼。謂是長養之極也。不見乎悟人。多落在退轉矣。又悟上之宗師。不授他於悟道。而老實勸念佛者何也。謂雖自明悟。而爭得使眾生普悟入耶。而念佛往生。萬不失一故。</p>
</div>
<div class='div-other'><a id='mulu18' />
<p class='h1'>黃龍悟新禪師<span class='note-inline'>(師臨濟十世也嗣黃龍心禪師)</span></p><p>師參覺老。得旨。宗風大振。而切意淨業。有勸念佛文行世矣。<span class='note-inline'>(採往生集)</span>師曰。彌陀甚易念。淨土甚易生。又曰。參禪人最好念佛。根機或鈍。恐今生未能大悟。且假彌陀願力接引往生。又曰。汝若念佛。不生淨土。老僧當墮拔舌地獄。<span class='note-inline'>(採于淨土或問)</span>上堂曰。清珠下於濁水。濁水不得不清。念佛投於亂心。亂心不得不佛。佛既不亂。濁水自清。濁水既清。功歸何所。良久曰。幾度黑風飜大海。未曾聞道。釣舟傾。<span class='note-inline'>(採于五燈會元)</span></p>
</div>
<div class='div-other'><a id='mulu19' />
<p class='h1'>萬年法一禪師<span class='note-inline'>(師嗣草堂清禪師)</span></p><p>龍舒居士。勸僧文曰。平日雖有善業。不免逐輪廻去。善業報盡。又復墜墮。不如早修淨土。直脫輪廻。面見阿彌陀佛。方是出家事了。萬年一禪師等修此道。又轉以化入。使更相勸化。豈不効彼哉。<span class='note-inline'>(採龍舒淨土文)</span></p>
</div>
<div class='div-other'><a id='mulu20' />
<p class='h1'>慈受懷深禪師<span class='note-inline'>(雲門九世孫也)</span></p><p>師得法於長蘆信公。學究三乘。毘尼尤謹。日以淨土為懷。每苦口語人曰修行捷徑。莫越淨方建西方道場。集眾念佛。郡民翕然從化。<span class='note-inline'>(採道衍善人詠)</span></p>
<p style="margin-left:1em">評曰。宗門建念佛道場。以領徒眾之事。有慈覺禪師之蓮華勝會。有此師之西方道場。諸禪者篤實。效焉。</p>
</div>
<div class='div-other'><a id='mulu21' />
<p class='h1'>牧菴法忠禪師<span class='note-inline'>(師嗣佛眼遠禪師)</span></p><p>師之南嶽山彌陀塔記曰。於戲生靈之苦。莫苦於殺戮也。爰自數年以來。寇盜四起兵火交作。其遭非理殞亡。橫屍墮首。填于溝壑者。蓋不可勝數也。加復疫氣流作。民亦苦之。有信士鄭予隆者。夙懷善種。悲念特發。觀斯罹亂之苦。知怨業之有對也。以怨報怨。安能<span class='corr'>已</span>矣哉。斷惟佛力可以拯濟也。乃運精誠。結同志者萬人。共念西方極樂世界阿彌陀佛尊號。八萬四千。藏願既圓滿。復化檀越。同出淨財。僦工礱石。建窣睹波一所。凡七級。高三丈有二。立于南嶽羅漢洞玅高臺之右。藏念佛人名于其中。萃茲勝利。願國泰民安。品物咸亨。凡陣亡疫死者。竝脫幽淪之苦。趣生淨方。偉哉皇覺之道。有折攝二門。調機濟物。故釋迦現穢土以折之。令起厭苦之念。彌陀現淨土以攝之。俾發忻樂之志。穢土者。丘陵坑坎之高低。刀兵飢疫之苦惱。淨土者。寶池金地之莊嚴。法喜禪悅之安樂。或曰。忻淨厭穢。取捨未忘。豈聖人以二見之道。而作人耶。曰。經不云乎。雖知諸佛國及與眾生空而常修淨土。教化於眾生。蓋熾然忻厭。不見有忻厭之想。斯為得矣。<span class='note-inline'>(採于樂邦文類)</span></p>
</div>
<div class='div-other'><a id='mulu22' />
<p class='h1'>中峰明本禪師<span class='note-inline'>(楊岐十二世也)</span></p><p>師得法於高峰玅公。人仰之如山斗。有懷淨土詩百遍。盛傳於世。曾曰禪是淨土之禪。淨土是禪之淨土。<span class='note-inline'>(採往生集)</span>又曰參禪別無話頭。著到一句阿彌陀佛。<span class='note-inline'>(採于雲棲疏鈔)</span>又曰。娑婆苦。娑婆苦。娑婆之苦。誰能救。世人反以苦為樂。甘住其中多失所。○五趣遷流不暫停。百劫千生受凄楚。諸仁者如何及早念彌陀。捨娑婆苦。西方樂。西方樂。西方之樂。誰能覺。人民國土總殊勝。了無寒暑竝三惡。諸仁者如何及早念彌陀。取彼西方樂<span class='note-inline'>(採于歸元直指)</span></p>
</div>
<div class='div-other'><a id='mulu23' />
<p class='h1'>智徹禪師<span class='note-inline'>(師嗣雲峰高禪師)</span></p><p>師示曰。念佛一聲。或三五七聲。默默反問這一聲佛。從何處起。又問。這念佛的。是誰有疑。只管疑去。<span class='note-inline'>(採于策進)</span></p>
</div>
<div class='div-other'><a id='mulu24' />
<p class='h1'>天如惟則禪師<span class='note-inline'>(師嗣中峰本禪師)</span></p><p>師曰。良由淨土教門。至廣至大。淨土修法。至簡至易。以其廣大而簡易故。聞者不能不疑焉。所謂廣大者。一切機根。攝收都盡。上而至於等覺位中一生補處菩薩。亦生淨土。下而至於愚夫愚婦。與夫五逆十惡無知之徒。臨終但能念佛悔過。歸心淨土者。悉獲往生也。所謂簡易者。初無艱難勞苦之行。又無迷誤差別之緣。但持阿彌陀佛四字名號。由此得離娑婆。得生極樂。得不退轉。直至成佛而後已也。其廣大既如彼。其簡易又如此。故雖智者亦不能無疑焉。又曰至如天衣懷禪師。圓照本禪師。慈受深禪師。南嶽思禪師。法照禪師。靜靄禪師。淨慈大通禪師。天台懷玉禪師。梁道珍禪師。唐道綽禪師。毘陵法真禪師。姑蘇守訥禪師。北磵簡禪師。<span class='note-inline'>(拙菴禪師法嗣)</span>天目禮禪師等諸大老。皆是禪門宗匠。究其密修顯化。發揚淨土之旨。則不約而同。又曰。世網中人。若是痛念無常。用心真切者。不問苦樂逆順靜閙閒忙。一任公私幹辨迎賓待客。萬緣交擾八面應酬。與他念佛兩不相妨。不見古人道。朝也阿彌陀。暮。也阿彌陀假饒忙似箭。不離阿彌陀。又曰。竹密不妨流水過。山高豈礙白雲飛。其有世緣稍重。力量稍輕者。亦須忙裏偷閑。閙中取靜。每日或念三萬聲。一萬聲。三千聲。一千聲。定為日課。不容一日放過<span class='note-inline'>(念佛之行有三種焉。一者日課。二者別時。三者臨終也。謂日課臨終。是窮為緊要。別時須揣其力量以行之矣。日課亦須隨機之便。以及於百聲。乃至十萬聲也。然一生如實行去。而臨終正念念佛終。則決定往生。決定成佛焉。是全無疑矣。)</span>頃刻無閑者。每日晨朝。必須十念。積久功成。又曰。使其念不離佛。佛不離念。感應道交。現前見佛。既見樂邦之佛。即見十方諸佛。既見十方諸佛。即見自性天真之佛。既見自性天真之佛。即得大用現前。然後。推其悲願。廣化一切眾生。此名淨土禪。亦名禪淨土也。<span class='note-inline'>(採于淨土或問)</span>又曰。近世有等出家者。雖云離俗。俗習不除盡。曰出塵塵緣不斷。經教固不知。參禪又不會。心猿亂走。意馬奔馳。作隊成羣。打鬨過日。非但虛消信施。亦乃埋沒己靈。眼光落地之時。路頭向甚處去。正是青天白日。爺孃不識。未證謂證。未得謂得實乃徒入空門虛生浪死。噫。問君出家因甚麼事。為衣食故。貪富貴故。求安樂故。父母捨汝出家。指望超度父母。報答四恩而今自己尚無靠託。況能拔濟他人乎。有日閻羅老子。與儞打算飯錢。將甚抵歒。不落地獄餓鬼。定是戴角披毛。如此出家。可悲可痛。諸仁者。趁此未病未老之前。急早作箇活計。堅持齋戒。念佛誦經。禮讚發願。求生淨土得見阿彌陀佛之後。可以超度父母。可以報答四恩。可以拔濟羣生。可以永受快樂。如此出家。方為佛弟子。<span class='note-inline'>(採于歸元直指)</span></p>
<p style="margin-left:1em">評曰。問君出家。因甚麼事矣。禪人如這裡著眼實可悅遇乎成佛簡易之法門也。吾道人亦謂今時未見為成佛之出家矣。一世悲之。</p>
</div>
<div class='div-other'><a id='mulu25' />
<p class='h1'>淨慈無旨禪師<span class='note-inline'>(師中峰三世也嗣靈隱明禪師)</span></p><p>師四坐道場。大演心法。後作休菴于西塢。日修淨土法門念佛三昧。且曰此即禪定功。惡可強分同異哉。忽示微疾。端坐向西。謂眾曰。吾將逝。眾請遺偈。曰。吾宗本無言說。乃合連連稱佛號。至聲漸微寂。龕留七日。顏貌不變。<span class='note-inline'>(採文憲護法錄)</span></p>
<p style="margin-left:1em">評曰。宗門之尊宿等。辭喧廬乎幽間絕處。行修念佛三昧。乃有真歟孤絕菴。天衣之栖山菴。楚石之西齋。此師之休菴焉。禪者思之。</p>
</div>
<div class='div-other'><a id='mulu26' />
<p class='h1'>楚石梵琦禪師<span class='note-inline'>(師大慧五世也嗣徑山端禪師)</span></p><p>師住諸山。振大法久矣。後築西齋為終焉之計。遷化日。師兄夢堂。問曰。去何之。師曰西方。泊然而化。<span class='note-inline'>(採護法錄)</span></p>
<p style="margin-left:1em">評曰。蓮池大師曰。本朝第一流宗師。無尚於楚石。築石室扁曰西齋。有西齋淨土詩一卷。彼自號禪人而淺視淨土者。可以深長思矣。</p>
</div>
<div class='div-other'><a id='mulu27' />
<p class='h1'>楚山紹琦禪師<span class='note-inline'>(師嗣東林際禪師)</span></p><p>師曰。但將一句阿彌陀佛置之懷抱。默默體究。常時鞭起疑情。這念佛的是誰。念念相續。心心無間<span class='note-inline'>(採于策進)</span></p>
</div>
<div class='div-other'><a id='mulu28' />
<p class='h1'>空谷景隆禪師<span class='note-inline'>(師嗣白蓮安禪師)</span></p><p>師曰。優曇和尚。令提念佛的是誰。汝今不必用此等法。只平生念去。但念不忘。忽然觸境遇緣。打著轉身一句<span class='note-inline'>(採于禪關策進)</span></p>
<p style="margin-left:1em">評曰。恁麼道去焉。只八兩半斤而已。至末法之禪者。則單信得佛力。求願往生。以念佛畢可矣。是則真歇黃龍等之意也。</p>
</div>
<div class='div-other'><a id='mulu29' />
<p class='h1'>天真毒峰禪師<span class='note-inline'>(師嗣大崗澄禪師)</span></p><p>師曰。參究念佛要緊。在念佛的是誰。廻光反照深人疑情<span class='note-inline'>(採于禪關策進)</span></p>
</div>
<div class='div-other'><a id='mulu30' />
<p class='h1'>古音淨琴禪師<span class='note-inline'>(師嗣壽堂松禪師)</span></p><p>師曰。行住坐臥之中。一句阿彌陀莫斷。須信因深果深。直教不念自念。若能念念不空。管取念成一片。當念認得念人。彌陀與我同現。<span class='note-inline'>(採于禪關策進)</span></p>
</div>
<div class='div-other'><a id='mulu31' />
<p class='h1'>天奇本瑞禪師<span class='note-inline'>(師禪寶峰宣禪師)</span></p><p>師曰。終日念佛。不知全是佛念。如不知。須看箇念佛的是誰。眼就看定。心就舉定。務要討箇下落。<span class='note-inline'>(採于禪關策進)</span></p>
<p style="margin-left:1em">評曰。蓮池大師曰。毒峰天奇。皆教參究念佛。空谷何。故謂不必用此等法。蓋是隨機不同。任便無疑。</p>
</div>
<div class='div-other'><a id='mulu32' />
<p class='h1'>萬宗禪師</p><p>直指篇曰。釋迦聖主。一代至談。有無量三昧。無量解脫。無量行願。總持相應。無量法門。唯念佛一門。圓攝無外。悉皆具足。如彼大海吞納眾流。性無增減。如如意珠置高幢上。能滿一切眾生願求。體無虧損。故此三昧寶王。能攝能具。亦復如是。由是義故。始我世尊。以此念佛三昧。徧告眾會。非不再三。彼會所有承聽大根之士。若文殊等。及三乘聖賢。天龍八部。無不傾心而歸信也。建我法流東土。有大至人於彼廬山。闡揚遺化。彼信奉者。如風行草上。極天下之望。無不美其教焉。自佛至今。將二千數百餘載中。有聖賢之人。高僧巨儒。農商仕賈。匹夫匹婦。奴婢黃門。或自行而勸人。或著文。而作誓。重法如寶。輕身若塵。臨難不懼。臨死不顧。挺身立行。力修此道者。何知其幾。或修隨喜。或信歸依。乃至隨德。盡己之誠而行者。其數益眾。誠所謂列宿塵沙。尤莫況其多也。或有半信不信。猶豫不決之人。尚生彼國疑城邊地。何況正信正行正願者。有何惑焉。傳記所載。萬不及一。自古及今。咸受其賜。豈筆舌所能盡述者乎。縱欲別修道品。但假自心之力。或有退轉著魔之患。唯此念佛法門。因仗佛力。修則必成。無復魔業。永不退轉。決定往生矣。<span class='note-inline'>(採直指集)</span></p>
</div>
<div class='div-other'><a id='mulu33' />
<p class='h1'>一元宗本禪師</p><p>歸元直指集曰。宗本生于四明陳氏。承感雙親撫恤。請師訓誨。入學攻書父教師嚴。頗通詩禮。年十五時。有族兄朽木處士。因恚棄世。屍臥空堂。余經堂門而過。乃見亡兄四大驚怖。憂疑自歎曰。世相非堅。命如風燭。無常忽到。難躲難逃。遂欲出家學道超脫輪廻。不識修行路頭。心中猶豫到於本境茶亭禮佛。偶見一僧危然端坐。余乃叩問是何大德。僧曰吾是遊方禪和子也。余見此說。不勝喜悅。遂即迎請歸家具辯香齋供養飯食已訖。拜問禪師。弟子欲逃生死。不知依何法修。禪師問我是何姓名。是何年紀。宗本答曰。弟子姓陳。名靜修。年十五歲也。禪師讚歎曰。年已幼而發心。高世之希有。陳善男子。一心寂靜。聽吾所說。唯有徑路修行。但念阿彌陀佛。宗本曰。念阿彌陀佛焉得便超生死乎。禪師曰。信憑佛說。脫苦良方。無如念佛。若不念佛。生死難逃。問曰念佛法門。在何所出。答曰。念佛法門。非止一經一教之中所載。蓋大千恆沙經卷之內。無一不具念佛法門也。若依此法而修。決定往生淨土。問。念佛有幾許功德。可以往生淨土。答若人以四天下七寶。供養佛及菩薩緣覺聲聞等。其福甚多不如勸人念佛一聲。其福勝彼。問。一聲佛名。云何能勝答。佛國往生論云。譬如有人初生墮地。即能一日。行千里。足一千年。滿中七寶。奉施於佛。不如。有人於後惡世。能稱一聲阿彌陀佛。其福過彼。自念尚以如此。何況勸人。問。佛德雖然如是。凡夫罪業所多。云何一世念佛。便得往生淨土。答。十六觀經云。至心念南無阿彌陀佛。一聲滅八十億劫生死重罪。有人平生造五逆十惡。臨終十念阿彌陀佛。尚得往生。況一世齋戒念佛乎。問。阿彌陀佛。何故有如是廣大功德廣大行願。答。大阿彌陀經云。釋迦佛。一日容顏異常。侍者阿難。怪而問之。佛言善哉。汝所問者。勝於供養一天下聲聞緣覺。及布施諸天人民。以至蜎飛蝡動之類。雖至累劫。猶百千萬億倍。不及所問功德。所以者何以諸天帝王人民。乃至蜎飛蝡動之類。皆因汝所問。而得度脫以此觀之。是釋迦佛。初欲說阿彌陀佛之時。其存於心而形於色者。<span class='corr'>已</span>異於平日。則阿彌陀佛所以感諸佛者。固已非常。況於感一切眾生乎。何則觀其阿彌陀佛初發願云。我至成佛時。名聲超十方。人天欣得聞。俱來生我剎。地獄餓鬼畜生亦生我剎中。是則凡在三界六道輪廻之內者。無所不度可知矣。阿彌陀佛。現在西方極樂世界。又在十方世界。教化無央數天人。以至蜎飛蝡動之類。蜎飛者謂微細飛蟲也。蝡動者謂微細蛆蟲也。若此者。佛尚化度。況於人乎。阿彌陀佛。又有願云。若稱我名。必生我國。若不爾者。誓不作佛。是以廣度眾生。無有窮極。而人。一念歸依遂生其國。由此推之。念佛功德。實不可思議也。阿彌陀佛又云。若有眾生。欲生我國上品者。須用慈心不殺。愛護含靈。具諸戒行。讀誦大乘解第一義。諦理深明。供養三寶。孝敬雙親。悲憐貧苦。教化有情。加持法食。普施鬼神。諸惡莫作。眾善奉行。若能如是念佛者。決定上品上生。直至成佛。其或力量未充。且自堅持齋戒。一心念佛。若能念念無間亦不在下品生矣。況此法門。不揀賢愚。不擇貴賤。不在貧富。不分男女。不問老幼。不拘僧俗。不論久近。皆可念佛。念佛軌則。亦以不拘。或高聲念。低聲念。流水念。頂禮念。攝心念。參究念。觀想念。輪珠念。行道念。住立念。靜坐念。側臥念。默念。明念。千念萬念。皆同一念。唯要決定信心。求生淨土。果能如是行持。何用別尋知識。又曰便從今日去。發大勇猛。發大精進。莫問會與不會。見性不見性。但唯執持一句南無阿彌陀佛。如靠著一座須彌山搖撼不動唯此一念。是汝本師。唯此一念。即是化佛。唯此一念。是破地獄之猛將。唯此一念。是斬羣邪之寶劍。唯此一念。是開黑暗之明燈。唯此一念。是渡苦海之大船。唯此一念。是脫生死之良方。唯此一念。是出三界之徑路。唯此一念。是本性彌陀。唯此一念。是唯心淨土。但唯要記得這一句阿彌陀佛。在念莫教失落念念常現前。念念不離心。無事。也如是念。有事也如是念。安樂也如是念。病苦也如是念。生也如是念。死也如是念。如是一念分明又何必問人覔歸程乎。又曰。夫十法界者。一心具足。隨造隨受。據儞所作因。還儞所作果。是以善行惡行。世間之因也。三界六道。世間之果也。持戒念佛。出世間之因也。淨土成佛。出世間之果也。人天路上。作福為先。生死海中。念佛第一。今有欲快樂人天而不修福。欲出離生死而不念佛。是猶鳥無翼而欲飛。木無根而欲茂奚可得哉。要將念佛為正因。作福為助道。福慧雙修。成等正覺。所以因該果海。果徹因源。因果無差。始終不昧。何以故。形直影端。聲和響順。應知因實。果則不虛。如今是因。臨終是果。作惡而境現前。念佛而佛界自至。豈不見。華嚴經云。若人欲了知三世一切佛。應觀法界性。一切唯心造是也。宗本曰。恭稟師命。信受奉行。<span class='note-inline'>(<span class='corr'>已</span>上行脚求師開示序略)</span>又禪淨難易說曰。禪宗淨土易難。今日分明直指。法門固有八萬四千。總不如一句阿彌陀佛。公案雖有一千七百。亦不如一句阿彌陀佛。何則阿彌陀佛教門。有頓有漸。有理有迹上根智人。直下承當。見性成佛。中下之流。未能頓超者。仗彼佛力。亦得往生。是以念佛教門。勝過一切教門也。其餘公案功德。要及念佛公案功德。百分不及一。百千萬分。亦不及一何以故。若是功德同等十方三世諸佛。不應讚歎阿彌陀佛。恆沙經典之中。不應指歸西方淨土。豈不聞。歷代祖師。箇箇念佛古今名賢。人人念佛。僧俗男女。悉皆念佛若是法門平等何不別擧法門哉。汝且觀於世人。開口發聲。必先念阿彌陀佛何也。要知阿彌陀佛。願力無邊。是以獨稱獨舉也。不見讚佛偈云。十方三世佛阿彌陀第一。四十八願度眾生。九品咸令登彼岸由此推之。念佛公案。實是超過一切公案也。我今再說九十六種外道。俱為生死修行。唯是不得解脫何也。皆因遇著盲師將正法作邪法。佯佛法作魔法說。以此錯賺者多矣。自賺猶可。又賺他人。正所謂一盲引眾盲。相牽落火坑也。○或問曰。既有如是功德。何必連聲舉念。譬如叫我名字。不過一二三聲。若呼之不止。則吾心反成瞋怪何如。宗本答曰。汝之邪說。惑亂迷人。且諸佛大聖之洪名。非凡愚常見之可比。前不云乎。稱我名號。定生我國。觀經云。念阿彌陀佛一聲。滅八十億劫生死重罪。況連聲不斷乎。彌陀經云。以稱名故。諸罪消滅。勢至圓通云。憶佛念佛。必定見佛。上至一心不亂專持名號。下至十念成功往生淨土。豈容汝饒舌非言哉。我今勸人。常稱佛號何也。要先滌其口業。然後可淨其身心矣。嗚呼凡夫。念佛之時。還有妄想現起。況不念佛乎。今我觀之。非唯念彼之佛。即是喚醒主人。不迷本性。既能一性不迷。三業自然清淨。到此之時。彌陀與我。一體無殊。我與彌陀。本來不二。正是感應道交。母子相見。事理分明。性相兼備矣。又三教真如本性說曰。真如本性者。父母未生前。一真無妄之體。謂之本來面目。禪宗則曰正法眼藏。蓮宗則曰本性彌陀。孔子則曰天理。老子則曰谷神。易道則曰大極。名雖有異。其實同一真如本性也。此性虛而靈。寂而妙天地未分。先有此理。歷塵劫而不朽。世界壞而不遷。祖師亦云。有物先天地。無形本寂寥。能為萬象主。不逐四時凋。正謂此也。嗟乎人不能任其自如之真而梏於地水火風和合之質方其受形也。<span class='corr'>已</span>為陰血濁氣。昏其本然清淨之體。及其生也。六塵五欲之迷倒。昧於本有之天真。是故佛說八萬四千法門。皆是導人。反妄而歸真也。其捷徑易行者。唯念佛一門修之者。心不散亂。三昧現前。是復其本性也。孔子教人克去己私。復還天理。私欲淨盡。天理流行。老子令人去爾欲寧爾神。正是谷神不死也。谷者虛也。神者靈也。謂之虛靈不昧也。虛靈不昧者。即毀不滅性也。書曰自誠明謂之性自明誠謂之教。誠則明矣。明則誠矣。唯天下至誠謂能盡其性。能盡其性則能盡人之性。能盡人之性則能盡物之性。能盡物之性則知聖凡之性同體也。金剛經云。是法平等。無有高下。是法者指其本性也。本性喻乎金剛。言其堅固不壞也。無有高下者。上至諸佛菩薩。下至蠢動含靈。謂其皆有佛性。故曰平等也。心經云。不增不滅。此性在聖不增在凡不減。故曰不增不滅也。豈不見儒云。一切含靈。各具一大極。亦此理也。嗚呼聖凡人物。本乎一性。唯因迷悟之殊。染淨之別。所以有成聖也。有成凡也。有為人也。有為物也。夫如是則物命之類。豈可殺而食之乎。今時若殺他而食之。他時必殺汝亦食之。不見。楞嚴經曰。人死為羊。羊死為人。遞相吞噉。豈可逃哉。成曰天生萬物。所以養人也。若不殺不食。使禽獸之愈多。將何以治之。答曰。因是殺食者多。墜墮者亦多。若能不殺不食。則無遞償之患矣。何則世間男女。盡持齋戒。則自然不食。不食則不殺。不殺則不墮。不墮則地獄變為天堂。凡夫成乎佛也。梵網經云。持戒比丘不殺生草。而況於有情乎。有情者物命含靈也。無情者草木瓦礫也。由是推之。則大小物命之類。皆不可殺也。汝等諸人切宜仔細究心念佛啟悟真源。若也了了自見。法法現前是名見性成佛。超出輪迴。若也一念差遲。永沈苦海。可謂披毛。從此得。作佛也由他。</p>
</div>
<p class='juan'>禪祖念佛集卷之上<span class='note-inline'>(終)</span></p>
</div><!-- end of div[@id='body'] -->
</body></html>