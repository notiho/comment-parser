<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪祖念佛集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu34' />
<p class='juan'>禪祖念佛集卷之下</p><p class="byline">草菴　慧中集</p>
<div class='div-other'><a id='mulu35' />
<p class='h1'>博山元來禪師<span class='note-inline'>(師曹洞三十二世也嗣壽昌經禪師。)</span></p><p>師曰。做工夫不祗是念公案。念來念去有甚交涉。念到彌勒下生時亦沒交涉。何不念阿彌陀佛更有利益。又曰一句阿彌陀。如珠投濁水。珠投水。自清。佛念妄即止。作麼生。妄即止。萬里澄潭不見底。<span class='note-inline'>(採于禪警語)</span></p>
</div>
<div class='div-other'><a id='mulu36' />
<p class='h1'>鼓山永覺禪師<span class='note-inline'>(師曹洞三十二世也嗣壽昌經禪師)</span></p><p>師諱元賢。字永覺。建陽人。宋大儒西山蔡先生十四世孫也。父雲津。母張氏。生母范氏。以萬曆戊寅七月十九日生。師初名懋德。字闇修。為邑名諸生。嗜周程張朱之學。年二十五。讀書山寺。聞誦法華偈曰我爾時為現清淨光明身。忽喜謂周孔外乃別有此一大事。遂叩同邑趙豫齋。受楞嚴法華圓覺三經。明年值壽昌無明和尚。開法薰巖。師往謁之。反覆徵詰。昌曰。此事不可以意解。須力參乃契。因勉看乾屎橛。久之無所入。師年四十。竟裂青衿。棄妻孥。投壽昌落髮。為安今名。六年後廻建陽。舟過劍津。聞同行僧唱經云。一時聲欬。俱共彈指。是二音聲。<span class='corr'>徧</span>至十方諸佛世界。師廓然大悟矣。受請住開元及鼓山。老後病中說偈曰。老漢生來性太偏。不敢隨流入世塵。頑性至今猶未化。強將傲骨拯儒禪。儒重功名真已喪。禪崇機辯行難全。如今垂死更何用。秪將此念報龍天。曰老僧世出世事。盡在此偈。汝等毋忽也。師生平慎重大法。開堂將三十載。未嘗輕許學者。至年八十始擧霑公一人授之。諸方皆服其嚴且立身如山岳操行若冰霜衛道拯世。即白刃當前。亦不少挫。嗚呼師豈常人哉。世稱師為古佛再來。福慧圓明。悲智具足<span class='note-inline'>(採于行業曲記)</span>淨慈要語曰。昔佛為一大事因緣出現于世。說種種法。普逗羣機。不過去其習染之穢。以還我本來之淨而<span class='corr'>已</span>。但機既不一教亦千殊。求其修持最易。入道最穩。收功最速者。則莫如淨土一門也。淨土者何。謂太虛空中國土森列。有淨有穢。眾生心淨。則生淨土。心濁則生濁土。生濁土則障累日深。善法難成。生淨土則障累日蠲。善法易就。故學道之士。必須揀其淨穢。即淨土之中。亦有種種差別。其最為殊勝者。則西方極樂世界也。此世界乃阿彌陀佛無量願力。無量功德之所成就故其功德莊嚴。大非諸方之所能擬○但當專持彼佛名號即得往生。何以故。是彼佛大願力故。昔佛修菩薩道時。發四十八願度眾生中。有一願云。若有眾生欲生我國稱我名號乃至十念。若不生者。不取正覺。以此願故。但專稱名一心不亂必得往生。其人臨命終時。阿彌陀佛。放大光明與諸聖眾。至其人前垂手接引其人于彈指間。往生彼國勝蓮華中。華開見佛。佛即為說種種玅法。聞<span class='corr'>已</span>即證無生法忍。翻是增進直至成佛。如上所列。竝是諸經備陳。諸祖弘揚。決非虛誑。必當諦信。但其中有事有理。修者不應偏廢。何謂事。上所列淨土。一切事相是也。何謂理。了知一切事相不出一心是也。雖曰唯心淨土。而不妨有極樂世界。以世界即一心之所現也。雖曰本性彌陀。而不妨有極樂教主。以教主即本性之所成也。雖寂然無生。而不妨熾然有生。以往生而本自無生也。高明之士。多樂于談理。而詆咲事行。中下之流多執于事行。而迷昧實理。全不知理無事外之理。事乃理中之事。執理而廢事。反有落空之禍。執事而迷理。猶有往生之益。豈可慕空談而受實禍哉。<span class='note-inline'>(淨土教源)</span>又曰。佛以大慈悲心。大智慧心。說誠實語絕無虛誑。佛言不信何言可信乎。所信佛言。凡有二門。一信其理。二信其事。信其理者。信我心便是淨土。我性便是彌陀也。信其事者。信西方果有淨土。西方果有彌陀也。雖有其理。而全理成事。如海印之能現萬象。雖有其事而全事是理。如萬象之不離海印。亦一亦二。非一非二。如是信解名為正信。如信理而不信事。信事而不信理。是謂偏信非正信也。行人若未得如是正信。必須博問先知廣考經論。則羣疑自然冰釋。正信自然現前。方能發起大願。策起大行。直取菩提不在身後矣。<span class='note-inline'>(念佛正信)</span>又曰事持者。專其志一其虛。秪將一句彌陀佛。靠著如一座須彌山相似。搖撼不動。朝也如是念。暮也如是念。行也如是念。坐也如是念。應緣接物也如是念。縱遇順逆境界也如是念。淨念相繼自得心開。與前理持者。未嘗少異<span class='note-inline'>(前有理持之語略於此而不取)</span>若未得心開。臨命終時。定生彼國。亦非中下之品。如或力量不及。工夫未純。必須隨力修習。或晨昏禮念。或清晨十念。積功累德。漸培善果。要在信願堅固。臨終必獲往生。但品位稍卑。見佛稍遲矣。然似榜末登第。要亦不惡也。<span class='note-inline'>(念佛正行)</span>又曰。淨業之功。雖積於平日。而臨終最後一念。最為緊要。蓋以生淨生穢。入聖入凡。唯此一念。為之轉移也。每見念佛之人。尋常俱說。求生淨土。及到臨命終時。多無正念。○我今勸行人。到此。秪要諦信經文。堅凝正念。百般放下。念佛待盡。若依此法。必得往生。縱是平昔。不曾念佛之人。能依此法。亦無不得生者。嗚呼死門事大。頃刻來生。一念差錯歷劫受苦。可不慎哉。可不慎哉。<span class='note-inline'>(臨終正念)</span>又說于謂悟人不要往生曰。古如承天簡。真如哲。海印信等。皆宗門哲匠。而後生之事。毫難自主。其他可知矣。況如善財圓頓之士。也而願生極樂。龍樹傳衣之祖。也而記生極樂。汝之悟達。能齊善財龍樹否。假曰能之。正不妨與同生。如其未能。則往生之謀。何可緩也。<span class='note-inline'>(謂承天簡。雲門五世孫。出得悟二人。真如哲。臨濟九世孫。出得悟二十九人。海印信。臨濟九世孫。出得悟六人矣。言其等則若五祖戒。草堂清。有其退轉之事。見于他帙焉。皆是宗門哲匠。也而既有退墮。則何況於今日僧俗乎。不可不辨也。)</span>又說于執自心佛。難彌陀心外曰。自心與諸佛。實同一體則觀。自觀他。隨機之便。豈可執自心是佛。而謂他佛。乃在心外乎。且念他佛者。又是諸佛一勝方便令得牽生彼土。託他之力。速至菩提。其益為尤大也。又說于執唯心淨土。難極樂心外曰。汝謂唯心淨土者。乃執此方寸之心為淨土。而極樂遠在十萬億之外。此全不知唯心之旨者也。所謂唯心者。謂心包太虛。量周沙界。隨其心淨則現淨。心濁則現濁。是知生極樂者。正心淨現淨耳。豈在心之外哉。若心局方寸之內。便為淨土。則非獨極樂不在心內。娑婆亦不在心內。非獨極樂不宜生。娑婆亦不宜生。又計念佛唯身後之益。故舉經中十種之勝利畢。曰。如上十種現世來生。皆有勝利。然則世出世間。要緊法門。無如念佛信矣。又說于謂淨土聖人之權方為接鈍根曰。昔文殊因念佛故。得一切種智。善財以十大願王。求生極樂。勢至以憶佛念佛。入三摩地。父王淨飯。併六萬釋種。皆生淨土。可謂其為鈍根凡器乎。○二經<span class='note-inline'>(華嚴法華)</span>既判為實則。淨土之非權可知也。即謂之權。乃實教之權巧方便又可知也。又說于謂參禪是實是頓。念佛是權是漸曰。汝見念一句佛號。便喚作權。見持一句話頭。便喚作實。不知佛號。可以言權則。話頭亦未可言實也。不見道。三藏祕典。五燈遺言。盡是臭爛葛藤。纏絆殺人。空拳黃葉誑止兒啼。故知三世諸佛。歷代祖師。開兩片皮為人。無不是權。即<span class='corr'>己</span>所從入。亦無不是權。雖曰正直舍方便。直說無上道。早是方便了也。如蓮經最初說法一周。即名方便品。豈非權乎。是知念佛參禪。竝是權巧建立。接引方來。了之則無非實。未了則無非權也。汝謂參禪為頓者。謂其一念不生。即名為佛也。試觀憶佛念佛。至於心開見佛。與一念不生。果有淺深否。且大乘漸教。多言歷三祇劫。修六度行。尚須百劫。種相好因。然後得成正覺。此淨土生者。便登不退。三十二相八十種好。無量神通。無不具足。壽命無量。一生成佛。此豈漸教之所及乎。又水鳥樹林。俱出妙音。寶網天樂。咸宣玅法。則非獨不屬漸亦不局頓也。今判為漸。果依何而有此說乎。不過狂瞽無根之談。轉相惑亂而已。<span class='note-inline'>(<span class='corr'>已</span>上淨土辯疑)</span>語錄內集曰。法當末運。魔風熾盛。人多懈怠。樂於放逸。營世緣則百難而不厭。修正道則三拜而猶煩。況復各懷輕薄之心。好逞無根之見。以貢高為事。唇舌爭長。考實則半點全虛。論過則千尤竝集。不知慚愧妄作人師。○若是好心出家。此等魔民。切莫相近。先以戒德律身。秋毫勿犯。然後或參禪而求玅悟。或念佛而冀往生。老實精勤。自然到家有日矣。同外集沈槐庭居士。歸西記曰。潭邑之東。有槐庭居士沈公。柔善而寡力。且少未嘗習儒。故不能窮梵經。譚諦理。人多以其弱而少智忽之。一日從余學佛。問進修之法。余曰。察公賦質。惟修念佛三昧。必得實效。公問別有法過於此否。余曰。藥陳萬品。治病為先。若藥病不相應。雖日投之。參耆何益乎。公唯唯。遂決志淨土。持佛弗怠。時有黃口禪和播弄唇舌。多有為所惑亂者。惟公確守弗易。且曰說食豈能飽耶。後二十年丁丑春。余居杭州真寂。聞公於舊冬十二月得病。自擇日曰。二十六日吉。吾其行矣。是晨日刻。本立上人來問疾。公一見咲曰。望師久矣。將何以助吾行乎。本立曰。廿年來用的功夫。全在今日。公還受用得否。公舉起數珠云。正好著力。遂呼諸子。掖出正寢。設香案佛像。挺然危坐。時諸親友皆來會。達宇居士呼曰。槐庭生死關頭。切不可為恩愛所縛。公曰屢蒙究竟。令得受用。但無以報道愛。遂舉手謝之。光宇居士。忽作吁聲。公顧曰嗄諸子潛然下淚。公叱之。遂屏退妻子。但提數珠念佛。自辰至午。諸親友皆環繞念佛。有聞天樂聲者。忽曰時至。矣吾行也。乃舉手當胸。別眾長往。移時頂門如炙。停龕三日。顏色如生。合邑縉紳士庶。罔不讚嘆希有。邑候沈公特旌之。余惟世之英雄豪傑。有力而多智者。其進修此道。非疲精于末路則分志他岐。﨟。能精修不倦。用志不分。直往蓮邦。如公者能有幾乎。乃公竟以弱而少智得之。然則謂公為弱。而少智可乎。是世之稱大力量大智慧者。亦莫有公若也。余恐其事久而煙沒。故詳記之。以傳諸後云。最後語為秀生上座。對靈曰。秀生上座。秉志堅貞。律身清苦。似鐵骨之凌空。若天華之不染。三十年守一破茅蓬。念念專歸淨邦。步步脚踏實地。去冬十月臥疾。至﨟月十七日。念佛坐化。頂門如炙。其生西之驗明矣。可謂僧中翹楚。世外珪璋者也。今乃終七之期。其徒等問等。宣請老僧為渠對靈說法。老僧更有何說。不是當風點蠋。便是醉後添盃。何以故。全身<span class='corr'>已</span>坐黃金剎。安用疎山臘月蓮。又為大安比丘尼。對靈曰。吾人出家學道。總要出生死。生死既出。更有何事。然不可分于外緣。用志貴專勤。工夫貴純一。自然指日可期。無遠弗到。如比丘尼太安。晚年出家。心無外慕。日課佛號四萬聲。至臨終時。全無痛苦。索水浴身。浴畢換衣。換衣畢端然坐化。脫此凡軀。如脫布衫相似。其往生淨土。不言可知。又示石岐上人曰。淨土法門。惟是一心。能淨其心。則土無不淨。所謂淨心之法但當將六字聖號。念念純持。將許多閑思雜想。消歸六字佛上。○此之法門。最為徑簡。人多以好奇之心。自失殊利。所以先佛苦口勸人廣在諸經。即後代祖師。若遠公永明慈受中峰天如等。皆極力贊揚。非為妄語。秪如近日雲棲大師。其把定題目。不敢少開別徑。豈其智有不及哉。至於近日。參禪者。半成外道。罪過彌天。有何益乎。蓋參禪而不求妙悟。專圖拂子以欺人。皆地獄業也。雖<span class='corr'>已</span>得妙悟。尚當剷除見病。深加保養。方可少分相應。可容易乎。可容易乎。公當諦信斯法。守之不變。便是佛之肖子。不然則虛棄一生也。勉之勉之。又勉會侍者。曰。學道之士。先須奉戒清淨。然後或參禪或念佛。各隨其便。若參禪則須日夜孜孜。惟以大事未明為急。看個話頭。一心究窮。直到大休歇處。方為了當也。若有些毫未了。切不可自欺欺人作假知識。若念佛秪要六字常常自提。一切世間之事。一刀兩段。不復留戀。有此實心。勤修不歇。不患不生安養。不成聖果也。勉之勉之。</p>
<p style="margin-left:1em">評曰。師傑出於末法。而興佛正法痛呵責狂禪亂印。重舉揚真參實悟。噫非釋佛之應現。則其磨師之再生歟。實宗風萬世之洪軌也。</p>
</div>
<div class='div-other'><a id='mulu37' />
<p class='h1'>為霖道霈禪師<span class='note-inline'>(永覺禪師三十年開堂得師一人也)</span></p><p>淨土旨訣曰。今不管是事是理。惟將一句佛號。一心念去。白香山所云。行也阿彌陀。坐也阿彌陀。直繞忙似箭。不離阿彌陀。久之純熟。三昧成就。又曰。世尊於三乘法門外。別開淨土一門。謂之勝方便。謂之徑路修行。又謂之橫出三界。永明和尚所云。萬修萬人去是也。蓋仗自己信行願力及阿彌陀佛。觀音勢至。諸大聖眾。慈悲攝受之力。如順風揚帆。直達彼岸。有何艱險。故十惡之人。十念猶得往生。靈禽八八隨僧念佛。尚復立化樊籠。蓮華發口。況具正信福慧。男子一心念佛。而不得往生者乎。又云。山僧雖主持宗門。而實圓修淨業。孔子云。吾志在春秋。而行在孝經。山僧亦竊云。吾志在禪宗。而行在淨土。所以今日。不辭忉怛。向大眾前納敗一番。一任明眼人撿點去。大眾還知麼。彌陀淨土。十方諸佛一音共讚。歷代祖師。異口同宣。是一條千妥萬當。還家底捷徑。毋論若僧若俗。若貴若賤。若男若女。但一心念佛。決定往生。一見彌陀。永階不退。時時聞法。念念證果。其功德利益。不可思議。但近代參禪。不得旨者。每執自性彌陀。唯心淨土之說。不信此淨土法門。甚至廣煽邪說。教壞人家男女。不惟自誤。亦復誤他。又舉穢土極樂之校量畢曰。二土載量。境緣逈別。而樂邦之勝。其數無窮。未能悉舉也。今據此而審觀之。娑婆之苦既如此。西方之樂又如彼。而世之人懜然廼不知欣之厭之取之舍之者。皆由多生妄習蓋覆自心。智慧不生。晰理不明故也。嗚呼人無遠慮。必有近憂。世人莫不知有死。而不為死後安置好去處者。亦大錯矣。所以世尊出世。種種方便。勸人念佛。求生淨土。無非指示人個去處底路頭耳。阿彌陀經云。若有善男子善女人。聞說阿彌陀佛。執持名號。若一日若二日。乃至七日。一心不亂。其人臨命終時。阿彌陀佛。與諸聖眾。現在其前。是人終時。心不顛倒即得往生。阿彌陀佛極樂國土。夫一日二日。廼至七日。一心念佛。尚得往生。況一月一年乃至盡形壽。一心念佛。而不得往生者乎。又觀無量壽佛經云。或有眾生。作不善業五逆十惡。以惡業故。應墮惡道。若能至心。令聲不絕具足十念。稱南無阿彌陀佛。稱佛名故。於念念中。除八十億劫生死重罪。命終之時。見金蓮華猶如日輪。住其人前。如一念頃。即得往生極樂世界。夫十惡之人。十念之頃。乘佛願力。猶得滅罪而往生。況正信之士百念千念萬念。廼至不可說念。而不得滅罪往生者乎。故我普勸世人。忙裏偷閒。每日念佛。或百或千或萬念訖。填圈廻向淨土。一年既滿。然後總算。共念佛若干萬。記之于冊。盡形受持。漸積淨業。現為佛光照燭。罪滅福增。遠為三聖接引。必生淨土。行實願實。因真果真。若敢信從。是真法侶。又偈曰。但念阿彌陀佛。不須別求法門。直下轉凡成聖。一似北溟化鯤。句句珠聯不斷。字字鏡照母昏。見佛隨念即見。娑婆淨土休論。<span class='note-inline'>(師續善導之偈演八首取此末之偈。)</span>又偈曰。本有真如性。眾生與佛同。廓然心自悟。如日照虛空。彌陀大願力。攝受念佛人。華開親見佛。在處度迷津。如來真實語。深信勿生疑。依佛修行去。決定證菩提。馬鳴與龍樹。端的是吾師。禪淨圓修證。何勞更泣岐。極厭娑婆苦。尤慮後世差。一心勤念佛。托質白蓮華。信心常不退。發願在生生。般若因緣熟。菩提果自成。全憑般若力。照破世間心。心淨佛土淨。彌陀行願深。死生有怖畏。當依佛功德。直下見彌陀。何須問彌勒。<span class='note-inline'>(<span class='corr'>已</span>上)</span>旅泊菴稿曰。六時課誦。起於廬山東林遠法師。當時同社緇素一百一十人。皆生淨土。薰巖六時課誦。諸方所無。果能以至誠心深心廻向發願心。精懃禮念。六時不缺為淨土資糧。乃是我輩。沙門釋子。把本修行。臨命終時。不被業緣牽去。墮落三惡道。往生淨土。華開見佛。識心達本。解無為法。決定無疑。又一脈闍梨。歸真感應記曰。大地眾生。未證無為。總居有漏。皆有托生處。惟西方淨土。是歸宿之地。切宜注意。○公<span class='note-inline'>(一脈)</span>臥病月餘。余日往說法。公聞之。未嘗不爽然大快霍然病。已至七月初二日。公求大眾晚課。以助往生。是夜公身心安樂。如無病。然次日余仍依華嚴經臨終勸念佛示尊像令瞻敬之語。乃請西方三聖像。焚香燃燈。供於榻前。令其一心注念。公目而視。合掌微笑良久泊然而化。無怠禪人。及徒子德安。始終給侍左右。無怠親為薙髮沐浴。更以新衣。肢體柔輭。頂門如炙。面目若生。益光潤焉。既入龕。以暑氣炎蒸。不能久留。明日巳刻。即送荼毘。將至窑所。有慶元縣善信張太朗吳興善。同望見窑中有西方三聖像。高三尺計。金光射人。龕既到山。而印經善人張玄卿。親於窑中見之。乃炷香禮拜。以謂是常日供養其中者。既舉火遂失所在。三人各述所見。共相歎訝。以為希有。乃向眾說之不<span class='corr'>已</span>。余謂阿彌陀佛四十八願。攝授念佛眾生。往生淨土。萬修萬去。古今感應不二而足。脈公一瞻聖像。即失沈痾。一歸荼毘。三聖現於窑中。為清信善男子三人共見。何足疑哉。又月上經序曰。月上既見佛而記其往生極樂。供養彌陀及賢劫中諸佛。然後成佛。即名月上。以此觀之。今禪者徒執理性。而蔑視淨土。不敢發願親覲諸佛者。不唯失見佛之緣。恐相似悟頭。而於理性。實未曾大通也。更有甚者。直詆念佛求生淨土為下根。而障人進修者。是月上亦下根人。而世尊記其往生極樂。不亦謬乎。自誤誤人。其害匪細。故特表出之。以告諸同志者。又發願文曰。至於捨報之日。空慧不昧。佛境現前。徑生西方極樂世界。親見阿彌陀佛觀音勢至諸大聖眾。親承供養。親聞玅法。入正定聚。得陀羅尼。具十神通。開三祕藏。蓮居上品。果記一生。然後稱法界性。起法界用。不離安養。而身遍十方。常侍彌陀。而親炙諸佛。塵塵剎利。有佛住處。而身在其前。為佛長子。請轉根本法輪。在在處處。眾生悲仰。而身赴其感。為眾慈航。導歸涅槃彼岸。現形異類。提挈四生。六波羅蜜。念念圓成。諸總持門。心心證入。無佛所作佛。若桂輪影現於千江。無法處說法。似空谷音傳於萬口。有感必應。無願不從。等觀音之大悲。具普賢之玅行。始從今日。盡於未來。眾生界空。我願方畢。惟冀三寶。同賜哀憐。鑒我微誠。滿我所願。<span class='note-inline'>(<span class='corr'>已</span>上)</span>又修大悲懺疏曰。乃至禦災捍患。請福祈安。以及修淨業。而上品標名。發覺心而究竟成佛。赴我有求之感。仰稱無緣之慈。<span class='note-inline'>(<span class='corr'>已</span>上)</span>還山錄。掃蓮池大師塔偈曰。付衣付拂徧天下。舉國禪流盡若狂。不是吾翁開淨業。未知何處問津梁。<span class='note-inline'>(蓮池大戒之祖翁也)</span>又深更佛號偈曰。此身拋在匡牀上。夢去橫生執著情。佛號一聲親喚惺。方知這裏<span class='corr'>已</span>天明。又淨土偈曰。愛重繫娑婆。愛斷生極樂。心淨佛土淨。此語終不錯。若欲淨自心。須知心本淨。只因隨妄念。如塵翳明鏡。即此清淨心。念彼清淨佛。因真果亦真。不用生疑惑。千經與萬論。共指西方路。今古往生者。不可知其數。又贈陳越山居士淨業偈曰。馬鳴龍樹有真傳。禪淨圓明不墮邊。是佛是心原一體。非心非佛本無偏。四季洗珠須換線。專勤淨業勿添緣。西方大道如天闊。驀直歸來路坦然。又阿彌陀佛贊曰。我佛真身周法界。徧入眾生心想中。行人一念念佛時。無量壽尊全體尊。我身佛身無有二。互相攝入盡無餘。同時徧滿法界中。接引羣生歸淨土。佛子應作如是觀。亦應發此廣大願。願觀親從法界流。盡未來際無間斷。又曾公霑居士行樂贊曰。五陵公子。各競紛華。滔滔不返。窮欲極奢。惟我曾子。生於貴胄。恬澹怡神。聲色莫囿。娑婆界上。徐步經行。摩尼在手。常放光明。憶念彌陀。是大悲父。處處提攜。勝於慈母。黃金地上。七寶池中。蓮開四色。陣陣香風。一聲佛號。攝無量佛。佛佛現前原非他物。即心即佛。即佛即心。靈明淨玅。蓋古蓋今。又曾公永居士行樂贊曰。少年公子事鉛槧。幾入文場恣鏖戰。誓將唾手取功名。筆陣鋒釯如閃電。乃知瞿曇勝玅門。研窮至理徹根原。不為游絲繄大象。變化擬追北溟鯤。復知徑路在淨業。此是法王真祕訣。萬修萬到信無疑。廣長舌相真實說。又具同體大悲心。西航渡子自標名。普載羣生登覺岸。是謂無生無不生。吾觀世上奇男子。文心美質人難比。那能一念自回機。敢向箇中究實理。曾子夙植慧根深。伯中同修更邁倫。世出世間無罣礙。損箎迭奏韻長新。又普通寺蓮社<span class='corr'>圖</span>贊曰。三界火宅。熱惱攸長。一聲佛號。當處清凉。蠢<span class='corr'>兹</span>異類。受屠割苦。一念慈悲。縱之天府。維<span class='corr'>兹</span>二者。人天勝田。勤修不懈。福慧綿延。究竟同歸西方極樂。蓮華化生。因果不錯。諸上善人。俱會一處。世世生生。以法相遇。咨爾佛子。廣化同仁。同修同證。斯道利貞。</p>
<p style="margin-left:1em">評曰。師是當時。支那國裏一人真悟之禪師也。生平悲禪門之邪風。以至年七十餘。未嘗印可於人。且提唱之餘。以念佛法門。自利化他。吁末法中。真實為人之大導師者也。</p>
</div>
<div class='div-other'><a id='mulu38' />
<p class='h1'>黃檗獨湛禪師<span class='note-inline'>(師支那人。嗣隱元琦禪師。住日城黃檗山。)</span></p><p>西方願文曰。歸命阿彌陀慈父。觀音勢至諸聖賢。願舒蓮眼鑑蔡誠。令我所願。得成就。從無始至於今日。輪廻六趣無窮已。今生慶幸得人身。凡夫宿障猶深重。年積月累不自知。罪聳如山過如海。今辰滌慮洗心身。扣投慈尊求懺悔。願佛不違本誓願。常寂光中。哀攝受。令我往昔至今生。業果凋零罪華殞。曠大劫來生死因。今日和盤盡翻轉。一心繫念阿彌陀。一切魔怨無侵擾。現生得覩相好光。夢中摩頂灌甘露。今我宿障盡消鎔。圓覺玅心豁然悟。至於命終無諸苦。預知時至絕障礙。或坐或立面向西捨報猶如入禪定。佛與上善諸聖賢。手擎金臺來接我。旛蓋紛綸天樂鳴。金蓮異香匝地湧。其有眾生若見聞。一時同發菩提種。我時頃刻到西方。車軸華中上品坐。親睹如來金色身。授我一乘菩提記。我時蒙佛授記已。不辭苦趣却重來。隨類現身度眾生。同悟無生生淨土。次及父母竝冤親。依此良因皆利樂。虛空有盡願無移。沙界含靈同種智。</p>
</div>
<div class='div-other'><a id='mulu39' />
<p class='h1'>永平道元禪師<span class='note-inline'>(師曹洞正傳第十四世也。嗣天童淨禪師。)</span></p><p>師曰。高野山空阿彌者。顯密之碩德也。後棄之而入念佛三昧矣。一時學徒到訊顯密之義。則伊曰。咸忘而不覺一字。卒不應焉。此等是道心之龜鑑。也。<span class='note-inline'>(採隨聞記)</span></p>
<p style="margin-left:1em">評曰。若學道用心集。呵他土往生者。蓋所以弘說無相心宗。而是最初一途之方便也與。錯莫作定法之會好。</p>
</div>
<div class='div-other'><a id='mulu40' />
<p class='h1'>虎關師鍊禪師<span class='note-inline'>(師聖一國師第三世也。嗣東山湛照禪師。)</span></p><p>元亨釋書曰。始韋提希。遭逆子之難。如來愍而開十六觀想。是所以淨土之建也。其餘修多羅散見不一焉。東晉慧遠。結蓮社於盧阜。支那樂邦之址也。逮李唐善導盛行之。廣被緇素。又諸宗碩德。參而修之。所謂智者。向西稱讚。杜順歷郡而勸諭。圓照密修。雪峰遊目淨殿。慈覺勸會。普賢入名勝場。又曰。痛哉真佛祕號。蕩為鄭衛之末韻。或又擊鐃磬。打跳躍矣。</p>
<p style="margin-left:1em">評曰。鍊公指讚念佛法門。舉揚諸宗兼修。又尊重真佛祕號。痛惜其流弊也。可見矣。</p>
</div>
<div class='div-other'><a id='mulu41' />
<p class='h1'>瑞巖雲居禪師<span class='note-inline'>(師關山派也。住奧州松島瑞巖寺。即故法心國師之道塲。)</span></p><p>師生平說禪之餘。讚揚淨土。又有念佛倭歌百首。名往生要歌。今流行于世。</p>
</div>
<div class='div-other'><a id='mulu42' />
<p class='h1'>石平正三道人</p><p>師曰。經曰極重惡人。無他方便。唯稱彌陀。得生極樂。此文不可疑矣。<span class='note-inline'>(採盲安杖)</span>一日示曰。今時無修行人。以少知解。稱自悟道。大錯了也。不如秪放下萬事而念佛。可超過何行。南無阿彌陀佛一念之中。無佛無眾生。遠離一切。滅却三界之大法也矣。又一日。七旬有餘老人來。謂未曾聞佛法請示。師曰發心甚遲。修得何行法耶。但有一行。十二時中。可住念佛之中矣。<span class='note-inline'>(採反古集)</span>又一日。示于執知解者曰。今時見性之人。大概亢而墮在惡見。只可還愚癡行念佛也。法然上人曰念佛之外不知菩提之要。而記一枚起請等。我也信此行矣。又一日。語曰。今時賺乍入者。以授悟付印可。是大罪也我引乍入者。若淨土門。專授事行耳矣。又一日。說曰。夫求菩提。有心者有離有。解本來空。無心者無離有。法然上人之往生念佛有心也。立實有淨土。而念佛則有具無念之德道理。<span class='note-inline'>(採隨鞍橋)</span><span class='note-inline'>(○謂此佛本願不可思議功德。或曰巧示因於往生。果悟無生是也。)</span>師往日。會鐵心禪於師。武陽閑話之次。心曰吾有一願焉。今有一個真悟底。出頭于世矣。師曰我願別也。謂欲使一切眾生。咸行念佛也。<span class='note-inline'>(採反古集殘書)</span></p>
<p style="margin-left:1em">評曰。心公之願則。一人之證悟。此只法之格耳。縱使雖有自證。而今時末代。爭護令他證入乎。石平醇篤。主張眾生成佛。嚴切辨成真實為人焉。古曰。萬修萬人去。是也。</p>
<p>儒士<span class='note-inline'>(有儒輩。初悟禪。後歸念佛者。以下載七人。)</span></p>
</div>
<div class='div-other'><a id='mulu43' />
<p class='h1'>楊傑無為子</p><p>宋楊傑。號無為子。少歲登科。明悟禪宗。謂眾生根有利鈍。易知易行惟西方淨土。但能一心觀念。總攝散心。仗佛力決生安養。</p>
</div>
<div class='div-other'><a id='mulu44' />
<p class='h1'>憑濟川諫議</p><p>宋憑檝。號濟川。由大學登第。初訪道禪林。晚歲專崇淨土。作西方文彌陀懺儀。蓮池曰。傳燈錄載。公初參龍門遠。次參玅喜。各有證悟。</p>
</div>
<div class='div-other'><a id='mulu45' />
<p class='h1'>王敏中侍郎</p><p>宋王古。字敏中。官禮部。慈仁愛物。深契禪宗悟淨土法門之勝。著直指淨土決疑集三卷。平生精勤念佛。數珠未嘗去手。行住坐臥。悉以西方淨觀為佛事。</p>
</div>
<div class='div-other'><a id='mulu46' />
<p class='h1'>白居易少傅</p><p>唐白居易。官中太夫太子少傅。捨宅為香山寺。晚歲繪西方極樂世界一部依正莊嚴。悉按無量壽經。靡不曲盡。頂禮發願。以偈讚云。極樂世界清淨土。無諸惡道及眾苦。願如吾身老病者。同生無量壽佛所。</p>
</div>
<div class='div-other'><a id='mulu47' />
<p class='h1'>蘇軾學士</p><p>宋蘇軾。號東坡。官翰林學士。南方遷日。畫彌陀像一軸。行且佩帶。人問之。答曰。此軾生西方公據也。</p>
</div>
<div class='div-other'><a id='mulu48' />
<p class='h1'>無盡居士</p><p>宋張無盡丞相。留神內典。號無盡居士。嘗著發願文曰。思此世界。五濁亂心。無正觀力。無了因力。自性唯心。不能悟達。謹遵釋迦世尊金口之教。專念阿彌陀佛<span class='note-inline'>(<span class='corr'>已</span>上六人共採于往生集)</span></p>
<p style="margin-left:1em">評曰。蓮池大師曰。無盡悟禪宗於兜<span class='corr'>率</span>。悅公。而拳拳乎安養是念。其為計審矣。</p>
</div>
<div class='div-other'><a id='mulu49' />
<p class='h1'>遠宏道中郎<span class='note-inline'>(名石願居士)</span></p><p>西方合論敘<span class='note-inline'>(香光子。對于禪人破合論。)</span>曰。今代悟門一脈。不絕如綫。禪門之中。寂寥無人。止有二三在家居士。路途端直。可以流通此法。然既為居士。不同沙門釋子。猶有戒律縛身。方寘身大火之中。浸心煩惱之海。雖於營幹世事內。依稀得一入門。而道力甚淺。業力甚深。即極粗莫如淫殺之業。猶不能折身不行何況其細生死之間。安能脫然。徒見豪奢如于順奸惡。如呂惠卿夏竦。躁進如張天覺。風流艷冶。如白樂天蘇子瞻等。皆列於傳燈。便謂一切無礙。不知從上諸人。雖具正見。若謂其從此不受分段。業不能繫。吾未設許。方當長夜受報。未有了期。故知念佛一門。於居士尤為契緊。業力雖重。仰借佛力。免於沈淪。如負債人藏於王宮。不得抵償。既生佛土。生平所悟所解。皆不唐捐。生死摧人。出息難保。早尋歸路。免致忙亂。縱使志在參禪。不妨兼以念佛。世間作官作家。猶云不礙。況早晚禮拜念誦乎。且借念佛之警切。可以提醒參禪之心。借參門之洞徹。可以金固淨土之信。適兩相資。最為穩實。如此不信。真同下愚。石頭居士少志參禪。根性猛利。十年之內。洞有所入。機鋒迅利。語言圓轉。尋常與人論及此事。下筆千言。不踏祖師語句。直從胸臆流出。活虎生龍。無一死語。遂亦自謂。了悟無所事事。雖世情減少不入塵勞。然嘲風弄月。登山玩水。流連文酒之場。沈酣騷雅之業。嬾慢疎狂。未免縱意。如前之病。未能全脫。所幸生死心切。不長陷溺。痛念見境生心。觸途成滯。浮解實情。未能相勝。悟不修行。必墮魔境。佛魔之分。只在頃刻。始約其偏空之見。涉入普賢之海。又思行門端的。莫如念佛。而權引中下之疑。未之盡破。及後博觀經論。始知此門原攝一乘。悟與未悟。皆宜修習。於是探金口之所宣揚。菩薩之所闡明。諸大善知識之所發揮。附以己意。千波競起。萬派橫流。詰其匯歸。皆同一源。其論以不思議第一義為宗。以悟為導。以十二時中。持佛名號。一心不亂。念念相續。為行持。以六度萬行為助因。以深信因果為入門。此論甫成。而同參發心持戒念佛者。遂得五人。共欲流通以解宗教之惑。香光識劣根微。久為空見所醉。縱情肆志。有若狂象。去年沈湎之夜。親遊鬲子地獄。烈火洞然。見所熟譚空。破戒亡僧。形容尫羸。跛足而過。哭聲震地。殆不忍聞。及寤身毛為竪。遂亦發心。歸依淨土。後讀此論。宿疑冰釋。所以今日不憚苦口。病夫知醫。浪子憐客。汝宜盡剗舊日知見。虛心誦習。自當有入。生死事大。莫久遲疑。於是禪人悲淚交集。自云若不遇子。幾以空見。賺過一生。子生我矣。懇求案集。作禮而去。<span class='note-inline'>(<span class='corr'>已</span>上)</span>又序曰。儒以三綱五常。奠乾坤。而正八類。至於截生死逆流。出三界火宅。必資佛教。十方三世佛。而阿彌陀為第一也。諸佛各有所攝受之淨土。而西方極樂世界為第一也。念佛求生淨土功行觀門無窮。而執持名號。一心不亂。為第一也。古今聖賢讚淨土教念佛。如天台十疑論。永明萬善同歸。天如或問。龍舒淨土文。諸書已詳。而義類散見。卷帙分函。至大明雲棲大師彌陀疏鈔。為集大成。又有楚公安。袁石公先生諱宏道者。所著西方合論。會通異同。決釋疑滯。闡發玄奧。直指趣歸。佛經而祖緯之。兄舉而弟揚之。誠儒家之無著天親。論部之馬鳴龍樹。可謂現宰官居士身。而弘同居同事攝矣。念佛至此方為圓教。淨土得此方稱唯心。達理之士。宜入手一編。日披數次。顧疏鈔<span class='corr'>已</span>盛行于世。而合論或罕識其文。今末法式微。劫運方起。娑婆四眾。速宜願生。而不無宗教之岐路。禪淨之疑情。使蓮華忽開忽謝。淨域若近若遠。此阿彌陀佛所為悲切以急需。而假廣長舌相。于遠氏之書。以疾呼也。</p>
<p style="margin-left:1em">評曰。前件數公。亨儒悟禪。而以念佛三昧。為究竟之法焉。真行實修之人。思之思之。</p>
<p style="margin-left:1em"><span class='note-inline'>(如龍舒居士淨土文。大慧禪師跋曰。龍舒王盧中日休。博覽群書之餘。留心佛乘。以利人為己任。真火中蓮也。佛言自未得度。先度人。菩薩發心也。又為霖禪師序。曰居士少業儒。為國學進士。博學能文。嘗解六經語孟老莊。不蹈襲前人一字。中年恍然自悟曰。皆綺語也。乃棄去專奉淨土之教。禮誦不輟。發願往生。臨終見佛來迎。屹然立化。其存日本諸經論。著淨土文十卷諭世非佛菩薩乘願而來。攝受眾生歸而淨土。能若是乎。（<span class='corr'>已</span>上）又如雲棲袾宏大師者從儒入佛盡教悟禪。而入念佛門。兼與戒律。修扶教禪。執釋氏師表萬世。不可不以法也。)</span></p>
</div>
<div class='div-other'><a id='mulu50' />
<p class='h1'>普勸</p><p>夫惟。諸佛之出世。唯為眾生成佛。而全無別意焉。故應機之垂範。千頭萬緒。求其要則一歸念佛法門。蓋念佛之為教也。百千三昧之直路。一乘頓入之要門也。如天普蓋。似地普擎。玄合宗上。玅統顯密。逈超言思。廣大圓備矣。<span class='corr'>兹</span>故上古目來。諸宗兼修。此時宗宗法相嚴正。而師檀共同究竟出離矣。若在家者。必得職事閑。取家業罅。而修持念佛則該世出世成就焉。於戲是一切眾生。普度之法門也。誠不誣而已。兼修者。所謂如南獄大師。智者大師。龍猛菩薩。道安法師。清凉國師。慈恩大師。大智律師。正清律師等。皆得此道以自利利他。諄諄焉。顯著于諸帙也。且禪門引證。猶此集列。而以今禪流比之。應九牛之一毛。若要強學於彼臨濟德山求見性。亦斯末法之時機也。爰為及矣乎。縱使雖有智辯而能論法之正邪。其作略唯學解之力。而匪真悟之用則。無自他出離之分矣。因之奉報。放下己解臆見。以効乎真歇黃龍等也。殊今時一生取辨畢竟在此法門焉。會之會之。</p>

<p class='juan'>禪祖念佛集卷之下<span class='note-inline'>(終)</span></p></div>
<div class='div-w'><a id='mulu51' />
<p class='h1'>附錄</p>
<div class='div-w'><a id='mulu52' />
<p class='h2'>諸佛</p><p>月燈三昧經曰。十方三世。一切過去未來及現在佛。皆學念佛。速證無上菩提。<span class='note-inline'>(採念佛集)</span>般舟三昧經曰。過去諸佛。持是念阿彌陀佛三昧。四事助歡喜。皆得成佛。現在十方諸佛。亦持是念佛三昧。四事助歡喜。皆得作佛。未來諸佛。亦持是念佛三昧。四事助歡喜。皆得作佛。<span class='note-inline'>(採于咸念法門)</span></p>
</div>
<div class='div-w'><a id='mulu53' />
<p class='h2'>菩薩</p><p>觀佛三昧經曰。佛記文殊。當生極樂。文殊發願偈曰。願我命終時。滅除諸障礙。面見阿彌陀佛。往生安樂剎。生彼佛國<span class='corr'>已</span>。滿足我大願。華嚴經普賢菩薩。列十種大願。普為眾生。求生淨土。偈云。願我臨欲命終時。盡除一切諸障礙。面見彼佛阿彌陀。即得往生安樂剎。</p>
<p style="margin-left:1em">評曰。蓮池大師曰。文殊七佛之祖。普賢萬行攸宗。而淨土往生。諄諄如出一口。娑婆良弼。即安養親臣。明亦甚矣。薄淨土而不願往生謬哉。</p>
</div>
<div class='div-w'><a id='mulu54' />
<p class='h2'>神明</p><p>昔慧心僧都。詣於伊勢太神宮。而七日精祈。其滿夜夢。神殿之戶忽爾開。堂堂貴女一人現。出曰。太神宮既還幸。于本覺之都焉。乃有遺勅。有末代眾生。尋出離之要道者。則當勸念阿彌陀佛也。<span class='note-inline'>(錄于一言芳談)</span></p>
</div>
<div class='div-w'><a id='mulu55' />
<p class='h2'>聖德太子</p><p>太子傳曰。用明天皇即位。太子奏曰。兒相天體。遐壽不延。代兄踐祚。願施仁德。雖居諒陰。不可不勤。天皇詔微言曰。朕恤兒之胤子不續。悅朕之年命不永。太子答云。過去因也。兒身僅脫。及于子孫。尸解登仙。魂胎蓮華。亦復何恨。無可如何。天皇默然。○推古天皇勅曰。吾女人也。性不解物。萬機日填。國務滋多。宜天下之事。皆啟太子。即日立太子。為皇太子。萬機悉委焉。太子受儲君位。固辭再三曰。臣天性薄愚。志耽玄極。遊魂彼岸。銷意道場。過去之世。身歷數十。遷化漢土。僅為王族。鍊法通覺。期到淨土。又推古廿六年冬十月。召妃命曰。<span class='note-inline'>(彼有五世出家之事此略)</span>留身於第六之生。候機於第七之世。生死大空。濟凡夫於苦海。菩提純淨。運含類於覺路。然則應化之語不妄也。往生之身不謬也。所以生於倭國之王家。哀矜百性。棟梁三寶。<span class='note-inline'>(<span class='corr'>已</span>上)</span>明眼論曰。予昔列靈山說法之庭。相承大師二傳之法。豈是有一字一言之失錯耶。○理。講說一乘妙典。事談述西方教文。爾吾來除障礙。吾必加守護矣。<span class='note-inline'>(<span class='corr'>已</span>上)</span>舊事本紀曰。博士學哿。疑念佛法門。太子示曰。念佛在情非理。譬如風人月華拋我。萬邪皆忘。不侄聖理。而淨情行。成君子情。念佛之道。亦復如是。專念彼佛。唯願往生。一心不亂稱名。善尚不取況惡。遠離世妄。又離法理。不求成諸佛情。不修得菩薩道。理者所不知。悟者所不達。如是法前。無智愚論。無上下根。於此學哿。會念佛道。<span class='note-inline'>(博士學哿即太子外典之師也。)</span></p>
<p style="margin-left:1em">評曰。諸佛菩薩神明太子。同歸念佛焉。然則願求成佛之人。不入此法門。而繇乎何途哉。噫自他永劫之一大事故。考之考之。</p>
</div><p>禪祖念佛集附錄<span class='note-inline'>(終)</span></p>
<p style="margin-left:9em">元祿八<span class='note-inline'>(乙亥)</span>歲凉秋吉辰日</p>
</div>
</div><!-- end of div[@id='body'] -->
</body></html>