<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法海觀瀾</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu8' />
<div class='div-other'><a id='mulu9' />
<p class='h1'>法海觀瀾卷第二</p>
<div class='div-other'><a id='mulu10' />
<p class='h2'>三宗要典</p>
<ul class="">
<li>天台宗
<ul class="">
<li>大智度論<span class="note-inline">(一百卷)</span></li>

<li>中論<span class="note-inline">(四卷)</span></li>

<li>大乘止觀法門<span class="note-inline">(四卷)</span></li>

<li>法華經安樂行義<span class="note-inline">(一卷)</span></li>

<li>諸法無諍三昧法門<span class="note-inline">(二卷)</span></li>

<li>南嶽立誓願文<span class="note-inline">(一卷)</span></li>

<li>法華玄義<span class="note-inline">(二十卷)</span></li>

<li>玄義釋籤<span class="note-inline">(二十卷)</span></li>

<li>法華文句<span class="note-inline">(二十卷)</span></li>

<li>文句記<span class="note-inline">(二十卷)</span></li>

<li>摩訶止觀<span class="note-inline">(二十卷)</span></li>

<li>止觀輔行傳弘決<span class="note-inline">(四十卷)</span></li>

<li>止觀義例<span class="note-inline">(二卷)</span></li>

<li>止觀大意<span class="note-inline">(十紙餘)</span></li>

<li>禪波羅蜜<span class="note-inline">(十卷)</span></li>

<li>坐禪法要<span class="note-inline">(二卷)</span></li>

<li>覺意三昧<span class="note-inline">(一卷)</span></li>

<li>四教義<span class="note-inline">(六卷)</span></li>

<li>四念處<span class="note-inline">(四卷)</span></li>

<li>法界次第初門<span class="note-inline">(三卷)</span></li>

<li>禪門口訣<span class="note-inline">(一卷)</span></li>

<li>觀經疏<span class="note-inline">(一卷)</span></li>

<li>妙宗鈔<span class="note-inline">(六卷)</span></li>

<li>金光明玄義<span class="note-inline">(二卷)</span></li>

<li>玄義拾遺記<span class="note-inline">(六卷)</span></li>

<li>金光明文句<span class="note-inline">(六卷)</span></li>

<li>文句記<span class="note-inline">(十二卷)</span></li>

<li>觀音玄義<span class="note-inline">(二卷)</span></li>

<li>玄義記<span class="note-inline">(四卷)</span></li>

<li>觀音義疏<span class="note-inline">(二卷)</span></li>

<li>義疏記<span class="note-inline">(四卷)</span></li>

<li>般若經疏<span class="note-inline">(一卷)</span></li>

<li>請觀音經疏<span class="note-inline">(一卷)</span></li>

<li>觀音疏闡義鈔<span class="note-inline">(四卷)</span></li>

<li>仁王經疏<span class="note-inline">(五卷)</span></li>

<li>仁王經疏神寶記<span class="note-inline">(四卷)</span></li>

<li>大涅槃經玄義<span class="note-inline">(二卷)</span></li>

<li>發源機要<span class="note-inline">(四卷)</span></li>

<li>大涅槃經疏<span class="note-inline">(古十八卷南作二十六卷北作三十三卷)</span></li>

<li>觀心論疏<span class="note-inline">(三卷北作五卷)</span></li>

<li>八教大意<span class="note-inline">(一卷)</span></li>

<li>智者別傳<span class="note-inline">(一卷)</span></li>

<li>國清百錄<span class="note-inline">(四卷)</span></li>

<li>永嘉集<span class="note-inline">(一卷)</span></li>

<li>永嘉集註<span class="note-inline">(二卷)</span></li>

<li>金剛錍<span class="note-inline">(一卷)</span></li>

<li>始終心要<span class="note-inline">(一紙)</span></li>

<li>十不二門<span class="note-inline">(九紙)</span></li>

<li>指要鈔<span class="note-inline">(二卷)</span></li>

<li>指要鈔詳解</li>

<li>修懺要旨<span class="note-inline">(九紙)</span></li>

<li>觀心二百問<span class="note-inline">(一卷)</span></li>

<li>教行錄<span class="note-inline">(七卷)</span></li>

<li>傳佛心印記<span class="note-inline">(八紙)</span></li>

<li>心印記註</li>

<li>四教儀<span class="note-inline">(一卷)</span></li>

<li>四教儀集註<span class="note-inline">(十卷)</span></li>

<li>三千有門頌略解</li>
</ul></li>

<li>賢首宗
<ul class="">
<li>華嚴疏鈔<span class="note-inline">(疏四十卷北作六十卷鈔六十卷北作九十卷)</span></li>

<li>華嚴懸談</li>

<li>會元記<span class="note-inline">(四十卷)</span></li>

<li>一乘教義分齊章<span class="note-inline">(三卷北作四卷)</span></li>

<li>華嚴指歸<span class="note-inline">(一卷)</span></li>

<li>華嚴經明法品內立三寶章<span class="note-inline">(二卷)</span></li>

<li>圓覺經略疏之鈔<span class="note-inline">(三十卷)</span></li>

<li>金剛經疏論纂要<span class="note-inline">(三卷)</span></li>

<li>刊定記<span class="note-inline">(七卷)</span></li>

<li>心經略疏<span class="note-inline">(九紙)</span></li>

<li>遺教經論疏節要<span class="note-inline">(一卷)</span></li>

<li>注華嚴法界觀門<span class="note-inline">(一卷)</span></li>

<li>華嚴法界玄鏡<span class="note-inline">(一卷北作二卷)</span></li>

<li>妄盡還源觀<span class="note-inline">(十二紙)</span></li>

<li>金師子章</li>

<li>禪源詮<span class="note-inline">(四卷)</span></li>

<li>原人論<span class="note-inline">(八紙半)</span></li>

<li>原人論解<span class="note-inline">(四卷)</span></li>
</ul></li>

<li>慈恩宗
<ul class="">
<li>楞伽阿跋多羅寶經<span class="note-inline">(四卷)</span></li>

<li>大乘密嚴經<span class="note-inline">(三卷)</span></li>

<li>佛地經<span class="note-inline">(八紙)</span></li>

<li>解深密經<span class="note-inline">(五卷)</span></li>

<li>瑜伽師地論<span class="note-inline">(百卷)</span></li>

<li>顯揚聖教論<span class="note-inline">(二十卷)</span></li>

<li>集論<span class="note-inline">(七卷)</span></li>

<li>雜集論<span class="note-inline">(十六卷)</span></li>

<li>辨中邊論<span class="note-inline">(三卷)</span></li>

<li>攝大乘論<span class="note-inline">(二卷)</span></li>

<li>成惟識論<span class="note-inline">(十卷)</span></li>

<li>相宗八要</li>

<li>百法明門論解</li>

<li>唯識開蒙</li>
</ul></li>
</ul></div>
<p class='juan'>法海觀瀾卷第二</p><p class="byline">古吳澫益比丘智旭輯</p><p class="byline">中山湯學紳康民閱梓</p>
<div class='div-other'><a id='mulu11' />
<p class='h2'>教觀警策</p><p>○大方廣佛華嚴經問明品云。若欲求除滅。無量諸過惡。當於佛法中。勇猛常精進。　又云。非但以多聞。能入如來法。如人水所漂。懼溺而渴死。於法不修行。多聞亦如是。如人設美饌。自餓而不食。如人善方藥。自疾不能救。如人數他寶。自無半錢分。如有生王宮。而受餒與寒。如聾奏音樂。悅彼不自聞。如盲繢眾像。示彼不自見。譬如海船師。而於海中死。於法不修行。多聞亦如是。如在四衢道。廣說眾好事。內自無實德。不行亦如是。</p>
<p>須彌山頂偈讚品云。譬如暗中寶。無燈不可見。佛法無人說。雖慧莫能了。</p>
<p>十地品云。禪善巧決定觀察智。不離善巧多聞。菩薩如是觀察了知已。倍於正法勤求修習。日夜唯願聞法。喜法。樂法。依法。隨法。解法。順法。到法。住法。行法。　又云。得聞法已。攝心安住。於空閒處。作是思惟。如說修行。乃得佛法。非但口言。而可清淨。</p>
<p>離世間品云。若諸菩薩不如說行。當知是人於佛菩提則為永離。是故菩薩應如說行。</p>
<p>入法界品普賢菩薩云。我法海中。無有一文。無有一句。非是捨施轉輪王位而求得者。非是捨施一切所有而求得者。善男子。我所求法。皆為救護一切眾生。</p>
<p>入不思議解脫境界普賢行願品云。牛飲水成乳。蛇飲水成毒。智學成菩提。愚學為生死。如是不了知。斯由少學過。是故我國人。多聞無厭怠。　又云。菩薩不但以聞思慧解。而能證入一切法門。具足十法。得此解脫。一者遠離諸不善法。二者不違如來制戒。三者遠離一切慳嫉。四者供養一切如來。五者勤修一切福業。六者具足智慧。七者具足方便。八者具足大願。九者具足厭離。十者具足精進。</p>
<p>○增益阿含經云。雖誦千章。不義何益。不如一義。聞可得道。</p>
<p>長阿含經云。若有比丘為人說法。作如是念。我為彼人而說於法。當令彼人信敬於我。能多與我飲食衣服病瘦醫藥。若作是說者。是名不淨。若有比丘為人說法。欲令聽者證解佛法。除現在苦。離諸煩惱。不擇時節。導示善趣。為其顯現。乃至能令智者自知不從他教。離於生老病死憂悲苦惱。能令聽者聞其所說。如說修行。為令聽者於長夜中。得法得義得利得安。如是說者。名為清淨慈悲之說。憐愍利益。欲使正法得久住故。</p>
<p>正法念處經云。若人能說法。利益於他人。其人如父母。示以涅槃城。若為他人說。一句之善法。則為善導師。為眾生所尊。　又云。一切善法勝根本者。所謂覺法。一切法覺。要因聞法。若不聞法。於法不覺。　又云。聽法功德。出生死中。最為第一。</p>
<p>雜阿含經云。不因說法故受彼食而食。但為利益他。說法不受食。</p>
<p>○大寶積經三律儀會云。復次迦葉。當於爾時。有人詐現修菩薩行。便自顯揚。生於放逸。生放逸已。謂勝獨覺及阿羅漢。住於非理。名不可治。當墮惡趣。</p>
<p>菩薩藏會云。多聞解了法。多聞不造惡。多聞捨無義。多聞得涅槃。善聽增長聞。聞能增長慧。慧能修淨義。得義多招樂。聰慧得義已。證現法涅槃。聞法淨黠慧。證得第一樂。　又云。若諸含識。於菩薩藏微妙法門。雖復聽聞而不如理方便作意。當知是人。於彼聖道不能正行。　又云舉要言之。如來所演八萬四千法藏聲教。皆名為文。諸離一切言音文字理不可說。是名為義。</p>
<p>文殊師利授記會云。菩薩說法心無所著。則能攝受十種功德。一者不生惡欲。二者不求他人識知。三者不起名聞心。四者於檀越家心不繫著。五者不占護他家。六者於極下劣四事供養而生喜足。七者說法令他信受。八者善神守護。九者不生邪覺。十者起念佛心。</p>
<p>富樓那會云。受持讀誦。如所說行。是名第一供養於佛。</p>
<p>授幻師跋陀羅記會云。有四法多聞無厭。一者增長自他正智慧故。二者於他疑惑能斷除故。三者於佛正法能攝受故。四者於諸如來讚無盡故。復有四法多聞堅實。一者聞正法已。能善解了。二者聞正法已。不作諸惡。三者聞正法已。為他開示。四者聞正法已。迴向菩提。復有四法令他信樂所說之法。一者心少欲故。二者常知足故。三者語柔軟故。四者身順法故。　又云。復有四法得淨辯才。一者於說法人無所違逆。二者尊重法師。恭敬聽受。三者不以多聞而自憍慢。四者於少聞人不生輕賤。</p>
<p>摩訶迦葉會云。若滿三千大千世界珍寶樂具。施諸眾生。若有為他人說一四句偈。令其得聞。所得功德勝前功德無量無邊阿僧祇數。何以故。珍寶樂具。不能令人離於生老病死憂悲苦惱。惟有正法。能大利益。離於生老病死憂悲苦惱。復次若有菩薩以滿無邊世界珍寶施諸如來。若有菩薩以大悲心為一眾生說四句偈。功德勝彼。</p>
<p>淨信童女會云。菩薩成就八種法故。得陀羅尼。辯才無礙。一者尊重法。二者承事和尚阿闍黎。三者求法無厭。四者如聞演說。五者不慳吝法。六者不揚他惡。七者愛敬法師如和尚。八者不見他過。勸離過。</p>
<p>普明菩薩會云。菩薩有四法退失智慧。不尊重法。不敬法師。所受深法秘不說盡。有樂法者。為作留難。說諸因緣沮壞其心。憍慢自高。卑下他人。有四法得大智慧。常尊重法。恭敬法師。隨所聞法。以清淨心。廣為人說。不求一切名聞利養。知從多聞。生於智慧。勤求不懈。如救頭然。聞經誦持。樂如說行。不隨言說。　又云。譬如有人漂沒大水。渴乏而死。有諸沙門多讀誦經。而不能止貪恚癡渴。法水漂沒。煩惱渴死。墮諸惡道。譬如藥師持藥囊行。而自身病不能療治。多聞之人有煩惱病。亦復如是。雖有多聞。不止煩惱。不能自利。</p>
<p>文殊師利所說不思議佛境界經云。多聞以八法而得清淨。一者敬順師長。二者摧伏憍慢。三者精勤記持。四者正念不錯。五者說釋無倦。六者不自矜伐。七者如理觀察。八者依教修行。</p>
<p>自在王菩薩經云。一切諸經皆是了義。以依義故。一切法不可說故。菩薩如是。名為依了義經。若人於一切經。不能如是依義。是名不了義。何故名不了。是人不了義故。行塵垢道。常為物牽。為誰所牽。為聲所牽。了義者。不隨於聲。</p>
<p>大方等大集月藏經云。若有眾生唯依讀誦。欲求阿耨多羅三藐三菩提者。是人多喜著於世俗。以世俗故。尚不能調己心煩惱。何能調伏他人煩惱。善男子善女人。樂著讀誦求菩提者。便有嫉妒。求名利富貴。高心自是。輕慢毀他。以自高故。尚不能得欲界善根。何况能得色無色界一切善根。又不能得聲聞菩提。何况能得辟支佛道。及無上菩提。</p>
<p>佛說大乘入諸佛境界智光明莊嚴經云。若見緣生。即能見法。若能見法。即見如來。彼諸所見。若其如理審伺察時。是中亦無少法可見。　又云。如其虛空。菩提亦然。如其菩提。諸法亦然。如其諸法。眾生亦然。如其眾生。剎土亦然。如其剎土。涅槃亦然。此說即是涅槃平等。為一切法畢竟邊際清淨之因。無對治。離對治因。本來清淨。本來無垢。本來無著。如來了知彼一切法如是相故。現成正覺。然後觀察諸眾生界。建立清淨無垢無著遊戲法門。以是名字。於諸眾生大悲心轉。</p>
<p>地藏十輪經云。三乘皆應修學。不應憍慢妄號大乘。謗毀聲聞獨覺乘法。偈曰。癡慢號大乘。彼無有智力。尚迷二乘法。况能解大乘。譬如闕壞眼。不能見眾色。如是闕壞信。不能解大乘。無力飲池河。詎能吞大海。不習二乘法。何能學大乘。先信二乘法。方能信大乘。無信誦大乘。空言無所益。內懷真斷見。妄自號大乘。不護三業罪。壞亂我正法。彼人命終後。定墮無間獄。　又云。譬如有人。癡狂心亂。為作音樂。不能了知。如是眾生。於二乘法未曾修學。貪瞋癡等。猛利煩惱。擾亂其心。執著無因。及斷滅論。根機未熟。為說大乘。雖經多時而不能解。譬如有人不著甲冑。不持刀杖。輒入陣中。必遭傷害。受諸苦惱。如是眾生。於二乘法。未曾修學。智慧狹劣。根器未成。為說大乘。必生妄執。由此展轉。造惡無窮。如是癡人。不久便當肢體廢缺。於多日夜。結舌不言。受諸苦毒。痛切難忍。命終定生無間地獄。於諸惡趣。輪轉往來。　又云。夫大乘者。受持第一清淨律儀。修行第一微妙善行。具足第一堅固慚愧。深見深畏後世苦果。遠離所有一切惡法。常樂修行一切善法。慈悲常徧一切有情。恆普為作利益安樂。救濟度脫一切有情所有厄難。生死眾苦。不顧自身所有安樂。惟求安樂一切有情。如是名為住大乘者。　又云。若不修行十善業道。設經十方一切佛土微塵數劫自號大乘。或說。或聽。或但發心。或發誓願。終不能證菩提涅槃。亦不令他脫生死苦。</p>
<p>賢護經云。夫求法者。師若有須。乃至應當自割其身。肌膚肢體供養於師。師若須命。尚無愛惜。况餘外物。</p>
<p>思益梵天經云。是法無餘能報。惟有一事。如說修行。若人於此法中。能如說修行者。是名能報師恩。乃至是名轉於法輪。</p>
<p>月燈三昧經云。雖廣讀眾經。恃多聞毀禁。多聞非能救。破戒地獄苦。自恃持戒慢。而不學多聞。持戒報盡已。還復受諸苦。多聞與持戒。二俱不自恃。恃慢薄福人。由是起眾苦。</p>
<p>大法炬陀羅尼經云。法師應勤精進。速滅無明。亦勸他離。常當如是思惟。我今所處。即是如來師子之座。隨彼眾生一切問難。我當解釋皆令歡喜。作是念已。諸有諍論彼我之心。自然消滅。復次法師常應慈愍愛語謙下。將護眾心。何以故。若懷瞋妒。心存勝負。獲大重罪。慈心說法。成大功德。能令佛法久住於世。凡所生處。常得值遇諸佛菩薩及眾賢聖。能消世間種種供養。假以高大師子寶座。億數無價名衣奉上法師。豈能報彼恩德。而彼雖受是事。應生慚愧。勿起貪心。應生慈心。不得我慢。無令消滅施主善根。當令眾生。咸得歡喜。　又云。若人常說法。若人常來聽。如是二種人。咸得無量福。</p>
<p>大威德陀羅尼經云。汝等當取實義。於實義中。當勤方便。莫為文字莊嚴。</p>
<p>華手經云。菩薩為求法故。當學多聞。多聞方便。其多聞者。從他所聞。多聞方便者。能自思量專心正念。從他聞者。諸佛所說順道之言所謂十二部經。何謂思量專心正念。於法方便。善知五陰。十二入。十八界。十二因緣。從緣生法。是白是黑。是好是醜。分別揀擇。皆入法性法相法位。如是通達。名為正念。　又云。其甚深者。即法實相。若取法空。即是妄取。若取無相。是則為相。若取無願。是亦為願。法性本來不增不減。是則名為深達諸法。　又云。若為眾生演說法時。應先稱揚佛之功德。眾生聞已。或能發心求佛智慧。以發心故。佛種不斷。</p>
<p>大報恩經云。先自調伏煩惱諸根。然後聽法。非時不聽。至心聽法。恭敬說者。尊重於法。是名菩薩知恩報恩。</p>
<p>海龍王經云。菩薩當學深妙之法。若捨深妙法。說雜句飾。則為斷絕正法之化。</p>
<p>○大般若經云。初得無上正等覺時。作是思惟。我依誰住。誰堪受我恭敬供養尊重讚歎。作是念時。都不見有一切世間。若天。若魔。若梵。若沙門。若婆羅門。人非人等。與我等者。况當有勝。復自思惟。我依此法。已證無上正等菩提。此法微妙。甚深寂靜。我當還依此法而住。供養恭敬。尊重讚歎。何謂此法。所謂般若波羅蜜多。憍尸迦。我已成佛。尚遵如是甚深般若波羅蜜多依止而住。供養恭敬。尊重讚歎。况善男子善女人等。欲求無上正等菩提。而不於此甚深般若波羅密多至心歸依。精勤修學。以無量種上妙華鬘塗散等香。衣服瓔珞寶幢幡蓋。眾妙珍奇。妓樂燈明。盡諸所有供養恭敬。尊重讚歎。　又云。勤求多聞。常無厭足。於所聞法。不著文字。　又云。若菩薩摩訶薩。不學一切法。終不能得一切智智。　又云。若一善法未能圓滿。而得無上正等菩提。無有是處。　又云。莫以世利名譽心故。隨逐法師。但為愛重恭敬供養無上法故。隨逐法師。又說法師見汝求請甚深般若。都不眷念。反加凌辱。汝於此中。不應瞋恨。轉增愛重恭敬法心。常逐法師。勿生厭倦。　又云。復次善現。住菩薩乘諸善男子善女人等。書寫受持。讀誦修習思惟演說。如是般若波羅蜜多甚深經時。得大名聞。恭敬供養。所謂衣服飲食臥具醫藥。及餘資財。是善男子善女人等。受著此事。退失般若。所引無邊殊勝善業。當知是為菩薩魔事。　又云。是菩薩摩訶薩心。以調伏貪瞋癡。及無貪瞋癡。遠離貪瞋癡。及無貪瞋癡。為性為相。為狀為貌。若成就如是性相狀貌心。乃於如是甚深般若波羅蜜多。能生淨信。及生勝解。　又云。諸菩薩眾。常應精進修真事業。厭離生死。不著三界。　又云。甚深般若波羅蜜多。不為非器諸有情說。不為外道惡見者說。不為懈怠不信者說。不為求法貿易者說。不為貪愛名利者說。不為嫉妒秘吝者說。不為生盲聾啞者說。　又云。財施有竭。法施無窮。　又云。應淨修持身語意戒。何以故。為欲引發聞思修故。　又云。諸欲供養佛世尊者。當修三法。一者發菩提心。二者護持正法。三者如教修行。若能修學此三法者。乃得名為真供養佛。　又云。受持此經。有十種法。一者書寫。二者供養。三者施他。四者諦聽。五者披讀。六者受持。七者廣說。八者諷誦。九者思惟。十者修習。　又云。諸有情類。不應保信微少善根。謂彼即能脫諸惡趣。勤行精進亦不可保。乃至於法未具正見。於諸惡趣。猶有墮落。若於正法圓滿修學。得順忍已。能不復造感惡趣業。不復懈怠。起順退分。於下劣位。不恐退轉。於所修行。心不慢緩。</p>
<p>○大般涅槃經云。有四種法。為大涅槃而作近因。一者親近善友。二者專心聽法。三者繫念思惟。四者如法修行。不以聞故得大涅槃。以修集故。得大涅槃。譬如病人。雖聞醫教及藥名字。不能愈病。以服食故。能得差病。　又云。寧當少聞。能解義味。不願多聞。於義不了。願作心師。不師於心。</p>
<p>大悲經云。應學三事。一者欲。二者精進。三者不放逸。汝等若住三事。我此阿僧祇劫所習無上法寶庫藏。則得久住。復次阿難。我於阿僧祇劫所習阿耨多羅三藐三菩提法。三事因緣。當有隱沒。一者無信。二者不住決定之行。三者不懺悔。</p>
<p>○十住毘婆沙論云。問曰。三乘所學。皆為無餘涅槃。若無餘涅槃中無差別者。我等何用於恆河沙等大劫往來生死。具足十地。不如以聲聞辟支佛乘。速滅諸苦。荅曰。是語弱劣。非是大悲有益之言。若諸菩薩效汝小心無慈愍意。不能精勤修十地者。諸聲聞辟支佛。何由得度。亦復無有二乘差別。所以者何。一切聲聞辟支佛。皆由佛出。若無諸佛。何由而出。若不修十地。何有諸佛。若無諸佛。亦無法僧。是故汝所說者。則斷三寶種。非是大人有智之言。不可聽察。　菩薩有八法能集一切功德。一者大悲。二者堅心。三者智慧。四者方便。五者不放逸。六者勤精進。七者常攝念。八者善知識。是故初發心者。疾行八法。如救頭然。然後當修諸餘功德。　若聞佛語。即能自解。如丈夫能服苦藥。小兒則以蜜和。　於曲人中。行質直心。敗壞人中。行真正心。諛諂人中。行無諂心。不知恩中。行於知恩。不知作中。而行知作。無利益中。能行利益。邪眾生中。行於正行。憍慢人中。行無慢行。不隨教中。而不慍恚。罪眾生中。常作守護。眾生所有過。不見其失。<span class='note-inline'>(亦見律宗。)</span>　若人自度畏。能度歸依者。自未度疑悔。何能度所歸。若人自不善。不能令人善。若不自寂滅。安能令人寂。若能自安身。在於善處者。然後安餘人。自同於所利。若自成己利。乃能利於彼。自捨欲利他。失利後憂悔。　空自發願。不如說行。欺誑眾生。是名欺佛。復次一切法中。不如說行。名為欺佛。　何等法失菩提心。一不敬重法。二有憍慢心。三妄語無實。四不敬知識。更有餘法。悋惜最要法。貪樂於小乘。謗毀諸菩薩。輕賤坐禪者。若於善知識。其心懷結恨。亦有諂曲心。貪諸利養等。不覺諸魔事。菩提心劣弱。業障及法障。亦失菩提心。許施師而誑。其罪甚深重。人無有疑悔。強令生疑悔。信樂大乘者。深加重瞋恚。訶罵說惡名。處處廣流布。於諸共事中。心多有諂曲。如此四黑法。則失菩提心。乃至失身命。轉輪聖王位。於此尚不應。妄語行諂曲。能令諸世間。一切眾生類。於諸菩薩眾。而生恭敬心。若有人能行。如是之善法。世世得增長。無上菩提願。　若無有志幹。好樂下劣法。深著名利養。其心不端直。悋護於他家。不信樂空法。但貴諸言說。是名敗壞相。　菩薩不得我。亦不得眾生。不分別說法。亦不得菩提。不以相見佛。以此五功德。得名大菩薩。成阿惟越致。　菩薩未得至阿惟越致地。應常勤精進。猶如救頭然。荷負於重擔。為求菩提故。常應勤精進。不生懈怠心。若求聲聞乘。辟支佛乘者。但為成己利。常應勤精進。何况於菩薩。自度亦度彼。於此二乘人。億倍應精進。東方善德佛。南栴檀德佛。西無量明佛。北方相德佛。東南無憂德。西南寶施佛。西北華德佛。東北三乘行。下方明德佛。上方廣眾德。如是諸世尊。今現在十方。若人疾欲至不退轉地者。應以恭敬心。執持稱名號。阿彌陀等佛。及諸大菩薩。稱名一心念。亦得不退轉。　說法者應行四法。一者廣博多學能持一切言辭章句。二者決定善知世間出世間。諸法生滅相。三者得禪定智慧。於諸經法隨順無諍。四者不增不損。如所說行。　處師子座。復有四法。一者先應恭敬禮拜大眾。然後昇座。二者眾有女人。應觀不淨。三者威儀視瞻。有大人相。敷演法音。顏色和悅。人皆信受。不說外道經書。心無悋畏。四者於惡言問難。當行忍辱。復有四法。一者於諸眾生。生饒益想。二者於諸眾生。不生我想。三者於諸文字。不生法想。四者願諸眾生。從我聞法。於無上菩提而不退轉。復有四法。一者善能安住陀羅尼門。深信樂法。二者善得般舟三昧。勤行精進。持戒清淨。三者不樂一切生處。不貪利養。不求果報。四者於三解脫。心無有疑。又能善起諸深三昧。具足威儀。憶念堅固。有念安慧不調戲。不輕躁。不無羞。不癡亂。言無錯謬。守護諸根。不貪美味。善攝手足。所念不忘。樂行頭陀。分別世間出世間法。心無疑悔。言辭章句。不可窮盡。為諸聽者。求安隱利。不求他過。有如是法。應處師子座。復有四法。一不自輕身。二不輕聽者。三不輕所說。四不為利養。　何等為四諦相。一求一切善法故。勤行精進。二若聽受讀誦經法。如所說行。三厭離三界。如殺人處。常求勉出。四為利益安樂一切眾生故。自利其心。諦名真實不誑。得阿耨多羅三藐三菩提故。名為不虛。復有四法。為三聖稱歎。一乃至失命。不為惡事。二常行法施。三受法常一其心。四若生染心。即能正觀染心。起染因緣。是染根者。何名為染。何者是染。於何事起。誰生是染。如是正憶念。知虛妄無實。無有決定。信解諸法空故。無所有法故。如是正觀染因緣故。不起諸惡業。餘一切煩惱。亦如是觀。　若人有三十二妙法。亦能發願。是名真實菩薩。一深心為一切眾生求諸安樂。二能入諸佛智中。三自審知堪任作佛不作佛。四不憎惡他。五道心堅固。六不假偽結託親愛。七乃至未入涅槃。常為眾生作親友。八親疎同心。九已許善事。心不退轉。十於一切眾生。不斷大慈。十一於一切眾生。不斷大悲。十二常求正法。心無疲懈。十三勤發精進。心無厭足。十四多聞而解義。十五常省己過。十六不譏彼闕。十七於一切見聞事中。常修菩提心。十八施不求報。十九持戒不求一切生處。二十於一切眾生忍辱無瞋礙。二十一能勤精進修習一切善根。二十二不隨無色定生。二十三方便所攝智慧。二十四四攝法所攝方便。二十五持戒毀戒。慈愍無二。二十六一心聽法。二十七一心阿蘭若處住。二十八不樂世間種種雜事。二十九不貪著小乘。三十見大乘利益為大。三十一遠離惡知識。三十二親近善知識。　因捨心。生廣快心。作是念。我若捨是眾鬧當得禪定。因禪定生妙廣快法。得是法已。其後則能利益眾生。勝今千萬倍。是故為多利益眾生。少時捨心。權捨眾鬧當得禪定五神通等。利益眾生。菩薩何故作如是方便。為得大心而作是念。大人樂大利益故。不存小利。是故我今當求大人之法。隨而修學。應如是勤加精進。為大利益。所謂禪定神通滅苦解脫等。佛地經論云。菩薩不應於聲聞不生恭敬。由是讚歎聲聞功德。亦令其餘於聲聞眾生淨信故。　一切眾生無始時來。習善時少。造惡時多。是故善法雖遇強緣。亦難生長。惡法雖遇少小外緣。則便熾盛。</p>
<p>彌勒菩薩所問經論云。菩薩有四種非善知識。一者求聲聞人。但欲自度。二者求緣覺人。喜樂小事。三者讀外經典路伽耶等。四者習學一切文辭。嚴飾所有。親近此四種者。但增世利。不增法利。　菩薩有四種真實功德。一者能信解空。亦信因果。二者知一切法無有吾我。而於眾生起大悲心。三者深樂涅槃。而遊生死。四者所作施行。皆為眾生。不求果報。若如是者。即生在佛家。</p>
<p>大寶積經論云。不以空故。令諸法空。但法性自空。不以無相故。令諸法無相。但法自無相。</p>
<p>勝思惟梵天所問經論云。外道之人。依粗無智。是故不識無我體相。自他身中。執著有我。聲聞分知無我。法相復有不知。是故名為中無智闇。始發心菩薩。少分能知諸法無我。復有不知有微無智。離於有相。取於無相。</p>
<p>大智度論云。諸結使。皆屬愛見。屬愛煩惱。覆心。屬見煩惱。覆慧。如是離愛故。屬愛結使亦離。得心解脫。如是無明離故。屬見結使亦離。得慧解脫。　捨除五陰。名棄擔。荷負佛法中。自利利他二種功德。名能擔。　諸外道輩。自著於法。若請若不請。而自為人說。佛於諸法。不著不愛。為憐愍眾生故。有請說者。佛便為說。不以無請。而初轉法輪。　若不以理求一切法。則不可得。若以理求之。則無不得。譬如鑽火。以木則可得。析薪求火。火不可得。　非但言說。名為法施。常以淨心善心。以教一切。是名法施。　如佛所說。利養瘡深。譬如斷皮至肉。斷肉至骨。斷骨至髓。人著利養。則破持戒皮。斷禪定肉。破智慧骨。失微妙善心髓。　若無精進。則眾事不辦。精進者。無處不有。既總眾法。而別自有門。譬如無明使。徧在一切諸使中。而別有不共無明。　問曰。諸法實相。無為無作。精進有為。有作相。云何以實相為首。荅曰。雖知諸法實相。無為無作。以本願大悲。欲度眾生故。於無作中。以精進力。度脫一切。復次。若諸法實相。無為無作。如涅槃相。無一無二。汝云何言實相。與精進相異耶。　邪見人。雖口說一切空。然於愛處生愛。瞋處生瞋。慢處生慢。癡處生癡。自誑其身。佛弟子實知空心。不動一切結使。生處不復生。　菩薩聞一切音聲語言。分別本末。觀其實相。知音聲語言。念念生滅。音聲已滅。而眾生憶念取相。念是已滅之語。作是念言。是人罵我。而生瞋恚。稱讚亦如是。是菩薩能如是觀。眾生雖百千劫罵詈。不生瞋心。若百千劫稱讚。亦不歡喜。知音聲生滅。如響相。又如鼓聲。無有作者。是無住處。畢竟空故。但誑愚夫之耳。是名入音聲陀羅尼。菩薩能令一切法。悉為佛法。無有聲聞辟支佛法。凡夫之法。種種差別。　以無始空。破無始見。又不墮有始見。譬如救人於火。不應著深水中。令破是無始。亦不著有始中。是則行於中道。　為破凡夫所知故。名為聖智。若無凡夫法。則無聖法。如無病。則無藥。是故經言。離凡夫法。更無聖法。凡夫法性。即是聖法。　有人著常顛倒。故捨常相。不著無常相。是名法印。非謂捨常著無常者。以為法印。我乃至寂滅亦如是。　地有色香味觸。重故。自無所作。水少香故。動作勝地。火少香味故。勢勝於水。風少色香味故。動作勝火。心無四事故。所為力大。又以心多煩惱結使繫縛故。令心力微少。有漏善心。雖無煩惱。以取諸法相故。其力亦少。二乘無漏心。雖不取相。以智慧有量。及出無漏道時。六情隨俗分別。取諸法相故。不盡心力。諸佛及大菩薩。智慧無量無邊。常處禪定。於世間涅槃。無所分別。諸法實相。其實不異。但智有優劣。　得不可得者。墮於斷滅。不得不可得者。是為慧方便。不墮斷滅。若無慧方便者。取三事相。若以三事空。則取無相。有慧方便者。從本以來不見三事相。是故不墮有無中。　佛以般若為母。般舟三昧為父。　無常破常。不應以無常為是。苦樂我非我等亦如是。　空破慳而不破檀。餘五法亦如是。　諸法畢竟空。而亦不斷滅。生死雖相續。亦不是常。無量阿僧祇劫業因緣雖過去。亦能生果報而不滅。是名微妙難知。　非但度眾生得成佛。諸佛深法應當聽聞故。　不求名利供養恭敬。不貪弟子。不恃智慧。亦不自高。輕於餘人。亦不譏刺。但念十方諸佛。慈心念眾生。我亦如是學佛道。說法無所依止。適無所著。但為眾生。令知諸法實相。如是清淨說法。世世不失智慧光明。乃至阿耨多羅三藐三菩提。　凡夫法。虛誑不可得。故非縛。聖人法。畢竟空不可得。故非解。　諸煩惱不牽墮凡夫中。故言不縛。不以諸無漏法。破煩惱。故言不解。　行者以有為患。用空破有。心復貴空。著於空者。則墮斷滅。　初略後廣。為解義故。初廣後略。為易持故。　離別常人易。離別知識難。離別知識易。離別父子難。離別父子易。自離其身難。自離其身易。離其心者難。　貪除。則五蓋盡去。猶如破竹。初節既破。餘節皆去。　四正勤。四如意足。雖各各別位。皆在四念處中。慧多。故名四念處。精進多。故名四正勤。定多。故名四如意足。<span class='note-inline'>(欲定。精進定。心定。思惟定。)</span>　菩薩出家持戒。說法能斷眾疑。或時自恃而生憍慢。應作是念。我剃頭著染衣。持鉢乞食。此是破憍慢法。云何於中生憍慢。又此憍慢。覆沒功德。人所不愛。惡聲流布。後世常生弊惡畜生中。若生人中。卑鄙下賤。以破憍慢故。常生尊貴。終不在下賤家生。　如雨墮。不住山頂。必歸下處。若人憍心自高。則法不入。若人恭敬善師。則功德歸之。　若有能開釋深義。解散疑結。於我有益。則盡心敬之。不念餘惡。如弊囊盛寶。不得以囊惡故。不取其寶。又如夜行嶮道。弊人執炬。不得以人惡故。不取其炤。菩薩亦如是。於師得智慧光明。不計其惡。復次菩薩作是念。法師好惡。非是我事。我所求者。惟欲聞法以自利益。如泥像木像。無實功德。因發佛想故。得無量福。何况是人。智慧方便。能為人說。以是故。法師有過。於我無咎。　若說聲聞辟支佛事。猶為無益之言。何况餘事。<span class='note-inline'>(亦見律宗。)</span>　菩薩深入實相。然後悲念眾生。譬如人有一子。得好寶物。深心愛念。欲以與之。　凡夫人法。虛誑無實。雖復肉眼所見。與畜生無異。是不可信。　示人好醜善不善應行不應行。生死為醜。涅槃安隱為好。分別三乘。分別六度。如是等名示。教言。汝捨惡行善。是教。未得善法味故。心則退沒。為說法引導令出。汝莫於因時求果。汝今雖勤苦。果報出時。大得利益。令其心利。故名利。隨其所行而讚歎之。令其心喜。若樂布施者。讚布施則喜。故名喜。以此四事。莊嚴說法。　不破清淨住。但破計我邪見取相心住。譬如治田。去其穢草。　是般若波羅蜜雖畢竟空。而不墮斷滅。雖分別有三乘。亦不生著心。於三事中。不取定相。是事甚深微妙。　般若波羅蜜。無覺觀語言相。而因此語言經卷。能得此般若波羅蜜。是故以名字經卷。名為般若波羅蜜。　譬如毒蛇欲食蝦蟇。常隨逐之。蝦蟇到摩祇藥所。蛇聞藥氣。毒即消滅。壞法惡人。亦復如是。欲壞行智度人。常隨逐之。以般若力故。瞋恚邪見毒滅。有降伏得道者。有作弟子者。有復道還去者。　若一心深信。則供養經卷勝。若不一心。雖受持而不如。　若有行者。一心求佛道。折伏結使。衣服淨潔。所說法處清淨。華香旛葢。香水灑地。無處不淨。是故諸天歡喜。亦利益諸聽者。　有為善法。是行處。無為法。是依止處。餘無記不善法。以捨離故不說。此是新發心菩薩所學。若得般若方便力。應無生忍。則不愛行法。不憎捨法。不離有為法。而有無為法。　獨行讀誦。正憶念雖難。或以我心故。功德小。以經卷與他者。有大悲心。作佛道因緣無吾我故。功德為大。　名字語言同。而心義異。如以著心取相。說五陰等無常。乃至無生無滅。是相似般若。若以不著心。不取相。說五陰無常。但為破常顛倒故。不著無常。是真實般若。　新發意菩薩。先教取相隨喜。漸得方便力。爾乃能行無相隨喜。譬如鳥子。羽翼未成。不可逼令高翔六翮成就。則能遠飛。　如人著木屐踐刺。刺則摧折。佛以禪定智慧屐。摧五欲刺。名滅。　假名相者。如車屋林軍。眾生諸法和合中。便有是名。無明力故。取是假名相。起諸煩惱業。　法相者。五陰。十二入。十八界等。肉眼觀故有。慧眼觀故無。是故法亦虛誑。妄語應捨離。　離是二相。餘但有無相相。有人取是無相相。還生結使。是故亦不應取無相相。　若但行般若。則心散亂。不調順。多生疑悔邪見。失般若智慧相。若與五波羅蜜合行。則調順不錯。能成辦眾事。　分別諸法大小。有所得為失。著不大不小等空相。亦是失。　先世罪重。今世不如所說行。故不得般若力。非般若過。　知色等法。不可思議。若住是不可思議中。則不具足般若波羅蜜。取不可思議相故。　若悋惜法。則常生邊地無佛法處。　法師愛法著法。求名聲故。自恣樂說。無有義理。如逸馬難制。又如大水暴漲。眾穢渾雜。是為魔事。　聞持陀羅尼。能持能誦。不能解義。或得諸法實相陀羅尼義。而不能次第讀誦。　師徒宜應和合。一切惡事。不應計念。　下者聞般若。直信聽受。不問義。中者聞已問義。而不能行。上者聞解能行。　如小火能燒。何况大者。菩薩亦如是。新學時。能以般若轉世間法。令畢竟空。燒諸煩惱。何况得力具足。　聞所說而信者。不名為信。智慧知<span class='corr'>已</span>。名為信。　但說無法。所利少。若說有法。所利亦少。今說有無二法具足故。得無生忍。譬如二輪具足故。能有所至。　因緣生法無自性。無自性故。即是畢竟空。是畢竟空。從本以來空。非佛所作。亦非餘人所作。諸佛為可度眾生故。說是畢竟空相。即是一切諸法實體。不因內外有。　觀一切法空。空亦空。故不著空。不妨憐愍眾生。觀憐愍眾生。亦不著眾生。不取眾生相。但引導入空。故不妨空。　諸神天輕賤妄語人。若菩薩不如所說行。則五種執金剛神捨離。不復守護。惡鬼得便。是人喜生惡心。惡心故。則生惡業。惡業故。則墮惡道。　語言能持義。若失語言。則義不可得。　當來世求三乘人。聞佛說空無所有性。以罪重智鈍故。取空相。便言凡夫惡人。何以名垢。出家得道人。何以名淨。是人不解佛語深義。以何事而說。著是空故。言何用持戒等為。即生邪見。破正見。破戒。破威儀。無所畏忌。墮三惡道。　若不修道。尚無少許攝心樂。何况道果。若心取相修道。雖有攝心禪定樂。無有道果。若不取相著心修道。則有道果。　諸佛以說法猛風。吹卻顛倒雲翳。令得清淨。而諸法性。常自無垢無淨。是菩薩知一切法性空故。能行一切種種道度眾生。　菩薩遠離憐愍眾生心。但行般若求諸法實相。或墮邪見中。</p>
<p>大乘莊嚴經論云。八種過者。一懈怠。二不解義。三拒請。四不開義。五不斷疑。六斷疑不決定。七心有厭退。不一切時說故。八有悋。不盡開示故。一切諸佛如是八過。悉皆遠離。是故得成無上說法。</p>
<p>方便心論云。凡所言說。但飾文辭。無有義趣。皆名為失。又雖有義理而無次第。亦名言失。</p>
<p>廣百論釋云。要具三德。名為法器。一者稟性柔和。無有偏黨。恆自審察。不貪己見。二者常希勝解。求法無厭。不守己分。而生喜足。三者為性聰慧。於善惡言。能正了知得失差別。若無如是所說三德。雖有師資。終無勝利。　又云。劣慧者前。不應輒說空無我理。增其惡見。謂初我執。唯背涅槃。後惡取空。兼向惡趣。</p>
<p>大乘集菩薩學論云。於如來教。唯文字想而無入解。皆名謗法。</p>
<p>禪法要解經云。若能依義。一切諸經皆是了義。義畢竟空。不可說相故。若不依義。是人於諸經皆不了義。以無深智。隨逐音聲故。</p>
<p>○成實論云。佛法貴如說行。非但言說。　佛法應當自身作證。不但隨他。如佛語比丘。汝等莫但信我語。當自思惟。是法可行。是不可行。</p>
<p>三法度論云。若能除婬怒癡。是多聞。餘者。非多聞。</p>
<p>○出曜經云。所謂持法者。不必多誦習。若少有所聞。具足法身行。是謂持法人。以法自將養。雖多誦習義。放逸不從正。如牧數他牛。不獲沙門果。　雖誦千章。不義何益。寧解一句。聞可得道。雖壽百年。無慧不定。不如一日。黠慧有定。</p>
<p>南嶽思大師示眾云。道源不遠。性海非遙。但向己求。莫從他覓。覓即不得。得亦不真。偈曰。頓悟心源開寶藏。隱顯靈通現真相。獨行獨坐常巍巍。百億化身無數量。縱令逼塞滿虛空。看時不見微塵相。可笑物兮無比况。口吐明珠光晃晃。尋常見說不思議。一語標名言下當。　又偈曰。天不能蓋地不載。無去無來無障礙。無長無短無青黃。不在中間及內外。超羣出眾太虛玄。指物傳心人不會。</p>
<p>續高僧傳云。道障之起。起乎心行。道則無滯。滯則障道。焉有多聞。能為道障。</p>
<p>有宋高僧傳云。唐京兆大興善寺含光至西土。有梵僧云。曾聞台教定邪正。曉偏圓。明止觀。功推第一。再三囑光。或因緣重至。為翻唐為梵附來。某願受持。屢屢握手叮囑。</p>
<p>續傳燈錄。靈隱本禪師示看經僧偈曰。看經不識經。徒勞損眼睛。欲得不損眼。分明識取經。</p>
</div></div>
<p class='juan'>法海觀瀾卷二終</p>
</div><!-- end of div[@id='body'] -->
</body></html>