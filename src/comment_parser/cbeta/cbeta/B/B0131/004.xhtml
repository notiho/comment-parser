<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法海觀瀾</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu16' />
<div class='div-other'><a id='mulu17' />
<p class='h1'>法海觀瀾卷第四<span class='note-inline'>(目錄)</span></p>
<div class='div-other'><a id='mulu18' />
<p class='h2'>密宗要典</p>
<ul class="">
<li>妙臂菩薩所問經</li>

<li>蘇婆呼童子經</li>

<li>蘇悉地羯羅經</li>

<li>金剛頂瑜伽念珠經</li>

<li>持明藏尊那菩薩大明成就儀軌經</li>
</ul></div>
<p class='juan'>法海觀瀾卷第四</p><p class="byline">古吳蕅益比丘智旭輯</p><p class="byline">中山湯學紳康民閱梓</p>
<div class='div-other'><a id='mulu19' />
<p class='h2'>密咒圓因</p><p>○大寶積經無邊莊嚴會云。若不了諸法。自性不可得。彼則行於相。不得陀羅尼。諸法如虛空。由是說開示。虛空及開示。二俱無所有。此二離於有。諸法亦空無。如是解法者。彼能獲總持。</p>
<p>密跡金剛力士會云。菩薩有十大法。逮如是象無極大力。何謂為十。一曰寧棄身命勤受正法。二曰未曾自大。謙恪下意。禮敬眾生。三曰見於剛強難化眾生。立之忍辱。四曰見饑饉人。以好美饍而充施之。五曰覩諸恐懼。勸慰安之。六曰若有眾生得於重疾。療以良藥。七曰若有羸劣人所輕慢。敬念戀之。令無忽易者。八曰以淨泥水。塗如來廟。補其虧缺。九曰見孤苦人。貧匱困厄。常負重擔。使去其難。極重之殃。十曰若有無護。無所皈依。常將濟之。所語如言。而不變失。</p>
<p>佛說一切如來真實攝大乘現證三昧大教王經云。諸欲入曼拏羅者。應先於普徧無餘諸有情界。起救護心。悉令獲得適悅快樂。及得一切最上悉地。　又云若有不見大曼拏羅者。汝不應為說此三昧法。若有說者。違越三昧。以此三昧金剛摧碎汝頂。　又云。諸餘未知此一印者。汝當慎勿為其指示。何以故。是彼有情。以不見大曼拏羅故。輒結是印者。不得成就彼即生疑。反招殃咎。速趣命終。墮於無間大地獄中。復墮惡趣。　又云。汝不應以此祕密法。輒為人說。無令反招殃咎。身壞命終。墮大地獄。</p>
<p>佛說大悲空智金剛大教王儀軌經云。於七日中。施妙飲食。起大悲心。恭敬供養。設惡來者。倍生憐愍。勿復於彼生下劣想。令魔得便。常勤悲念。於晝夜分。以慧決擇。無復餘事。無非時食。不起邪思。於他善惡。勿樂宣傳。觀察他身。如護己有。　又云。以智慧方便。自性出生諸法。及彼三世。猶若虛空。於剎那頃。皆同一相。離諸分別。不為自他之所侵撓。成就持明諸業用等。設復於生死中。而常清淨。譬如河流。亦如燈炷。於晝夜中。真實不斷。彼無智者。於是儀軌。徒設疲勞。此世他世。無能成就。　又云。以佛神力不思議故。得成就已。令諸眾生。入佛知見。若於眾生少分損害。如是法印不能成就。</p>
<p>一字奇特佛頂經云。持明者先當受三皈。發菩提心。清淨澡浴。大悲愍念一切有情。於寂靜處。應結契印。親承稟而受。若異此結者。諸魅及毗那夜迦而作障難。死墮地獄。不灌頂者。不發菩提心者。彼人前。不應結此等印。</p>
<p>大乘瑜伽金剛性海曼殊室利千臂千鉢大教王經云。壇場內供養食。入道場人眾僧等。并授法教主阿闍黎。並不得取食。其食與不入道場人食即得。　又云。若有教主阿闍黎。不在受法道場內。與人妄說如來秘密三摩地觀。秘教法藏者。此人好求名利。諂諛妄說。得四重罪。其聽者。生生得盜法罪。墮入地獄。永不聞正教法。若有受得如來秘密妙法。則常應四時不闕。供養行道。念誦坐觀。常行精進。勿令懈怠。　又云。魔作幻惑。非關正智。唯心示變。莫取外緣。須常諦觀心性。見性最靜。心性無物。是相莫取。則無境界妄相因緣。</p>
<p>陀羅尼集經云。若善男子。至心受持陀羅尼咒。應當護持三業清淨。護三業淨。有二種護。一外護。二內護。言外護者。不得食我世尊殘食。不得食一切聖賢殘食。不得食一切鬼神殘食。不得食師僧父母殘食。不得食一切眾人殘食。又不得食國王官人殘食。不共眾人傳器而食。亦不得食毗那夜迦鬼魔之食。若麵裹物。蒸煑燒熟歡喜團等。皆不得食。若食此食。於三昧力不得成就。若一切人畜生產處。不得往到。亦不得食。諸死亡家。十惡家。酤酒家。五辛家。埋死人家。賣凶具家。不淨人家。婬女家。造經像家。皆不得往。亦不得食。諸不淨人。看他產人。捉死屍人。截割眾生身肉之人。如是等人。皆不得近。與身相觸。亦勿交往。此名外護清淨之法。內護清淨者。身不得殺。偷盜。邪婬。口不妄語。惡口。兩舌。綺語。戲論。皆不應作。意不應作貪瞋癡等。唯起大慈大悲大喜大捨等心。是名菩薩四無量心。三業清淨。由三業淨。乃能受持此三昧陀羅尼佛頂咒印。　又云。未入三曼荼羅大道場者。不得為說此三昧陀羅尼咒印。不得聽聞。不得說法。若為說者。當墮地獄。其聽法者。得愚癡報。輒見法者。鬼神瞋訶。雖自曾入三昧道場。若不用心護法。輕命露處。作印咒法者。為惡鬼神之所得便。若能至誠堅固受持者。一切諸天隨身為護。　又云。其誦咒人。應當具足堅持七法。一者持戒。二者忍辱。三者離口四過。四者於佛法中。生決定信。五者發無上菩提心。六者常誦咒法。心生慚愧。七者於四威儀。身心無倦。猶如輪王。具足七寶。得紹王位。王四天下。咒師亦爾。具前七法。速得證驗。　又云。壇內食。分作三分。一分送與寺內。供養大眾。一分施與貧窮乞兒。一分布施水陸虛空諸眾生等。諸入壇弟子。及阿闍黎。并主人等。皆不合食。如其食者。法皆無驗。</p>
<p>大毘盧遮那成佛神變加持經云。乃至身分舉動住止。應知皆是密印。舌相所轉眾多言說。應知皆是真言。　又云。燒除妄分別。成淨菩提心。此名內護摩。為諸菩薩說。</p>
<p>蘇婆呼童子經云。若有誦持一切真言法者。先於諸佛。深起敬心。次發無上菩提之心。為度眾生。廣發大願。遠離貪癡憍慢等業。復於三寶。深生珍重。亦應虔誠遵崇大金剛部。當須遠離殺盜邪婬妄言綺語惡口兩舌。亦不飲酒。及以食肉。　口雖念誦。心意不善。常行邪見。以邪見故。變為不善。得雜染果。　持誦人。先須持戒。譬如芽種。皆依地生。由勤灌溉。令芽生長。世尊所說別解脫法。清淨尸羅。具應修行。若是俗流。唯除僧服。自餘律儀。悉皆無差。</p>
<p>一字佛頂輪王經云。一切咒者。心常寂靜。堅持六念。係修咒法。發菩提心。即得成就。離菩提心。畢無成辦。金剛瑜伽中略出念誦經云。不應與未入壇場人說此法事。汝儻說者。非但違失汝三摩耶。自招殃咎耳。　應堅守正法。設遭逼迫惱害。乃至斷命。不應捨離修菩提心。於求法人。不應慳吝。於諸眾生有少不利益事。亦不應作。此是最上句義。聖所行處。</p>
<p>廣大寶樓閣善住秘密陀羅尼經云。勿以此法於後世時。妄相付與。下劣賤人。惡性眾生。破戒眾生。懈怠眾生。邪見眾生。小乘眾生。貪欲眾生。我慢眾生。如斯之類。不須為說此陀羅尼。</p>
<p>牟梨曼陀羅咒經云。若起貪欲心。而誦咒乞效驗者。當來成於夜叉種子。若無智心中。而誦咒求驗者。當來成於鬼神種子。若慈愍之心。大慈悲心。念佛之心。如是心中。誦咒乞驗。當來成於如來種智。所為所作。得無障礙。一切成就。　復次或欲睡眠。嚬申欠呿。謦咳洟唾。整身形供具。一切不安。竊起緣慮。即勿誦咒。急當至心向佛瞻仰。竭誠專注。凝想正觀。心意清淨。乃可誦咒。若大小遺已。咒水一掬二十一遍。想月臨照。自灑頭頂周身及衣。所有染污。一切清淨。</p>
<p>妙臂菩薩所問經云。其室開門。唯得向東向西。或向於北。不得向南。　又云。夏安居時。不得作成就之法。　又云。持誦行人。求悉地者。以持戒為根本。然後運菩提心。發精進勇施正勤力。持誦真言。常不懈退。於佛菩薩。倍生恭信。譬如輪王具足七寶。方理國土而得安靜。</p>
<p>金剛薩埵說頻那夜迦天成就儀軌經云。是中成就法。諸持明者。欲作此法。以慈悲為本。利樂為先。饒益有情。方便攝化。可作成就。若用怨親之見。取捨之情。而作此法。定不成就。復招重罪。</p>
<p>○有宋高僧傳云。傳教令輪者。東夏以金剛智為始祖。不空為二祖。慧朗為三祖。</p>
</div></div>
<p class='juan'>法海觀瀾卷第四終</p>
</div><!-- end of div[@id='body'] -->
</body></html>