<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>祖堂集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu196' />
<p class='juan'>祖堂集卷第十五<span class='note-inline'>(江西下卷第二曹溪第三代法孫)</span></p>
<div class='div-other'><a id='mulu197' /><p><span class='corr'>○</span>西堂和尚嗣馬祖，在<span class='corr'>虔</span>州。師諱智藏。</p>
<p>有一秀才問曰：「有天堂地獄不？」師云：「有。」又問曰：「有佛法僧寶不？」師云：「有。」秀才云：「但問處盡言『有』，和尚與摩道，莫是錯不？」師云：「秀才曾見什摩老宿？」秀才云：「曾見俓山和尚。」師云：「俓山向秀才作摩生說？」云：「說一切總無。」師云：「秀才唯獨一身，還別有眷屬不？」對曰：「某甲有山妻，兼有兩顆血屬。」師云：「俓山和尚還有妻不？」對曰：「他俓山和尚真素道人，純一無雜。」師呵云：「俓山和尚內外嚴護，理行相稱，道『一切悉無』即得。公具足三界，凡夫抱妻養兒，何種不作？是地獄柤滓，因什摩道『一切悉無』？若似俓山聽公道無。」秀才禮而懺謝焉。</p>
<p>馬祖遣師送書到國師處，在路逢見天使。天使遂留齋次，因驢啼，天使喚頭陀。師乃舉頭，天使便指驢示師，師卻指天使，天使<span class='note-inline'>(無對)</span>。又到國師處，國師問：「汝師說什摩法？」師從東邊過西邊立。國師云：「只者個，為當別更有不？」師又過東邊立。國師云：「這個是馬師底，仁者作摩生？」師云：「早個呈似和尚了也。」</p>
<p>師曾燒一僧，有一日現身覓命，師云：「汝還死也無？」對云：「死也。」師云：「汝既死，覓命者誰？」其僧遂不見。</p>
<p>自外<span class='corr'>未</span>睹行錄，不知終始。敕<span class='corr'>諡</span>宣教禪師元和正真之塔。</p>
</div>
<div class='div-other'><a id='mulu198' /><p><span class='corr'>○</span>鵝湖和尚嗣馬大師，在信州。師諱大義，衢州須江縣人也。姓徐，依年具戒。禪律俱通，禮大寂於江西，一扣祕蹟，廓然玄悟，契心于洪州。</p>
<p>應緣次上都，孝文皇帝詔入內，諮請問道。德宗朝麟德殿，大筵論義。有人問：「心有也，曠劫而<span class='corr'>滯</span>凡夫。心無也，剎那而登妙覺。」師答曰：「此乃梁武帝言。然心有者，是滯有，有既有矣，安可解脫？心無也，何人而登妙覺？」</p>
<p>師以群英十號，等有為<span class='corr'>已</span>迷者，終不復悟。等無為<span class='corr'>已</span>悟者，終不卻迷。於是群英執伏，僉曰玄無以比。師問諸碩德曰：「行止偃息，畢竟以何為道？」有人云：「知者是道。」師云：「不可以識識，不可以智知。安得知者是道乎？」有人云：「無分別是道。」師云：「善能分別諸法相，於第一義而不動。安得無分別是道乎？」有人云：「四禪八定是道。」師云：「佛身無為，不墮眾數，安得四禪八定是道耶？大師之旨，一切法是，一切法非，於無性無像，而有得有喪，豈可以一方定趣決為道耶？所以不定之辯，遣不定之執，趣無方之道矣。」師頌曰：</p>
<p style="margin-left:2em;text-indent:-1em" class="lg-abnormal"><div class='lg-row'>「直下識玄旨，羅紋結角是。不識玄旨人，徒勞逐所示。」</div>
</p><p style="margin-left:2em;text-indent:-1em" class="lg-abnormal"><div class='lg-row'>「䲺䲺鳥，守空池，魚從腳下過，䲺䲺總不知。」</div>
</p><p>有經論供奉大德，對順宗皇帝前問：「如何是四諦？」師指聖人云：「當今是一諦，三諦何在？」大德<span class='note-inline'>(無對)</span>。供奉又問：「欲界無禪，禪居色界。此土憑何立禪？」師答曰：「法師只知有欲界無禪，不知有禪界無欲。」供奉云：「禪界無欲，如何是禪？」師以手空中點一下，供奉<span class='note-inline'>(無對)</span>。皇帝云：「只這一點，法師尚勿奈何。」</p>
<p>師元和十三年戊<span class='corr'>戌</span>歲，正月二日遷化，報齡七十四，敕<span class='corr'>諡</span>慧覺大師見性之塔，國相韋厚制碑文。</p>
</div>
<div class='div-other'><a id='mulu199' /><p><span class='corr'>○</span>伏牛和尚嗣馬大師，在北京。師諱自在，未睹實錄，莫究化緣終始。</p>
<p>師放少師行腳時，頌曰：</p>
<p style="margin-left:2em;text-indent:-1em" class="lg-abnormal"><div class='lg-row'>「放汝南行入大津，碧潭深處養金鱗。等閑莫與凡魚伴，直透龍門便出身。」</div>
</p><p>小師答曰：</p>
<p style="margin-left:2em;text-indent:-1em" class="lg-abnormal"><div class='lg-row'>「魚龍未變志常存，變了還教海氣渾。兩眼不曾窺小水，一心專擬透龍門。千迴下網終難繫，萬度垂鉤誓不<span class='corr'>吞</span>。待我一朝鱗甲備，解將雲雨灑乾坤。」</div>
</p><p>小師便是第二伏牛也。師有三個《不歸頌》曰：</p>
<p style="margin-left:2em;text-indent:-1em" class="lg-abnormal"><div class='lg-row'>「割愛辭親異俗迷，如雲似鶴更高飛。五湖四海隨緣去，到處為家一不歸。」</div>
</p><p style="margin-left:2em;text-indent:-1em" class="lg-abnormal"><div class='lg-row'>「苦節勞形守法<span class='corr'>威</span>，幸逢知識決玄微。慧燈初照昏衢朗，唯報自親二不歸。」</div>
</p><p style="margin-left:2em;text-indent:-1em" class="lg-abnormal"><div class='lg-row'>「峭壁幽嵒往復希，片雲孤月每相依。經行宴坐閑無事，樂道逍遙三不歸。」</div>
</p></div>
<div class='div-other'><a id='mulu200' /><p><span class='corr'>○</span>盤山和尚嗣馬大師，在北京。師諱寶積，未詳姓氏。</p>
<p>師有時示眾云：「心若無事，萬法不生。境絕玄機，纖塵何立？道本無體，因道而得名。道本無名，因名而得號。若言即心即佛，今時未入玄微；若言非心非佛，猶是指蹤之極則。向上一路，千聖不傳。學者勞形，如猿捉影。大道無中，復誰前後？長空絕際，何用量之？空既如斯，道豈言哉？心月孤圓，光吞萬像。光非照境，境亦非存。光境俱亡，復是何物？禪德譬如擲劍揮空，莫論及之不及，斯乃空輪無跡。劍刃非虧，若能如是，心心無知，全心即佛，全佛即人。人佛無異，始為道矣。禪德可學中道，似地擎山，不知山之高峻；如石含玉，不知玉之無瑕。若能如是，是名出家。故導師云：『法本無相礙，三際亦復然。無為無事人，猶是金鎖難。』所以古人道：『靈源獨耀，道本無生。大智非明，真空絕跡。真如凡聖，皆是夢言。佛及涅槃，並為增語，禪德切須自看，無人替代。三界無法，何處求心？四大本空，佛依何住？旋機不動，寂爾無根，覿面相呈，更無餘事。』珍重。」</p>
<p>強大師拈問福先：</p>
<p style="margin-left:2em;text-indent:-1em" class="lg-abnormal"><div class='lg-row'>「向上一路古人宗，學者徒勞捉影功。若道不傳早傳了，不傳之路請師通。」</div>
</p><p>福先答曰：</p>
<p style="margin-left:2em;text-indent:-1em" class="lg-abnormal"><div class='lg-row'>「盤岫高提向上宗，興來諸聖舌無功。吾師既問不傳事，問當何愁不為通？」</div>
</p><p>問：「<span class='corr'>牛</span>頭未見四祖時如何？」師云：「有量之事，龍鬼可尋。」進曰：「見四祖後如何？」師云：「脫量之機，龍鬼難尋。」進曰：「見後，為什摩百鳥不來？」師答曰：「絲在能歌舞，線斷一時休。」</p>
<p>師臨遷化時，謂眾云：「<span class='corr'>還</span>有人邈得吾真摩？若有人邈得吾真，呈似老僧看。」眾皆將寫真呈似和尚，師盡打。時有一少師普化，出來云：「某甲邈得師真。」師云：「呈似老僧看。」普化倒行而出。師云：「我不可著汝這般底，向後去別處打風顛去也。」</p>
<p>師平生住持<span class='corr'>軌</span><span class='corr'>範</span>，嚴整異常，海內聞名。敕<span class='corr'>諡</span>凝寂大師真際<span class='corr'>之塔</span>。</p>
</div>
<div class='div-other'><a id='mulu201' /><p><span class='corr'>○</span>麻谷和尚嗣馬大師，在莆州。師諱寶徹，未詳姓<span class='corr'>氏</span>。</p>
<p>師與丹霞遊山，見水中魚，師以手指丹霞，丹霞云：「天然。」師至明日卻問：「昨日意作摩生？」丹霞便作臥勢。師曰：「蒼天蒼天。」</p>
<p>師行腳時，到三角。三角和尚上堂云：「此事眨上眉毛，早<span class='corr'>已</span>差過也。」師便問：「承和尚有言『此事眨上眉毛，早<span class='corr'>已</span>差過』，如何是此事？」三角云：「<span class='corr'>差</span>過也。」師便擔倒經來。三角和尚便打之，問：「十二分教某甲不疑。」師便起去。問：「如何是佛法大意？」師良<span class='corr'>久</span>，其僧卻舉似石霜：「此意如何？」石霜云：「主人慇懃，滯累闍梨，拖泥涉水。」</p>
</div>
<div class='div-other'><a id='mulu202' /><p><span class='corr'>○</span><span class='corr'>鹽</span>官和尚嗣馬大師，在蘇州。師諱齊安，未詳姓氏。</p>
<p>有法空禪師到，問師經中諸義，師答了。師云：「禪師到來，貧道總未得作主人。」禪師云：「請和尚作<span class='corr'>主</span>人。」師云：「日<span class='corr'>已</span>將晚，且歸本位安<span class='corr'>置</span>，明日卻來。」</p>
<p>師明朝令沙<span class='corr'>彌</span>屈法空禪師，禪師應時來。師呵沙<span class='corr'>彌</span>云：「這沙<span class='corr'>彌</span>不了事，教屈法空禪師來，何故屈得守堂人來？」僧參師，師云：「汝是阿誰？」對曰：「法忻。」師云：「我不識汝。」問：「如何是本身盧舍那佛？」師云：「與我將取那個銅瓶來。」僧取瓶來，師云：「卻送本處安置。」僧便送本處已，再來問：「如何是本身盧舍那佛？」師云：「古佛也過去久矣。」</p>
<p>大中皇帝潛龍之日，曾禮為師。甚有對答，言論具彰別錄。敕<span class='corr'>諡</span>悟空禪師棲真之塔，真塔浩瀚非常，北有汾州，南有鹽官矣。</p>
</div>
<div class='div-other'><a id='mulu203' /><p><span class='corr'>○</span>五洩和尚嗣馬祖，在越州。</p>
<p>師諱靈嘿，姓宣，常州人也。師未出家時，入京選官去。到洪州開元寺，禮拜大師。大師問：「秀才什摩處去？」云：「入京選官去。」大師云：「秀才太遠在。」對云：「和尚此間還有選場也無？」大師云：「目前嫌什摩？」秀才云：「還許選官也無？」大師云：「非但秀才，佛亦不著。」因此欲得投大師出家。大師云：「與你剃頭即得，若是大事因緣即不得。」從此攝受，後具戒。</p>
<p>有一日，大師領大眾出西墻下遊行次，忽然野鴨子飛過去。大師問：「身邊什摩物？」政上座云：「野鴨子。」大師云：「什摩處去？」對云：「飛過去。」大師把政上座耳拽，上座作忍痛聲，大師云：「猶在這裏，何曾飛過？」政上座豁然大悟。因此師無好氣，便向大師說：「某甲拋卻這個業次，投大師出家。今日並無個動情，適來政上座有如是次第，乞大師慈悲指示。」大師云：「若是出家師則老僧，若是發明師則別人，是你驢年在我這裏也不得。」師云：「若與摩則乞和尚指示個宗師。」大師云：「此去七百里有一禪師，呼為南岳石頭。汝若到彼中，必有來由。」師便辭，到石頭，云：「若一言相契則住，若不相契則發去。」著鞋履，執座具，<span class='corr'>上</span>法堂禮拜，一切了侍立。石頭云：「什摩處來？」師不在意，對云：「江西來。」石頭云：「<span class='corr'>受</span>業在什摩處？」師不祇對便拂袖而出。纔過門時，石頭便咄。師一腳在外，一腳在內，轉頭看，石頭便側掌云：「從生至死，只這個漢，更轉頭惱作什摩？」師豁然大悟。在和尚面前給侍數載，呼為五洩和尚也。</p>
<p>後有人舉似洞山，洞山云：「登時若不是五洩，大難得承當。雖然如此，猶涉途在。」自後長慶云：「嶮。」淨修禪師<span class='corr'>拈</span>問僧：「只如長慶與摩道，意作摩生？」僧<span class='note-inline'>(無對)</span>。自代云：「恐他認處錯。」有人<span class='corr'>拈</span>問漳南：「古人道『從生至死，只這個漢是』，和尚如何？」漳南云：「地獄柤滓只有人作了也。」僧云：「深領和尚尊旨。古人因什摩與摩道？」漳南云：「只為這般漢。」僧云：「與摩則忘前失後去。」漳南云：「頭上不禿，肚裏無毒。」僧云：「貪看天上月，忘卻室中燈。」漳南便失聲。僧問：「何物大於天地？」師云：「無人識得伊。」僧云：「還可彫啄也無？」師云：「你試下手看。」</p>
<p>越州觀察使差人問師：「依禪住持？依律住持？」師以偈答曰：</p>
<p style="margin-left:2em;text-indent:-1em" class="lg-abnormal"><div class='lg-row'>「寂寂不持律，滔滔不坐禪。儼茶三兩<span class='corr'>碗</span>，意在钁頭邊。」</div>
</p><p>觀察使差人送百柄钁頭，師纔見送來，把<span class='corr'>棒</span>趁出，卻云：「我有一柄钁頭，平生用不盡，誰要你送來！」專使卻來，具說前事，觀察使遙<span class='corr'>申</span>禮拜。問：「此個門中始終事如何？」師云：「你道目前成來多少時？」僧云：「不會。」師云：「我此間無你適來問底。」僧云：「豈無和尚接人處？」師云：「待你求則接。」僧云：「請和尚接。」師云：「你欠少什摩？」</p>
<p>師元和十三年化緣周畢，澡浴焚香，端坐繩床，大集僧眾，慇懃叮囑。囑累開<span class='corr'>喻</span>門徒云：</p>
<p style="margin-left:2em;text-indent:-1em" class="lg-abnormal"><div class='lg-row'>「妙色真常，本無生滅。法身圓寂，寧有去來。<span class='corr'>千</span>聖同源，萬靈一轍。吾今示滅，不假興哀。無強勞形，須存正念。儻遵此命，真報我恩。若固<span class='corr'>違</span>言，非吾弟子。」</div>
</p><p>有人問：「什摩處去？」師云：「無處去。」僧云：「某甲何以不見？」師云：「非眼所<span class='corr'>睹</span>。」洞山聞舉云：「作家。」師正坐疊掌收光，一剎那間<span class='corr'>便</span>歸圓寂，<span class='corr'>享</span>齡七十二，僧臘三十一。沙門志閑撰碑文矣。</p>
</div>
<div class='div-other'><a id='mulu204' /><p><span class='corr'>○</span>大梅和尚嗣馬大師，在明州。師<span class='corr'>諱</span>法常，襄陽人也，荊州玉泉寺受業。纔具尸羅，學通眾典。講大小本經論。多聞雖益，辯注虛張。覺爽情神，遊方訪道。聞江西馬大師誨學，師乃直造法筵。</p>
<p>因一日問：「如何是佛？」馬師云：「即汝心是。」師進云：「如何保任？」師云：「汝善護持。」又問：「如何是法？」師云：「亦汝心是。」又問：「如何是祖意？」馬師云：「即汝心是。」師進云：「祖無意耶？」馬師云：「汝但識取汝心，無法不備。」師於言下頓領玄旨，遂杖錫而望雲山。</p>
<p>因至大梅山下，便有棲心之意，乃求小許種糧。一入深幽，更不再出。後因鹽官和尚出世，有僧尋柱杖迷山，見其一人，草衣結髮，居小皮舍，見僧先言不審，而言語謇澀。僧窮其由。師云：「見馬大師。」僧問：「居此多少年也？」師云：「亦不知多少年。只見四山青了又黃，青了又黃。如是可計三十餘度。」僧問：「師於馬祖處，得何意旨？」師云：「即心是佛。」其僧問出山路，師指隨流而去。</p>
<p>其僧歸到鹽官處，具陳上事。鹽官云：「吾憶在江西時，曾見一僧問馬大師佛法祖意，馬大師皆言『即汝心是』。自三十餘年，更不知其僧所在。莫是此人不？」遂令數人教依舊路，斫山尋覓。如見，云：「馬師近日道『非心非佛』。」其數人依鹽官教問。師云：「任你非心非佛，我只管即心即佛。」鹽官聞而嘆曰：「西山梅子<span class='corr'>熟</span>也。汝曹可往彼，隨意採摘去。」如是，不足二三年間，眾上數百，凡應機接物，對答如流。</p>
<p>因<span class='corr'>夾</span>山與定山去大梅山，路上行次。定山云：「生死中無佛，則非生死。」夾山不肯，自云：「生死中有佛，則不迷生死。」二人相不肯，去到大梅山。夾山自問：「此二人道，阿那個最親？」師云：「一親一疏。」夾山云：「阿那個是親？」師見苦問，乃云：「且去，明日來。」夾山明日來問：「昨日未蒙和尚垂慈，未審阿那個是親？」師云：「問者不親，親者不問。」</p>
<p>有人問鹽官：「如何是西來意？」官云：「西來無意。」僧舉似師，師云：「不可<span class='corr'>一</span>個棺裏著兩個死屍。」</p>
<p>師臨順世時，鼯鼠叫，師告眾曰：「即此物非他物。汝等諸人善護持，吾今逝矣。」師言<span class='corr'>已</span>掩室，來辰化矣。括州刺史江勣撰碑文。</p>
</div>
<div class='div-other'><a id='mulu205' /><p><span class='corr'>○</span>永泰和尚嗣馬大師，師諱<span class='corr'>靈</span>瑞。姓黃，衡陽人也。</p>
<p>年十一，出家於南嶽。年十八，為沙彌。問津於大寂，嘿領心要。年二十四，進具於雙峰寺，卻歸大寂法會。貞元一年丙寅歲，遊青州。州牧張胤請止龍興寺。</p>
<p>元和中，青州人大飢，人多殍仆。師脅不至席，視人如傷，乃率富屋，俾行檀度。繇是淨名給孤，競垂乘下。</p>
<p>師左臂有肉環，臥常右脅。占者曰：「寔人天師也。」後尚書薛平侍以為師，<span class='corr'>凡</span>二十三年。大化青社，故號青州和尚<span class='corr'>焉</span>。</p>
<p>及遊襄陽，<span class='corr'>廉</span>使牛元翼禮重曰：「人中師子王也。」請止感通寺。又至荊渚，僕射王潛請住永泰寺。布金闡道，大展化度。</p>
<p>大和三年戊子歲六月三日順世，春秋六十九，茶毗得舍利五千餘粒，塔于郭東。劉軻制碑文，敕<span class='corr'>諡</span>道鏡禪師寶真之塔。</p>
</div>
<div class='div-other'><a id='mulu206' /><p><span class='corr'>○</span>東寺和尚嗣馬大師，在潭州。師諱如會，韶州始興曲江縣人也。</p>
<p>大曆八年，止國一禪師門下。後歸大寂，眾皆仰德，臻湊如林。榻為之折，時稱折床會也。</p>
<p>後止長沙東寺，大播洪規。每曰自大寂禪師去世，常病好事者錄其語本，不能遺筌領意，認即心即佛，外無別說，曾不師於先匠。只<span class='corr'>侚</span>影跡，且佛於何住，而曰即心，心如<span class='corr'>畫</span>師，貶佛甚矣，遂唱于言：「心不是佛，智不是道。劍去遠矣，<span class='corr'>爾</span>方刻舟。」時號東寺為「禪窟」。</p>
<p>承相崔公胤高其風韻，躬問師曰：「師以何得？」師曰：「見性為得。」公云：「師見性不？」師曰：「見性。」師當時方病眼，相公譏曰：「既言見性，其眼奈何？」師云：「見性非眼，眼病何害？」相公喜而禮拜。更與師到佛殿，見雀兒在佛頭上放糞，相公問：「者個雀兒，還有佛性也無？」師云：「有。」相公云：「既有，為什摩向佛頭上屙？」<span class='corr'>師</span>云：「他若無，因什摩不向<span class='corr'>鷂</span>子頭上屙？」相公從此禮拜為師。</p>
<p>自後長慶聞云：「嶮。」師問南泉：「近離什摩處？」對曰：「近離江西。」師云：「還將得馬大師真來不？」對云：「將得來。」師云：「將來，則呈似老僧看。」對云：「只這個是。」師云：「背後底。」南泉登時休。後長慶云：「和尚太似不知。」保福代云：「洎不到和尚此間。」</p>
<p>師問仰山：「離什摩處？」對曰：「離廣南。」師曰：「見說廣南有鎮海明珠，還是也無？」對曰：「是也。」師云：「此珠作摩生？」對曰：「白月則隱，<span class='corr'>黑</span>月則現。」師云：「還將得此珠來也無？」對云：「將得來。」師云：「若將來，則呈似老僧看。」對云：「昨日到溈山，溈山和尚就某甲索此珠，直得無言可對。」師一跳撫背云：「真師子兒，真師子兒。」又云：「慚愧，慚愧！老僧不如溈山，汝便是溈山弟子也。」</p>
<p>仰山受戒後，再到相見。纔入法堂，師便云：「<span class='corr'>已</span>相見了也，不用更上來。」對云：「與摩相見莫不當摩？」師便入法堂，閉卻門。仰山後舉似溈山，溈山云：「子是什摩心行？」</p>
<p>師長慶癸卯歲終，春秋八十。時井泉涸，異香馥郁。塔于城南，故廉使李公翱盡毀近城塔，唯留師塔，筆書曰：「獨留此塔，以別賢愚。」劉軻撰碑文矣。</p>
</div>
<div class='div-other'><a id='mulu207' /><p><span class='corr'>○</span>鄧隱峰和尚嗣馬大師，建州邵武縣人也。</p>
<p>因南泉示眾曰：「銅瓶是境，瓶中有水。我要水，不得動境。將水來！」師便將瓶到南泉前，寫出水。</p>
<p>師因行至五臺山，金剛<span class='corr'>窟</span>前倒立而逝。眾<span class='corr'>訪</span>聖窟，擬易處茶毗，竟莫能動。先有親妹，出家為尼在彼，及諳其兄行跡，<span class='corr'>遂</span>近前呵云：「師兄<span class='corr'>平</span>生為人，不依法律，死後亦不能侚於世情。」以手推倒，眾獲闍維。塔于北臺之頂。平生在<span class='corr'>世</span>，唯留一偈曰：</p>
<p style="margin-left:2em;text-indent:-1em" class="lg-abnormal"><div class='lg-row'>「獨絃琴子為君彈，松柏長青不<span class='corr'>怯</span>寒。金礦相和性自別，任向君前試取看。」</div>
</p></div>
<div class='div-other'><a id='mulu208' /><p><span class='corr'>○</span>歸宗和尚嗣馬大師，在江州廬山。師諱智常，未詳姓氏。</p>
<p>師<span class='corr'>久</span>與南泉同道，神彩奇異，時人猜之，合有一人之分。師遂以藥熏其眼令赤，時人號為赤眼歸宗和尚焉。</p>
<p>白舍人為江州刺史，頗甚<span class='corr'>殷</span>敬。舍人參師，師泥壁次。師迴首云：「君子儒？小人儒？」白舍人云：「君子儒。」師以泥鎋<span class='corr'>敲</span>泥板，侍郎以泥挑挑泥，送與師。師便接了云：「莫是俊機白侍郎以不？」對云：「不敢。」師云：「只有送泥之分。」</p>
<p>有李萬卷，白侍郎相引，禮謁大師。李萬卷問師：「教中有言『須彌納芥子，芥子納須彌』，須彌納芥子，時人不疑；芥子納須彌，莫成妄語不？」師卻問：「於國家何藝出身？」抗聲對云：「和尚豈不知弟子萬卷出身？」師云：「公因何誑敕？」公云：「云何誑敕？」師云：「公四大身若子長大，<span class='corr'>萬</span>卷何處安著？」李公言下禮謝，而事師焉。萬卷讚曰：</p>
<p style="margin-left:2em;text-indent:-1em" class="lg-abnormal"><div class='lg-row'>「出廓送錢嫌不要，手提<span class='corr'>葼</span>笠向廬山。昔日曾聞青霄鶴，更有青霄鶴不如。」</div>
</p><p>師偈曰：</p>
<p style="margin-left:2em;text-indent:-1em" class="lg-abnormal"><div class='lg-row'>「歸宗事理絕，日輪正當午。自在如師子，不與物依怙。獨步四山頂，優遊三大路。吹噓飛禽墮，嚬呻眾獸怖。機豎箭易及，影沒手難覆。施張如工伎，剪截成尺度。巧鏤萬盤名，歸宗還似土。語密音聲絕，理妙言難措。棄箇耳還聾，取箇眼還<span class='corr'>瞽</span>。一鏃破三開，分明箭後路。[怡-台+可]怜個丈夫，先天為心祖。」</div>
</p><p>師有時拈起帽子，問：「會摩？」對曰：「不會。」師曰：「莫怪。老僧頭風，不下<span class='corr'>帽</span>子。」問：「如何是諸佛玄旨？」師云：「無人能會。」僧云：「向者如何？」師云：「有向則乖。」僧云：「無向者如何？」師云：「誰求玄旨？」其僧于時無語。師云：「去，無子用功處。」僧云：「豈無方便門，令學人得<span class='corr'>入</span>？」師曰：「有。」僧云：「如何是方便門？」師云：「觀音妙智力，能救世間苦。」僧云：「如何是觀音妙智力，能救世間苦？」師<span class='corr'>敲</span>鼎蓋三下，卻問：「子還聞摩？」云：「聞。」「我為什摩不聞？」僧<span class='note-inline'>(無對)</span>，師打之。</p>
<p>李萬卷問：「大藏教明得個什摩邊事？」師豎起拳，卻問：「汝還會摩？」李公對云：「不會。」師云：「者李公，拳頭也不識。」李公云：「某甲不會，請和尚指示。」師云：「遇人則途中授與，不遇人則世諦流布。」</p>
<p>師為眾曰：「吾今合說禪，諸子總近前來。」大眾盡近前，師云：</p>
<p style="margin-left:2em;text-indent:-1em" class="lg-abnormal"><div class='lg-row'>「汝聽觀音行，善應諸方所。弘誓深如海，歷劫不思議。侍多千億佛，發大清淨願。」</div>
</p><p>師又問：「阿那個是觀音行？」師卻彈指一下問：「諸人還聞摩？」眾皆云：「聞。」師云：「者一隊漢，向這裏覓什摩？」趁出了，呵呵大笑。</p>
<p>師入園中，見一株菜，盡圓相裹卻，謂眾曰：「輒不得損著者個。」眾僧更不敢動著。師于時卻來，見菜株猶在，便把杖趁打，呵云：「者一隊漢，無一個有智慧。」</p>
<p>師問僧：「從什摩處來？」對云：「某處來。」師云：「還將得那個來不？」對云：「將得來。」師云：「在什摩處？」僧以手從頂上擎出，呈似師。師舉手拋向後，僧<span class='note-inline'>(無對)</span>。師云：「者野狐兒。」</p>
<p>師鏟草次，有一座主來相看。忽見一條蛇，師便钁斷。座主云：「<span class='corr'>久</span>嚮歸宗，元來只是麤行沙門。」</p>
<p>後有人舉問長慶：「歸宗钁蛇意作摩生？」長慶云：「錯。」明真舉似瑫庵主，庵主云：「把將性命來。」明真不肯。石門代云：「專甲在庵中，只是劈柴種菜。」</p>
<p>時有江州東林寺，長講維摩經并肇論。座主神建問：「如何是觸目菩提？」師乃蹺起一腳示他。座主云：「莫無禮。」師云：「不無禮。三個現在，座主一任揀取。」座主不會，遂置狀於江州，陳論刺史李<span class='corr'>萬</span>卷李公判云：</p>
<p>伏以三乘至教，一藏嚴持。所載文詞，唯窮佛性。事能幽現，理實通玄。統三教之根源，作群迷之依仰。既有辭親棄俗，被褐講經。經有明文，疏無不盡。自是智辯不到，謬判三身。體解不圓，濫轉八識。將智辯智，<span class='corr'>枉</span>用功夫。將文執文，豈非大錯？況師乃深窮肇論，洞達維摩。肇有青青翠竹，盡是真如；鬱鬱黃花，無非般若。大士有菩提是障，能障諸願。此之兩教，既非謬詞，且師辯菩提之路，尚未分明；鬱鬱黃花，爭能見性？如斯之見，何用講經？高座宣揚，欺他中下，何不自玄究竟？擅騁愚聰，抱垢問禪，發言不諦，尊宿垂念。觸目相呈，理既共通，何不自會？只如三個，何異法身？師鑒了能略無般若，何不頓惺？便見無生，假相菩提，空有名字。信有法身，只共一源。改換形儀，凡心自亂，真心了了，無字無名。見性惺惺，何言何說？如師只問菩提之處，將言對敵，埋沒達摩來蹤。若領寂嘿為宗，維摩一生受屈。師豈不見，肇有四不遷之義，生有六不空之談？乃知觸目之義不？千智慧不遷之理，永在恒沙，體似琉璃，色如啐啄，隨其大小，好醜何安？即色即空，將何言對？</p>
<p>奇哉空門，弟子不會色空，卻置狀詞。投公斷理，只如儒教，尚有不出戶而知一切事，不窺窗而知天下。明知之為知，知之不知為知，俱歸智也。辯智之義，尚以如斯，學佛之人，何迷佛性？見師之貌，舉意昂藏，將為業蘊無生，道弘大覺。及乎動用，全是凡情。詞狀但有誹謗之言，出口全乖聲聞之行。再三奉勸，旦自<span class='corr'>思</span>惟。知識不屈於學徒，真如豈隨於言句？真見無像，其像分明。實聽無聲，其聲不絕。洞達如之，莫非一切。師之不肯，再把狀來。忽以公窮，必無好事。聊申一判，略表玄猷。不出詞鋒，安能辯正？但執此判，將歸寺中，集眾聲鍾，詮諦真實。汝若不信，再將狀來，若也定實，便自禮佛一百拜。仍更具威儀，往彼禮問知識。造罪懺悔，眾罪如霜露。慧日忽頓，消前罪去。</p>
<p>報慈拈問僧：「作摩生道，則得不屈得古人？」僧對云：「這個僧將狀出去。」報慈云：「據個什摩道理？」對云：「若是別人，大家喫飯。」</p>
</div>
<div class='div-other'><a id='mulu209' /><p><span class='corr'>○</span>汾州和尚嗣馬大師，師諱無業。姓杜，<span class='corr'>商</span>州上洛人也。</p>
<p>初，母李氏，忽聞空中有言曰：「寄住得不？」已而方娠。誕生之夕，異光滿室。及至成童，不為兒戲。行必直視，坐則跏趺。商之緇徒，見皆歎曰：「<span class='corr'>此</span>無上法器也。速令出家，紹<span class='corr'>隆</span>三寶。」</p>
<p>九歲，啟父母，依商州開元寺志本禪師。禪師授以《金剛》、《法華》、《維摩》、《涅槃》等經，一覽無遺。年十二，剃落，具戒於襄州幽律師。稟四分律疏，一夏肆習，便能敷演。長講《花嚴》、《涅槃》等經。時謂生肇不泯，琳遠再興。</p>
<p>後聞洪州<span class='corr'>馬大</span>師禪門上首，特往瞻禮。師身逾六尺，屹若立山。馬大師一見，異之曰：「魏魏佛堂，其中無佛。」師禮而問曰：「三乘至教，粗亦<span class='corr'>研</span>窮。常聞禪門即心是佛，實未能了。伏願指示。」馬大師曰：「即汝所不了心即是，更無別物。不了時即是迷，了時即是悟。迷即是眾生，悟即是佛道。不離眾生別更有佛也，亦如手作拳、拳作手也。」師言下豁然大悟，涕淚悲泣，白馬大師言：「本將謂佛道長遠，懃苦曠劫，方始得成。今日始知，法身實相，本自具足。一切萬法，從心化生。但有名字，無有實者。」馬大師云：「如是，如是。一切心性，不生不滅；一切諸法，本自空寂。是故經云：『諸法從本來，常自寂滅相。』又云『畢竟空寂舍』，又云『諸法空為坐』。此則諸佛如來，住無所住處。若如是知，即是住空寂舍，坐法空座。舉足下足，不離道場。言下便了，更無漸次。所謂不動足而登涅槃山。」</p>
<p>大師直造寶所，不棲化城，於元和皇帝御宇三年，兩度詔請，師辭病不赴。至穆宗即位，重降旨。使曰：「此度聖恩，不並常時。」師笑云：「貧道有何德，累煩聖主？行則行矣，道途恐殊。」乃作行次，剃髮沐浴，至中夜，告徒弟等云：「<span class='corr'>汝</span>等見聞覺知之性，與虛空同壽，猶如金剛不可破壞，一切諸法如影如響，無有實者，是故經云：『唯此一事實，餘二則非真。』」言<span class='corr'>已</span>，跏趺，奄然而化。</p>
<p>長慶三年癸丑歲，十二月二十一日，茶毗塔于城西。敕<span class='corr'>諡</span>大達禪師澄源之塔。汾州刺史楊灒撰碑文。</p>
</div>
<div class='div-other'><a id='mulu210' /><p><span class='corr'>○</span>大同和尚嗣馬大師，師諱廣澄。未睹行錄，不決化緣終始。</p>
<p>問：「如何是玄？」師云：「返去。」「如何是玄中又玄？」師云：「不返去。」</p>
</div>
<div class='div-other'><a id='mulu211' /><p><span class='corr'>○</span>金牛和尚嗣馬大師。</p>
<p>師尋常自作飯，供養眾僧。將飯來堂前了，乃撫掌作舞，大笑云：「菩薩子喫飯來！」後有僧舉問長慶：「古人撫掌大笑，意作摩生？」長慶云：「太似因<span class='corr'>齋</span>慶讚。」僧問洞山：「撫掌大笑是奴兒婢子不？」洞山云：「是。」僧云：「向上事，請師直指。」洞山云：「總未曾見你問在。」僧云：「只今現問。」洞山云：「咄！這奴兒婢子！」</p>
</div>
<div class='div-other'><a id='mulu212' /><p><span class='corr'>○</span>龜洋和尚嗣馬大師，師諱無了。俗姓沈，莆田縣壺公<span class='corr'>宏</span>塘人也。七歲出家，君挈<span class='corr'>之白</span>重院，遽視院之如家。十八落髮，清源靈泉寺受具。</p>
<p>好遊山水，院之北樵採而無俓，師乃振錫而行。遇六眸巨龜，須臾而失，乃結庵居。有一麈被虎逐來，師以杖約住其虎，後號龜洋也。</p>
<p>續有一僧，近從鍾陵至，舉馬大師意旨。師曰：「吾得馬大師之旨。」臨遷化時，垂訓有偈曰：</p>
<p style="margin-left:2em;text-indent:-1em" class="lg-abnormal"><div class='lg-row'>「八十年來辯東西，如今不要白頭公。非長非短非大小，還與諸人性相同。無來無去<span class='corr'>兼</span>無住，了卻本來自性空。」</div>
</p><p>偈畢，儼然而寂，塔于正堂。</p>
<p>後二十載，塔下有水淹浸，乃發看。見師全身水中而浮。閩王聞之，將輦取於府庭供養，擬造塔安圖，士庶瞻敬。師放氣，闔府皆聞。閩王乃焚香啟告：「如若卻復故山，乞收氣。」師乃放香氣，闔廓皆瞻禮。當時厚宣什物，仍安存現在本塔。</p>
</div>
<div class='div-other'><a id='mulu213' /><p><span class='corr'>○</span>陳禪師<span class='note-inline'>(同住)</span>，師諱慧忠，仙遊縣人也。俗姓陳。九歲詣龜洋庵，出家，剃度後便遊方。</p>
<p>遇庵和尚，問：「離自何方？」師云：「六眸峰庵。」「還具六通不？」師云：「患非重瞳。」便復故山。</p>
<p>遇會昌沙汰，避而幾乎五六年。後宣宗中興，師曰：「古之有言：『上昇道士不受籙，成佛沙彌不具戒。』」遂午而不粒，不宇而禪。終此山，門人葬于沈禪師塔之東隅二百步。</p>
<p>士庶皆云：「龜洋二真，至今香燈不絕。祈禱靈應不少。」亦是黃瑫先<span class='corr'>輩</span>製碑文。</p>
</div>
<div class='div-other'><a id='mulu214' /><p><span class='corr'>○</span>黑澗和尚嗣馬大師，在洛京。</p>
<p>問：「如何是密室？」師云：「<span class='corr'>截</span>耳臥街。」「如何是密室中人？」師以手搥胸。</p>
</div>
<div class='div-other'><a id='mulu215' /><p><span class='corr'>○</span>閉魔巖和尚嗣馬大師。</p>
<p>師常提杈子，每見僧參，驀項便杈云：「那個魔魅教你出家？那個魔魅教你受戒？那個魔魅教你行腳？道得亦杈下死，道不得亦杈下死。速道速道。」其<span class='note-inline'>(無對)</span>，<span class='corr'>師</span>便打趁出。</p>
</div>
<div class='div-other'><a id='mulu216' /><p><span class='corr'>○</span>龐居士嗣馬大師。居士生自衡陽。</p>
<p>因問馬大師：「不與萬法為侶者，是什摩人？」馬師云：「待居士一口吸盡西江水，我則為你說。」居士便大悟，便去庫頭，借筆硯，造偈曰：</p>
<p style="margin-left:2em;text-indent:-1em" class="lg-abnormal"><div class='lg-row'>「十方同一會，各各學無為。此是選佛處，心空及第歸。」</div>
</p><p>而乃駐<span class='corr'>泊</span>參承，一二載間，遂不變儒形，心遊像外。曠情而行符真趣，渾跡而卓越人間。寔玄學之儒流，乃在家之菩薩。</p>
<p>初住襄陽東巖，後居郭西小舍。唯將一女扶侍，製造竹漉籬。每令女市貨，以遣日給。平生樂道偈頌，可近三百餘首，廣行於世，皆以言符至理，句闡玄猷，為儒彥之珠金，乃緇流之<span class='corr'>篋</span>寶。略陳一二，餘不盡書。偈曰：</p>
<p style="margin-left:2em;text-indent:-1em" class="lg-abnormal"><div class='lg-row'>「心如境亦如，無實亦無虛。有亦不管，無亦不居。不是賢聖，了事凡夫。」</div>
</p><p>又偈曰：</p>
<p style="margin-left:2em;text-indent:-1em" class="lg-abnormal"><div class='lg-row'>「看經須解義，解義始修行。若依了義教，即入涅槃城。如其不解義，多見不如盲。緣文<span class='corr'>廣</span>占地，心牛不肯耕。田田皆是草，稻從何處生？」</div>
</p><p>又偈曰：</p>
<p style="margin-left:2em;text-indent:-1em" class="lg-abnormal"><div class='lg-row'>「易復易，即此五蘊有真智。十方世界一乘同，無相法身豈有二？若捨煩惱覓菩提，不知何方有佛地？」</div>
</p><p>又偈曰：</p>
<p style="margin-left:2em;text-indent:-1em" class="lg-abnormal"><div class='lg-row'>「無貪勝布施，無癡勝坐禪。無嗔勝持戒，無念勝求緣。盡現凡夫事，夜來安樂眠。寒時向火坐，火寔本無煙。不怕黑暗女，不求功德天。任運生方便，皆同般若舡。若能如是學，功德實無邊。」</div>
</p><p>又偈曰：</p>
<p style="margin-left:2em;text-indent:-1em" class="lg-abnormal"><div class='lg-row'>「世人嫌龐老，龐老不嫌他。開門待知識，知識不來過。一丸療萬病，不假藥方多。」</div>
</p><p>又偈曰：</p>
<p style="margin-left:2em;text-indent:-1em" class="lg-abnormal"><div class='lg-row'>「心若如，神自虛。不服藥，病自除。病既除，自見蓮華如意珠無勞事，莫驅驅。智者觀財色，了知如幻虛。衣食支身命，相勸學如如。時至移庵去，無物可盈餘。」</div>
</p><p>又偈曰：</p>
<p style="margin-left:2em;text-indent:-1em" class="lg-abnormal"><div class='lg-row'>「貪嗔不肯捨，徒勞讀釋經。看方不服藥，病從何處除？取空空是色，取色色無常。色空非我有，端坐見家鄉。」</div>
</p><p>又偈曰：</p>
<p style="margin-left:2em;text-indent:-1em" class="lg-abnormal"><div class='lg-row'>「人有一卷經，無相復無名。無人解轉讀，有我不能聽。如能轉讀得，入理契無生。非論菩薩道，佛亦不要成。」</div>
</p><p>居士臨遷化時，令女備湯水，沐浴著衣。於床端然趺坐，付<span class='corr'>囑</span>女<span class='corr'>已</span>，告曰：「你<span class='corr'>看</span>日午則報來。」女依言，看<span class='corr'>已</span>，報云：「日當已午，而日蝕陽精。」居士云：「豈有任摩事？」遂起來自看。其女尋，則據床端然而化。父迴見之，云：「俊哉，吾說之在前，行之在後。」<span class='corr'>因</span>此居士隔七日而終矣。</p>
</div>
<p class='juan'>祖堂集卷第十五</p></div>
</div><!-- end of div[@id='body'] -->
</body></html>