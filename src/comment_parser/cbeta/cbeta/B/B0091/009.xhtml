<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正史選輯（晉書、宋書、梁書、魏書、隋書、舊唐書、元史、明史）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu49' />
<p class='juan'>明史卷三百三十</p>
<div class='div-other'><a id='mulu50' />
<p class='h1'>列傳第二百十八</p><p class="head2">西域二</p>

<ul class="">
<li>西番諸衛<span class="note-inline">(西寧河州洮州岷州等番族諸衛)</span></li>

<li>安定衛</li>

<li>阿端衛</li>

<li>曲先衛</li>

<li>赤斤蒙古衛</li>

<li>沙州衛</li>

<li>罕東衛</li>

<li>罕東左衛</li>

<li>哈梅里</li>
</ul>
<div class='div-other'><a id='mulu51' /><p style="margin-left:0em;text-indent:2em">西番，即西羌，族種最多，自陝西歷四川、雲南西徼外皆是。其散處河、湟、洮、岷間者，為中國患尤劇。漢趙充國、張奐、段熲，唐哥舒翰，宋王韶之所經營，皆此地也。元封駙馬章古為寧濮郡王，鎮西寧，於河州設吐番宣慰司，以洮、岷、黎、雅諸州隸之，統治番眾。</p>
<p style="margin-left:0em;text-indent:2em">洪武二年，太祖定陝西，即遣官齎詔招諭，其酋長皆觀望。復遣員外郎許允德招之，乃多聽命。明年五月，吐蕃宣慰使何鎖南普等以元所授金銀牌印宣敕來上，〔一〕會鄧愈克河州，遂詣軍前降。其鎮西武靖王卜納剌亦以吐蕃諸部來納款。冬，何鎖南普等入朝貢馬及方物。帝喜，賜襲衣。四年正月設河州衛，命為指揮同知，予世襲。知院朵兒只、汪家奴並為指揮僉事。設千戶所八，百戶所七，皆命其酋長為之。卜納剌等亦至京師，為靖南衛指揮同知，〔二〕其儕桑加朵兒只為高昌衛指揮同知，皆帶刀侍衛。自是，番酋日至。尋以降人馬梅、汪瓦兒並為河州衛指揮僉事。又遣西寧州同知李喃哥等招撫其酋長，至者亦悉授官。乃改西寧州為衛，以喃哥為指揮。</p>
<p style="margin-left:0em;text-indent:2em">帝以西番產馬，與之互市，馬至漸多。而其所用之貨與中國異，自更鈔法後，馬至者少，患之。八年五月命中官趙成齎羅綺、綾絹并巴茶往河州市之，馬稍集，率厚其值以償。成又宣諭德意，番人感悅，相率詣闕謝恩。山後歸德等州西番諸部落皆以馬來市。</p>
<p style="margin-left:0em;text-indent:2em">十二年，洮州十八族番酋三副使等叛，據納麟七站之地。命征西將軍沐英等討之，又命李文忠往籌軍事。英等至洮州舊城，寇遁去，追斬其魁數人，盡獲畜產。遂於東籠山南川度地築城置戍，遣使來奏。帝報曰：「洮州，西番門戶，築城戍守，扼其咽喉。」遂置洮州衛，以指揮聶緯、陳暉等六人守之。已，文忠等言官軍守洮州，餉艱民勞。帝降敕諭之曰：「洮州西控番戎，東蔽湟、隴，漢、唐以來備邊要地。今番寇既斥，棄之不守，數年後番人將復為患。慮小費而忘大虞，豈良策哉。所獲牛羊，分給將士，亦足充兩年軍食。其如敕行之。」文忠等乃不敢違。</p>
<p style="margin-left:0em;text-indent:2em">秋，何鎖南普及鎮撫劉溫各攜家屬來朝。諭中書省臣曰：「何鎖南普自歸附以來，信義甚堅。前遣使烏斯藏，遠涉萬里，及歸，所言皆稱朕意。今以家屬來朝，宜加禮待。」乃賜米、麥各三十石，劉溫三之一。</p>
<p style="margin-left:0em;text-indent:2em">英等進擊番寇，大破之，盡擒其魁，俘斬數萬人，獲馬牛羊數十萬。自是，羣番震慴，不敢為寇。</p>
<p style="margin-left:0em;text-indent:2em">十六年，青海酋長史剌巴等七人來歸，賜文綺、寶鈔。時岷州亦設衛，番人歲以馬易茶，馬日蕃息。二十五年又命中官而聶至河州，召必里諸番族，以敕諭之。爭出馬以獻，得萬三百餘匹，給茶三十餘萬觔。命以馬畀河南、山東、陝西騎士。帝以諸衛將士有擅索番人馬者，遣官齎金、銅信符敕諭，往賜涼州、甘州、肅州、永昌、山丹、臨洮、鞏昌、西寧、洮州、河州、岷州諸番族。諭之曰：「往者朝廷有所需，必酬以茶貨，未許私徵。近聞邊將無狀，多假朝命擾害，俾爾等不獲寧居。今特製金、銅信符頒給，遇有徵發，必比對相符始行，否則偽，械至京，罪之。」自是，需求遂絕。</p>
<p style="margin-left:0em;text-indent:2em">初，西寧番僧三剌為書招降罕東諸部，又建佛剎於碾白南川，以居其眾，至是來朝貢馬，請敕護持，賜寺額。帝從所請，賜額曰瞿曇寺。立西寧僧綱司，以三剌為都綱司。又立河州番、漢二僧綱司，並以番僧為之，紀以符契。自是，其徒爭建寺，帝輒錫以嘉名，且賜敕護持。番僧來者日眾。</p>
<p style="margin-left:0em;text-indent:2em">永樂時，諸衛僧戒行精勤者，多授剌麻、禪師、灌頂國師之號，有加至大國師、西天佛子者，悉給以印誥，許之世襲，且令歲一朝貢，由是諸僧及諸衛土官輻輳京師。其他族種，如西寧十三族、岷州十八族、洮州十八族之屬，大者數千人，少者數百，亦許歲一奉貢，優以宴賚。西番之勢益分，其力益弱，西陲之患亦益寡。</p>
<p style="margin-left:0em;text-indent:2em">宣德元年，以協討安定、曲先功，加國師吒思巴領占等五人為大國師，給誥命、銀印，秩正四品，加剌麻著星等六人為禪師，給敕命、銀印，秩正六品。</p>
<p style="margin-left:0em;text-indent:2em">正統五年敕陝西鎮守都督鄭銘、都御史陳鎰曰：「得奏，言河州番民領占等先因避罪，逃居結河里，招集徒黨，占耕土田，不注籍納賦，又藏匿逃亡，剽劫行旅，欲發兵討之。朕念番性頑梗，且所犯在赦前，若遽加師旅，恐累及無辜。宜使人撫諭，令散遣徒黨，還所掠牛羊，兵即勿進，否則加兵未晚。爾等其審之。」番人果輸服。七年再敕銘及都御史王翱等曰：「得鎮守河州都指揮劉永奏：往歲阿爾官等六族三千餘人，列營歸德城下，聲言交易，後乃鈔掠屯軍，大肆焚戮。而著亦匝族番人屢於煖泉亭諸處，潛為寇盜。指揮張瑀擒獲二人，止責償所盜馬，縱之使去。論法，瑀及永皆當究治，今姑令戴罪。爾等即遣官偕三司堂上親詣其寨，曉以利害，令還歸所掠，許其自新，不悛，則進討。蓋馭戎之道，撫綏為先，撫之不從，然後用兵。爾等宜體此意。」番人亦輸服。</p>
<p style="margin-left:0em;text-indent:2em">成化三年，陝西副使鄭安言：「進貢番僧，自烏斯藏來者不過三之一，餘皆洮、岷寺僧詭名冒貢。進一羸馬，輒獲厚直，得所賜幣帛，製為戰袍，以拒官軍。本以羈縻之，而益致寇掠，是虛國帑而齎盜糧也。」章下禮部，〔三〕會廷臣議，請行陝西文武諸臣，計定貢期、人數及存留、起送之額以聞，報可。已而奏上，諸自烏斯藏來者皆由四川入，不得徑赴洮、岷，遂著為例。明年冬，洮州番寇擁眾掠鐵城、後川二寨，指揮張翰等率兵禦之，敗去，獲所掠人口以歸。</p>
<p style="margin-left:0em;text-indent:2em">五年，巡按江孟綸言：〔四〕「岷州番寇縱橫，村堡為虛。」頃令指揮后泰與其弟通反覆開示，〔五〕生番忍藏、占藏等三十餘族酋長百六十餘人，熟番栗林等二十四族酋長九十一人，轉相告語，悔過來歸，且還被掠人畜，願供徭賦。殺牛告天，誓不再犯。已令副使李[王*已]從宜賞勞，宣示朝廷恩威，皆歡躍而去。惟熟番綠園一族怙惡不服。兵部言：「番性無常，朝撫夕叛，未可弛備。請諭邊臣，向化者加意撫綏，犯順者克期剿滅。」帝納其言。</p>
<p style="margin-left:0em;text-indent:2em">八年，禮官言：「洮、岷諸衛送各族番人赴京，多至四千二百餘人，應賞綵幣人二表裏，帛如之，鈔二十九萬八千有奇，馬直尚在其外。考正統、天順間，各番貢使不過三五百人。成化初，因洮、岷諸處濫以熟番作生番冒送，已定例，生番三年一貢，大族四五人，小族一二人赴京，餘悉遣還。成化六年，副使鄧本瑞妄自招徠，又復冒送，臣部已重申約束。今副使吳[王*已]等不能嚴飭武備，專事通番，以紓近患。乞降敕切責，務遵前令。」帝亦如其言。</p>
<p style="margin-left:0em;text-indent:2em">西寧即古湟中，其西四百里有青海，又曰西海，水草豐美。番人環居之，專務畜牧，日益繁滋，素號樂土。正德四年，蒙古部酋亦不剌、阿爾禿廝獲罪其主，擁眾西奔。瞰知青海饒富，襲而據之，大肆焚掠。番人失其地，多遠徙。其留者不能自存，反為所役屬。自是甘肅西寧始有海寇之患。九年，總制彭澤集諸道軍，將擣其巢。寇詗知之，由河州渡黃河，奔四川，出松潘、茂州境，直走烏斯藏。及大軍引還，則仍返海上，惟阿爾禿廝遁去。</p>
<p style="margin-left:0em;text-indent:2em">嘉靖二年，尚書金獻民西征，議遣官招撫，許為藩臣，如先朝設安定、曲先諸衛故事。兵部行總制楊一清計度，一清意在征討，言寇精騎不過二三千，餘皆脇從番人，然怨之入骨，時欲報讐，可用為間諜，大舉剿絕。議未定，王憲、王瓊相繼來代，皆以兵寡餉詘，議竟不行。</p>
<p style="margin-left:0em;text-indent:2em">八年，洮、岷諸番數犯臨洮、鞏昌，內地騷動。樞臣李承勳言：「番為海寇所侵，日益內徙。倘二寇交通，何以善後。昔趙充國不戰而服羌，段熲殺羌百萬而內地虛耗，兩者相去遠矣。乞廣先帝之明，專充國之任，制置方略，悉聽瓊便宜從事。」瓊乃集眾議，且剿且撫。先遣總兵官劉文、遊擊彭椷分布士馬。明年二月自固原進至洮、岷，遣人開示禍福。洮州東路木舍等三十一族，西路答祿失等十三族，岷州西寧溝等十五族，皆聽撫，給白旂犒賜遣歸。惟岷州東路若籠族、西路板爾等十五族及岷州<span class='corr'>剌</span>即等五族，恃險不服。乃分兵先攻若籠、板爾二族，覆其巢，剌即諸族震慴乞降。凡斬首三百六十餘級，撫定七十餘族，乃班師。自是，洮、岷獲寧，而西寧仍苦寇患。</p>
<p style="margin-left:0em;text-indent:2em">十一年，甘肅巡撫趙載等言：「亦不剌據海上已二十餘年，其黨卜兒孩獨傾心向化，求帖木哥等屬番來納款。宜因而撫之，或俾之納馬，或令其遣質，或授官給印，建立衛所，為我藩籬，於計為便。」疏甫上，會河套酋吉囊引眾西掠，大破亦不<span class='corr'>剌</span>營，收其部落大半而去，惟卜兒孩一枝斂眾自保。由是西寧亦獲休息，而納款之議竟寢。及唐龍為總制，寇南掠松潘。龍慮其回巢與諸番及他部勾結為患，奏行甘肅守臣，繕兵積粟，為殄滅計。及龍去，事亦不行。</p>
<p style="margin-left:0em;text-indent:2em">二十年正月，卜兒孩獻金牌、良馬求款。兵部言：「寇果輸誠通貢，誠西陲大利。乃止獻馬及金牌，未有如往歲遣子入侍、酋長入朝之請，未可遽許。宜令督撫臣偵察情實，並條制馭之策以聞。」報可。會寇勢漸衰，番人亦漸復業，其議復寢。</p>
<p style="margin-left:0em;text-indent:2em">二十四年設岷州，隸鞏昌府。岷西臨極邊，番漢雜處。洪武時，改土番十六族為十六里，設衛治之，俾稍供徭役。自設州之後，徵發繁重，人日困敝。且番人戀世官，而流官又不樂居，遙寄治他所。越十餘年，督撫合疏言不便，乃設衛如故。</p>
<p style="margin-left:0em;text-indent:2em">時北部俺答猖獗，歲掠宣、大諸鎮。又羨青海富饒，三十八年攜子賓兔、丙兔等數萬眾，襲據其地。卜兒孩竄走，遂縱掠諸番。已，引去，留賓兔據松山，丙兔據青海，西寧亦被其患。隆慶中，俺答受封順義王，修貢惟謹，二子亦斂戢。</p>
<p style="margin-left:0em;text-indent:2em">時烏斯藏僧有稱活佛者，諸部多奉其教。丙兔乃以焚修為名，請建寺青海及嘉峪關外，為久居計。廷臣多言不可許，禮官言：「彼已採木興工，而令改建於他所，勢所不能，莫若因而許之，以鼓其善心，而杜其關外之請。況中國之禦戎，惟在邊關之有備。戎之順逆，亦不在一寺之遠近。」帝許之。丙兔既得請，又近脅番人，使通道松潘以迎活佛。四川守臣懼逼，乞令俺答約束其子，毋擾鄰境。俺答言，丙兔止因甘肅不許開市，寧夏又道遠艱難，雖有禁令，不能盡制。宣大總督方逢時亦言開市為便。帝以責陝西督撫，督撫不敢違。</p>
<p style="margin-left:0em;text-indent:2em">萬曆二年冬，許丙兔市於甘肅，賓兔市於莊浪，歲一次。既而寺成，賜額仰華。</p>
<p style="margin-left:0em;text-indent:2em">先是，亦不剌之據青海，邊臣猶以外寇視之。至是以俺答故，竟視若屬番。諸酋亦以父受王封，不敢大為邊患，而洮州之變乃起。初，洮州番人以河州奸民負其物貨，入掠內地，他族亦乘機為亂。奸民以告河州參將陳堂，堂曰：「此洮州番也，何與我事。」洮州參將劉世英曰：「彼犯河州，非我失事。」由是二將有隙。總督石茂華聞之，令二人及蘭州參將徐勳、岷州守備朱憲、舊洮州守備史經各引兵壓其境，曉以利害。番人懼，即還所掠人畜。世英謂首惡未擒，不可遽已，遂剿破之，殺傷及焚死者無算。軍律，吹銅角乃退兵。堂挾前憾，不待角聲而去，諸部亦多引去。憲、經方深入搜捕，鄰番見其勢孤，圍而殺之。事聞，帝震怒，褫堂、世英職，切責茂華等。茂華乃集諸軍分道進討，斬首百四十餘級，焚死者九百餘人，獲孳畜數十羣。諸番震恐遠徙，來降者七十一族，斬送首惡四人，生縛以獻者二人，輸馬牛羊二百六十。稽首謝罪，誓不再犯，師乃還。</p>
<p style="margin-left:0em;text-indent:2em">自丙兔據青海，有切盡台吉者，河套酋吉能從子，俺答從孫也，從之而西。屢掠番人不得志，邀俺答往助。俺答雅欲侵瓦剌，乃假迎活佛名，擁眾西行。疏請授丙兔都督，賜金印，且開茶市。部議不許，但稍給以茶。俺答既抵瓦剌，戰敗而還。乃移書甘肅守臣，乞假道赴烏斯藏。守臣不能拒，遂越甘肅而南，會諸酋於海上。番人益遭蹂躪，多竄徙。八年春，始以活佛言東還，而切盡弟火落赤及俺答庶兄子永邵卜遂留居青海不去。八月，丙兔率眾掠番並內地人畜，詔絕其市賞。俺答聞之，馳書切責。乃盡還所掠，執獻為惡者六人，自罰牛羊七百。帝嘉其父恭順，賚之銀幣，即以牛羊賜其部人，為惡者付之自治，仍許貢市，俺答益感德。而火落赤侵掠番族不休，守臣檄切盡台吉約束之，亦引罪輸服。及俺答卒，傳至孫扯力克，勢輕，不能制諸酋。</p>
</div></div>
</div><!-- end of div[@id='body'] -->
</body></html>