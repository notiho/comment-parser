<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' />
<div class='div-other'>
<p class='h2'>欽定古今圖書集成博物彙編神異典　第五十五卷目錄</p>
<ul class="">
<li>二氏部彙考一
<ul class="">
<li>後漢<span class="note-inline">(明帝永平一則　桓帝延熹一則)</span></li>

<li>梁<span class="note-inline">(高祖普通一則)</span></li>

<li>陳<span class="note-inline">(宣帝太建一則)</span></li>

<li>北魏<span class="note-inline">(太祖一則　太宗一則　世祖太平真君一則)</span></li>

<li>北齊<span class="note-inline">(顯祖天保一則)</span></li>

<li>北周<span class="note-inline">(高祖天和二則　建德二則　宣帝大象二則)</span></li>

<li>隋<span class="note-inline">(高祖開皇一則)</span></li>

<li>唐<span class="note-inline">(總一則　高祖武德二則　太宗貞觀一則　高宗龍朔一則　乾封一則　中宗嗣聖一則　神龍二則　睿宗景雲一則　元宗開元四則　天寶二則　肅宗上元一則　寶應一則　代宗廣德一則　大曆二則　德宗貞元二則　憲宗元和三則　敬宗寶曆二則　文宗大和三則　開成一則　武宗會昌二則)</span></li>

<li>後唐<span class="note-inline">(廢帝清泰一則)</span></li>

<li>後晉<span class="note-inline">(高祖天福二則)</span></li>

<li>後周<span class="note-inline">(世宗顯德一則)</span></li>

<li>遼<span class="note-inline">(太祖神冊二則)</span></li>

<li>宋<span class="note-inline">(總一則　太祖開寶二則　太宗太平興國二則　淳化一則　真宗景德二則　大中祥符三則　天禧一則　仁宗天聖一則　明道一則　寶元一則　哲宗元祐一則　徽宗崇寧一則　宣和一則　欽宗靖康一則　高宗紹興六則　孝宗乾道四則　淳熙三則)</span></li>
</ul></li>
</ul></div>
<p class='juan'>神異典第五十五卷</p>
<div class='div-other'><a id='mulu3' />
<p class='h2'>二氏部彙考一</p>
<div class='div-other'><a id='mulu4' />
<p class='h3'>後漢</p>
<div class='div-other'><a id='mulu5' /><p>明帝永平八年楚王英奉縑紈贖愆詔以英奉黃老浮屠令還贖以助伊蒲塞桑門之盛饌</p>
<p>按後漢書明帝本紀不載</p>
<p>按楚王英傳英少時好游俠交通賓客晚節更喜黃老學為浮屠齋戒祭祀永平八年詔令天下死罪皆入縑贖英遣郎中令奉黃縑白紈三十匹詣國相曰托在蕃輔過惡累積歡喜大恩奉送縑帛以贖愆罪國相以聞詔報曰楚王誦黃老之微言尚浮屠之仁祠潔齋三月與神為誓何嫌何疑當有悔吝其還贖以助伊蒲塞桑門之盛饌因以班示諸國中傅英後遂大交通方士作金龜玉鶴刻文字以為符瑞十三年男子燕廣告英與漁陽王平顏忠等造作圖書有逆謀事下案驗有司奏英招聚姦猾造作圖識擅相官秩置諸侯王公將軍二千石大逆不道請誅之帝以親親不忍乃廢英徙丹陽涇縣</p>
</div>
<div class='div-other'><a id='mulu6' /><p>桓帝延熹九年襄楷以宮中立浮屠老子祠上書切諫不聽</p>
<p>按後漢書桓帝本紀論贊帝飾芳林而考濯龍之宮設華蓋以祠浮圖老子</p>
<p>按襄楷傳延熹九年楷上書曰臣聞宮中立黃老浮屠之祠此道清虛貴尚無為好生惡殺省慾去奢今陛下嗜慾不去殺罰過理既乖其道豈獲其祚哉或言老子入彝翟為浮屠浮屠不三宿桑下不欲久生恩愛精之至也天神遺以好女浮屠曰此但革囊盛血遂不[耳*兮]之其守一如此乃能成道今陛下婬女艷婦極天下之麗甘肥飲美殫天下之味奈何欲如黃老乎書上即召詣尚書問狀尚書請下司隸正楷罪法收送洛陽獄帝不誅猶司寇論刑</p>
<p>按西域傳桓帝好神數祀浮圖老子百姓稍有奉者後遂轉盛</p>
</div></div>
<div class='div-other'><a id='mulu7' />
<p class='h3'>梁</p>
<div class='div-other'><a id='mulu8' /><p>高祖普通　年詔庾承先學通老釋勒州縣時加敦遣</p>
<p>按梁書高祖本紀不載</p>
<p>按庾詵傳普通中詔曰庾承先學通黃老該涉釋教並不競不營安茲枯槁可以鎮躁敦俗承先可中書侍郎勒州縣時加敦遣庶能屈志方冀鹽梅</p>
<p>按庾承先傳承先字子通潁川鄢陵人也元經釋典靡不該悉九流七略咸所精練郡辟功曹不就</p>
</div></div>
<div class='div-other'><a id='mulu9' />
<p class='h3'>陳</p>
<div class='div-other'><a id='mulu10' /><p>宣帝太建十四年後主即位詔僧尼道士不依經律者並皆禁絕</p>
<p>按陳書後主本紀太建十四年正月丁巳即皇帝位夏四月庚子詔僧尼道士挾邪左道不依經律民間淫祀妖書諸珍怪事詳為條制並皆禁絕</p>
</div></div>
<div class='div-other'><a id='mulu11' />
<p class='h3'>北魏</p>
<div class='div-other'><a id='mulu12' /><p>太祖好黃老兼崇佛法</p>
<p>按魏書太祖本紀不載</p>
<p>按釋老志太祖平中山經略燕趙所逕郡國佛寺見諸沙門道士皆致精敬禁軍旅無有所犯帝好黃老頗覽佛經但天下初定戎車屢動庶事草刱未建圖宇招延僧眾然時時旁求焉</p>
</div>
<div class='div-other'><a id='mulu13' /><p>太宗遵太祖之業亦好黃老佛法</p>
<p>按魏書太宗本紀不載</p>
<p>按釋老志太宗踐位遵太祖之業亦好黃老又崇佛法京邑四方建立圖像仍令沙門敷導民俗</p>
</div>
<div class='div-other'><a id='mulu14' /><p>世祖太平真君五年禁私養沙門師巫</p>
<p>按魏書世祖本紀太平真君五年春正月戊申詔曰愚民無識信惑妖邪私養師巫挾藏讖記陰陽圖緯方仗之書又沙門之徒假西戎虛誕生致妖孽非所以一齊政化布淳德於天下也自王公已下至於庶人有私養沙門師巫及金銀工巧之人在其家者皆遣詣官曹不得容匿限今年二月十五日過期不出師巫沙門身死主人門誅明相宣告咸使聞知</p>
</div></div>
<div class='div-other'><a id='mulu15' />
<p class='h3'>北齊</p>
<div class='div-other'><a id='mulu16' /><p>顯祖天保六年勅道士為沙門</p>
<p>按北齊書顯祖本紀不載</p>
<p>按續文獻通考天保六年以佛道二教不同欲去其一集二家學者論難於前遂勅道士皆剃髮為沙門有不從者殺四人乃奉命</p>
</div></div>
<div class='div-other'><a id='mulu17' />
<p class='h3'>北周</p>
<div class='div-other'><a id='mulu18' /><p>高祖天和三年帝御大德殿集沙門道士講禮記</p>
<p>按周書高祖本紀天和三年秋八月癸酉帝御大德殿集百寮及沙門道士等親講禮記</p>
<p>天和四年春二月戊辰帝御大德殿集百寮道士沙門等討論釋老義</p>
<p>按周書高祖本紀云云</p>
<p>按沈重傳重天和中復於紫極殿講三教義朝士儒生桑門道士至者二千餘人</p>
</div>
<div class='div-other'><a id='mulu19' /><p>建德二年帝升座辨釋三教</p>
<p>按周書高祖本紀建德二年冬十二月癸巳集羣臣及沙門道士等帝升高座辨釋三教先後以儒教為先道教為次佛教為後</p>
<p>建德三年初斷佛道二教</p>
<p>按周書高祖本紀建德三年夏五月丙子初斷佛道二教經像悉毀罷沙門道士並令還民六月戊午詔曰至道弘深混成無際體包空有理極幽元但岐路既分派源逾遠淳離朴散形氣斯乖遂使三墨八儒朱紫交競九流七略異說相騰道隱小成其來舊矣不有會歸爭驅靡息今可立通道觀聖哲微言先賢典訓金科玉篆秘蹟元文所以濟養黎元扶成教義者並宜弘闡一以貫之俾夫翫培塿者識嵩岱之崇崛守磧礫者悟渤澥之泓澄不亦可乎</p>
<p>按佛祖綂紀北周武帝建德二年帝集僧道宣旨曰六經儒教於世為宜真佛無像空崇塔廟愚人信順徒竭珍財凡是經像宜從除毀父母恩重沙門不敬斯為悖逆之甚國法豈容並令反俗用崇孝養時慧遠法師出眾抗答曰若以形像無情事之無福國家七廟豈是有情帝曰佛經外國之法故當廢之七廟上世所立朕亦不以為然將同廢之矣師曰若以外國之法非此所用仲尼所說出自魯國秦晉之地亦應不行七廟若廢則五經無用三教同廢何以治國帝曰魯與秦晉封域雖殊莫非一王之化師曰若秦魯同一王化震旦天竺同在閻浮輪王一化何不同遵帝與師往復數至十二帝不能屈三年五月帝欲偏廢釋教令道士張賓飾詭辭以挫釋子法師知元抗酬精壯帝意賓不能制即震天威以垂難辭左右叱元聽制元安詳應對陳義甚高陪位大臣莫不欽歎獨帝不說明日下詔并罷釋道二教悉毀經像沙門道士並令還俗時國境僧道反服者二百餘萬</p>
</div>
<div class='div-other'><a id='mulu20' /><p>宣帝大象元年初復佛像及天尊像</p>
<p>按周書宣帝本紀大象元年冬十月壬戌帝幸道會苑大醮以高祖武皇帝配醮訖論議於行殿是歲初復佛像及天尊像至是帝與二像俱南面而坐大陳雜戲令京城士民縱觀</p>
<p>按佛法金湯編宣帝大成元年先是沙門道林以學業進見與武帝議論二十日酬酢七十番武帝不能屈遂許以復教會武帝殂至是道林申請尤力帝許之遂下詔曰先帝惑於異論以釋道為無益故廢而不行然大教所繫詎宜罷黜於是興復二教</p>
<p style="margin-left:1em"><span class='note-inline'>(按是年改大威為大象)</span></p>
<p>大象二年靜帝即位復行佛道二教</p>
<p>按周書靜帝本紀大象二年五月己酉宣帝崩帝入居天臺六月庚申復行佛道二教舊沙門道士精誠自守者簡令入道</p>
<p>按續文獻通考劉氏曰此楊堅意也堅將有他志以是求福</p>
</div></div>
<div class='div-other'><a id='mulu21' />
<p class='h3'>隋</p>
<div class='div-other'><a id='mulu22' /><p>高祖開皇二十年詔盜毀佛及天尊像者以不道論沙門道士壞佛及天尊者以惡逆論</p>
<p>按隋書高祖本紀開皇二十年十二月辛巳詔曰佛法深妙道教虛融咸降大慈濟度羣品凡在含識皆蒙覆護所以雕鑄靈相圖寫真形率土瞻仰用申誡敬敢有毀壞偷盜佛及天尊像者以不道論沙門壞佛像道士壞天尊者以惡逆論</p>
</div></div>
<div class='div-other'><a id='mulu23' />
<p class='h3'>唐</p>
<div class='div-other'><a id='mulu24' /><p>唐置崇元署寺觀監掌寺觀僧尼道士女冠之政</p>
<p>按唐書百官志崇元署令一人正八品下承一人正九品下掌京都諸觀名數與道士帳籍齋醮之事新羅日本僧入朝學問九年不還者編諸籍道士女冠僧尼見天子必拜凡止民家不過三夜出踰宿者立案連署不過七日路遠者州縣給程天下觀一千六百八十七道士七百七十六女冠九百八十八寺五千三百五十八僧七萬五千五百二十四尼五萬五百七十六兩京度僧尼道士女冠御史一人涖之每三歲州縣為籍一以留縣一以留州僧尼一以上祠部道士女冠一以上宗正一以上司封<span class='note-inline'>(又)</span>有府二人史三人典事六人掌固二人崇元學博士一人學生百人隋以署隸鴻臚又有道場元壇唐置諸寺觀監隸鴻臚寺每寺觀有監一人貞觀中廢寺觀監上元二年置漆園監尋廢</p>
</div>
<div class='div-other'><a id='mulu25' /><p>高祖武德　年幸國學命僧道講金剛經及老子</p>
<p>按唐書高祖本紀不載　按大唐新語高祖嘗幸國學命徐文遠講孝經僧惠乘講金剛經道士劉進嘉講老子詔劉德明與之辯論於是詰難鋒起三人皆屈高祖曰儒元佛義各有宗旨劉徐等並當今傑才德明一舉而蔽之可謂達學矣賜帛五十匹</p>
<p>武德九年廢浮屠老子法尋復之</p>
<p>按唐書高祖本紀武德九年四月辛巳廢浮屠老子法六月庚申復浮屠老子法</p>
<p>按舊唐書高祖本紀九年夏五月辛巳以京師寺觀不甚清淨詔曰釋迦闡教清淨為先遠離塵垢斷除貪慾所以弘宣勝業修植善根開導愚迷津梁品庶是以敷演經教檢約學徒調懺身心捨諸染著衣服飲食咸資四輩自覺王遷謝像法流行末代陵遲漸以虧濫乃有猥賤之侶規自尊高浮惰之人苟避徭役妄為剃度托號出家嗜慾無厭營求不息出入閭里周旋闤闠驅策田產聚積貨物耕織為生估販成業事同編戶迹等齊人進違戒律之文退無禮典之訓至乃親行劫掠躬自穿窬造作妖訛交通豪猾每罹憲網自陷重刑黷亂真如傾毀妙法譬茲稂莠有穢嘉苗類彼淤泥混夫清水又伽藍之地本曰淨居栖心之所理尚幽寂近代以來多立寺舍不求閒曠之境惟趨喧雜之方繕采崎嶇棟宇殊拓錯舛隱匿誘納姦邪或有接延鄺邸鄰近屠酤埃塵滿室羶腥盈道徒長輕慢之心有虧崇敬之義且老氏垂化本實冲虛養志無為遺情物外全真守一是謂元門驅馳世務尢乖宗旨朕膺期馭宇興隆教法志思利益情在護持欲使玉石區分薰蕕有辨長存妙道永固福田正本澄源宜從沙汰諸僧尼道士女冠等有精勤練行守戒律者並令大寺觀居住給衣食勿令乏短其有不能精進戒行者有闕不堪供養者並令罷遣各還桑梓所司明為條式務依法教違制之事悉宜停斷京城留寺三所觀二所其餘天下諸州各留一所餘悉罷之事竟不行</p>
</div>
<div class='div-other'><a id='mulu26' /><p>太宗貞觀五年詔僧道致拜父母</p>
<p>按唐書太宗本紀不載</p>
<p>按續文獻通考云云</p>
</div>
<div class='div-other'><a id='mulu27' /><p>高宗龍朔二年詔釋老致拜君親以令狐德芬讓復詔不拜</p>
<p>按唐書高宗本紀不載</p>
<p>按舊唐書高宗本紀龍朔二年六月乙丑初令僧尼等並盡禮致拜其父母</p>
<p>按佛法金湯編令狐德芬武德初為祕書丞高宗龍朔二年詔釋老致拜君親勅羣臣議之德芬時為司成館大司成議曰竊以釋老二教慈敬弘深有國因循遂開崇尚既久其法須從其道切為拜伏理恐未通何者削髮異冠帶之儀持盋豈罇俎之禮申恩方祈定慧無勞拜跪嚴親報德有冀真如何必屈膝慈后山林既往非無廊廟之賓朝野裁殊理宜高尚其事今使貴以名教有虧其旨臣等愚昧請從不拜為宜時眾議請拜者三百餘人請不拜者五百餘人六月八日詔曰朕商榷群議沉研幽賾然箕潁之風高尚其事遐想前代固亦有之今後不宜拜跪</p>
</div>
<div class='div-other'><a id='mulu28' /><p>乾封元年詔兗州置觀寺各三所天下諸州置觀寺一所各度七人</p>
<p>按唐書高宗本紀不載</p>
<p>按舊唐書高宗本紀乾封元年正月兗州界置紫雲仙鶴萬歲觀封巒非煙重輪三寺天下諸州置觀寺一所</p>
<p>按續文獻通考兗州置觀寺各三所各度七人天下州一觀一寺各度七人</p>
</div>
<div class='div-other'><a id='mulu29' /><p>中宗嗣聖八年<span class='note-inline'>(即太后天授二年)</span>夏四月令釋教在道法之上僧尼處道士女冠之前</p>
<p>按唐書武后本紀不載</p>
<p>按舊唐書武后本紀云云</p>
</div>
<div class='div-other'><a id='mulu30' /><p>神龍元年正月丙子諸州置寺觀一所以中興為名按唐書中宗本紀不載</p>
<p>按舊唐書中宗本紀云云神龍二年僧會範道士史崇元等授官封公詔釋道齊班並集永為定式</p>
<p>按唐書中宗本紀不載</p>
<p>按舊唐書中宗本紀神龍二年二月丙申僧會範道士史崇元等十餘人授官封公以賞造聖善寺功也</p>
<p>按續文獻通考是年七月詔曰初太宗以老子為皇宗升於釋氏之上至則天朝復在釋氏之下今此已往遂為定式令齊班並集</p>
</div>
<div class='div-other'><a id='mulu31' /><p>睿宗景雲二年詔遇法事僧尼與道士女冠齊行進集</p>
<p>按唐書睿宗本紀不載</p>
<p>按舊唐書睿宗本紀景雲二年夏四月癸未詔以釋典元宗理均跡異拯人化俗教別功齊自今每緣法事集會僧尼道士女冠等宜齊行進集時天下濫度僧尼道士女冠並依舊</p>
</div>
<div class='div-other'><a id='mulu32' /><p>元宗開元二年令道士女冠僧尼致拜父母</p>
<p>開元二十五年正月制道士女冠直隸宗正寺僧尼令祠部檢校</p>
<p>按以上唐書元宗本紀不載</p>
<p>按舊唐書元宗本紀云云</p>
<p>開元二十六年詔天下寺觀各度十七人</p>
<p>按唐書元宗本紀不載</p>
<p>按續文獻通考開元二十六年正月詔道釋二門皆為聖教其天下寺觀大小各度十七人簡用灼然有經業戒行為鄉里所推仍先取用年高者</p>
<p>開元二十七年詔寺觀轉讀經典</p>
<p>按唐書元宗本紀不載</p>
<p>按續文獻通考開元二十七年二月制曰天下寺觀每一齋日宜轉讀經典懲惡勸善以闡文教</p>
</div>
<div class='div-other'><a id='mulu33' /><p>天寶三載勅鑄天尊及佛像</p>
<p>按唐書元宗本紀不載</p>
<p>按舊唐書元宗本紀天寶三載夏四月勅天下州郡取官物鑄金銅天尊及佛各一軀送開元觀開元寺</p>
<p>天寶四載法師神邕與道士吳筠面論邪正以邕勝筠命為僧綂</p>
<p>按唐書元宗本紀不載</p>
<p>按佛祖綂紀天寶四載召中岳道士吳筠入見問以道要對曰深於道者無如老子五千文復問神仙冶煉之法對曰此野人事積歲月以求之非人主所宜留意時內侍高力士素事佛毀於上前遂辭還茅山筠以見斥造論以毀釋氏浙西觀察使陳少遊請法師神邕決之邕約面論邪正旗鼓纔臨筠竟敗北邕遂著翻邪論以攻餘黨少遊聞於朝命邕為僧綂</p>
</div>
<div class='div-other'><a id='mulu34' /><p>肅宗上元二年詔講論二教</p>
<p>按唐書肅宗本紀不載</p>
<p>按續文獻通考上元二年四月詔於興善寺設高座講論二教七月於景龍觀設高座講論二教</p>
</div>
<div class='div-other'><a id='mulu35' /><p>寶應元年八月詔寺觀不許褻瀆弛慢其僧尼道士不得妄托事故非時聚會</p>
<p>按唐書肅宗本紀不載</p>
<p>按續文獻通考云云</p>
</div>
<div class='div-other'><a id='mulu36' /><p>代宗廣德元年制偽度僧尼道士女冠並與正度</p>
<p>按唐書代宗本紀不載</p>
<p>按續文獻通考云云</p>
</div>
<div class='div-other'><a id='mulu37' /><p>大曆八年勅度僧尼道士</p>
<p>按唐書代宗本紀不載</p>
<p>按續文獻通考大曆八年正月勅天下寺觀僧尼道士不滿七人者宜度滿七人三七以上者更度一人二七以下者度三人</p>
<p>大曆十四年德宗即位勅不得奏置寺觀及度人</p>
<p>按唐書德宗本紀不載</p>
<p>按舊唐書德宗本紀大曆十四年五月癸亥帝即位六月勅自今更不得奏置寺觀及度人</p>
</div>
<div class='div-other'><a id='mulu38' /><p>德宗貞元九年六月詔定國忌日寺觀齊僧道人數按唐書德宗本紀不載</p>
<p>按續文獻通考云云</p>
<p>貞元十二年命沙門道士與儒官討論三教</p>
<p>按唐書德宗本紀不載</p>
<p>按舊唐書德宗本紀貞元十二年四月庚辰上降誕日命沙門道士加文儒官討論三教上大悅</p>
</div>
<div class='div-other'><a id='mulu39' /><p>憲宗元和二年詔僧尼道士隸左右街功德使</p>
<p>按唐書憲宗本紀不載</p>
<p>按舊唐書憲宗本紀元和二年二月辛酉詔僧尼道士全隸左右街功德使自是祠部司封不復關奏</p>
<p>元和十年詔停寺觀開講</p>
<p>按唐書憲宗本紀不載</p>
<p>按續文獻通考元和十年五月詔京城寺觀開講宜準興元勅處分諸畿縣宜勒停其觀察使節度州每三長齋月任一寺一觀置講餘州悉停惡其聚眾且慮變也</p>
<p>元和十五年穆宗即位詔以術人柳泌僧大通付京兆府杖死</p>
<p>按唐書穆宗本紀不載</p>
<p>按舊唐書穆宗本紀元和十五年正月丙午帝即位上始御延英對宰臣詔曰山人柳泌輕懷左道上惑先朝固求牧人貴欲疑眾自知虛誕仍更逃遁僧大通醫方不精藥術皆妄既延禍釁俱是姦邪邦國固有常刑人神所宜共棄付京兆府決杖處死</p>
</div>
<div class='div-other'><a id='mulu40' /><p>敬宗寶曆元年會沙門道士四百人給賜有差</p>
<p>按唐書敬宗本紀不載</p>
<p>按續文獻通考敬宗寶曆元年八月幸蓬萊殿會沙門道士共四百人賜食兼給茶絹有差</p>
<p>寶曆二年文宗流僧惟貞道士趙歸真於嶺南</p>
<p>按唐書文宗本紀不載</p>
<p>按舊唐書文宗本紀寶曆二年十二月八日樞密使王守澄中尉梁守謙迎上於江邸甲辰僧惟貞齊賢正簡道士趙歸真並配流嶺南乙巳即位庚申詔妖妄僧惟貞道士趙歸真等或假於卜筮或托以醫方疑眾挾邪已從流竄其情非奸惡迹涉詿誤者一切不問</p>
</div>
<div class='div-other'><a id='mulu41' /><p>文宗太和元年詔祕書監白居易同沙門義休道士楊弘元等入麟德殿問難三教同異</p>
<p>按唐書文宗本紀不載</p>
<p>按三教論衡太和元年十月皇帝降誕日奉勅召入麟德殿內道埸對御三教談論略錄大端不可具載第一座祕書監賜紫金魚袋白居易安國寺賜紫引駕沙門義休太清宮賜紫道士楊弘元序云中大夫守祕書監上柱國賜紫金魚袋臣白居易言談論之先多陳三教讚揚演說以啟談端伏料聖心飽知此義伏計聖聽飫聞此談臣故略而不言唯序慶誕贊休明而已聖唐御區宇二百年皇帝承祖宗十四葉太和初歲良月上旬天人合應之期元聖慶誕之日雖古者有祥虹流月瑞電繞樞彼皆瑣微不足引諭伏惟皇帝陛下臣妾四裔父母萬姓恭勤以修己慈儉以養人戎夏又安朝野無事特降明詔式會嘉辰開達四聰闡揚三教儒臣居易學淺才微謬列禁筵會登講座天顏咫尺隕越於前竊以釋門義休法師明大小乘通內外學靈山嶺岫苦海津梁於大眾中能獅子吼所謂彼上人者難為酬對然臣稽先王典籍假陛下威靈發問既來敢不響答<span class='note-inline'>(晉問)</span>義休法師所問毛詩稱六義論語列四科何者為四科何者為六義其名與數請為備陳者<span class='note-inline'>(對)</span>孔門之徒三千其賢者列為四科毛詩之篇三百其要者分為六義六義者一曰風二曰賦三曰比四曰興五曰雅六曰頌此六義之數也四科者一曰德行二曰言語三曰政事四曰文學此四科之目也在四科內列十哲名德行科則有顏淵閔子騫冉伯牛仲弓言語科則有宰我子貢政事科則有冉有季路文學科則有子游子夏此十哲之名也四科六義之名數今已區別四科六義之旨義今合辨明請以法師本教佛法中比方即言下曉然可見何者即如毛詩有六義亦猶佛法之義例有十二部分也佛經千萬卷其義例不出十二部中毛詩三百篇其旨要亦不出六義內故以六義可比十二部經又如孔門之有四科亦猶釋門之有六度六度者六波羅蜜六波羅蜜者即檀波羅蜜尸波羅蜜羼提波羅蜜毗梨耶波羅蜜禪定波羅蜜般若波羅蜜以唐言譯之即布施持戒忍辱精進禪定智慧是也故以四科可比六度又如仲尼之有十哲亦猶如來之有十大弟子即迦葉阿難須菩提舍利弗迦旃延目乾連阿那律優波離羅睺羅是也故以十哲可比十大弟子夫儒門釋教雖名數則有異同約義立宗彼此亦無差別所謂同出而異名殊途而同歸者也所對若此以為何如更有所疑請以重難<span class='note-inline'>(難)</span>法師所難十哲四科先標德行然則曾參至孝孝者百行之先何故曾參獨不列於四科者<span class='note-inline'>(對)</span>曾參不列四科者非為德行才業不及諸人也蓋繫於一時之事耳請為終始言之昔者仲尼有聖人之德無聖人之位棲棲應聘七十餘國與時竟不偶知道終不行感鳳泣麟慨然有吾已矣夫之歎然後自衛反魯刪詩書定禮樂修春秋立一王之法為萬代之教其次則敘十哲論四科以垂示將來當此之時顏閔游夏之徒適在左右前後目擊指顧列入四科亦一時也孝經云仲尼居曾子侍此言仲尼閒居之時曾參則多侍從曾參至孝不忍一日離其親及仲尼旅遊歷聘自衛反魯之時曾參或歸養於家不從門人之列倫擬之際偶獨見遺由此明之非曾參德行才業不及諸門人也所以不列四科者蓋一時之闕耳因一時之闕為萬代之疑從此辨之又可無疑矣<span class='note-inline'>(僧問)</span>儒書奧義既已討論釋典微言亦宜發問<span class='note-inline'>(問)</span>維摩經不可思議品中云芥子納須彌須彌至大至高芥子至微至小豈可芥子之內入得須彌山乎假如入得云何得見假如却出云何得知其義難明請言要旨<span class='note-inline'>(僧答不錄難)</span>法師所云芥子納須彌是諸佛菩薩解脫神通之力所致也敢問諸佛菩薩以何因緣證此解脫修何智力得此神通必有所因願聞其說<span class='note-inline'>(僧答不錄問道士)</span>儒典佛經討論既畢請迴餘論移問道門臣居易言我太和皇帝祖元元之教挹清淨之風儒素緇黃鼎足列座若不講論元義將何啟迪皇情道門楊弘元法師道心精微真學奧祕為仙列上首與儒爭衡居易竊覽道經粗知元理欲有所問冀垂發蒙<span class='note-inline'>(同)</span>黃庭經中有養氣存神長生久視之道常聞此語未究其由其義如何請陳大略<span class='note-inline'>(道士答不<span class='corr'>錄</span>難)</span>法師所答養氣存神長生久視之大略則聞命矣敢問黃者何義庭者何物氣養何氣神存何神誰為此經誰得此道將明事驗幸為指陳<span class='note-inline'>(道士答不<span class='corr'>錄</span>道士問)</span>法師所問孝經云敬一人則千萬人悅其義如何者<span class='note-inline'>(對)</span>謹案孝經廣要道章云敬者禮之本也敬其君則臣悅敬一人則千萬人悅所敬者寡而悅者眾此之謂要道也夫敬者謂忠敬盡禮之義也悅者為悅懌歡心之義也要道者謂施少報多簡要之義也如此之義明白各見於經文其間別有所疑即請更難<span class='note-inline'>(難)</span>法師所難云凡敬一人則合一人悅敬二人則合二人悅何故敬一人而千萬人悅又問所悅者何義所敬者何人<span class='note-inline'>(對)</span>孝經所云一人者謂帝王也王者無二故曰一人非謂臣下眾庶中之一人也若臣下敬一人則一人悅敬二人則二人悅若敬君上雖一人則千萬人悅何以明之設如人有盡忠於國盡敬於君天下見之何人不悅豈止千萬人乎設如有人不忠於國不敬於君天下見之何人不怒亦豈止千萬人乎然敬即禮也禮即敬也故傳云見有禮於其君者事之如孝子之養父母也如此則豈獨空悅乎亦將事而養之也見無禮於其君者誅之如鷹鸇之逐鳥雀也如此則豈獨空不悅乎亦將逐而誅之也由此而言則敬不敬之義悅不悅之理了然可見復何疑哉<span class='note-inline'>(<span class='corr'>退</span>)</span>臣伏惟三教談論承前舊例朝臣因對揚之次多自敘不能及平生志業臣素無志業又乏才能恐煩聖聰不敢自敘謹退</p>
<p>太和二年帝誕節召法師知元與道士於麟德殿論道</p>
<p>按唐書文宗本紀不載</p>
<p>按續文獻通考云云</p>
<p>太和七年降誕日僧道講論於麟德殿</p>
<p>按唐書文宗本紀不載</p>
<p>按舊唐書文宗本紀太和七年冬十月壬辰上降誕日僧徒道士講論於麟德殿翌日御延英上謂宰臣曰降誕日設齋起自近遠朕緣相承已久未可便革雖置齋會惟對王源中等暫入殿至僧道講論都不臨聽宰相路隨等奏誕日齋會誠資景福本非中國教法臣伏見開元十七年張說源乾曜請以誕日為千秋節內外宴樂以慶昌期頗為得禮上深然之宰臣因請十月十日為慶成節上誕日也從之</p>
</div>
<div class='div-other'><a id='mulu42' /><p>開成三年詔僧道於麟德殿談論</p>
<p>按唐書文宗本紀不載</p>
<p>按續文獻通考開成三年勅僧道於麟德殿談論法師知元辨捷精壯道流不能屈帝色不平放還桑梓</p>
</div>
<div class='div-other'><a id='mulu43' /><p>武宗會昌五年以道士趙歸真等言大毀佛寺復僧尼為民</p>
<p>按唐書武宗本紀會昌五年八月壬午大毀佛寺復僧尼為民</p>
<p>按舊唐書武宗本紀會昌五年道士趙歸真特承恩禮遂舉羅浮道士鄧元起有長年之術帝遣中使迎之由是與衡山道士劉元靖及歸真膠固排毀釋氏而拆寺之請行焉</p>
<p>會昌六年宣宗即位以道士劉元靖等排毀釋氏誅之</p>
<p>按唐書宣宗本紀不載</p>
<p>按舊唐書宣宗本紀會昌六年三月帝即位五月誅道士劉元靖等十二人以其說惑武宗排毀釋氏故也</p>
</div></div>
<div class='div-other'><a id='mulu44' />
<p class='h3'>後唐</p>
<div class='div-other'><a id='mulu45' /><p>廢帝清泰二年詔立釋道諸科</p>
<p>按五代史唐廢帝本紀不載</p>
<p>按續文獻通考清泰二年功德使奏每年誕節諸州府奏薦僧道其僧尼欲立講論科講經科表目科文章應制科特念科禪剎聲讚科道士女冠經法科講論科文章應制科表目科聲讚科焚修科以試其能否從之</p>
</div></div>
<div class='div-other'><a id='mulu46' />
<p class='h3'>後晉</p>
<div class='div-other'><a id='mulu47' /><p>高祖天福五年二月天和節道釋賜紫衣師號者凡九十二人</p>
<p>天福六年二月天和節道釋賜紫衣師號者凡百三十有四</p>
<p>按以上五代史晉高祖本紀俱不載</p>
<p>按續文獻通考云云</p>
</div></div>
<div class='div-other'><a id='mulu48' />
<p class='h3'>後周</p>
<div class='div-other'><a id='mulu49' /><p>世宗顯德五年六月內出御衣六百餘事錢四十萬羅穀百匹分賜兩階僧道令增修寺觀</p>
<p>按五代史周世宗本紀不載</p>
<p>按續文獻通考云云</p>
</div></div>
<div class='div-other'><a id='mulu50' />
<p class='h3'>遼</p>
<div class='div-other'><a id='mulu51' /><p>太祖神冊三年詔建佛寺道觀</p>
<p>按遼史太祖本紀神冊三年五月乙亥詔建孔子廟佛寺道觀</p>
<p>神冊四年命皇后皇太子分謁寺觀</p>
<p>按遼史太祖本紀神冊四年秋八月丁酉謁孔子廟命皇后皇太子分謁寺觀</p>
</div></div>
<div class='div-other'><a id='mulu52' />
<p class='h3'>宋</p>
<div class='div-other'><a id='mulu53' /><p>宋立祠部鴻臚寺掌道釋宮觀寺院之政</p>
<p>按宋史職官志祠部郎中員外郎掌天下祀典道釋祠廟醫藥之政凡宮觀寺院道釋籍其名額應給度牒若空名者毋越常數<span class='note-inline'>(又)</span>鴻臚寺舊置判寺事一人以朝官以上充元豐官制行置卿一人少卿一人丞主簿各一人卿掌四夷朝貢宴勞給賜送迎之事及國之凶儀中都祠廟道釋籍帳除附之禁令少卿為之<span class='corr'>貳</span>丞參領之中太一宮建隆觀等各置提點所掌殿宇齋宮器用儀物陳設錢幣之事在京寺務司及提點所掌諸寺葺治之事傳法院掌譯經潤文左右街僧錄司掌寺院僧尼帳籍及僧官補授之事已上並屬鴻臚寺中興後廢鴻臚不置併入禮部</p>
</div>
<div class='div-other'><a id='mulu54' /><p>太祖開寶三年十月甲午詔開封府禁止士庶之家喪葬不得用僧道威儀前引</p>
<p>按宋史太祖本紀不載</p>
<p>按燕翼貽謀錄云云</p>
<p>開寶五年詔僧道每當朝集僧先道後勅僧道並隸功德使禁習天文地理</p>
<p>按宋史太祖本紀開寶五年十一月癸亥禁僧道習天文地理</p>
<p>按佛祖綂紀開寶五年詔僧道每當朝集僧先道後並立殿廷僧東道西間雜副職若遇郊天道左僧右敕僧道並隸功德使出家求度策試經業關祠部給牒</p>
</div>
<div class='div-other'><a id='mulu55' /><p>太宗太平興國元年詔普度天下童子凡十七萬人按宋史太宗本紀不載</p>
<p>按國朝會要云云</p>
<p>太平興國四年五月戊子盡括僧道隸西京寺觀官吏及高貲戶授田</p>
<p>按宋史太宗本紀云云</p>
</div>
<div class='div-other'><a id='mulu56' /><p>淳化二年詔國忌日宰相以下詣寺觀行香禁不得事腥酒</p>
<p>按宋史太宗本紀不載</p>
<p>按佛祖統紀云云</p>
</div>
<div class='div-other'><a id='mulu57' /><p>真宗景德二年詔釋道歲度十人者特放一人不試經業</p>
<p>景德四年詔京城鬻酒肉者並去寺觀百步之外有以酒肉五辛酤市於僧道者許人糾告重論其罪</p>
</div>
<div class='div-other'><a id='mulu58' /><p>大中祥符二年正月以封禪行慶詔天下寺觀各度一人朝覲泰山陪位僧道各度弟子一人</p>
<p>大中祥符三年詔天下州郡僧道有犯公罪者聽用贖法</p>
<p>按以上宋史真宗本紀俱不載</p>
<p>按佛祖統紀云云大中祥符八年臣僚以車駕詣寺觀計百拜以上請令近臣分拜不許</p>
<p>按宋史真宗本紀不載</p>
<p>按國朝會要大中祥符八年正月臣僚言每歲上元車駕詣寺觀三十餘處百拜<span class='corr'>已</span>上望自今諸殿令近臣分拜上謂王旦曰朕祈福中外虔恭拜起未嘗懈怠卿等欲申裁減非朕之意</p>
</div>
<div class='div-other'><a id='mulu59' /><p>天禧三年普度道釋童行又大會沙門道士</p>
<p>按宋史真宗本紀天禧三年八月丁亥大赦天下普度道釋童行</p>
<p>按佛祖統紀天禧三年八月恭謝聖祖大赦天下節文云虛皇妙道西竺真乘咸昉化源敢忘崇奉應天下僧尼道士女冠係帳童行並與普度尚書右丞林特提舉祠部文牒是歲度僧二十三萬百二十七人尼萬五千六百四十三人道士七千八十一人女冠八十九人詔於天安殿建道場答謝天地大會沙門道士萬三千八十六人上親以銀藥大錢面賜之</p>
<p>按續文獻通考天禧中大會道釋於天安殿凡萬三千餘人又嘗建齋醮親臨賜以銀藥大錢</p>
</div>
<div class='div-other'><a id='mulu60' /><p>仁宗天聖元年二月壬戌減諸節齋醮道場</p>
<p>按朱史仁宗本紀云云</p>
</div>
<div class='div-other'><a id='mulu61' /><p>明道二年罷創修寺觀</p>
<p>按宋史仁宗本紀明道二年夏四月壬子罷創修寺觀帝始親政裁抑僥倖中外大悅</p>
</div>
<div class='div-other'><a id='mulu62' /><p>寶元二年五月己亥禁女冠尼等非時入內</p>
<p>按宋史仁宗本紀云云</p>
</div>
<div class='div-other'><a id='mulu63' /><p>哲宗元祐七年詔太皇太后本命歲正月一日京師及天下州軍各齋僧尼道士女冠一日在京宮觀寺院開建道場七晝夜</p>
<p>按宋史哲宗本紀不載</p>
<p>按禮志云云</p>
</div>
<div class='div-other'><a id='mulu64' /><p>徽宗崇寧元年赦書節文應天下名德僧道為眾師法未有諡號者仰所屬勘會以聞</p>
<p>按宋史徽宗本紀不載</p>
<p>按佛祖統紀云云</p>
</div>
<div class='div-other'><a id='mulu65' /><p>宣和元年正月詔改釋為道</p>
<p>按宋史徽宗本紀宣和元年春正月乙卯詔佛改號大覺金僊餘為僊人大士僧為德士易服飾稱姓氏寺為宮院為觀改女冠為女道尼為女德</p>
</div>
<div class='div-other'><a id='mulu66' /><p>欽宗靖康元年詔道君聖節就道觀行香乾龍節仍就佛寺</p>
<p>按宋史欽宗本紀不載</p>
<p>按佛祖統紀靖康元年詔曰比自大觀初聖節行香許就道觀今後道君聖節仍就道觀若乾龍節仍就佛寺建道場一月一依祖宗舊法其道士官階並與追毀</p>
</div>
<div class='div-other'><a id='mulu67' /><p>高宗紹興三年詔僧居道上始令僧道用綾牒</p>
<p>按宋史高宗本紀不載</p>
<p>按佛祖統紀紹興三年二月廬山道法師申劄都省稱崇觀之後道士叨冒資品林靈素王冲道輩視兩府者甚眾遂令道士冒居僧上靖康建炎道士視官已行追毀而國忌行香寺院會聚猶敢傲然居上其蔑視國法有若此者今欲復還祖宗舊制僧史略具載每當朝集僧先道後並立殿廷僧東道西凡遇郊天道左僧右尋送禮部取到太常寺狀稱因革禮乾德元年宣德門肆赦故事道左僧右又檢照嘉祐編敕并紹興新書並以僧道立文為次其政和條內道僧觀寺及道士位在僧上並已刪去不行尋蒙朝旨依條改正以僧居上十一月太常寺徧符諸路應行香立班諸處聚會並依祖宗成法以僧居左自治平末始鬻度牒舊以黃紙印造偽為者多戶部朱異始奏令僧道用勅綾牒</p>
<p>紹興十一年陳桷等請釋道之封依舊降勅從之</p>
<p>按宋史高宗本紀不載</p>
<p>按文獻通考紹興十一年太常卿陳桷等請釋道封大師塔額乞依舊降勅從之</p>
<p>紹興十三年道正僧正各申狀爭序位勅僧居道士上</p>
<p>按宋史高宗本紀不載</p>
<p>按佛祖統紀紹興十三年臨安府道正劉若謙申省乞道士序位在僧上妄稱別得指揮僧正善達陳狀乞檢準紹興三年都省批送法道法師乞復祖宗舊法繼蒙朝旨批下依條改正應行香立班諸處聚會以僧在上告示劉若謙取知委狀後有妄詞以違制論</p>
<p>紹興十五年春正月辛未初命僧道納免丁錢</p>
<p>按宋史高宗本紀云云</p>
<p>按佛祖統紀紹興十五年敕天下僧道始令納丁錢自十千至一千三百凡九等謂之清閒錢年六十已上及殘疾者聽免納道法師致書於省部曰大法東播千有餘歲其間汙隆隨時暫戹終奮特未有如今日抑沮卑下之甚也自紹興中年僧道征免丁錢大者十千下至一千三百國四其民士農工商也僧道舊籍仕版而得與儒分鼎立之勢非有經國理民之異以其祖大聖人而垂化為善故耳至若天災流行雨暘不時命其徒以禱之則天地應鬼神順抑古今耳目所常聞見者也夫苟為國家禦菑而來福祥亦宜稍異庸庶之等夷可也若之何遽以民賦賦且數倍今天下民丁之賦多止緡錢三百或土瘠民勞而得類免者為僧反不獲齒於齊民以其不耕不蠶而衣食於世也夫耕而食蠶而衣未必僧道之外人人耕且蠶也云云</p>
<p>紹興二十一年九月戊戌朔籍寺觀絕產以瞻學</p>
<p>按宋史高宗本紀云云</p>
<p>紹興三十一年二月乙丑復鬻僧道度牒</p>
<p>按宋史高宗本紀云云</p>
</div>
<div class='div-other'><a id='mulu68' /><p>孝宗乾道三年八月四川旱賜制置司度牒四百備振濟</p>
<p>按宋史孝宗本紀云云</p>
<p>乾道四年出僧道度牒千道禁科場文用佛老語</p>
<p>按宋史孝宗本紀乾道四年五月癸亥出僧道度牒千道</p>
<p>按佛祖統紀乾道四年九月上謂禮部尚書李燾曰科舉之文不可用佛老語若自脩之山林於道無害倘用之科場恐妨政事</p>
<p>乾道七年二月甲子詔寺觀毋免稅役</p>
<p>按宋史孝宗本紀云云</p>
<p>乾道八年八月召三教之士集內觀堂賜齋</p>
<p>按宋史孝宗本紀不載</p>
<p>按佛祖統紀云云</p>
</div>
<div class='div-other'><a id='mulu69' /><p>淳熙二年賜白雲堂印令天下三學諸宗並詣白雲堂公舉用印申明有司</p>
<p>按宋史孝宗本紀不載</p>
<p>按佛祖統紀淳熙二年三月駕幸上竺炷香禮敬大士詔建護國金光明道場賜白雲堂印令天下三學諸宗並詣白雲堂公舉用印申明有司</p>
<p>淳熙七年召雪竇禪師入見與論三教同異</p>
<p>按宋史孝宗本紀不載</p>
<p>按佛祖統紀淳熙七年召明州雪竇寶印禪師入見上問曰三教聖人本同此理師曰譬如虛空初無南北上曰但所立門戶異耳故孔子以中庸設教師曰非中庸何以立世間華嚴有云不壞世間相而成出世間法上曰今時學者祇觀文字不識夫子心師曰非獨今之學者當時顏子為具體祇說得瞻之在前忽焉在後如有所立卓爾亦未足以識夫子心夫子亦曰二三子以我為隱乎吾無隱乎爾以此而觀當時弟子尚不識夫子心况今人乎張商英有云唯吾學佛然後能知儒上曰朕意常作此見上又問曰老莊之教何如師曰可比佛門中小乘人耳小乘厭身如桎梏棄智如雜毒化火焚身入無為界正如莊子形固可使如槁木心固可使如死灰老子曰吾有大患為吾有身大乘人則不然度眾生盡方證菩提正如伊尹所謂予天民之先覺者也將以斯道覺斯民也如有一夫不被其澤若己推而內之溝中也上大說即日詔住徑山</p>
<p>淳熙十四年八月辛未賜度牒一百道備振</p>
<p>按宋史孝宗本紀云云</p>
<p>按燕翼貽謀錄僧道度牒每歲試補刊印板用紙摹印新法既行獻議者立價出賣每牒一紙為價百三十千然猶歲立為定額不得過數熙寧元年七月始出賣於民間初歲不過三四千人至元豐六年限以萬數而夔州轉運司增價至三百千以次減為百九十千建中靖國元年增至二百二十千大觀四年歲賣三萬餘紙新舊積壓民間折價至九十千朝廷病其濫住賣三年仍追在京民間者毀抹諸路民間聞之一時爭折價急售至二十千一紙而富家停榻漸增至百餘貫有司以聞遂詔已降度牒量增價直別給公據以俟書填六年又詔改用綾紙依將仕郎校尉例宣和七年以天下僧道踰百萬數遂詔住給五年繼更兵火廢格不行南渡以後再立新法度牒自六十千增為百千淳熙初增至三百千又增為五百千又增為七百千然朝廷謹重愛惜不輕出賣往往持錢入行都多方經營而後得之後又著為停榻之令許容人增百千典版又增作八百千近歲給降轉多州郡至減價以求售矣</p>
</div></div></div></div>
</div><!-- end of div[@id='body'] -->
</body></html>