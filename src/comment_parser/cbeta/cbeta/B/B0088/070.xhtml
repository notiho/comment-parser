<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu2709' />
<div class='div-other'>
<p class='h2'>欽定古今圖書集成博物彙編神異典　第一百二十四卷目錄</p>
<ul class="">
<li><p>塔部選句</p>
</li>

<li><p>塔部紀事</p>
</li>

<li><p>塔部雜錄</p>
</li>

<li><p>塔部外編</p>
</li>
</ul></div>
<p class='juan'>神異典第一百二十四卷</p>
<div class='div-other'><a id='mulu2710' />
<p class='h2'>塔部選句</p><p>北齊蕭慤詩塔疑從地湧蓋似積香成</p>
<p>唐宋之間詩塔湧香花地山圍日月天<span class='note-inline'>(又)</span>捫蘿登塔遠刳木取泉遙</p>
<p>沈佺期詩湧塔初從地焚香欲徧空<span class='note-inline'>(又)</span>鴈塔丹青古龍池歲月深</p>
<p>陸海詩一磬竹牕外千燈花塔西</p>
<p>李白詩塔形標海月樓勢出江烟</p>
<p>綦[母-(、/、)+〡]潛詩塔影挂清漢鐘聲和白雲</p>
<p>包佶詩遙禮前朝塔微聞後夜鐘</p>
<p>李伸詩魚扃畫鎖龍宮寶鴈塔高摩慾界金</p>
<p>李洞詩竹裏橋鳴知馬過塔中燈露見鴻飛</p>
<p>宋蘇軾詩忽登最高塔眼界窮大千卞峰照城郭震澤浮雲天</p>
<p>朱熹詩孤塔向人如有意他年來借一篷篨</p>
<p>真山民詩月出塔無影風來鐸有聲</p>
<p>楊萬里詩孤塔忽從雲外出寺門漸近報儂知<span class='note-inline'>(又)</span>老檜如幢翠接連山茶作塔綠縈纏</p>
<p>元袁桷詩雙塔亭亭透夕陽芭蕉深處碧牕凉<span class='note-inline'>(又)</span>露滴花光珠五采月涵江影塔千層</p>
<p>周伯琦詩五雲古衲層瀾湧百寶浮圖列宿躔</p>
<p>迺賢詩老僧誇塔影稚子斲松根</p>
<p>倪瓚詩去依阿育塔還宿梵王家</p>
<p>黃庚詩鐘聲寒瀑外塔影夕陽中</p>
<p>明程嘉燧詩半江塔影迎帆遠曲巷經聲出院遲</p>
<p>錢希言詩寂寂寺門霜葉裏水禽飛上石浮圖</p>
</div>
<div class='div-other'><a id='mulu2711' />
<p class='h2'>塔部紀事</p><p>佛國記阿難從摩揭國向毗舍離欲般涅槃諸天告阿闍世王即自嚴駕將士眾追到河上毗舍離諸棃車聞阿難來亦復來迎俱到河上阿難思惟前則阿闍世王至恨還則棃車復怨則于河中央入火光三昧燒身而般泥洹分身作二分一分在一岸邊于是二王各得半身舍利還歸起塔</p>
<p>佛祖綂紀明帝末平十年摩騰竺法蘭達雒陽十一年勅城西雍門外立白馬寺十四年帝常幸白馬寺摩騰進曰寺東何館也帝曰昔有阜夷之復起有光怪民呼聖塚騰曰昔阿育王藏佛舍利八萬四千塔震旦之境有十九處此其一也帝大驚即與俱往禮拜見圓光涌塔上光中有三佛侍衛驩呼指稱萬歲帝大悅曰不有二大寺焉知大聖遺祐哉乃詔造塔其上高九層二百尺明年有光見于塔有金色手出塔頂天香郁然帝駕幸瞻禮光隨步武</p>
<p>高僧傳康僧會其先康居人以吳赤烏十年初達建業營立茅茨設像行道時吳國以初見沙門覩形未及其道疑為矯異有司奏曰有彝人入境自稱沙門容服非恆事應檢察權曰昔漢明夢神號稱為佛彼之所事豈其遺風邪即召會詰問有何靈驗會曰如來遷迹忽踰千載遺骨舍利神曜無方昔阿育王起塔乃八萬四千夫塔寺之興以表遺化也權以為誇誕乃謂會曰若能得舍利當為造塔如其虛妄國有常刑會請期七日乃謂其屬曰法之興廢在此一舉今不志誠後將何及乃共潔齋靜室以銅瓶加几燒香禮請七日期畢寂然無應求申二七亦復如之權曰此欺誑將欲加罪會更請三七權又特聽會謂法屬曰宣尼有言文王既沒文不在茲乎法靈應降而吾等無感何假王憲當以誓死為期耳三七日暮猶無所見莫不震懼既入五更忽聞瓶中鏗然有聲會自往視果獲舍利明旦呈權舉朝集觀五色光炎照耀瓶上權自手執瓶瀉于銅盤舍利所衝盤即破碎權大肅然驚起曰希有之瑞也會進而言曰舍利威神豈直光相而已乃劫燒之火不能焚金剛之杵不能碎權命令試之會更誓曰法雲方被蒼生仰澤願更垂神迹以廣示威靈乃置舍利于鐵砧磓上使力者擊之于是砧磓俱陷舍利無損權大嗟服即為建塔以始有佛寺故號建初寺因名其地為佛陀里由是江左大法遂興</p>
<p>晉書佛圖澄傳劉曜攻洛陽石勒將救之其羣下咸諫以為不可勒以訪澄澄曰相輪鈴音云秀支替戾岡僕谷劬禿當此羯語也秀支軍也替戾岡出也僕谷劉曜胡位也劬禿當捉也此言軍出捉得劉曜也勒甚悅遂赴洛拒曜生擒之</p>
<p>勒死之年天靜無風而塔上一鈴獨鳴澄謂眾曰鈴音云國有大喪不出今年矣既而勒果死</p>
<p>石宣將殺石韜宣先到寺與澄同坐浮圖一鈴獨鳴澄謂曰解鈴音乎云胡于洛度宣變色曰是何言與澄謬曰老胡為道不能山居無言重茵美服豈非洛度乎石韜後至澄熟視良久韜懼而問澄澄曰怪公血臭故相視耳後二日宣果遣人害韜于佛寺中</p>
<p>太平御覽後趙尚書張離張良家富事佛起塔佛圖澄謂曰事佛在于清淨無大慈矜為心檀越雖儀奉天法而貪恡未已游獵無度積聚不窮方見世之罪何福報之可希也</p>
<p>謝尚書夢其父曰西南有氣至衝人必死勿當其鋒家無一全汝宜修福建塔寺可禳之若未暇立寺可杖頭刻作塔形見有氣來指之可免尚驚懼未及造塔寺遂刻小塔於杖頭恆置左右後果有異氣遙見西南從天而下始如車輪稍漸彌大直衝尚家尚以杖指之氣便迴散闔門獲全氣所經過數里無復孑遺遂於永和四年捨宅造寺名莊嚴寺</p>
<p>太平廣記宋尚書謝晦為荊州刺使謂塔寺不宜在城間當移之郭外乃自率部下至新寺門遣隊士八十持刀斧毀壞浮圖尊像縱橫瓦木傾墜俄而雲霧暗天風塵勃起晦即怖走隊人驚散莫知所以晦等夜夢咸見沙門飛騰空中光明顯赫又見二人形悉丈餘容姿甚偉厲聲嗔曰所行反道尋當自知其後隊人滿身著癩疾經時而死餘人並犯法就終謝晦連年患瘠病後因謀叛合家被誅皆非命而卒</p>
<p>梁書扶南國傳高祖改造會稽鄮縣塔開舊塔出舍利<span class='corr'>遣</span>光宅寺釋敬脫等四僧及舍人孫照蹔迎還臺高祖禮拜竟即送還縣入新塔下此縣塔亦是劉薩何所得也</p>
<p>佛法金湯編梁宣帝諱詧初封岳陽王嘗鎮越州重修甎木二塔先是沙門曇彥與許詢同造此塔未就而詢兦至是彥年百二十歲預告門人曰許元度來也詧至鎮便詣寺訪塔彥出召之曰許元度來何暮昔日浮圖今如故彥遂以三昧力加之詧即悟前身為許元度也乃增廣其故宇為母寶林夫人祈福故號寶林寺</p>
<p>衡岳志陳慧思禪師居光州大蘇山一日師指巖下曰吾前一生曾此坐禪為賊斷首尋獲枯骨一聚至西南隅指大石曰吾二生亦曾居此拾髑髏起塔焉又至蒙密處曰此古寺也吾三生嘗托居此地因指人掘之果有僧用器皿及殿宇基址指兩石下得遺骸乃建塔今三生塔是也</p>
<p>魏書釋老志天宮寺皇興中構三級石浮圖榱棟楣楹上下重級大小皆石高十丈鎮固巧密為京華壯觀</p>
<p>高祖誕載於時起末寧寺構七級浮圖高三百餘尺基架博敞為天下第一</p>
<p>崔光傳神龜二年八月靈太后幸永寧寺躬登九層佛圖光表諫曰伏見親昇上級佇蹕表剎之下祗心圖構誠為福善聖躬玉趾非所踐陟臣庶恇惶竊謂未可按禮記為人子者不登高不臨深古賢有言策畫失於廟堂大人蹶於中野漢書上欲西馳下峻坂袁盎攬轡停與曰臣聞千金之子不垂堂百金之子不倚衡如有車敗馬驚奈高廟太后何又云上酎祭廟出欲御樓船薛廣德免冠頓首曰宜從橋陛下不聽臣臣以血污車輪樂正子春曾參弟子亦稱至孝固自謹慎堂基不遇一尺猶有傷足之愧末寧累級閣道回隘以柔懦之寶體乘至峻之重峭萬一蹉跌千悔何及禮將祭宗廟必散齋七日致齋三日然後入祀神明可得而通今雖容像未建<span class='corr'>已</span>為神明之宅方加雕繢飾麗丹青人心所祗銳觀滋甚登者既眾異懷若面縱一人之身恆盡誠潔豈左右臣妾各竭虔仰不可獨昇必有扈侍懼或忘慎非飲酒茹葷而<span class='corr'>已</span>昨風霾暴興紅塵四塞白日晝昏特可驚畏春秋宋衛陳鄭同日而焚伯姬待姆致焚如之禍去皇興中青州七級亦號崇壯夜為上火所焚雖梓慎裨竈之明尚不能逆尅端兆變起倉卒預備不虞天道幽遠自昔深誠墟墓必哀廟社致敬望塋悽慟入門聳慄適墓不登隴未有昇陟之事傳云公既視朔遂登觀臺其下無天地先祖之神故可得而乘也內經寶塔高華堪室千萬唯盛言香花禮拜豈有登上之義獨稱三寶階從上而下人天交接兩得相見超世奇絕莫可而擬恭敬拜跪悉在下級遠存矚眺周見山河因其所眄增發嬉笑未能級級加虔步步崇慎徒使京邑士女公私湊集上行下從理勢已然迄于無窮豈長世競慕一登而可抑斷哉蓋心信為本形敬乃末恭己正南面者豈月乘峻極旬御層階今經始既就子來自勸基構<span class='corr'>已</span>興雕絢漸起紫山華臺即其宮也伏願息躬親之勞廣風靡之化因立制防班之條限以遏囂汙永歸清寂下竭肅穆之誠上展瞻仰之敬勿踐勿履顯固億齡融教闡悟不其溥歟靈太后不從</p>
<p>洛陽伽藍記綏民里東崇義里內有京兆人杜子休宅地勢顯敞門臨御道時有隱士趙逸云是晉武時人晉朝舊事多所記錄正光初來至京師見子休宅歎息曰此宅中朝時太康寺也時人未信遂問寺之由緒逸云龍驤將軍王濬平吳之後始立寺本有三層浮圖用甎為之指子休園中曰此是故處子休掘而驗之果得甎數十萬兼有石銘云晉太康六年歲次乙巳九月甲戌朔八日辛巳儀同三司襄陽侯王濬敬造時園中果菜豐蔚林木扶疎乃服逸言號為聖人子休遂捨為靈應寺所得之甎還為三層浮圖光寶寺在西陽門外御道北有三層浮圖一所以石為基形製甚古畫工雕刻隱士趙逸見而歎曰晉朝石塔寺今為光寶寺也人問其故逸曰晉朝三十二寺盡皆埋滅惟有此寺獨存指園中一處曰此是浴堂前五步應有一井眾僧掘之果得屋及井焉井雖填塞甎口如初浴堂下猶有石數十枚當時園地平衍菓菜葱青莫不歎息焉</p>
<p>趙逸至京師步兵校尉李澄問曰太尉府前甎浮圖形製甚古猶未崩毀未知早晚造逸曰晉義熙十二年劉裕伐姚泓軍人所作汝南王聞而異之拜為義父</p>
<p>聞義里有燉煌人宋雲與惠生向西域取經入烏場國去王城東南山行八日至如來苦行投身餓虎之處高山巃嵸危岫入雲嘉木靈芝叢生其上林泉婉麗花綵曜目宋雲與惠生割捨行資于山頂造浮圖一軀刻石隷書銘魏功德</p>
<p>北齊書琅琊王儼傳儼之未獲罪也鄴北城有白馬佛塔是石季龍為澄公所作儼將修之巫曰若動此浮圖北城失主不從破至第二級得白蛇長數丈回旋失之數旬而敗</p>
<p>佛祖統紀隆化元年詔修鄴都白馬寺佛圖澄所造塔得舍利三盛以寶瓶廣武王邕置水晶鉢行道祈請舍利忽浮水面右轉七匝</p>
<p>三寶感通錄益州郭下法成寺沙門道卓有名僧也大業初雒縣寺塔無人修葺纔有下基卓乃率化四部造木浮圖莊飾備矣塔為龍護居在西南角井中時有相現側有三池莫知淺深三龍居之人莫敢臨視貞觀十三年三龍大鬬雷霆震擊水火交飛久之乃靜塔如本住人皆拾取龍毛長三尺許黃赤可愛佛法金湯編宋璟邢州南和人為廣州節度日入曹溪禮六祖塔誓曰弟子願護大法祈一祥瑞表信言訖微香襲人甘雨傾注璟忻躍賦詩而去</p>
<p>宋高僧傳釋無畏嘗於本院鑄銅為塔手成模範妙出人天寺眾以銷冶至廣庭除甚隘慮風至火盛災延寶坊無畏笑曰無苦自當知也鼓鑄之日果大雪蔽空靈塔出爐瑞花飄席眾皆稱歎焉</p>
<p>釋惟忠出家法定寺武德中有枯查沿江而至雕作像首貞觀中竇軌造佛身有僧汎愛樹其浮圖而獲一巨蟹身足二尺餘是塔頗多靈異人或將酒肉乘醉詣聖佛前立見災禍忠於天寶中於寺愈加精苦無何塔為霆震拔其塔心柱出外忽有小木承代之意眾咸怪之罔測厥由忠乃叩於聖彌勒像告訴天龍合加畏重何輒震擊奪塔心柱耶是知庶女叫而雷擊景公臺誠有所感一日迅雷烈風還同前震覆覩之乃龍神送舊柱安置如故當其易柱陰雲四合有四神人以身扶翼立與塔齊忠之感物也</p>
<p>釋定光締構寺宇鑄大鐘計赤金萬餘斤爾日鼓籥飛灰投罏火熾有祥煙兩道自浮圖相輪最高處出冉冉射上若虹蜺焉萬人引望五色騰凌其塔是阿育王藏舍利之所太和初南蠻蒙傞顛剽掠入益城分蠻卒舍於寺內廊廡皆烹炙熏灼僧見奔迸時塔頂出四道濃煙分穗直上空虛至夜蠻䗺覩此奇異乃禁止汙穢此塔先在西北四十餘步天寶末長史章仇兼瓊赴任至劍門見一人長一丈餘持戟當路兼瓊驚問對曰某是大石寺護塔神故來奉迎且有少事咨祈大夫也緣大石寺塔在西南未為極善今請移東北四十二步伏望便掘石此下以鎮舍利兼瓊曰此易耳遂隱厥形到府數日乃令量其地處先掘果得巨石其深無際促石匠數十人鏨鑿之至夜輒填滿遣人潛伺之見有白彘數十以喙推石末塞之隨以舌舐其堅如銅鐵矣章仇止令勿鑿遂移塔於今所即金華舊地基也</p>
<p>尚書故實章仇兼瓊鎮蜀日佛寺設大會百戲在庭有十歲童兒舞于竿杪忽有物狀如雕鶚掠之而去羣眾大駭因而罷樂後數日其父母見在高塔之上梯而取之則神如癡久之方語云見如壁畫飛天夜叉者將入塔中日飼果實飲饌之味亦不知其所自旬日方精神如初</p>
<p>唐國史補李氏子為千牛與其儕類登慈恩寺塔窮危極險躍出檻外失身而墜賴腰帶挂釘風搖久而未落同登者驚倒檻內不能起院僧逕望急呼一寺皆出以救連衣為繩久乃取之下經宿乃蘇</p>
<p>西陽雜俎靜域寺萬菩薩堂內有寶塔以小金銅塔數百飾之大曆中將作劉監有子合手出胎七歲念法華經及卒焚之得舍利數十粒分藏于金銅塔中大興善寺髮塔有隋朝舍利塔下有記云爰在宮中興居之所舍利感應前後非一時仁壽元年十二月八日</p>
<p>京洛寺塔記靖善坊大興善寺不空三藏塔前多老松歲旱則官伐其枝為龍骨以祈雨蓋三藏役龍意其樹必有靈也</p>
<p>華嚴院塔下有舍利三斗四升移塔之時僧守行建道塲出舍利俾士庶覩之唄讚未畢滿地現舍利士女不敢踐之悉出寺外守公乃造小泥塔及木塔近十萬枚葬之今尚有數萬存焉</p>
<p>三寶感通錄雍州仙遊寺立塔天降陰雪舍利將下日光朗照及入函雲合</p>
<p>岐州鳳泉寺立塔感文石如玉為函又獲雙樹鳥獸等基石變如水晶</p>
<p>涇州大興國寺立塔三處各送舊石非世所有合用為函恰然相可</p>
<p>泰州靜念寺立塔定基已瑞雲再覆雪下草木開花入函光照聲贊</p>
<p>華州思覺寺立塔初陰雪將下舍利日照五色氣光數丈覆塔上屬天雨華</p>
<p>同州大興國寺立塔值雨及舍利入函日出光繞于日十二月內夜光照五十里</p>
<p>蒲州棲巖寺立塔地震山吼聞鐘鼓聲又放光五道二百里皆見</p>
<p>并州無量壽寺立塔初昏雲舍利至乃日照將入函放光明天神無量</p>
<p>定州恆嶽寺立塔異公來施布負土忽失之舊無水忽有水來前後非一</p>
<p>相州大慈寺立塔陰雪將下舍利入函日出下後復合天雨奇華前後非一</p>
<p>鄭州定覺寺立塔感光如流星入寺設二千人供萬餘人食不盡</p>
<p>蒿州閒居寺立塔感兔來輿所初陰雪將下日明入函訖雲復合</p>
<p>亳州開寂寺立塔界內無石別處三石合而成函基至磐石有二浪井夾之</p>
<p>汝州興世寺立塔初雪將下日出入函雲合</p>
<p>泰州岱嶽寺立塔廟夜鼓聲三重門自開騎自廟出迎光相非一</p>
<p>青州勝福寺起塔掘基遇自然盤石函將入有光明牟州巨神山寺立塔獲紫芝二陰雲將下日開閉訖還合</p>
<p>隋州智門寺立塔掘基得神龜甘露降黑蜂繞龜有似符文</p>
<p>襄州大興國寺立塔初天陰將下日明入函雲合</p>
<p>揚州西寺立塔久旱舍利入境夜雨大洽</p>
<p>蔣州棲霞寺立塔鄰人先夢佛從西北來入寺舍利至恰如所夢</p>
<p>吳州大禹寺立塔舍利凡渡五江風波皆不起又放光獲紫芝</p>
<p>衡州衡嶽寺立塔四遇逆風順水峰上白雲闊二丈直至其所三帀乃散</p>
<p>桂州緣化寺立塔未至十里鳥有千許夾與行飛入城乃散</p>
<p>番州靈鷲寺立塔坑內有神仙雲氣像</p>
<p>益州法聚寺立塔初晦冥將下日朗奄<span class='corr'>已</span>便暗</p>
<p>廓州法講寺立塔初行郊西爾夜廓州光高數丈從東來入地內外皆見</p>
<p>瓜州崇教寺起塔洧州官人王威送流人九十道逢舍利放之為期其囚被放十里一期無一逃者</p>
<p>太平廣記唐天祐中太原僧惠照因夢鎮州南三十里廢相國寺中埋鐵塔特往訪之至界上為元戎王中令鎔所知延在衙署供養衙將任友義慮是鄰道諜人或致不測懇要詰而逐之元戎始疑惠具以尋塔為對遽差於府南三十里訪之果得相國寺古基掘其殿砌之前得鐵塔上刻三千人姓名悉是現在常山將校親軍唯任友義一人無名乃知冥數前定刻斯塔者何神異哉</p>
<p>聞奇錄僧子捷建靈隱高峰浮圖養一花犬每隨工徒銜塼置于塔所又寺人於荒榛間收得一石佛而少右耳犬即跑古寺基深可三尺取得佛耳塔成乃斃</p>
<p>佛祖綂紀晉少帝開運元年六月吳越王錢弘佐遣僧慧龜往雙林開善慧大士塔得靈骨十六片紫金色舍利無數紫芝生于甓牀雙虎伏于壙下祥雲蔽山甘雨灑地乃奉迎舍利靈骨并淨瓶香爐扣門椎諸物至錢塘安光冊殿供養建龍華寺以其骨塑大士像</p>
<p>夢溪筆談錢氏據兩浙時於杭州梵天寺建一木塔方兩三級錢帥登之患其塔動匠師云未布瓦上輕故如此乃以瓦布之而動如初無可奈何密使其妻見喻皓之妻貽以金釵問塔動之因皓笑曰此易耳但逐層布板訖便實釘之則不動矣匠師如其言塔遂定蓋釘板上下彌束六幕相聯如胠篋人履其板六幕相持自不能動人皆伏其精練</p>
<p>佛祖統紀吳越王錢俶天性敬佛慕阿育王造塔之事用金銅精鋼造八萬四千塔中藏寶篋印心呪經布散部內凡十年而訖功</p>
<p>佛法金湯編王延義審知少子王度僧萬一千人嘗于城南西阜建石塔七層功未半光發如蓋者三夕既成光耀際天又三夕王生慰幸遂額其塔曰淨光又建寺其下</p>
<p>儒林公議太宗志奉釋老崇飾宮廟建開寶寺靈感塔以藏師舍利臨瘞為之悲涕興國寺構二閣高與塔侔以安大像遠都城數十里<span class='corr'>已</span>在望登六七級方見佛殿腰腹佛指大皆合抱觀者無不駭愕兩閣又開通飛樓為御道殿塔排空金碧照耀皆一時之盛觀自景祐初至慶曆中不十年間相繼焚燬略無遺焉</p>
<p>佛祖統紀端拱二年開寶寺建寶塔成八隅十一層三十六丈上安千佛萬菩薩塔下作天宮奉安阿育王佛舍利塔皆杭州塔工喻浩所造凡八年而畢賜名福勝塔院安舍利日上肩與微行自手奉藏有白光起小塔一角大塔放光同照天地士庶焚香獻供者盈路內侍數十人求出家掃塔上謂近臣曰我宿世曾親佛座但未通宿命耳詔直學士院朱昂撰塔銘謂曰儒人多薄佛向中竺僧法遇乞為本國佛金剛座立碑學士蘇易簡為之指佛為夷人朕惡其不遜遂別命製之卿宜體此意</p>
<p>歸田錄開寶寺塔在京師諸塔中最高而制度甚精都料匠喻浩所造也塔初成望之不正而勢傾西北人怪而問之浩曰京師地平無山而多西北風吹之不百年當正也其用心之精蓋如此國朝以來木工一人而已至今木工皆以喻都料為法有木經三卷行於世世傳浩惟一女年十餘歲每臥則交手於胷為結構狀如此踰年撰成木經三卷今行於世者是也</p>
<p>佛祖綂紀沙門繼全自西天還得佛舍利建塔于揚州</p>
<p>畫墁錄李允則知雄州興工起築州城又建浮圖九層躬修供具不日成之既而下瞰幽級瞭然如指諸掌</p>
<p>魯應龍括異志資聖寺在海鹽縣西本普明院天禧二年賜今名寺有寶塔極高峻層層用四方燈點照東海行舟者皆望此為標的焉為功甚宏有海濱業戶某與兄弟泛舟入洋口接鮮風濤驟惡舟楫悉壞俱溺于海而死其家日夕號泣一夕夢其夫歸曰我未出海時先夢神告曰來日有風波之厄不可往吾不信遂死于此初墜海時彈指隨波<span class='corr'>已</span>去數百里神欲收我不可及今在海潮鬼部中極苦每日潮上皆我輩推擁而來他佛事祭享皆為諸鬼奪去我不可得獨有資聖塔燈光明功德浩大耳其妻因鬻家資入寺設燈願次夕又夢夫來謝云今得升一等矣</p>
<p>宋史姜遵傳遵知永興軍太后嘗詔營浮圖遵毀漢唐碑碣代磚甓既成得召用</p>
<p>余靖傳靖為右正言修起居注開寶寺靈感塔災復上疏言五行之占本是災變朝廷所宜戒懼以答天意聞嘗詔取舊瘞舍利入禁中閱視道路傳言舍利在內廷有光怪竊恐巧佞之人推為靈異惑亂視聽再圖營造臣聞帝王之道能勤儉厥德感動人心則雖有危難後必安濟今自西陲用兵國帑虛竭民兦儲蓄十室九空陛下若勤勞罪己憂人之憂則四民安居海內蒙福如不恤民病廣事浮費奉佛求福非天下所望也若以舍利經火不壞遽為神異即木在土中火所不及若言舍利皆能出光怪必有神靈憑之此妄言也且一塔不能自衛為火所毀况藉其福以庇民哉</p>
<p>野老記聞蔡元長題泗州塔名泗州大聖之塔及魯直過改題為大聖僧伽之塔</p>
<p>佛祖統紀英宗熙寧五年詔衡州迎常寧資福寺玉塔入京師塔高一尋略以玉石阿育王所造第九塔也或夜中騰光明旦往瞻敬者必獲舍利</p>
<p>道山清話元祐癸酉九月一日初夜開寶寺塔表裏通明徹旦禁中夜遣中使齋降御香寺門<span class='corr'>已</span>閉既開寺僧皆不知也寺中望之絕無所見去寺漸明後二日宣仁上僊</p>
<p>佛祖統紀元符元年袁州木平山有舍利石塔自然出現夜放五色虹光有丈六佛在月輪中觀音羅漢列侍左右</p>
<p>可談熙寧癸丑先公登第天子擢居第一為權臣所軋故居第二大父頗不平湖州道塲山有老僧為大父言此非人事道塲山在州南離方文筆山也低于他州故未有魁天下者僧乃丐緣即山背建浮圖望之如卓一筆既成語州人曰後三十年出狀元大觀賈安宅政和莫儔相繼為廷試魁此吾家事非誕也墨莊漫錄泗州普照寺僧伽塔建炎戊申二月二日災秀州華亭普照寺亦以是日焚其塔亦甚雄盛可亞于泗上也</p>
<p>浙江通志淨土寺有塔每夜令行者募油錢燃燈至曉不滅江海道途之人望以為號紹興中塔上燈至二更忽滅寺僧疑行者乾沒油錢問之左右答曰每夜至更盡時則有如人形一羣飛自西來啾啾呼瞰集塔上燈即滅寺僧疑其言次夜自登塔伺之至更時果有一羣約十餘人來塔上各蘸油敷瘡僧直前問之眾叩首曰某等乃淮上陣亡卒也見三寶慧光乞油敷刀箭瘡痕即愈便可托生僧問此番托生何道眾軍作四隊前後答應後世當生為富貴人只待此燈油瘡痕平愈便超度矣僧由是多買油更益燈滿塔上每夜鬼眾仍集取油敷瘡半年漸少久之不復來矣</p>
<p>宋史程大昌傳大昌為秘書少監兼中書舍人六合塔寺僧以鎮潮為功求內降給賜所置田產仍免科徭大昌奏僧寺既違法置田又移科徭于民奈何許之况自修塔之後潮果不齧岸乎寢其命</p>
<p>魯應龍括異志吳躍龍余友吳宗禮達之之子也乙卯與余友鄉舉同廊就試是歲俱發小薦而躍龍實為亞榜賦魁實通榜詞賦之第八也揭曉之夕夢登七層寶塔<span class='corr'>已</span>及六層止餘一層欲上之間忽見一人星冠雲帔若天尊像叱曰此鴈塔也汝何人輙登此連步逐下迤邐至塔外遂坐其傍驚而寤及榜至乃在七名之外余親見其說</p>
<p>桯史余至泗親至僧伽塔下中為大殿兩旁皆荊榛瓦礫之區塔院在東廂無塔而有院後以土石甃洞作兩門中為巖穴設五百應真像大小不等或塑或刻皆左其衽余以先妣素敬釋氏奉其一于笈中以歸殿上有十六柱其大皆尺有半八觚色黯淡如暈錦正今和州土碼碯也和之產紹興間始剖山得之不知中原何時<span class='corr'>已</span>有此前六條特異皆晶明如纏絲承梁者二高皆丈有六尺其左者色正紅透時暑日方出隱柱而觀燦然晃明天下奇物也泗人為余言唐時張<span class='corr'>刺</span>史建殿而高麗有僧以六柱至航海入淮一龜砆露立云舊有碑載其事今不存莫識信否塔有影前輩傳記雜書之余至之明日適見于城中民家亟往觀焉信然泗固無塔而影儼然在地殊不可曉或謂影之見為不祥泗尋蕩棄其應歟殿柱聞郭倪欲載以還維揚今不知何在</p>
<p>癸辛雜識武林右司理院昔為僧寺有大石塔在焉風雨陰晦之夕或現一燈於上則府主必移易獄有故甲戌歲范元章攝右獄日親見之此燈或多至六燈兩兩相並於塔之半其色淡紅而微青凡數見之陶朱新錄通判監酒趙師曰昔見金塔一座焉所以舶商自來有富貴真臘之寶者想為此也百塔山在南門外半里餘俗傳魯般一夜造成魯般墓在南門外一里許周圍可十里石屋數百間東池在城東一里周圍可百里中有石塔石塔之中有臥銅佛一身臍中常有水流北池在城北五里中有金方塔一座石屋數間金獅子金佛銅像銅牛銅馬之屬皆有之國宮在金塔金橋之北近北門周圍可五六里其蒞事處有金窻檽左右方柱上有鏡約四十五枚列於窻之傍其下為象形聞內中多有奇處防禁甚嚴不可得而見也其內中金塔國主夜則臥其下土人皆謂塔之中有九頭蛇精乃一國之土地主也係女身每夜一見國主則先與之同寢交媾雖其妻亦不敢入二鼓乃出方可與妻妾同睡若此精一夜不見則番主死期至矣若番主有一夜不往則又獲災禍</p>
<p>昨夢錄滑臺南一二里有沙觜橫出半河上立浮圖亦不甚高大河水泛溢之際其勢橫怒欲沒孤城每至塔下輙怒氣遽息若不泛溢時及過滑臺城址則橫怒如故此殆天與滑臺而設也塔中安佛髮長及二丈有奇拳為巨螺其大如容數升物之器髮之色非赤非青非綠人間無此色也髮根大於人指自根至杪漸殺焉使兩人對牽之人自其中來往無礙塔有賜名忘之矣</p>
<p>談圃某罷泰州幕時攜家人謁泗州雍熙塔見聖容不悅如怒色復歸高郵大病相繼一子夭後調官西上復拜塔下見其容甚悅遂有六察之薦劉士彥為泗州日病甚其女刲股肉以進夜夢普照云我已與汝取得藥來明日有徐州尼劉鄉人也來獻袈裟於塔下方掛塔之次于聖像中得藥一帖題云和州歷陽縣秦家治風藥服之香氣徹頂即日遂安</p>
<p>佛祖統紀婺州女子曾志願開雙林大士塔見頂足連環齒牙不壞迎出塔供養四十九日復藏于塔</p>
<p>入越記光孝寺後飛來山巔有塔采絢甚華塔下有鰻井乃小石竅自唐以來神之謂鰻能時出<span class='corr'>祆</span>祥近世不復見矣</p>
<p>蘇州府志報國講寺在景德寺西舊在崑山縣治西名九品觀堂相傳其地本屠沽所聚寺僧師諒一夕夢神人告曰此地當作道塲鑿地為沼當有石塔現寤而言之建造果得石塔上刻元幹僧師諒九品觀堂元泰定甲子僧判本荃改建於此勅賜今額</p>
<p>元史英宗本紀至治元年六月作金浮圖于上都藏佛舍利</p>
<p>五行志至正二十八年六月壬寅彰德路天寧寺塔忽變紅色自頂至踵表裏透徹如<span class='corr'>鍛</span>鐵初出於爐頂上有光燄迸發自二更至五更乃止癸卯甲辰亦如之先是河北有童謠云塔兒<span class='corr'>黑</span>北人作主南人客塔兒紅朱衣人作主人公</p>
<p>輟畊錄吳江華嚴寺浮圖之顛望之二矢著其上簳羽宛然可辨相傳宋南渡初金人粘罕乘快一發而中又賈似道出督時祝矢自誓亦中焉故留題者有至今塔杪雷遺跡猶是元戎金僕姑之句大德庚子其寺主僧善信大修浮圖更其顛而新之視向二矢實圓鐵條二交貫橫亙蓋必昔人以之輔顛且以防鸛鶻之巢故耳傳者所謂大妄也且著此以祛後世之惑長樂郭德基嘗有華嚴塔穎辨疑行於時蓋郭嘗官此州目擊其非</p>
<p>名山藏典謨記成化十年三月崇王之國大應法王劄實巴死有旨如大慈法王例建塔葬之撥官軍四千供役禮科給事中王坦言劄實巴夷狄人假名釋氏陛下待之殊禮封之顯號特借此以撫其種類使不患邊耳如例祭葬之足矣而祭祀之品逾於王者造塔之費幾於山陵今畿甸飢饉連年餓殍載路即以是費拯流離垂死之民豈不愈於厚一荒誕之胡僧哉上曰給事中言濫矣大應法王造塔比大慈法王已滅三之二不許</p>
<p>明通紀弘治十六年詔建壽塔於朝陽門外既而罷之時大學士劉健等上言前代人主信佛莫如梁武帝卒餓死臺城本以求福反以致禍觀諸往事可為明鑒我祖宗相傳以治天下堯舜周孔之道而已浮屠異端蠢財惑眾何關於治欲造佛塔非所以訓天下垂後世也疏入有旨報罷</p>
<p>金剛持驗明弘治間嘉興府真如塔<span class='corr'>圮</span>僉議大修時一頭陀僧名懷林曳三丈長鐵鏈募二十餘年塔工始畢即回首於塔中至今肖像祀之</p>
<p>莘野纂聞浮圖九級奠吳城臥龍街上作為雄鎮正德壬申五月六日有火自空而來流為鳥其聲殷殷然與雷相薄而風雨隨之火愈熾延及如來示寂像亦入茶毘自內城而外烟燄燭天見者駭目往觀之則向來金碧之飾土木之費蕩然盡矣因歎息久之以為佛有靈乎有靈則護之胡乃自滅如此遂循廊而行得一碑為宋濂撰相傳創於孫吳再新於蕭梁又再新於趙宋所謂東坡施金龜以藏舍利者即其所也未幾流聞日急俗以為兆而竟不驗然則浮圖之典替常也奚怪焉</p>
<p>福建通志萬歲寺在九仙山之西有浮圖七級曰定光塔唐天祐中閩王審知建梁開平中表請上祝聖壽曰萬歲塔元黃鎮成重建定光塔明嘉靖中雷震萬壽寺塔藩司屠僑詣寺拜火天方雨急以雨衣藉地拜至三塔頂所覆鐵鼎忽然墜地大書曰諸天及人無由見鼎地搖三日天雨四花土田三變今古同時屠人握閩雨衣三拜其事甚奇</p>
<p>冬遊記略出郭宛復而西觀辟支洞洞甚小且傾仄下至禪堂<span class='corr'>已</span>昏黑初二日早起就禪堂前右室中閉門觀塔影影從門孔中入倒懸向下無問陰晴皆得見之</p>
<p>松江府志松江元時有四塔西曰普照又西曰延思西南曰超果東南曰興聖夏監運家在四塔之東而小室內有一塔影長五寸許倒懸於西壁之上不知從何而來然不常有或時見之是不可曉也今四塔惟興聖獨存影之所見人云其家反不利近歲或見於城西南黃泥漊中其地去寺既遠城郭蔽虧了不相及是又不可曉也</p>
</div>
<div class='div-other'><a id='mulu2712' />
<p class='h2'>塔部雜錄</p><p>阿含經有四種人應起塔一如來二辟支佛三聲聞四輪王</p>
<p>釋迦氏譜忉利城東照明園佛髮塔城南粗澀園佛衣塔城西歡喜園佛鉢塔城北駕御園佛牙塔大論云天帝取菩薩髮天上城東立塔取寶衣立衣塔此未成佛前者按經律人中有四大塔生處塔在迦維羅衛國林徵園中成道塔在摩揭提國善勝道場元吉樹下轉法輪塔在波羅柰國仙人住處鹿野苑中涅槃塔在拘夷那竭國力士生地秀林雙樹間又按聖迹記有四大塔祐云至人處世利益弘大髮爪衣鉢咸為法事故能寶塔覆起廣被天人造塔之源非惟散身而已</p>
<p>法苑珠林塔義梵漢不同翻譯前後致有多名文有訛正所云塔者或云塔婆此云方墳或云支提翻為滅惡生善處或云斗藪波此云護讚若人讚歎擁護歎者西梵正音名為窣堵波此云廟廟者貌也即是靈廟也</p>
<p>安塔有三意一表人勝二令他信三為報恩若是凡夫比丘有德望者亦得起塔餘者不合</p>
<p>十二因緣經云有八人得起塔一如來二菩薩三緣覺四羅漢五阿那含六斯陁含七須陁洹八輪王若輪王已下起塔安一露盤見之不得禮以非聖塔故初果二露盤乃至如來安八露盤八盤以上並是佛塔</p>
<p>中山詩話泗州塔人傳下藏真身後閣上碑道興國中塑僧伽像事甚詳退之詩曰火燒水轉掃地空則真身焚矣塔本喻都料造極工巧俗謂塔頂為天門蘇國老詩曰上到天門最高處不能容物只容身以譏在位者</p>
<p>歸田詩話荊公誅北高峰塔云飛來峰上千尋塔聞說雞鳴見日升不畏浮雲遮望眼自緣身在最高層鄭丞相清之詠六和塔云經過塔下幾春秋每恨無因到上頭今日始知高處險不如歸臥舊林丘二詩皆自喻荊公作于未大用前鄭作于既大用後然卒皆如其意不徒作也</p>
<p>演繁露通典載馬韓祭鬼神立蘇塗建大木以垂鈴鼓注蘇塗有似浮塗按浮塗即浮圖浮圖即塔也</p>
<p>鼠璞予得唐鴈塔題名石刻細閱之凡留題姓名僧道士庶前後不一非止新進士也唐進士特於曲江宴賞之暇有此會猶今北使過錢塘例干浙江觀潮天竺燒香耳若泛以鴈塔題名為登第慶賀之辭則觀潮燒香亦可顓言穹廬之來使乎</p>
<p>長者言偶與諸友登塔絕頂謂云大<span class='corr'>抵</span>做向上人決要士君子鼓舞只如此塔甚高非與諸君乘興覽眺必無獨登之理既上四五級若有倦意又須賴諸君慫慂此去絕頂不遠既到絕頂眼界大地位高又須賴諸君提撕警醒跬步少差易至傾跌只此便是做向上一等人榜樣也</p>
<p>三藏法數四梵福一未起塔處起塔塔梵語具云塔婆華言高顯謂人能起塔者當來之世受初禪天福經云若有善信男子女人求梵天福者未曾起塔婆處于中能起是為初受梵天之福也</p>
<p>四處立塔一生處立塔謂諸佛降生之處即應起塔如今釋迦牟尼佛在毘藍園內無憂樹下降生即於其處立塔也二得道處立塔謂如來得道在摩揭提國菩提樹下即於其處立塔也三轉法輪處立塔謂如來轉法輪其處不定或在寂場或在鹿苑或在天上等即於其處立塔也四涅槃處立塔梵語涅槃華言滅度謂如來在俱尸那城娑羅雙樹間入滅即於其處立塔也</p>
<p>八種人起塔一如來塔如來有三義若云無所從來亦無所去此法身義也第一義諦名如正覺名來此報身義也乘如實道來成正覺此應身義也謂如來萬德悉備三覺俱圓天上人間所共尊仰是故滅後應當起塔供養二菩薩塔菩薩梵語俱云菩提薩埵華言覺眾生又云覺有情謂菩薩上求佛道下化眾生憫物情重隨類現身度脫無量是故滅後應當起塔供養三緣覺塔謂觀十二因緣覺真諦理故名緣覺以其三界生死<span class='corr'>已</span>盡能為人天而作福田應當起塔供養四阿羅漢塔梵語阿羅漢華言無生又云無學又云應供謂三界生死已斷故名無生以其煩惱<span class='corr'>已</span>盡無法可學故名無學以其應受人天供養為世福田故名應供是故滅後應當起塔供養五阿那含塔梵語阿那含華言不來謂斷欲界惑盡不來欲界受生故名不來以其應受人天供養為世福田是故滅後應當起塔供養六斯陀含塔梵語斯陀含華言一來謂欲界有九品思惑前之六品已斷後之三品尚在更須欲界一番受生故名一來以其應受人天供養是故滅後應當起塔供養七須陀洹塔梵語須陀洹華言預流謂斷三界見惑<span class='corr'>已</span>盡預入聖道法流故名預流以其應受人天供養為世福田是故滅後應當起塔供養八轉輪王塔謂轉輪聖王雖未斷惑未出三界然以福德之力治四天下又以十善化育羣生為世之所尊敬是故滅後應當起塔供養</p>
<p>起塔有六意一為表人勝謂如來三界至尊最勝無比故建塔以表之令人瞻禮而歸敬也二令生淨信謂建造佛塔葢令一切眾生瞻仰頂禮而生崇重正信之心也三令標心有在謂建造佛塔蓋令一切眾生心有所向而敬慕歸依也四令供養生福謂建造佛塔蓋令一切眾生至心恭敬供養則能生諸福利也五為報恩行事謂建造佛塔非唯利益于己身蓋將報答四恩而畢無邊之行願也六生福滅罪謂建造佛塔非唯生自己之福滅自己之罪蓋令一切眾生凡瞻覩頂禮者無不生一切福滅一切罪也</p>
<p>諸經要集毘婆沙論云若人起大塔如來生處轉法輪處若人取小石為塔其福等前大塔所為尊故若為如來大梵起大塔或起小塔以所為同故其福無異</p>
<p>賢者五戒經云旋塔三帀者表敬三尊一佛二法三僧亦念滅三毒一貪二瞋三癡</p>
<p>三千威儀云遶塔有五事一低頭視地二不得蹈蟲三不得左右顧視四不得唾塔前地上五不得中住與人語</p>
<p>增一阿含經云塔中不應禮餘人</p>
<p>十誦律云佛塔聲聞塔前自他不得禮</p>
<p>五百問事云佛塔前禮餘人得罪</p>
<p>毗尼母論云不得著革屣富羅入塔五百問事云若是潔淨靴履鞋韎等得著禮拜</p>
<p>三千威儀經云掃塔上有五事一不得著履上二不得背佛掃塔三不得取上善土持下棄四不得取下佛像上故華五當旦過澡手自持淨巾拂拭佛像復有五事一當先灑地二當使調三當待燥四不得逆掃五不得逆風掃復有五事一不得去善土二當自手拾草三當取中土轉著下處四不得令四角掃處有迹五掃塔前六步使淨</p>
<p>正法念經云若有眾生淨心供養眾僧掃如來塔命終生意樂天身無骨肉亦無汗垢香氣能熏一百由旬其身淨潔猶如明鏡</p>
<p>若有眾生識于福田見有佛塔風雨所壞若僧房舍以福德心塗飾治補復教他人令治故塔命終生白身天其身鮮白入珊瑚林與諸天女五欲自娛業盡還退若生人中其身鮮白</p>
<p>雜寶藏經云若掃僧房一閻浮提不如掃佛塔一手掌</p>
<p>無垢清淨女問經云掃塔得五功德一自心清淨他人見生清淨心二為他愛三天心歡喜四集端正業五命終生善道天中</p>
<p>增一經云掃佛塔有五法一水灑地二除去瓦石三平正其地四端意掃地五除去穢惡地既淨<span class='corr'>已</span>隨能持一枝香華散布地上供養得福無量</p>
</div>
<div class='div-other'><a id='mulu2713' />
<p class='h2'>塔部外編</p><p>法苑珠林唐貞觀二十一年荊州大興國寺塔西南柱無故有聲人往看之乃見有金銅佛頭出如是日日漸出經三夕方盡長六尺許是立佛道俗咸異之宋高僧傳釋懷信居處廣陵武宗為趙歸真排毀釋門將欲湮滅教法有淮南詞客劉隱之薄遊四明旅泊之宵夢中如泛海焉迴顧見塔一所東度見是淮南西靈寺塔其塔峻峙制度校胡太后永寧塔少分耳其塔第三層見信憑欄與隱之交談且曰暫送塔過東海旬日而還數日隱之歸揚州即往謁信信曰記得海上相見時否隱之了然省悟後數日天火災塔俱盡白雨傾澍傍有草堂一無所損由是觀之東海人見永寧塔不謬矣</p>
<p>聞見近錄史朝請琳云通判許州有路分都監郭虞卿妻乳母禮塔數年禮數將滿嘗以薏苡記其數薏苡忽自器中跳躑視之舍利滿前皆自薏苡中出凡得數勺須臾所禮銀塔中靈光煥然舍利如雨又須臾乳媼兩膝生舍利無數禮塔則舍利隱痛媼益勤不懈數日失塔所在</p>
<p>老學庵筆記宣和末有巨商捨三萬緡裝飾泗州普照塔煥然一新建炎中商歸湖南至池州江中一日晨興忽見一塔十三級浮水上南來金碧照耀而隨波傾颭若欲倒者商舉家及舟師人人見之皆驚怖誦佛及漸近有僧出塔下舉手揖曰元是裝塔施主船淮上方火災大師將塔往海東行化去語未竟忽大風作塔去如飛遂不見未幾乃聞塔廢於火舒州僧廣勤與商船同行親見之</p>
<p>學佛考訓天竺人尸羅有道術嘗於指端出浮圖一層高三尺諸神仙張旛蓋繞塔而行長不過五六分皆唱梵唄</p>
</div></div>
</div><!-- end of div[@id='body'] -->
</body></html>