<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu2543' />
<div class='div-other'>
<p class='h2'>欽定古今圖書集成博物彙編神異典　第一百二十二卷目錄</p>
<ul class="">
<li>塔部彙考三
<ul class="">
<li>畿輔通志<span class="note-inline">(雙塔　法藏寺塔　天寧寺塔　真覺寺五塔　永安壽塔)</span></li>

<li>保定府志<span class="note-inline">(稽古寺塔　白塔　中山塔　文昌塔)</span></li>

<li>東昌府志<span class="note-inline">(彌陀廣塔　大覺寺塔)</span></li>

<li>兗州府志<span class="note-inline">(古塔)</span></li>

<li>濟寧州志<span class="note-inline">(鐵塔)</span></li>

<li>山西通志<span class="note-inline">(鴈塔　永祚寺塔　天寧寺塔　圖果寺甎塔　佛舍利塔　文殊髮塔　大雲寺塔　太平興國寺後塔　永寧寺塔　佛宮寺塔)</span></li>

<li>河南通志<span class="note-inline">(福勝寺塔)</span></li>

<li>漢中府志<span class="note-inline">(龍骨塔)</span></li>

<li>蘭州志<span class="note-inline">(嘉福寺塔)</span></li>

<li>岐山縣志<span class="note-inline">(太平塔)</span></li>

<li>江寧府志<span class="note-inline">(靈谷寺塔　金剛經塔)</span></li>

<li>蘇州府志<span class="note-inline">(瑞光寺塔　稚兒塔　報恩講寺塔　聖壽禪院塔　靈巖寺塔　凌霄塔　寶嚴寺塔　法華塔　廣安教寺塔)</span></li>

<li>常熟縣志<span class="note-inline">(崇教寺塔)</span></li>

<li>鎮江府志<span class="note-inline">(鐵寶塔　法序塔)</span></li>

<li>揚州府志<span class="note-inline">(大明寺塔)</span></li>

<li>溫州府志<span class="note-inline">(淨光禪寺塔　普照院塔)</span></li>

<li>嘉興府志<span class="note-inline">(籙層塔　六萬軍塔)</span></li>

<li>嚴州府志<span class="note-inline">(北塔　南塔)</span></li>

<li>饒州府志<span class="note-inline">(石塔)</span></li>

<li>泉州府志<span class="note-inline">(開元寺塔)</span></li>

<li>寧化縣志<span class="note-inline">(慈恩塔　金山塔)</span></li>

<li>雲南通志<span class="note-inline">(穿心塔　崇聖寺三塔　千尋塔)</span></li>
</ul></li>

<li>塔部藝文一
<ul class="">
<li>答同泰寺立剎啟　梁簡文帝</li>

<li>謝勅使監善覺寺起剎啟　同前</li>

<li>謝御幸善覺寺看剎啟　同前</li>

<li>謝勅賚銅供造善覺寺塔露盤啟　同前</li>

<li>橫山頂舍利靈塔記　隋嚴德盛</li>

<li>梓州郪縣兜率寺浮圖碑　唐王勃</li>

<li>廣州寶莊嚴寺舍利塔碑　前人</li>

<li>梓州郪縣靈瑞寺浮圖碑　前人</li>

<li>西京千福寺多寶佛塔感應碑　岑勛</li>

<li>杭州開元寺新塔碑　李華</li>

<li>故中嶽越禪師塔記　前人</li>

<li>西川鸚鵡舍利塔記　韋臯</li>

<li>牛頭山第一祖融大師新塔記　劉禹錫</li>

<li>滑州明福寺新修浮圖記　白敏中</li>
</ul></li>
</ul></div>
<p class='juan'>神異典第一百二十二卷</p>
<div class='div-other'><a id='mulu2544' />
<p class='h2'>塔部彙考三</p>
<div class='div-other'><a id='mulu2545' />
<p class='h3'>畿輔通志</p>
<div class='div-other'><a id='mulu2546' />
<p class='h4'>雙塔</p><p>大興隆寺俗名雙塔寺在西長安街雙磚塔若少長而肩隨立者其長九級而右其少七級而左九級者額曰特贈光天普照佛日圓明海雲祐聖國師之塔七級者額曰佛日圓照大禪師可庵之靈塔或乃曰地元之舊獄夜多冤苦鬼聲塔以鎮之又曰地唐憫忠寺之墳院二師者憫忠寺一二代祖非矣雙塔地元慶壽寺也海雲可庵元僧也今僧室中有碑矣燕京編修官王萬慶撰略云今寺尚有海雲可庵二像衣皆團龍魚袋海雲像門弟子劉秉忠贊之</p>
</div>
<div class='div-other'><a id='mulu2547' />
<p class='h4'>法藏寺塔</p><p>法藏寺有塔高十丈窻面面級盤盤人蟻上而闚觀牕牕方望九門之堞焉牕置一佛佛設一燈凡牕八凡級七凡五十八燈歲上元夜塔遍燈僧遍繞奏樂樂聲宛然天上也</p>
</div>
<div class='div-other'><a id='mulu2548' />
<p class='h4'>天寧寺塔</p><p>景物略曰釋迦舍利珠八斛四斗其三之一住人間也阿育王置塔八萬四千東震旦得塔十九其粒不可得計也康僧會懇佛七日得七曇榮懇之自三粒至三百粒隋文帝遇阿羅漢授舍利一裹與法師曇遷數之數多數少莫能定乃七寶函致雍岐等三十州州各一塔天寧寺塔其一也塔高十三尋四周綴鐸以萬計風定風作音無斷際寺僧云音斂則光見或歲一見或數歲一見嘉靖庚戌三月二十八夕婁東王世貞宿寺中微雨簌簌塔鐸忽斂他聲作於下耔耔然類蛩鼓翼者視相輪表青白光晶熒大於五㪷甕上下閃欻間一射人衣亦青白色可炊黍時乃定則鐸聲發他耔耔聲息也塔倒影在大士殿日方中闔殿中門日入門罅塔影倒現石上昔人云影從罅入空中物則旁礙礙則影束影束則倒段成式云海水倒翻故耳然是舍利珠影也珠光上聚攝入塔影影入隙光光則倒受倒者光中塔影非常塔影也今懸鏡中像過傍鏡其物正倒也陽燧倒影者日光倒入也又光從上來層十三具光一再傳物體則小也佛光日也舍利珠光月也光色青白每見以夜及晦及雨也佛光恆在人目體陰避光日中見影門隙今穿竹至丈承目指空方晝見星也塔前一幢隋開皇中立書體遒美楊升菴云最似歐褚筆法</p>
</div>
<div class='div-other'><a id='mulu2549' />
<p class='h4'>真覺寺五塔</p><p>成化九年詔寺準中印度式建寶座累石臺五丈藏級於壁左右蝸旋而上頂平為臺列塔五各二丈塔刻梵像梵字梵寶梵華中塔刻兩足跡他跡䧟下廓摹耳此隆起紋螺若相抵蹲是由趾著跡湧步著蓮生燈燈燄就月法界藏身斯不誣焉</p>
</div>
<div class='div-other'><a id='mulu2550' />
<p class='h4'>永安壽塔</p><p>慈壽寺在阜城門外八里寺有永安壽塔塔十三級崔巍雲中四壁金剛振臂拳膂[奴/目]矁據踏如有氣叴叴如叱叱有聲天寧寺隋塔摹也</p>
</div></div>
<div class='div-other'><a id='mulu2551' />
<p class='h3'>保定府志</p>
<div class='div-other'><a id='mulu2552' />
<p class='h4'>稽古寺塔</p><p>塔在完縣陳候村唐開元中安國侯陳思傑因三藏法師元奘葬母骨於此乃建寺名寄骨寺後有三藏舍利塔明天順時修易名稽古寺</p>
</div>
<div class='div-other'><a id='mulu2553' />
<p class='h4'>白塔</p><p>塔在容城縣東二里宋時建高七丈周六丈五尺人於塔下兩手相擊則塔頂鴉聲即應</p>
</div>
<div class='div-other'><a id='mulu2554' />
<p class='h4'>中山塔</p><p>塔在唐縣北中山城外高數百尺登之可遠眺定州唐垂拱三年建</p>
</div>
<div class='div-other'><a id='mulu2555' />
<p class='h4'>文昌塔</p><p>塔在深澤縣城東高可數仞日月倒影上下光華如搖彩筆</p>
</div></div>
<div class='div-other'><a id='mulu2556' />
<p class='h3'>東昌府志</p>
<div class='div-other'><a id='mulu2557' />
<p class='h4'>彌陀廢塔</p><p>即資福寺塔弘治間掘有石槨金棺水晶石瓶藏舍利七粒刻太平興國八年定光佛舍利記</p>
</div>
<div class='div-other'><a id='mulu2558' />
<p class='h4'>大覺寺塔</p><p>大覺寺在高唐州治東南唐創宋元祐間修寺塔甚壯凡十三級高三十六丈</p>
</div></div>
<div class='div-other'><a id='mulu2559' />
<p class='h3'>兗州府志</p>
<div class='div-other'><a id='mulu2560' />
<p class='h4'>古塔</p><p>塔在陽榖縣治東浮圖十三級元時迅雷甚雨其上三級遂沒已而宣府塞外有飛來古塔三級相傳即此塔也</p>
</div></div>
<div class='div-other'><a id='mulu2561' />
<p class='h3'>濟寧州志</p>
<div class='div-other'><a id='mulu2562' />
<p class='h4'>鐵塔</p><p>塔在古釋迦寺原名崇覺寺在漁山東偏創建於北齊皇建中宋崇寧間徐末安妻常氏增建鐵塔七級高插霄漢塔居學宮巽方實文筆峯也郡人王梓王鈞有記</p>
</div></div>
<div class='div-other'><a id='mulu2563' />
<p class='h3'>山西通志</p>
<div class='div-other'><a id='mulu2564' />
<p class='h4'>鴈塔</p><p>在太原府城中東南明萬曆間僧元祥建磚塔一座勒石曰鴈塔題名今塔廢遂令宦業不振民生窘困</p>
</div>
<div class='div-other'><a id='mulu2565' />
<p class='h4'>永祚寺塔</p><p>永祚寺在太原府城東南巽峰上並建二塔高入雲霄為晉奇觀萬曆年間起自堪輿家言謂塔巽峰則文運興盛建後連三科兩庠中或五人或七人或十人其兆足徵也俗為雙塔寺</p>
</div>
<div class='div-other'><a id='mulu2566' />
<p class='h4'>天寧寺塔</p><p>天寧寺在下城南宮寺內雙塔對峙高十餘丈有知平定州軍事高權雙塔記</p>
</div>
<div class='div-other'><a id='mulu2567' />
<p class='h4'>圓果寺磚塔</p><p>塔在代州東北隅圓果寺內高一百二十尺宋楊延昭嘗射三矢其上今不存</p>
</div>
<div class='div-other'><a id='mulu2568' />
<p class='h4'>佛舍利塔</p></div>
<div class='div-other'><a id='mulu2569' />
<p class='h4'>文殊髮塔</p><p>塔院寺在五臺縣顯通之南五峰之中有阿育王所置佛舍利塔及文殊髮塔因為名明永樂五年勅太監楊昇重修大塔始建寺</p>
</div>
<div class='div-other'><a id='mulu2570' />
<p class='h4'>大雲寺塔</p><p>塔在平陽府安道坊大雲寺內有大鐵佛頭上建浮圖突兀雲漢推官張銓有詩</p>
</div>
<div class='div-other'><a id='mulu2571' />
<p class='h4'>太平興國寺後塔</p><p>太平興國寺在安邑縣治東北寺後塔十三級高三百六十尺上有黃白寶瓶世傳出魯班手嘉靖乙卯地震塔崩裂尺餘後又震復合亦神物也</p>
</div>
<div class='div-other'><a id='mulu2572' />
<p class='h4'>永寧寺塔</p><p>永寧寺在大同府治東南有九級浮圖高九十餘丈上剎復高十丈鈴鐸聲聞十里</p>
</div>
<div class='div-other'><a id='mulu2573' />
<p class='h4'>佛宮寺塔</p><p>佛宮寺在應州治西南隅五代晉天福間建寺內有木塔五層額書釋迦塔高三十六丈周圍如之</p>
</div></div>
<div class='div-other'><a id='mulu2574' />
<p class='h3'>河南通志</p>
<div class='div-other'><a id='mulu2575' />
<p class='h4'>福勝寺塔</p><p>福勝寺在鄧州治西南宋天聖間建寺東北隅有塔十三層高百餘丈中一井呼為海眼因為塔以鎮之</p>
</div></div>
<div class='div-other'><a id='mulu2576' />
<p class='h3'>漢中府志</p>
<div class='div-other'><a id='mulu2577' />
<p class='h4'>龍骨塔</p><p>福嚴禪寺西南九十里即金華寺中有龍骨塔昔老僧嚴公居此後有洞獲龍牙角各雙大骨若干類頷齦者十數枚其夕夢巨人縞衣告曰此山神龍所依樵牧穢觸龍且去矣今德人蒞吾境山復清潔龍當復來此其蛻也瘞之吉祥嚴公異之乃即洞傍大磬石上累甓為浮圖盡取其牙角等骨藏焉</p>
</div></div>
<div class='div-other'><a id='mulu2578' />
<p class='h3'>蘭州志</p>
<div class='div-other'><a id='mulu2579' />
<p class='h4'>嘉福寺塔</p><p>嘉福寺在州西北隅唐高昌王建有浮圖一十三級高十餘丈皆八面玲瓏登之可以眺遠又名木塔寺</p>
</div></div>
<div class='div-other'><a id='mulu2580' />
<p class='h3'>岐山縣志</p>
<div class='div-other'><a id='mulu2581' />
<p class='h4'>太平塔</p><p>太平寺在縣治北正街有浮圖百尺名太平塔宋元祐年建先期習賀朝儀於此並僧會司隷焉</p>
</div></div>
<div class='div-other'><a id='mulu2582' />
<p class='h3'>江寧府志</p>
<div class='div-other'><a id='mulu2583' />
<p class='h4'>靈谷寺塔</p><p>靈谷寺在鍾山東南後有浮圖即梁寶誌幻身改葬於此塔前有石泉回曲僧曇隱所得八功德水也</p>
</div>
<div class='div-other'><a id='mulu2584' />
<p class='h4'>金剛經塔</p><p>塔在天界寺禪堂以經名為塔門之額接以全經演為七級委折廻旋盤曲而上每層欄楯上皆巧刻佛字景陵鍾伯敬惺所書也人爭搨之惺自記碑末云萬曆庚申惺病自七月至十有一月幾殆夢若有人教持金剛般若波羅蜜經天啟辛酉六月自書塔經刻石於天界寺禪堂供養夢登金塔光明徧照足之所至塔隨身長</p>
</div></div>
<div class='div-other'><a id='mulu2585' />
<p class='h3'>蘇州府志</p>
<div class='div-other'><a id='mulu2586' />
<p class='h4'>瑞光寺塔</p><p>瑞光寺在盤門內開元寺南吳赤烏四年孫權為報母建舍利塔十三級僧性康居之名普濟禪院唐天福二年僧智明琮遠重修寶塔宋元豐二年神宗命漕使李復圭延圓炤宗本禪僧說法時有白龜聽講法鼓自鳴翠竹合歡寶塔放光故堂名四瑞崇寧四年奉勅修塔塔放五色光賜名天寧萬年寶塔宣和間朱勔捐資併建寶塔七級天啟三年僧圓淨創七佛閣於四瑞堂舊址甫立柱天眼放光巡按御史王珙題天眼閣自後塔光屢見舍利塔凡燃燈之夜太湖漁人網捕無所獲湖與塔相去三十里</p>
</div>
<div class='div-other'><a id='mulu2587' />
<p class='h4'>稚兒塔</p><p>壽聖教寺在九都綵雲里半塘中有稚兒塔晉道生誦法華經童子死葬此義熙十一年商人謝本夜聞誦經聲旦見墳生青蓮花事聞詔建塔名法華院宋治平間賜今額</p>
</div>
<div class='div-other'><a id='mulu2588' />
<p class='h4'>報恩講寺塔</p><p>報恩講寺在府城北隋梁僧正慧造浮圖於寺中凡十一成尋墮刧灰宋元豐間重建蘇文忠軾舍銅龜藏舍利以成建炎四年罹兵燹寺塔俱燼紹興間行者金大圓再刱止九成弘治十二年知縣鄺璠命僧德昊修塔隆慶間寺塔又燼僧性月募修萬曆十年遊僧如金來任其事凡九年塔成</p>
</div>
<div class='div-other'><a id='mulu2589' />
<p class='h4'>聖壽禪院塔</p><p>聖壽禪院在吳江縣西北隅延壽坊內隆慶元年建藏經閣閣前有鐵塔七級高五丈有鐵角端為香爐萬曆四年重修崇禎初僧悟林明法相繼修建今為祝釐之所</p>
</div>
<div class='div-other'><a id='mulu2590' />
<p class='h4'>靈巖寺塔</p><p>塔在靈巖山靈巖寺梁天監二年刱感智積菩薩之異稱智積道塲宋太平興國二年藩臣孫承祐為姊錢王妃資冥建甎塔九成明萬曆庚子五月雷雨大作火起塔中凡木皆燬而甎甓巋然獨存僧智含於燼中得一木篋中有佛牙長三寸今供寺中</p>
</div>
<div class='div-other'><a id='mulu2591' />
<p class='h4'>凌霄塔</p><p>華藏寺在馬鞍山頂後有凌霄塔梁天監中僧慧向刱建明嘉靖末僧曙嚴行人方圓靜相繼募修舊止五級至是增級為六萬曆三十二年僧淨心重修益增級而七後漸圮</p>
</div>
<div class='div-other'><a id='mulu2592' />
<p class='h4'>寶嚴寺塔</p><p>寶嚴寺在虞山西麓梁天監間建內有浮圖七級極莊嚴相傳泗州僧伽塔第一此為第二</p>
</div>
<div class='div-other'><a id='mulu2593' />
<p class='h4'>法華塔</p><p>法華塔院在嘉定縣城登龍橋南宋開禧中建元至大元年僧道堅重修形家以此塔為縣之文筆學之元武俗名金沙塔明萬曆三十六年知縣陳某重建</p>
</div>
<div class='div-other'><a id='mulu2594' />
<p class='h4'>廣安教寺塔</p><p>廣安教寺在太倉州北鄉二十九都直塘市宋紹興六年僧了悟建塔鑿地得甎有長安三年瞿像寶塔字乃知唐武后時嘗建塔於此明永樂四年僧拱辰重建</p>
</div></div>
<div class='div-other'><a id='mulu2595' />
<p class='h3'>常熟縣志</p>
<div class='div-other'><a id='mulu2596' />
<p class='h4'>崇教寺塔</p><p>崇教興福寺在縣治東北宋建炎四年有僧文用謂邑客山高主位低請立浮圖以鎮之縣令李圖之然其說遂令建塔功未半而僧卒咸淳間僧法潤撤遺構重建高九級江東浮圖規制此最峻整明洪武八年僧淨慧重修永樂十五年僧文皎裝塑佛像宣德間重修後塔每敝輙修跡多靈異其影或現於川流或現於屋壁邑東數里外有塔潭塔影為縱為橫為倒並列尤奇嘉靖癸亥第九級傾明年知縣王叔杲修萬曆間陳莊靖蕭應宮兩次倡修天啟三年地震塔頂斜欹顧大韶倡眾新之</p>
</div></div>
<div class='div-other'><a id='mulu2597' />
<p class='h3'>鎮江府志</p>
<div class='div-other'><a id='mulu2598' />
<p class='h4'>鐵寶塔</p><p>塔係唐李德裕造在天王殿東北乾符中燬宋元豐中裴璩復建明萬曆癸未童謠風吹鐵寶塔水渰京口閘是年塔頹海嘯沒人甚多僧性成功琪重建</p>
</div>
<div class='div-other'><a id='mulu2599' />
<p class='h4'>法序塔</p><p>塔在甘露寺接引殿後宋丹徒令王紀築縣垣土中得石函上刻梁大同五年道人法序瘞真身舍利於此函中銅龕龕中銀盒盒內二銀瓶有舍利七粒龕後刊唐貞元十一年再加營奉役人張遇獲之遇後投慈雲寺為僧易名閏真端拱元年遷瘞於此</p>
</div></div>
<div class='div-other'><a id='mulu2600' />
<p class='h3'>揚州府志</p>
<div class='div-other'><a id='mulu2601' />
<p class='h4'>大明寺塔</p><p>寺枕蜀圖舊有塔大觀圖經云隋文帝仁壽元年以誕辰詔海內清淨處立塔二十所此其一也後以燬廢明天順間復建</p>
</div></div>
<div class='div-other'><a id='mulu2602' />
<p class='h3'>溫州府志</p>
<div class='div-other'><a id='mulu2603' />
<p class='h4'>淨光禪寺塔</p><p>寺有宿覺禪師真身塔常有五色雲覆其巔僖宗賜額名淨光宋太宗時賜扁曰宿覺名山洪武乙卯重建立成塔院塔在松臺峰頂鎮三溪之水為一城表弘治間郡守文林毀去上塔寺續毀</p>
</div>
<div class='div-other'><a id='mulu2604' />
<p class='h4'>普照院塔</p><p>院有鐵塔高丈許沉香塔高數尺吳越王夫人吳氏建後寺遷苕溪鐵塔隨流而至元至正間廢</p>
</div></div>
<div class='div-other'><a id='mulu2605' />
<p class='h3'>嘉興府志</p>
<div class='div-other'><a id='mulu2606' />
<p class='h4'>濠股塔</p><p>塔在嘉興縣東南隍池中水曲如股有塔七級屹然於烟波之中</p>
</div>
<div class='div-other'><a id='mulu2607' />
<p class='h4'>六萬軍塔</p><p>塔在長水塘二十里鄉俗訛傳曹操追斬叛軍六萬瘞盔甲於此里人驚懼立塔鎮之</p>
</div></div>
<div class='div-other'><a id='mulu2608' />
<p class='h3'>嚴州府志</p>
<div class='div-other'><a id='mulu2609' />
<p class='h4'>北塔</p><p>塔在府東五里卯峯巔古有浮圖七級相傳識云卯巽二峰重建塔狀元從此冠羣英後圮嘉靖丙午方伯俞夔請於巡鹽鄢懋卿參議譚棨知府張標重建鄢懋卿記</p>
</div>
<div class='div-other'><a id='mulu2610' />
<p class='h4'>南塔</p><p>塔在府治南五里巽峰古有浮圖七級與卯峰對峙歲久傾圮嘉靖丙辰知府宿應麟重建知府韓叔陽踵成之有記</p>
</div></div>
<div class='div-other'><a id='mulu2611' />
<p class='h3'>饒州府志</p>
<div class='div-other'><a id='mulu2612' />
<p class='h4'>石塔</p><p>梁鄱陽王蕭恢捨宅為永福寺天聖二年有二異僧至建石塔高三十丈元至正二十二年斸基得玻璃瓶中貯甘露貢於朝遂詔以甘露名其門</p>
</div></div>
<div class='div-other'><a id='mulu2613' />
<p class='h3'>泉州府志</p>
<div class='div-other'><a id='mulu2614' />
<p class='h4'>開元寺塔</p><p>開元寺在肅清門外唐之城西門外也寺有東西二塔東塔號鎮國唐咸通六年文偁禪師作木塔九層宋天禧中改十三層紹興中改木為磚高七層嘉熙二年本供禪師易磚為石僅一層止法權繼之造四層天錫成之作第五層至淳祐十年完其上台尖有鐵香爐銅寶蓋鍍金銅葫蘆塔八角以鐵索鉤之每層中為塔心環轉空洞外為八窻各有龕龕內安石像一龕外兩壁翼以神像各二又外遶以簷廊護以石欄廣圍圓一十七丈二尺高凡一十九丈三尺五寸西塔號仁壽五代梁貞明二年建初閩王審知於都督府造木塔七層塔成而沉地湧出泉審知夢應在泉州遂以木植浮海至泉建塔號無量壽塔宋紹興中火改造磚塔寶慶中始為石塔比東塔工巧相似第圍少五尺高少一丈五尺五寸海內以為壯觀萬曆丁酉年唐黃守恭裔孫叅政黃文炳修正殿法堂及兩廊萬曆三十二年地震東塔頂蓋石角折邑人侍郎詹公仰庀鳩財自修之萬曆三十四年大風西塔葫蘆壞大學士李公廷機鳩財命修之</p>
</div></div>
<div class='div-other'><a id='mulu2615' />
<p class='h3'>寧化縣志</p>
<div class='div-other'><a id='mulu2616' />
<p class='h4'>慈恩塔</p><p>塔之建始年代無攷當在宣和間成化九年秋塔災萬曆十六年漳南道李得陽准呈修整用費巨千功<span class='corr'>已</span>垂成至二十一年癸巳八月初九日塔圮傾其首一級墜磚有鐫字曰水南塔則慈恩或後名也</p>
</div>
<div class='div-other'><a id='mulu2617' />
<p class='h4'>金山塔</p><p>塔在城東南二里陰維標記略金山據兩水之衝為全邑砥柱形家謂宜建塔鎮其上萬曆己酉邑令盛躋崖力持其議未幾遷去甲寅邑令聶久吾是始興役時孟冬六日也乙卯春聶去熊蘅臯來視寧篆捐俸首倡鼓舞百方然費浩力艱丙辰冬甫就基址丁巳纔一級戊午熊復來漸至三級己未萬襄明來視篆加意作興馴至四級庚申姜念北毅然以身任之遂完七級天啟辛酉季冬因合尖而落成焉閱時八載費金錢二千五百兩有奇</p>
</div></div>
<div class='div-other'><a id='mulu2618' />
<p class='h3'>雲南通志</p>
<div class='div-other'><a id='mulu2619' />
<p class='h4'>穿心塔</p><p>雲南府穿心塔在官渡俗傳昔有螺精為患建此鎮之其處有山周一里許皆螺殼積成居人於平地掘井深二丈餘亦皆螺殼並無雜土</p>
</div>
<div class='div-other'><a id='mulu2620' />
<p class='h4'>崇聖寺三塔</p><p>崇聖寺在太和縣城西北寺凡三塔其一高十餘丈十六級其二差小各錯金為頂頂有金鵬世傳龍性敬塔而畏鵬大理舊為龍澤故以此鎮之</p>
</div>
<div class='div-other'><a id='mulu2621' />
<p class='h4'>千尋塔</p><p>大理府千尋塔在崇聖寺上有鐵鑄字識云貞觀間尉遲敬德監造正綂九年地震塔裂旬日復合</p>
</div></div></div>
<div class='div-other'><a id='mulu2622' />
<p class='h2'>塔部藝文一</p>
<div class='div-other'><a id='mulu2623' />
<p class='h3'>答同泰寺立剎啟</p><p class="byline">梁簡文帝</p><p>竊以寶塔天飛神龕地涌豈惟昔代復見茲辰嘉彼百靈欣斯十善雖復紫烟旦聚比此未儔朱光夜上方今知陋</p>
</div>
<div class='div-other'><a id='mulu2624' />
<p class='h3'>謝勅使監善覺寺起剎啟</p><p class="byline">同前</p><p>臣綱啟伏見勅旨使監作舍人王曇明材官將軍沈微御仗吳景等監看善覺寺起剎事爰奉聖恩曲降神力命斯執事修茲長表寶塔雲構無待喜園水精特進非差龍海大龜持泥未足為盛鶖鷺引繩方斯取埒仰瞻慈渥喜戴不勝俯循宿願私增涕噎不仕銘荷謹奉啟謝聞</p>
</div>
<div class='div-other'><a id='mulu2625' />
<p class='h3'>謝御幸善覺寺看剎啟</p><p class="byline">同前</p><p>臣綱言即日輿駕幸善覺寺威神所被金表建立槩泰清而特起接庫樓而上征既等湛然長均淨土方為佛事末利天人頂荷之誠臣百恆品不任下情謹奉啟事謝聞</p>
</div>
<div class='div-other'><a id='mulu2626' />
<p class='h3'>謝勅賚銅供造善覺寺塔露盤啟</p><p class="byline">同前</p><p>臣綱啟主書陳僧聰奉宣勅旨垂賚銅一萬三千斤供造善覺寺塔靈盤是稱邢陽之珍實亦昆吾之寶燥濕無變九布見奇寒暑得宜六律成用况復神龍負子光斯妙塔金鳥御帶飾茲高表函谷恥其詠歌臨淄恧其祥應陽燧含景還譬日輪甘露入盤足稱天酒辭林本闕心辯又慙徒戴重恩終難陳謝不任銘荷之誠謹奉啟聞</p>
</div>
<div class='div-other'><a id='mulu2627' />
<p class='h3'>橫山頂舍利靈塔記</p><p class="byline">隋嚴德盛</p><p>竊以至理無言非言無以寄理元蹤無體非體無以明蹤然則八十種好呈應身之妙三十二相表化質之妍至如獻土童兒聚沙稚子尚獲無窮之報猶成莫盡之因況撒身命重財崇諸聖隆業者乎夫樹因之最無過起塔崇福之重詎甚建幢而銀青光祿大夫吳郡太守李顯者乃華陽[木*巳]梓江漢芳蘭夙布素誠少匡王國吐納風雷之際出處朱紫之庭峻爵縻于其身隆基茂于往葉溫良洽于郡國孝友睦于閨門建節贊治張振風化門惟望族世載公卿安仁樂智之心無違終食謙明惠厚之德造次必存仍共獎勸郡部官人奉為皇帝皇后六宮眷屬各捨七珍同崇八福在郡城之西頂上營起七層之寶塔以九舍利置其中金瓶外重石槨周護留諸弗朽遇刧火而不燒守諸不移漂劫水而不易時有龍華道場比丘法首者歲居齠齔即起踰城之心年將志學仍持航海之操自離親捨族三十許年洞識苦空明開法要誠心內發真夢外酬時聞此山是古之佛殿乃共于此成斯勝業願寶鐸嘗搖法輪恆轉含生負性迴向歸心上窮有頂之天傍及無邊之地同離生死之苦俱成涅槃之樂其辭曰相焉自滅法矣非生蓋纏虛萃渴愛徒盈不無不有何體何名業風既息法水嘗清以茲勝地令德來持功施合矩化動成規如雲出岫狀月臨池清流不倦貽銘無疲虔心局體同歸共慕施彼七珍崇斯六度下被羣生上資天祚萬福莊嚴千靈輔護少宣令問特秀苗藂輪轉三有馳流六通獨善非德兼濟為功俱成法雨用息塵籠隋大業四年歲次戊辰九月辛未朔之八日戊寅吳郡司戶嚴德盛撰</p>
</div>
<div class='div-other'><a id='mulu2628' />
<p class='h3'>梓州郪縣兜率寺浮圖碑</p><p class="byline">唐王勃</p><p>若夫仙樓白玉窃冥崑闐之墟神闕黃金寂寞蓬瀛之浦斯則岡巒髣髴稽鳳冊而空存島嶼憑陵艤龍舟而罕迨至若按皇軒於夏籙考璿構於殷圖周王北洛之宮秦帝南山之閣西京故事不聽雷霆東國餘基俛臨風雨莫不陵遷谷變共榛灌而丘墟火絕烟沉與雲雨而坱芥其有據坤靈之寶位借神道之宜扶占象緯而圖基揆川原而宅址蜂蠆映月還臨舍衛之城鴈塔尋雲即對[山*耆]闍之嶺成而不毀者將斯之謂與兜率者隋開皇中之所建也爾其林泉糾合之勢山川表裏之制抽紫巖而四絕疊丹峰而萬變連溪拒壑所以控引太虛蒸雲駕雨所以盪洩元氣涪江千仞波潮將旭日爭光都城百雉甍棟與晴霞共色信造化之奇模盡登臨之妙境元房霧轉抗金樞于桂岊之前紺殿星開棲玉剎于<span class='note-inline'>(屬一字)</span>之上巗花落沼近拂天衣澗葉低陰斜籠寶座宵汀鶴警乘鼓吹而齊鳴曉峽猿清挾霜鐘而赴節若乃巡碧磴歷元階鎖牕絢綵瓊鋪洞照神姿滿月疑臨石鏡之峰眾馥揚烟似對香爐之岳信可下清人境上配天都為勝地之先鳴執名山之右契者也爰有信弟子某乙等夙祛塵網早植慈根悲梵室之未弘悼禪居之猶褊以為上棟下宇河圖避風雨之災廣榭崇臺時令著高明之宅是以菩提長者競潔雲烟之壇天帝人王爭闢仙宮之塔則知威容下麗羣生鮮瞻仰之因材樸重琱黎人有子來之地乃于寺內建浮圖一所某年月日鄉望等兆基弘願繼發淨因陵轢中天規模大壯高列砌架迴浮輊軒直上千尋周迴百步占氣候景神祇叶幽贊之功揆墨端行班倕逞絕羣之思收岱宗之[木*巳]梓聚崑山之玉石土兼五色金逾百鍊龍蟠萬栱策屏翳而高驤鶴矯千楣冠扶搖而獨運重簷藹藹雲將反覆於櫺軒洞宇寥寥風伯棲遑於戶牖仙娥去月旅方鏡而忘歸寶婺辭星攀圓璫而未返元甍湛䨴若鵬飛之戾九天丹楹聯騫如鳳翔之據千仞每至韶光照野爽靄晴遙列郊墟于四野開雲氣于千里風恬雨霽烟霧藻天地之容野曠川明風景挾江山之助則有琱簾繡軸排淨域而停輪寶騎銀鞍指珍臺而聳轡於是披岫幌抵巖扄攀翠椱而三休步元梁而十憩廊軒外敞淑氣長延幽室中開鮮颷自激俯環瀛而極野瑤池非遠出雲漢而高踐靈槎可記真福地之殊觀香城之巨麗者乎寺主等沉研二諦振耀三明抵蒼璧于邪山攬元珠于定水挹其流者曲成般若之緣承其風者濬發菩提之願長史河東裴某風神朗潤藻履貞勤蕭條江海之心磊砢冰霜之節下岷關而叱馭寄切全都臨蜀野而宣條功深半刺縣令衛某<span class='note-inline'>(闕四字)</span>河東望族榮高銅墨任屈絃歌浹辰而風化大行踰月而姦豪屏氣陶潛彭澤自得高人王吉臨卭仍延重客縣丞胡敬仁三河舊族一代良材提鏌鎁而願割跼驊騮而待步江湖秋至方懷縱壑之圖海浪風高未接垂天之翼鄉望等並中和受氣孝友承家才稱江漢之靈地實岷峨之秀或以時良入選擢迹鄉鄰或以人望來儀升名郡縣並沐康衢之化俱承比屋之封瞻彼岸而同歸登春臺而共樂咸以垣墉遽覆猶傳路寢之歌銀鼎俄窮尚勒靈臺之頌况乎崇基奕奕與天地而爭光層構峨峨配山川而永固豈可使宏規在我空存蔽月之基雄筆同時不借凌雲之氣謹聞命矣乃作銘云二象成紀三才定位開剖太虛導引元氣紛紛化迹颷颷聖致行傑趣約歸同業異法王西眷教迹東遊功超道茂義冠儒流丹青既備棟宇旋周梵宮霞積香閣星浮緬想蓬瀛金臺迥起曠瞻崑闐瑤房峻峙壯矣名都神居攸止大哉英服茲峰誕紀金繩對嶺玉牓分岑松扃委鬱桂幌深沉雲龕冥晦煙洞花深重巒霧結複磵泉吟肅肅禪眾遙遙淨境鹿野經文龍宮拂影梵臻金室光來石并峽曉猿清池曛鶴警岷峨舊族江漢英姿爭開法願重峻崇基占雲接廡揆景分墀天人合應幽顯呈期靈思孤出神模獨湧霧積千楹霞張萬栱玉牖星羅璿璫月擁複榭龍蟠重甍鳳聳峨峨峻岊奕奕崇標琱簾切漢寶綴陵霄深牕閟景洞戶流飈銀缸夕映珠鐸晨搖我辭秦隴來遊巴蜀勝地歸心名都憩足甫建鄉縣頻移灰燭聿從良時高尋妙躅曠望原陸周流江氾桃李春風芙蓉秋水烟霞四面關山千里他鄉寓目茲焉復幾</p>
</div>
<div class='div-other'><a id='mulu2629' />
<p class='h3'>廣州寶莊嚴寺舍利塔碑</p><p class="byline">前人</p><p>昔者萬人疾疫神農鞭草而救之四維凋瘵夏禹刊木以除之豈非物外其性則道功出事[億-音+(天*天)]其和則任跡著旁稽素篆仰扣元扉即時義而規大覺因彝倫而佇真諦向使三災克殄八正咸修人握戒珠家藏寶印則三十二相不可得而視也八萬四千法不可得而聞也然則聖人以運否而生神機以身喪而顯况迦維授手摩竭推心高張妙用之功自極橫流之弊葢不獲<span class='corr'>已</span>豈徒然哉故能業擁大千化形真一由樂推而起七覺因來蘇而坐三昧發揮五演以寂滅為身常提挈四流用慈悲為化迹黑風宵遁波旬忘反噬之心綠洺晨開天常識問津之所括夷塗於九相蹇步其安納惠略於重昏迷方自曉大矣哉應物而起興運而終至自於崑冥復歸於無物雖金沙晏駕雙林無可作之期而玉諜遺文六塵有經行之俗象法不可以無主微言不可以遂喪六千羅漢競結香緣五百仙人分開講肆星龕月殿俄盈震旦之墟鳳剎蠅旌坐遍閻浮之域屈伸闔闢其道大哉夫寶莊嚴舍利塔者梁大同三年內道場沙門曇俗法師之所立也其琅邪貴族則漢庭峻節祖德猶傳梁甫高吟嘉聲未遠法師夙登真地深入慧門照果業於三明拂塵勞於八解羊車綺歲懸欣半月之詞鳳閤觴年<span class='corr'>已</span>振彌天之響道惟堅固行乃頭陀百結斯安斥羅綃而罷御十珍雖貴對藜藿而甘心于時以德應天人大弘緇侶法師至誠幽感獨步元宗豈直王公欽振錫之風固亦天子降同輿之禮寶瓶宵注則雨露隨軒玉柄朝撝則風霜滿席既而素懷有在潛興擯俗之圖爰定我居首托棲霞之寺爾乃巖開石霤邑跨金陵魚峰多讚唄之讙虎磎有送迎之限紫羅山徑居藏勝記青松磵戶坐諧幽致枕石漱流者久之原夫見化有緣應身欲謝昊天罔極追懷自遠故有諸天會聚共位神光列國交兵<span class='note-inline'>(闕四字)</span>譯求其致豈不深哉然則麟鳳下靈猶稱瑞貺玉石微翫尚勝精彩亦有楚鐸淪照擢紫靄以衝星周鼎沉華吐黃雲而噴景成浩<span class='note-inline'>(疑)</span>作者之述足稱希代之貴况乎釋迦妙相如來真骨雖八萬四千之寶塔散在羣方而九十二道之靈虹終聞間出立成斯應瞻庭廡而時逢非德不鄰歷山川而罕致是以優填頓顙思存電下之光波惹投身願奉巖間之影粵在梁武精求不暇以為秦登碣石而事止尋仙漢索瀛洲而心非好善於是齋筵鳳設上祈忉利之宮講帳星垂下請龍王之藏輕齎棹海重賞梯山庶玉匣之全移幸金棺之半啟以法師智遺人我識洞幽明思假妙因冀通靈感爰承綸紼載踐滄溟過石門而右指歷銅標而左顧乘桴月沂戒楫星沼相彼遐陬實惟荒裔一音演說本承聽受之鄉五日繼明素隔照臨之域珍奇乃萃聖德攸傳則知有感必臻信覃幽冥不行而至豈隔殊方法師既達國城式敷朝命授銑筐而頂禮撫瑤緘而跪發盡收其寶重載而歸亦猶珠匿敝衣須馬鳴而後用金藏陋宇待龍樹而方開梁氏之都妙箕而仰神光家之由也<span class='note-inline'>(十四字疑有脫誤)</span>炎凉可質往反九十旬楫橈不輟風潮八千里以大周三歲屆于茲邑法師性豐幽澹質固虛羸綿歷是淹疲疴屢積維摩見病蓋伸方便之門道安謝歸思遠朝廷之事願居此剎有詔許焉仍分舍利俾弘真福國惟甌駱郡實番禺爾其封疆跨躡之雄海陸會同之壯上當星紀下裂坤維階百越而鄰三吳軹雕題而陬交趾神化氣色汀洲建不死之鄉舜禹精靈原隰現行宮之地閭閻霧撲士女雲流謳歌有霸道之餘毗俗得華風之雅蜃樓高峙猶埋夕帳螺臺峻積尚識朝基信夷夏之奧區而仙靈之窟宅也此寺乃曩在宋朝早筵題目法師聿提神足願啟規模爰於殿前更須彌之塔因緣盛力人以子來徵日官而正墨集風師而舉草育王奔令掃地戶而獻神兵梵事馳心感天宮而下靈匠崇階遽積寶樹俄周不殊仙造還如湧出故其粉畵之妙丹青之要璿基岌其六時琱關紛其四照仙楹架雨若披雲翳之宮綵檻臨風直遏扶搖之路散華璫於月徑璧合非遙撥罾網于星潯珠連可驗玉虬承霤傃雲竇而將騫金爵提甍拂烟衢而待翥瑤牕綉戶洞達交輝方并園泉參差倒景雕鐫備勒飛禽走獸之奇藻繪爭開複地重天之奕懸梁九息良馬駿走而未窮疊磴三休韓盧騁健而知倦是栖銀槨用府瓊函採舍衛之遺模得浮圖之故事爰自梁末以迄皇初城邑屢新軒墀若舊雖復百魔蜩沸聽鼓鐸而懷音六賊蜂屯仰椽欒而革面多迴淨施罕犯仁宮則知惠吹遐被斯同偃草慈雲所潤豈直流根故能比蜀守之祠堂長為典制均魯王之祕殿若有明徵而其作鎮一隅俯炎荒而獨秀盤基有地冠終古而長存者乎國家業擁太初事用皇極高祖以膺符撥亂伏紫氣以登三太宗以端拱繼明自黃離而用九皇上纘乾坤之令業振文武之英風泰階平而百度理中國定而兆人樂時和歲阜邑頌塗歌以五刑不用六械徒設舟車四達誰論貢賦之差襟帶八荒非復華夷之隔天寶降地符昇木石甄祉飛沉效慶雖叶和丕變實類文思之功而持盈守成亦資連帥之助大中大夫使持節廣韶等州都督李某早登清貫夙踐崇軒嘉猷迥發於天朝善政果行於期月越谿仙鍔吐光芒而駭人岱嶺寒松排風颷以成性美哉稱由功著鶻響徹於雲霄方為時須熊軾疲於道路廣陵單轂如送張綱渤海亂繩復思龔遂王尊皁蓋欣臨折坂之前吳隱朱軿更集貪泉之右高名夙著佛化橫飛羣盜屏跡而歸農姦吏聞風而去職京坻坐積圄犴潛迴汲黯之臥淮陽直聞清淨王堂之居汝郡但舉賢良用能使檻穽不施猛獸巡江而遠竄市塵無擾商旅倍道而相歡颶風寢毒炎埃罷厲人稱有道家實無為加以援翰寫心自契真廉之旨高談見意不踰元默之津學究儒林真窮什部知通人事且味禪宗道可以知歸虛物必由其顯會是歲也忽於此塔重覩神光玉林照灼金山具足倏來忽往類奔電之含雲吐燄流精若繁星之轉月傾都共仰溢郭周窺士女幾乎數里光景動乎七重實孟冬之日也觀夫至道不私瑞生必由乎樂國慶基有會福至必依於善人自非化足動微教非飾迹何以發真如之盛契壯實相之輝華在昔鳳集潁川宣后歸功於良守龍游湘浦章帝布德於賢臣歷選前猷茲為故實然後上和下睦主聖臣良滅火返風雖有辭於進讓母修子應亦何愧於當仁至於百越衣纓三闕者老或代傳篁竹氣推丹桂之城家擅芝蘭名動蒼梧之野出平原而祛甲擁崇闥以鳴鐘並為蕃部之恩親覩招提之瑞同祈介福共潔齋壇罄龍象於南州盡衣鉢於西竺會吞方丈供備盂蘭法鼓振而沙界肅洪鐘鏘而鐵圍靜妙財爰捨法施爭流華轂牣於香城文駟填於寶既鏹藏巨億更入僧田價直百千還登佛座豈徒照車十乘列隋氏之明珠盈篚萬金積大顛之寶具而已朝散大夫守長史某地乘華緒價揠名流豫章擢而成幹騏驥生而躡影山濤天骨無情吏隱之間王衍風神自出塵埃之表自忝榮嶺墜作式瀛幽略其小術包其大體振溫良之逸步得毗贊之宏綱布道移風善寵邦政歸休置驛獨守家聲然則野老行歌雖致功於露冕藩君坐嘯固籍美於題輿化成異壤抑由同德故能道揚法教揮斥蓋纏家懷方廣之恩人慕韋陀之學傳燈繼廣曳組成陰下逮府僚[〦/(句-口+方)]及縣寀並事薰修同希福惠豈可謂爾之教矣何日忘之者乎時有明威將軍行禺府折衝都尉李公天子之舊屬朝廷之夙將也靈根自遠聖族多奇受睇盻於甘泉奉衣纓於平業青龍帶劍光超殿閣之榮白虎御珠早陟齋壇之寵自招皇誕作鎮邊城湟水樓船遂勞都尉灞陵車馬尚識將軍魂驚斷鴈之峰恩盡沉鳶之浦濡鱗涸轍處定水而彌勤撫翼香林在窮途而更切頻光法會薦委珠珍護持攸仰招提是屬其兆基也如此經綸黼藻其大矣哉爰自上座實輪等並妙根宿植勝果將圓翰飛般若之林高步檀那之舍慈衿密洞散明月於談筵智鍔相輝化繁霜於寶刃思琱琬琰式播徽猷弟子家嗣太丘忝斗糈之薄宦地連脽渙竊藻繪之餘工爰託下才用旌高躅豈知仲宣旅泊方御深井之悲長卿罷歸空負凌雲之氣我之懷矣乃作銘云大息頹運嗟呼失道德弊為仁物壯則老縶猿情暗求鴞計早赤水沉珠元丘墜寶皇矣妙覺蒸然應期宗深微妙業奧慈悲燃燈匡俗捨栰濟時涅槃不住般若無思俯迹見生和光不滅色音雖昧規模尚切猗歟上人穆彼惟新智傾八藏心超六塵凄凉燬宅解脫迷津鴻宜佇想龍蟄存身青蓋遺邦黃旗故服原隰形勢江山重複磵戶秋明巖盤夜燭鼓鐘于宮聲聞于外聿求紫闥言尋丹瀨絕域棲遲驚濤顛沛至誠宜感神珍顯會甄陶設險翼軫疏源尉陀餘國盧尋舊邊邑居雄盛人物殷全是惟樂土實曰龍川護持寶剎莊嚴寶塔基構鼎新亭欒櫨嶫奔日宵排歸雲曉納架壁三休連甍四合分惟星紀境控天池棟宇綿邈衡津推移神機丕應瑞景潛儀光合玉廡彩動金枝凡我寮庶同嗟權實周顗情勤王濛思逸咫尺幽鍵往來靈室共蔭法堂俱歸惠日四維信受三明弘益貝葉紛綸龍華舄奕講肆宏敞齊筵巨翼供引純陀飯迴香積天人合契幽顯同心傾家奉賄破產移琛軒裳敻騖纓珮交臨蘭薰習遠檀那意深偉哉連率冲乎德化職重繡裳秩遵熊駕酌貪貽則還淳息詐道濟香城禎凝寶舍琳琅什種[木*巳]梓緇徒調輕僧會辨折文殊奔螭易失令鼠難拘願刊貞琰末冠康衢伊我窮途欣茲勝謁文休泛海中翔遊越尚想知音有懷明發謬惟雅顧叨陪天骨爰抽弱翰式敘高蹤孤音易竭獨賞難逢思起王粲悲生蔡邕豈無章甫誰適為容</p>
</div>
<div class='div-other'><a id='mulu2630' />
<p class='h3'>梓州郪縣靈瑞寺浮圖碑</p><p class="byline">前人</p><p>若夫神州括地寰中分五嶽之圖巨壑浮天海上擢三山之秀造化之所樞紐靈仙之所窟宅故得蘊蓄霞光發揮雲氣牛頭山者即廣漢之名峯也圓裔幾乎數里直上逾乎百仞若乃巖泉銑石之什風煙草木之狀傾九圍而得雋環四時而競爽蒼岑隱嶙旁分玉砌之階碧洞逶迤下瞰金陵之苑實羣聖之所託也隋開皇中王秀作牧益州來窺勝地首旌嘉號仍疏淨域因危列戶就嶺磴之成規跨險分榮借岡巒之迥勢工窮雕鏤妙出丹青飛棟神行迴甍靈構又於山頂別建浮圖隋開皇啟運明皇首出軒疏琱昧基砒堙蕪奄興宣榭之災施及柏梁之燼鄉望等馳心妙律夙契禪居悲梵宇之摧梁痛珍臺之絕構思弘法願重緝奇功黨集且千家惟巨萬以為玉樓星峙稽閴苑之全模金闕霞飛得瀛洲之故事指香城而聳魄臨火宅而危魂參妙範於神明騁良工于宇宙飛廉按轡定樞梟于風衢義和頓第撥鉤繩於日路雕簷畫栱龍迴紫漢之間複霤重欒鳳舉丹霄之外瓊扉暮敞推日月於金鋪繡桷晨開落繁星於玉砌每至兩江春返四野初晴山川霽而風景凉林甸清而雲霧絕沙汀送暖落花與新燕爭飛城邑迎寒凉葉共初鴻競起則有都人襲賞憑紫檻而延衿野客含情俯丹櫺而極睇窮百年之後樂寫千里之長懷信可以澡雪神襟清疎視聽息機心於紛擾置懷抱於真寂者矣勃旅遊岷微漂舉涪鄉年晷一窮時灰七變王陽西上方驚斂轡之心王粲南征實動登樓之思我之懷矣乃作頌曰大塊甄筫名山作紀發地龍盤干霄鳳峙風雪萬邑岡巒千里絕域天成珍臺地起揆剎元嶺圖基丹嶠層棟崢嶸重簷䆗窱有隋紊曆重明改照事與時遷迹從原燎義均除舊事切為新如或繼者代有其人聲飛隴蜀望動州鄰爭開福施競植靈因控險裁標循危列稱巖煙接廡風雲對霤鐸運星衢璫懸月寶紫軒霧合丹梁雲透暮春疏節新秋戒序照滿暄郊氣消寒渚樹濃鶯亂川長鴈舉流涕寫懷魂馳意與偉哉靈宇壯矣全摹窮高極麗遠覽長圖賞因時合筆為神驅有情君子誰為捨乎</p>
</div>
<div class='div-other'><a id='mulu2631' />
<p class='h3'>西京千福寺多寶佛塔感應碑</p><p class="byline">岑勛</p><p>粵若妙法蓮華諸佛之祕藏也多寶佛塔證經之踴現也發明資乎十力弘建在於四衣有禪師法號楚金姓程廣平人也祖父並信著釋門慶歸法嗣母高氏久而無妊夜夢諸佛覺而有娠是生龍象之徵無取熊羆之兆誕彌厥月炳然殊相岐嶷絕於葷茹齠齔不為童遊道樹萌芽聳豫章之楨幹禪池畎澮涵巨海之波濤年甫七歲居然厭俗自誓出家禮藏探經法華在手宿會潛悟如識金環撫持不匱若注瓶水九歲落髮住西京龍興寺從僧籙也受具之年昇座講法頓收珍藏異窮子之疾走直詣寶山無化城而可息爾後因靜夜持誦至多寶塔品身心泊然如入禪定忽見寶塔宛在目前釋迦分身遍滿空界勤行聖現業淨感深悲生悟中淚下如雨遂布衣一食不出戶庭期滿六年誓建茲塔既而許王瓘及居士趙崇信女普意等來稽首咸捨珍財禪師以為緝莊嚴之因資爽嵦之地利見千福默議於心時千福有懷忍禪師忽於中夜見有一水發源龍興流注千福清澄泛灔中有方舟又見寶塔自空而下久之乃滅即今建塔處也寺內淨人名法相先於其地復見燈光遠望則明近尋則滅竊以水流開於法性舟泛表於慈航塔現兆於有成燈明示於無盡非至德精感其孰能與於此及禪師建言雜然歡愜負畚荷鍤于槖于囊登登憑憑是板是築灑以香水隱以金鎚我能竭誠功乃用壯禪師每夜於築階所懇志誦經勵精行道眾聞天樂咸嗅異香喜歎之音聖凡相半至天寶元年創構材木肇安相輪禪師理會佛心感通帝夢七月十三日勅內侍趙思偘求諸寶坊驗以所夢入寺見塔禮問聖夢有孚法名惟肖其日賜錢五十萬絹千疋助建修也則知精一之行雖先天而不違純如之心當後佛之授記昔漢明永平之日大化初流我皇天寶之年寶塔斯建同符千古昭有烈光于時道俗景附檀施山積庀徒度財功百其倍矣至二載勅中使楊順景宣旨命禪師於花蕚樓下迎多寶塔額遂揔僧事備法儀宸睠俯臨額書下降又賜絹百疋聖札飛毫動雲龍之氣象天書挂塔駐日月之光輝至四載塔事將就表請慶齋歸功帝力時僧道四部會逾萬人有五色雲團轉塔頂眾盡瞻仰莫不歡悅大哉觀佛之光利用賓於法王禪師謂同學曰鵬運滄溟非雲羅之可頓心遊寂滅豈愛網之能加精進法門菩薩以自強不息本期同行復遂宿心鑿并見泥去水不遠鑽木未熱得火何階凡我七僧聿懷一志晝夜塔下誦持法華香煙不斷經聲遞續因以為常沒身不替自三載每春秋二時集同行大德四十九人行法華三昧尋奉恩旨許為恆式前後道塲所感舍利凡三千七十粒至六載欲葬舍利豫嚴道塲又降一百八粒畵普賢變於筆鋒上聯得一十九粒莫不圓體自動浮光瑩然禪師無我觀身了空求法先刺血寫法華經一部菩薩戒一卷觀普賢行經一卷乃取舍利三千粒盛以石函兼造自身石影跪而戴之同置塔下表至敬也使夫舟遷夜壑無變度門刧筭墨塵永垂貞範又奉為主上及蒼生寫妙法華經一千部金字三十六部用鎮寶塔又寫一千部散施受持靈應既多具如本傳其載勅內侍吳懷寶賜金銅香爐高一丈五尺奉表陳謝手詔批云師弘濟之順感達人天莊嚴之心義成因果則法施財施信所宜先也主上握至道之靈符受如來之法印非禪師大慧超悟無以感於宸衷非主上至聖文明無以鑒於誠願倬彼寶塔為彰梵宮經始之功真僧是葺克成之業聖主斯崇耳其為狀也則嶽聳蓮披雲垂蓋偃下歘崛以踊地上亭盈而媚空中晻晻其靜深旁赫赫以弘敞礝磩承陛琅玕綷檻玉瑱居楹銀黃拂戶重簷疊於畵栱反宇環其璧璫坤靈贔屭以負砌天祇儼雅而翔戶或復肩架鷙鳥肘擐修蛇冠盤巨龍帽抱猛獸勃如戰色有奭其容窮繪事之筆精選朝英之偈贊若乃開扃鐍窺祕奧二尊分座如對鷲山千佛發題若觀龍藏金碧晃曜環珮葳蕤至於列三乘分八部聖徒翕習佛事森羅方寸千名盈尺萬象大身現小廣座能崇須彌之容歘入芥子寶蓋之狀頓覆三千昔衡嶽思大禪師以法華三昧傳悟天台智者爾乃寂寥罕契真要浩法不可以久廢生我禪師克嗣其業繼明二祖相望百年夫其法華之教也開元關於一念照圓鏡於十方指陰界為妙門驅塵勞為法侶聚沙能成佛道合掌<span class='corr'>已</span>入聖流三乘教門惣而歸一八萬法藏我為最雄譬猶滿月麗天瑩光列宿山王映海蟻蛭羣峰嗟乎三界之沉寐久矣佛以法華為木鐸惟我禪師超然深悟其貌也嶽瀆之秀冰雪之姿果脣貝齒蓮目月面望之厲即之溫覩相未言而降伏之心已過半矣同行禪師抱玉飛錫襲衡台之祕躅傳止觀之精義或名高帝選或行密眾師共弘開示之宗盡契圓常之理門人苾芻如嵒靈悟淨真真空法濟等以定慧為文質以戒忍為剛柔含璞玉之光輝等栴檀之圍繞夫發行者因因圓則福海廣超因者相相遺則慧力深求無為於有為通解脫於文字舉事徵理含毫強名偈曰</p>
<p style="text-indent:0em" class="lg-abnormal"><div class='lg-row'>佛有妙法比像蓮花圓頓深入真靜無瑕慧通法界福利恆沙直至寶所俱乘大車</div>
</p><p><span class='note-inline'>(其一)</span></p>
<p style="text-indent:0em" class="lg-abnormal"><div class='lg-row'>於戲上士發行正勤緬想寶塔思弘勝因圓階已就層覆初陳乃昭帝夢福應天人</div>
</p><p><span class='note-inline'>(其二)</span></p>
<p style="text-indent:0em" class="lg-abnormal"><div class='lg-row'>輪奐斯崇為章淨域真僧草創聖主增飭中座耽耽飛簷翼翼薦臻靈感歸於帝力</div>
</p><p><span class='note-inline'>(其三)</span></p>
<p style="text-indent:0em" class="lg-abnormal"><div class='lg-row'>念彼後學心滯迷封昏衢未曉中道難逢常驚夜枕還懼真龍不有禪伯誰明大宗</div>
</p><p><span class='note-inline'>(其四)</span></p>
<p style="text-indent:0em" class="lg-abnormal"><div class='lg-row'>大海吞流崇山納壞教門稱頓慈力能廣功起聚沙德成合掌開佛如見法為無上</div>
</p><p><span class='note-inline'>(其五)</span></p>
<p style="text-indent:0em" class="lg-abnormal"><div class='lg-row'>情塵雖雜性海無漏定養聖胎染生迷鷇斷常起縛空色同謬薝蔔現前餘香何嗅</div>
</p><p><span class='note-inline'>(其六)</span></p>
<p style="text-indent:0em" class="lg-abnormal"><div class='lg-row'>彤彤法宇緊我四依事該理暢玉粹金輝惠鏡無垢慈燈照微空王可託本願同歸</div>
</p><p><span class='note-inline'>(其七)</span></p>
</div>
<div class='div-other'><a id='mulu2632' />
<p class='h3'>杭州開元寺新塔碑</p><p class="byline">李華</p><p>漢末平中佛教初至洛陽始置寺度騰蘭三德古者官之庭府稱寺蓋崇而尊之比於曹署此其源也杭州開元寺梁天監四年豫州刺史譙郡戴朔捨宅為寺寺號方興名僧惠圜營建之後處士戴元范賓恭增飾之至開元二十六年改為開元寺庭基坦方雙塔樹起日月逝矣材朽將傾廣德三年三月西塔壞凶荒之後人願莫展太常卿兼杭州刺史張公伯儀忠簡帝心威靜吳越駐車跪禮徘徊感嘆乃捨清白之俸為君為親修而復之兵部員外郎兼侍御史范公倫人之珪璋國之俊彥法師什曇獻上座什雲卿寺主什崇遠都維那什惠達什法祥長樂寺什曇景等戒香扶其永誓道力護其成功于是劍南荊揚之巨材諸郡倕輪之懿匠竭耗神明三年畢事乙栗結仡穿貫顥氣晃爚景象烘若鎔金距畢躋高凡為七級級有佛事環廻晌轉幢網通映如梵什宮踐乎上府俯視萬井有若棋布仰瞻天宇雲在身下傍眺江山列在掌端傾峰動崖岌嶪其側既鏤以丹素飾以青紫掀腸閃目百變百移如有靈物累跪稜層雷嵬攢欒標江壓湖孤島突天不可名也霞照丹戶如開日宮風搖和鈴若下天樂聲徹有頂輪蔭空界影入清江形鎮大地所濟者廣巍巍度門先大德什懷亮住持之固如山不動先法師什道貞華嚴祕宗香象至底先法師什藏暉三藏扃鑰吾方啟之過去人緣在世慈願不有偈頌其如佛恩華嘗官是邦感深霜露忝太常一面與兵部為寮敬申其美以佐法門之宏觀其文曰亭亭揭堅迥出江甸秋天泬寥百里獨見如海浮來如地踊現以壯州邑以調羣心餌藥解病依舟瀆深卿曹郎署共布黃金</p>
</div>
<div class='div-other'><a id='mulu2633' />
<p class='h3'>故中嶽越禪師塔記</p><p class="byline">前人</p><p>智之深者反照仁之大者無思反照而萬物同明無思而一切咸寂真如住乎無住妙有生乎不生惟禪師至其極也禪師法號常超發定光於大照大師垂惠用於聖善和尚證無得於敬受闍棃司徒郭公舉為東京大德御史中丞鄭公表敷教於三吳乃沿漢至黃鶴磯州長候途四輩瞻繞諸主大雲寺浩浩羣醉願霑醒藥於是以梵網勝地還其本源楞伽法門照彼真性荊越之俗五都僑人有度者矣寶應二年暮春季旬之二日證滅於禪居衰杖百千江哀山悴凡入諸佛正位二十九夏存父母遺體五十九年門人寶藏熙怡等號捧香㲲建塔東岡遵像法也禪師滄州人姚姓靈和應於海碣弱歲齒於儒者既而捨孔氏之經為釋門之裔聞西河攝護第一乃往從師次諸嵩潁服勤上法理妙詞簡神凝道深蓋六度之龜麟人天之海嶽也嗟夫雨寶之珠伏於泥下燎原之火隱在木中開示有期繼生宗範摩訶達摩以智月開瞽法雷破聾七葉至大照大師門人承囑累者曰聖善和尚環注源流含靈福備乃灌其頂龍像如林乃狂虜逆天兩京淪翳諸長老奉持心印散在羣方大怖之中人獲依怙則不言之教無為之益廣矣大矣覺之正之默茲元照不為深乎弟子司封員外郎趙郡李華泣舉雙林敬表仁旨時廣德二年正月六日</p>
</div>
<div class='div-other'><a id='mulu2634' />
<p class='h3'>西川鸚鵡舍利塔記</p><p class="byline">韋臯</p><p>元精以五氣授萬類雖鱗介羽毛必有感清英淳粹者矣或炳燿離火或稟奇蒼精皆應乎人文以奉若時政則有革彼禽類習乎能言了空相於不念留真骨於<span class='corr'>已</span>斃莫非元聖示現感於人心同夫異緣用一真化前歲有獻鸚鵡者曰此鳥聲容可觀音中華夏有河東裴氏者志樂金仙之道聞西方有珍禽羣嬉和鳴演唱法音以此鳥名載梵經智殊常類意佛身所化常狎而敬之始告以六齋之禁比及辰後非時之食終夕不視因可以矯激流俗端嚴梵倫或教以持佛名號者當由有念以至無念則仰首奮翼若承若聽其後或俾之念佛則默然而不答或謂之不念即唱言阿彌陀佛歷試如一曾無爽異余謂其以有念為緣生以無念為真際緣生不答為緣起也真際難言為本空也每虛室或曙發和雅音穆如笙竽靜鼓天風下上其音念念相續聞之者莫不洗然而嘉善矣於戲生有辰乎緣有盡乎以今年七月悴而不懌巳日而甚馴養者知其將盡乃鳴磬告曰將西歸乎為爾擊磬爾其存念每一擊磬一稱彌陀佛洎十擊磬而十念成<span class='corr'>斂</span>羽委足不震不仆奄然而絕按釋典十念成往住西方又云得佛惠者歿有舍利知其說者固不隔於殊類或遂命火以闍維之法焚之餘燼之末果舍利十餘粒烱爾耀目瑩然在掌識者驚視聞者駭聽咸曰苟可以誘迷利世安往而非菩薩之化歟時有高僧慧觀常詣三學山巡禮聖迹聞說此鳥涕淚悲泣請以舍利於靈山用陶甓建塔旌其異也余謂此禽存而由道沒有明徵古之所以通聖賢階至化者女媧蛇軀以嗣帝中衍鳥身而建侯紀乎策書其誰曰語怪而况此鳥有弘於道流聖證昭昭胡可默已是用不愧直書於辭貞元十九年八月十四日檢校司徒兼中書令成都尹南康郡王韋臯記</p>
</div>
<div class='div-other'><a id='mulu2635' />
<p class='h3'>牛頭山第一祖融大師新塔記</p><p class="byline">劉禹錫</p><p>初摩阿迦葉受物心印得其人而傳之至師子比丘凡二十五葉而達摩得焉東來中華華人奉之為第一祖又三傳至雙峰信公雙峰廣其道而岐之一為東山宗能秀寂其後也一為牛頭宗嚴持威鶴林徑山其後也分慈民之一支其如來之別于咸有祖稱粲然貫珠大師號法融姓韋氏延陵人少為儒博極羣書既而嘆曰此仁誼言耳吾志求出世間法遂入句曲依僧炅改逢掖而緇之徙居是山宴坐石室以慧力感通故旱麓泉湧以神功示現故皓雪蓮生巨蛇摧伏羣鹿聽法貞觀中雙峰過江望牛頭頓錫曰此山有道氣宜有得之者乃東果與大師相遇性合神契至於無言同躋智地密付真印揭立江左名聞九圍學徒百千如水歸海由其門而為天人師者皆脉分焉顯慶二年報身示滅道在後覺神依故山戒香不絕龕座未飾夫豈不思乎蓋神期真數必有所待大和三年潤州牧浙江西道觀察使檢校禮部尚書趙郡李公在鎮三閏百為大備尚禮信古儒元交修始下令禁桑門販儒佛以眩人者而於真實相深達焉嘗謂大師像設宜從本教言自我啟因自我成乃召主吏籍我月入得緡錢二十萬俾秣陵令如符經營之三月甲子新塔成事嚴而工人盡藝誠達而山神來護願力既從眾心知歸撞鐘告曰龍象大會諸天聲香之蘊如見如聞即生相敬明幽同感尚書欲傳信於後遠命愚志之夫上士解空而離相中士著空而嫉有不因相何以示覺不由有何以悟無彼達真諦而得中道者當知為而不有賢乎以不修為無也</p>
</div>
<div class='div-other'><a id='mulu2636' />
<p class='h3'>滑州明福寺新修浮圖記</p><p class="byline">白敏中</p><p>唐乙巳歲帝命司空隴西公作藩於滑公既至問甲士以安問文吏以理問黎人之疾苦翼月之後既安且理而無疾苦明年夏五月暇日公與監軍軍倅賓介遊於佛寺寺號明福因詢明福之義有僧定俊曰冥報記云隋開皇年中滑人杜明福妻齊氏嘗讀法華經沒後為崔氏男子名彥武至仁壽四年崔年三十為滑守一日了然通前生事顧謂從者曰吾昔為此郡人婦今知家處因乘馬抵城關入修巷指門而呼杜氏明福老矣疾出拜迎崔入門先升堂指東壁圬墁之隆處謂明福曰吾昔所持眾經金釵藏於此七卷末紙火爇字滅今每念至此常不終卷因壞垣果得經并釵其末爇處咸如說復指庭前樹曰吾常斷髮寘諸穴中取之又得明福殆不勝情云皆亡室之所遺記也比計物故之日及生之年略無差焉噫靈驗應兆既如彼存沒契會又如此感嘆久之遂請施宅為寺崔即日為之上言請置寺因號明福由是起殿中虛屋周廊四迴前三其門庭二其臺架危樓以聲鐘植修莖以飛旛界宇峻嚴宛如鷲山于茲三百有餘年矣公異其事惜無銘記遂勒石以載既而出家財修浮圖賈彼餘力因其隙時人樂就役物無枉耗越七月浮圖成峻層孤危高無有倫壓地貫天泉縮日低鐵輪迴迴風鐸四鳴軍城用為壯觀公命敏中援筆以記敏中蹶然而起曰釋氏之教其來久矣漢魏以降復煽而熾其教以禪定慈忍報應齋戒為事亦以是誘掖人心輔助王化何者先王恭默無為之道乃禪定乎忠恕惻憫之訓乃慈忍乎懲惡勸善之法乃報應乎防慾閑邪之禮乃齋戒乎分其教則殊歸於理何異于不語怪力亂神惡其人之惑也今崔氏之應足彰福善之理焉可同怪神乎故得直而書之無愧詞於戲公不至寺誰表其異寺不值公誰為之記時也皇帝之代寶曆三祀白露之秋八月癸未因其異而致其施施乎施而增其<span class='corr'>圮</span>後之人兮知我公修浮圖之義</p>
</div></div></div>
</div><!-- end of div[@id='body'] -->
</body></html>