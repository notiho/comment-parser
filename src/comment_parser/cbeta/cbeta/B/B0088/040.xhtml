<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu1018' />
<div class='div-other'>
<p class='h2'>欽定古今圖書集成博物彙編神異典　第九十四卷目錄</p>
<ul class="">
<li><p>佛像部紀事三</p>
</li>

<li><p>佛像部雜錄</p>
</li>

<li><p>佛像部外編</p>
</li>
</ul></div>
<p class='juan'>神異典第九十四卷</p>
<div class='div-other'><a id='mulu1019' />
<p class='h2'>佛像部紀事三</p><p>唐書劉元佐傳元佐為汴宋節度使汴有相國寺或傳佛軀汗流元佐自往大施金帛于是將吏商賈奔走輸金錢惟恐後十日元佐敕止籍所入得巨萬因以贍軍其權譎類若此</p>
<p>酉陽雜俎常樂坊趙景公寺寺有小銀像六百餘軀金佛一軀長數尺大銀像高六尺餘古樣精巧</p>
<p>觀音堂在寺西北隅建中末百姓屈儼患瘡且死夢一菩薩摩其瘡曰我住靈華寺儼驚覺汗流數日而愈因詣寺尋撿至聖畫堂見菩薩一如其覩傾城百姓瞻禮儼遂立社建堂移之</p>
<p>聖畫堂中構大枋為壁設色煥縟本邵武宗畫不知何以稱聖據西域記菩提樹東有精舍昔婆羅門兄弟欲圖如來初成佛像曠歲無人應召忽有一人自言善畫如來妙相但要香泥及一燈照室可閉戶六月終怪之餘四日未滿遂開戶<span class='corr'>已</span>無人矣唯右膊上工未畢蓋好事僧侈此說也堂中有于闐鍮鉐立像甚古</p>
<p>道政坊寶應寺韓幹藍田人少時常為貰酒家送酒王右丞兄弟未遇每一貫酒漫遊幹常徵債於王家戲畫地為人馬右丞精思丹青奇其意趣乃歲與錢二萬令學畫十餘年今寺中釋梵天女悉齊公妓小小等寫真也寺有韓幹畫下生幀彌勒衣紫袈裟右邊仰面菩薩及二獅子猶入神</p>
<p>長樂坊安國寺彌勒像法空自光明寺移來未建都時此像在村蘭若中往往放光因號光明寺寺在懷遠坊後為延火所燒惟像獨存法空初移像時索大如虎口數十牛曳之索斷不動法空執爐依法作禮九拜涕泣發誓像身忽嚗嚗有聲迸分竟地為數十段不終日移至寺焉</p>
<p>利涉塑堂元和中取其處為聖容院遷像廡下上忽夢一僧形容奇偉訴曰暴露數日豈聖君意耶及明駕幸驗問如夢即令移就堂中側施帳帷安之</p>
<p>成都寶相寺偏院小殿中有菩提像其塵不集如新塑者相傳此像初造時匠人依明堂先具五藏次四肢百節將百餘年纖塵不凝焉</p>
<p>崇義坊招福寺西南隅僧伽像從來有靈至今百姓上幡繖不絕先是寺奴朝來者常續明塗地數十年不懈李某為尹時有賊引朝來吏將收捕奴不勝其冤乃上鐘樓遙啟僧伽而碎身焉恍惚間見異僧以如意擊曰無苦自將治也奴覺奴跳下數尺地一毛不損囚聞之懊悔自服奴竟無事</p>
<p>西域佛金剛座有標界侗觀自在像兩軀國人相傳菩薩身沒佛法亦盡隋宋已沒過胷臆矣</p>
<p>健馱邏國石壁上有佛像初石壁有金色蟣大者如指小者如米齧石壁如雕鑴成立佛狀</p>
<p>孫覿智積菩薩殿記梁天監中以吳王館娃宮故地為靈巗寺寺成有異僧負鉢囊以入憩殿廡下長身黧面梵相奇古其徒莫之省夜半索筆墨自圖其像於殿之東北壁而去黎明不知所在眾始驚異之居無幾有胡僧顧見其畫惜曰此西土智積菩薩像也何為在此於是道俗奔走來觀稽首歸依如師出世唐宰相陸象先吳人也有弟失其名得危疾國醫不能療一日有僧扣門問疾象先引至臥內僧索杯水噀之一噀而病良已象先驚謝出金帛數牀弗受顧謂其弟曰我靈巖僧它日還吳來過我遂去不復見其年象先弟入尚書為郎觀察桂管道吳中趨靈巖如約問僧所舍無有逼從寺僧求之亦非是方悵然欲還俄見壁間所畫像肖焉如言如笑如見師友驚喜亟拜施錢五十萬修供作佛事徘徊數日而後去太平廣記岐陽許文度唐太和中僑居岐陽郡後以病熱近月餘一日臥於榻若沈醉狀後數日始寤初文度夢有衣黃袍數輩與俱行田野四望間迥然無鷄犬聲且不知幾百里其時天景曛晦愁思如結有黃袍者謂文度曰子無苦夫壽之與夭固有涯矣雖聖人安能逃其數文度忽悟身已死恐甚又行十餘里至一水盡目無際波若黑色杳不知其深淺黃衣人俱履水而去獨文度懼不敢涉已而有二金人皆長五寸餘奇光皎然自水上來黃衣者望見金人沮色震慄即辟易馳去不敢偷視二金人謂文度曰汝何為來地府中我今挈汝歸生途慎無恐文度懼稍解因再拜謝之於是金人與文度偕行數十里俄望見里門喜不勝忽聞有厲聲呼文度者文度悸而醒見妻子方泣于前且奇且嘆而羸憊不能運支體故未暇語其事後旬日疾少間策而步于庭忽見二金人皆長五寸餘在佛舍下即昔時夢中所見者視其儀狀無毫縷之異心益奇之始以其事告于妻妻曰昨者以君病且亟妾憂不解然常聞釋氏有救苦之力由是棄資玩鑄二金人之像每清旦常具食祭之自是君之苦亦瘳除蓋其力也文度感二金人報效之速不食生牢常閱佛書因盡窮其指歸焉</p>
<p>因話錄漢州開元寺有菩薩像自頂及焰光坐趺都是一段青石潔膩可愛雕琢極工高數尺會昌毀寺時佛像多遭摧折刓缺惟此不傷絲毫及再立寺寺僧振古寶而置放西廊余與京大德知元法事西川從事楊仁贍同謁楊深釋氏好古之士也瞻敬彌日元心精識多聞話其本末云先是匠人得此石異之虔心鑴刻殆忘食寢有美女常器食給之其人運思在像都無邪思久之怠而妄心生女乃不至饑渴既逼兼毒厲匝體遂悟是天女因焚香叩首悔謝切至女復來其病立愈而像即成亦嘗有記錄因毀寺失其傳焉寺今再立矣</p>
<p>佛祖統紀唐武宗會昌毀寺二僧負東林文殊像藏錦繡谷峰頂寺復訪像不獲忽圓光涌於空表自是峰頂天池常見聖燈百千文殊出沒</p>
<p>山西通志太子寺在平遙縣內敬義坊隋開皇間建名寶昌寺後改名修念中有淨梵王太子像氣韻如生世傳安生所塑實為真容會唐武宗大毀佛寺有穎上人者以像匿南河壖坎崖至大中復興其宇以置像始名曰太子寺</p>
<p>嚴州府志柵源院有聖像鄉民歲時旱暵不待暴尪禱必獲應又曰院壁得咸通十三年沙門師魯書武宗詔毀天下佛寺聖像巋然曾不焦壞洎像教復興吳人三璿得之於山塢泥潦中相好儼然蓋彰是教之不可泯如此</p>
<p>靈應錄有邸嫗鋤桑拾得一銅觀音像剜壁作穴安之每有食饌不惟蔬蓛魚肉之類皆將供養嫗有子時在潘葑軍前日夕祝之保其安寧其子當陣之際倒於草間聞背上連下三劍似擊銅器聲戰罷起看身上竝無所痕其母此日見銅像落在地背上有三刃痕罔知其由至子回說其事方知神助爾</p>
<p>玉堂閑話釋氏因果時有報應近歲有一男子既貧且賤於上吻忽生一片贅肉如展兩手許大下覆其口形狀醜異殆不可言其人每饑渴則揭贅肉以就飲啜頗甚苦楚或問其所因則曰少年無賴曾在軍伍常於佛寺案下同火共刲一羊分得少肉旁有一佛像於上吻間置之不數日嬰疾遂生此贅肉焉</p>
<p>蘇州府志西小湖天台教寺即觀音教院唐乾符間有沈香觀音像浮湖而來諸寺院迎之不可得西小湖寺僧迎得之像上有水滴路皆生旱蓮至寺有草少許繞像棄之池中即生重臺蓮花後人殺犬污其池花不復生</p>
<p>畫墁錄黃巢入長安苦王孝之難僖宗再狩近轂之民爭入攘寶貨惟<span class='corr'>豳</span>民取佛至今雖民家充滿其工緻精采非今人之作也環州有肅宗引駕佛坐像崇丈餘精彩照人旁視可畏土人云國初欲置之京千人不能舉每有軍事則守臣致告</p>
<p>太平廣記唐東蜀大聖院有木像製度瓖異耆老相傳云頃自荊湘沂流而上歷歸峽等郡郡人具舟楫取之千夫牽挽不至岸至渝州人焚香祈請應聲而往郡守及百姓遂搆大聖院安置之東川有牙將者其子常瘖忽一日畫地告其父曰某宿障深重被茲業病聞大聖院神通欲捨身出家依止供養冀消除罪根耳父許之由是虔潔焚修夙夜無怠經數載倏爾能言吭音清辯超於羣輩復有跛童子者覩茲奇異發願於大聖院終身苦行懺悔求福未逾朞歲忽能起行筋骨自伸步驟無礙事悉具本院碑殿有東廡見有瘖僧跛童子二畫像竝存焉</p>
<p>唐蒲州普濟寺釋道積河東安邑縣人也博通經教洞明元旨河東英俊莫與同風先是沙門寶澄於普濟寺創營大像百丈功願未終而卒耆艾請積繼之積受眾勤請廣行緣化槐檀十遷而大像成就道俗慶賴感徹人天初積受請之夕夢二獅子於大像側連吐明珠相續不絕既寤歎曰獸王自在則表法流無滯寶珠自涌又驗檀施不窮宜運潛符徵效斯在即命工匠圖所夢於彌勒大像前今猶存焉</p>
<p>觀音持驗唐桃林令韓光祚攜家之官途經華山廟下車謁焉入廟而愛妾暴死令巫請於神巫言三郎欲取汝妾既請且免至縣終當取之光祚到任乃召金工為妾鑄金為觀世音像求免此難五日妾復暴卒半日方甦云適華山府君備車騎來迎出門有一僧金色遮其前車騎畏不敢過因之散去光祚由是益信內教</p>
<p>宋高僧傳釋窺基生常勇進造彌勒像對其像日誦菩薩戒一遍願生兜率求其志也乃發通身光瑞爛然可觀復於五臺造玉石文殊菩薩像寫金字般若經畢亦發神光焉</p>
<p>釋不空師事金剛智三藏欲求學新瑜伽五部三密法涉於三載師未教詔空擬迴天竺師夢京城諸寺佛菩薩像皆東行寐寤乃知空是真法器遂允所求授與五部灌頂護摩阿闍棃法及毗盧遮那經蘇悉地軌則等盡傳付之</p>
<p>山西通志文殊寺即菩薩頂真容院唐僧法雲自建殿堂擬塑聖像有塑士安生不知何來請言聖儀容曰大聖德相我何能言相與懇禱求現聖容七日忽光中見文殊像遂圖模塑成因名</p>
<p>五代史周世宗本紀世宗即位之明年中國乏錢乃詔悉毀天下銅佛像以鑄錢嘗曰吾聞佛說以身世為妄而以利人為急使其真身尚在苟利於世猶欲割截況此銅像豈有所惜哉由是羣臣皆不敢言</p>
<p>隨手雜錄柴世宗銷天下銅像以為錢真定像高大不可施工有司請免既而北伐命以砲擊之中佛乳竟不能毀未幾世宗癰發乳間而殂</p>
<p>括異志周世宗毀銅佛像曰佛教以頭目髓腦有利於眾生尚無所惜寧復以銅像為愛乎鎮州大悲銅像甚有靈應擊毀之以斧鉞自胷鑱破其後世宗北征疽發胷間咸以為報應云</p>
<p>宣驗記史雋有學識奉道而慢佛常語入云佛是小神不足事也每見尊像恆輕誚之後因病脚攣種種祈福都無效驗其友人趙文謂曰經道福中第一可試造觀音像雋以病急如言鑄像像成夢觀音果得差</p>
<p>吳郡人沈甲被繫處死臨刑市中日誦觀音名號心口不息刀刃自斷因而被放一云吳人陸暉繫獄分死乃令家人造觀音像冀得免死臨刑三刀其刀皆折官問之故答云恐是觀音慈力及看像項上乃有三刀痕現因奏獲免</p>
<p>宋史五行志乾德六年正月簡州普通院毗盧佛像自動</p>
<p>佛祖統紀太平興國七年深州奏陸澤縣人王緒牧牛田中見一白兔逐之入土穴中探穴得石佛五十軀制度奇古長皆尺餘勅就邑寺奉安像常放白光宋史五行志天聖元年三月庚辰涪陵縣相思寺夜有光出阿育王塔之舊址發之得金銅像三百二十七</p>
<p>浙江通志保壽寺在臨海縣東南七里有三目觀音像舊傳天聖初有一木泝潮而至泊於院山浮圖之下時見異光僧惟諒遂以為像奉安日剨然有聲視其目自裂為三極靈感禱雨祈嗣皆有應驗故禱者益眾誕日尤甚</p>
<p>蔣氏日錄寶聖石佛院在嘉興縣東南唐至德二年於寺基掘石佛四軀至今見存天聖中賜名寶聖人但呼石佛寺</p>
<p>蘇州府志光福講寺在鄧尉山龜峰下宋康定元年大旱士民感銅觀音像靈爽迎奉入城祈雨輒應尋失復得之</p>
<p>淨土晨鐘宋文潞公諱彥博守洛陽日嘗致齋往龍山寺禮佛入殿忽見像壞墜地略不加敬有僧詰之公曰像既壞矣瞻仰何益僧云像無新故道不生滅公聞之有省作禮而出</p>
<p>夢溪筆談菜品中蕪菁菘芥之類遇旱其標多結成花如蓮花或作龍蛇之形此常性無足怪者熙寧中李賓客及之知潤州園中菜花悉成荷花仍各有一佛坐於花中形如雕刻莫知其數暴乾之其相依然或云李君之家奉佛甚篤因有此異</p>
<p>宋史五行志元豐元年邕州佛像動搖初像動夏人入寇又動而州大火其後儂智高叛復動於是知州錢師孟投其像於江中</p>
<p>石林詩話元豐間嘗久旱不雨裕陵禁中齋禱甚力一日夢有僧乘馬馳空中口吐雲霧既覺而雨大作翌日遣中貴人尋夢中所見物色於相國寺三門五百羅漢中第十三尊像彷彿即迎入內視之正所夢也王丞相禹玉作喜雨詩云良弼為霖辜宿望神僧作霧應精求元叅政厚之詩云僊驥吐雲穿仗下佛花吹雨匝天流蓋記此相國寺羅漢本江南李氏時物在廬山東林寺曹翰下江南盡取其城中金帛寶貨連百餘舟私盜以歸無以為之名乃取羅漢每舟載十許尊獻之詔因賜於相國寺當時謂之押載羅漢云</p>
<p>玉照新志按九域志都督府遂州為遂寧郡武信軍節度使元豐八年陛下初封遂寧郡王紹聖元年復以遂寧郡王出閣與蘇潤二州時同而事均緣本州遂寧縣元符二年縣下慧明院秋冬間忽觀佛像五次出現父老咸曰遂寧佛出越三年奉陛下即位此其祥兆乞改府額詔升為遂寧府</p>
<p>高麗錄梅岑舊云梅子真棲隱之地故得此名有履痕在石橋上其深麓中有蕭梁所建寶陀院殿有靈感觀音昔新羅賈人往五臺刻其像欲載歸其國暨出海遇焦舟膠不進乃還置像於焦上院僧宗岳者迎奉於殿自後海舶往來必詣祈福無不感應吳越錢氏移其像於城中開元寺今梅岑所尊奉即後來所作也崇寧使者聞於朝賜寺新額歲度緇衣而增飾之</p>
<p>墨莊漫錄襄陽天僊寺在漢江之東津去城十里許正殿大壁畵大悲千手眼菩薩像世傳唐武德初寺尼作殿求良工圖繪有夫婦擕一女子應命期尼以扃殿門七日乃開至第六日尼頗疑之乃闢戶閴其無人有二白鴿飜然飛去視壁間聖像已成相好奇特非世工所能獨其下有二長臂結印手未足乃二鴿飛去之應也郡有畵工武生者獨能模傳其本大觀初有梁寬大夫寓居寺中心無信向頗輕慢之武生云菩薩之面正長一尺寬以為誕必欲自度之乃升梯欲以足加菩薩面忽梁間有聲如雷寬震悸而墜損其左手僧教寬悔過自懺後葳餘方如舊</p>
<p>茅亭客話張光贊者金水石城山張羅漢之裔也以善畵羅漢因以名之每於寺觀糚畵功德多歷春夏隨僧飲食其性謹慤守道不移如是五十餘年人皆敬重之甲午歲為賊所執迫令引頸凡數劍而頸不斷遂於積屍中臥至夜央見一老僧曰汝生糚功德用心吾來救汝言訖開目無所苦焉至今頸上劍瘡猶在</p>
<p>新都縣四眾院僧有臥像一軀蓋生於石手足頭面衣紋纖介青黃色隱起狀若雕刻豈知胚混偶然成形乎</p>
<p>太平廣記魯郡任城野黃山瑞像蓋生於石狀如胚混焉昔有採梠者山中見像因往祈禱如願必得由是遠近觀者數千人知盜官恐有姦起因命石工破山石輦瑞像致之邑中大寺門樓下於是邑人於寺建大齋凡會數千人齋畢眾散日方午忽然大風黑雲覆寺雲中火起電擊門樓飛雨河注邑人驚曰門樓災矣先是僧造門樓高百餘尺未施丹雘而樓勢東傾以大木撐之及雨止樓已正矣蓋鬼神以像故而共扶持焉</p>
<p>談圃喬執中未過省時父竦素事普照像甚嚴日夕禱之夜夢一紫衣僧至堦前指庭之東見日初出甚近而光明不可正眎後英廟登極遂中第御名從日也</p>
<p>畫墁錄許下西湖有觀音堂昔乃四門亭子常有大蛇居之民不敢近其後改置此像蛇不復出像乃慈光獻法容云</p>
<p>老學庵筆記翟公巽叅政靖康初召為翰林學士過泗州謁僧伽像見鬚忽涌出長寸許問他人皆不見怪之一僧在旁曰公雖召還恐不久復出公扣之曰鬚出者須出也果驗</p>
<p>佛祖統紀建炎四年二月丙子虜兵退初杭人以時方兵旱迎上竺大士於郡中法慧寺侍香火者道元慮至求索舉藏於井取他像置行殿虜還自四明再犯杭州果詰問大士所在徑取之去并驅道元行元默哀禱夜至許村若有人導之者遂得逸歸告於郡時虜焚其城不知井所在忽聞金石聲就求之獲井出像</p>
<p>宋史五行志紹興二年宣州有鐵佛像坐高丈餘自動迭前迭卻若傴而就人者數日既而郡有火火氣盛金失其性而為變怪也</p>
<p>溫州戒福寺銅佛像頂珠自動光彩激射經日不少停數日火作寺焚</p>
<p>蘇州府志淨信講寺宋寶慶間里人譚思建僧道嵩開山鑿井得木佛耳號佛耳泉</p>
<p>貴耳集浮光未破之前開城濠得一鐵坐佛高三丈城東元有鐵佛寺其僧請歸本寺百餘軍輿之不動軍帥禱之許以草創小寺安奉只用三五十輩小兒輿之即行後羌老巫媼奉事凡有病告者飲佛水即安端平四年韃圍城砲聲震天鐵佛為之撼戰後韃攻定城韃人以砲坐罩鐵佛於其下光州遂失左傳云國將興聽於人國將亡聽於神即此意也</p>
<p>冷齋夜話予往臨川景德寺與謝無逸輩升閣得禪月所畵十八應真像甚奇而失第五軸予口占嘲之曰十八應聞解唾根少叢羅漢亂山門不知何處邏齋去未見雲堂第五尊明日有女子來拜敘曰兒南營兵妻也寡而食素夜夢一僧來言曰我本景德僧因行失隊煩相引歸寺可乎既覺而鄰家要飯入其門壁間有畵僧形狀了然夢所見也時朱世英守臨川異之使迎還為閣藏之予方少年時羅漢且畏予嘲及其老也如梵吉者亦見侮可怪也</p>
<p>齊東野語雲川南景德寺為南渡宗子聚居之地大殿皆欏木為之經數百年略不欹傾俗傳以為神匠所為佛像尤古咸淳辛未三月火忽起自佛腹其中藏經數百卷多五代及國初時人手寫皆硾碧紙金銀書間有舍利珠玉金銀錢之類多為宗子所得嘗見一僕得金銀書心經一囊凡十卷長僅二寸卷首各繪佛像亦頗極精妙後經笥一旦遂空亦竟莫知火起之由豈釋氏所謂刧火者乎</p>
<p>韋居聽輿蘇州承天寺西簾後普賢院有神曰盤溝大聖神濟州盤溝民沈翁父業塑尤工翁死媼語其子我不作福汝父以貧喪奈何因發願飯僧詰朝即有來者自是不輟以及一紀或於別次謝其不倦且叩所業出一把粟受其子曰以是塑佛像像置一粒於中有禱者擎出祝吉則拜凶則否一粒取錢一百二十日售數人毋使移請若所禱輒之於家其像常州無錫徐侍郎梓官濟得以歸後入承天供奉無間也閱歲<span class='corr'>已</span>百靈響如昔光帝嘗宣像入內賜僧牒二其像為聖相高可尺許製甚朴而神采欣悅如生他塑者莫比</p>
<p>行營雜錄嘉興精嚴寺大剎也僧造一殿中塑大佛詭言婦人無子者祈禱於此獨寢一宵即有子殿門令其家人自封鎖蓋僧於房中穴地道直透佛腹穿頂而出夜與婦人合婦人驚問則云我是佛州人之婦多陷其術次日不敢言</p>
<p>癸辛雜識丙子北師自蘇入杭道由東遷有道人結茅岸傍備水飲以施行者化緣募鑄觀音銅像積久成相好端嚴晨夕奉事聞師至歎曰一死無恨所惜此像兵火不保耳夜夢大士告曰吾何所慮恐汝不免蓋汝前生曾殺人今來者正宿冤也明日有三騎過山其前二人衣紅後一人衣白者是已汝可迎之以請死無所逃也至期所見無異其人詫曰人皆避匿獨爾敢耳執之至菴索其散花具以夢告且曰我若厚藏豈不能為性命計其人感悟遽釋之且有所贈曰吾與汝解冤結竟以獲免</p>
<p>佛祖綂紀尼道爰丹陽人先於諸寺造大像七軀務極精麗又冶金銅造無量壽佛像忽於眉間放大光明地皆金色像與爰記曰汝捨此身必生我國即於像前端坐而化</p>
<p>陶朱雜錄真臘國東池在城東一里中有石塔石塔之中有臥銅佛一軀臍中常有水流北池在城北五里中有金方塔一座石屋數間金獅子金佛銅象銅牛銅馬之屬皆有之</p>
<p>誠齋雜記真臘有石塔塔中一銅臥佛臍中常有水流味如中國酒易醉人</p>
<p>蘇州府志永慶教寺在河陽山梁大同二年侍御史陸孝本捨宅建宋賜名大福寺尋改今額相傳有僧肉身泛海而來狀貌奇古僧徒迎置於寺因以膠漆靈應多驗</p>
<p>萬壽禪寺後基地僧通泉依銀杏三株構講堂重門閟宮奉善財伽藍二像挈其徒元炯道因居之稱萬壽善財院申時行撰碑銘相傳善財係宋時菩薩自塑翹指示異</p>
<p>廬山後錄西林寺佛像獨被冠纓</p>
<p>金史五行志太宗天會九年七月丙申上御西樓聽政聞咸州所貢白鵲音忽異常上起視之見東樓外光明中有像巍然高五丈許下有紅雲承之若世所謂佛者乃擎跽修虔久之而沒</p>
<p>元史阿尼哥傳阿尼哥者尼波羅國人也其國人稱之曰八魯布幼敏悟異凡兒稍長誦習佛書期年能曉其義同學有為繪畵糚塑業者讀尺寸經阿尼哥一聞即能記長善畵塑及鑄金為像中綂元年命帝師八合斯巴建黃金塔於吐蕃尼波羅國選匠百人往成之得八十人求部送之人未得阿尼哥年十七請行眾以其幼難之對曰年幼心不幼也乃遣之帝師一見奇之命監其役明年塔成請歸帝師勉以入朝乃祝髮受具為弟子從帝師入見帝視之久問曰汝來大國得無懼乎對曰聖人子育萬方子至父前何懼之有又問汝來何為對曰臣家西域奉命造塔吐蕃二載而成見彼土兵難民不堪命願陛下安輯之不遠萬里為生靈而來耳又問汝何所能對曰臣以心為師頗知畵塑鑄金之藝帝命取明堂針灸銅像示之曰此安撫王[袖-由+戢]使宋時所進歲久闕壞無能修完之者汝能新之乎對曰臣雖未嘗為此請試之至元二年新像成關鬲脉絡皆備金工歎其天巧莫不愧服凡兩京寺觀之像多出其手為七寶鑌鐵法輪車駕行幸用以前導原廟列聖御容織錦為之圖畵弗及也有劉元者嘗從阿尼哥學西天梵相亦稱絕藝元字秉元薊之寶坻人始為黃冠師事青州把道錄傳其藝非一至元中凡兩都名剎塑土範金摶捖為佛像出元手者神思妙合天下稱之其所為西番佛像多祕人罕得見者元官為昭文館大學士正奉大夫祕書卿以壽終摶捖者漫帛土偶上而髹之<span class='corr'>已</span>而去其土髹帛儼然成像云</p>
<p>輟耕錄劉元字秉元其藝非一而獨長於塑至元七年世祖建大護國仁王寺嚴設梵天佛像特求奇工為之有以元薦者及被召又從阿尼哥國公學西天梵相神思妙合遂為絕藝所謂摶換者昔人嘗為之至元尤妙摶換又曰脫活京師語如此</p>
<p>今杭州之上天竺寺觀音像長不盈五尺而疊著靈異官民信奉甚恭凡旱潦禱之必應嘗考釋氏紀錄云後晉天福己亥僧道翊一夕見山間光明往視之得奇香木命良工刻成觀世音菩薩像白光煥發繼以晝夜後漢乾祐戊申有僧從勳以古佛舍利置毫相中舍利時現冠頂宋咸平庚子浙西自春徂夏不雨給事中知杭州張去華率僚屬具幡蓋鼓吹迎禱于梵天寺繼時霪雨四境沛足如此則自有像<span class='corr'>已</span>四百餘年其所由來遠矣</p>
<p>元史卜魯罕皇后傳卜魯罕皇后伯岳吾氏駙馬脫里思之女元貞初立為皇后成宗多疾后居中用事大德之政人稱平允皆后處決京師刱建萬寧寺中塑祕密佛像其形醜怪后以手帕蒙覆其面尋傳旨毀之</p>
<p>英宗本紀至治元年十二月乙丑置中瑞司冶銅五十萬斤作壽安山寺佛像</p>
<p>泰定帝本紀泰定三年七月幸大乾元寺勅鑄五方佛銅像</p>
<p>古杭雜記淨慈寺乃祖宗功德院側有五百尊羅漢別創一田字殿安頓裝塑雄偉殿中有千手千眼觀音一位尤為精製其第四百二十二位阿濕毗尊者獨設一龕用黃羅為幕幕之傍置籤筒一座其像側身偃蹇斜目覷人而笑臨安婦人祈嗣者必詣此炷香默禱以手摩其腹云有感應日積月久汗手加於泥粉之上其腹墨光可鑒邪說誣民如此又假此以為題化之端斂掠民財不可勝計其無忌甚矣</p>
<p>松江府志至正元年閏五月一日華亭修竹鄉四十三保朱謝里民家竹林中忽見大士一身從地涌出質類芝菌形如雕琢光彩照人數百里中一時傾動即其地立大悲閣</p>
<p>蘇州府志吳縣報恩寺有不染塵觀音殿淳祐間建鉅閣七楹塑釋迦臥像於中宋張即之書華嚴性海四字皆徑丈人因稱臥佛寺元至正間張士誠改釋迦臥像為立像明初德巖僧仍易為臥像</p>
<p>燕山叢錄香河鐵佛寺舊有鐵佛像高丈餘元至正中佛見夢於僧曰吾緣法不當住此將辭汝去僧以鐵鎖鎖佛臂一夕竟移去東光寺獨鎖臂存至今為僧供養</p>
<p>樂郊私語金粟寺有康僧會身像余於至正癸巳始得頂禮明年春余以伯兄見背到寺禮懺復與潘廣文澤民檢發唐代所書三藏然零落過半惟華嚴法華楞嚴寶積維摩長阿含及諸律論之半猶完整不壞翻閱踰旬忽於晡時禮佛像眉間有光須臾光若白線嫋嫋而出盤繞華蓋而上余遂鳴鐘聚僧稱佛名號禮拜讚頌至暮而光復從眉間收攝人人歎為稀有澤民因作放光記紀其事</p>
<p>畿輔通志勝樂寺在欒城縣東西陳村內有立石佛像三尊相傳為自來者明洪武中建</p>
<p>蘇州府志寶積教寺在黃土塔橋東明初有異僧投宿殿廡次早不知所往見東西二壁畫羅漢四大軀筆法類貫休從此寺中僧徒多不過四人</p>
<p>學佛考訓明洪武初武林翁祥卿得一圓石大可六七寸上現觀音大士莊嚴寶相坐寶蓮花善才童子合爪侍側</p>
<p>嚴州府志桐廬華林寺舊有水墨羅漢十八幅形模奇古凡視之初則隱隱然久之漸明可挹嬉怒憂寐其狀不一宛然如生世稱僊筆相傳世有自矜其技者寺僧延之乃獨坐一樓謝接談惟令日供飲食既洽旬僧疑而瞰之見其盆水自照自圖始及半身覺而絕筆遂盥其手棄其水於地泉迸出今香泉池是也不別而遁收其所遺得羅漢十六幅半至李唐時一僧全其半而續其一筆法精妙絕似釋家以為畫者後身或云僧貫休有盜者利重貲竊而鬻於杭即託夢以指示僧追而歸後中貴曰三寶者威脅持去將渡江風逆於晝夜則夢數千僧人驅其登高陟險神思不寧懼而醮祭還之弘治丙辰寺僧違戒行忽一夕主僧夢羣僧負擔相率辭去越三日罹於火遂煨燼無存</p>
<p>山西通志柏林寺在代州晉王墓之側唐同光年莊宗建之以奉王香火院內傳遺像一軸共七人畫甚工明武宗過代持真像去摹像留寺中</p>
<p>明通紀嘉靖中命武定侯郭勛大學士李時禮部尚書夏言入看大善殿有金銀鑄像夷鬼淫褻之狀鉅細不下千百餘金函玉匣藏貯名為佛骨仙頭仙牙之類枯朽摧裂奇儷傀儡亦計不下千百片言請焚之草野不得凟留宮禁亦永杜愚民眩惑之端功德罔極有旨謂卿說得是朕思此物聽之者智曰邪穢而不欲觀愚曰奇異必欲奉之雖埋之將來必有竊穵以惑民可別議除言請將僊骨僊牙一切付之於火以滅其跡其金銀銅像亦併令燬銷實為千古稱快而萬代瞻仰者也奉聖旨是便著燬銷</p>
<p>涉異志台州城外數里有白塔觀音院初水濱人獲沉檀破為薪中有觀音小影遂刻像率眾建院侍奉忽院僧夢觀音告曰盍徙我置白塔頂詰旦僧徙像薄晚取之屹不動將集僧眾往取而院<span class='corr'>已</span>煨燼矣像得不燬</p>
<p>諸寺奇物記祖堂幽棲寺有歷代祖師像黃貞甫膳部命工臨摹載歸天竺供養</p>
<p>靜福寺有水陸羅漢像乃西域所畫太監鄭和等攜至每夏間張掛都人士女競往觀之</p>
<p>觀音持驗明萬曆間包憑字信之嘉興人父為池陽郡守生七子憑最少贅平湖袁氏博學高才累舉不第留心二氏之教尤信持觀音經東過泖湖至一寺見殿後傾圮大士像淋漓露立即解橐中得十金授主僧修之僧告以功大銀少不能竣事復取布四疋衣七件益焉內紵褶新製僕請留憑曰但得聖像無恙雖裸體何妨僧垂淚云捨銀及衣布猶非難事只此一點誠心何可易得工完憑夢伽藍謂曰菩薩賜汝子孫享世祿矣後生子忭孫檉芳相繼登第</p>
<p>客越志普陀寺寺外有石浮圖七殿中白衣觀音沉香為軀坐大圓鏡中鏡大可尋丈</p>
<p>松江府志張將軍翼之山行晚歸見水面有光如燐怪而令人捫諸水底乃一石也旦視之方廣二尺七寸石中一大士像宛然緇白聚觀今迎供超果寺西方殿</p>
<p>趙文敏常寓金澤寺萬曆中修寺于藻井間得其所書梵典甚多又有葉姓者居寺側偶見羅漢背有一孔探之得金字金剛經一卷識者曰此子昂真蹟也以二十金買之葉乃悉破羅漢背取經忽暴卒</p>
<p>杭州府志雲居聖水寺因闢殿基得古井浚之得三石佛遂名三佛泉明萬曆間都閫某見井中有光掘得磁觀音像瑩然如玉建閣奉於寺</p>
<p>餘菴萬曆中地有銅佛夜湧祥光僧性敏發得其像因建在東里坊</p>
<p>九江府志阿育王文殊瑞像在東林寺即陶侃都督武昌時漁人網得於江中者遠公迎來東林後失萬曆末年遠法師塔堂中供四菩薩像文殊耳有蜂窠大梛和尚用指去之鏗然有聲洗之乃阿育王故像今建有瑞像閣</p>
<p>觀音持驗明福州南臺寺塑觀音像將毀其舊塑工林翁求歸事之後數月操舟入海舟壞而溺急呼觀音曰我嘗救菩薩菩薩寧不救我語訖身便自浮得一板乘之驚濤自天約行百餘里隨流入小浦中獲遺物一笥頗有所資而歸人以為觀音之助</p>
<p>明沈見泉祖游黎里羅重寺見後殿毀塌觀音首頂箬笠歎曰菩薩慈悲能與人智慧某願重修此殿求吾子孫有一二讀書者足矣歸謀之婦婦曰今有米數百石速易銀獨力完此功德可也不日棟宇法相煥然鼎新其孫堯中曾孫夢斗相繼登第</p>
<p>江寧府志明天啟二年中秋夜忽有銅像彌勒一尊端坐太平圩之東角及旦黃沙蔽天知縣譚經濟邑紳陳萬善即日往謁士民咸集譚見而異曰殆飛來佛耶命李自蕃建寺遂以飛來名</p>
<p>金剛持驗明湖州雙林鎮沈春郊者宦裔也妻費氏少寡織紡自饍持齋四十餘年供養三世佛像一軸檀香大士一尊晨昏功課必誦金剛經一卷持諸品呪念佛千聲寒暑不輟崇禎戊寅年其地疫癘盛行壻張世茂接氏往居其家止攜大士偕行佛像仍留舊居氏每日課誦回向注念虔切祝願此香直達佛所嗣母女相依迅速三載辛巳春氏所居樓忽空中香繞數日粉牆突現世尊三像莊嚴精妙畫工摹勒不及遠邇詫傳瞻禮日眾或以淨巾擦之色愈光明畿輔通志報國寺觀音窑變也像可尺寶冠綠帔瞑而右倚偃左膝膝承左手手梵字輪植右膝植右肘右腕支頤焉右倚不端坐者晏坐也右肘微鴻者肘屈植也準頰微偏右者支頤也維化身自定故非意匠所能識所敢攦指者</p>
<p>城隍廟之南齊簷小構者鷲峰寺以栴檀像應化集此緇素瞻禮無虛日寺遂以名像高五尺許寒暑晨昏不一色大抵近沉碧萬曆中慈聖大后始傅以金相傳為栴檀香木似木耳扣之若磬然者濡者石堅者金輕者髹漆柔可受爪者乃木鵠立上視後瞻若仰前瞻若俯衣紋水波骨法見其表左手舒而[袖-由+直]右手舒而垂肘掌皆微弓指微張而膚合三十二相中鵝王掌也</p>
<p>江南通志江寧府瓦官寺在府城西南隅內有晉義熈中獅子國所獻玉佛先有徵士載安道手製佛像五軀及顧長康維摩圖世號三絕</p>
<p>池州府志白衣庵奉白衣大士戊子六月大水蛟起本庵鐘下避水山巔者望見大士端坐水上順流直出至蘇家溝木商某獲送以歸毫不損折</p>
<p>松江府志方廣教寺有觀音像里人鄔氏得之海中嘗見夢於僧法元迎歸事之禱無不應至今祠焉</p>
<p>楊州府志天王寺內有吳道子畫觀音像極莊嚴被盜竊去渡江病作夜夢大士斥曰汝送我歸當不死盜懼復送還</p>
<p>河南府志鐵佛寺在宜陽縣白楊鎮西佛三尊中泥像左右二尊皆鐵鑄焉故名寺</p>
<p>雲南通志昔有彝人漁於蘭滄見木逆流視之乃觀音像遂奉於萬慶寺</p>
</div>
<div class='div-other'><a id='mulu1020' />
<p class='h2'>佛像部雜錄</p><p>酉陽雜俎都下佛寺往往有神像鳥雀不污者鳳翔山人張盈善飛化甲子言或有佛寺金剛鳥不集者非其靈驗也蓋由取土處及塑像時偶與日辰王相相符也</p>
<p>又言相寺觀當陽像可知其貧富故洛陽修梵寺有金剛二鳥雀不集元魏時梵僧菩提達磨稱得其真像也</p>
<p>佛祖綂紀四月八日是佛生日人民念佛浴佛形像鷄肋編陳州城外有厄臺寺乃夫子絕糧之地今其中有一字王佛云是孔子像舊榜文宣王因風雨洗剝但存一王字而釋氏附會為一字王佛也其侍者冠服猶是顏淵之狀如杜甫之作十姨天下如是者不可勝數</p>
<p>汎舟錄佛窟崖高一丈五尺闊數倍水出其左或云自玉女潭來流而為澗石佛數身皆斷軀幹或云像出崖中土人神之多求嗣焉其毀之必以不驗也</p>
<p>佩楚軒客談欈李天聖寺有唐宣宗畫御題羅漢本竹窻二筆贊佛身曰金色蓋取其彷彿近似非真若人世之所謂金也天金天銀與世金世銀例美玉之於碔砆勝劣自判蓋天金尚未足以擬佛况世金耶其精粹微妙光瑩明徹自非凡眼所覩然不可不知如今之土木成像而飾之以金箔果以為佛之色相亦只如是則失之矣</p>
<p>續文獻通考李賢天順日錄曰予在學讀聖賢書知佛老為異端同類有掛其像者即斥其非以為名公鉅儒決不如此後居驗封造<span class='corr'>冢</span>宰宅見正寢東嚴整一室疑必家廟問之則曰佛堂也不覺駭歎又以為文章名世者必不爾既而見石首先生庭中高掛一幅視之乃觀音像也不覺失笑嗚呼人其人火其書果誰望耶</p>
<p>清齋位置佛室內供烏絲藏佛一尊以金鏒甚厚慈容端整妙相具足者為上或宋元脫紗大士像俱可用古漆佛廚若香像唐像及三尊竝列接引諸天等像號曰一堂并朱紅小木等廚皆僧寮所供非居士所宜也</p>
<p>帝京景物略杭州上天竺觀音大士像晉天福中僧道翊見瑞光發澗得奇木刻之後漢乾祐中僧從勳自洛陽奉舍利安大士頂至宋建炎四年兀术入臨安高宗遜於海兀术聞佛像所在遂與玉帛圖籍盡航而北僧智完率徒以從至燕舍都城西南五里之玉河鄉建寺奉之此觀音寺也天順壬午土人權五修之成化丁酉僧德顯又修之因得石土中乃金大定十七年所刻載天會七年梁王徙像事甚悉今寺中所奉又非晉像矣</p>
<p>雲南山川志方丈山在鶴慶府城南一百里巍然峻拔山半有寺中有池深不可測水滴巖下如方響音昔蒙氏羅閣鳳[土*豕]觀音像於壁故又名觀音山南詔名山凡十七此其一也</p>
</div>
<div class='div-other'><a id='mulu1021' />
<p class='h2'>佛像部外編</p><p>佛國記佛上忉利天為母說法九十日波斯匿王思見佛即刻牛頭栴檀作佛像置佛坐處佛後還入精舍像即避出迎佛佛言還坐吾般泥洹後可為四部眾作法式像即還坐此像最是眾像之始後人所法者也佛于是移住南邊小精舍與像異處相去二十步祇洹精舍本有七層諸國王人民競興供養懸繒旛蓋散華燒香然燈續明日日不絕鼠銜燈炷燒花旛蓋遂及精舍七重皆盡諸國王人民皆大悲惱謂栴檀像<span class='corr'>已</span>燒却後四五日開東小精舍戶忽見本像皆大歡喜共治精舍得作兩重遠移像本處</p>
<p>法苑珠林荊州佛像齊末元二年鎮軍蕭穎胄與梁高共荊州刺史南康王寶融起義時像行出殿外將欲下階兩僧見而驚喚乃廻入殿三年穎胄暴亡寶融亦廢梁天監末寺主道岳與一白衣淨塔邊草次開塔戶乃見像遶龕行道岳密禮拜不令洩言及大開堂像亦在坐梁鄱陽王為荊州屢請入城建大功德及感病迎之倍扛不起少日而薨</p>
<p>晉陶侃見文殊師利菩薩像送武昌寒溪寺隋末賊發眾僧四散有一老僧失名來辭瑞像像曰爾年老但住何得相捨遂依言住於時董道沖賊寇擾江州其徒入山覓財物執僧索金僧曰無可得乃以火炙僧曰徒受炙死穢臭伽藍何如寺外賊將出欲殺僧曰行年七十不負佛教待正念<span class='corr'>已</span>申頸時可下刀賊然之<span class='corr'>已</span>見申頸受刀即便下砍刀反刺心刃出於背羣賊奔怕東走至遠師墓於時天氣清朗忽有雲如蓋屯黑下布雷電四繞遂震霹靂賊死六人江州子女及以衣物多依山藏匿由是賊徒不敢入山江州郭下焚蕩略盡今在山東林寺重閣上武德中石門谷風吹閣北傾將欲射正施功無地僧乃祈請山神賜吹令正不久復有大風從北而吹閣還得如舊</p>
<p>酉陽雜俎睿宗初生含凉殿則天於殿內造佛寺有玉像焉及長閒觀其側玉像忽言爾後當為天子</p>
<p>續酉陽雜俎蜀郡有豪家子富擬卓鄭蜀之名姝無不畢致每按圖求麗媒盈其門常恨無可意者或言坊正張和大俠也幽房閨稚無不知之盍以誠投乎豪家子乃具<span class='corr'>籯</span>金篋錦夜詣其居具告所欲張欣然許之異日謁豪家子偕出西郭一舍入廢蘭若有大像巋然與豪家子升像之座坊正引手捫佛乳揭之乳壞成穴如盌即挺身入穴因拽豪家子臂不覺同在穴中道行十數步忽覩高門崇墉狀如州縣坊正扣門五六有丸髻婉童啟迎拜曰主人望翁來久矣有頃主人出紫衣貝帶侍者十餘見坊正甚謹坊正指豪家子曰此少君子也汝可善待之予有切事須返不坐而去言<span class='corr'>已</span>失坊正所在豪家子心異之不敢問主人延於堂中珠璣緹繡羅列滿目又有瓊杯陸海備陳飲徹命引進妓數四支鬟撩鬢縹若神仙其舞杯閃毬之令悉新而多思有金器容數升雲擎鯨口鈿以珠粒豪家子不識問之主人笑曰此次皿也本擬伯雅豪家子竟不解至三更主人忽顧妓曰無廢歡笑予暫有所適揖客而退騎從如州牧列燭而出豪家子因私於牆隅妓中年差暮者遽就謂曰嗟乎君何以至是我輩早為所掠醉其幻術歸路永絕君若要歸第取我教授以七尺白練戒曰可執此候主人歸詐祈事設拜主人必答拜因以練蒙其頭將[目*署]主人還豪家子如其教主人投地乞命曰死嫗負心終敗吾事今不復居此乃馳去所教妓即共豪家子居二年忽思歸妓亦不留大設酒樂餞之飲既闌妓自持插開東牆一穴亦如佛乳推豪家子於牆外乃長安東牆堵下遂乞食方達蜀其家失已多年意其異物道其初始信貞元初事</p>
<p>隋帝嗜蛤所食數逾千萬忽有一蛤椎擊如舊帝異之寘几上一夜有光及明肉自脫有一佛二菩薩像帝悔不食</p>
<p>杜陽雜編文宗好食蛤蜊一日左右方盈盤而進中有擘之不裂者上疑其異乃焚香祝之俄頃自開中有二人形眉端秀體質悉備螺髻瓔珞足履菡萏謂之菩薩上遂置之於金粟檀香合以玉屑覆之賜興善寺令致敬禮至會昌中毀佛舍遂不知所在</p>
<p>樂善錄唐詢家因煑雞忽有火光出於釜中發蓋視之水面盡成五色有未產雞子其黃化為菩薩像袖手伸足眉目了然其白化為蓮花座詢家大駭誓不復食酒官衛敦禮驗之不誣遂上於府安撫張尚書屬譚篆為文以記之</p>
<p>墨莊漫錄崇寧二年三月一日衛州獲嘉縣民職氏殺猪祭神而民劉氏獵犬得其棄首骨銜之狺四日不食民使其子析之其左牡齒自中得肉如拇諦視之如來像也髻有珠如粟瞑目跏趺瞳子隱然莊嚴畢具觀者萬人晁載之伯宇嘗記其事晁無咎又作贊以稱歎之政和丁酉予侍親在真州時慈受禪師懷深住持資福寺一日深老謂先君曰近赴村落富人家齋見羣犬爭銜囓一牛脛骨甚狂噬相嗾不<span class='corr'>已</span>村人持梃驅逐亦竟不去眾頓異因奪而破之其中血髓<span class='corr'>已</span>堅凝如玉自成一菩薩形衣紋瓔珞相好奇特雖雕琢有所不及其家乃取去藏之此與職氏齒事極相類</p>
<p>佛祖統紀大觀元年詔將作監李遇往啟聖院移釋迦栴檀像置御容殿輿像<span class='corr'>已</span>至而朵殿橫梁低不可度眾方懼像忽斂肩俛首輿竟度無礙上下為之鼓舞上嘗聞太后禮像於足下度線翼旦上幸寺焚香令小璫持紙度像足眾失聲曰過矣上益嘉歎</p>
<p>輟耕錄京師栴檀佛以靈異著聞海宇王侯公相士庶婦女捐金莊嚴以丐福利者歲無虛日故老相傳云其像四體無所倚著人君有道則至其國國初時尚可通一綫無礙今則不然矣按翰林學士程鉅夫瑞像殿碑刻云釋迦如來初為太子生七日母摩耶棄世生忉利天佛既成道思念母恩遂昇忉利天為母說法優填國王自以久失瞻仰於如來欲見無從乃刻栴檀為像目揵連尊者慮有闕陋躬以神力攝三十二匠昇忉利天諦觀相好三返乃得其真既成國王臣民奉之猶真佛焉及佛自忉利天復至人間王率臣庶同往迎佛此像騰步空中向佛稽首佛為摩頂授記曰我滅度千年之後汝從震旦廣利人天由是西土一千二百八十五年龜茲六十八年涼州十四年長安一十七年江南一百七十三年淮南三百六十七年復至江南二十一年汴梁一百七十七年北至燕京居聖安寺十二年北至上京大儲慶寺二十年南還燕宮內殿五十四年丁丑歲三月燕宮火迎還聖安寺居今五十九年乙亥歲當今大元世祖皇帝至元十二年也帝遣大臣孛羅等四眾備法駕仗衛音伎迎奉萬壽山仁智殿丁丑建大聖安寺己丑歲自仁智殿迎安寺之後殿大作佛事瑞像計自優填王造始之歲至今延祐丙辰凡二千三百有七年又釋氏感通錄云梁武帝遣郝騫等往天竺國迎佛栴檀像其王摹刻一像付騫天監十年至建康帝迎奉太極殿建齋度僧大赦斷殺自是蔬食絕慾據此說又與碑文不同即今聖安寺所安之像抑優填之所刻歟天竺之摹刻歟</p>
<p>學佛考訓吳興郡宗益嘗剖蚌得羅漢像偏袒右肩翹首左顧以歸慈感寺</p>
<p>常熟黃觀察家一老媼專修淨業臨歿一舊藍裙衣裏十二幅忽現出十二觀音像各幅變相不同咸具竹林鸚鵡之致經一晝夜乃滅</p>
<p>觀音持驗宋溧水俞集宣和中赴任興化尉挈家舟行淮上多蚌蛤舟人日買食之集見輒買放諸江偶見一筐甚重眾欲烹食集倍價償之不可遂寘諸釜中忽大聲從釜起光焰上騰舟人恐啟視之一大蚌裂開殼間現觀世音像傍有竹兩竿相好端嚴衣冠瓔珞及竹葉枝幹皆細珠綴成集令舟中皆誦佛悔罪取殼歸家供奉焉</p>
</div></div>
</div><!-- end of div[@id='body'] -->
</body></html>