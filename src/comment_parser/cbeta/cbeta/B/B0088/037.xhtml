<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu938' />
<div class='div-other'>
<p class='h2'>欽定古今圖書集成博物彙編神異典　第九十一卷目錄</p>
<ul class="">
<li>佛像部藝文二
<ul class="">
<li>釋迦牟尼如來像讚　唐梁肅</li>

<li>三如來畫像讚<span class="note-inline">(并序)</span>　前人</li>

<li>壁畫三像讚<span class="note-inline">(并序)</span>　前人</li>

<li>繡西方像讚<span class="note-inline">(并序)</span>　前人</li>

<li>藥師琉璃光如來畫像讚<span class="note-inline">(并序)</span>　前人</li>

<li>又</li>

<li>藥師琉璃光如來繡像讚<span class="note-inline">(并序)</span>　前人</li>

<li>繡觀世音菩薩像讚<span class="note-inline">(并序)</span>　前人</li>

<li>千手千眼觀世音菩薩像讚<span class="note-inline">(并序)</span>　前人</li>

<li>地藏菩薩讚<span class="note-inline">(并序)</span>　前人</li>

<li>畫元始天尊釋迦牟尼佛讚<span class="note-inline">(并序)</span>　穆員</li>

<li>畫釋迦牟尼佛讚<span class="note-inline">(并序)</span>　前人</li>

<li>繡西方阿彌陀佛讚<span class="note-inline">(并序)</span>　前人</li>

<li>繡藥師琉璃光佛讚<span class="note-inline">(并序)</span>　前人</li>

<li>繡藥師佛觀世音菩薩讚<span class="note-inline">(并序)</span>　前人</li>

<li>繡救苦觀世音菩薩讚<span class="note-inline">(并序)</span>　前人</li>

<li>繡地藏菩薩讚<span class="note-inline">(并序)</span>　前人</li>

<li>繡西方大慈大悲阿彌陀佛記　前人</li>

<li>畫救苦觀世音菩薩讚<span class="note-inline">(并序)</span>　僧皎然</li>

<li>西方變畫讚<span class="note-inline">(并序)</span>　任華</li>

<li>畫釋迦如來讚<span class="note-inline">(并序)</span>　權德輿</li>

<li>藥師如來繡像讚<span class="note-inline">(并序)</span>　呂溫</li>

<li>再修成都府大聖慈寺金銅普賢菩薩記　韋皐</li>

<li>毗盧遮那佛華藏世界圖讚<span class="note-inline">(并序)</span>　劉禹錫</li>

<li>滄州弓高縣實性寺釋迦像碑　張文成</li>

<li>繡阿彌陀佛讚<span class="note-inline">(并序)</span>　白居易</li>

<li>繡觀世音菩薩像讚<span class="note-inline">(并序)</span>　前人</li>

<li>畫彌勒上生㡠讚<span class="note-inline">(并序)</span>　前人</li>

<li>畫西方幀記　前人</li>

<li>彭城公寫經畫西方像記　盧子駿</li>

<li>易州抱陽山定惠寺新造文殊師利菩薩記　邵真</li>

<li>興唐寺毗沙門天王記　盧弘正</li>
</ul></li>
</ul></div>
<p class='juan'>神異典第九十一卷</p>
<div class='div-other'><a id='mulu939' />
<p class='h2'>佛像部藝文二</p>
<div class='div-other'><a id='mulu940' />
<p class='h3'>釋迦牟尼如來像讚</p><p class="byline">唐梁肅</p><p>讚曰法王崩于竺乾露寢二千歲矣有像設糟粕留示後世上士得之超詣實際其次奉之為祐為道為津為梁應之遲速視感之深淺觀其所感聖人之情可見矣杜陵吏鮑君游信道之士也建中興元際君游丁先大夫憂孝純誠至哀感亦至謂至道杳冥在擬議之外聖人形容居瞻仰之內有慈力可以追孝有弘願可以祐神我儀圖之或讚休福于是合用綵繡煥焉發輝天光照臨睟容肅穆有二元聖為翼以夫人母德昭聞君游孝思不怠雖欲無利功德能仁其肯捨諸於戲孝子之志聞一毫之福可以及親者則竭力而奉之矧夫教行于夷夏理貫于幽明而無良之徒坐生異論以蕞爾愚管之所不及齪然世籍之所不書乃死其先人謂作福無益抑犬豕之類爾何人倫足稱予既美君游之孝因而志之俾不肖者企及云爾</p>
</div>
<div class='div-other'><a id='mulu941' />
<p class='h3'>三如來畫像讚<span class='note-inline'>(并序)</span></p><p class="byline">前人</p><p style="margin-left:1em">法王之身有三曰報曰應曰法報身從無邊功德生應身依無邊眾生生法身從如如無有生分別說三其極一貫原夫人道之體離一切相視其本也積大德施大慧合大道成大身是其報也出入十界隨所利見如水月鏡是其應也自因至果故不得不有其報病一切病故不得不行其應應亦名也報亦名也名乎哉其實相之賓乎經云觀身實相觀佛亦然嘗試思之以為眾生蓋反佛者也是三相在佛為三德在凡為三障一者生死即空寂空寂即法身也二者煩惱即智慧智慧即報身也三者結業即解脫解脫即應身也三德成于悟三障成于迷迷而不服也遂自絕于佛乘哀哉予嘗齋心命工裂素作繪聖德之形容可舉目而見見而後知思思而後知至知至之路蓋由是矣瞻仰之不足遂為之讚庶觀者有以知三如來不在心外不可以有無心取云</p>

<div class='div-other'><a id='mulu942' />
<p class='h4'>讚毗盧遮那佛</p><p>大哉法體體如虛空不始不終不垢不淨不邊不中是謂涅槃是謂法身諸佛性海是無上正真</p>
</div>
<div class='div-other'><a id='mulu943' />
<p class='h4'>讚盧舍那佛</p><p>妙哉報體體法而大由清淨功德色無礙德色無礙成實智慧範圍法界盡未來際</p>
</div>
<div class='div-other'><a id='mulu944' />
<p class='h4'>讚釋迦牟尼佛</p><p>神哉化功其化無方休有烈光以百億色身播百億國土啟權顯實或默或語示我寂滅雙林之下</p>
</div>
<div class='div-other'><a id='mulu945' />
<p class='h4'>總讚</p><p>三聖一身本無有異恆沙諸佛其道一致眾生唯妄覺妄斯至懸像著明用鑒心地</p>
</div></div>
<div class='div-other'><a id='mulu946' />
<p class='h3'>壁畫三像讚<span class='note-inline'>(并序)</span></p><p class="byline">前人</p><p style="margin-left:1em">貞元元年冬十月會稽龍興寺釋法忍與門弟子道俗衣冠之眾以五綵色寫釋迦如來像于所居之宇吉祥天女像在左多聞天王像在右德容威神煥赫熙怡為佛股肱作人依歸至矣哉聖人無形以萬利見為形形生功功生名是像元德存乎前經二上人以予嘗探微言之所緣起資為之讚以示昧者云</p>
<p>上聖有作體神立德天人遵兮示我妙法清我濁劫示存存兮日歸月依是準是儀破羣昏兮巍乎北王休有烈光護下土兮俾爾含識躋彼樂域萬物睹兮金甲雄姿示威宣慈我何怒兮唯聖所起吉祥止止天德至兮粵惟首冠佐佑千佛成大事兮高明婉柔願與道遊滋景福兮息達本二沙門有德有則知聖知神圖此妙相示後昆兮實以善利與元元兮</p>
</div>
<div class='div-other'><a id='mulu947' />
<p class='h3'>繡西方像讚<span class='note-inline'>(并序)</span></p><p class="byline">前人</p><p style="margin-left:1em">道無方所以法不垢不淨聖人有以見羣生大迷也乃方以聚之淨以極之應形主之列聖輔之俾夫感而通通而應應而不窮其慈善之功乎皇朝故中書舍人贈華州刺史吳郡朱君夫人扶風馬氏以淑行為宗姻之表明識通出世之道洎居華州之喪[書-曰+皿]哭哀慕慟為律呂既而曰予聞妙覺之用無幽不燭宜勤上善以福吾夫乃用五綵章施五色發揮德容及二聖輔煥乎有見聖人之妙相與夫人之至誠希夷之中協用休福于是乎在矣<span class='corr'>肅</span>嘗以文墨從華州之遊爰美成功或感斯慟讚曰</p>
<p style="text-indent:0em" class="lg-abnormal"><div class='lg-row'>兌方有國兮至聖居之乃示淨妙兮拯此羣疑美蓮月兮煥金色色相永思兮不可得夫人洞此幽贊力祐我往哲福無極人既往道斯存掌王綸沒州尊體有美德貽後昆誕躋妙域參聖神誰謂至道默昏昏</div>
</p></div>
<div class='div-other'><a id='mulu948' />
<p class='h3'>藥師琉璃光如來畫像讚<span class='note-inline'>(并序)</span></p><p class="byline">前人</p><p style="margin-left:1em">於戲至人不可得而見之矣所可見者像設而已藥師者大醫之號琉璃者大明之道所以洗蕩八苦振燭六幽巍乎其有功復歸于無物蓋其賾也皇帝德女唐安公主委化歸真之辰先是命國工繢佛像爰設妙色載揚耿光以追福祥以迪幽贊祐我貴主達于真乘至哉聖人之慈也小臣某拜手稽首而作偈言</p>
<p style="text-indent:0em" class="lg-abnormal"><div class='lg-row'>藥師妙法王光被于十方惟皇大聖主文命敷下土二聖合元德廣蓮慈悲力莊嚴成儀形延福于女英女英受茲福亦以流萬族</div>
</p></div>
<div class='div-other'><a id='mulu949' />
<p class='h3'>又</p><p style="margin-left:1em">聖之道無形無名形以感著名以功立蓋物有病于妄我則喻其醫物有滯于闇我則照其光其行無方有感必應神哉仁哉惟唐代宗孝武皇帝之甥某邑長公主之子曰蘭陵蕭位稟靈天潢承訓家範其性孝其氣醇大曆中丁先人銀青光祿大夫光祿卿贈汝州刺史府君之憂自反哭至于大祥哀敬之禮動無違者長公主戒之曰欲報之德豈止于斯乎歸誠上仁可以微福爾其志之位于是泣遵德命爰用作繪八十之初十二之願赫然如見其全身肅然如聞其音聲自外入者或疑亂怖投體膜拜而不知其粉繪也嘻昔人有一至之性或通于神祇以致福慶矧夫孝子之哀思大聖之元運幽讚之力可思量哉安定梁肅悅聞其風乃為讚曰</p>
<p style="text-indent:0em" class="lg-abnormal"><div class='lg-row'>披聖籍兮覽元功赫神光兮被無窮勿藥用兮醫之王感斯應兮萬福彰棄于梁兮出于唐畜純孝兮思不忘綽大象兮景焜煌洞冥冥兮福穰穰</div>
</p></div>
<div class='div-other'><a id='mulu950' />
<p class='h3'>藥師琉璃光如來繡像讚<span class='note-inline'>(并序)</span></p><p class="byline">前人</p><p style="margin-left:1em">得妙道者聖之大感罔極者孝之至孝有欲報之志聖有善應之功神其願運其力故悲智行焉發乎心彰乎事故像設作焉誰其為之有齊孝婦孝婦姓某氏前新城令柳誠之室也先是居皇姑豆盧氏夫人憂自卒哭及朞呼天之聲不絕自朞至于大祥追福之功不息乃誦金偈乃瞻粹容爰用五綵以成大像莊嚴相好昭焯煥爛凜乎若披毫光而演善願啟清真而屏濁亂至矣夫乃為讚曰</p>
<p style="text-indent:0em" class="lg-abnormal"><div class='lg-row'>光彼千界赫璢璃兮勿藥之師號大醫兮不形之形妙相具兮窈冥希夷元功著兮孝婦之烈心不渝兮章施五彩福皇姑兮</div>
</p></div>
<div class='div-other'><a id='mulu951' />
<p class='h3'>繡觀世音菩薩像讚<span class='note-inline'>(并序)</span></p><p class="byline">前人</p><p style="margin-left:1em">蓮華經普門品載菩薩盛德大業詳矣蓋變動不測之謂神窮神盡性之謂聖慈悲廣運之謂力三者一貫是謂妙覺功不並化尊無二上故佛為法王我為素臣或擬諸形容稱其名號資不匱之力報罔極之思誰其為之有齊孝女初尚書吏部郎趙郡李公第六女歸于博陵崔綽大曆初居公憂泣血無聲至于大祥既而思求冥祐徼福上聖針縷之間成就莊嚴其用心也至矣乎公之立行立言天下所推焉存為人範沒無鬼責前際之勝因不可度已此功德也蓋以展蓼莪者蒸蒸之心崔氏之子以肅嘗獲升公堂以讚述見託痛梁木之壞慟懷恩之烈故像設之所敢著乎辭讚曰</p>
<p style="text-indent:0em" class="lg-abnormal"><div class='lg-row'>菩薩之德相炳而茲憑身以儀之女也孝思不可方思冀冥福于斯欲報之德斯焉取斯</div>
</p></div>
<div class='div-other'><a id='mulu952' />
<p class='h3'>千手千眼觀世音菩薩像讚<span class='note-inline'>(并序)</span></p><p class="byline">前人</p><p style="margin-left:1em">不形之形無形神人之形也當法王御世有元聖曰觀音以感通之妙用運溥博之宏應協讚無上弼成元功神行無方形亦丕變故此像設施于羣生此其至矣夫彼聾盲者方駭其手目之多以致恢詭隨諸毀墮無升濟期可不為大哀乎故壽王府士曹參軍韋侯修身以仁處順而化夫人京兆杜氏既孀始虞哀且顧禮追惟冥衽為素為繢相近而理遠誠著而感深易稱神而明之詩云聿懷多福盡在是矣讚曰</p>
<p style="text-indent:0em" class="lg-abnormal"><div class='lg-row'>良人下世杳冥冥兮配德追遠心不寧兮裂素表聖為丹青兮昭赫綵繪光儀形兮祐彼君子歸福庭兮</div>
</p></div>
<div class='div-other'><a id='mulu953' />
<p class='h3'>地藏菩薩讚<span class='note-inline'>(并序)</span></p><p class="byline">前人</p><p style="margin-left:1em">菩薩以大慈運大願弘大道濟大苦俾三界之間利見大人如大地之無不持載故號曰地藏有祕書少監兼侍御史李公之甥太原王氏之第某女頃遭先夫人棄敬養拊擗以暨于小祥或曰此孝也匪報也以報為功則惟地藏乎乃手針縷之事黼而黻之則而像之煥乎有成毫相畢觀者然後知聖善之內訓淑女之孝思至矣哉是可以錫爾類也祕書向予道之且命讚曰</p>
<p style="text-indent:0em" class="lg-abnormal"><div class='lg-row'>皇矣上仁乃聖乃神厥功備兮有女伊棘孝思罔極厥成至兮聖儀彰之景福將之無有既兮</div>
</p></div>
<div class='div-other'><a id='mulu954' />
<p class='h3'>畫元始天尊釋迦牟尼佛讚<span class='note-inline'>(并序)</span></p><p class="byline">穆員</p><p style="margin-left:1em">聖人之教有三儒之先師曰孝者德之本教之所由生又曰立身揚名以顯父母孝之終也若乃崇樹景福追護既往有無上無邊之力非智智識識之功則道釋二宗其用一致記曰君子有終身之憂忌日之謂也歲孟秋晦我王母太原郡夫人棄養之辰我公霜露末懷發是上願謂夙夜種德以無忝為念裕蠱垂範立家開國不足以為顯鼎鼐之豐蘋蘩之潔不足以為饗蓼莪罔極石窌啟封不足以為報且曰元始天尊大道之原也釋迦牟尼佛萬聖之祖也以五綵繪圖二睟容及此辰而就眷命小子贊揚聖功其詞曰</p>
<p style="text-indent:0em" class="lg-abnormal"><div class='lg-row'>嚴哉煥乎觀者迴向有類夫朝日初昇圓月始望又若二聖現于空中髣髴乎不知其像我公孝思福應如響於乎聖力巍巍蕩蕩</div>
</p></div>
<div class='div-other'><a id='mulu955' />
<p class='h3'>畫釋迦牟尼佛讚<span class='note-inline'>(并序)</span></p><p class="byline">前人</p><p style="margin-left:1em">貞元八年九月二十八日員傷神之慟至是朞外姑故河南令裴君夫人鄭氏雅有天性之愛加人一等而疾視之勤喪慼之甚則又加焉至哉母之於子也想其方娠想其既育想其乳抱想其雅戲想其習教想其有行生十九年而夭歲一周矣無一日不同其十九年之見其遺跡見其同類見其所從見其所嗜則哀與之新訴于神明而不聞禱之寤寐而莫覩索于太虛而無像追之往事而日遠乃求大聖之旨裂表點絢丹青睟容願以己之深慈託于佛之巨力且曰吾子之生也以至仁為性積善為行二者之報同期于福今也夭而不深慈託福施不在于生不在于後宜在于既往矧聖者以巍巍赫赫從而振之然則是像也金蓮之品安知非爾往生乎讚曰</p>
<p style="text-indent:0em" class="lg-abnormal"><div class='lg-row'>生如花兮夭如花先笑後號鍾我家喪有殺兮悼無涯哀慈母兮晝夜哭歲一朞兮聲相續懇元聖兮降冥福</div>
</p></div>
<div class='div-other'><a id='mulu956' />
<p class='h3'>繡西方阿彌陀佛讚<span class='note-inline'>(并序)</span></p><p class="byline">前人</p><p style="margin-left:1em">唐故監察御史河東裴府君捐館舍二十五月而祥貞元乙亥歲仲秋再旬有七日其孀員季妹也號曰吾觀天道日昃月虧幾何而追吾觀四時寒來暑往往來如奔吾觀萬物秋落春榮榮落相續吾觀人事禍福倚伏則維其常何天道人事四時萬物同歸于復其運如環而逝者棄于川流日遠未亡之酷終于此生恭聞西方之教有三塗報應之事大聖拯護之功是用發念髣髴有無之間躬現是像嗚呼若聖功則亦無幽冥之苦蓋魂氣無不之也其返于太初乎苟有三塗則聖者之力唯誠是據宜乎罪稍一念福積萬指可思量耶讚曰</p>
<p style="text-indent:0em" class="lg-abnormal"><div class='lg-row'>嚴哉有赫自爾誠睟容巨力于是并能使往生生彼國餘及未亡無終極</div>
</p></div>
<div class='div-other'><a id='mulu957' />
<p class='h3'>繡藥師琉璃光佛讚<span class='note-inline'>(并序)</span></p><p class="byline">前人</p><p style="margin-left:1em">東方藥師琉璃光佛事具本經今我季妹裴氏嚴是像也誠而禱之其嚴之何裂素點絢攢針緝縷以五采章成三十二相八十種好意夫十二上願從之其祝之何况我太夫人福如上願而壽如縷數夫以大聖之力加于積善而赴于精誠宜乎其至也如歸其答也如響其久大無極而不可思量也如東方虛空抑經之有偈所以啟迪誓願發揚聖德者也苟以至誠為用員敢讓于文乎讚曰</p>
<p style="text-indent:0em" class="lg-abnormal"><div class='lg-row'>上天報應為福為極有赫大聖與天同力而我景行與聖同德存存如山念念如川大聖拯護同符自然十二願我之事億萬縷我之年</div>
</p></div>
<div class='div-other'><a id='mulu958' />
<p class='h3'>繡藥師佛觀世音菩薩讚<span class='note-inline'>(并序)</span></p><p class="byline">前人</p><p style="margin-left:1em">萬聖本願同歸乎慈一致乎至有若東方藥師琉璃光佛洎大悲觀世音菩薩其威神德力最著于羣生卓然于人間者也我季妹是用圖厥睟容永以成功其發念也淚逐聲盡福隨響至其成功也靈以指集慶將縷延如其經文則曰火不焚水不溺鬼不災妖不厲矧乃無妄之疾有生之害何從而來哉且聖功元化陰騭潛護宜于自然動亨元吉彼解災拯溺攘災祓厲之功又安得而施之讚曰</p>
<p style="text-indent:0em" class="lg-abnormal"><div class='lg-row'>伊聖力溥如天吾何願壽百年</div>
</p></div>
<div class='div-other'><a id='mulu959' />
<p class='h3'>繡救苦觀世音菩薩讚<span class='note-inline'>(并序)</span></p><p class="byline">前人</p><p style="margin-left:1em">惟元精之和惟元聖之功惟善之報惟人之心順之則宜感之斯契蓋善積而福會心至而靈應類夫有開必先之義存乎恍惚杳冥之間天不言神無像發于寤寐者其昭昭歟我裴氏弱妹疇昔之夜夢老僧意夫聖者祈太夫人之福懇懇焉聖者復之曰當繡若繒救苦觀世音菩薩且視其形則如是覺而念之誠矣未果越旬朔嗣夢如初是用心宜聖功指集睟容圓光具發朝日瞳曨歲八旬有六日我慈親生之辰也願于是畢功于是終聖于是興福于是始同氣不類神明我遺禎夢靡臻斯文敢闕讚曰</p>
<p style="text-indent:0em" class="lg-abnormal"><div class='lg-row'>猗經文兮頌聖德非知知兮焉識識我夢願兮末符巨力如四維虛空兮夫何有極</div>
</p></div>
<div class='div-other'><a id='mulu960' />
<p class='h3'>繡地藏菩薩讚<span class='note-inline'>(并序)</span></p><p class="byline">前人</p><p style="margin-left:1em">今年天之不祐我也甚矣春三月謫我以次妹安國寺律師之喪夏四月繼以伯姊楊氏夫人之酷季妹前監察御史裴氏妻泣曰人皆有姊妹而我獨亡所以發于骨髓者深宜格于神明之聽先是太夫人嘗為安國繡地藏菩薩逮卒哭而就是夜季妹夢伯姊謂之曰嘗知是像追護于我是用鬻衣克直緘淚僝工亦逮卒哭而就嗚呼萬聖一致乎慈悲莫大于救苦苦有生死之異聖者亦隨之而殊如周之六官分天地四時之職蓋同歸于理而各有典司若乃拔三塗證六道紓有生追往之慟則菩薩超羣聖焉時貞元六年孟秋初七日也將以謹功之始既月而日之且系之以讚</p>
<p style="text-indent:0em" class="lg-abnormal"><div class='lg-row'>惟我素履景福崇嗟爾至聖元感通有赫大士願力同五綵萬縷相好備一心十指聖靈萃振幽冥兮如髣髴</div>
</p></div>
<div class='div-other'><a id='mulu961' />
<p class='h3'>繡西方大慈大悲阿彌陀佛記</p><p class="byline">前人</p><p>儒之執喪也極其哀止于毀其于既往也則無及焉西方聖人以大慈大悲為功追護往生為誓凡爾銜卹靡至克窮罔極如有求而不獲者何末由斯而洩之貞元八年百一旬有六日我伯姊前烏程令弘農楊萃故夫人之喪再周先是哀子泰衡嵩復觀洎女子相與號曰我之生也自親之生今我報親幾何而既何先王制禮不即人心何羲和迅節不恤余慕于是合哀僝聖誠而禱之男冥其心女集其指迨茲日而阿彌陀佛現嗚呼西方之教念焉斯至矧是像也一縷一哀一哀一聖凡億萬縷為億萬聖億萬大慈大悲一之乎爾願其為追護也可訾量哉泰等毀傷見者之神號墮鄰人之淚是月之慕有逾其初舅氏員撫而廣之曰親之於子也生三年而免於懷子之於親氏喪三年而免於服是則服之終也豈哀之終乎記所謂君子有終身之憂蓋哀之終也此又哀之終也豈孝之終也經曰立身揚名以顯於後世夙興夜寐無忝爾所生此孝之終也若然者爾之孝爾之哀偕爾身齊爾性於是始孝何痛夫終焉員悲不能文強為之記</p>
</div>
<div class='div-other'><a id='mulu962' />
<p class='h3'>畫救苦觀世音菩薩讚<span class='note-inline'>(并序)</span></p><p class="byline">僧皎然</p><p style="margin-left:1em">繪工匠意通幽若菩薩出現湛兮凝心於內怡然示相於表非法王妙用何哉誰其主之即湖州刺史諫議大夫樊公夫人范陽縣君盧氏所造也初夫人有恤嗣之兆嘗念觀音夢雲初懷育月方誕命曰是女且不正名蓋取宜子之意也公以積德樹仁膺其錫羨雖菩薩大慈不昧亦江漢間氣所以鍾詩云維嶽降神生甫及申斯蓋申甫之儔乎於戲至誠既敷上願思答乃於寶勝殿內按經圖變祗於壁上觀世之門不捨毫端禮分身之國詞曰</p>
<p style="text-indent:0em" class="lg-abnormal"><div class='lg-row'>聖人之體兮有而無迹至人之心兮用而常寂公之小君兮惠性造微我之大士兮慈心莫違保幼子兮永貞無悔覿真儀兮常明不昧慈為雨兮惠為風灑芳襟兮襲輕珮</div>
</p></div>
<div class='div-other'><a id='mulu963' />
<p class='h3'>西方變畫讚<span class='note-inline'>(并序)</span></p><p class="byline">任華</p><p style="margin-left:1em">離一切相修諸善法夫如是乃得菩薩心心所感者為應夫如是乃膺多福道無上者歸極感罔極者報親親在心佛在相唯心與相唇齒相依二事同源百行宗孝蔣氏兄弟惟孝也哉前殿中侍御史蔣鍊鍊弟前右拾遺鎮鎮弟前無錫尉鏑鏑弟前千牛鏠鏠弟前協律郎錡等泣血三年哀過乎禮願西方上聖未福先人故尚書左丞贈太常卿汝南侯大祥敬畫妙法蓮華變一鋪惟此經開佛知見授聲聞記如來祕藏菩薩上緣始發乎鍊也伯仲之心見乎法如來大事之相終成乎太常無餘之度孝矣哉太常盛德公才師訓天下朝廷遂謙冲之德後生興祿士之嘆邦國殄瘁元元安仰華太常故吏也侍御以華情之拳拳見示經變泣對靈相祗感遺仁侍御女弟潤州長史京兆王宙妻次前信州刺史高陽齊[魯*羽]妻季前拾遺東海徐閟妻哀禮兼極此道也古所難况衰俗乎敬為讚曰</p>
<p style="text-indent:0em" class="lg-abnormal"><div class='lg-row'>大孝尊親其次用勞其次用力蔣氏之子三者備極誠哉孝德匱竭精素哀空上慈乃繢靈相光儀既備景福隨之並無衡量</div>
</p></div>
<div class='div-other'><a id='mulu964' />
<p class='h3'>畫釋迦如來讚<span class='note-inline'>(并序)</span></p><p class="byline">權德輿</p><p style="margin-left:1em">釋迦大聖以無礙應身演一切法後之人跡文字以為像設誠明以在中而福祉隨之伯舅武進縣丞府君守儒門言行之訓安貞下位其道未光貞元三年捐館舍太夫人從子于鍾陵承訃發哀茹終鮮之痛且痛不得當哭泣之位躬即遠之事朞喪之禮有加等又曰悲哀鍾于情而不足以為冥助也乃稽諸釋氏說以為幽贊交感之際不相遠也是用徼福以作繪事煥以金碧穆然尊嚴瞻仰之際如至佛剎况孝悌通于神明聖功演乎無方小子德輿謹繫以贊</p>
<p style="text-indent:0em" class="lg-abnormal"><div class='lg-row'>五色相宣兮聖質昭明福祥下照兮保佑冥冥</div>
</p></div>
<div class='div-other'><a id='mulu965' />
<p class='h3'>藥師如來繡像讚<span class='note-inline'>(并序)</span></p><p class="byline">呂溫</p><p style="margin-left:1em">藥師如來像者余妻蘭陵蕭氏之所繡也貞元二十年余奉德宗皇帝之命西使吐蕃辭高堂而出萬死介單車而馳不測國故遽至戎情猜閉坎險一遇星霜再周夫人盥饋之餘膏鉛不御日亂蓬首坐銷蕣華異域無期良時自晚始怨冬缸之久而紅芳已闌方苦夏景之長而碧樹將落書委塵篋跡淪苔堦漸昧音容孰知存沒黷龜不告因夢難徵觸慮成端沿情多緒黃昏望絕見偈語而生疑清旭意新聞疾行而誤喜循環何極刻舟靡尋浩隔理求窅非計得如聞西方有金界極樂藥師大雄散琉璃之寶光照河沙之國土能度羣品出諸幽厄一念必應萬感皆通是用濬發慧根妙求真相斷鳴機躬織之素染懿筐手續之絲盡瘁莊嚴彰施綵繡纏苦心于香縷注精意于針鋒指下而露洗青蓮思盡而雲開白日然後練時潔室華設珍供夕炬傳照晨爐續烟齊獻至誠泣敷懇願遂得慈舟密濟覺路潛引當道塲發念之日是荒裔來歸之辰幽贊冥符一何昭焯乃知織迴文之錦無補離憂登望歸之臺空為廢日與夫心諧妙理手結勝因進則有濟渡之功退不離清淨為本從長擇善豈同日而言哉余感其志効爰用贊敘雖在妻子亦無媿詞藏諸閨門永以傳信讚曰</p>
<p style="text-indent:0em" class="lg-abnormal"><div class='lg-row'>地萬里兮天一極往無由兮來不得解脫願兮慈悲力五色繡兮黃金飾澄氛昏兮圓相開湛水月兮蓮花臺慈眼睠兮獷心迴死別離兮生歸來海為田兮刧為灰身念念兮無窮哉</div>
</p></div>
<div class='div-other'><a id='mulu966' />
<p class='h3'>再修成都府大聖慈寺金銅普賢菩薩記</p><p class="byline">韋皁</p><p>真如常寂色相假名法本無緣誠感必應大慈寺普賢像蓋大照和尚傳教沙門體源之所造也儀合天表制侔神工蓮開慈顏月滿毫相昔普賢以弘誓願于南贍部洲贊釋迦文拔羣生苦而塵俗昏智莫覩真相雖同諸法究竟寂靜而隨所應為現其身即色即空皆菩薩行自昔鎔于寺之東象成功巨莫能締構危棟洩雨頹墉生榛狐狸梟鷲號嘯昏晝於戲明可以照幽晦教可以達羣迷何廢興之變陰鷙于冥數昔大曆初有高行僧不知何許人曰斯像後十年而廢二十年而復興我今皇帝神聖纂國詔四方藍宇修舊起廢斯其明效也臯因降誕慶辰肅羣寮戒武旅上崇景福齋于斯寺觀像王雄傑天眼慈矚禮足諦視怳如有神而廢故湫漏殆無人跡將何以昭誘沉淪發揮誠敬遂南遷百餘步度宏規開正殿因詔旨諭羣心千夫唱萬夫和奮贔屭負岑穹崇橫絚運巨力始雷殷而地轉歘雲旋以山廻面西方而聖教攸歸鎮坤維而蠢類知向于是平坎窞剪蒙籠橫空準繩審曲面勢連廊靄以雲屬三橋揭其虹指廊廣庭之漫漫增重門之巘巘是知至道默存于濁劫元功必啟于康時不然何神像巍巍冠諸有相久而弛廢將有待而興乎觀其左壓華陽之勝中據雄都之盛岷江灌其前趾玉壘秀其西偏足以彰會昌之福地弘一方之善誘安得不大其棟宇規正神居哉夫像未陵夷去聖彌遠言教者必滯于物遺物者亦住于空將求乎中弘我至教乃擇釋子達真源之所歸者于以居之阜受命方鎮十有七年求所以贊皇猷裨大化嘗以萬人之心不俟懲誡靡然歸善者釋氏之教弘矣况冥祐昭報大彰于時崇而守之亦同歸于理也是用上承聖意虔奉天心存像存教以勸其善貞元十七年十一月二十日劍南西川節度觀察處置并雲南安撫等使光祿大夫檢校司徒兼中書令成都尹南康郡王韋臯記并書</p>
</div>
<div class='div-other'><a id='mulu967' />
<p class='h3'>毗盧遮那佛華藏世界圖讚<span class='note-inline'>(并序)</span></p><p class="byline">劉禹錫</p><p style="margin-left:1em">佛說華嚴經真入沙覺不由諸乘非大圓智不能信解德宗朝有龍象觀公能于是經了第一義居上都雲華寺名聞十方沙門嗣肇是其上足以經中九會纂成華藏圖俾人瞻禮即色生敬因請余讚之即說讚曰</p>
<p style="text-indent:0em" class="lg-abnormal"><div class='lg-row'>清淨不染花中蓮捧持世界百億千踴出香海浩無邊風輪負之晝夜旋大雄九會化諸天釋梵八部來森然從昬至覺不依緣初初極極性自圓寫之綃素色相全是色非色言非言</div>
</p></div>
<div class='div-other'><a id='mulu968' />
<p class='h3'>滄州弓高縣實性寺釋迦像碑</p><p class="byline">張文成</p><p>詳夫元天北列運斗極于璇樞大地東傾鎮江河于[山*巳]玉晝夜則晦明無定曦舒為朝夕之資動靜則虧缺有時乾坤非久長之器豈湛然常住大雄包混沌之源寂爾無生正覺出氤氳之表故能使九十六道紀菩提之一門三十三天貫須彌之四頂振嵐颷而吹大塊運僧祇于埏埴之前揚智炬而爍洪鑪置賢劫于陶鈞之上其去也後天而滅故現滅而歸無其來也先地而生故因生而示有青霄帝座降靈氣于中胎白淨王宮孕神姿于右脇連乘七步樹下六年薦玉象于祥符啟金人之瑞夢影流中國大地由其震動光入太微恆星為之不見法王之應跡也妙覺常身本無顏色至人垂教遂有型儀開滿月之奇姿韞中天之異相髻銜龍髮頂秀螺文萬印生于瑞手千花發于神足蓮開青目毫光照于四天花艷丹脣頂彩周于十地法王之實相也具一切智號悉達多通萬物名希有往來不窮之謂聖陰陽不測之謂神不化而行不言而信持惠燈而耀長夜揚法舸而救迷津為塵品之醫生作羣生之慈父法王之至仁也法忍智忍率難忍以皆空無心即心總羣心而俱攝珊瑚江海一指測于波瀾璢璃日月二手分其晝夜目連持線天地為之䫋綱舍利投針山石由其絕紐法王之神力也儒童毓秀闕里生歎鳳之君摩訶降跡苦縣誕猶龍之彥仲尼禮樂之標首抑至聖于迦維伯陽道德之真宗訪右皇于天竺故知一乘妙旨超然居十翼之先二諦微言邈矣出千童之表法王之威德也率陀天上飛閤神宮舍衛城中香臺造化百千妙界生于鳥翅之間十二音聲出于象牙之表金繩百丈下照月宮珠網七重傍臨月殿萍流地上化為池沼之形花散空中變作樓臺之影法王之壯觀也佛中佛日天上天人金口振于西方銀函洎乎東夏無能間細寫鼇滶于波流有外談空運迦維于宇宙合掌腹內思聞十善之音聲舒翼殼中遙相四天之說法法王之仁化也高梯直上包括太虛抽針旁投區分小有貫花之句光如水上之蓮花說偈之音皎若星中之明月非有相而非無相凡聖莫測其幽微空是色而色是空聖愚不知其要妙法王之教化也法身無像故因像以宣功道本無言亦因言而示教塵俗不可以久處故厭世而歸空真如不可以道摽故凝神而降跡吾之去也因其辯無常吾之來也因來談緣起情有所至河海為之編龍神有所歸叢林為之變鶴從滅至滅能通寂滅之因無生示生永入長生之地法王之變化也由是八方廻向萬國歸依惠日被于三千法雨流于百億周穆王之代聖教方融漢明帝之時慈風漸扇年移晉宋運屬周隋蒼鵝出而天地屯赤龍發而干戈起秦川涌血羅什不歸趙郡僵屍圖澄永去西域馱經之路荊棘參天東郡畫像之郊風塵撲地我高祖神堯皇帝傍廻地軸蹴崑崙以傾西天太宗文武聖皇帝仰握乾符掃欃槍而滅南越削平嶽瀆舒卷風雲芟毒樹而建祇園拔邪山而開福地實性寺則貞觀三年奉勅之所建也平原控趙渤海臨齊上衝畢昴之星下瞰衡漳之地浦稱駿瀆馬頰太史之遺蹤地號弓高龍額將軍之舊業爰於此地廻構乾堂興八會之香臺闢三休之妙觀龔遂解繩之邑寶線爭長曹丕沉李之郊天花競落螺宮映水枕藕關于黃河魚梵吟風接蜃樓于滄海實栖神之祕宅毓善慶之神區者哉寺主久依定水早庇禪林功濟有緣業優無學意花不染弘上善于慈心勝果爭攀察中乘于惠眼非色非相凝神究竟之端無我無人高蹈苦空之外上座都維那等並尋鷲嶺訪道鷄園歸誠甘露之門自得醍醐之性鵝珠護戒摽苦節于堅林龍鏡澄空照真歸于靜域以為修身者福福遂則殃銷堅善者功功施則緣發旁求大匠廣召山虞粵以儀鳳二年移寶堂于寺內去舊處三百餘步設奇功於地道神妙無方窮逸思於天<span class='corr'>關</span>靈機不測魚鱗翠瓦逐層閣而舟移馬齒青階帶崇基而轂轉虹梁曜日煥若神行鯨棟凝煙故非人力寶階星動似忉利之飛來紺殿雲浮同化城之涌出豈非威神自在不可思議者哉於寶堂內敬畫釋迦尊像一鋪鎔金範素寫艧圖青斲象浦之靈珠瑑龍泉之羽壁鮫人水織競送霜縑蛾容抽絲爭投雪線七重交映百寶莊嚴實相端凝粹容圓[供-八+冉]蜂王獻蜜紛飛紫紺之樓龍女持花出入珊瑚之殿諸天獻果芙蓉生寶座之前居士焚香柏葉起金爐之上千驅聖像據六地而揚音八部龍神下三天而奏樂斯乃元功幽贊故無德而稱焉調露之初邊烽屢警七重黑暈萬里黃沙旄頭干太白之精素髮拒中台之翠鄉人等九州令族四海良家提龍劍而星馳撮犀渠而電激為鵬為鶚輕飛鴈塞之前如虎如貔廻嘯狼居之表陰山霧廓澣海波清憑慧力而服魔軍持廟算而摧孺子共申弘願植此豐碑記歷代而長存惟令名之不朽奉為高宗大帝星珠斂耀斗電潛輝御鸞鳳於金轝邃攀龍於鼎嶠媧皇誕裔姬姒降禎斷鼇立極之神功乘龍御天之大業凝情三昧早慧六通坐蘭若而虔誠仰次山而展慶使持節滄州諸軍事滄州刺史李公挺堅林之雅操列鳥啄之殊姿漢太尉之名家履龜文之異相賈琮出<span class='corr'>刺</span>下車而肅百城韓壽閑居閉閣而綏千里龐士元之展足終非百里之材王休徵之佩刀實有三台之望朝散大夫行弓高縣令晉君嘉禾獻瑞門傳翠葉之風鬯草襲勳業踐彤弓之錫橫綺琴於膝上翠翟朝馴攬明鏡於懷中青鸞曉集縣丞太原王愿主簿隴西李灌尉河東衛神暹常山張行昇等並周靈王之藏史仙人白鶴之苗裔帝顓頊之儒宗柱史青牛之華胄羊車映玉煥昇氣於雕川鵲印輝金鬱靈符於寶軸驥從東道方申逐日之功鵬舉北溟皆戢摩霄之翼鄉望某等並地鄰鄒魯境接燕齊俗富詩書家豐禮樂海隅鷗狎猶存射雉之規河朔鷹揚仍帶爽鳩之氣雋不疑之故里氣調魁梧石神容之舊墟英靈俊傑德由名顯功以頌宣非筆無以申其功非言無以敘其德旁求翠琰遠播鴻徽刻龍首于銀鉤鑿龜文於玉版蓬萊之水三尺孤標碣館之前扶桑之日再中獨立金臺之上俾夫天銷劫石瓊文寫而無窮地入微塵寶字書而不滅重宣此意而為頌曰太虛混沌寂寥沉默二儀既判三才允植地闕東南天傾西北陵遷谷轉山開水塞月滿則虧日盈則昃大哉正覺竟元不測先地而極後天而益不滅不生無聲無色曜魄指掌乾坤胷臆聖人立教用形表則實相端嚴粹容岐嶷銷滅五苦削平六賊水號連河山名擅特六度斯闡三明左即牛口西來馬明東陟玉偈光啟金言允克碣石燕郊平原趙國雀臺西指蜃樓東逼建此神區爰崇<span class='corr'>淨</span>域龍圖合兆龜書應墨綺綴星浮金鋪電絕地神獻果天廚送食八會雲平三門箭直寶堂移轉神通智力飛簷振羽虹梁重翼閣似雲行樓如鶴息日逐堦旋天橋縱匿野外塵黃星間暈黑爰憑<span class='corr'>淨</span>居剪除荊棘馬塞消氛龍樓受職銀書玉版鑴名記德臨鴈塔之堦基對峰臺之閫域窮逸思於圖篆放神功於剪刻孤標九流之間獨立金臺之側惟令名之不朽或馳芳於百億</p>
</div>
<div class='div-other'><a id='mulu969' />
<p class='h3'>繡阿彌陀佛讚<span class='note-inline'>(并序)</span></p><p class="byline">白居易</p><p style="margin-left:1em">繡西方阿彌陀佛一軀女弟子京兆杜氏奉為皇妣范陽縣太君盧夫人八月十一日忌辰所造也五綵莊嚴一心恭敬願追冥福誓報慈恩讚曰</p>
<p style="text-indent:0em" class="lg-abnormal"><div class='lg-row'>善始一念千念相屬繡始一縷萬縷相續功績成就相好具足金身螺髻玉毫紺目報罔極恩薦無量福</div>
</p></div>
<div class='div-other'><a id='mulu970' />
<p class='h3'>繡觀世音菩薩像讚<span class='note-inline'>(并序)</span></p><p class="byline">前人</p><p style="margin-left:1em">故尚書膳部郎中太原白府君諱行簡妻京兆杜氏奉為府君祥齋敬繡救苦觀世音菩薩一軀長五尺二寸闊一尺八寸紉針縷綵絡金綴珠眾色彰施諸相具足發大願於哀懇薦景福於幽靈稽首焚香跪而讚曰</p>
<p style="text-indent:0em" class="lg-abnormal"><div class='lg-row'>集萬縷兮積千針勒十指兮虔一心嗚呼鑒悲誠兮介冥福實有望於觀世音</div>
</p></div>
<div class='div-other'><a id='mulu971' />
<p class='h3'>畫彌勒上生㡠讚<span class='note-inline'>(并序)</span></p><p class="byline">前人</p><p style="margin-left:1em">南贍部洲大唐國東都城長壽寺大苾芻道嵩存一惠恭等六十人與優婆塞士良惟儉等八十一人以太和八年夏受八戒修十善設法供捨淨財畫兜率陀天宮彌勒菩薩上生內眾一鋪眷屬圍遶相好莊嚴於是嵩等曲躬合掌焚香作禮發大誓願願生內宮刧刧生生親近供養按本經云可以除九十九億刧生死之罪也有彌勒弟子樂天同是願遇是緣爾時稽首當來下生慈氏世尊足下致敬無量而說讚曰</p>
<p style="text-indent:0em" class="lg-abnormal"><div class='lg-row'>百四十心合為一誠百四十口同發一聲仰慈氏形稱慈氏名願我來世一時上生</div>
</p></div>
<div class='div-other'><a id='mulu972' />
<p class='h3'>畫西方幀記</p><p class="byline">前人</p><p>我本師釋迦如來說言從是西方過一十萬億佛土有世界號極樂以無八苦四惡道故也其國號淨土以無三毒五濁業故也其佛號阿彌陀以壽無量願無量功德相好光明無量故也諦觀北娑婆世界微塵眾生無賢愚無貴賤無幼艾有起心歸佛者舉手合掌必先嚮西方有怖厄苦惱者開口發聲必先念阿彌陀佛又範金合土刻石織文乃至印本聚沙童子戲者莫不率以阿彌陀佛為上首不知其然而然由是而觀是彼如來有大誓願於此眾生眾生有大因緣於彼國土明矣不然者南北東方遇見未來佛多矣何獨如是哉唐中大夫太子少傳上柱國馮翊縣開國侯賜紫金魚袋白居易當衰暮之歲中風痺之疾乃捨俸錢三萬命工人杜宗敬按阿彌陀無量壽二經畫西方世界一部高九尺廣丈有三尺彌勒尊佛坐中央觀音勢至二大士侍左右天人瞻仰眷屬圍繞樓臺伎樂水樹花鳥七寶嚴飾五綵彰施爛爛煌煌功德成就弟子居易焚香稽首跪於佛前起慈悲心發弘誓願願此功德廻施一切眾生一切眾生有如我老者如我病者皆願離苦得樂斷惡修善不越南部便覩西方白毫大光應合來感青蓮上品隨願往生從見在身盡未來際常得親近而供養也欲重宣明此願而偈讚云極樂世界清淨土無諸惡道及眾苦願如老身病苦者同生無量壽佛所開成五年三月十五日記</p>
</div>
<div class='div-other'><a id='mulu973' />
<p class='h3'>彭城公寫經畫西方像記</p><p class="byline">盧子駿</p><p>滁州長史盧子駿太和六年十一月十七日自南譙抵鍾離謁太守彭城劉公公以鯫生文苑之舊常無疵瑕歡好同昔年宴游無虛日因及開元佛寺指大乘經藏曰我召傭書人書寫也西墉有西方像焉我俾畫工圖形也鑿戶牖以為廟我命梓人庀事也厥功暨秋七月而畢先時公由廷尉評事佐中書令田公於鎮州田令公將朝天子藉公上請事未訖而田令公遇害從事者皆死白刃毒流於妻孥亂兵相約曰評事國士也議師前未嘗不忠遇吾儕未嘗不信安可負評事耶駭評事家者眾誅之由是良賤獨無橫禍未幾天子震怒命將討賊鎮州阻絕公莫得知其家公曰吾孀姊依我少妻從我姊之子吾之子皆齒稚得脫虎口者非大聖相祐其可保全乎哉遂血淚橫下歸誠虔禱曰吾姊吾妻吾甥吾兒無恙而出寇境者畫丹青極樂世界一鋪寫金剛般若波羅蜜經一千卷以酬焉不則吾終身不祿仕也明年公之長幼高下咸自賊中至君子曰劉公起諸生擅名文塲為聖朝博士損益禮樂簪白筆瞻我衣寇者不犯居粉署大彌綸之績收濠梁著來蘇之謠履道坦夷濟物平施加以為弟之悌為夫之義為舅之惠為父之慈其在詩曰允矣君子展也大成公宜延洪我國家康濟我兆庶有皇天之福祐靈祇之相助化危為安弭禍為福信修身飭行之報矣非祈佛之效也且徵之亂日公之同僚無一免者而公不在亂邦祈佛之辰公之同僚黨屬盡夷滅而公之家恬然無事可以明矣于公獄吏耳守法能平尚慶流後嗣矧公之於家也友愛如此於國也賢明如是鎮之狂寇其如公何而今公捐清俸鳩眾工毫相嚴備心法闡揚緘之以寶龕邃之以紺殿煌煌焉言言焉斯亦公不欺夙誠而欲復言也子駿辱公之遊于茲二紀熟公之懿範仰公之嘉猷因喜幽顯有答故刊石以祗命云太和六年十二月五日濠州刺史彭城劉茂復建</p>
</div>
<div class='div-other'><a id='mulu974' />
<p class='h3'>易州抱陽山定惠寺新造文殊師利菩薩記</p><p class="byline">邵真</p><p>恆北山之鎮也易朔門之衝也山形東下萬嶺相屬得抱陽之一峰岌然孤標對引雙翼前面豁向陽光抱中故以抱陽名山山有定惠寺建于隋開皇成於今大曆左有精舍上有寶坊憑巖架壑崛起堂殿甃石為趾飛空構梁<span class='corr'>廻</span>廊盤蹬層閣鬱峙陽崖森疎以木秀陰壁沮洳以泉灑可以資廕庥可以備飲濯朝日上海千巖下平晴雲捲霄百里前盡萬靈之所孕育眾聖之所栖憩賓延真至驅伏魔怪振聾俗於覺路化空山為金界羌難得而畢載也皇帝御天下之十三年至化汪濊被於無垠紹興像法荷護釋種我成德節度使太子太傅尚書左僕射兼御史大夫隴西郡王李公寶臣光膺朝寄主東之諸侯保和師旅康靖方夏民既咸理法亦隨建遺功墜跡悉命修復有若新羅真子曰談藏浮海而至止於山間廻向懇到發其言願乃於寺內建文殊師利菩薩堂焉又於堂內立我隴西王洎夫人邠國夫人谷氏真形於其次所以存相展敬荷恩昭報也規心匠智庀徒藏事徵工攻木陶瓴窮沙凝鑠人隨悅來事與念就乃畢土木乃備丹素綵錯翬飛霞張電烻儼八部以營衛列四天以護持如登化城如入空境作禮端肅則文殊垂教之跡可歸也潔誠趨奉則隴西護法之恩可報也夫大雄現世乘化演教陰濟羣動泯而歸無大賢佐世康物毗政協宣元氣退而不有以性相示不以文字成元純冥符其理宗一則歸向者不必入毗耶之會方受真如之旨虔敬者不必趨丞相之府方承文告之令心念目覩隨而應祉於此堂也息真子之心廻是顯績樹為介福固我皇極不騫不崩登我明祚如岡如陵俾我隴西公位尊而壽功業長久俾我邠國既熾而昌福履穰穰轉輔公朝以作鎮配茲山以等固宜之哉真實掌中軍之記敢拜嘉命書於貞石時大曆甲寅歲孟冬既望</p>
</div>
<div class='div-other'><a id='mulu975' />
<p class='h3'>興唐寺毗沙門天王記</p><p class="byline">盧弘正</p><p>毗沙門天王者佛之臂指也右扼吳鉤左持寶塔其旨將以摧羣魔護佛事善善惡惡保綏斯人在開元則元宗圖像於旗章在元和則憲皇交神於夢寐佑人濟難皆有陰功自時厥後雖百夫之長必資以指揮十室之邑亦嚴其廟宇戢齊強暴無煩狴牢敏以為政者必因而證樹之興唐寺僧道契者慧智之人也眄隟地得勝概肇基厥事始唱而求其和焉前刺史范陽盧公周仁薪骨塗肉以立之後刺史河南渾公鋒施丹凝素以完之終而司勳京兆韋公磻揮金致繢以美之窺三君子同心構物之道顧斯人之肥瘠豈一朝一夕一手一足之功哉弘正惴惴兢兢大懼三賢相因之績由我或隳而<span class='corr'>已</span>余視斯像且未有增一毫之力視斯人其獲有所施為耶撫事及政為之記云時開成三年十二月十五日</p>
</div></div></div>
</div><!-- end of div[@id='body'] -->
</body></html>