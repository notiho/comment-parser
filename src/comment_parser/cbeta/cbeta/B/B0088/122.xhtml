<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu4184' />
<div class='div-other'>
<p class='h2'>欽定古今圖書集成博物彙編神異典　第一百七十六卷目錄</p>
<ul class="">
<li>僧部列傳五十二
<ul class="">
<li>宋三
<ul class="">
<li>善昭</li>

<li>遇安</li>

<li>道濟</li>

<li>清簡</li>

<li>慧誠</li>

<li>夢英</li>

<li>德聰</li>

<li>友蟾</li>

<li>會暢</li>

<li>盧杜二禪師</li>

<li>智禮</li>

<li>法照</li>

<li>義澄</li>

<li>咸潤</li>

<li>猪頭和尚</li>

<li>仲休</li>

<li>本先</li>

<li>老洞華嚴</li>

<li>慧居</li>

<li>遇賢</li>

<li>子璿</li>

<li>了興</li>

<li>智圓</li>

<li>居昱</li>

<li>寶安</li>

<li>警元</li>

<li>清剖</li>

<li>禹昌</li>

<li>遵式</li>

<li>宗秀</li>

<li>曉聰</li>

<li>慈明</li>
</ul></li>
</ul></li>
</ul></div>
<p class='juan'>神異典第一百七十六卷</p>
<div class='div-other'><a id='mulu4185' />
<p class='h2'>僧部列傳五十二</p>
<div class='div-other'><a id='mulu4186' />
<p class='h3'>宋三</p>
<div class='div-other'><a id='mulu4187' />
<p class='h4'>善昭</p><p>按五燈會元汾州太子院善昭禪師太原俞氏子剃髮受具杖策遊方所至少留隨機叩發歷叅知識七十一員後到首山問百丈卷席意旨如何山曰龍袖拂開全體現曰師意如何山曰象王行處絕狐蹤師於言下大悟拜起而曰萬古碧潭空界月再三撈摝始應知有問者曰見何道理便爾自肯師曰正是我放身命處後遊衡湘及襄沔間每為郡守以名剎力致前後八請堅臥不答洎首山歿西河道俗遣僧契聰迎請住持師閉關高枕聰排闥而入讓之曰佛法大事靖退小節風穴懼應讖憂宗旨墜滅幸而有先師先師已棄世汝有力荷擔如來大法者今何時而欲安眠哉師矍起握聰手曰非公不聞此語趣辦嚴吾行矣住後上堂謂眾曰汾陽門下有西河師子當門踞坐但有來者即便齩殺有何方便入得汾陽門見得汾陽人若見汾陽人者堪與祖佛為師不見汾陽人盡是立地死漢如今還有人入得麼快須入取免得孤負平生不是龍門客切忌遭點額那箇是龍門客一齊點下舉起拄杖曰速退速退珍重上堂先聖云一句語須具三元門一元門須具三要阿那箇是三元三要底句快會取好各自思量還得穩當也未古得已前行脚聞一箇因緣未明中間直下飲食無味睡臥不安火急決擇莫將為小事所以大覺老人為一大事因緣出現於世想計他從上來行脚不為遊山翫水看州府奢華片衣口食皆為聖心未通所以驅馳行脚決擇深奧傳唱敷揚博問先知親近高德蓋為續佛心燈紹隆祖代興崇聖神接引後機自利利他不忘先迹如今還有商量者麼有即出來大家商量僧問如何是接初機底句師曰汝是行脚僧曰如何是辯衲僧底句師曰西方日出卯曰如何是正令行底句師曰千里持來呈舊面曰如何是立乾坤底句師曰北俱盧洲長粳米食者無貪亦無瞋乃曰將此四轉語驗天下衲僧纔見伱出來驗得了也問如何是學人著力處師曰嘉州打大像曰如何是學人轉身處師曰陝府灌鐵牛曰如何是學人親切處師曰西河弄師子乃曰若人會得此三句已辨三元更有三要語在切須薦取不是等閒與大眾頌出三元三要事難分得意忘言道易親一句明明該萬象重陽九日菊花新師為并汾苦寒乃罷夜叅有異比丘振錫而至謂師曰會中有大士六人奈何不說法言訖而去師密記以偈曰胡僧金錫光為法到汾陽六人成大器勸請為敷揚上堂凡一句語須具三元門每一元門須具三要有照有用或先照後用或先用後照或照用同時或照用不同時先照後用且要共伱商量先用後照伱也須是箇人始得照用同時伱作麼生當抵照用不同時伱又作麼生湊泊龍德府尹李侯與師有舊虛承天寺致之使三反不赴使者受罰復至曰必欲得師俱往不然有死而已師笑曰老病業已不出山借往當先後之何必俱邪使曰師諾則先後唯所擇師令饌設且俶裝曰吾先行矣停箸而化闍維收舍利起塔</p>
</div>
<div class='div-other'><a id='mulu4188' />
<p class='h4'>遇安</p><p>按五燈會元溫州瑞鹿寺上方遇安禪師福州人也得法於天台又常閱首楞嚴經到知見立知即無明本知見無見斯即涅槃師乃破句讀曰知見立<span class='note-inline'>(句)</span>知即無明本<span class='note-inline'>(句)</span>知見無<span class='note-inline'>(句)</span>見斯即涅槃於此有省有人語師曰破句了也師曰此是我悟處畢生不易時謂之安楞嚴至道元年春將示寂有嗣子蘊<span class='corr'>仁</span>侍立師乃說偈示之不是嶺頭攜得事豈從雞足付將來自古聖賢皆若此非吾今日為君裁付囑已浴身易衣安坐令舁棺至<span class='corr'>室</span>良久自入棺經三日門人啟棺覩師右脅吉祥而臥四眾哀慟師乃再起陞堂說法呵責垂誡此度更啟我棺者非吾之千言訖復入棺長往</p>
</div>
<div class='div-other'><a id='mulu4189' />
<p class='h4'>道齊</p><p>按五燈會元洪州雲居道齊禪師本州金氏子徧歷禪會學心未息後於上藍院主經藏法燈一日謂師曰有人問我西來意答它曰不東不西藏主作麼主會師對曰不東不西燈曰與麼會又爭得曰道齊秖恁麼未審和尚尊意如何燈曰他家自有兒孫在師於是頓明厥旨有頌曰接物利生絕妙外生終是不肖他家自有兒孫將來用得怡好住後僧問如何是佛師曰汝是阿誰問荊棘林中無出路請師方便為畬開師曰汝擬去甚麼處曰幾不到此師曰閒言語問不免輪廻不求解脫時如何師曰還曾問建山麼曰學人不會乞師方便師曰放伱三十棒問如何是三寶師曰汝是甚麼寶曰如何師曰土木瓦礫師著語要搜元拈古代別等盛行叢林至道三年丁酉九月示疾鐘聲集眾乃曰老僧三處住持三十餘年十方兄弟相聚話道主事頭首勤心贊助老僧今日風火相逼特與諸人相見諸人還見麼今日若見是末後方便諸人向甚麼處見為向四大五陰處見六入十二處見這裏若見可謂雲居山二十年間後學有賴吾去後山門大眾分付契瓌開堂住持凡事勤而行之各自努力珍重大眾纔散師歸西挾而逝塔於本山</p>
</div>
<div class='div-other'><a id='mulu4190' />
<p class='h4'>清簡</p><p>按五燈會元明州天童清簡禪師錢塘張氏子師為事孤潔時謂之簡浙客僧問如何是祖師西來意師曰不欲向汝道曰請和尚道師曰達磨不可再來也師晚居雪竇而終塔於寺之東南隅</p>
</div>
<div class='div-other'><a id='mulu4191' />
<p class='h4'>慧誠</p><p>按五燈會元廬山歸宗慧誠禪師揚州人也開堂日於法堂前謂眾曰天人得道以此為證恁麼便散去<span class='corr'>已</span>是周遮其如未曉即為重說遂陞座僧問知郡臨筵請師演法是境中人師曰童行仔子有頌示眾曰雲蓋鎖口訣擬議皆腦裂拍手趂虛空雲露西山月僧問如何是鎖口訣師曰徧天徧地曰恁麼則石人點頭露柱拍手去也師曰一瓶淨水一爐香曰此猶是井底蝦蟆師曰勞煩大眾師常節飲食隨眾二時但展鉢而已或逾年月亦不調練服餌無妨作務有請必開即便飽食而亡拘執至道二年四月二日示疾而逝</p>
</div>
<div class='div-other'><a id='mulu4192' />
<p class='h4'>夢英</p><p>按衡嶽志宣義大師夢英南嶽僧工於篆法以宋乾符五年召至京師陳希夷先生與當時宰執俱有詩以贈之晚歸終南山老焉每書碑刻後自云南嶽講華嚴經法界觀字學宣義大師賜紫夢英遺史表奐曰予檢修嶽志釋一卷方畢忽有慈谿馮君諱本若者過衡邑攜碑文數本過予展視之有南嶽宣義大師等字細讀其文知師為南嶽僧於宋太宗朝奉召入對以篆書受上知著十八體謂有古文有篆文有籀文有廻鸞篆柳葉篆垂雲篆飛白篆芝英篆剪刀篆薤葉篆龍爪篆蝌斗篆瓔珞篆懸針篆垂露篆雕虫篆小篆填篆凡十八家辯論甚精因書沙門惠休詩一首為十八樣篆式刻諸碑首贈詩甚多予拔尤者錄之陳希夷先生詩曰衡嶽年來別九華少年師號紫袈裟驚天動地懷何藝古篆法高十八家樞密學士趙<span class='corr'>[逢/水]</span>詩曰幾年攻學楚江濱十八家書妙入神莫怪老夫偏愛惜李陽冰後更無人何承矩詩曰遠聞貢藝趨丹闕萬乘稱奇賞少年玉筯纔書金殿裏皇恩旋降翠簾前行齊支遁喧三楚學富陽冰震九天近見來僧頻有說賜衣猶帶御爐煙呂端詩曰衡嶽煙蘿紫閣芸名高湖海晚遊秦清詞古學儒生業圓笠方袍釋于身竹杖拄歸山裏寺篆書留與世間人我疑簪組成為縛空印吾帥去路塵噫大師篆法高絕千古名噪一時今尚未千年而南嶽無知之者併舊志亦無所載以此歎世間名人名筆不經人耳目而煙滅不傳者多矣今何幸覩馮君墨刻知南嶽有此一師且得見其篆法離奇瑰怪急取而登之志馮君之功不可沒也已</p>
</div>
<div class='div-other'><a id='mulu4193' />
<p class='h4'>德聰</p><p>按松江府志宋僧德聰姓仰氏姑蘇張潭人七歲出家杭州慈光院十三歲具戒於梵天寺參請諸方密契心印太平興國三年結廬佘山之東峯二虎為衛名大青小青有禪者造之見挂佛經於梁間問常讀否曰如人看家書既知之矣何再讀為人有問者多默不對常曰古人貴行吾何言哉天禧元年七月六日跏趺而化經十三日貌如生世壽七十四僧臘六十二塔於西峯慶曆七年建塔廟於其後遂遷於南嶺之下沙門靈鑑為之銘</p>
</div>
<div class='div-other'><a id='mulu4194' />
<p class='h4'>友蟾</p><p>按嘉興府志宋友蟾錢塘人謁天台韶國師密傳心印住雲居普賢院吳越忠懿王召見賜慈悟禪師號淳化初示滅歸葬天台山</p>
</div>
<div class='div-other'><a id='mulu4195' />
<p class='h4'>會暢</p><p>按松江府志僧會暢閩人姓陳氏駐錫秀州隆福寺自誦法華經夜禮兜率天宮三十餘載始終一貫故人呼為暢法華或體羸氣劣不擇酒食遇康寧則曰佛制枝葉花果不許入口嘗夢登一閣有異人指謂曰此兜率天宮也師壽七十五當來此居暢曰願得八十誦經滿二萬部異人無語祥符中示寂壽果八十闍維時體柔色紅舍利五色瑩然煙燄中</p>
</div>
<div class='div-other'><a id='mulu4196' />
<p class='h4'>盧杜二禪師</p><p>按衢州府志盧杜二禪師皆永嘉人咸平初至西安之玉泉鄉士人李昴曰吾家西北有葉蓬山二師能留否許之且曰得雙鎮足矣昴日使人資其糧問所欲五年不解一日驚曰失問二師三日矣往視則瞑目据鉏相對坐逝</p>
</div>
<div class='div-other'><a id='mulu4197' />
<p class='h4'>智禮</p><p>按湘山野錄明州天台教主禮法師高僧也聚徒四百眾以往生淨土訣勸眾修行晚結十僧修三年懺燒身為約楊大年慕其道三以書留之云億聞我師比修千日之懺將捨四大之軀結淨土之十僧生樂邦之九品竊曾具懇冀徇羣情乞住世以為期廣傳道而興利願希垂諾冀獲瞻風後禮師終不諾又貽書杭州天竺式懺主託渡江留之其書云億再拜昨為明州禮教主宏發願心精修懺法結十人之淨侶約三載之近期決取樂國之往生並付火光之正受載懷景重竊欲勸留誠以天台大教之宗師海國羣倫之歸嚮傳演祕筌之學增延慧命之期冀其住世之悠長廣作有情之饒益遂形懇請罄敘誠言得其報音確乎不奪慮喪人天之眼目孰為像季之津梁懺主大師同稟哲師兼化本國可願涉錢塘之巨浪造鄞水之淨居善說無窮宜伸於理奪真幾相契須仗於神交是年誕鄞永興寇相國薦紫服以留之時馬副樞知節請大年撰其父全又神道碑潤筆一物不受止求薦一師號馬副樞奏臣以楊某為先臣撰碑況詞臣潤筆國之常規乞降聖旨俾受臣所贈真宗召大年問之因得以其事為奏真宗深加嘆重謂大年曰但傳朕意留之住世若師號朕與之潤筆卿宜無讓遂賜號法智大師住世七年方入滅楊希白碑其賢於塔</p>
</div>
<div class='div-other'><a id='mulu4198' />
<p class='h4'>法照</p><p>按浙江通志法照受業水心寺不妄交遊與林逋智圓為方外友咸平中撰律鈔義苑說七卷崇寧間賜號法照禪師</p>
</div>
<div class='div-other'><a id='mulu4199' />
<p class='h4'>義澄</p><p>按嚴州府志義澄富陽人俗姓孫年十二投新定龍門僧得詮出家周顯德中年<span class='corr'>已</span>五十八始祝髮訪道四方宋咸平中住信州玉山洞巖縣令章得象異之以聞真宗召至闕賜號明慧大師後還次錢塘以苦熱得疾作偈曰本來無質豈有去住要識真歸南來北去端坐而逝年百八十有二</p>
</div>
<div class='div-other'><a id='mulu4200' />
<p class='h4'>咸潤</p><p>按紹興府志咸潤上虞人習天台教觀依錢塘會法師講習遂究其旨景德四年邑令裴煥請演教於等慈繼徙隆教永福聽法者動以千數亦能詩有五泄山三學院十題編於掇英</p>
</div>
<div class='div-other'><a id='mulu4201' />
<p class='h4'>猪頭和尚</p><p>按泊宅編婺州有僧嗜猪頭一噉數枚俗號猪頭和尚莫測其人祥符寺轉藏成僧俗設齋以落之一僧丐齊眾見其藍縷不加禮拂袖而去或曰此猪頭和尚也使人邀請指大藏曰我不轉此藏亦不轉眾聞其語異相率自追之僧曰要我轉更三十年竟不顧而去之三衢衢之守饌猪頭召師食自牕牖窺之見一鬼從旁食師無預焉守以告之師尋坐已衢人奉香火良謹有禱輒應一日見夢於人曰吾將還鄉矣蓋自師之出至是恰三十年寂無施金轉藏者故老憶師言相與備禮迎師真身歸至藏院郡人輻湊日至數千此寺齊供遂為長堂予時僑寓親覩盛事因閱師辭世頌知是定光佛也</p>
</div>
<div class='div-other'><a id='mulu4202' />
<p class='h4'>仲休</p><p>按紹興府志仲休越州人精習天台教而禪寂不接人事李文靖公連以其名上得紫衣海慧之號間作詩有山陰天衣十峰詠</p>
</div>
<div class='div-other'><a id='mulu4203' />
<p class='h4'>本先</p><p>按指月錄溫州瑞鹿寺本先禪師叅天台導以風幡話得悟後住瑞鹿足不歷城邑手不度財帛不設臥具不衣繭絲卯齋終日宴坐申旦誨誘門弟子踰三十年其志彌厲謂眾曰吾初見天台言下便薦燃千日之內四威儀之中似物礙膺如讎同處一日忽然猛省譬如洗面摸著鼻孔作偈三首曰非風幡動人心動自古相傳直至今今後水雲人欲曉祖師真是好知音又曰若是見色便見心人來問著方難答若求道理說多般孤負平生三事衲又曰曠大刧來秖如是如是同天亦同地同地同天作麼形作麼形兮無不是大中祥符元年二月謂上足如晝曰可造石龕中秋望日吾將順化晝稟命即成及期遠近士庶奔趨瞻仰是日叅問如常至午坐方丈手結寶印謂晝曰古人云騎虎頭打虎尾中央事作麼生晝曰也秖是如晝師曰伱問我晝乃問騎虎頭打虎尾中央事和尚作麼生師曰我也弄不出言訖奄然開一目微視而逝</p>
<p>按溫州府志僧本先永嘉人張氏子受法集慶院得法於天台韶國師祥符六年端坐而逝</p>
</div>
<div class='div-other'><a id='mulu4204' />
<p class='h4'>老洞華嚴</p><p>按指月錄魏府老洞華嚴嘗示眾曰佛法在日用處行住坐臥處喫茶喫飯處語言相問處所作所為處舉心動念又却不是也又曰當時缺滅人壽少有登六七十者汝輩入我法中整頓手脚未穩早是三四十年須臾衰病至衰病至則老至老至則死至前去幾何尚復恣意何不初中後夜純靜去文潞公鎮北京老洞來謁別文潞公曰法師老矣復何往對曰入滅去潞公笑謂其戲語歸與子弟言其道語深隱談笑有味非常僧也使人候之果入滅矣歎異久之及闍維親往視火以琉璃瓶置席側祝曰佛法果靈願舍利填吾瓶言卒煙自空而降布入瓶中煙滅如所願潞公自是竭誠內典恨知之暮也</p>
</div>
<div class='div-other'><a id='mulu4205' />
<p class='h4'>慧居</p><p>按五燈會元杭州龍華寺慧居禪師閩人也自天台領旨忠懿王命住上寺開堂示眾曰從上宗乘到這裏如何舉唱似物礙膺如讎同所千日之後一日之中物不礙膺讎不同所當下安樂頓覺前咎乃述頌三首一非風幡動仁者心動曰非風幡動唯心動自古相傳直至今今後水雲人欲曉祖師真是好知音二見色便見心曰若是見色便見心人來問著方難答更求道理說多般孤負平生三事衲三明自己曰曠大刧來祗如是如是同天亦同地同地同天作麼形作麼形兮無不是師自爾足不歷城邑手不度財貨不設臥具不衣繭絲日唯一食終日宴坐申旦誨誘踰三十載其志彌勵上堂你諸人還見竹林蘭若山水院舍人眾麼若道見則心外有法若道不見爭奈竹林蘭若山水院舍人眾現在摐然地還會恁麼告示麼若會不妨靈利無事莫立上堂大凡參學未必學問話是參學未必學揀話是參學未必學代語是參學未必學別語是參學未必學捻破經論中奇特言語是參學未必捻破祖師奇特言語是參學若於如是等參學任你七通八達於佛法中儻無見處喚作乾慧之徒豈不聞古德道聰明不敵生死乾慧豈免苦輪諸人若也參學應須真實參學始得行時行時參取立時立時參取坐時坐時參取眠時眠時參取語時語時參取默時默時參取一切作務時一切作務時參取既向如是等時參且道參箇甚人參箇甚麼話到這裏須自有箇明白處始得若不如是喚作造次之流則無究了之旨上堂幽林鳥叫碧澗魚跳雲片展張瀑聲嗚咽你等還知得如是多景象示你等箇入處麼若也知得不妨參取好上堂天台教中說文殊觀音普賢三門文殊門者一切色觀音門者一切聲普賢門者不動步而到我道文殊門者不是一切色觀音門者不是一切聲普賢門者是箇甚麼莫道別却天台教說話無事且退上堂舉僧問長沙南泉遷化向甚麼處去沙曰東家作驢西家作馬僧曰學人不會沙曰要騎便騎要下即下師曰若是求出三界修行底人聞這箇言語不妨狐疑不妨驚怛南泉遷化向甚處去東家作驢西家作馬或有會云千變萬化不出真常或有會云須會異類中行始會得這箇言語或有會云東家是南泉西家是南泉或有會云東家郎君子西家郎君子或有會云東家是甚麼西家是甚麼或有會云便作驢叫又作馬嘶或有會云喚甚麼作東家驢喚甚麼作西家馬或有會云既問遷化答在問處或有會云作露柱處去也或有會云東家作驢西家作馬虧南泉甚處如是諸家會也總於佛法有安樂處南泉遷化向甚處去東家作驢西家作馬學人不會要騎便騎要下即下這箇話不消得多道理而會若見法界性去也沒多事珍重上堂鑑中形影唯憑鑑光顯現你等諸人所作一切事且道唯憑箇甚麼顯現還知得麼若也知得於參學中千足萬足無辜莫立上堂你等諸人夜間眠熟不知一切既不知一切且問你等那時有本來性無本來性若道那時有本來性又不知一切與死無異若道那時無本來性睡眠忽省覺知如故還會麼不知一切與死無異睡眠忽省覺知如故如是等時是箇甚麼若也不會各體究取無事莫立上堂諸法所生唯心所現如是言語好箇入底門戶且問伱等諸人眼見一切色耳聞一切聲鼻嗅一切香舌了一切味身觸一切耎滑意分別一切諸法秖如眼耳鼻舌身意所對之物為復唯是伱等心為復非是伱等心若道唯是伱等心何不與伱等身都作一塊了休為甚麼所對之物却在伱等眼耳鼻舌身意外伱等若道眼耳鼻舌身意所對之物非是伱等心又爭奈諸法所生唯心所現言語留在世間何人不舉著伱等見這箇說話還會麼若也不會大家用心商量教會去幸在其中莫令厭學無事且退大中祥符元年二月謂上足如畫曰可造石龕中秋望日吾將順化晝稟命即成及期遠近士庶奔趨瞻仰是日參問如常至午坐方丈手結寶印謂晝曰古人云騎虎頭打虎尾中央事作麼生晝曰也秖是如晝師曰伱問我晝乃問騎虎頭打虎尾中央事和尚作麼生師曰我也弄不出言訖奄然開一目微視而逝</p>
</div>
<div class='div-other'><a id='mulu4206' />
<p class='h4'>遇賢</p><p>按五燈會元酒仙遇賢禪師姑蘇長洲林氏子母夢吞大珠而孕生多異祥貌偉怪口容雙拳七歲嘗沈大淵而衣不潤遂去家師嘉禾永安可依三十剃染圓具往參龍華發明心印回居明覺院唯事飲酒醉則成歌頌警道俗因號酒仙偈曰綠水紅桃華前街後巷走百餘遭張三也識我李四也識我識我不識我兩箇拳頭那箇大兩箇之中一箇大曾把虛空一㪬破摩挱令放却恁麼拈取須彌枕頭臥揚子江頭浪最深行人到此盡沉吟他時若到無波處還似有波時用心金斝又聞泛玉山還報頹莫教更漏促趂取月明回貴買朱砂畫月筭來枉用工夫醉臥綠楊陰下起來強說真如泥人再三叮囑莫教失却衣珠一六二六其事已足一九二九我要喫酒長伸兩脚眠一寤起來天地還依舊門前綠樹無啼鳥庭下蒼苔有落花聊與東風論箇事十分春色屬誰家秋至山寒水冷春來柳綠花紅一點動隨萬變江村煙雨濛濛有不有空不空笊籬撈取西北風生在閻浮世界人情幾多愛惡秖要喫些酒子所以倒街臥路死後却產娑婆不願超生淨土何以故西方淨土且無酒酤師於祥符二年上元凌晨浴罷就室合拳右舉左張其口而化</p>
</div>
<div class='div-other'><a id='mulu4207' />
<p class='h4'>子璿</p><p>按五燈會元長水子璿講師郡之嘉興人也自落髮誦楞嚴不輟從洪敏法師講至動靜二相了然不生有省謂敏曰敲空擊木尚落筌蹄舉目揚眉<span class='corr'>已</span>成擬議去此二塗方契斯旨敏拊而證之然欲探禪源罔知攸往聞瑯琊道重當世即趨其席值上堂次出問清淨本然云何忽生山河大地瑯琊憑陵答曰清淨本然云何忽生山河大地師領悟禮謝曰願侍巾瓶瑯琊謂曰汝宗不振久矣宜勵志扶持報佛恩德勿以殊宗為介也乃如教再拜以辭後住長水承稟日顧眾曰道非言象得禪非擬議知會意通宗曾無別致由是二宗仰之嘗疏楞嚴等經盛行於世</p>
</div>
<div class='div-other'><a id='mulu4208' />
<p class='h4'>了興</p><p>按天台縣志了興姓宋氏平陽人參歷諸方得法於荊溪尋公每誦經虎伏而聽會官築垂楊埭祭用牛牛受刀奔至師前逐者踵至師解袈裟付之曰第條拆散置埭址可固<span class='corr'>已</span>而果然牛放山中時院建塔師謂牛曰汝能為我煉泥乎牛俛首帖耳受役塔成七日而牛死師曰此牛已生善道矣天禧改元興坐化經七日目光炯然如生</p>
</div>
<div class='div-other'><a id='mulu4209' />
<p class='h4'>智圓</p><p>按浙江通志僧智圓字無外錢塘徐氏子八歲出家傳天台三觀於奉光源清自號中庸子居孤山瑪瑙院有高世之節王文穆罷相牧郡僧慈雲邀師往迎師笑辭曰為我致意慈雲錢塘且駐却一僧聞者歎服師杜門獨居惟與林逋友善以詩文自娛雜著五十一卷題曰閑居編乾興元年二月十七日自作祭文挽詞越二日示寂</p>
</div>
<div class='div-other'><a id='mulu4210' />
<p class='h4'>居昱</p><p>按天台縣志居昱錢塘人郭姓七歲扣疑於林逋書如宿諷丱角禮僧願隆誦法華經七日而周夏竦表為沙彌天聖四年卒後二年啟棺如生昱善為詩有松聲和雨聽山色帶雲看之句</p>
</div>
<div class='div-other'><a id='mulu4211' />
<p class='h4'>寶安</p><p>按嘉興府志寶安名子璿深明宗旨親運土石於精嚴寺作五臺山立五臺院時僧臘八十餘歲不衣絲縷臥亂草中化後肉身不壞闍維時空中忽現祥雲有白鶴飛舞</p>
</div>
<div class='div-other'><a id='mulu4212' />
<p class='h4'>警元</p><p>按五燈會元郢州大陽山警元禪師江夏張氏子依智通禪師出家十九為大僧聽圓覺了義講席無能及者遂遊方初到梁山問如何是無相道塲山指觀音曰這箇是吳處士畫師擬進語山急索曰這箇是有相底那箇是無相底師遂有省便禮拜山曰何不道取一句師曰道即不辭恐上紙筆山笑曰此語上碑去在師獻偈曰我昔初機學道迷萬水千山覓見知明今辨古終難會直說無心轉更疑蒙師點出秦時鏡照見父母未生時如今覺了何所得夜放烏雞帶雪飛山謂上洞之宗可倚一時聲價藉藉山歿辭塔至大陽謁堅禪師堅讓席使主之僧問如何是大陽境師曰羸鶴老猿啼谷韻瘦松寒竹鎖青煙曰如何是境中人師曰作麼作麼曰如何是和尚家風師曰滿瓶傾不出大地沒饑人上堂嗟峩萬仞鳥道難通劍刃輕冰誰當履踐宗乘妙句語路難陳不二法門淨名杜口所以達磨西來九年面壁始遇知音大陽今日也大無端珍重問如何是透法身句師曰大洋海底紅塵起須彌頂上水橫流師問僧甚處來曰洪山師曰先師在麼曰在師曰在即不無請渠出來我要相見僧曰聻師曰這箇猶是侍者僧無對師曰喫茶去上堂諸禪德須明平常無生句妙元無私句體明無盡句第一句通一路第二句無賓主第三句兼帶去一句道得師子嚬呻二句道得師子返擲三句道得師子踞地縱也周徧十方擒也一時坐斷正當恁麼時作麼生通得箇消息若不通得箇消息來朝更獻楚王看問如何是平常無生句師曰白雲覆青山青山頂不露曰如何是妙元無私句師曰寶殿無人不侍立不種梧桐免鳳來曰如何是體明無盡句師曰手指空時天地轉回途石馬出紗籠曰如何是師子嚬呻師曰終無回顧意爭肯落平常曰如何是師子返擲師曰周旋往返全歸父繁興大用體無虧曰如何是師子踞地師曰迥絕去來機古今無變異問如何是大達底人師曰虛空類不得曰如何是清淨法身師曰白牛吐雪彩黑馬上烏雞上堂撒手那邊千聖外祖堂少室長根芽鷺倚雪巢猶自可更看白馬入蘆花上堂夜半烏雞抱鵠卵天明起來生老鸛鶴毛鷹觜鷺鷥身却共烏鵶為侶伴高入煙霄低飛柳岸向晚歸來子細看依俙恰似雲中鴈師嘗釋曹山三種墮曰此三語須明得轉位始得一作水牯牛是類墮師曰是沙門轉身語是異類中事若不曉此意即有所滯直是要伊一念無私即有出身之路二不受食是尊貴墮師曰須知那邊了却來這邊行履若不虛此位即坐在尊貴三不斷聲色是隨處墮師曰以不斷聲色故隨處墮須向聲色裏有出身之路作麼生是聲色外一句乃曰聲不自聲色不自色故云不斷指掌當指何掌也頌曰正中偏一輪皎潔正當天宛轉虛元事不彰明暗秖在影中圓偏中正休觀朗月秦時鏡隱隱猶如日下燈明暗混融誰辨影正中來脉路元元絕迂迴靜照無私隨處現如行鳥道入鄽開偏中至法法無依即智智橫身物外兩不楊妙用元元善周備兼中到叶路當風無中道莫守寒巖異草青坐却白雲宗不妙師神觀奇偉有威重從兒穉中日秖一食自以先德付授之重足不越限脇不至席年八十嘆無可以繼者遊作偈并皮履布直裰寄浮山遠禪師使為求法器偈曰楊廣山頭草憑君待價焞異苗飜茂處深密固靈根偈尾云得法者潛眾十年方可闡揚遠拜而受之遂贊師像曰黑狗爛銀蹄白象崑崙騎於斯二無礙木馬火中嘶師天聖五年七月十九陞座辭眾示寂塔於本山</p>
</div>
<div class='div-other'><a id='mulu4213' />
<p class='h4'>清剖</p><p>按五燈會元郢州興陽清剖禪師在大陽作園頭種瓜次陽問甜瓜何時得熟師曰即今熟爛了也曰揀甜底摘來師曰與甚麼人喫曰不入園者師曰未審不入園者還喫也無曰汝還識伊麼師曰雖然不識不得不與陽笑而去僧問娑竭出海乾坤震覿面相呈事若何師曰金翅鳥王當宇宙个中誰是出頭人曰忽遇出頭時又作麼生師曰似鶻捉鳩君不信髑髏前驗始知真曰恁麼則叉手當胷退身三步也師曰須彌座下烏龜子莫待重遭點額回臥疾次大陽問是身如泡幻泡幻中成辦若無箇泡幻大事無由辦若要大事辦識取箇泡幻作麼生師曰猶是這邊事陽曰那邊事作麼生師曰帀地紅輪秀海底不栽花陽笑曰乃爾惺惺耶師喝曰將謂我忘却竟爾趨寂</p>
</div>
<div class='div-other'><a id='mulu4214' />
<p class='h4'>禹昌</p><p>按浙江通志天台一宗五傳至荊溪荊溪以下枝分派別慈雲起而大教復興入室者數十人禹昌其高弟也天聖中闡教鹽官慶善寺與首座居湛傳持教觀三十餘年而宣教大師志言起而式廓焉言公者明智之子慈雲之孫也二公相繼演唱宗乘發明龍勝以來一心三觀之旨寧邑稱台宗法窟實始於此焉</p>
</div>
<div class='div-other'><a id='mulu4215' />
<p class='h4'>遵式</p><p>按浙江通志遵式姓葉字知白學行孤高博習教觀建下天竺著淨土懺法金光明觀音諸本懺儀世號慈雲懺主天聖中滅度其日見大星殞於靈鷲崇寧二年賜號慧通紹興三十年賜諡曰懺主禪慧大法師</p>
<p>按海寧縣志遵式少住寶雲洞天台宗旨後歸東振其靈異不一嘗以錫卓石成泉後又講法於杭之昭慶寺學者以千計賜號慈雲一日自言將死問其所歸以淨土寂光為對天聖中入滅</p>
</div>
<div class='div-other'><a id='mulu4216' />
<p class='h4'>宗秀</p><p>按蘇州府志宗秀生不血茹七歲持佛號隱靈巖有年天聖中丞相東平清河二公奏賜紫方號定惠大師</p>
</div>
<div class='div-other'><a id='mulu4217' />
<p class='h4'>曉聰</p><p>按五燈會元瑞州洞山曉聰禪師遊方時在雲居作燈頭見僧說泗州大聖近在揚州出現有設問曰既是泗州大聖為甚麼却向揚州出現師曰君子愛財取之以道後僧舉似蓮華峯祥庵主主大驚曰雲門兒孫猶在中夜望雲居拜之住後僧問達磨未傳心地印釋迦未解髻中珠此時若問西來意還有西來意也無師曰六月雨淋淋寬其萬姓心曰恁麼則雲散家家月春來處處花師曰脚跟下到金剛水際是多少僧無語師曰祖師西來特唱此事自是上座不薦所以從門入者不是家珍認影迷頭豈非大錯既是祖師西來特唱此事又何必更對眾忉忉珍重問無根樹子向甚麼處栽師曰千年常住一朝僧問如何是離聲色句師曰南贍部洲北鬱單越曰恁麼則學人知恩不昧也師曰四大海深多少問古鏡未磨時如何師曰此去漢陽不遠曰磨後如何師曰黃鶴樓前鸚鵡洲問如何是佛師曰理長即就上堂教山僧道恁麼即得古即是今今即是古所以楞嚴經道松直棘曲鵠白烏元還知得麼雖然如是未必是松一向直棘一向曲鵠便白烏便元洞山道這裏也有曲底松也有直底棘也有元底鵠也有白底烏久立</p>
<p>上堂僧問學人進又不得退又不得時如何師曰抱首哭蒼天僧無語師曰汝還知鉢盂鐼子落處麼汝若知得落處也從汝問三十年後驀然問著也不定</p>
<p>上堂舉寒山云井底生紅塵高峰起白浪石女生石兒龜毛寸寸長若要學菩提但看此模樣良久曰還知落處也無若也不知落處看看菩提入僧堂裏去也久立上堂春寒凝沍夜來好雪還見麼大地雪漫漫春風依舊寒說禪說道易成佛成祖難珍重上堂晨鷄報曉靈粥後便天明燈籠猶瞌睡露柱却惺惺復曰惺惺直言惺惺歷歷直言歷歷明朝後日莫認奴作郎珍重因事示眾天睛蓄却屋乘乾刈却禾早輪王稅子鼓腹唱巴歌問德山入門便棒猶是起模畫樣臨濟入門便喝未免捏目生花離此二途未審洞山如何為人師曰天睛久無雨近日有雲騰曰他日若有人問洞山宗旨教學人如何舉似師曰園蔬枯槁甚擔水潑菠稜師一日不安上堂辭眾述法身頌曰叅禪學道莫茫茫問透法身北斗藏余今老倒尫羸甚見人無力得商量唯有钁頭知我意栽松時復上金剛言訖而寂塔於金剛嶺</p>
</div>
<div class='div-other'><a id='mulu4218' />
<p class='h4'>慈明</p><p>按五燈會元潭州石霜楚圓慈明禪師全州李氏子少為書生年二十二依湘山隱靜寺出家其母有賢行使之遊方聞汾陽道望遂往謁焉陽顧而默器之經二年未許入室每見必罵詬或毀詆諸方及有所訓皆流俗鄙事一夕訴曰自至法席已再夏不蒙指示但增世俗塵勞念歲月飄忽己事不明失出家之利語未卒陽熟視罵曰是惡知識敢裨販我怒舉杖逐之師擬伸救陽掩<span class='corr'>師</span>口乃大悟曰是知臨濟道出常情服役七年辭去依唐明嵩禪師嵩謂師曰楊大年內翰知見高入道穩實子不可不見師乃往見大年年問曰對面不相識千里却同風師曰近奉山門請年曰真箇脫空師曰前月離唐明年曰適來悔相問師曰作家年便喝師曰恰是年復喝師以手劃一劃年吐舌曰真是龍象師曰是何言歟年喚客司點茶來元來是屋裏人師曰也不消得茶罷又問如何是上座為人一句師曰切年曰與麼則長裙新婦拖泥走師曰誰得似內翰年曰作家作家師曰放伱二十棒年拊膝曰這裏是甚麼所在師拍掌曰也不得放過年大笑又問記得唐明當時悟底因緣麼師曰唐明問首山如何是佛法的的大意山曰楚王城畔汝木東流年曰秖如此語意旨如何師曰水上挂燈毬年曰與麼則孤負古人去也師曰內翰疑則別叅年曰三脚蝦蟆跳上天師曰一任[跳-兆+孛]跳年乃大笑館於齋中日夕質疑智證因聞前言往行恨見之晚朝中見駙馬都尉李公遵勖曰近得一道人真西河師子李曰我以拘文不能就謁奈何年默然歸語師曰李公佛法中人聞道風遠至有願見之心政以法不得與侍從過從師於是黎明謁李公公閱謁使童子問曰道得即與上座相見師曰今日特來相看又令童子曰碑文刊白字當道種青松師曰不因今日節餘日定難逢童又出曰都尉言與麼則與上座相見去也師曰脚頭脚底公乃出坐定問曰我聞西河有金毛獅子是否師曰甚麼處得者消息公便喝師曰野干鳴公又喝師曰恰是公大笑師辭公問如何是上座臨行一句師曰好將息公曰何異諸方師曰都尉又作麼生公曰放上座二十棒師曰專為流通公又喝師曰瞎公曰好去師應喏喏自是往來楊李之門以法為友久之辭還河東年曰有一語寄與唐明得麼師曰明月照見夜行人年曰却不相當師曰更深猶自可午後更愁人年曰開寶寺前金剛近日因甚麼汗出師曰知年曰上座臨行豈無為人底句師曰重疊關山路年曰與麼則隨上座去也師噓一聲年曰真師子兒大師子吼師曰放去又收來年曰適來失脚踏倒又得家童扶起師曰有甚麼了期年大笑師還唐明李公遣兩僧訊師師於書尾畵雙足寫來僧名以寄之公作偈曰墨毫千里餘金槨示雙趺人天渾莫測珍重赤鬚胡師以母老南歸至瑞州首眾於洞山時聰禪師居焉先是汾陽謂師曰我徧叅雲門兒孫特以未見聰為恨故師依止三年乃遊仰山楊大年以書抵宜春太守黃宗旦使請師出世說法守以南源致師師不赴旋特謁守願行守問其故對曰始為讓今偶欲之耳守大賢之住後上堂一切諸佛及諸佛阿耨多羅三藐三菩提法皆從此經出乃[監-皿+立]起拄杖曰這箇是南源拄杖子阿那箇是經良久曰向下文長付在來日喝一喝下座上堂良久曰無為無事人猶是金鎖難喝一喝下座問如何是佛師曰水出高原問如何是南源境師曰黃河九曲水出崑崙曰如何是境中人師曰隨流人不顧斫手望扶桑上堂雲收霧卷杲日當空不落明暗如何通信僧問山深覓不得時如何師曰口能招禍問如何是佛法大意師曰洞庭湖裏浪滔天問東湧西沒時如何師曰尋問夜靜獨行時如何師曰三把茅問寶劍未出匣時如何師曰響曰出匣後如何師噓一聲問閙中取靜時如何師曰頭枕布袋問牛頭未見四祖時如何師曰堆堆地曰見後如何師曰堆堆地問一得永得時如何師曰抱石投河問仗鏌鋣劍擬取</p>
<p>師頭時如何師曰斬將去僧擬議師便打師住三年棄去謁神鼎諲禪師鼎首山高第望尊一時衲子非人類精奇無敢登其門者住山三十年門弟子氣吞諸方師髮長不剪敝衣楚音通謁稱法姪一眾大笑鼎遣童子問長老誰之嗣師仰視屋曰親見汾陽來鼎杖而出顧見頎然問曰汾州有西河師子是否師指其後絕叫曰屋倒矣童子返走鼎回顧相矍鑠師地坐脫隻履而視之鼎老忘所問又失師所在師徐起整衣且行且語曰見面不如聞名遂去鼎遣人追之不可歎曰汾州乃有此兒邪師自是名重叢林定林沙門本延有道行雅為士大夫所信敬鼎見延稱師知見可興臨濟會道吾虛席延白郡請以師主之法令整肅亡軀為法者集焉上堂先寶應曰第一句薦得堪與祖佛為師第二句薦得堪與人天為師第三句薦得自救不了道吾則不然第一句薦得和泥合水第二句薦得無繩自縛第三句薦得四稜著地所以道起也海晏河清行人避路住也乾坤失色日月無光汝輩向甚麼處出氣如今還有出氣者麼有即出來對眾出氣看如無道吾為汝出氣去也乃噓一聲卓拄杖下座上堂道吾打鼓四大部洲同叅拄杖橫也挑括乾坤大地鉢盂覆也蓋却恆沙世界且問諸人向甚麼處安身立命若也知得向北俱盧洲喫粥喫飯若也不知長連牀上喫粥喫飯次住石霜當解夏謂眾曰昨日作嬰孩今朝年已老未明三八九難踏古皇道手鑠黃河乾脚踢須彌倒浮生夢幻身人命夕難保天堂并地獄皆由心所造南山北嶺松北嶺南山草一雨潤無邊根苗壯枯槁五湖叅學人</p>
<p>但問虛空討死脫夏天衫生披冬月襖分明無事人特地生煩惱喝一喝下座上堂一喝分賓主照用一時行要會箇中意日午打三更遂喝一喝曰且道是賓是主還有分得者麼若也分得朝打三千暮打八百若也未能老僧失利因同道相訪上堂颯颯凉風景同人訪寂寥煑茶山上水燒鼎洞中樵珍重問達磨未來時如何師曰長安夜夜家家月曰來後如何師曰幾處笙歌幾處愁問一物不將來時如何師曰槐木成林曰四山火來時如何師曰物逐人興曰步步登高時如何師曰雲生足下問古人封白紙意旨如何師曰家貧路富問如何是祖師西來意師曰三日風五日雨上堂夫宗師者奪貧子之衣珠究達人之見處若不如是盡是和泥合水漢良久曰路逢劍客須呈劍不是詩人莫獻詩喝一喝上堂我有一言絕慮忘緣巧說不得秖要心傳更有一語無過直舉且作麼生是直舉一句良久以拄杖畫一畫喝一喝問己事未明以何為驗師曰元沙曾見雪峰來曰意旨如何師曰一生不出嶺問祖意教意是同是別師曰馬有垂韁之報犬有[馬*展]草之恩曰與麼則不別也師曰西天東土問如何是學人自己師曰打骨出髓</p>
<div>上堂入水見長人珍重上堂面西行向東北斗正離宮道去何曾去騎牛臥牧童珍重上堂春生夏長即不問伱諸人脚跟下一句作麼生道良久曰華光寺主便下座上堂藥多病甚網細魚稠便下座示眾以拄杖擊禪牀一下云大眾還會麼不見道一擊忘所知更不假修持諸方達道者咸言上上機香嚴恁麼悟去分明悟得如來禪祖師禪未夢見在且道祖師禪有甚長處若向言中取則悞賺後人直饒棒下承當辜負先聖萬法本閒唯人自鬧所以山僧居福嚴秖見福嚴境界晏起早眠有時雲生碧嶂月落寒潭音聲鳥飛鳴般若臺前娑羅花香散祝融峰畔把瘦笻坐磐石與五湖衲子時話元微灰頭土面住興化秖見興化家風迎來送去門連城市車馬駢闐漁唱瀟湘猿啼嶽麓絲竹歌謠時時入耳復與四海高人日談禪道歲月都忘且道居深山住城郭還有優劣也無試道看良久云是處是慈氏無門無善財問行脚不逢人時如何師曰釣絲絞水問尋枝摘葉即不問如何是直截根源師曰楖栗拄杖曰意旨如何師曰行即肩挑雲水衲坐來安在掌中擎問既是護法善神為甚麼張弓架箭師曰禮防君子問如何是佛師曰有錢使錢上堂祖師心印一印印空一印印水一印印泥如今還有印不著者麼試向脚跟下道將一句來設伱道得倜儻分明第一不得行過衲僧門下且道衲僧有甚麼長處良久曰人王三寸鐵徧地是刀鎗喝一喝卓拄杖下座上堂天已明鼓已響聖眾臻齊合掌如今還有不合掌者麼有即尼乾歡喜無則瞿曇惡發久立珍重問磨礱三尺劍去化不平人師意如何師曰好去僧曰點師曰伱看僧拍手一下歸眾師曰了上堂北山南南山北日月雙明天地黑大海江河盡放光逢著觀音問彌勒珍重問有理難伸時如何師曰苦曰恁麼則舌拄上齶也師噓一聲僧曰將謂胡鬚赤師曰夢見興化脚跟麼示徒偈曰黑黑黑道道道明明明得得得師室中插劍一口以草鞋一對水一盆置在劍邊每見入室即曰看看有至劍邊擬議者師曰險喪身失命了也便喝出師冬日牓僧堂作此字<img src='../images/B16p0486_01.gif' alt='B16p0486_01.gif' />其下注曰若人識得不離四威儀中首座見曰和尚今日放叅師聞而笑之寶元戊寅李都尉遣使邀師曰海內法友唯師與楊大年耳大年棄我而先僕年來頓覺衰落忍死以一見公仍以書抵潭帥敦遣之師惻然與侍者舟而東下舟中作偈曰長江行不盡帝里到何時既得涼風便休將艣棹施至京師與李公會月餘而李公果歿臨終畫一圓相又作偈獻師世界無依山河匪礙大海微塵須彌納芥拈起幞頭解下腰帶若覓死生問取皮袋師曰如何是本來佛性公曰今日熱如昨日隨聲便問師臨行一句作麼生師曰本來無罣礙隨處任方圓公曰晚來困倦更不答話師曰無佛處作佛公於是泊然而逝仁宗皇帝尤留神空宗聞李公之化與師問答嘉歎久之師哭之慟臨壙而別有旨賜官舟南歸中途謂侍者曰我忽得風痺疾視之口吻已喎斜侍者以足頓地曰當奈何平生呵佛罵祖今乃爾師曰無憂為汝正之以手整之如故曰而今而後不鈍置汝後年正月五日示寂壽五十四臘三十二銘行實於興化塔全身於石霜</div>
</div></div></div></div>
</div><!-- end of div[@id='body'] -->
</body></html>