<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu3832' />
<div class='div-other'>
<p class='h2'>欽定古今圖書集成博物彙編神異典　第一百六十六卷目錄</p>
<ul class="">
<li>僧部列傳四十二
<ul class="">
<li>唐十八
<ul class="">
<li>懷素<span class="note-inline">(附寶律師)</span></li>

<li>道岸</li>

<li>真表</li>

<li>秀公</li>

<li>靈崿</li>

<li>滿意</li>

<li>崇業</li>

<li>元儼<span class="note-inline">(附融濟)</span></li>

<li>德秀</li>

<li>愛同</li>

<li>詮律師</li>

<li>法慎</li>

<li>道光</li>

<li>鑒真</li>

<li>守直</li>

<li>嚴峻</li>

<li>曇一</li>

<li>靈一</li>

<li>齊翰</li>

<li>朗然</li>

<li>大義</li>

<li>義宣</li>

<li>辯秀</li>

<li>如淨</li>

<li>鑒源</li>

<li>志鴻</li>

<li>乘如</li>

<li>清江</li>

<li>靈澈</li>

<li>省躬</li>

<li>神皓</li>
</ul></li>
</ul></li>
</ul></div>
<p class='juan'>神異典第一百六十六卷</p>
<div class='div-other'><a id='mulu3833' />
<p class='h2'>僧部列傳四十二</p>
<div class='div-other'><a id='mulu3834' />
<p class='h3'>唐十八</p>
<div class='div-other'><a id='mulu3835' />
<p class='h4'>懷素<span class='note-inline'>(附寶律師)</span></p><p>按宋高僧傳懷素姓范氏其先南陽人也曾祖嶽高宗朝選調為絳州曲沃縣丞祖徽延州廣武縣令父強左武衛長史乃為京兆人也母李氏夢雲雷震駭因而娠焉誕育之辰神光滿室見者求占此子貴極當為王者之師傅也幼齡聰黠器度寬然識者曰學必成功才當逸格耳聞口誦皆謂老成年及十歲忽發出家之意猛利之性二親難沮貞觀十九年元奘三藏方西域廻誓求為師雲與龍而同物星將月以共光俱懸釋氏之天悉麗著明之象初尋經論不費光陰受具已來專攻律部有鄴郡法礪律師一方名器五律宗師迷方皆俟其指南得路咸推其鄉導著疏十卷別是命家見接素公知成律匠研習三載乃見諸瑕喟然歎曰古人義章未能盡善咸亨元年發起勇心別述開四分律記至上元三年丙子歸京奉詔住西太原寺傍聽道成律師講不輟緝綴永淳元年十軸畢功一家新立彈糾古疏十有六帙焉新義半千百條也傅翼之彪搏攫而有知皆畏乘風之震砰輷而無遠不聞所化翕然所傳多矣復著俱舍論疏一十五卷遺教經疏二卷鈔三卷新疏拾遺鈔二十卷四分僧尼羯磨文兩卷四分僧尼戒本各一卷日誦金剛經三十卷講大律<span class='corr'>已</span>疏計五十餘徧其餘書經畫像不可勝數於本寺別院忽示疾力且薾然告秀章曰余律行多闕一報將終時空中有天樂瀏亮奄然而逝俗齡七十四法臘五十三葬日有鴻鶴遶塔悲鳴至暮方散素所撰述宗薩婆多何邪以法密部緣化地部出化地從有部生故出受體以無表色也又斥二宗云相部無知則大開量中得自取大小行也南山犯重則與天神言論是自言得上人法也大抵素疏出謂之新章焉開元中嵩山賓律師造飾宗記以解釋之對礪舊疏也又謂為東西塔律宗因傳習處為名耳大曆中相國元公載奏成都寶園寺置戒壇傳新疏以俸錢寫疏四十本法華經疏三十本委寶園光翌傳行之後元公命如淨公為素作傳韋南康阜作靈壇傳授毗尼新疏記有承襲者刊名於石其辭遒麗其翰兼美至今蜀中傳以為口實焉</p>
</div>
<div class='div-other'><a id='mulu3836' />
<p class='h4'>道岸</p><p>按宋高僧傳道岸姓唐氏世居潁川是為大族漢尚書令琳司空珍吳尚書僕射固雍州刺史彬涼鎮北將軍瑤之後也永嘉南度遷於光州衣冠人物輝映今古岸生而不羣少而奇槩爰在髫齓有若老成齒胄膠庠徇齊墳典猶恐聞見未博藝業有遺遂浮江淮達洙泗探禹穴升孔堂多歷年所矣操翰林之鼓吹游學海之波瀾討論百家商攉三教乃歎曰學古入官紆金拾紫儒教也餐松餌柏駕鶴乘龍道教也不出輪廻之中俱非栰喻之義豈若三乘妙旨六度宏功錙銖世間掌握沙界哉遂落髮出家洗心訪道一音克舉四句精通堅修律儀深入禪慧夜夢迦葉來為導師朝閱真經宛契冥牒由是聲名藉甚遠近吹噓為出世之津梁固經行之領袖十方龍象罔不師範焉萬國鵷鸞無敢詶對者向若廻茲妙識適彼殊途議才必總於四科濟世雅符於三傑有若越中初法師者祕藏精微罔不明練道高寰宇德重丘山岸聞善若驚同聲相應乘杯去楚杖錫遊吳雲霧一披鐘鼓齊振期牙合契澄什聯芳由是常居會稽龍興寺焉揚越黎庶江淮釋子輻輳鳥合巷少居人罕登元禮之門且覩公超之市岸身遺纏蓋心等虛空不擇賢愚無論貴賤溫顏接待善誘克勤明鑑莫疲洪鐘必應皆窺天挹海虛往實歸其利溥哉無得稱也時號為大和尚登無畏座講木叉律容止端嚴辭辯清暢連環冰釋理窟毫分瞻仰者皆悉由衷聽受者得未曾有於是高僧大士心醉神傾捐棄舊聞佩服新義江介一變其道大行孝和皇帝精貫白業遊藝元樞聞而異焉遣使徵召前後數介乃始入朝與大德數人同居內殿帝因朝暇躬閱清言雖天睠屢廻而聖威難犯凡厥目對靡不魂驚皆向日趨風滅聽收視岸人望雖重僧臘未高猶淪居下筵累隔先輩惜帝有輪王之位不起承迎以吾為舍那之後晏然方坐皇帝覩其高尚伏以尊嚴偏賜衣鉢特彰榮寵因請如來法味屈為菩薩戒師親率六宮圍繞供養仍圖畫於林光宮御製畫贊開元五年歲次丁巳八月十日滅度於會稽龍興道塲時年六十有四海竭何依山崩安仰天人感慟道俗哀號執紼衣縗動盈萬計弟子龍興寺慧武寺主義海都維那道融大禹寺懷則大善寺道超齊明寺思一雲明寺慧周洪邑寺懷瑩香嚴寺懷彥平原寺道綱湖州大雲寺子瑀典國寺慧纂等秀稟珪璋器承磨琢荷導蒙之力懷栝羽之恩思播芳塵必題貞石乃請禮部侍郎姚奕為碑紀德初岸本文綱律師高足也及孝和所重其道克昌以江表多行十誦律東南僧堅執罔知四分岸請帝墨勅執行南山律宗伊宗盛於江淮間者岸之力也</p>
</div>
<div class='div-other'><a id='mulu3837' />
<p class='h4'>真表</p><p>按宋高僧傳真表者百濟人也家在金山世為弋獵表多蹻捷弓矢最便當開元中逐獸之餘憩於田畎間折柳條貫蝦蟇成弗置於水中擬為食調遂入山網捕因逐鹿由山北路歸家全忘取貫蝦蟆至明年春獵次聞蟆鳴就水見去載所貫三十許蝦蟆猶活表於時歎惋自責曰苦哉何為口腹令彼經年受苦乃絕柳條徐輕放縱因發意出家自思惟曰我若堂下辭親室中割愛難離慾海莫揭愚籠由是逃入深山以刀截髮苦到懺悔舉身撲地志求戒法誓願要期彌勒菩薩授我戒法也夜倍日功遶旋叩搕心心無間念念翹勤經於七宵詰且見地藏菩薩手搖金錫為表策發教發戒緣作受前方便感斯瑞應歡喜徧身勇猛過前二七日滿有大鬼現可怖相而推表墜於巖下身無所傷匍匐就登石壇上加復魔相未休百端千緒至第三七日質明有吉祥鳥鳴曰菩薩來也乃見白雲若浸粉然更無高下山川平滿成銀色世界兜率天主逶迤自在儀衛陸離圍遶石壇香風華雨且非凡世之景物焉爾時慈氏徐步而行至於壇所垂手摩表頂曰善哉大丈夫求戒如是至於再至於三蘇迷盧可手攘而却爾心終不退乃為授法表身心和悅猶如三禪意識與樂根相應也四萬二千福河常流一切功德尋發天眼焉慈氏躬授三法衣瓦鉢復賜名曰真表又於膝下出二物非牙非玉乃籤檢之制也一題曰九者一題曰八者各二字付度表云若人求戒當先悔罪罪福則持犯性也更加一百八籤籤上署百八煩惱名目如來戒人或九十日或四十日或三七日行懺苦到精進期滿限終將九八二籤叅合百八者佛前望空而擲其籤墮地以驗罪滅不滅之相若百八籤飛逗四畔惟八九二籤卓然壇心而立者即得上上品戒焉若眾籤雖遠或一二來觸九八籤拈觀是何煩惱名抑令前人重覆懺悔已正將重悔煩惱籤和九八者擲其煩惱籤去者名中品戒焉若眾籤埋覆九八者則罪不滅不得戒也設加懺悔過九十日得下品戒焉慈氏重告誨云八者新熏也九者本有焉囑累已天仗既廻山川雲霽於是持天衣執天鉢猶如五夏比丘徇道下山草木為其低垂覆路殊無谿谷高下之別飛禽鷙獸馴伏步前又聞空中唱告村落聚邑言菩薩出山來何不迎接時則人民男女布髮掩泥者脫衣覆路者氈罽氍毹承足者華裀美褥填坑者表咸曲副人情一一迪踐有女子提半端白㲲覆於途中表似驚忙之色廻避別行女子怪其不平等表曰吾非無慈不均也適觀㲲縷間皆是狶子吾慮傷生避其悞犯耳原其女子本屠家販買得此布也自爾常有二虎左右隨行表語之曰吾不入郛郭汝可導引至可修行處乃緩步而行三十來里就一山坡蹲跽於前時則挂錫樹枝敷草端坐四望信士不勸自來同造伽藍號金山寺焉後人求戒年年懺罪者絕多今影堂中道具存焉</p>
</div>
<div class='div-other'><a id='mulu3838' />
<p class='h4'>秀公</p><p>按宋高僧傳秀公者齊安人也髫年天然有離俗之意焉既丁荼蓼便往蜀郡禮興律師諷誦經典易若溫尋又依之進具果通達毗尼乃為興公傳律上足弟子如是四載入長安造宣律師門為依止之客勤以忘勞涉十六年不離函丈窮幽諸部陶練數家將首疏為宗本然向黃州報所生地次往安陸大揚講訓聲美所聞諸王牧守攸共遵承正化緇徒咸摹細行有貞固律師居於上席解冠諸生最顯清名餘皆後殿其諸成業不可勝筭春秋七十餘卒於十力寺本房焉</p>
</div>
<div class='div-other'><a id='mulu3839' />
<p class='h4'>靈崿</p><p>按宋高僧傳靈崿者不知何許人也勤乎切問靡憚尋師乾封中於西明寺躬預南山宣師法席然其不拘常所或近文綱或親大慈皆求益也末塗懼失宣意隨講收采所聞號之曰記以解刪補鈔也若然者推究造義章之始惟慈與崿也又別撰輕重訣故苑陵元胄親覩其文故援引之以解量處輕重儀焉金革之故其訣湮滅無復可尋矣</p>
</div>
<div class='div-other'><a id='mulu3840' />
<p class='h4'>滿意</p><p>按宋高僧傳滿意者不知何許人也風神峭拔識量寬和經論旁通專於律學武德末所遇鄴都法礪律師作疏解曇無德律遂往摳衣明其授受如是講導三十許年乃傳付觀音寺大亮律師亮方授越州曇一盛化之間出龍象之資無遇意之門也矣</p>
</div>
<div class='div-other'><a id='mulu3841' />
<p class='h4'>崇業</p><p>按宋高僧傳崇業不知何許人也初同弋陽道岸學毗尼於文綱之法集業之服勤淬礪罔怠黌肆之間推居元長與淄州明恪齊名挺拔剛毅過之美聲洋洋達於禁闥睿宗聖真皇帝操心履道勅以舊邸造安國寺有詔業入承明熏修別殿為帝授菩薩戒施物優渥僉廻捨修菩提寺殿宇抑由先不畜盈長之故也開元中微疾囑弟子曰吾化窮數盡汝曹堅以防川無令放逸語訖終於所居寺之別院業即南山之嗣孫矣</p>
</div>
<div class='div-other'><a id='mulu3842' />
<p class='h4'>元儼<span class='note-inline'>(附融濟)</span></p><p>按宋高僧傳元儼俗姓徐氏晉室南遷因官諸暨遂為縣族年始十二辭親從師事富春僧暉證聖元年恩制度人始墮僧數隸懸溜寺儼幼而明敏長則韶令標格峻整風儀凜然迨於弱冠乃從光州岸師諮受具戒後乃遊詣上京探賾律範遇崇福意律師并融濟律師皆名匠一方南山上足咸能升堂睹奧共所印可由是道尊戒潔名動京師安國授記並充大德後還江左編行四分因著輔篇記十卷羯磨述章三篇至今僧徒遠近傳寫初光州岸公嘗因假寐忽夢神僧謂曰元儼當為法器云何教以小乘後乃命宣般若由是研精覃思採摭舊學撰金剛義疏七卷古德所不解先達所未詳我則發揮光明若指諸掌誓以一生宣講百徧越邑精舍時稱法華晉沙門曇翼曾結庵山巔入是法三昧感徧吉菩薩徒觀其塔類多寶涌出以證經宮如轉輪飛行而聽法雙烏所以示兆今尚翔鳴六象所以呈奇時猶隱現不可得而思議者蓋斯之謂歟信如來之福庭是菩薩之隱嶽儼乃考槃是卜束鉢深棲建置戒壇招集律行若夫秦衡上士燕代高僧數若稻麻算同竹葦服膺請益躡屩擔簦宴坐不出幾三十載開元二十四年帝親注金剛般若經頒詔天下普令宣講都督河南元彥沖躬請儼重光聖日遂闡揚幽贊允合天心令盲者見日月之光聾者聞雷霆之響儼之演暢蓋有力焉夫樂小法者迷自我而為病通大方者懵開空之法道若夫會三歸一觸理冥事自優波離已下猶或病諸而儼綱紀小乘演暢大法悟佛境之非有識魔界之為空故能使涅槃將生死一如煩惱與菩提齊致發心而登佛地非我而誰白黑歸依當仁不讓昔僧護法師常居石城宴坐青壁仰其中峰如有佛像願造十丈以圖兜率良願未諧護公長逝梁武皇帝詔僧祐律師馳傳經理規模刻劃意匠纔施俄而山塚崒崩全身坐現合高百餘尺雖金石絲竹四天之供施常聞功德莊嚴十地之琱鐫尚闕儼乃內傾衣鉢外率檀那布以黃金之色鎔以白銀之相銅錫鈆鍇球琳琅玕七寶由是渾成八珍於焉具足雖寶積獻蓋界現三千迦葉貢衣金踰十萬如須彌之現於大海若杲日之出於高山此又儼之功德不可思議者也故洛州刺史徐嶠工部尚書徐安貞咸以宗室設道友之禮國子司業康希銑太子賓客賀知章朝散大夫杭州臨安縣令朱元眘亦以鄉曲具法朋之契開元二十六載恩制度人採訪使潤州刺史齊澣越州都督景誠採訪盧見義泗州刺史王弼無不停旗淨境稟承法訓齊公乃方舟結乘奉迎儼於丹陽餘杭吳興諸郡令新度釋子躬授具戒自廣陵迄於信安地方千里道俗受法者殆出萬人凡禮佛名經一百徧設無遮大會十筵而入境住持舉無與比夫稟法傳授從佛口生有門人法華曇俊崇默龍興崇一開元智符稱心崇義香嚴懷節寶林洪霈覺引灌頂皆不傾油鉢無漏浮囊經不云乎如栴檀林栴檀圍繞如師子王師子圍繞信儼之威神有在而法主之功德不刊將知三界無安百靈共盡此生<span class='corr'>已</span>適於後息他世應見於前心以天寶元載歲次壬午緣化<span class='corr'>已</span>畢十一月三日現疾於繩牀七日午時坐終於戒壇院春秋六十有八粵其月二十五日窆於寺南秦山之下高樹雙塔光明踰於白雲列植千松秀色羅於明月經始則神邕崇曉住持則惟湛道昭並躬護聖塲親傳智印其餘三千門人五百弟子承般若之深法受毗尼之密行盡號顓門無待彌勒天寶十五載歲次丙申萬齊融述頌德碑焉</p>
</div>
<div class='div-other'><a id='mulu3843' />
<p class='h4'>德秀</p><p>按宋高僧傳德秀俗姓孫氏富陽人也少出塵區早棲梵宇當圓戒檢正護浮囊匪定常師留神律府講談之外嘗哀鬼神乏食恆以深更施其飲食浙汭之民傾誠畏服及終於定山頗多靈異則天寶初載也遷神座入塔時天降舍利七顆門人以瓶盛之緘於其塔或發之見秀齒上生舍利紛紛而墜後人還累甓成浮圖鄉人云恆有白蛇蟠屈守塔樵牧之童無敢近者</p>
</div>
<div class='div-other'><a id='mulu3844' />
<p class='h4'>愛同</p><p>按宋高僧傳愛同俗姓趙氏本天水人也代襲冠冕弱齡挺拔惠然肯來為佛家子具戒後講彌沙塞律遠近師稟若鱗羽宗乎餛鳳也昔南宋朝罽賓三藏覺壽譯成此律因出羯磨一卷時運遷移其本零落尋求不獲學者無依同遂於大律之內抄出羯磨一卷彼宗學者盛傳流布被事方全孝和之世神龍中盛重翻宣同與文綱等叅預譯場推為證義義淨所出之經同有力焉著五分律疏十卷復遺囑西明寺元通律師重施潤色後安史俶擾焚燎喪寺今無類矣</p>
</div>
<div class='div-other'><a id='mulu3845' />
<p class='h4'>詮律師</p><p>按宋高僧傳詮律師者五臺縣人也綵服出家冠年受戒儀則清雅眾稟綱繩習毗尼宗祕菩薩行詮除訓徒外守默無撓遠近有事靡不豫知人謂為得他心通也一食終日敝衣遮體不貯顆粒房無縷綜其強本節用造次不可及也入滅之日祥雲鬱密天樂錚鏘闔寺僧徒皆聞異香馚馥乃召集寺眾執手告辭囑累門人跏趺而滅云</p>
</div>
<div class='div-other'><a id='mulu3846' />
<p class='h4'>法慎</p><p>按宋高僧傳法慎姓郭氏江都人也孩抱之歲誓志空門親愛所鍾志不可奪從瑤臺成律師受具戒依太原寺東塔體解律文絕其所疑時賢推服或一言曲分於象表精理自得於環中聲振京師如晞愛日諸寺眾請綱領乃默然而東歸既還揚都俯允羣願恆誦金剛般若經如意輪般若佛心我得此心眾生亦得如意勝願我如此願眾生亦如謂天台止觀包一切經義東山法門是一切佛乘色空兩忘定慧雙照不可得而稱也慎暑不攝齊食不求飽居不易坐四方捨施歸於大眾一身有無均於最下朝廷之士御命往還路出維揚終歲百數不踐門閾以為大羞仰承一盻如洗飢渴慎與人子言依於孝與人臣言依於忠與人上言依於仁與人下言依於禮佛教儒行合而為一學者流悞故親校經論延來者聽受故大起僧坊將警羣迷故廣圖菩薩因地善護諸命故曲濟眾生壽量以文字度人故工於翰墨以法皆佛法故兼采儒流以我慢為防故自負衣鉢以規矩為任故綱正緇林以發揮道宗故上行恭禮以感慕遺迹故不遠他邦以龍象叅議故再至京國以軌度端明故研精律部焉黃門侍郎盧藏用才高名重罕於推挹一見於慎慕味循環不能離坐退而歎曰宇宙之內信有高人黃門於院中置以經藏嚴以香燈天地無疆像法常在太子少保陸象先兵部尚書畢構少府監陸餘慶吏部侍郎嚴挺之河南尹崔希逸太尉房琯中書侍郎平章事崔渙禮部尚書李憕辭人王昌齡著作郎綦母潛僉所瞻奉願同灑掃感動朝宰如此以天寶七載十月十四日晨興盥漱就胡牀跏趺心奉西方既曛而滅於龍興寺別院春秋八十三夏六十二緇素弟子北距泗沂南踰嶺徼望哭者千族會葬者萬人其上首曰會稽曇一閩僧懷一南康崇叡晉陵義宣錢塘譚山寺惠鸞洛京法瑜崇元鶴林寺法勵法海維揚惠凝明幽靈祐靈一等罔不成樂說辯才入法華三昧眾所知識物之依怙天上甘露正味調柔人中象王利根成熟音樂樹下長流福慧之泉雪山峰頂仰見清凉之月金剛決定煩惱無餘優曇開敷香潔盈滿法施之恩郡居之感哀奉色身經始靈塔於蕪城西蜀岡之原像教也幽公自幼及衰恆所親侍後請禮部員外郎趙郡李華為碑紀述大曆八年癸丑十二月也大理司直張從申書趙郡李陽冰題額其塔亦幽公經度建塔之地廣袤如素高卑得中周臨四衢平視千里門人環蒔列柏薦以名香其塔屬會昌中例皆毀焉</p>
</div>
<div class='div-other'><a id='mulu3847' />
<p class='h4'>道光</p><p>按宋高僧傳道光姓褚氏踰齓出家方冠受具詣光州和尚學通毗尼於時夏淺德崇壇塲屬望蓋天賚真士為東南義虎雲雨慈味笙鏞道聲光持法華經創塔廟洎沒身不怠也上元元年庚子仲秋示疾終於本寺春秋七十九法臘五十八是日馳陽昧昧淫雨㴓㴓烈風崇朝嘉木為折乃東土福盡之徵也俄然喜氣五色亭亭如蓋移晷不散徧映精廬即西方往生之意也初光未歿其月三日質明支疾凝神依色身觀彌陀具相現在其前滿庭碧華昔所未覩者四日昧爽有異人請光為和尚遂開目彈指曰但發菩提心至五日曼陀羅華自天而雨門人神烈義津追慕弗遑各分法味流布行化香火無窮云</p>
</div>
<div class='div-other'><a id='mulu3848' />
<p class='h4'>鑒真</p><p>按宋高僧傳鑒真姓淳于氏廣陵江陽縣人也總丱俊明器度宏博能典謁矣隨父入大雲寺見佛像感動夙心因白父求出家父奇其志許焉登便就智滿禪師循其獎訓屬天后長安元年詔於天下度僧乃為息慈配住本寺後改為龍興迨中宗孝和帝神龍元年從道岸律師受菩薩戒景龍元年詣長安至二年三月二十八日於實際寺依荊州恆景律師邊得戒雖新發意有老成風觀光兩京名師陶誘三藏教法數稔該通動必研幾曾無矜伐言旋淮海以戒律化誘蔚為一方宗首冰池印月適足清明猊座揚音良多響答時日本國有沙門榮叡普照等東來募法用補缺然於開元年中達於揚州爰來請問禮真足曰我國在海之中不知距齊州幾千萬里雖有法而無傳法人譬猶終夜有求於幽室非燭何見乎願師可能輟此方之利樂為海東之導師乎真觀其所以察其翹勤乃問之曰昔聞南嶽思禪師生彼為國王興隆佛法是乎又聞彼國長屋曾造千袈裟來施中華名德復於衣緣繡偈云山川異域風月同天寄諸佛子共結來緣以此思之誠是佛法有緣之地也默許行焉所言長屋者則相國也真乃募比丘思託等一十四人買舟自廣陵齎經律法離岸乃天寶二載六月也至越州浦止署風山真夜夢甚靈異纔出洋遇惡風濤舟人顧其垂沒有投棄棧香木者聞空中聲云勿投棄時見舳艫各有神將介甲操仗焉尋時風定俄漂入蛇海其蛇長三丈餘色若錦文後入魚海魚長尺餘飛滿空中次一洋純見飛鳥集於舟背壓之幾沒洎出鳥海乏水俄泊一島池且泓澄人飲甘美相次達於日本其國王歡喜迎入城大寺安止初於盧遮那殿前立壇為國王授菩薩戒次夫人王子等然後教本土有德沙門足滿十員度沙彌澄修等四百人用白四羯磨法也又有王子一品親田捨宅造寺號招提施水田一百頃自是已來長敷律藏受教者多彼國號大和尚傳戒律之始祖也以日本天平寶字七年癸卯歲五月五日無疾辭眾坐亡身不傾壞乃唐代宗廣德元年矣春秋七十七至今其身不施苧漆國王貴人信士時將寶香塗之僧思託著東征傳詳述焉</p>
</div>
<div class='div-other'><a id='mulu3849' />
<p class='h4'>守直</p><p>按宋高僧傳守直字堅道錢塘人也姓范氏齊信安太守瑝之八葉禮既冠眾君子器之夙有丘園之期不顧元纁之錫逐詣蘇州支硎寺圓大師所受具足律儀是夜眼中光現長一丈餘持久方滅蓋得戒之驗也後抵江陵依真公三年練行尋禮天下二百餘郡聖跡所在無不至焉見無畏三藏為受菩薩戒聞普寂大師傳楞伽心印講起信宗論二十餘徧南山律鈔四十徧平等一雨大小雙機在乎圓音未嘗少異乃立願誦華嚴經還於中宵夢神人施珠一顆及覺惘惘然如珠在握是歲入五臺山轉華嚴經二百徧追夙心也宏覽大藏經三過廣正見也至開元二十六年有制舉高行道俗請正名隸大林寺後移籍天竺住靈隱峰時大曆二年也至五年三月寓於龍興淨土院謂左右曰夫至人乘如而來乘如而去示其心然也而愚夫欲以長繩繫彼白日安可得乎吾景落桑榆豈淹久也以其年此月二十九日告終春秋七十一僧臘四十五其間臨壇度人多矣顯名者洞庭辯秀湖州皎然惠普道莊會稽清江清源杭州擇鄰神偃常州道進書公著塔銘云</p>
</div>
<div class='div-other'><a id='mulu3850' />
<p class='h4'>嚴峻</p><p>按宋高僧傳嚴峻姓樊氏濰州人也父任硤州長史昭王府司馬峻性地夷然學習明利年及十九應進士舉倏罹荼蓼思報劬勞投南陽佛寺後抵荊州玉泉山蘭若遇真禪師示其禪觀入城泊大雲寺峻秉持戒印用之不刓憑附浮囊渡之攸往眾請臨壇復舉律之宗主黽勉承命忽逢觀淨禪師頓明心法大曆元年思往清凉山未達廬陵見顏魯公一言相契膠漆如也二年春宜春太守俾僧正馳疏請召四年春洪州刺史李華員外延入大明寺住止三月中俄命沐浴換衣舉望空虛合掌而逝春秋五十九遷塔弟子圓約等於寺前大泉池立碑存焉</p>
</div>
<div class='div-other'><a id='mulu3851' />
<p class='h4'>曇一</p><p>按宋高僧傳曇一姓張氏蓋韓人也其先軒轅賦姓至良佐漢侯於留魏晉<span class='corr'>已</span>還衣冠繼代曾祖恆隋太常卿巵蹕揚都遂家於越恆生孝廉翼翼生處士葳葳生一令聞江南今四葉矣一宿植淨因生知慧性弱而敏悟長而聰明年十五從李滔先生習詩禮終日不違十六聽雲門寺茂亮法師經論一聞懸解法師異之謂其母孟氏曰此佛子也可令削髮當與授記亮即孝和皇帝菩薩戒師也一聞而歡喜有度世之志景龍中承恩出家隸在僧錄年滿受具於丹陽元昶律師學通事鈔於當陽曇勝律師既而鑽木見煙窺牆覩奧開元五年西遊長安依觀音寺大亮律師傳毗尼藏崇聖寺檀子法師學惟識俱舍等論安國寺印度沙門受菩薩戒於是蓮華不染之義甘露甚深之旨一傳慧炬了作梵雄遠近瞻仰如宗師矣然刃有餘地時兼外學常問周易於左常侍褚無量論史記於國子司業馬貞遂漁獵百氏囊括六籍增廣聞見自是儒家調御人天皆因佛事公卿嚮慕京師藉甚時丞相燕國公張說廣平宋璟尚書蘇瓌兗國陸象先祕書監賀知章宣州涇縣令萬齊融皆以同聲並為師友雖支許之會<span class='corr'>靈</span>嘉宗雷之集廬嶽未云多也四分律者後秦三藏法師梵僧佛陀邪舍傳誦中華與羅什法師共為翻譯今之講授自此員來魏法聰律師始為演說聰授道覆覆授光洎隋朝相部勵律師作疏十卷西京崇福寺滿意律師盛傳此疏付授亮律師其所傳授一一依勵律師疏及唐初終南宣律師四分律鈔三卷詳略同異自著發正義記十卷明兩宗之踳駮發五部之鈐鍵後學開悟夜行得燭前疑泮釋陽和解冰佛日昭晰而再中法棟崢嶸以高峙發正記中厈破南山持犯中可見也二十五年仗錫東歸明年詔置開元寺長史張楚舉為寺主因而居焉一聲振京華道高吳會布大慈以攝眾修萬行以表儀順風問道者轂擊肩摩函丈請益者波委雲萃虛受之量隨而演說故前後講四分律三十五徧刪補鈔二十餘徧焉江淮釋子受木叉者非一登壇即不為得法從持僧律蓋度人十萬計矣至德之際國步多艱緇徒慢法罕率經教國相王公出鎮於越以一德名素高請為僧綂一變清淨大闡熏修浹旬之間廻邪入正善誘潛化皆此類焉始者一入關謁明達法師目之曰汝人中師子也又遇遵善寺尼慈和歌曰曇一師解毗尼大聰明更無疑為達人之所諺多矣天寶十四載淛河潮水南激錢塘大雲伽藍當茲湍[泳-永+旱]因請一講律學徒千人咸發大願每上念摩訶般若乃止濤激以福伍胥龍王用茲莊嚴祈於衛護五月晦夜惚怳之間見一神人衣冠甚偉稽首謝曰蒙垂法施即改波流未逾九十日漲沙五十里道俗驚歎得未曾有一蔚為法主大揚教跡發明前佛之付囑保證後佛之護念四句作偈受持者了於未了一音演法諦聽者聞所不聞非夫天地淳精江山粹靈與法作程問世而生孰能元通密證如此其大者乎寺中洪鐘一所作也遠徵鳧氏近法雷門生存累年匠其規制歿後三日成於鎔造聲應百里扛乎萬鈞蒲牢叫而地震師子吼而山嶪警悟聾俗導引迷方胡可言也法謝形離薪盡火滅以大曆六年十一月十七日遷化於寺之律院報齡八十僧臘六十一即以明年十一月二十四日遷座於秦望山從先和尚之塋也一春秋<span class='corr'>已</span>高精爽逾勵既不衰憊初無疾苦忽謂侍者曰吾將掃禮墳塔歸骨於此數日之後奄然而終江淮之南河洛之表衣縗制服執紼送喪號哭滿山旛華蔽野比夫劇孟之母送車千乘孔丘之墓栽樹萬株可同年哉門人越州妙喜寺常照建法寺清源湖州龍興寺神玩宣州隱靜寺道昂杭州龍興寺義賓台州國清寺湛然蘇州開元寺辯秀潤州棲霞寺昭亮常州龍興寺法俊等早發童蒙咸承訓誘三千弟子仰梁木而增悲八萬門人望栴檀而不及時會稽徐公浩素敦鄉里之舊為碑頌德焉大曆十一年也</p>
</div>
<div class='div-other'><a id='mulu3852' />
<p class='h4'>靈一</p><p>按宋高僧傳靈一姓吳氏廣陵人也神清氣和方寸地虛與太和元精合其純粹年肇九歲僻嫌朽宅決入梵園墮息慈之倫稟出家之制暨乎始冠受其具足學習無倦律儀是修示見談笑欲明解脫示人文藝以誘世智初不計身中有我我中有身德全道成緣斷形謝以寶應元年冬十月十六日寂滅於杭州龍興寺春秋三十五凡滿十五安居臨終顧謂弟子行茶毗法樹小浮圖焉時左衛兵參軍李紓嘉興縣令李湯左金吾衛兵曹參軍獨孤及相與悼梁木之既壞慮陵谷之當遷後之人禮應真之塔婆昧應真之德行故刻石於武林山東峰之陽也一家富貨殖既而削髮推千金之產悉讓諸孤昆弟所取者惟衲衣錫杖自爾叩維揚法慎師學相部律造乎微而臻乎極友善者慧凝明幽靈祐會稽曇一晉陵義宣同門三益作者七人也一咳唾塵境繼日經行宴坐必擇山椒樹下初舍於會稽山南懸溜寺接禪者隱空乾靖討論第一義諦或遊慶雲寺復居餘杭宜豐寺寺鄰<span class='corr'>青</span>山門對佳境冏然獨往暴風偃山正智不動巨浪沃日浮囊不飄於是著法性論以究真諦此一之了悟也每禪誦之隙輒賦詩歌事思入無間興含飛動潘阮之遺韻江謝之闕文必能綴之無愧古人循循善誘門弟子受教若良田之納膏雨焉一跡不入族姓之門與天台道士潘志清襄陽朱放南陽張繼安定皇甫會范陽張南史吳郡陸迅東海徐嶷景陵陸鴻漸為塵外之友講德味道朗味終日其終篇必博之以文約之以修量其根之上下而授之藥焉一居寺高隅初無井泉一旦呀然而湧噴金砂之澑於庭之左右挹之彌清[奭*斗]之無竭蓋精至之感矣詩行於世有選其尢者人間氣集焉</p>
</div>
<div class='div-other'><a id='mulu3853' />
<p class='h4'>齊翰</p><p>按宋高僧傳齊翰字等至吳興沈氏之子高祖陳國子祭酒曾祖隋魏州司馬祖考三世不仕翰綺歲從父至山寺蹈高靜無塵之躅惻然有宿命之知固請捨家至天寶八載八月五日奉制度配名永定寺九載十月躋五分壇納形具戒移名開元寺大曆中轉隸武丘皆兩州道俗所請從命也翰道性淵默外則淡然迹不近名身不關事長在一室寂如無人豈比夫駢行鼓簧之士哉顓門相部義疏精敏罕儔明法華經主蘇湖戒壇每當請首則今時所謂壇長也大曆十年入流水念佛道塲是夜西方念中頓現葢純誠之所致也即以其年終於本院春秋六十八法臘二十六翰遇疾之日謂門弟子曰有鶴從空飛下廻翔我前爾曹見乎必謝之期安能免哉受業門人如隱戒壇宣兌等與吳興皎然結法門昆弟之交俱高潔難可輕量焉</p>
</div>
<div class='div-other'><a id='mulu3854' />
<p class='h4'>朗然</p><p>按宋高僧傳朗然俗姓魏世襲冠冕其先隨東晉南渡則為南徐人也開元中入道受業於丹陽開元寺齊大師天寶初受具於杭州華嚴寺光律師後徙靈隱寺依遠律師通四分律鈔重稟越州曇一律師精研律部講訓生徒四遠響應肅宗至德二年恩命舉移隸名於慈和寺上元中刺史韋儇又請為招隱統領大德即以其年講授之暇著古今決十卷解釋四分律鈔數十萬言繁雜義例條貫甚明大行於世觀其先列古人之義有所不安則判斷之故號決也決中自序初依天竺威律師學習復從遠一二師也凡戒壇則二十六登皆為壇席之主律鈔凡二十八過講有饋遺者隨豐薄受而轉施悲信二田凡於教理披文究義皆言宿習之力也執持戒檢斯須不違大曆十二年冬癸卯趺坐如常恬然化滅時年五十四僧臘三十五越十三年春辛酉建塔於山西原縗麻之徒泣血千計高行弟子清浩擇言等請益弟子御史中丞洪府觀察使韋儇吏部員外李華潤州刺史韓賁湖州刺史韋損御史大夫劉暹潤州刺史樊冕皆歸心奉信屯田員外郎柳識為碑頌焉</p>
</div>
<div class='div-other'><a id='mulu3855' />
<p class='h4'>大義</p><p>按宋高僧傳大義字元貞俗姓徐氏會稽蕭山人也以天授二年五月五日特稟神異生而秀朗七歲父訓之以經典日可誦數千言年十二請詣山陰靈隱寺求師因習內法開卷必通人咸歎之屬中宗正位恩制度人都督胡元禮考試經藏義格中第一削染配昭元寺自茲聽習旁贍元儒開元初從吳郡圓律師受具復依本州開元寺深律師學四分律指訓義因遊長安深公已亡乃摳衣法華寺元儼律師其俊邁出倫儼云於今傳法非子而誰及稱心本寺超律師請為寺任開元中喪親誓入天台佛隴轉藏經答劬勞也天寶中遂築北塢之室即支遁沃州之地也初夢二梵僧曰汝居此與二十日至寶應初復夢曰本期二十日今滿矣魔賊將至不宜更處無何海賊袁晁竊據剡邑至於丹丘義因與大禹寺迥律師同詣左谿朗禪師所學止觀而多精達前後朝貴歸心者相國杜鴻漸尚書薛兼訓中丞獨孤峻洺州刺史徐嶠次徐浩皆宗人也以大曆己未歲五月終於本院春秋八十九僧臘六十三殯於寺之北塢舊居因造塔焉義前後戒壇計二十七登受戒弟子三萬餘人終時室中聞天樂聲驗乎生誦法華經大涅槃經小大乘戒本以為口業德行非歸兜率不往淨土未可議其生處也</p>
</div>
<div class='div-other'><a id='mulu3856' />
<p class='h4'>義宣</p><p>按宋高僧傳義宣者晉陵人也宿植利根翛然出俗不煩師訓砥礪厥心納法後孜孜律科時無虛度元儒旁綜長在篇章卒問捷給而稟延陵恭讓之風雅得毗尼之體初揚州法慎傳於舊章淮甸之間推為碩匠天寶初宣斂袵摳衣諮詢彌久輩流率服慎且歎賞曰可畏乎宣講終南事鈔請業於周律師之庭考覈尢精乃著折中記六卷以解之蓋慊融濟崿勝諸師有所紕繆故也使是非各盡其分人免據宗而阿比從此立稱耳毗陵多出名士僧有三宣慧德義是歟時於江都習業與會稽曇一閩川懷一慶雲靈一同門為朋也晉陵既有三宣慎門復出三一焉江表資為美談宣天寶末盛行化導罔究其終</p>
</div>
<div class='div-other'><a id='mulu3857' />
<p class='h4'>辯秀</p><p>按宋高僧傳辯秀俗姓劉氏漢楚王交三十一代孫也秀幼孤諸父哀字禮如教立孝自天生而宿植緣深心田欲稔因請伯氏出家長行哀而捨旃事靈隱<span class='corr'>某</span>禪師便能問津圖入道之意所聞指訓如凉風入懷醒然清悟天寶四年受戒於東海鑒真大師傳律於會稽曇一至德中舉高行隸名於吳郡開元寺乾元中下詔天下二十五寺各定大德七人長講戒律秀應其數也頃年於淨土一門不愆於念嘗謂人曰昔聞西方之行是有相大乘此乃蓬心不直非達觀之說何邪夫出言即性發意皆如而一色一香無非中道况我正念乎秀壇塲一十六番度人孤制律樞正持僧綱自<span class='corr'>胥</span>湖南北皆宗仰焉以建中元年六月十五日寢疾而終春秋六十七法臘三十五當其逝日有庭樹一本枝葉扶疎朝華正敷而遽萎瘁其年七月五日遷靈龕於武丘西寺松門之右門人道亮道該清會偕遶栴檀之香樹也故觀察使韋元甫李栖筠虢州刺史李紆御史中丞李道昌盡欽慕往德亦林下之交霅晝為碑頌焉</p>
</div>
<div class='div-other'><a id='mulu3858' />
<p class='h4'>如淨</p><p>按宋高僧傳如淨不詳何許人也甫叅法位當納戒<span class='corr'>律</span>明練毗尼砥礪名節時恆講勖徒侶雲屯辭筆偕長博達儒典先是關中行智首律師四分律疏魏郡法礪律師著疏別行爾時關輔河北各競宗[泳-永+(瓜-、)]微似參辰隋末唐初道宣律師以首大疏為本造刪補律鈔三卷稍為會要行事逗機貞觀<span class='corr'>已</span>來三輔江淮岷蜀之間多傳唱之次奘三藏弟子懷素者先習鈔宗後委棄宣礪二師之學於咸亨年中別述開四分律記後號新章至代宗大曆中新章舊疏互相長短十三年勅集三宗律匠重定二家隆殺時以如淨推為宗主至建中二年奏二疏並行淨之力也蓋以國相元公載篤重素公崇其律教乃命淨為新疏主作傳焉</p>
</div>
<div class='div-other'><a id='mulu3859' />
<p class='h4'>鑒源</p><p>按宋高僧傳鑒源者不知何許人也素行甄明範圍律道苾芻表率何莫由斯後講華嚴經號為勝集日供千人粥食其倉簞中米粟纔數百斛取之不竭㳂夏涉秋未嘗告匱其冥感如此其山寺越多徵應有慧觀禪師見三百餘僧持蓮燈凌空而去歷歷如流星焉開元中崔冀公寧疑其妖妄躬自入山宿預禁山四方面各三十里火光至第三夜有百餘支燈現兼紅光可千尺餘冀公蹶然作禮歎未曾有時松間出金色手長七尺許有二菩薩黃白金色閃爍然復庭前柏樹上晝現一燈其明如日橫布玻瓈山可三里所寶珠一顆圓一丈熠爚可愛西嶺山門懸大虹橋橋上梵僧老叟童子間出有二炬爛然空中如相迎送交過之狀下有四菩薩兩兩偶立放通身光可高六七十尺復見大松林後忽有寺額篆書三學字又燈下垂繡帶二條東林之間夜出金山月當於午金銀二色燈列於知鉉師墳側韋南康臯每三月就寺設三百菩薩大齋菩薩現形捧燈僧持香燈引挹之鑪在寺門矣白中令敏中覩瑞興立此寺大中八年改額曰開照源律師道化與地俱靈哉弟子傳講東川所宗也</p>
</div>
<div class='div-other'><a id='mulu3860' />
<p class='h4'>志鴻</p><p>按宋高僧傳志鴻俗姓錢氏湖州長城下若人本名儼志鴻字也少出俗於石門鄉寺則梁靜林也削染受具訖往茂苑親道恆師盛集研覈精微時曇清省躬互相切磋卒成洪緒然慊先德釋南山鈔商略不均否臧無准捕蟬忘後補袞不完囊括大慈靈㟧已下四十餘師記鈔之元勒成二十卷號搜元錄大曆中華嚴疏主澄觀披尋乃為序冠於首然其解判不無所長其如科節繁碎是其短也春秋一百有八歲勅署為長壽大師焉近世止行其字而已今雙林累遭兵革加以水潦碑碣失蹤閟於言行也吁其儼公氏族本生必與南山宣律師相同亦為美事矣</p>
</div>
<div class='div-other'><a id='mulu3861' />
<p class='h4'>乘如</p><p>按宋高僧傳乘如未詳氏族精研律部頗善講宣繩準緇徒罔不循則代宗朝翻經如預其任應左右街臨壇度人弟子千數先是五眾身亡衣資什具悉入官庫然歷累朝曷由釐革如乃援引諸律出家比丘生隨得利死利歸僧言其來往本無物也比丘貪畜自茲而[女*省]者職由於此今若歸官例同籍沒前世遺事闕人舉揚今屬文明乞循律法斷其輕重大曆二年十一月二十七日勅下今後僧亡物隨入僧仍班告中書門牒天下宜依如之律匠非止訓二眾而已抑亦奮內眾之遺事立功不朽如公是乎終西明安國二寺上座有文集三卷圓照鳩聚流布於後世焉</p>
</div>
<div class='div-other'><a id='mulu3862' />
<p class='h4'>清江</p><p>按宋高僧傳清江會稽人也不詳氏族幼悟幻泡身居羈鞅因入精舍便戀空門父母沮勸建乎難拔禮曇一律主為親教師諷誦經法寓目俱通長者品量之曰釋門千里駒也於浙陽天竺戒壇求法與同學清源從守直和尚下為弟子還聽習一公相疏并南山律鈔間歲精義入神皋皆通暢而善篇章儒家筆語體高辭典又擅一隅之美時少倫擬其褊懆之性不與人類嘗於一公少因不足亦有捨和尚之譏由是遊方服勤凡云律筵無不預者自責己曰天下行半少有如我本師者還會稽一公猶老當其僧大集時擊木唱某再投和尚攝受時一公詬罵江雨淚而懺悔曰前念無知後心有悟望和尚大慈施與歡喜苟不許收則越人不可以強售章甫也一公憫其數四求哀乃曰為汝含垢遂為師資如初江有禪觀之學大曆八年於汝濆遇忠國師因弟子說自忠曰此律師是和尚鄉人乃欣然相會尋往南陽再謁國師密傳心要焉</p>
</div>
<div class='div-other'><a id='mulu3863' />
<p class='h4'>靈澈</p><p>按宋高僧傳靈澈不知何許人也稟氣貞良執操無革而吟味性情尢見所長居越谿雲門寺成立之歲為文之譽襲遠講貫無倦生徒戾止如闤闠焉故秘書郎嚴維劉隋州長卿前殿中侍御史皇甫曾覩面論心皆如膠固分聲唱和名散四陬澈遊吳興與杼山晝師一見為林下之遊互相擊節晝與書上包佶中丞盛標揀其警句最所重者歸湘南作則有山邊水邊待月明暫向人間借路行如今還向山邊去惟有湖水無行路句此僧諸作皆妙獨此一篇使老僧見欲棄筆硯伏冀中丞高鑒深量其進諸乎其捨諸乎方今天下有故大賢勤王輒以非急干請視聽亦昭愚老僧不達時也然澈公秉心立節不可多得其道行空慧無慙安遠復著律宗引源二十一卷為緇流所歸至於元言道理應接靡滯風月之間亦足以助君子之高興也其為同曹所重也如此晝又齎詩附澈去見佶禮遇非輕又權德輿聞澈之譽書問晝公廻簡極筆稱之建中貞元已來江表諺曰越之澈洞冰雪可謂一代勝士與杭標霅晝分鼎足矣不測其終</p>
</div>
<div class='div-other'><a id='mulu3864' />
<p class='h4'>省躬</p><p>按宋高僧傳省躬睦州桐廬人也為童強識耆宿呼語怪其志大而言高每厭樊籠忽投聖德寺慕道從師勅恩得度性靈天發於毗尼道學如溫習復擇名師得姑蘇開元道恆師恆曰甚矣吾得躬也門人日益親及乎探賾精微愈征愈遠時有擊論互指為迷者必請見躬為其判之坐分曲直諺曰義盡省躬言到躬義無不盡也其博綜律乘扞禦師門也若此恆曰自吾有躬也惡言不聞矣躬避席翼拱而對曰某不佞也仰師之道若採扶桑以啖蜃蠶所患者未能嘔繁絲以報主耳恆曰視子吐園客五色絲可供黼繡之資言太謙矣晚赴維揚之召廣訓徒焉然其滿口雌黃品藻否臧古今之義生徒明敏者各錄之都加潤色號順正記十卷行之復著分輕重物儀別行㳂襲十三門章條例外加近世現有物之重輕頗為要用躬復高儒學作碑頌越多以其曾化<span class='corr'>邗</span>溝故呼淮南記主自號清泠山沙門焉</p>
</div>
<div class='div-other'><a id='mulu3865' />
<p class='h4'>神皓</p><p>按宋高僧傳神皓字恆度姓徐氏八代祖摛齊竟陵王西邸學士子陵梁尚書左僕射迨陳國亡因佐吳邑遂家姑蘇皓乃為吳郡人也天性耿潔風韻朗邁幼負脫俗之姿尋依錢塘龍泉道場一公出家天寶六年降版詔精擇真行一州許度三人皓居薦首因隸僧籍於包山福願道場初進具於興大師次通律鈔於曇一後開講律鈔五昇壇場遂乘舟歸包山使野叟誅茅山童掃石逍遙棲息旋增修屋宇乾元元祀有詔天下二十七寺各奏大德七人長講戒律因請住開元寺欲果其願且懼簡書遂僶勉從命奉戒弟子開州刺史陸向前給事中嚴涗服道弟子禮部侍郎劉太真前大理評事張象欽風弟子前廉<span class='corr'>使</span>亞相李棲筠請綱任海隅一邑緇伍三變至於道末年工於圓宗別置西方法社誦法華經九千餘部貞元六年十月開元寺遇疾至十二月顧囑弟子維亮曰我棄世後可歸洞庭故山置塔說法而終是夜璢璃色天星貫如雨西方兆朕密現於前春秋七十五僧臘四十三門人維亮有文有道獨步當時執師之喪不以證而廢教也傳法弟子道超靈俊道濬道稜維讓維誠皆一時英邁霅晝為墳塔碑頌美云</p>
</div></div></div></div>
</div><!-- end of div[@id='body'] -->
</body></html>