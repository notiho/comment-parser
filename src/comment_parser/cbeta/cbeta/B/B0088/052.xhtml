<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu1155' />
<div class='div-other'>
<p class='h2'>欽定古今圖書集成博物彙編神異典　第一百六卷目錄</p>
<ul class="">
<li><p>佛經部紀事四</p>
</li>

<li><p>佛經部雜錄</p>
</li>

<li><p>佛經部外編</p>
</li>
</ul></div>
<p class='juan'>神異典第一百六卷</p>
<div class='div-other'><a id='mulu1156' />
<p class='h2'>佛經部紀事四</p><p>宋史顧忻傳忻母老目不能覩物忻日夜號泣祈天刺血寫佛經數卷母目忽明燭下能縫紝九十餘無疾而終</p>
<p>默記李後主手書金字心經一卷賜其宮人喬氏喬氏後入太宗禁中聞後主薨自內庭出經捨相國寺西塔以資薦且自書於後云故李氏國主宮人喬氏伏遇國主百日謹舍昔時賜妾所書般若心經一卷在相國寺西塔院伏願彌勒尊前持一花而見佛云云其後江南僧持歸故國置之天禧寺塔相輪中寺後大火相輪自火中墮落而經不損金陵寺守王君玉所得君玉卒子孫不能保之以歸寗鳳子儀家喬氏書在經後字整潔而詞甚愴惋</p>
<p>華嚴持驗宋眉州中巖華嚴祖覺禪師幼過目成誦著書排釋氏忽見惡境悔過出家依慧目能禪師未幾疽發膝上五年醫莫愈因書華嚴合論畢夜感異夢且即捨杖安步一旦誦至現相品曰佛身無有生而能示出生法性如虛空諸佛于中住無住亦無去處處皆見佛遂悟華嚴宗旨府帥請講于千部堂詞旨弘放眾咸歎服</p>
<p>宋圓淨法師名省常錢塘顏氏十七歲出家受具戒行謹嚴習天台止觀法門淳化中住錫昭慶慕廬山之風結社西湖以華嚴淨行品乃成聖之宗要自刺指血和墨書之每書一字三拜三圍繞三稱佛名又刊板印施千卷易蓮社為淨行社預會者皆稱淨行弟子王文正公旦及相國向公敏中為社首一時士大夫百二十人比丘千人焉翰林蘇易簡作淨行品序</p>
<p>湘山野錄真宗嘗以御製釋典文字法音集三十卷天禧中詔學僧二十一人於傳法院箋註楊大年充提舉註釋院事製中有六種震動之語一僧探而箋之暗碎繁剝將三百字大年都抹去自下二句止八字曰地體本靜動必有變其簡當如此</p>
<p>退朝錄翻譯新經始以光祿卿湯公悅兵部員外郎張公洎潤色之後趙文定楊文公晁文莊李尚書維皆為譯經潤文官天禧中宰相丁晉公始為使天聖三年又以宰相王冀公為使自後元宰繼領之然降麻不入銜又以參政樞密為潤文其事寖重每歲誕節必進新經前兩月二府皆集以觀翻譯謂之開堂亦唐之清流盡在也前一月譯經使潤文官又集以進新經謂之閉堂慶曆三年呂許公羅相以司徒為譯經潤文使明年致仕章郇公代之自後降麻入銜聞見後錄慶曆中齊州言有僧如因妖妄惑人輒稱正法一千年一刧像法一千年一刧末法一千年一刧今像法<span class='corr'>已</span>九百六十年才餘四十年即是末刧當饑饉疾疫刀兵云云事下兩街僧錄司奏正法像法三災刧等悉出大藏經論非妖皇帝但敕天下大藏經論勿妄以示人云</p>
<p>佛法金湯編范仲淹慶曆初宣撫河東寓宿寶德傳舍獲故經一卷名十六羅漢因果識見頌藏經所未錄也仲淹為之序</p>
<p>金剛持驗范文正公原籍四川城都仕蘇州府尹遂寄居焉母亡三七夢泣告曰母以陽世造業為泰山府君所羈日夕受苦難言吾兒素孝順乞誦功德經一藏救拔母罪幸勿遲疑使母一入地獄便永遠不得超生矣去復回顧囑云功德經即金剛般若也公昧旦驚哭而醒即沐浴齋戒躬就元墓禪林延僧諷經七日至第六日夜又夢母曰緣兒至誠禮懺感白衣大士降凡持經半卷今母不但消罪更得生天皆佛力也明晨兒入經堂詢之自知公候法事完滿備䞋厚酬眾僧因問第六日諷經內有只持半卷者眾俱失色答曰所禮經典俱如數完豈有只持半卷之事旁有一僧從容告云昨日大眾念經山僧倚立默看至第十六分倏大人至拈香便歸廚作務今承問敢以直對公即稽首下拜僧言莫莫忽騰空不見緇俗無不瞻仰公因是創設莫莫禪堂以誌靈異至今不泯</p>
<p>法華持驗宋湖州城南屠戶陸翁年二十三時見一雲水僧至門口稱教化有緣人陸不領解僧云汝殺牛羊無數何不改業陸云承襲祖業遽難棄捨僧曰汝不改後世必墮此類仍受冤報無有出期吾觀汝宿有善根可亟專心受持蓮華經及金剛經消除惡業增長善福言訖忽不見陸遂醒悟持齋誓不宰殺繪阿彌陀佛觀音勢至像一軸虔誠供養投師習誦二經未及五年自能暗誦每日於佛前焚香誦蓮華經一部金剛經一卷懺悔願度所殺眾生早生淨土年八十一將辭世半月前徧約親友于十一月初九日具蔬相別及期俱赴齋罷忽索沐浴更衣端坐作頌而化頌曰</p>
<p style="text-indent:0em" class="lg-abnormal"><div class='lg-row'>六十餘年離殺業手拋刀秤暗修行今朝得趣菩提路水裏蓮花火裏生</div>
</p><p>宋慶曆間歐陽文忠公修知穎州有官妓盧媚姿貌端秀口中嘗作蓮花香散越滿座有蜀僧頗知人生前事云此女前身嘗為尼誦法華經三十年一念之誤遂至于此公問妓曰曾讀法華經否曰某失身于此所不暇也公命取經示之一覽輙誦如素習者易以他經則不能也公於是始信修種之言不妄</p>
<p>蘇州府志殊勝教寺在平望鎮鶯脰湖濱宋治平四年僧如信開山時蔡京趨朝過寺適信徒法昇書華嚴經僧以寺額為請京問書經至何品云至殊勝功德品京笑曰當以殊勝為額遂奏賜焉建炎三年燬法昇遂閉關十五年誦金光明經積五十萬部乃再建</p>
<p>聞見後錄王子飛觀文為予言吾使三韓泛海每危于風濤剪佛書以投異物出沒爭奪以去至投道書則不顧</p>
<p>樂城遺言公云王介甫解佛經三昧之語用字說示關西僧法秀秀曰相公文章村和尚不會介甫悻然又問如何秀曰梵語三昧此云正定相公華言解之誤也</p>
<p>老學菴筆記元豐中王荊公居半山好觀佛書每以故金漆版書藏經名遣人就蔣山寺取之</p>
<p>談圃荊公為江西漕夢小龍呼相公求夾註維摩經十卷久而忘之後至友人家見佛堂中有是經因錄而送廟及在相府夢小龍來謝</p>
<p>東坡志林東坡食肉誦經或云不誦坡取水漱口或云一碗水如何漱得坡云慙愧闍黎會得</p>
<p>蔣仲甫聞之孫景修近歲有人鑿山取銀礦至深處聞有人誦經聲發之得一人云吾亦取礦者以窟壞不能出居此不知幾年平生誦金剛經自隨每有饑渴之念即若有人自腋下以餅餌遺之殆此經變現也</p>
<p>金剛持驗宋蘇州朱進士平生學舉子業未聞佛法偶遊虎丘寺聞佛印講金剛經至一切有為法四句喜未曾有因欲叅究全經旨義偶午睡夢青衣押五人朱隨其後行二里許至一大街竟入巷門內掛青布簾人家至廚房桶內有湯五人皆飲朱亦將飲青衣喝曰聽佛法人不得飲遂驚覺乃信步行至大街入巷果有人家與所夢合朱叩門入主人具言廚房生六犬內有一死者朱驚怖流汗自謂若不聞佛法入犬胎矣因專持念金剛經壽至八十九歲八月望日徧請諸山道友晤別登後園樹枝上說偈曰八十九年朱公兩手劈破虛空脚踏浮雲粉碎立化菩提樹東遂化云</p>
<p>宋紹興府寄居郭承恩將之溫州叅軍任詣天寧寺焚香發願挈家九口到任之日力行方便設禁宰牛俟考滿回家金書金剛經一卷恭入佛殿供養比三年考滿與同僚司法元珍買舟涉海還鄉叅軍眷屬居前倉司法居後倉至紹興府界風濤大作四面昏黑見海內鬼神鑿船為兩段前倉順風抵岸後倉沉溺海中蓋司法受賄徇私叅軍奉公執法又承金剛力耳</p>
<p>學佛考訓呂相國端奉使高麗過海祝曰回日無虞當以金書摩詰經為謝比風濤輒作遂取經沉之聞絲竹之聲起於舟下音韻清越非人間比</p>
<p>歸田錄宋宣獻公綬夏英公竦同試童行誦經有一行者誦法華經不過問其習業幾年矣曰十年也二公笑且閔之因各取法華經一部誦之宋公十<span class='note-inline'>(一作五)</span></p>
<p>日夏公七日不復遺一字</p>
<p>冷齋夜話舒王嗜佛書曾子固欲諷之未有以發之也居一日會于南昌少頃潘延之亦至延之談禪舒王問其所得子固熟視之已而又論人物曰某人可秤子固曰弇用老而逃佛亦可一秤舒王曰子固失言也善學者讀其書惟理之求有合吾心者則樵牧之言猶不廢言而無理周孔所不敢從子固笑曰前言戲之耳</p>
<p>春渚紀聞湖州安吉縣沈二公者金寇未至夢一僧告之曰汝前生所殺冤報至矣汝家皆可遠避汝獨守舍見有一人長大以刀破門而入者汝無懼即語之曰汝是燕山府李立否但延頸受刃俟其不殺則前冤解矣不數日金人奄至其家先與鄰人竄伏遠山二公者雖欲往不可得也因坐其家視賊之過明日果有一少年破門而入見公怒目以視沈安坐不動仰視之曰汝非燕山府李立耶其人收刀視之曰我未殺汝汝安知我姓名鄉里如是之詳也沈告以夢李方歎息未已顧案間有佛經一帙問沈曰何經也沈曰是我日誦金剛經也李曰汝誦此經何時也曰二十年矣李即解衣取一竹筒中出細書金剛經一卷指之曰我亦誦此經五年矣然我以前冤報汝汝後復殺我冤報轉深何時相解今我不殺汝與結為義兄弟汝但安坐無怖我留為汝護至三日賊盡過取資糧金帛與之而去又方臘據有錢塘時羣賊散捕官吏慘酷之有任都稅阮者其家居祥符寺之北遠府十里每曉起赴衙集即道中暗誦金剛經率得五卷二十年不廢賊七佛子者執之令眾賊射于郡圃任知不免但默誦經不輟而前後發矢數百無一中其體者賊驚問之疑有他術語以誦經之力賊皆合爪歎息釋之且戒餘賊勿得復犯其居也至今尚在年八十餘矣</p>
<p>閣門宣事陳安上言元豐初安燾厚卿陳睦和叔二學士奉父三韓濟海舟中安貯佛經及所過收聚敗經餘軸以備投散於放洋之二日風勢甚惡海濤忽大洶湧前後舟相失後舟載者俱見海神百怪攀船而上以經軸為求先舉軸付之繼來者眾度不能給即拆經隨紙付之又度不給則剪經行與之至剪經字而得一字之授者莫不頂戴忻悅而去字又隨盡獨餘一鬼懇求甚切云都綱某所頂之帽願以付我也舟人詢其由云此人嘗赴傳經之集是帽戴經久矣此有大功德也亟取付之稱謝而去指顧之間風濤恬息即安行晚與前舟相及往還皆獲安濟焉</p>
<p>裴亞卿言紹興九年湖州普安院尼沈大師者聞吳江縣潘氏兄弟析居而家有華嚴經一部惜不忍分試往求之眾議皆允而尼請歸具香花及舟載迎取潘老謂尼曰爾往則恐有中變者我今并具小舟假汝載往如何尼欣然更過所望經既登舟而歲適大旱川港乾涸不能寸進翁曰我更假汝一牛挽引而前也經既至院牛船還家公中夜忽語其媼曰吾之捨經得供養矣而吾牛何慮也媼問之云我適夢牛作人言曰謝公數年豢養之力又承公遣以挽經之功今得脫此畜身徑生安樂處感德無窮也亟往視之牛<span class='corr'>已</span>死矣</p>
<p>金剛持驗宋柴注青州人為壽春郡司理因鞫謀命獄一囚言離城三十里歇客為生每過客攜囊重獨宿夜分殺之投屍於白沙河中前後不知若干人惟謀一老媼不得注問其故囚曰是年老嫗獨來投宿某與兄弟見其行李不薄至更深遣長子推戶久乃還云若有人抵戶不可啟某不信攜刀自行及門穴壁窺之見紅光中一大人與房上下等背門而立某驚懼失聲幾於顛仆天將明門方啟嫗理髮誦經不已問何經曰金剛經也乃知昨夜神人蓋金剛云</p>
<p>宋荊州江陵縣李元宗女十三歲時夢一梵僧謂曰汝有善根何不持念金剛經又云世間善男子善女人每日淨心能誦一卷陽間增壽命終即生天界若能究竟般若直到涅槃彼岸即或未達經意死去陰府亦不能拘錄當生富貴家受諸勝報元宗女信之遂日誦金剛經三卷年二十四不願有家忽患傷寒三日卒冥王照勘無罪及見女子頭上有佛顯現王云此女有般若功即放還魂臨放時王囑曰汝父造業致先減陽壽二紀不久追來對證因汝父好取生魚切膾今有魚七千餘頭狀訴索命歸問汝父每夜夢落網中晝則頭痛此魚求報也女還魂白父父驚無措遂偕女往天寧寺齋百僧斷除葷酒手書金剛經四十九卷書畢元宗忽夢數千青衣童子向之拜曰我等被君殺戮訴冤索命今蒙寫經功德咸乘善力出離苦趣生善道矣君既釋冤又添遐算後元宗自此持誦益虔壽至百二十歲無疾沐浴坐逝</p>
<p>宋紹興九年明州王氏日持念金剛經懷孕二十八月多病羸瘦深憂難產偶倚門立一異僧示之曰汝有善根何不印施金剛經千卷王氏印施如數又齋千僧念金剛經千卷至夜三更見金剛神以杵指王氏腹及覺<span class='corr'>已</span>生二男在牀矣相貌圓滿令人欣羨王氏遂奉齋受持不輟年至九十一歲無疾坐化</p>
<p>宋道寧禪師者潭州開福寺僧也壯為道人於崇果寺執浴一日將濯足偶誦金剛經至於此章句能生信心以此為實遂忘所知忽垂足沸湯中後祝髮蔣山依雪竇老良禪師一年徧歷叢林叅諸名宿</p>
<p>觀音持驗宋建寧人賴省幹之卜天下知名素挾妖術殺人祭鬼常于浙中覓十餘歲童女養以供用其母喜誦佛書女隨之習念心經嗣此女當輪祭沐浴裝飾納空室中鎖其戶而去女自分必死一心誦經夜半覺有物自天窻下光煜煜然怖甚急念揭諦呪女口中忽有光出此物逡巡欲進復却良久口中光漸大出射此物鏗然有聲仆地其室近街值夜巡卒過女大叫殺人卒報所屬率眾破壁取女見一大白蟒死矣捕賴及家人鞫問伏辜黥配海外籍其家今為詹安撫居宅</p>
<p>宋張孝純有孫五歲不能行或告之曰頃淮甸間一農夫病腿足甚久但日持觀世音名號不輟遂感觀音示現因留四句偈曰大智發于心于心無所尋成就一切義無古亦無今農夫誦偈滿百日痼病頓愈孝純遂教其孫及乳母齋戒持誦三月而步武如常兒患腿足者誦之皆驗</p>
<p>元南京大寧坊王玉年踰四十無子至元二年乙丑於友人馬公酌家神前見白衣觀音經問此經何來馬云庚申春大軍南還擄帶南人止宿本家遺下而去玉取回專心持誦不怠丁卯歲四月十四夜岳母劉氏夢白衣人頭戴金冠攜一童子來曰吾與汝送聖奴來劉氏接抱恍然而寐明日巳時妻張氏生一男神氣聳秀果有白衣之異即名子曰聖僧奴夫婦遂發願刊施五百卷以酬抱送之恩</p>
<p>元陶氏十六娘常熟徐村人年二十六寡居無子願生淨土恆持念觀音普門品忽夢白衣人手挈白蓮花一朵與食之覺後心神頗異嗣裝一小閣西向誦彌陀經念佛甫三年見佛現光明經函上有火團如彈子大氏恐燒經手撲之乃得舍唎一顆終時化佛來迎別眾而去</p>
<p>元史吳澄傳英宗即位澄超遷翰林學士進階太中大夫先是有旨集善書者粉黃金為泥寫浮屠藏經帝在上都使左丞速速詔澄為序澄曰主上寫經為民祈福甚盛舉也若用以追薦臣所未知蓋福田利益雖人所樂聞而輪迴之事彼習其學者猶或不言不過謂為善之人死則上通高明其極品則與日月齊光為惡之人死則下淪污穢其極下則與沙蟲同類其徒遂為薦拔之說以惑世人今列聖之神上同日月何庸薦拔且國初以來凡寫經追薦不知幾舉若未效是無佛法矣若<span class='corr'>已</span>效是誣其祖矣撰為文辭不可以示後世請俟駕還奏之</p>
<p>必蘭納識里傳必蘭納識里者授開府儀同三司仍賜三臺銀印兼領功德使司事厚其廩餼俾得以養母焉至治三年改賜金印特授沙律愛護持且命為諸國引進使至順二年又賜玉印加號普覺圓明廣照弘辯三藏國師二年與安西王子月魯帖木兒等謀為不軌坐誅其所譯經漢字則有楞嚴經西天字則有大乘莊嚴寶度經乾陀般若經大涅槃經稱讚大乘功德經西番字則有不思議禪觀經通若干卷癸辛雜識行御史臺監察御史周維卿以言事忤權臣得罪遠流西北方名哈剌和林去燕京八千里周知不免日夕持誦高王觀世音經一夕夢有僧問之曰汝曾誦高王觀世音經否曰然僧於是口授一呪與之此觀世音菩薩應現解厄神呪也持誦一萬二千遍可以免難夢中熟誦及覺即書之紙自是持誦不輟無何得還燕京而權臣怒猶未已復繫刑部獄周在獄持誦益勤未幾遣使雲南以自贖至彼合蕃僧加瓦八遍閱大藏經得梵本呪比夢中惟欠三字未幾權臣誅遂除刑部郎中還其妻子財物以為誦呪之力云呪曰答侄他<span class='note-inline'>(侄音只他音拖)</span>唵呿羅[口*伐]哆<span class='note-inline'>(呿音區)</span>呿囉[口*伐]哆呿呵[口*伐]多羅呿[口*伐]哆囉呿[口*伐]哆娑呵</p>
<p>觀音持驗明刑科李清宇心水廣陵人初有一子痘殤母姜安人追悼不已日誦白衣觀音經為子祈嗣未幾心水查盤紹興夢一婦人抱兒入室面帶痘痂似將愈而落者語心水云如雲如月覺而異之晨起滴某生以繡觀音贈抱兒如夢上題一詩起有彩雲香繞海天潮末有還來丹桂月中飄之句恰應雲月二字時夫人甫孕果生子</p>
<p>明洪武間吉安廬陵縣龍子輩同室蕭氏篤於伉儷求子甚難己卯十月其妹淑柔得白衣五印心經與嫂同覽見卷末祈嗣事跡種種靈驗蕭氏悚然敬信發願持齋誦經併許施白衣經千卷次年八月十六日舉一子形容清秀名桂生果符所禱又宣德四年彰德府張貴隨淮王之國於廣東得白衣經六年歸里偕妻田氏發心施經求嗣未幾得男經願未酬十二歲忽病故夫婦痛心追悔焚香虔禱施經一千五百卷丁巳二月復生一子持驗彰彰如是</p>
<p>金剛持驗明永樂間揚州如臯縣城北三十里有孫公廿二者長齋建菴晨昏莊誦金剛經三十卷如是者四十年時當草昧邑瀕於海無城郭豺狼為害或往來村墟聽經聲輒俛首去偶颶風大作鄰屋皆蕩析公誦經如常菴巋然無恙室無扄鑰諸檀那所施米穀錢帛勿論僧俗遇乏槩分給之深得不住布施之義逝後鄉人立祠耑祀二百餘年以來每值春秋祭賽巫祝必諷誦金剛經以妥其神今鄱亭曰孫公鋪者其遺址也</p>
<p>明宣德間川西鶴觀道士陳入元志求長生精思日夜禱神授法夜夢一人形貌異常自稱執金剛神謂元曰爾求長生速往岷山禮智融和尚當授汝法元如言往懇指示融云不見金剛經一切有為法如夢幻泡影如露亦如電應作如是觀乎元問云既如夢幻何謂長生融云若見諸相非相即見如來又云即非如來是名如來元於言下大悟遂辭隱於瓦屋山虎踞巖日必誦金剛經凡滿數藏</p>
<p>明嚴江相城皮工也中年棄業於佛寺擔齋飯在路專持金剛經併念阿彌陀佛不絕聲年六十餘忽絕粒飲水一月乃言曰我當以某日某時去至期沐浴更衣跏趺而化焚之得舍利數合其舌堅如金石扣之有聲時正德十三年事也</p>
<p>明嘉靖間少保戚公繼光為副總時以倭亂提兵守禦三江素虔持金剛經雖在行間不廢一夕夢陣亡親兵某云明日當令妻詣公乞為誦金剛經一卷以資度脫旦日兵妻果來籲如夢中語公次晨齋素為誦經訖是夜兵妻夢夫語曰感主帥為我誦經但其中夾雜不用二字功德不全尚未得脫苦耳兵妻明旦復以夢籲公大訝因憶誦經時夫人遣婢送茶餅至公遙見揮手却之口雖不言而意中云不用也公時以語幕客事遂傳焉</p>
<p>明嘉靖間歸安茅鹿門傭僕馮勤日者占其夭問一老僧何以延年老僧曰若為下人無力積德惟拾焚字紙併念續命經庶免短折勤問續命經老僧曰即金剛經也乃置竹鑷竹簏兩事日間遍歷街巷凡穢惡字紙悉鑷簏中滌以香水曝乾焚灰包送清流雖隻字不敢遺忽夜歸跪念金剛經一卷囘向歲以為常後漸知書通文義鹿門禮貌之家道豐裕子二孫四壽九十五無疾化</p>
<p>明顏光裕世襲儒業一日同鄉紳耆老入金剛會聽經講論至暮而歸踴躍嘆服欲究其旨以赴銓未暇後任太和縣事忽病夢二青衣拘入陰府景象晦冥森嚴悽慘少頃見王執簿吏曰光裕陽壽<span class='corr'>已</span>盡在生業重好殺恣意烹炙且好食牛犬即有無數生靈對執索命王判押赴油火煎煉牛頭叉入沸鼎祇見蓮花遮體滾沸澄清鬼判稟王合掌請見果何功德化斯罪業令察善簿祗有持論般若一日之功植此金剛不壞之體王曰善哉延爾壽祿還魂普勸世人奉持返魂已經七日自後課誦不輟刻施金剛經六千卷官歷大叅年至七十臨終香聞里巷苦口囑戒子孫世代受持最上經典言畢而逝顏子六十六代孫博士伯廉記</p>
<p>明崑山周少岳諱之程五十喪明其瞳子反背碧色晝如黑夜自以為廢於世矣一心皈依佛氏以消宿諐每日清晨莊誦金剛經三卷誦則高聲讚揚客至不為禮積十五年忽一日烱然見物旋見旋晦驚疑未定令家人視之見左目眸子搖動露光一髮二月餘碧瞳漸轉兩眼清光盡復比之少年更能視遠少岳感念金剛神力誦經益虔</p>
<p>明南嶽有大德僧楚石博通三藏專持金剛經為業人有禮之乞佛法者無賢愚貴賤輒大聲曰好持金剛經去年一百七十一歲始化同時有白藤和尚無極和尚亦專勸化持金剛經白藤終一百三十歲無極終一百二十四歲俱正德間事</p>
<p>明嘉靖四十三年東南郡縣大荒蘇州洞庭山某寺有唐白樂天所書金剛全卷為鎮寺至寶是年寺眾饑主僧不得已取此經質山塘王宦米五十石為食越歲王宦呼主僧至家願施前米作齋僧用以經還寺僧歸過湖對眾稱揚王宦大德舟眾共求一看纔展開時風大作竟揭經前數幅飄空入雲而去僧懊悔不已三年後忽有一上官聞此經名陷主僧以他事禁獄逼獻經至以非全卷不愜意釋僧罪仍以經還之僧過湖風又大作昏黑艤舟入一深村避風登岸索火詣一老漁戶家壁間粘前所失經數幅毫無傷損漁戶姓姚詢之但云前三年有火光一道墮田中驚視之是字紙因粘於壁僧向經悲泣頂禮呼護法韋馱不休曰非兩番神風顯異此經必入權門不得完璧鎮寺矣因備述顛末漁戶驚感遂改業務農又出重貲裝裹每歲遇得經還經之日必往寺展禮壽八十二無疾終</p>
<p>明廬山僧普靜年十餘歲便思出家夜夢金剛神撫其背曰爾後當成善知識獲正果報自此投師剃度漸通內典朝夕虔念金剛經數十年如一日忽夢神人告曰經非如是誦遂說一偈曰有相相非真無法法亦墜撤却舊窠臼即已了大義師豁然醒悟二六時中止於晨昏朗誦一遍默將三十二分趺坐靜叅四十年未嘗下榻神復來告曰是在箇中矣年逾九十示寂芳香竟夕緇眾皆見旛幢導引披紫袈裟持木槵翔空西去</p>
<p>法華持驗明嘉靖間報恩寺住持僧永寧號西林畜一馬每自寺騎赴禮部上馬時默誦法華經至禮部門下馬恰完一卷率以為常本寺對門有孕婦夜夢此馬入室遂生一男天明向寺訪之馬死正其時也其家後即以子為西林徒極愚蠢授之書一字不易識唯口傳法華一卷便能熟誦信為馬聞經得度矣又當湖有僧誦法華經一蝦蟆聞聲忽作昂首拳跽狀者移時少頃若禪坐撼之<span class='corr'>已</span>息斷矣</p>
<p>諸寺奇物記寶光寺有西域來貝多婆力叉經長可六七寸廣半之葉如細猫竹筍殼而柔膩如芭蕉梵典言貝多出摩伽陀國長六七丈經冬不彫其葉可寫字貝多婆力叉此翻樹葉也經字大如小赤豆旁行蠕蠕如蟲豸不識其為何經也外以二木片夾之其木如杉而紋細緻可愛南都諸寺中僅有此經而<span class='corr'>已</span>記又言此貝葉經保護可六七百年</p>
<p>永慶寺有古藏經板雕刻工雅紙色古澹非宋刊則元刊也較因南藏本稍低而狹以木函函之今俱為人所竊去無復存矣</p>
<p>莘野纂聞李應禎先生當憲廟時以中書舍人供奉內閣有詔命繕寫佛經禎辭以不可其奏略曰臣聞凡為天下國家有九經未聞有所謂佛經者也憲廟可其奏遂寢至今諫章猶存余嘗從陳氏得觀之說者謂其鯁直有古內史之風焉</p>
<p>太平清話朝雲葬惠州栖禪寺結亭覆之榜曰六如亭以其能誦金剛也</p>
<p>余藏宋紹興所刻書冊華嚴經八十一卷後又得法華經七卷又得楞嚴十卷圓覺二卷皆宋板也惜無宋刻金剛配之後得俞仲蔚手寫金剛一卷蠅頭細書而結法嚴密真光明寶藏也後當分鎮諸山</p>
<p>近峯記略我朝宦官如覃吉在東宮口授大學中庸等書導以動作威儀開說府部官守天下民情及宦官專權蠹國之弊時上賜東宮五莊吉備陳不當受曰天下山河皆殿下所有何以莊為竟辭之一日東宮誦佛經吉適至驚曰老伴來矣急易孝經誦之吉跪曰得無誦佛經乎曰非也孝經耳</p>
<p>金剛持驗明萬曆初侍中鍾公復秀徐公遵壽俱住京城羅家巷奉佛念金剛經別院淨室數間二公聯坐誦持鍾家有二白鵝聞經聞念佛輒尾二公後作聲而行逐之不去昂首若聽行止皆隨木魚聲逾數年二鵝並對經案立化二公為瘞於淨業寺後地號聽經鵝塚</p>
<p>明王泮山陰人萬曆甲戌進士其伯父抱幼兒戲於門兒臂帶金鐲忽失之時泮父適在傍疑為所竊泮父不平引神明為呪取金剛經足踐之泮為諸生屢試高等不得第一日曉出城外見兩白鬚翁相語曰大善寺前秀才王泮應登上第為其父褻汙金剛經今削籍矣泮不知何故歸問父父語以前事泮大驚懺悔於佛前手書經一部是年登賢書歸欲再書一部未訖上春官被放至甲戌續書完經始得第赤水屠隆目擊傳其事</p>
<p>明海鹽漁戶張元與弟貞撒網夜歸至青松塘見水面有異光掩映星月疑其下有蚌珠遂沒水取焉得石匣一枚啟之乃金書金剛經光彩異常元置之家堂中夜夢金甲神語曰汝前生為長水法師講壇作務人因無道心退墮至此然夙因未泯賜汝大法當精進持誦元以不識字為辭神令開口以金丸投之香煖入腹遂驚而覺明旦啟誦熟如久習矣時萬曆甲申年元叩達觀大師具陳其事師更勉以誦經必囘向西方至丁丑七月元謂親識曰我殺業除蓮臺現矣無疾端坐而化</p>
<p>明萬曆間金壇王公方麓病篤時煩躁其子肯堂進曰大人平日存養功夫正於此際得力願澄心聽兒轉金剛經方麓首頷頤解命取經朗誦聽至無我相無人相四句輒笑曰煩惱本無我相誰戀逐合掌長逝</p>
<p>明沈濟寰居嘉興北麗橋開青果店每晨起必持金剛經或出外則一袋貯經懸胷前不曠持誦萬曆癸巳冬往洞庭山販橘太湖中流陡遇龍風湖面昏黑沈船漂蕩如葉楫櫓盡失巨浪如屋高出於船丈餘船已陷沒水底呼號間忽有巨力提船而起拔出波間夾送如飛頃刻達翁家嘴登岸則岸人共見有兩金甲神行水中左右擎船而來船中人知為金剛拯救共感沈德號為青果沈佛家</p>
<p>明萬曆間嘉禾沈公光華嘗判兩淮鹽鐵歸田日偶與同郡運同吳公淞閑坐從容遞問日間所為沈云晨朝茹素持誦金剛經積二十年已踰二藏吳亦漫然置之居無何吳忽晨起疾馳詣沈賀云郎君南闈必第矣沈問何據吳云夜夢神言郡中一士夫以持金剛經功德其子應得雋覺來惟憶公當酬是夢是秋沈公子應明果登應天鄉薦</p>
<p>明崑山鄒軏生而朴實未嘗識字雖小本營生好行方便凡遇饑人殘疾盞飯數文樂施不吝一日途遇化緣行者誦金剛經軏停腐擔聽之牢記無我相無人相無眾生相無壽者相四句出入不忘一日偶病延僧誦金剛經其胞弟軫讀書穎敏有文名放僻不信鬼神行多刻薄是日以代兄禮懺勉強從事聞誦經至第十五分心忽有悟合掌稱讚吾儒未嘗有此自此信心三寶</p>
<p>明嘉興府報忠坊范氏僕失記姓名居士王載生幼時見其每日肩菜擔行市中喃喃念誦不休其蚤起營趂必先於佛前焚香跪誦金剛數卷始出晚必赴金明寺佛殿禮佛囘向乃歸途次遇生命每減錢買放逢丐乞病者減口食施之家主與之妻不願遂聽出家投三塔大乘禪師薙髮為弟子數年辛勤作務凡禪堂苦役悉身任之未嘗告倦忽一日示疾告眾曰我夙生以誦金剛怠慢故罰作人奴今限滿當往善地受生矣遂瞑</p>
<p>明萬曆辛亥間淮北大商胡燃關中人妻吳氏挾貲數十萬年四十好善而無子有僧化之曰爾能刻金剛經施捨一藏定產麟兒燃慨如其言又施棺木一藏并掩骴骼之暴露者如是者十餘年功行圓滿延僧四十九眾建七晝夜道塲忽夢神人告曰爾無憂子之遲也上帝細察爾願誠否始終無替念否將擇福壽俱全者以[田/廾]之越一載姬妾連舉三子皆聰頴夫婦年踰七十家道益隆</p>
<p>明憲副項希憲初名德棻夢已為辛卯鄉科以汙兩少婢被主科名籍神削去遂力行種德事捐貲懇友高松聲精楷寫金剛經刊板歲施之凡十餘年夢至一所見黃紙第八名項姓中字糊塗下為原字傍一人曰審視此汝天榜名次也因易名夢原萬曆壬子中順天鄉試廿九名己未會試第二名共疑名次不合迨殿試為二甲第五名方悟合鼎甲數之恰是第八鄉會榜紙俱白殿榜獨黃尤為冥定云</p>
<p>明蔡槐庭楚人守嘉興潔己愛民長齋奉佛公暇惟持金剛經署內毫無長物公體素羸自言為諸生時遘危疾貧無醫藥與死為鄰發願盡形誦持是經漸次痊愈得發科甲今以餘生作官誓願攜此經而來亦攜此經而去故竟任不畏強禦視民如傷食惟菜腐未嘗市肉衣但布袍未嘗市絹每以是經併戒殺文刊行勸化</p>
<p>明萬曆間衛輝二府文襄南元發長洲人素性耿直不信釋氏後因病夢遊冥府始知地獄非虛遂留心內典尤篤信金剛經每日早起莊誦一過家人伺其誦至二十分後即為具餐如是為常與老友王公洪岡同在林下相聚即背金剛經差一字罰銀一兩故兩公念誦極熟日或數十卷長君湛持公震孟為大魁亦嘗手隷金剛勒石有嘉定吳生者一日臥於館室夢入幽冥惶怖無措俄有人指入一小門見殿宇嚴麗中列龍藏旁有甲士護守啟視梵帙莊嚴卷卷標文元發名字詢之云皆文某平日所誦也覺而述其夢於同館文先生乃襄南之叔方信靈異如此自是吳與文亦持誦不輟</p>
<p>明繡木錢末明室張氏素誠心奉佛日織一布於布機中誦金剛經十卷以為常課一日正織間誦至不於一佛二佛三四五佛而種善根已於無量千萬佛所種諸善根句忽停梭合掌子婦覺其有異呼之則已瞑目坐脫曾無一日疾病時萬曆庚申年七月初四日也</p>
<p>明鄧少峯江西人生於嘉靖己酉每逢推命者皆謂其少子少壽遂發心誦金剛經祈壽并祈子至崇禎壬午壽終九十五歲生十三子三十六孫</p>
<p>明萬曆桐鄉吳君平童年能孝早失怙恃館靈隱寺韜光房累試不第每念親恩難報痛泣不已有僧言人子欲報親恩寫經為最君平遂發心茹淡齋四十九日刺血寫金剛經一卷兩臂胷前共刺十一刀僧俗齊集觀血經莫不嘆曰先生誠心苦行諸佛靡不鑒馨以此而酬罔極勝功名之顯揚萬萬也但補闕真言未寫君平復於胷前刺一刀書訖夜即夢見父母在雲端謂曰賴兒刺血寫經孝心感格我二人超生淨土矣爾本無子佛又遣一善童子繼爾嗣其年果生一男數月後試以葷物閉口不食君平亦誓畢生持齋誦經身上刀痕斑斑現在也</p>
<p>明太倉高貴居道觀巷業褙硬襯賣製鞋鋪天啟五年六月壁間所褙之襯劃肰聲如裂帛飛入半空觀者如堵漸次墮落更有數片直飄向北城外普同塔始下僧取視之悉為金剛經紙蓋因貴不識字收取雜紙舊布不分淨穢以之作襯為人踐履圖利而不知造罪故天神示儆如此</p>
<p>明嘉興府角里街施嶧陽平日與東塔寺僧有恆交契嶧陽年六十五雖老且病跪誦金剛經日必數卷為常課崇禎丙子正月初八跪誦金剛經未終卷遽卒家人開喪受弔已三日將釘棺矣嶧陽忽還魂言曰我死去以誦金剛力不歷冥王所竟留地藏王菩薩處適菩薩謂我有一卷經未竟誦放回急完可來此也嶧陽氣息奄奄勢不能自誦復語家人必請有恆上人代誦他人無益偶恆赴別請停一日待之及恆至嶧陽自掙起聽誦終卷舉手謝恆<span class='corr'>已</span>笑化去</p>
<p>華嚴持驗明萬曆間辨融禪師以蜚語下獄獄卒以辨公名重必多金索其厚賄師云僧家那得有錢一無所與獄卒置師大匣牀中以困之匣竟師向空唱云大方廣佛華嚴經華嚴會上佛菩薩忽滿匣牀聒聒作響鎖斷牀碎事聞提牢遂達御前奉詔請出</p>
<p>金剛持驗明萬曆間楚高衲寒灰諷經虔肅句字清和聞見悚肰起敬嘗於天皇寺以香水金末和墨寫金剛經至第十六分一夕忘點燈几上若有微光作楷書經直達子夜偶腹飢思食起憶燈燭則眼前黑暗矣驚呼同房僧取火視之字畫莊嚴更勝平時手筆</p>
<p>明楚中戒僧法禪發願往廬山建庵修行至九江適有西城外王西溪者欲誦金剛經聞僧名即延請諷誦期滿三年奉經資三百兩後誦畢止與百金不能建庵且所得之財強半布施僅持空鉢偶值分封藩王舟抵九江起夫遞送有富室雇僧充縴夫時眾舫遇逆風不能前獨僧縴挽之舟如駛且足下騰空尺許王見驚駭進詢其故僧茫不知所對王疑為妖欲加刑僧益恐怖無措然王雖欲加刑而心終異之再四詰所從來僧熟思良久答曰貧僧素無他術惟在王西溪家誦金剛經三年耳因述前事王嘆曰金剛靈應乃如是哉遂賜銀三百兩終其建庵之願僧受賜後足不復履空矣</p>
<p>法華持驗明蘇州寶林寺相傳有十三歲童子至寺云欲得淨室寫經寺僧以別房居之索紙筆書法華經以半幅高麗繭紙畵作七級浮圖一級一卷紙長四尺許廣可尺半而經文六萬餘言具焉數日便了留寺中童子不知所之里人陳文綱親見此經字如麻大緻密分明其下左方題云行童海王師光寫今歸蕩口華氏</p>
<p>明吳門陳濟生字皇士文莊公之長子素力行善事凡古今嘉言懿行無不手自輯錄幾至充棟尤好內典每結蓮社持誦法華久而不怠忽夜夢一老者風神古異手持金字法華經及因果事跡相授陳子踴躍拜而納之天明鹿城葛氏所刻法華感通錄果載至陳子遠耀堂流通又一友人以泥金法華經全部來質同日事也未幾復於途次見新安李正卿所書泥金法華經并購歸供養以成合璧莊嚴妙勝觀者嘆為希有</p>
<p>觀音持驗明溫州醫僧法程字無枉少瞽百端治之不愈但晝夜誦觀世音名號如是十五年夢中聞菩薩呼之使前若有物縶其足不可動菩薩嘆曰汝前世為灸師誤損人眼今生當受此報吾憐汝誠心當使衣食豐足遂探懷中掬寶珠滿手與之既寤醫道大行衣鉢甚富後享高壽</p>
<p>明崇禎戊寅揚州僧垂髻北遊道經宿遷偶患脇痛四醫不能治展轉號呼不飲食者三十餘日一晚友人謂曰汝平日講演經論每勸人稱念觀世音可以救苦今染此篤疾何不皈命大悲以求自度髻昏憒間聞言有省急命具香燭高聲持觀音號不絕口至四更聲忽寂然眾驚謂氣絕矣啟門視之髻正鼾睡午後忽呼曰我饑甚速為具飯食畢即能起行眾驚問何緣得愈髻曰我初稱名時痛如刀割久之空中忽現祥雲見觀音以瓶中甘露灌我頂門清凉沁骨汗流如水因而熟寐已霍然矣眾咸合掌讚嘆菩薩之應如是</p>
<p>明劉谷賢黃州人隷虎賁左衛軍嘗從太監鄭和使海外諸番國舟經大海洋劉忽失脚墮水時風帆迅駛不可救援和令人升桅竿望之遙見一人隱隱出沒波濤中相去數十里咸謂無復生理須臾劉追及舟舟中人大喜速以物引上見大魚長丈餘悠然而去人皆異之劉曰此魚載我至此將沒者數次魚輒以鬐鬣負起故水不入口舟中人問爾平生有何善果致得此報劉云但念觀音經耳</p>
<p>金剛持驗明杭城人張守誠字不易晝夜虔誦金剛經每出入以囊貯經懸佩胷前崇禎壬午年隨伴北上貿易途遇響馬同伴受傷張被一箭正中胷前經袋不致透心因得全命此黃心符參軍語舍桴庵僧慧雨者心符一號定通禪老少讀三教書寄跡於商旅仕宦者二十餘年晚修禪行平生持誦金剛屢遭大難染危症悉得化脫</p>
<p>明蘇州衛揮使朱壽增字叔高持金剛經每日無間運糧入黃河巫言必宰牲賽河神否則有譴責壽增不可但日誦經必廻向河神而已一日大風雨龍鬬空中桅蓬葦蓆捲盡萬艘簸蕩不可制壽增焚香誦經益虔須臾風止雨霽簡較所部數十百艘無一破漏者至通州寓舍每飯後必酣寢一室中一日偶不成寐甫步出梁壞室傾牀亦碎矣壽增每向人說此余誦金剛經之驗</p>
<p>明如皐冒起宗字宗起崇禎戊辰進士童年列子衿時輒喜誦金剛經辛巳調補襄陽當獻闖灰燼之餘降兵窟穴於肘腋驕帥負嵎於腹心羽書日儆夜不解帶宗起亦自分終隕猶然纂刻金剛經受持果報乃以奄奄病骨支撐三百六旬瀕死者數四幸免乃解綬甫三月襄陽復陷當時共事者非膏塗鋒刃即法吏囊頭公獨得生全歸里豈非金剛之慈蔭哉</p>
<p>明秀水庠生濮可重妻王氏子女各一相繼痘殤氏哭之過哀雙目成瞽遂專心持念金剛經凡數歲忽誦經次左目流水痛割如裂則豁然明矣右目過數日亦然因誦持愈篤夜夢佛語曰汝本無子以誦經故賜汝一子氏後果生子因名經賜</p>
<p>明湖州府唐別駕時姪女歸海寧楊雲雲能文蚤逝夫家零替別駕有老妾馬氏善繡佛女相依為命天啟甲子隨至鳳陽官舍女嘗繡花鳥別駕曰汝既長齋宜繡佛繡經攝心三寶女發願繡金剛經未果乙丑正月十三日之夕陡然昏絕馬氏進湯水不納遍體如冰鼻無出息者竟夜矣至天將曉忽自云我要繡馬問故女云黃昏就枕時自覺耳目口鼻無不流血血流遍地身臥其中又見從傍拯救者都無措手處忽金甲大神振錫一聲蘧然作響問我云汝還能記繡經之願否答曰能記又振錫一聲問曰汝能繡經否答云我要繡遂得醒即至心刺繡金剛經女素羸弱自是雖鍼工勤敏諸病不侵至崇禎壬申歲始得圓滿精巧密緻如筆寫綾上觀者驟難辨其為繡也</p>
<p>明吳縣至德鄉計仲偉裔出舊家幼即志超塵俗年十二父欲為訂姻力辭至十七歲擇日將娶復避入山中勵志苦修信持般若金剛經父母不得<span class='corr'>已</span>捐聘吐親偉乃奉親命而歸孑然一身築室供佛惟諷誦大乘經三十餘年順治壬辰里有巨惡李禹吾揑人命誣偉縣令誤斷議絞聞者冤之方審時若聾若憒絕不辯答一言次日親友進監問故曰我于彼時竟不省在堂審事又問夾打痛否曰我全不知痛苦眾視其足毫無所傷但隱隱有金剛二字在上人莫不贊為誦經之力直指李森先按蘇母氏控冤得白禹吾反坐斃於獄今著有金剛解現付梓</p>
</div>
<div class='div-other'><a id='mulu1157' />
<p class='h2'>佛經部雜錄</p><p>酉陽雜俎貝多出摩伽陀國長六七丈經冬不彫此樹有三種一者多羅娑<span class='note-inline'>(一曰婆)</span>力叉貝多二者多梨婆<span class='note-inline'>(一曰娑)</span>力叉貝多三者部婆<span class='note-inline'>(一曰娑)</span>力叉多羅梨<span class='note-inline'>(一曰多梨貝多)</span>並書其葉部闍一色取其皮畫之貝多是梵語漢翻為葉貝多婆<span class='note-inline'>(一曰娑)</span>力叉者漢言樹葉也西域經書用此三種皮葉若能保護亦得五六百年</p>
<p>東坡志林近讀六祖壇經指說法報化三身使人心開目明然尚少一喻試以眼喻見是法身能見是報身所見是化身何謂見是法身眼之見性非有非無無眼之人不免見黑眼枯睛亡見性不滅故云見是法身何謂能見是報身見性雖存眼根不具則不能見若能安養其根不為物障常使光明洞徹見性乃全故云能見是報身何謂所見是化身根性既全一彈指頃所見千萬縱橫變化俱是妙用故云所見是化身此喻既立三身愈明如此是否</p>
<p>觀音經云呪詛諸毒藥所欲害身者念彼觀音力還著于本人東坡居士曰觀音慈悲者也今人遭呪詛念觀音之力而使還著于本人則豈觀音之心哉今改之曰呪詛諸毒藥所欲害身者念彼觀音力兩家總沒事</p>
<p>試筆妙論精言不以多為貴而人非聰明不能達其義余嘗聽人讀佛書每數十萬言而溺其說者以為欲曉愚下人故如此爾然則六經簡要愚下人獨不得曉耶</p>
<p>避暑錄話釋氏論佛菩薩號皆以南謨冠之自不能言其義夷狄謂拜為膜音模穆天子傳膜拜而受蓋三代已有此稱若云居南方而拜爾既訛為謨又因之為南無南摩後漢楚王英傳伊蒲塞之饌伊蒲塞即梵語優婆塞時佛語猶未至中國蓋西域之譯云然如身毒與天竺其國名尚訛况于語乎</p>
<p>欒城遺言公語韓子蒼云學者觀儒書至于佛書亦可多讀知其器能也</p>
<p>佛祖綂紀佛經製卍字為如來吉祥萬德之所集音之為萬</p>
<p>議遇藏只貯藏之義狐兔穴居例名藏老耼為周守藏吏名柱下史藏乃藏書所漢東觀藏書號柱史藏室書所在也釋道法其制度佛經遂為二氏之私今復以事祈禳豈以經典所在福可集乎</p>
<p>劉向列傳序言仙者一百四十六人而七十四人已見佛經向成哀時人其言如此則前漢有佛經矣向又曰今覽載籍往見經洪慶善因言周時義流釋典按列子仲尼篇曰西方之人有聖者焉詳禦寇鄭人在孔子後孟子先其時<span class='corr'>已</span>說西方聖人則佛傳中國晚周也</p>
<p>珍珠船楞嚴經似一器中傾出復入一器中</p>
<p>佛祖通載伊川曰看華嚴經不如看一艮卦</p>
<p>賢奕真西山曰余自少讀普門品雖未能深解其義然常以意測之曰此佛氏之寓言也昔唐李文公問藥山禪師曰如何是惡風吹舩飄落鬼國師曰李翱小子問此何為文公怒形於色師笑曰發此嗔恚心便是黑風吹舩飄入鬼國也呀藥山可謂善啟發人矣以是推之則知利欲熾然即是火坑貪愛沉溺便是苦海一念清淨烈燄成池一念警覺舩到彼岸災患纏縛隨處而安我無畏怖如械自脫惡人侵凌待以橫逆我無忿嫉如獸自奔讀是經者作如是觀則知普陀大士真實為人非浪語者</p>
<p>玉堂漫筆世言大藏經五千四十八卷此自唐開元間總結經律論之目至貞元間又增新經二百餘卷宋至道以後惟淨所譯新經又九千五百餘卷予見南宋藏經與元藏亦不同而本朝藏經又添入元僧以後諸人文字而卷數仍舊豈亦有添滅歟</p>
<p>病榻手欥佛書以一條為一則洪景盧容齋隨筆史繩祖學齋呫嗶用之佛典又云多羅葉書凡有二百四十縳縳古絹字亦借為卷也</p>
<p>竹窻隨筆有俗士聚諸少小沙彌講莊子大言曰南華義勝首楞嚴一時緇流及居士輩無斥其非者夫南華於世書誠為高妙而謂勝楞嚴何可笑之甚也士固村學究其品猥細不足較其言亦無旨趣不足辯獨恐悞諸沙彌耳然諸沙彌稍明敏者久當自知如言鍮勝黃金以誑小兒小兒既長必唾其面矣</p>
<p>或曰莊子義則劣矣其文元曠疎逸可喜可愕佛經所未有也諸為古文辭及舉子業者咸靡然宗之則何如曰佛經者所謂至辭無文者也而與世人較文是陽春與百卉爭顏色也置勿論子欲論文不有六經四子在乎而大成于孔子吾試論之孔子之文正大而光明日月也彼南華<span class='corr'>佳</span>者如繁星掣電劣者如野燒也孔子之文渟蓄而汪洋河海也彼南華<span class='corr'>佳</span>者如瀑泉驚濤劣者如亂流也孔子之文融粹而溫潤良玉也彼南華<span class='corr'>佳</span>者如水晶琉璃劣者如珉珂珷玞也孔子之文切近而精實五穀也彼南華<span class='corr'>佳</span>者如安南之荔大宛之葡萄劣者如未熟之梨與柿也此其大較也業文者宜何師也而况乎為僧者之不以文為業也</p>
<p>曰古尊宿疏經造論有引莊子語者何也曰震旦之書周孔老莊為最矣佛經來自五天欲借此間語而發明不是之引而將誰引然多用其言不盡用其義彷彿而已矣蓋稍似而非真是也南人之北北人不知舟指其車而曉之曰吾舟之載物而致遠猶此方之車也借車明舟而非以車為舟也</p>
<p>嘉興府志楞嚴講寺藏經巨細畢舉千函萬帙自佛教入中國來未有刻成方冊若此之備者可謂盛矣或謂專利於流通濫觴於語錄司世教者慮其不終然真經大藏炳如日星豈為物敗哉惟是儒書散佚誰為裒集者撫茲浩嘆</p>
</div>
<div class='div-other'><a id='mulu1158' />
<p class='h2'>佛經部外編</p><p>法華持驗明釋明勳徽人原名胡文柱天啟時為中書舍人以不從魏璫命褫官至丙戌忽患人面瘡痛不可忍辛卯冬暈絕恍惚聽瘡作人言曰予梁時盧昭容也在雒陽宮中遭賊戕命今已六百餘年尚滯鬼籍而君即當日戕予者今既轉身為男子當書法華等經以自救救予文柱哀祈住痛即書時居儀真立具紙筆書法華華嚴金剛楞嚴等經及水懺每書痛即止停筆復痛踰年書經完患遂愈</p>
</div></div>
</div><!-- end of div[@id='body'] -->
</body></html>