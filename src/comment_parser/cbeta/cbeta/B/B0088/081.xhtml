<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu3060' />
<div class='div-other'>
<p class='h2'>欽定古今圖書集成博物彙編神異典　第一百三十五卷目錄</p>
<ul class="">
<li>僧部列傳十一
<ul class="">
<li>梁三
<ul class="">
<li>慧成</li>

<li>法忍</li>

<li>明達</li>

<li>惠光<span class="note-inline">(附道雲　道暉)</span></li>

<li>法超</li>

<li>道禪</li>

<li>香闍棃</li>

<li>道穆</li>

<li>尚圓</li>

<li>植相</li>

<li>僧林</li>

<li>慧韶</li>

<li>法寵<span class="note-inline">(附智果　僧淑)</span></li>

<li>法令<span class="note-inline">(附慧<span class="corr">泰</span>　<span class="corr">慧纂</span>)</span></li>

<li>僧若<span class="note-inline">(附僧令　法度　惠梵　惠朗)</span></li>

<li>僧遷</li>

<li>慧彌<span class="note-inline">(附法仙)</span></li>

<li>道琳</li>

<li>慧皎</li>

<li>嵩頭陀</li>

<li>法歸</li>

<li>定光</li>
</ul></li>

<li>陳一
<ul class="">
<li>拘那羅陀<span class="note-inline">(附高空　德賢　善吉)</span></li>

<li>雙林大士</li>
</ul></li>
</ul></li>
</ul></div>
<p class='juan'>神異典第一百三十五卷</p>
<div class='div-other'><a id='mulu3061' />
<p class='h2'>僧部列傳十一</p>
<div class='div-other'><a id='mulu3062' />
<p class='h3'>梁三</p>
<div class='div-other'><a id='mulu3063' />
<p class='h4'>慧成</p><p>按續高僧傳慧成姓段<span class='corr'>澧</span>陽人出家住十住寺誦法華維摩勝天王等大乘經二十餘卷進具後為荊南佛法希尠承都大弘法席有心遠慕遂因商船往造建業正值成實靈講學者肩聯一聽十年文理略盡將旋本邑至匡山與顗師相見承南岳思禪師匡化山中引眾波動試往看之既見欣仰欲學定業思曰卿一生學問與吾炙手猶不得暖虛喪功夫惜哉成素憑文疏依他生解忽令自檢茫若霧遊慨恨之甚不可得也乃惟曰承大師善知來意今試驗之見犀如意及手巾綫履欲得之思命令送與成遂總燒却章鈔捐擲筆硯專志正繫以必遠為期當時造禪門者數十人皆先達者或以後至恐不相及乃以夜達晝開眼坐禪經十有五年思令入方等觀音法華般舟道塲歷試銷障三年依行魔業禪鬼頗因散絕乃示以正法專思元寂久久遂解眾生語言三昧精思通爽靜亂齊焉彼閉目者觀道雖明開眼便失與成比校天地懸殊思云智顗先發三昧後證總持慧成及之二子寂照行解齊矣大師化往上至枝江造禪慧寺所營土木咸依俗有德行所招不久便就其地西望沙渚德鸞栖遁之地東眺上明彌天立寺之所湘東王承風迎請為建禪眾仍構大殿闕梁不成六月江漲於一夜中成曰有木中梁往江接取尋語往看果如所示有清信士段弘者為精舍主忽然氣絕家人召成至宅弘乃蘇曰初執至王所見禪師上殿曰與此人立功德未了願赦之王起禮足如言被放陳主聞而往召卓然不往又令江總等往迎若不允心不勞返也王人雨淚強引入船成乃奮身入水立於江上又請若不蒙下總等粉身無地從之至都受戒而返乃賜所住名禪慧寺不久市朝遷革有常律師者欲往南岳遇成同宿夜中投虱於地而密知之及明告別成曰昨夜一檀越被凍困苦常慚之永誡將終語門人曰急砌殿基吾當講涅槃也聞皆急手恰竟而智者玉泉寺至宣相符會共談元理良久氣絕以年月坐亡於禪眾道塲年七十三矣湘東王宮內立碑今見在城中</p>
</div>
<div class='div-other'><a id='mulu3064' />
<p class='h4'>法忍</p><p>按續高僧傳法忍江陵人初投天皇寺出家受具已後受持法華維摩日常再遍眾聚多諠朽折由出西往覆舟巗下頭陀自靜觀理三十餘年木食麻衣破衲而<span class='corr'>已</span>自得幽林無求外護升粒若盡繼以水果終不馳求或一食七日跏坐求志曾於一夏費米三斗必限自恣猶盈五升雖獨宿非入戒科而倫約一偶別行所止龕室纔容膝頭伏夏嚴冬形不出戶故寒不加絮熱不減衣安然守道無為而已忽有一象無事至龕經於數日忍便現疾於寺北窟右脇而終春秋六十有七衣鉢塵朽眾無預焉評其估價不至於十云</p>
</div>
<div class='div-other'><a id='mulu3065' />
<p class='h4'>明達</p><p>按續高僧傳明達姓康氏其先康居人也童稚出家嚴持齋戒初受十戒便護五根年及具足行業彌峻脇不著席日無再飯外儀軌則內樹道因廣濟為懷遊行在務以梁天監初來自西戎至於益部時巴峽蠻夷鼓行抄劫州郡徵兵剋期誅討達愍其將苦志存拯拔獨行詣賊登其堡壘慰喻招引未懾其情俄而風雨晦冥雷霆震擊羣賊驚駭惻爾求哀達乃教具千燈祈誠三寶營辦始就昏霾立霽山澤通氣天地開朗翕然望國並從王化襁負排藪獺獸前趨者其徒充澤遂使江路肅清往還無阻兵威不設而萬里坦然達之力也後因行役中路逢有人縛㹠在地聲作人語曰願上聖救我達即解衣贖而放之行至梓州牛頭山欲構浮圖及精舍不訪材石直覓匠工道俗莫不怪其言也於時三月水竭即下求木乃於水中得一長材正堪剎柱長短合度僉用欣然仍引而豎焉至四月中涪水大溢木流翳江自泊村岸都無澑者達率合早素通皆接取縱橫山積創修堂宇架塔九層遠近併力一時繕造役不逾時欻然成就而躬襲三衣並是麤布破便治補寒暑無革有時在定據於繩牀赫然火起眾往撲滅惟覺清凉有沙門僧救者積患孿躄來從乞瘥達便授杖令行不移晷景驟步而返斯陰德顯濟功不可識其例甚矣又布薩時身先眾坐因有偷者穿牆負物既出在外迷悶方所還來投寺遂喻而遣之故達化行楚蜀德服如風之偃仆也故使三蜀氓流或執爐請供者或散華布衣者或捨俗歸懺者或剪落從法者日積歲計又不可紀以天監十五年隨始興王還荊州冬十二月終於江陵春秋五十有五達形長八尺容式偉然敷弘律訓及以講誦乍諷俗書用悟昏識銓序罪福無待重尋故詳略而傳矣</p>
</div>
<div class='div-other'><a id='mulu3066' />
<p class='h4'>惠光<span class='note-inline'>(附遊雲　道暉)</span></p><p>按續高僧傳惠光姓楊氏定州長盧人也年十三隨父入洛四月八日往佛陀禪師所從受三歸陀異其眼光外射如燄深惟必有奇操苦邀留之且令誦經光執卷覽文曾若昔習旁通博義窮諸幽理兼以劇談譎詭態出新奇變動物情時談逸口至於夏末度而出家所習經誥便為人說辭既清靡理亦高華時人號之聖沙彌也因獲利養受而還施師為掌之尋用復盡佛陀曰此誠大士之行也便縱而不禁諮教誡敬而異焉然其雅量弘方不拘小節讚毀得失聲色不渝眾益器之而美其遠度陀曰此沙彌非常人也若受大戒宜先聽律律是慧基非智不奉若初依經論必輕戒網邪見滅法障道之源由是因循多授律檢先是四方未廣宣通有道覆律師創開此部製疏六卷但是科文至於提舉宏宗無聞於世故光之所學惟據口傳及年登冠肇學行略周常聞言不通華登戒便阻乃往本鄉進受具足博聽律部隨聞奉行四夏將登講僧祗律初以唱高和寡詞理精元漸染津流未遂聽徒雲合光知學功之所致也義須廣周羣部乃從辨公叅學經論聽說之美聲颺趙郡後入洛京搜楊新異南北音字通貫幽微患為心計之勞事須文記乃方事紙筆綴述所聞兼以意量叅互銷釋陀以他日密覩文言乃呼而告曰吾之度子望傳果向於心耳何乃區區方事世語乎今觀神器已成可為高明法師矣道務非子分也如何自累因而流涕會佛陀任少林寺主勒那初譯十地至後合翻光時預霑其席以素習方言通其兩諍取捨由悟綱領存焉自此地論流傳命章開釋四分一部草創基址其華嚴涅槃維摩十地地持等並疏其奧旨而弘演導然文存風骨頗略章句故千載仰其清規眾師奉為宗轄矣司徒高敖曹僕射高隆之及朝臣司馬令狐子儒等齊代名賢重之如聖常遇亢旱眾以聞光乃就嵩嶽池邊燒香請雨尋即流窪原隰民皆利之又尒朱氏舉兵北伐徵稅僧尼用充軍實先立嚴刑敢諫者斬時光任僧官顧五眾屯塞以命直往語世隆曰若當行此稅國事不在言既克明事亦遂免其感致幽顯為若此也初在京洛任國僧都後召入鄴綏輯有功轉為國綂將終前日乘車向曹行出寺門屋脊自裂既坐判事塊落筆前尋視無從知乃終相因斯乖愈四旬有餘奄化於鄴城大覺寺春秋七十矣光常願生佛境而不定方隅及氣將欲絕大見天官來下遂乃投誠安養溘從斯卒自光立志貞靜堅存戒業動止安詳衣裳附怗晝夜存道財無盈尺之貯滌除便穢誓以報盡為期偏重行宗四儀無妄其法潔己獨立七眾深崇其操自正道東指弘匠于世則以道安為言初緇素革風廣位聲教則惠光抑其次矣凡所撰勝鬘遺教溫室仁王般若等皆有注釋又再造四分律疏百二十紙後代引之以為義節并羯磨戒本咸加刪定被於法侶今咸誦之又著元宗論大乘義律章仁王七誡及僧制十八條並文旨清肅見重時世學士道雲早依師稟奉光遺令專弘律部造疏九卷為眾所先成匠極多流衍彌遠加以威容嚴肅動止有儀談吐慈和言行相檢又光門人道暉者連衡雲席情智傲岸不守方隅略雲所製以為七卷聞以意會揵度推焉故諺云雲公頭暉公尾洪理中間著所以是也並存亡失緒嘉績莫尋可為悲哉</p>
</div>
<div class='div-other'><a id='mulu3067' />
<p class='h4'>法超</p><p>按續高僧傳法超姓孟氏晉陵無錫人也十一出家住靈根寺幼而聰穎篤學無倦從同寺僧護修習經論而雅有深思幽求討擊學論歸鄉貧無衣食乞匄自資心性柔輭勞苦非慮晚從安樂寺智稱專攻十誦致召命家語其折中者數過二百自稱公歿後獨步京邑中歲廢業頗失鴻緒後復綴講眾重殷矣帝謂律教乃是像運攸憑學慈階漸治身滅罪之要三聖由之而歸必不得闕如閉目夜行常懼蹈諸坑塹欲使僧尼於五篇七聚導意獎心以超律學之秀勅為都邑僧正庶其弘扇有徒儀表斯立武帝又以律部繁廣臨事難究聽覽餘隙遍尋戒檢附世結文撰為一十四卷號曰出要律儀以少許之詞網羅眾部通下梁境並依詳用普通六年遍集知事及於名解於平等殿勅超講律帝親臨座聽受成規以眾通道俗恐陷於愆目但略舉綱要宣示宏旨三旬將滿文言便竟所以導楊祕部弘悟當機遂得四眾移心朝宰胥悅至七年冬卒于天竺住寺春秋七十有一天子下勅疏慰并令有司葬鍾山開善寺墓</p>
</div>
<div class='div-other'><a id='mulu3068' />
<p class='h4'>道禪</p><p>按續高僧傳道禪交阯人早出世網立性方嚴修身守戒冰霜例德鄉族道俗咸貴其克己而重其篤行仙洲山寺舊多虎害禪往居之此災遂遠聞齊竟陵王大開禪律盛張講肆千里引駕同造金陵皆是四海標領人雄道傑禪傳芳藉甚通夜不寐思叅勝集簉奉真筌乃以末明之初遊歷京室住鍾山雲居下寺聽掇眾部偏以十誦知名經略道化僧尼信奉故有稜威振發以見聲名恬揄誘悟議於風彩都邑受其戒範者數越千人常聽之徒眾不盈百兼樂滅覺觀亟留幽谷動踰宵景方尋碩步加復蔬食敝衣華無布口有濟芳美者便隨給貧病知足之富豈得過焉末居於寺舍屏迹山林不交榮世安苦立行人以為憂而禪不改其樂也以大通元年卒于山寺春秋七十矣</p>
</div>
<div class='div-other'><a id='mulu3069' />
<p class='h4'>香闍梨</p><p>按續高僧傳香闍梨者莫測其來以梁初至益州青城山飛赴寺欣然有終志時俗每至三月三日必往山遊賞多將酒肉共相酣樂前後勸喻會未能斷後年三月又如前集例坐<span class='corr'>已</span>了香令人於座穿坑方丈人莫知意謂人曰檀越等恆自飲噉未曾與香今日為眾須食一頓諸人爭奉肴酒隨得隨盡若填巨壑識者怪之至晚曰我大醉飽扶我就坑不爾污地及至抗所張口大吐雞肉自口出即能飛鳴羊肉自口出即馳走酒食亂出將欲滿坑魚䱉鵝鴨游泳交錯眾咸驚嗟誓斷辛殺迄今酒肉永絕上山此香之風德也益州別駕羅研朝梁誌公謂曰益州香貴賤答曰甚賤初不謂是人也誌曰既為人所賤何為久留研亦不測此語為有識者說之或曰將不指青城香闍黎乎遂往山具述香曰檀越遠來固非虛說其夜便化弟子等營墓將殯怪棺大輕及開止見几杖而已</p>
</div>
<div class='div-other'><a id='mulu3070' />
<p class='h4'>道穆</p><p>按續高僧傳道穆松滋人性愛山林初入荊州神山將事巖隱感迅雷烈風震山折木神蛇繞牀羣虎縱吼穆心安泰然都無外想七日一定蛇虎方隱方登山遠眺其山東依浚壑西顧深流有終焉之志山神變形謝過云是田伯玉也來請受戒及施法式諸毒潛亡祭祀絕於羶辛祈澤應時雲雨如此衛候不一例可知也居山三十餘載名聲及遠遊遁之賓咸歸向請沙門則僧展僧安高士則劉虬車綴敘言命的無爽風聲梁湘東王蕭繹欽德經過於桂錫之所建臺一區立碑敘嗣簡文為頌立碑在於山頂及穆將終欣於觀遠乃行至山峯而卒春秋七十矣</p>
</div>
<div class='div-other'><a id='mulu3071' />
<p class='h4'>尚圓</p><p>按續高僧傳尚圓姓陳廣漢洛人出家以呪術救物梁武陵王蕭紀宮中鬼怪魅諸采女或歌或哭紛然亂舉王乃令善射者控弦擬之鬼乃現形即放箭射鬼便遙接還返擲人久而不已聞圓持呪請入宮中諸鬼競前作諸變現龍蛇百獸倏忽前後在空在地怪變多端圓安坐告曰汝小家鬼何因敢入王宮能變我身則可自變萬種祗是小鬼可住聽我一言諸鬼合掌住立圓始發云南無佛陀鬼皆失所自爾安靜武帝聞召大蒙賞遇值梁覆擾圓行至蜀所有痛惱因之護衛年八十一終於所住</p>
</div>
<div class='div-other'><a id='mulu3072' />
<p class='h4'>植相</p><p>按續高僧傳植相姓郝氏梓潼涪人嘗任巴西郡吏太守鄭貞令相齎獻物下揚都見梁祖王公崇敬三寶便願出家及還上蜀決誓家屬并其妻子既同相志一時翦落自出家後梁大同中專習苦行一食常坐正心佛理以命自期時南武都今孝水縣也有法愛道人高衒道術相往觀之愛於夕中自以呪力現一大神身著衣冠容相瑰偉來舉繩牀離地四五尺便誦戒神即馳去斯須復來舉牀僅動一角如前復去俄爾又來在相前立相正意貞白初無微動尋爾復去於屋頭現面舍棟破裂其聲甚大相亦無懼神見不動便來禮拜求哀懺悔至旦語愛曰汝所重者此是邪術非正法也可捨之相後往益聽講以生在邊鄙言頗涉俗雖遭輕誚亡懷在道都不忤意又因行路寄宿道館道士有素聞相名恐化徒屬拒不延之其夜羣虎遶院相吼道士等通夕不安及明追之從受菩薩戒焉又曾行弘農水側見人垂釣相勸阻之不從其言即唾水中忽有大蛇擎頭四顧來趣釣者因即歸命投相出家時梁道漸衰而涪土軍動與彖法師分飛異域彖入靜林山相入青城山聚徒集業梁王蕭撝素相欽重供給獠民以為營理未暇經始便感重疾知命不救謂弟子曰常願生淨土而無勝業雖不生三塗亦不生天堂還生涪土作沙門也汝等努力行道方與吾會跏坐儼然奄便遷化時年三十有四其山四面獠民見其坐亡皆來歎異禮拜供養改俗行善弟子衘命露屍松下初相置足於綿州城西柏林寺院宇成就於堂頭植梧桐一株極為繁茂忽以四月十五日無故葉落又維那此旦打鐘初不發聲大小疑怪不測所以上座僧起謂有大變執錫逃避須臾信報相<span class='corr'>已</span>終卒樹枯鐘噎表其遷化之晨也此寺去青城四百餘里而潛運之感殆非人謀</p>
</div>
<div class='div-other'><a id='mulu3073' />
<p class='h4'>僧林</p><p>按續高僧傳僧林吳人深有德素行能動物梁大同中上蜀至潼州城西北百四十里有豆圌山上有神祠土民敬之每往祭謁林往居之禪默累日忽有大蟒縈繩牀前舉頭如揖讓者林為授三歸受已便去自爾安帖卒無災異其山北涪水之陽素來無猿自林栖託已來便有兩頭依林而住有初見者云度水來及後林出山門猿還泅渡如此非一年月淹久孚乳產生乃有數十有時送林至龍門口竚望而返林後往赤水巖故寺中屋宇並摧止有叢林便即露坐虎蹲於林前低目視林乃為說法良久便去爾後孤遊雄悍不避惡獸常行仁濟感化極多末卒於潼郡</p>
</div>
<div class='div-other'><a id='mulu3074' />
<p class='h4'>慧韶</p><p>按續高僧傳慧韶姓陳氏本穎川太丘之後避亂居於丹陽之田里焉性恬虛寡嗜慾沈毅少言童幼早孤依兄而長悌友之至聞於閭閻十二厭世出家具戒便遊京揚聽莊嚴旻公講釋成論纔得兩遍記注略盡謂同學慧峰曰吾沐道日少便知旨趣斯何故耶將非所聞義淺為是善教使然乎乃試聽開善藏法師講遂覺理與言元便盡心鑽仰當夕感夢往開善寺採得李子數斛撮欲噉之先得枝葉覺而悟曰吾正應從學必踐深極矣尋爾藏公遷化有龍光寺綽公繼踵傳業便廻聽焉既闕論本制不許住惟有一被又屬嚴冬便撤之用充寫論忍寒連噤方得預聽文義兼善獨見之明卓高眾表辨滅諦為本有用麤細而折心時以為穿鑿有神思也梁武陵王出鎮庸蜀聞彼多叅義學必須碩解弘望方可開宣眾議薦舉皆不合意王曰憶往年法集有傖僧韶法師者乃堪此選耳若得同行想能振起邊服便邀之至蜀於諸寺講論開導如川流嘗於龍淵寺披講將訖靜坐房中感見一神青衣帢服致敬曰願法師常在此弘法當相擁衛言訖而隱遂接席數遍清悟繁結昔在揚都苦氣疾綴慮恆勤及至蜀講眾病皆除識者以為寺神之所護矣於時成都法席恆並置三四法鼓齊振競敞元門而韶聽徒濟濟莫斯為盛又率諸聽侶諷誦涅槃大品人各一卷合而成部年恆數集倫次誦之如有謬忘及講聽眠失者皆代受罰對眾謝曰斯則訓導不明耳故身令獎物其動至若此武陵布政於蜀每述大乘及三藏等論沙門寶彖保該智空等並後進峰岫叅預撰集勒卷既成王賜錢十萬即於龍淵寺分贍學徒頻教令掌僧都苦辭不受性不乘騎雖貴勝請講逢值泥雨輒自策杖載笠履芒屩而赴會焉少而齋潔不涉珍羞後遇時患藥雜豬脂拒而不服非時漿飲故絕生常候病者仰觀顏色怡悅禮誦不替當似微差乃告曰吾今無處不痛如壞車行路常欲摧折但自強耳恨所營尊像未就吾將去矣遺屬道俗憑為莊嚴便洗浴剃髮剪爪禮拜漱口坐於龍淵寺摩訶堂中奄然而卒春秋五十有四即天監七年七月三日也時成都民應始豐者因病氣絕而心尚溫五日方醒云被攝至閻王所聞處分云迎韶法師須臾便至王下殿合掌頂禮更無言說惟畫文書作大政之字韶便出外坐於曠路樹下見一少童以漆柳箕擎生袈裟令韶著之有數十僧來迎豐惟識和慈二禪師旛花列道騰飛而去又當終之夕有安浦寺尼久病悶絕及後醒云送韶法師及五百僧登七寶梯到天宮殿講堂中其地如水精牀席華整亦有麈尾几案蓮華滿池韶就座談說少時便起送別者令歸其生滅冥祥感見類此</p>
</div>
<div class='div-other'><a id='mulu3075' />
<p class='h4'>法寵<span class='note-inline'>(附智果　僧叡)</span></p><p>按續高僧傳法寵姓馮氏南陽冠軍人後遭世難寓居海鹽少有絕俗之志二親愛而弗許執志固請乃曰須待為汝婚竟隨意所欲十八納妻經始半年捨家服道住光興寺成辦法式習學威儀其後出都住興皇寺又從道猛曇濟學成實論二公雅相歎賞日夜辛勤不輟寒暑吳郡張融與周顒書曰古人遺族故留兒女法寵法師絕塵如棄唾若斯之志大矣遠矣又從長樂寺僧周學通雜心及法勝毗曇又從莊嚴曇斌歷聽眾經採元折奧妙盡深極高難所指罕不倒戈音吐蘊藉風神秀舉齊竟陵王子良甚加禮遇嘗於西邸義集選請名學事委冶城智秀而競者尢多秀謂寵曰當此應對卿何如我答曰先悅後拒我不及卿詮名定實卿不及我秀有慚色年三十八正勝寺法願道人善達樊許之術謂寵曰君年滿四十當死無可避處惟有祈誠諸佛懺悔先[億-音+(天*天)]挑脫或可冀耳寵因引鏡驗之見面有黑氣於是貨賣衣鉢資餘併市香供飛舟東逝直至海鹽居在光興閑房禮懺杜絕人物晝忘食息夜不解衣迄年四十歲暮之夕忽覺兩耳腫痛彌生怖懅其夜懺達四更聞戶外有人言曰君死業<span class='corr'>已</span>盡遽即開戶都無所見明晨借問僉言黑氣都除兩耳乃是生骨斯實懺悔之基功不虛也末又從東夏慧基聽其講導言論往復旬日之間文疑理滯反啟其志又鼓棹西歸住道林寺開宇臨澗敵軒映水解袠尋經每自惆悵而不能<span class='corr'>已</span>及東昏在位多請遊於北山因而移寓天保寺天監七年齊隆寺法鏡殂歿僧正慧超啟寵鎮之勅曰法寵法師造次舉動不逾律儀不挾性欲不事形勢慈仁愷悌雅有君子之風匡政寺廟信得其人矣上每義集以禮致之略其年臘勅常居坐首不呼其名號為上座法師請為家僧勅施車牛人力衣服飲食四時不絕寺本陋小帝為宣武王修福下勅工人繕改張飾以待寵焉因改名為宣武寺也門徒敦厚常百許人普通四年忽感風疾不能執捉舒經格上晝夜不休赴諸法事坐輿講說未疾禮佛常以百拜為限後不能起居猶於牀上依時百過俯仰虔敬所懺所願與本不異後疾甚中使叅候相望於道以普通五年三月十六日卒春秋七十四皇上傷悼道俗悲戀勅葬定林寺墓一切凶事天府供給舍人主書監視訖事復有沙門智果管氏吳人住海鹽光興寺清直平簡善諸經術又剡縣公車寺沙門僧淑捃採眾師并為己任隨問隨答思慮周廣雖有徵覈而未盡其要妙也</p>
</div>
<div class='div-other'><a id='mulu3076' />
<p class='h4'>法令<span class='note-inline'>(附<span class='corr'>慧泰</span>　<span class='corr'>慧纂</span>)</span></p><p>按續高僧傳法令姓董氏未詳何許人家遭世禍因寓建康少出家住定林上寺立操貞堅廉和寡欲博覽經論多所通達善涅槃大小品尤精法華阿毗曇心登師子座發無畏辨先標綱要却派條流言約旨遠馳名京學兼好禪寂以息攀緣但多疾瘵亟為廢替自責先身執相分別起諸違害今受殃咎因誦大品一部用祛封滯清淨調和隨從梵行足不下山三十三歲葷辛不食敝衣畢世以天監五年卒春秋六十有九時寺復有慧泰慧纂並以學聞泰克己修身篤勤禪智偏能談授纂心性清率不事形骸貞實抱素雅有國士之器</p>
</div>
<div class='div-other'><a id='mulu3077' />
<p class='h4'>僧若<span class='note-inline'>(附僧令　法度　<span class='corr'>惠梵</span>　<span class='corr'>惠朗</span>)</span></p><p>按續高僧傳僧若莊嚴寺僧璩之兄子也璩以律行清嚴見之前傳若少而廉靜邑里推之十五出家住虎丘東山精舍事師恭孝與人友善性好勤學出都住冶城寺二十餘年經數通達道俗器賞太常卿吳郡陸惠曉左氏尚書陸澄深相待接年三十二志絕風塵末東返虎丘棲身幽室簡出人世披文翫古自足雲霞雖復茹菜不充單複不贍隨宜任運罕復經懷瑯琊王斌守吳每延法集還都謂知己曰在郡賴得若公言謔大忘衰老見其比歲放生為業仁逮蟲魚愛及飛走講說雖疎津梁不絕何必滅跡巗岫方謂為道但出處不失其機彌覺其德高也天監八年勅為彼郡僧正親當元帥猶肆意山內故失匡救之美致有貪慢之詣未必加諸己要亦有貶暮齡以普通元年卒春秋七十復有僧令者若之兄也亦以碩學知名少而儁警長益廉退經律通明不永早世復有法度者住定林寺沈審其性言不卒暴先行而後從焉時莊嚴寺又有惠梵惠朗並以內外廣學一期標譽梵本吳氏剡人剛決強斷不事形名朗肌貌霜潔時人目為白朗屢講眾經頗入能例</p>
</div>
<div class='div-other'><a id='mulu3078' />
<p class='h4'>僧遷</p><p>按續高僧傳僧遷姓樂氏襄陽杜人少出家進忠退儉早協州鄉晚遊都邑住靈根寺却掃一房淨若仙觀潔整衣服塵水不染從靈味寺寶亮諮學經論文理通達藉甚知名性方稜不撓高自崇遇若非意得罕所賓接武帝以家僧引之吳平侯蕭昺亦遇之以禮天監十六年夏帝嘗夜見沙門惠詡他日因赴法會遷問詡曰御前夜何所道詡曰卿何忽問此而言氣甚厲遷抗聲曰我與卿同出西州俱為沙門卿一時邀逢天接便欲凌駕儕黨我惟事佛視卿輩蔑如也眾人滿座詡有慚忒遷之梗正皆類此也以普通四年卒春秋五十九矣</p>
</div>
<div class='div-other'><a id='mulu3079' />
<p class='h4'>慧彌<span class='note-inline'>(附法仙)</span></p><p>按高僧傳慧彌姓楊氏弘農華陰人漢太尉震之後裔也年十六出家及具戒之後志修遠離乃入長安終南山巗谷險絕軌迹莫至彌負錫獨前虎兕無擾少誦大品又精修三昧於是翦茅結宇以為棲神之宅時至則持鉢入村食竟則還室禪誦如此者八年後聞江東有法之盛乃觀化京師止於鍾山定林寺習業如先為人溫恭仁讓喜慍無色戒範精明獎化忘倦諮賢求善恆若未足凡黑白造山禮拜者皆為說法提誘以代餚饌爰自出家至於衰老葷醪鮮豢一皆永絕足不出山三十餘年曉夜習定常誦般若六時禮懺必為眾先以梁天監十七年閏八月十五日終於山舍春秋七十有九葬於寺南立碑頌德時定林又有沙門法仙亦誦經有素行後還吳為僧正卒於彼</p>
</div>
<div class='div-other'><a id='mulu3080' />
<p class='h4'>道琳</p><p>按高僧傳道琳本會稽山陰人少出家有戒行善涅槃法華誦淨名經吳國張緒禮事之後居富陽縣泉林寺寺常有鬼怪自琳居之則消琳弟子慧韶為屋所壓頭陷入胷琳為祈請韶夜見兩胡道人拔出其頭旦起遂平復琳於是設聖僧齋鋪新帛於牀上齋畢見帛上有人迹皆長三尺餘眾咸服其徵感富陽人始家家立聖僧座以飯之至梁初琳出居齊熙寺天監十八年卒春秋七十有三</p>
</div>
<div class='div-other'><a id='mulu3081' />
<p class='h4'>慧皎</p><p>按續高僧傳慧皎未詳氏族會稽上虞人學通內外博訓經律住嘉祥寺春夏弘法秋冬著述撰涅槃義疏十卷及梵網經疏行世又以唱公所撰名僧頗多浮沈因遂開例成廣著高僧傳一十四卷其序略云前之作者或嫌以繁廣刪減其事而抗迹之奇多所遺削謂出家之士處國賓王不應厲然自遠高蹈獨絕尋辭榮棄愛本以異俗為賢若此而不論竟何所紀又云自前代所撰多曰名僧然名者本實之賓也若實行潛光則高而不名若寡德適時則名而不高名而不高本非所紀高而不名則備今錄故省名音代以高字傳成通國傳之實為龜鏡文義明約即世崇重後不知所終江表多有裴子野高僧傳一表十卷文極省約未極通鑒故與皎傳差少</p>
</div>
<div class='div-other'><a id='mulu3082' />
<p class='h4'>嵩頭陀</p><p>按金華府志嵩頭陀名達摩梁天監中來居香山巖谷叢林間以四木作泉釘地曰此可置寺後遊峭山遇侍郎樓偃期來歲八月會至期勸偃建香山寺造小倉容一斛狀甚朴拙糴米入之米盡隨來號常盈倉人多捨田以給之普通中建來山寺留鐵魚磬而西至龍丘入滅</p>
</div>
<div class='div-other'><a id='mulu3083' />
<p class='h4'>法歸</p><p>按九江府志梁僧法歸廬山峰頂寺僧也本住襄陽漢陰感夢有神來請遂往廬山遊歷諸處忽然驚覺乃尋夢而往但廬山者生來不到及至彼處樹石寺塔宛如前夢方知為廬山神之所請也依而結字晨夕繼業遂終於廬山</p>
</div>
<div class='div-other'><a id='mulu3084' />
<p class='h4'>定光</p><p>按天台縣志僧定光青州人許姓字靜照大同初隱佛壟三十年人罕知者初智顗在江陵夢光引至山巔曰汝當住此及顗過佛壟光曰憶昔時招手言否顗即悟光曰金地吾<span class='corr'>已</span>居之銀峰爾宜往陳大建十三年坐滅凡三瘞體骨湧出後置殿乃己舊傳錫杖尚留在昌安即會稽隆安院也</p>
<p>按紹興府志陳定光大建中居寶林寺耳過其頂擎銀像長立不臥時又天竺僧甚神異死後形數見</p>
</div></div>
<div class='div-other'><a id='mulu3085' />
<p class='h3'>陳一</p>
<div class='div-other'><a id='mulu3086' />
<p class='h4'>拘那羅陀<span class='note-inline'>(附高空　德賢　善吉)</span></p><p>按續高僧傳拘那羅陀陳言親依或云波羅末陀譯云真諦並梵文之名字也本西天竺優禪尼國人景行澄明器宇清肅風神爽拔悠然自遠羣藏廣部罔不措懷藝術異能偏素諳練雖尊融佛理而以通道知名遠涉間闢無憚夷險歷遊諸國見梁武帝德加四域盛昌三寶大同中勅直後張氾等送扶南獻使返國仍請名德三藏大乘諸論雜華經等真諦遠聞行化儀軌聖賢搜選名匠惠益氓品彼國乃屈真諦并齋經論恭膺帝旨既素蓄在心渙然聞命以大同十二年八月十五日達於南海沿路所經乃停兩載以太清二年閏八月始屆京邑武皇面申頂禮於寶雲殿竭誠供養帝欲傳翻經教屬道消梁季冠羯憑陵不果宣述乃步入東土又往富春令陸元哲創奉問津將事傳譯招延英秀沙門寶瓊等二十餘人翻十七地論適得五卷而國難未靜側附通傳至大寶三年為侯景請還在臺供養於斯時也兵饑相接法幾頹焉會元帝啟祚承聖清夷乃止於金陵正觀寺與願禪師等二十餘人翻金光明經三年二月還豫章又往新吳始與後隨蕭太保度嶺至於南康並隨方翻譯棲遑靡託逮陳武末定二年七月還返豫章又上臨川晉安諸郡真諦雖傳經論道缺情離本意不申更觀機壤遂欲汎舶往楞伽修國道俗虔請結誓留之不免物議遂停南越便與前梁舊齒重覈所翻其有文旨乖競者皆鎔冶成範始末輪通至文帝天嘉四年揚都建元寺沙門僧宗法准僧忍律師等並建業標領欽聞新教故使遠浮江表親承芳問諦欣其來意乃為翻譯大乘等論首尾兩載覆疏宗旨而飄寓投委無心寧寄又汎小舶至梁安郡更裝大舶欲返西國學徒追逐相續留連太守王方奢述眾元情重申邀請諦又且循人事權止海隅伺旅束裝未思安堵至三年九月發自梁安汎舶西引業風賦命飄還廣州十二月中上南海岸刺史歐陽穆公頠延住制旨寺請翻新文諦顧此業緣西還無指乃對沙門慧愷等翻廣義法門經及唯識論等後穆公薨沒世子紇重為檀越開傳經論時又許焉而神思幽通量非情測常居別所四絕水洲紇往造之嶺峻濤湧未敢陵犯諦乃鋪舒坐具在水上跏坐其內如乘舟焉浮波達岸既登接對而坐具不濕依常敷置有時或以荷葉蹋水乘之而渡如斯神異其例甚眾至光太二年六月諦厭世浮雜情敝形骸未若佩理資神早生勝壤遂入南海北山將捐身命時智愷正講俱舍聞告馳往道俗奔赴相繼山川刺史又遣使人伺衛防遏躬自稽顙致留三日方紓本情因爾迎還止於王園寺時宗愷諸僧欲延還建業會揚輦碩望恐奪時榮乃奏曰嶺表所譯眾部多明無塵唯識言乖治術有蔽國風不隸諸華可流荒服帝然之故南海新文有藏陳世以太建元年遘疾少時遺訣嚴正助示因果書傳累紙其文付弟子智休至正月十一日午時遷化時年七十有一明日於潮亭焚身起塔十三日僧宗法准等各齎經論還返匡山自諦來東夏雖廣出眾經偏宗攝論故討尋教旨通覽所譯則彼此相發綺繢鋪顯故隨處翻傳親流疏解依止勝相後疏並是僧宗所陳躬對本師重為釋旨增減或異大義無虧宗公別著行狀廣行於世且諦之梁時逢喪亂感竭運終道津靜濟流離弘化隨方卷行至於部袠或分譯人時別今總歷二代共通數之故始梁武之末至陳宣初位凡二十三載所出經論記傳六十四部合二百七十八卷微附華飾盛顯隋唐餘有未譯梵本書並多羅樹葉凡有二百四十夾若依陳紙翻之則列二萬餘卷今見譯訖止是數甲之文並在廣州制旨王園兩寺是知法寶弘博定在中天識量玭瑣誠歸東夏何以明之見譯藏經減三千卷生便棄擲習學全希用此量情情可知矣初諦傳度攝病宗愷歸心窮括教源銓題義旨遊心既久懷敞相承諦又面對闡揚情理無伏一日氣屬嚴厲衣服單疎忍噤通宵門人側席愷等終夜靜立奉侍諮詢言久情諠有時眠寐愷密以衣被覆足諦潛覺知便曳之於地其節儉知足如此愷如先奉侍逾久逾親諦以他日便喟然憤氣衝口者三愷問其故答曰君等款誠正法實副叅傳但恨弘法非時有阻來意耳愷聞之如噎良久聲淚俱發跪而啟曰大法絕塵遠通赤縣羣生無感可遂理耶諦以手指西北曰此方有大國非近非遠吾等沒後當盛弘之但不覩其興以為太息耳即驗往隔今統敷揚有宗傳者以為神用不同妄生異執惟識不識其識不無慨然時有中天竺優禪尼國王子月婆首那陳言高空遊化東魏生知俊朗體悟幽微專學佛經<span class='corr'>尤</span>精義理洞曉音韻兼善方言譯僧伽吒經等三部七卷以魏元象年中於鄴城司徒公孫騰第出沙門僧昉筆受屬齊受魏禪蕃客任情那請還鄉事流博觀承金陵弘法道聲遠肅以梁武大同年辭齊南度既達彼國仍被留住因譯大乘頂王經一部有勅令那總監外國往還使命至太清二年忽遇于闐僧求那跋陀陳言德賢齎勝天王般若梵本那因祈請乞願弘通嘉其雅操豁然授與那得保持用為希遇屬侯景作亂未暇翻傳攜負東西諷持供養至陳天嘉乙酉之歲始於江州興業寺譯之沙門智昕筆受陳文凡六十日覆疏陶練勘閱俱了江州刺史黃法[奭*毛]為檀越僧正惠恭等監掌具經後序那後不知所終時又有扶南國僧須菩提陳言善吉於揚州至敬寺為陳主譯大乘寶雲經八卷與梁世曼陀羅所出七卷者同少有差耳</p>
</div>
<div class='div-other'><a id='mulu3087' />
<p class='h4'>雙林大士</p><p>按續高僧傳雙林大士傳弘者體權應道躡嗣維摩時或分身濟度為任依止雙林導化法俗或金色表於胷臆異香流於掌內或見身長丈餘臂過於膝脚長二尺指長六寸兩目明亮重瞳外耀色貌端峙有大人之相梁高撥亂弘道偏意釋門貞心感被來儀賢聖沙門寶誌發跡金陵然斯傅公雙林明導時俗昌言莫知其位乃遣使齋書贈梁武曰雙林樹下當來解脫善慧大士敬白國王救世菩薩今條上中下善希能受持其上善者略以虛懷為本不著為宗兦相為因涅槃為果其中善略以持身為本治國為宗天上人間果報安樂其下善略以護養眾生帝聞之延住建業乃居鍾山下定林寺坐蔭高松臥依磐石四徹六甸天花甘露恆流於地帝後於華林園重雲殿開般若題獨設一榻擬於天旨對揚及玉輦昇殿而公宴然其坐憲司譏問但云法地無動若動則一切不安且知梁運將盡救愍兵災乃然臂為炬冀禳來禍至陳大建元年夏中於本寺右脅而臥奄就昇遐於時隆暑赫曦而身體溫煖色貌敷愉光彩鮮潔香氣充滿屈申如恆觀者發心莫不驚歎遂合殮於巖中數旬之間香花散積後忽失其所在往者不見號慕轉深悲戀之聲慟噎山谷云</p>
<p>按指月錄陳太建元年己丑慧和法師不疾而終嵩頭陀亦於柯山靈巖寺入減大士懸知曰嵩公兜率待我決不可久留也時四側花木方當秀實欻然枯瘁四月二十四日示眾曰此身甚可厭惡眾苦所集須慎三業精勤六度若墮地獄卒難得脫又曰吾去矣不得移寢牀七日有法猛上人持像及鐘來鎮於此弟子問滅後形體若為曰山頂焚之又問不遂何如曰慎勿棺殮但壘甓作壇移尸於上屏風周繞絳紗覆之上建浮圖以彌勒像鎮之又問師之發跡可得聞乎曰我從第四天來為度汝等次補釋迦及傳普敏文殊慧集觀音何昌阿難同來贊助故大品經云有菩薩從兜率來諸根猛利疾與般若相應即吾身是也言訖趺坐而終世壽七十有三尋猛師果將到織成彌勒像及九乳鐘留鎮之須臾不見大士道具十餘事現在</p>
</div></div></div></div>
</div><!-- end of div[@id='body'] -->
</body></html>