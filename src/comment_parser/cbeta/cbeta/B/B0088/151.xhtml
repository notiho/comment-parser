<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu5722' />
<div class='div-other'>
<p class='h2'>欽定古今圖書集成博物彙編神異典　第二百五卷目錄</p>
<ul class="">
<li>尼部列傳二
<ul class="">
<li>齊
<ul class="">
<li>法緣<span class="note-inline">(附法綵)</span></li>

<li>曇徹</li>

<li>僧敬</li>

<li>僧猛</li>

<li>妙智</li>

<li>智勝</li>

<li>僧蓋<span class="note-inline">(附法延)</span></li>

<li>法全<span class="note-inline">(附淨練　僧律　惠形)</span></li>

<li>淨曜<span class="note-inline">(附僧要　光淨)</span></li>

<li>曇簡</li>

<li>淨珪</li>

<li>慧緒<span class="note-inline">(附僧威)</span></li>

<li>超明<span class="note-inline">(附法藏)</span></li>

<li>曇勇</li>

<li>德樂<span class="note-inline">(附僧茂)</span></li>

<li>淨秀</li>

<li>僧念</li>

<li>曇暉<span class="note-inline">(附花光)</span></li>

<li>馮尼</li>

<li>惠勝</li>

<li>淨賢<span class="note-inline">(附惠喬　寶顒)</span></li>

<li>淨淵</li>

<li>淨行</li>

<li>令玉<span class="note-inline">(附令惠　戒忍　惠力)</span></li>

<li>僧述</li>

<li>妙禕</li>

<li>惠暉<span class="note-inline">(附惠意)</span></li>

<li>道貴</li>

<li>法宣</li>
</ul></li>

<li>梁
<ul class="">
<li>道蹟</li>

<li>宜都老尼</li>
</ul></li>

<li>隋
<ul class="">
<li>神尼</li>

<li>大明</li>
</ul></li>

<li>唐
<ul class="">
<li>荊州二尼</li>

<li>元機</li>

<li>真如</li>

<li>二女尼</li>

<li>妙寂</li>

<li>淨真</li>

<li>悟性</li>
</ul></li>
</ul></li>
</ul></div>
<p class='juan'>神異典第二百五卷</p>
<div class='div-other'><a id='mulu5723' />
<p class='h2'>尼部列傳二</p>
<div class='div-other'><a id='mulu5724' />
<p class='h3'>齊</p>
<div class='div-other'><a id='mulu5725' />
<p class='h4'>法緣<span class='note-inline'>(附法綵)</span></p><p>按比丘尼傳法緣者本姓俞東莞會成人也宋元嘉九年年十歲妹法綵年九歲未識經法忽以其年二月八日俱失所在經三日而歸說至淨土天宮見佛佛為開化至九月十五日又去一旬乃還便能作外國書語及講經見西域人言謔善相了解十年正月十五日又復失去田中作人見其隨風飄颺上天父母憂懼祀神求福既而經月乃返返已出家披著法服持髮而歸自說見佛及比丘尼語云汝前世因緣應為我弟子舉手摩頭髮自墮為立法名大曰法緣小曰法綵臨遣還曰可作精舍當與汝經也法緣等還家即毀神座繕立精舍晝夜講誦夕中每有五色光明流汎峰嶺有若燈燭自此以後容止華雅音制詮正上京諷誦不能過也刺史韋朗孔默兼並屈供養聞其談說甚敬異焉因是士人皆事正法年五十六建元中卒</p>
</div>
<div class='div-other'><a id='mulu5726' />
<p class='h4'>曇徹</p><p>按比丘尼傳南末安寺尼曇徹未詳何許人也少為普要尼弟子隨要住南末安寺要道潔學優有聞當世徹秉操無矯習業不休佛法奧義必欲總採未及成戒博究經論具足<span class='corr'>已</span>後遍習毘尼才堪機務尤能講說剖毫析滯探賾幽隱諸尼大小皆請北面隨方應會負帙成羣五侯七貴婦女已下莫不修敬年六十三齊永明二年卒</p>
</div>
<div class='div-other'><a id='mulu5727' />
<p class='h4'>僧敬</p><p>按比丘尼傳崇聖寺尼僧敬本姓李會稽人也寓居秣陵僧敬在孕家人設會請瓦官寺僧超西寺曇芝尼使二人指腹呼胎中兒為弟子母代兒喚二人為師約不問男女必令出家將產之日母夢神人語之曰可建八關即命經營僧像未集敬便生焉聞空中語曰可與建安寺白尼為作弟子母即從之及年五六歲聞人經唄輙能誦憶讀經數百卷妙解日深菜蔬刻己清風漸著逮元嘉中魯郡孔默出鎮廣州擕與同行遇見外國鐵薩羅尼等來向宋都並風節峻異更從受戒深悟無常乃欲乘舶汎海尋求聖跡道俗禁阻留滯嶺南三十餘載流風所漸獷俗移心捨園宅施之者十有三家共為立寺於廟亭名曰眾造宋明帝聞之遠遣徵迎番禺道俗大相悲戀還都勅住崇聖寺道俗向慕服其進止丹陽樂遵為敬捨宅立寺後遷居之齊文惠帝竟陵文宣王並欽風德䞋施無礙年八十四末明四年二月三日卒葬於鍾山之陽弟子造碑中書侍郎吳興沈約製其文焉</p>
</div>
<div class='div-other'><a id='mulu5728' />
<p class='h4'>僧猛</p><p>按比丘尼傳鹽官齊明寺尼僧猛本姓岑南陽人也遷居鹽官縣至猛五世矣曾祖率晉正員郎餘杭令世事黃老加信敬邪神猛幼而慨然有拔俗之志年十二父亡號哭吐血死而復蘇三年告終示不滅性辭母出家行己清潔奉師恭肅疏糲之食止存支命行道禮懺未嘗疲怠說悔先罪精懇流淚能行人所不能行益州刺史吳郡張岱聞風貴敬請為門師宋永徽元年淨虔尼入吳擕出京城仍住建福寺歷觀眾經以日係夜隨逐講說心無厭倦多聞強記經耳必憶由是經律皆悉研明澄清宴坐泊然不側齊建元四年母病返東捨宅為寺名曰齊明締構殿宇列植竹樹內外清靜狀若僊居饑者撤饍以施之寒者解衣而與之嘗有獵者近於寺南飛禽走獸競來投猛而鷹犬馳逐相去咫尺猛以身手遮遏雖體被啄嚙而投者獲免同止數十人三十餘載未嘗見其慍怒之色年七十二永明七年卒</p>
</div>
<div class='div-other'><a id='mulu5729' />
<p class='h4'>妙智</p><p>按比丘尼傳華嚴寺尼妙智本姓曹河內人也稟性柔明陶心大化執持禁範如護明珠心勤忍辱與物無忤雖有毀惱必以和顏下帷窮年終日無悶精達法相物共宗之禪堂初建齊武皇帝勅請智講勝鬘淨名開題及講帝數親臨詔問無方智連環剖析初無遺滯帝屢稱善四眾推服年六十四建武二年卒葬於定林寺南齊侍中瑯琊王倫妻江氏為著石讚文序立於墓左耳</p>
</div>
<div class='div-other'><a id='mulu5730' />
<p class='h4'>智勝</p><p>按比丘尼傳建福寺尼智勝者本姓徐氏長安人也寓居會稽已三世六歲而隨王母出都遊瓦官寺見招提整峻寶飾嚴華潸焉泣涕仍祈剪落王母問之具述此意謂其幼稚而未許之宋季多難四民失業時事紛紜奄冉積載年將二十方得出家住建福寺獨行無倫絕塵難犯聽受大般涅槃經一聞能持後研律藏功不再受總持之譽僉然改約自製數十卷義疏辭約而旨遠義隱而理妙逢涅不緇遇磨不磷大明中有一男子詭期抱梁欲規不遜勝刻意淵深持操壁立正色告眾眾錄付官守戒清淨如護明珠時莊嚴寺曇斌法師弟子僧宗元趣共直佛殿慢藏致盜乃失菩薩瓔珞及七寶澡罐斌衣鉢之外室如懸磬無以為備憂慨輟講閉房三日勝宣告四部旬日備辦德感化行皆類此也齊文惠帝聞風雅相接召每延入宮講說眾經司徒竟陵文宣王倍宗敬焉勝志貞南金心皎北雪纔成尼眾實允物望令旨仍使為寺主眾所愛敬如奉嚴尊從定林寺僧遠法師受菩薩戒座側常置香爐勝乃捻香遠止之曰不取火已信宿矣所置之香遂氛靄流烟咸歎其肅恭表應若斯也永明中作聖僧齋攝心祈想忽聞空中彈指合掌側聽勝居寺四十年未嘗赴齋會遊踐貴賤清閒靜處係念思惟故流芳不遠文惠帝特加供俸日月充盈締構房宇寺眾崇華勝捨衣鉢為宋齊七帝造攝山寺石像永明十年寢疾忽見金車玉宇悉來迎接至四月五日告諸弟子曰吾今逝矣弟子皆泣乃披衣出胷胷有草善佛字字體鮮白色相明潤八日正中而卒年六十六葬於鍾山文帝給其湯藥凶事所須並令官備也</p>
</div>
<div class='div-other'><a id='mulu5731' />
<p class='h4'>僧蓋<span class='note-inline'>(附法延)</span></p><p>按比丘尼傳禪基寺尼僧蓋本姓田趙國均仁人父完梁天水太守蓋幼出家為僧志尼弟子住彭城華林寺忘利養惔毀譽永徽元年索虜侵州與同學法進南遊京室住妙相尼寺博聽經律深究旨歸專修禪定惟日弗足寒暑不變衣裳四時恆新日食但資一菜中飲而<span class='corr'>已</span>受業於隱審二禪師禪師皆歎其易悟齊永明中移止禪基寺欲廣弘觀道道俗諮訪更成紛動乃別立禪房於寺之左宴默其中出則善誘循循不倦齊竟陵文宣王蕭子良四時資給雖已耆艾而志尚不衰終日清虛通夜不寐年六十四永明十一年卒時寺又有法延尼者本姓許高陽人也精勤有行業亦以禪定顯名</p>
</div>
<div class='div-other'><a id='mulu5732' />
<p class='h4'>法全<span class='note-inline'>(附淨<span class='corr'>練</span>　僧律　惠形)</span></p><p>按比丘尼傳東青園寺尼法全本姓戴丹陽人也端莊好靜雅勤定慧初隨宗瑗博綜眾經後師審隱遍遊禪觀晝則披文遠思夕則歷觀妙境大乘奧典皆能宣說三昧秘門並為師匠食但蔬菜衣止蔽形訓誘未聞獎成後學聽者修行功益甚眾寺既廣大閱理為難太始三年眾議欲分為二寺時寶嬰尼求於東面起立禪房更構靈塔於是始分為東青園寺昇明二年嬰卒眾既新分人望未輯乃以全為寺主於是大小愛悅情無纖介年八十三隆昌元年卒時寺復有淨練僧律惠形並以學顯名也</p>
</div>
<div class='div-other'><a id='mulu5733' />
<p class='h4'>淨曜<span class='note-inline'>(附僧要　光淨)</span></p><p>按比丘尼傳普賢寺尼淨曜本姓楊建康人也志道專誠樂法翹懇具戒之初從濟瑗稟學精思研求究大乘之奧十臘之後便為宗匠齊文惠帝竟陵文宣王莫不服膺永明八年竟陵王請於第講維摩經後為寺主二十餘年長幼崇敬如事父母從為弟子者四百餘人年七十二永明十年卒時寺復有僧要光淨並學行有聞也</p>
</div>
<div class='div-other'><a id='mulu5734' />
<p class='h4'>曇簡</p><p>按比丘尼傳法音寺尼曇簡本姓張清河人也為法淨尼弟子遊學淮海弘宣正法先人後己志在曠濟以齊建元四年立法音精舍禪思靜默通達三昧德聲遐布功化日遠道俗敬仰盛修供施時有慧明法師深愛寂靜本住道林寺寺為文惠帝竟陵文宣王之所修飾僧多義學累講經論去來喧動明欲去之簡以精舍為施自移白山更立草庵以蔽風雨應時行乞取給所資常聚樵木云經營功德以建武元年二月十八日夜登此[卄/積]薪引火自焚捨生死身供養三寶近村見火競來赴救及至簡已遷滅道俗哀慟聲震山谷即聚所餘為立墳剎</p>
</div>
<div class='div-other'><a id='mulu5735' />
<p class='h4'>淨珪</p><p>按比丘尼傳尼淨珪本姓周晉陵人也寓居建康縣三世矣珪幼而聰穎一聞多悟性不狎俗早願出家父母憐之不違其志為法淨尼弟子住法音寺德行純粹經律博通三乘禪祕無不善達神量淵遠物莫能窺遺身忘味常自枯槁其精進總持為世法則傳授訓誘多能導利當世歸心與曇簡尼同憩法音寺後移白山栖托樹下功化轉弘以建武元年二月八日與曇簡同夜燒身道俗哀赴莫不感咽收其舍利樹墳封剎焉</p>
</div>
<div class='div-other'><a id='mulu5736' />
<p class='h4'>慧緒<span class='note-inline'>(附僧威)</span></p><p>按比丘尼傳集善寺尼慧緒本姓閭丘高平人也為人高率疎遠見之如丈夫不似婦人發言吐論方正直情略無廻避七歲便蔬食持齋志節勇猛十八出家住荊州三層寺戒業具足道俗所嗟時江陵復有隱尼西土德望見緒而異之遂乃契意相擕行道嘗同居一夏共習般舟心形勤苦晝夜不息沈攸之為刺史普沙簡僧尼緒乃避難下都及沈破敗後復還西齊太尉大司馬豫章王蕭嶷以宋昇明未出鎮荊陝知其有道行迎請入內備盡四事時有元暢禪師從蜀下荊緒就受禪法究極精妙暢每稱其宿習不淺緒既善解禪行兼菜蔬厲節豫章王妃及內眷屬敬信甚深從受禪法每有䞋施受已隨散不常儲蓄意志高遠都不以生業關懷蕭王要共還都為起寺舍在第東田之東名曰福田寺常入第行道永明九年自稱忽忽苦病亦無正惡惟不復肯食顏貌憔悴苦求還寺還寺即平愈旬日中輒復請入入輒如前咸不知所以爾俄而王薨禍故相續武皇帝以東田郊迫更起集善寺悉移諸尼還集善而以福田寺別安外國道人阿棃第中還復供養善讀誦呪緒自移集善寺已後足不復入第者數年時內外既敬重此尼每勸其蹔至後第內竺夫人欲建禪齋遣信先諮請尼云甚善貧道年惡此段實願一入第與諸夫娘別既入齋齋竟自索紙筆作詩曰世人或不知呼我作老周忽請作七日禪齋不得休作詩竟言笑接人了不異常日高傲也因具敘離云此段出寺方為永別年老無復能入第理時體中甚康健出寺月餘一夕奄然卒時永元元年十一月二十日也年六十九周捨為立序讚又有僧威尼德合志同為法眷屬行道習覲親承音旨也</p>
</div>
<div class='div-other'><a id='mulu5737' />
<p class='h4'>超明<span class='note-inline'>(附法藏)</span></p><p>按比丘尼傳錢唐齊明寺尼超明本姓范錢唐人父考少為國子生世奉大法明幼聰穎雅有志尚讀五經善文義方正有禮內外敬之年二十一夫死寡居鄉鄰求聘誓而不許因遂出家住崇隱寺神理明徹道識清悟聞吳縣北張寺有曇整法師道行精苦從受具足後往塗山聽慧基法師講說眾經便究義旨一經於耳退無不記三吳士庶內外崇敬尋還錢唐移憩齋明寺年六十餘建武五年卒時又有法藏尼亦以學行馳名焉</p>
</div>
<div class='div-other'><a id='mulu5738' />
<p class='h4'>曇勇</p><p>按比丘尼傳法音精舍尼曇勇者曇簡尼之姊也為性剛直不隨物傾動常以禪律為務不以衣食經懷憩法音精舍深悟無常高崇我樂以建武元年隨簡因移白山永元三年二月十五日夜積薪自燒以身供養當時聞見咸發道心共聚遺燼為之建立墳剎焉</p>
</div>
<div class='div-other'><a id='mulu5739' />
<p class='h4'>德樂<span class='note-inline'>(附僧茂)</span></p><p>按比丘尼傳剡齊興寺尼德樂本姓孫毘陵人也高祖毓晉豫州刺史樂生而口有二牙及長常於闇室不假燈燭了了能見志願離俗父母愛惜而不敢遮至年八歲許其姊妹同時入道為晉陵光尼弟子具戒已後並遊學京師住南永安寺篤志精勤以晝繼夜窮研經律言談典雅宋文帝善之元嘉七年外國沙門求那跋摩宋大將軍在王國寺請移住焉十一年有獅子國比丘尼十餘人至樂重從僧伽跋摩受具足戒至二十一年移憩東青園寺諮請深禪窮究妙境及文帝崩東遊會稽止於剡之白山照明精舍學眾雲集從容教授道盛東南矣齊末明五年陳留阮儉篤信士也捨所居宅立齊明精舍樂綱紀大小悅服遠近欽風皆願依止徒眾二百餘人不聚䞋施歲建一講僧尼不限平等資供年八十一末明三年卒剡又尼僧茂本姓王彭城人也節食單疏勤苦為業用其親遺起竹園精舍焉</p>
</div>
<div class='div-other'><a id='mulu5740' />
<p class='h4'>淨秀</p><p>按沈約齊禪林寺尼淨秀行狀尼淨秀本姓梁氏安定烏氏人也其先出自少昊至伯翳佐禹治水賜姓嬴氏周孝王時封其十六世孫非子於秦其曾孫秦仲為宣王侯伯平王東遷封秦仲少子於梁是為梁伯漢景帝世梁林為太原太守徙居北地烏氏遂為郡人焉自時厥後昌裔阜世名德交輝蟬冕疊映漢元嘉元年梁景為尚書令少習韓詩為世通儒魏時梁爽為司徒左長史祕書監博極羣書善談元理晉太始中梁闡為涼雍二州刺史即尼之迺祖也闡孫撝晉范陽王虓驃騎叅軍事漁陽太守遭永嘉蕩析淪於偽趙為祕書監征南長史後得還晉為散騎侍郎子疇字道度征虜司馬子粲之仕宋征虜府叅軍事封龍川縣都亭侯尼即都亭侯之第四女也挺慧悟於曠劫體妙解於當年而性調和綽不與凡孩孺同數弱齡便神情峻徹非常童稚之伍行仁尚道洗志法門至年十歲慈念彌篤絕粉黛之容棄錦綺之翫誦經行道長齋蔬食年十二便求出家家人苦相禁抑皆莫之許於是心祈冥感專精一念乃屢獲昭祥亟降瑞相第四叔超獨為先覺開譬內外故雅操獲遂秀天性聰叡幼而超羣年至七歲自然持齋家中請僧行道聞讀大涅槃經不聽食肉於是長蔬不噉二親覺知若得魚肉輙便棄去昔有外國普練道人出於京師往來梁舍便受五戒勤翹奉持未嘗違犯日夜恆以禮拜讀誦為業更無餘務及手能書常自寫經所有財物唯充功德之用不營俗好少欲入道父母為障遂推流歲月至年二十九方獲所志落髮青園服膺寺主秀事師虔孝先意承旨盡心竭力猶懼弗及躬修三業夙夜匪懈僧使眾役每居其首精進劬勤觸事關涉有開士馬先生者於青園見秀即便記云此尼當生兜率天也又親於佛殿內坐禪同集三人忽聞空中有聲狀如牛吼二尼驚怖迷悶戰慄秀惔然自若徐起下牀歸房執燭檢聲所在旋至构欄二尼便聞殿上有人相語云各自避路某甲師還後又於禪房中坐伴類數人二尼鼾眠此尼於睡中見有一人頭屆於屋語云勿驚某甲師也此尼於是不敢復坐又以一時坐禪同伴一尼有小緣事暫欲下牀見有一人抵掌止之曰莫撓某甲師於是閉氣徐出歎未曾有如此之事比類甚繁既不即記悉多漏忘不得具載性愛戒律進止俯仰必欲遵承於是現請曜律師講內自思惟但有直一千心中慮事不辦夜即夢見鵶鵲鴝鵒雀子各乘車車並安軒車之大小還稱可鳥形同聲唱言我助某甲尼講去既寤歡喜知事當成及至就講乃得七十檀越設供果食皆精後復又請穎律師開律即發講日清淨甖水自然香如水園香氣深以為欣既而坐禪得定至夜中方起更無餘伴便自念言將不犯獨即諮律師律師答云無所犯也意中猶豫恐違失且見諸寺尼僧多有不如法乃喟然歎曰嗚呼鴻徽未遠靈緒稍隤自非引咎責躬豈能導物即自懺悔行摩那睡於是京師二部莫不咨嗟云如斯之人律行明白規矩應法尚爾思愆何况我等動靜多過而不慚愧者哉遂相率普懺無有孑遺又於南園就穎律師受戒即受戒日淨甖水香還復如前青園諸尼及以餘寺無不更受戒者律師於是亦次第詣寺敷弘戒品闡揚大教故憲軌遐流迄屆於今穎律師又令秀約語諸寺尼有高牀俗服者一切改易秀奉旨制勒無不祗承律藏之興自茲更始後又就三藏法師受戒清淨水香復如前不異青園徒眾既廣所見不同師<span class='corr'>已</span>遷背更無覲侍於是思別立住處可得外嚴聖則內窮宴默者以宋大明七年八月故黃脩儀及南昌公主深崇三寶敬仰德行初置精舍秀麻衣弗溫藿食忘饑躬執泥瓦盡勤夙夜以宋泰始三年明帝賜號曰禪林蓋性好閒靜冥感有徵矣而制龕造像無不畢備又寫集眾經皆令具足裝潢染成悉自然有娑羅伽龍王兄弟二人現迹彌日不滅知識往來並親瞻覩招納同住十有餘人訓化獎率皆令禪誦每至奉請聖僧果食之上必有異迹又於一時虔請聖眾七日供養禮懺始訖攝心運想即見兩外國道人舉手共語一云呿羅一云毘呿羅所著袈裟色如桑椹之熟因即取泥以壞衣色如所見倣於是遠近尼僧並相傲教改服間色故得絕於五大之過道俗有分者也此後又請河耨達池五百羅漢日日凡聖無遮大會已近二旬供設既豐復更請罽賓國五百羅漢足上為千及請凡僧還如前法始過一日見有一外國道人眾僧悉皆不識於是試相借問自云從罽賓國來又問來此幾時答云來此一年也眾僧覺異令人守門觀其動靜而食畢乃於宋林門出使人逐視見從宋林門去行十餘步奄便失之又嘗請聖僧浴器盛香湯及以雜物因而禮拜內外寂默即聞器桸杓作聲如用水法意謂或是有人出便共往看但見水杓自然搖動故知神異又曾夜中忽見滿屋光明正言<span class='corr'>已</span>曉自起開戶見外猶闇即便閉戶還牀復寢久久方乃明也又經違和極篤忽自見大光明遍於世界山河樹木浩然無礙欣爾獨笑傍人怪問具陳所見即能起行禮拜讀誦如常無異又於一時復違和亦甚危困忽舉兩手狀如捧物語傍人不解問言為何所捧答云見寶塔從地出意欲接之旛花伎樂無非所有於是疾恙豁然而除都無復患又復違和數日中亦殊綿惙恆多東向視合掌向空於一時中急索香火移時合掌即自說云見彌勒佛及與舍利<span class='corr'>弗</span>目連等諸聖人亦自見諸弟子數甚無量滿虛空中有人持旛華伎樂及三臺來迎其旛華伎樂非世間比半天而住一臺<span class='corr'>已</span>在半路一臺未至半路一臺未見但聞有而已爾時<span class='corr'>已</span>作兩臺為此兆故即更作一臺也又云有兩樹寶華在牀邊人來近牀語莫壞我華自此之後病即除損前後遇<span class='corr'>疾</span>恆有瑞相或得凉風或得妙藥或聞異香病便即愈疾瘥之為理都以漸豁然而去如此其數不能備記又天監三年一夏違和於晝日眠中見虛空藏菩薩即自圍繞誦唄唄聲徹外眠覺所患即除又白日臥開眼見佛入房旛蓋滿屋語傍人令燒香了自不見秀以天監五年六月十七日得病苦心悶不下飲彭城寺令法師以六月十九日夜得夢見一處謂是兜率天嚴麗非世間此言此是秀住處即見秀在中於是法師有語秀秀得生好處當見將接秀是法師小品檀越勿見遺棄秀即答云法師丈夫又弘通經教自應居勝地某甲是女人何能益法師又云不如此也雖為丈夫不能精進持戒不及秀時體<span class='corr'>已</span>轉惡與令法師素疎不堪相見病既稍增飲粥日少為治無益漸就綿惙至七月十二日爾時天雨清凉悶勢如小退自云夢見迎來至佛殿西頭人人捉旛竿猶車在地旛之為理不異世間隊擔鼓旗旛也至二十日便絕不復進飲粥至二十二日令請相識眾僧設會意似分別至二十五日云見十方諸佛遍滿空中至二十七日中後安然而臥作兩炊久方復動轉自云上兜率天見彌勒及諸菩薩皆黃金色秀手中自有一琉璃清淨甖可高三尺許以上彌勒即放光明照於秀身至兜率天亦不見飲食自然飽滿故不復須人間食也但聞人間食皆臭是以不肯食於彼天上得波利䴵將還意欲與令法師有人問何意將䴵去答云欲與令法師是人言令法師是人中果報那得食天上食不聽將去既而欲見令法師閒居秀為迎法師來相見語法師可作好菜食以餉山中坐禪道人若修三業方得生兜率天耳法師不坐禪所以令作食餉山上道人者欲使與坐禪人作因緣也自入八月體中亦轉惡不復說餘事但云有三十二童子一名功德天二名善女天是迦毗羅所領恆來在左右與我驅使或言得人餉飲食令眾中行之復云空中晝夜作伎樂閙人耳也</p>
<p>按比丘尼傳淨秀於天監五年七月二十七日告諸弟子曰我升兜率天宮言絕而卒年八十九</p>
</div>
<div class='div-other'><a id='mulu5741' />
<p class='h4'>僧念</p><p>按比丘尼傳禪林寺尼僧念本姓羊泰山南城人父彌州從事史念即招提寺曇叡法師之姑也珪璋早秀才鑑明達立德幼年十歲出家為法護尼弟子從師住太后寺貞節苦心禪思精密博涉多通文義兼美蔬食禮懺老而彌篤誦法華經日夜七遍宋文孝武二帝常加資給齊永明十年中移住禪林寺禪範大隆諮學者眾司徒竟陵王四時供養年九十梁天監三年卒葬秣陵縣中興里內</p>
</div>
<div class='div-other'><a id='mulu5742' />
<p class='h4'>曇暉<span class='note-inline'>(附花光)</span></p><p>按比丘尼傳成都長樂寺尼曇暉本姓青陽名白玉成都人也幼樂修道父母弗許元嘉九年有外國禪師畺良耶舍入蜀大弘禪觀暉年十一啟母求請禪師諮禪法母從之耶舍一見歎此人有分令其修習屬法育尼使相左右母已許嫁於暉之姑子出門有日不展餘計育尼密迎還寺暉深立誓願若我道心不遂遂致逼迫者當以火自焚耳刺史覲法崇聞之遣使迎暉集諸綱佐及有望之民請諸僧尼窮相難盡法崇問曰汝審能出家不答曰微願久發特乞救濟法崇曰善遣使諮姑姑即奉教從法育尼出家年始十三矣從育學修觀行裁得稟受即於坐末便得入定見東方有二光明其一如日而白其一如月而青即於定中立念云白者必是菩薩道青者聲聞法若審然者當令青者銷而白光熾即應此念青光自滅白光熾滿及至起定為育尼說育尼善觀道聞而歡喜讚善時同坐四十餘人莫不歎其希有也後壻心疑以為姦詐相率抄取將歸其家曇暉時年十六矣以婢使營衛不受侵逼壻無如之何復以許州刺史以賞異問畺良耶舍答曰此人根利慎勿違之若壻家須相分解費用不足者貧道有一蒼頭即為隨喜于是解釋後于禪中自解佛性常著大乘等義並非師授時諸名師極力問難無能屈者于是聲馳遠近莫不歸服宋元嘉十九年臨川王臨南充延之至鎮時年二十一驃騎牧陝復擕住南楚男女道俗北面擁箒者千二百人歲月稍流思母轉至固請還鄉德行既高門徒日眾於市橋西北自營塔廟殿堂廂廊倏忽而成復營三寺皆悉神速莫不歎服稱有神力焉年八十三天監三年卒初張峻隨父在益州嘗忽然直往不令預知同行賓客三十許人坐始定便下果粽並悉時珍刺史劉悛後嘗率往亦復如之梁宣武王嘗送物使暉設百人會本言不出臨中自往及至乃有三百僧并王佐吏近四百人將欲行道遣婢來倩人下食王即遣入惟見二弟子及二婢奠食都無雜手力王彌復歎其不可量也或有問暉者曰見師生徒不過中家之產而造作云為有若神化何以至此耶答云貧道常自無居貯若須費用役五三金而<span class='corr'>已</span>隨復有之不知所以而然故談者以為有無盡藏焉時又有花光尼本姓鮮深禪妙觀洞其幽微遍覽三藏傍兼百氏尤能屬文述暉讀頌詞旨有則不乖風雅焉</p>
</div>
<div class='div-other'><a id='mulu5743' />
<p class='h4'>馮尼</p><p>按比丘尼傳馮尼者本姓馮高昌人也時人敬重因以姓為號年三十出家住高昌都郎中寺齋蔬一食戒行精苦燒六指供養皆悉至掌誦大涅槃經三日一遍時有法惠法師精進邁羣為高昌一國尼依止師馮後忽謂法惠言阿闍黎來好馮是闍黎善知識闍黎可往龜茲國金花寺帳下直日聞當得勝法法惠聞而從之往至彼寺見直日直日歡喜以葡萄酒一斗五升與之令飲法惠驚愕我來覓勝法翻然飲我非法之物不肯飲直日推背急令出去法惠退思我既遠來未達此意恐不宜違即頓飲之醉吐迷悶無所復識直日便自他行法惠酒醒自知犯戒大為慚愧自椎其身悔責所行欲自斷命因此思惟得第三果直日還問曰已得耶答曰然因還高昌未至二百里初無音信馮呼尼眾遠出迎候先知之迹皆類此也高昌諸尼莫不師奉年九十六梁天監二年卒</p>
</div>
<div class='div-other'><a id='mulu5744' />
<p class='h4'>惠勝</p><p>按比丘尼傳梁閒居寺尼惠勝本姓唐彭城人也父僧智寓居建康勝幼願出家以方正自立寡于語言言必能行身無輕躁旬日不出戶牖見之者莫不敬異以宋元嘉二十一年出家時年十八為淨秀尼弟子住禪林寺以具戒後講法華經隨習善寺緒尼學五門禪後從草堂寺惠隱靈根寺法穎備修觀法奇相妙證獨得懷抱人見而問之皆答云罪無輕重一時發露懺悔懇惻以晝係夜貴賤崇敬供施不斷年八十一梁天監四年卒葬於白板山</p>
</div>
<div class='div-other'><a id='mulu5745' />
<p class='h4'>淨賢<span class='note-inline'>(附惠喬　寶顒)</span></p><p>按比丘尼傳尼淨賢本姓弘永世人住青園東寺有幹局才能而好修禪定博窮經律言必典正雖不講說精究旨要宋文皇帝善之湘東王在齠齓之年眠好驚魘勅從淨賢尼受三自歸悸寐即愈帝益相善厚崇供施內外親賓及明帝即位禮待益隆資給彌重建齋設講相繼不絕當時名士莫不宗敬後總寺任十有餘載年七十五梁天監四年卒復有惠喬寶顒皆知名惠喬坐禪誦經勤營眾務寶顒誦法華經明於觀行</p>
</div>
<div class='div-other'><a id='mulu5746' />
<p class='h4'>淨淵</p><p>按比丘尼傳竹園寺尼淨淵本姓時鉅鹿人也幼有成人之智五六歲時常聚沙為塔刻木成像燒香禮拜彌日不足每聞人言輙難盡取其理究二十出家戀慕膝下不寢不食飲水持齋勸曉不從終竟七日自爾之後蔬食長齋戒忍精苦不由課厲師友嗟敬遠近稱譽齊文帝大相欽禮四時供養信驛重沓年七十一梁天監五年卒</p>
</div>
<div class='div-other'><a id='mulu5747' />
<p class='h4'>淨行</p><p>按比丘尼傳尼淨行即淨淵第五妹也幼而神理清秀遠識道瞻爽烈有志分風調舉止每輒不羣少經與太秣令郭治妻臧氏相識洽欲害其妻言泄于路行請兄諫洽洽不從之行密語臧氏臧氏不信行執手慟泣於是而返後一二日洽果害之及年十七從法施尼出家住竹園寺學成實毗曇涅槃華嚴每見事端已達旨趣探究淵賾博辯無窮齊竟陵文宣王蕭子良厚加資給僧宗寶亮二法師雅相賞異及請講說聽眾數百人官第尼寺法事連續當時先達無能屈者竟陵王後區品學眾欲撰僧錄莫可與行為輩後有尼聰朗特達博辯若神行特親狎之眾亦以為後來之秀可與行為儔也行晚節好禪觀菜食精苦皇帝聞之雅相歎賞年六十六梁天監八年卒葬於鍾山也</p>
</div>
<div class='div-other'><a id='mulu5748' />
<p class='h4'>令玉<span class='note-inline'>(附令惠　戒忍　惠力)</span></p><p>按比丘尼傳尼令玉本姓蔡建康人也父朗少出家住何后寺禪房為淨暉尼弟子淨暉律行純白思業過人玉少事師長恭勤匪懈始受十戒威儀可觀及受具戒禁行清白有若冰雪博尋五部妙究幽宗雅能傳述梁邵陵王綸大相欽敬請為南晉陵寺主固讓不當王不能屈以永徽元年再勅事不獲免在任積年不矜而莊不厲而威年七十六梁天監八年卒寺復有令惠戒忍惠力並顯名令惠講妙法蓮華維摩勝鬘等經勤身蔬飯卓然眾表戒忍聰朗好學經目不忘惠力雅識靈通無所矯競</p>
</div>
<div class='div-other'><a id='mulu5749' />
<p class='h4'>僧述</p><p>按比丘尼傳閒居寺尼僧述本姓懷彭城人也父僧珍僑居建康述幼而志道八歲蔬食及年十九以宋元嘉二十四年從禪林寺淨秀尼出家節行精苦法檢不虧遊心經律靡不遍覽後偏功十誦文義優洽復從隱審二法師諮受祕觀遍三昧門移仕禪林寺為禪學所宗去來投集更成囂動述因有隱居之志宋臨川王母張貴嬪聞之捨所居宅欲為立寺時制不得輙造到元徽二年九月一日汝南王母吳充年華啟勅即就締構堂殿房宇五十餘間率其同志二十人以禪寂為樂名曰閒居述動靜守真不斆浮飾宋齊之季世道紛喧且禪且寂風塵不擾齊文惠帝竟陵文宣王大相禮遇修飾一寺事事光奇四時供養未曾休息及大梁開泰天下有道白黑敬仰四遠雲萃而述不蓄私財隨得隨散或賑濟四眾或放生乞施造金像五軀並皆壯麗寫經及律一千餘卷標帙帶軸寶飾莊嚴年八十四梁天監十二年卒葬於鍾山之西陽也</p>
</div>
<div class='div-other'><a id='mulu5750' />
<p class='h4'>妙禕</p><p>按比丘尼傳尼妙禕本姓劉建康人也齠齓之年神機秀發幼而出家住西青園寺戒行無玷神情超悟故信布惠莫不懷之雅好談說尤善語笑講大湼槃法華十地並三十餘遍十誦毗尼母經敷說隨方導物利益弘多年七十梁天監十二年卒也</p>
</div>
<div class='div-other'><a id='mulu5751' />
<p class='h4'>惠暉<span class='note-inline'>(附惠意)</span></p><p>按比丘尼傳尼惠暉本姓駱青州人也六歲樂道父母不聽至年十一斷葷辛絕味清虛淡朗姿貌詳雅讀大涅槃經誦妙華蓮華經及年十七隨父出都精進勇猛行人所不及父母愛焉聽遂其志十八出家住樂安寺從斌濟柔次四法師聽成寶論及涅槃諸經於十餘年中鬱為義林京邑諸尼無不師受於是法筵頻建四遠雲集講說不休禪誦無不標心正念日夕忘寢王公貴賤無不敬重十方䞋遺四時殷競所獲之財追造經像隨宜遠施時有贏餘者改緝樂安寺莫不新整年七十三梁天監十三年卒葬於石頭岡時復有惠意以禮誦為業</p>
</div>
<div class='div-other'><a id='mulu5752' />
<p class='h4'>道貴</p><p>按比丘尼傳尼道貴本姓壽長安人也幼清夷冲素善研機理志幹勤整精苦過人誓弘大化葷鮮不食濟物為懷敝衣自足誦勝鬘無量壽經不捨晝夜父母憂念使其為道十七出家博覽經律究竟文理不羨名聞唯以進道為業觀境入定行坐不休悔過發願言辭哀敏聽者震肅齊竟陵文宣王蕭子良善相推敬為造頂山寺以聚禪眾請貴為知事固執不從請為禪範然後許之於是結掛林下栖寄畢世縱復屯雲晦景委雪埋山端然寂坐曾無悶焉得人信施廣興福業不以纖毫自潤己身年八十六梁天監十五年卒葬於鍾山之陽也</p>
</div>
<div class='div-other'><a id='mulu5753' />
<p class='h4'>法宣</p><p>按比丘尼傳尼法宣本姓王剡人也父道寄世奉正法宣幼而有離俗之志年始七歲而蔬食苦節及年十八誦法華經首尾通利解其指歸坐臥輙見帳蓋覆之<span class='corr'>驟</span>有媒聘誓而弗許至年二十父母擕就剡齊明寺德樂尼改服從道即於是日帳蓋自消博覽經書深入理味成戒已後鄉邑時人望俗義道莫不服其精致逮宋氏之季有僧柔法師周遊東夏講宣經論自滹嵊而之禹穴或發靈隱或往姑蘇僧柔數論之趣惠基經書之要咸暢其精微究其淵奧及齊永明中又從惠熙法師諮受十誦所餐日優所見月賾於是移住山陰招明寺經律迭講聲高於越不立私財以䞋施之物修飾寺宇造構精華狀若神功寫經鑄像靡不畢備吳郡張援潁川庾詠汝南周顒皆一時之名秀莫不躬往禮敬齊巴陵王蕭昭胄出守會稽厚加供待梁衡陽王元簡即到郡請為母師春秋八十三梁天監十五年卒矣</p>
</div></div>
<div class='div-other'><a id='mulu5754' />
<p class='h3'>梁</p>
<div class='div-other'><a id='mulu5755' />
<p class='h4'>道蹟</p><p>按法華持驗梁吳興尼道蹟號總持得法於菩提達磨遁居湖州弁嶺峰晝夜誦法華經誦滿萬部不出山者凡二十年後歸寂塔全身於結廬之所大同元年塔內忽有青蓮華一朵道俗異之啟視見華從舌根生州郡錄奏勅建法華寺</p>
</div>
<div class='div-other'><a id='mulu5756' />
<p class='h4'>宜都老尼</p><p>按荊州府志太清間宜都有老尼誦經於紫竹庵庵臨溪側一日溪水暴漲老尼大笑擲蒲團於水中趺坐其上誦普門品信流由漢陽江出自清江而去莫知所之後人因名其溪為師姑溪云</p>
</div></div>
<div class='div-other'><a id='mulu5757' />
<p class='h3'>隋</p>
<div class='div-other'><a id='mulu5758' />
<p class='h4'>神尼</p><p>按隋書高祖本紀皇妣呂氏以大統七年六月癸丑夜生高祖於馮翊般若寺紫氣充庭有尼來自河東謂皇妣曰此兒所從來甚異不可於俗間處之尼將高祖舍於別館躬自撫養皇妣常抱高祖忽見頭上角出徧體鱗起皇妣大駭墜高祖於地尼自外入見曰<span class='corr'>已</span>驚我兒致令晚得天下</p>
<p>按佛祖統紀隋文帝始生般若寺尼智仙親育之及長密告之曰汝當大貴佛法暫廢賴汝而興</p>
<p>按陝西通志神尼名智仙蒲坂劉氏女少出家有戒行文帝誕日忽至名帝為那羅延且曰兒來異倫不可處俗間遂割宅為般若寺將帝躬自撫養及帝年七歲曰佛法將滅神明已西兒當大貴神來有日尼沉靜寡言談成敗吉凶皆驗後周滅二教尼隱皇家戒行不改帝既踐祚重興佛法每以神尼為言歿後即葬寺中為起金浮圖又命王劭作傳改所居般若寺為大興國仍令天下舍利塔內各作神尼像</p>
</div>
<div class='div-other'><a id='mulu5759' />
<p class='h4'>大明</p><p>按淨土晨鐘隋尼大明志尚清修誓生淨土每入室禮念先著淨衣口含沉香文帝后甚重之將終之日忽眾聞沉香滿室俄而光明如雲隱隱向西沒焉</p>
</div></div>
<div class='div-other'><a id='mulu5760' />
<p class='h3'>唐</p>
<div class='div-other'><a id='mulu5761' />
<p class='h4'>荊州二尼</p><p>按法苑珠林荊州有比丘尼姊妹同誦法華深厭形器俱欲捨身節約衣食欽崇苦行服諸油香漸斷粒食後頓絕味唯食香蜜精力所被神志鮮爽周告道俗尅日燒身以貞觀三年二月八日於荊州大街置二高座乃以蠟布纏身至頂唯出面目眾聚如山歌贊雲會誦法華經至藥王燒處其姊先以火炷妹頂訖妹又以火炷姊頂清夜兩炬一時同燿焰下至眼聲相轉鳴漸下鼻口方乃歇滅恰至明晨骸骨摧朽唯二舌俱存舉眾欣嗟為起高塔</p>
</div>
<div class='div-other'><a id='mulu5762' />
<p class='h4'>元機</p><p>按佛祖綱目淨居寺尼元機嘗習定於平陽大日山石窟中與兄元覺同叅六祖因著圓明歌與證道歌相表裏後倒立而化法屬以顛倒呵之應聲而仆將葬之夕為風雷所移越二日有自大日山來者云是夕空中有簫磬聲機之柩已厝峰山其徒迎舍利歸寺建塔號圓明</p>
</div>
<div class='div-other'><a id='mulu5763' />
<p class='h4'>真如</p><p>按揚州府志尼真如姓李氏嫁於賀若氏捨俗為尼唐天寶元年七月七日真如於鞏縣精舍盥濯忽有五色雲自東來雲中引手不見其形以囊授真如曰寶之慎勿言也天寶末安祿山之亂真如展轉流寓於楚州安宜縣上元二年建子月十八日夜忽見二人皂衣引真如東南行可五六十步樓觀嚴飾兵衛森肅皂衣者曰化城也殿上一人衣碧衣戴寶冠稱天帝有二十餘人衣冠亦如之呼為諸天命真如進諸天相謂曰下界殺戮過多腥穢達於諸天當以神寶壓之一天曰用第三寶又一天曰今沴氣方盛三寶不足以勝須以第二寶授之曰然因出寶授真如曰汝往令刺史崔侁進於天子前所授小囊有五寶人臣可見今八寶惟王者得見慎勿易也具以寶名及所用之法授真如復令皂衣者送之翼日真如詣縣以狀聞刺史以為妖令從事盧恆就訊真如以囊中五寶示恆出寶盤照之光皆射日仰望不知所極恆異之白於侁聞之節度使崔圓圓召真如詣府欲歷視之不可固強之真如不得已乃出八寶置之日中則白氣貫空措諸陰室則照燭如月侁遣盧恆隨真如上獻時肅宗寢疾召太子謂之曰汝自楚王為儲嗣今獲寶於楚州天賜汝也代宗拜受賜因改元寶應以安宜縣為寶應縣今真如所居得寶地在河壖景物暢茂相傳西域賈人過其旁者莫不望而瞻禮焉</p>
</div>
<div class='div-other'><a id='mulu5764' />
<p class='h4'>二女尼</p><p>按法華持驗唐黃氏二女晉陵人幼聞人誦法華經傾聽久之曰吾解此義矣遂能深談實相之旨後入京師安國寺為尼長名持法次名慧忍同修法華三昧忽有尼號空姑詞貌甚異降禮懺所相與行道每至中夜身光赫然如是三年而去或疑為普賢化現云</p>
</div>
<div class='div-other'><a id='mulu5765' />
<p class='h4'>妙寂</p><p>按幽怪錄尼妙寂景氏初嫁任華父鼎與華往賈長沙廣陵間元和十一年春之潭州不復過期數月妙寂忽夢父被髮裸形洗血滿身泣曰吾與汝夫湖中遇盜皆已死矣以汝心似有志者天許復讎但幽冥之意不欲顯言故吾隱語報汝誠能思而復之吾亦何恨妙寂曰隱語云何鼎曰殺我者車中猴門東草俄而見夫形狀若父泣曰殺我者禾中走一日夫妙寂撫膺而哭遂為女弟所覺泣告其母闔門大駭念其隱語杳不可知訪於鄰叟及鄉閭之有知者皆不能解秋詣上元縣舟檝之所交者四方士大夫多憩焉而又邑有瓦官寺寺上有閤倚山瞰江萬里在目亦江湖之極境遊人莫不登眺吾將緇服其間伺可問者必有醒吾惑也於是緇衣往上元捨身瓦官寺日箕帚洒掃閤下閒則徙倚闌檻以俟識者見高冠博帶吟嘯而來者必拜而問居數年無能明者十七年歲在辛巳李公佐者罷嶺南從事而來攬衣至閤神采俊逸頗異常倫妙寂前拜泣且以前事問之公佐曰吾生平好為人解迷况子之冤懇切而諄告如此當為子思之默行數步喜招妙寂曰吾得之矣殺汝父者申蘭殺汝夫者申春耳妙寂悲喜嗚咽拜問其說公佐曰夫猴申生也車去兩頭而言猴故申字耳草而門門而東非蘭字耶禾中走者穿田過也此亦申字也一日又加夫蓋春字耳妙寂喜若不自勝久而掩涕拜謝曰賊名既彰雪冤有路苟獲釋憾誓報深恩婦人無他唯潔誠奉求佛祈增福海耳乃再拜而去元和初泗州普光王寺有梵氏戒壇人之為僧者必由之四方輻輳僧尼繫會觀者如市焉公佐自楚之秦維舟而往觀之有一尼眉目朗秀若舊識者每過必疑視公佐若有意而未言者久之公佐將去其尼遂呼曰侍御元和中不為南從事乎公佐曰然然則記小師乎公佐曰不記也妙寂曰昔瓦官寺閤求解車中猴者也公佐悟曰竟獲賊否對曰自悟夢言乃男服易名士寂泛傭於江湖之間數年聞蔪黃之間有申村因往焉流轉周星乃聞其村西北隅有申蘭者默往求傭輙貶其價蘭喜召之俄又聞其從父弟有名春者於是勤供執事晝夜不離見其可為者不顧輕重而為之未嘗待命蘭家器之晝與羣傭共作夜寢其席無知其非丈夫者逾年益自勤幹蘭愈欽念視士寂即自視其子不若也蘭或農或商或畜貨於武昌開鏁啟閉悉委焉因驗其櫃中半是己物亦見其夫及父常所服垂涕而記之而蘭春奴出處未嘗偕在慮其擒一而驚逸其一也銜之數年時值重陽二盜飲既醉士寂奔告於州乘醉而獲一問而辭伏就法得其所喪以歸盡奉母而請從釋教師洪州之天宮寺尼洞微即昔時受教者也妙寂雖一女也誓血誠獲讎天亦不奪遂以夢寐之言獲悟于君子與其讎者得不同天撫此微軀豈酬明哲惟捨身梵宇無他惟虔誠法像以報効耳公佐大異之遂為作傳</p>
</div>
<div class='div-other'><a id='mulu5766' />
<p class='h4'>淨真</p><p>按佛祖綂紀淨真居長安積善寺衲衣乞食誦金剛經十萬遍專志念佛語弟子曰五月內十度見佛兩度見淨土寶蓮花上童子遊戲吾<span class='corr'>已</span>得上品生言訖跏趺而化祥光滿寺</p>
</div>
<div class='div-other'><a id='mulu5767' />
<p class='h4'>悟性</p><p>按淨土晨鐘唐尼悟性居廬山遇照闍黎教以發願念佛六時精進一心不亂大曆六年忽染疾聞空中音樂西來謂左右曰我神遊極樂<span class='corr'>已</span>得中品上生見同志誠心念佛者皆有蓮花待之汝等應各努力言訖而逝面現黃金色時年二十四</p>
</div></div></div></div>
</div><!-- end of div[@id='body'] -->
</body></html>