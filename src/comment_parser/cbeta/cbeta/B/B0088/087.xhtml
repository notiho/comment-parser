<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu3200' />
<div class='div-other'>
<p class='h2'>欽定古今圖書集成博物彙編神異典　第一百四十一卷目錄</p>
<ul class="">
<li>僧部列傳十七
<ul class="">
<li>隋二
<ul class="">
<li>那連提黎耶舍</li>

<li>闍那崛多<span class="note-inline">(附僧藏　法智)</span></li>

<li>達摩笈多</li>

<li>彥琮<span class="note-inline">(附<span class="corr">行矩</span>)</span></li>

<li>僧猛</li>

<li>智炫</li>

<li>法願<span class="note-inline">(附道行　道龕)</span></li>

<li>靈藏</li>

<li>道成</li>
</ul></li>
</ul></li>
</ul></div>
<p class='juan'>神異典第一百四十一卷</p>
<div class='div-other'><a id='mulu3201' />
<p class='h2'>僧部列傳十七</p>
<div class='div-other'><a id='mulu3202' />
<p class='h3'>隋二</p>
<div class='div-other'><a id='mulu3203' />
<p class='h4'>那連提黎耶舍</p><p>按續高僧傳那連提黎耶舍此言尊稱北天竺烏塲國人正音應云鄔茶其王與佛同氏亦姓釋迦剎帝利種此云土田主也由劫初之時先為分地主因即號焉今所謂國王者是也舍年十七發意出家尋值名師備聞正教二十有一得受具篇聞諸宿老歎佛景迹或云某國有鉢某國有衣頂骨牙齒神變非一遂即起心願得瞻奉以戒初受須知律相既滿五夏發足遊方所以天梯石臺之迹龍廟寶塔之方廣周諸國並親頂禮僅無遺逸曾竹園寺一住十年通履僧坊多值明德有一尊者深識人機見語舍云若能靜修應獲聖果恐汝遊涉終無所成爾日雖聞情無領悟晚來却想悔將何及耶舍北背雪山南窮師子歷覽聖迹仍旋舊壤乃覩烏塲國主真大士焉自所經見罕儔其類試略述之安民以理民愛若親後夜五更先禮三寶香花伎樂竭誠供養日出昇殿方覽萬機次到辰時香水浴像宮中常設日百僧齋王及夫人手自行食齋後消食習諸武藝日景將昳寫十行經與諸德僧共談法義復與羣臣量議治政暝入佛堂自奉燈燭禮拜誦讀各有恆調了其常業乃還退靜三十餘年斯功不替王有百子誠孝居懷釋種餘風嗣流此國但以寺接山阜野火所焚各相差遣四遠投告六人為伴行化雪山之北至於峻頂見有人鬼二路人道荒險鬼道利通行客心迷多尋鬼道漸入其境便遭殺害昔有聖王於其路首作毗沙門天王石像手指人路同伴一僧錯入鬼道耶舍覺<span class='corr'>已</span>口誦觀音神呪百步追及<span class='corr'>已</span>被鬼害自以呪力得免斯厄因復前行又逢山賊專念前呪便蒙靈衛賊來相突對目不見循路東指到芮芮國值突厥亂西路不通返鄉意絕乃隨流轉北至泥海之旁南岠突厥七千餘里彼既不安遠投齊境天保七年屆於京鄴文宣皇帝極見殊禮偏異恆倫耶舍時年四十骨梗雄雅物議憚之緣是文宣禮遇隆重安置天平寺中請為翻經三藏殿內梵本千有餘夾敕送於寺處以上房為建道塲供窮珍妙別立廚庫以表尊崇又敕昭元大統沙門法上等二十餘人監掌翻譯沙門法智居士萬天懿傳語懿元鮮卑姓万俟氏少出家師婆羅門而聰慧有志力善梵書語攻呪符術由是故名預叅傳焉初翻眾經五十餘卷大興正法弘暢眾心宣帝重法殊異躬禮梵本顧羣臣曰此乃三寶洪基故宜偏敬其奉信推誠為如此也耶舍每於宣譯之暇時陳神呪冥救顯助立功多矣未幾授昭元都俄轉為統所獲兵祿不專自資好起慈惠樂興福業設供飯僧施諸貧乏獄囚繫畜咸將濟之市鄽內所多造義并親自漉水津給眾生又於汲郡西山建立三寺依泉傍谷制極山美又收養癘疾男女別坊四事供承務令周給又往突厥客館勸持六齋羊料放生受行素食又曾遇病百日不起天子皇后躬問起居耶舍歎曰我本外客德行未隆乘輿今降重法故爾內撫其心慚懼交集建德之季周武克齊佛教與國一時平殄耶舍外假俗服內襲三衣避地東西不遑寧息五眾凋窘投厝無所儉餓溝壑者減食施之老病無力者隨緣濟益雖事力匱薄拒諫行之而神志休強說導無倦屯負留難更歷四年有隋御寓重隆三寶開皇之始梵經遙應爰降璽書請來弘譯二年七月弟子道密等侍送入京住大興善寺其年季冬草創翻譯勅昭元統沙門曇延等三十餘人令對翻傳主上禮問殷繁供奉隆渥年雖朽邁行轉精勤曾依舍利弗陀羅尼具依修業夢得境界自身作佛如此靈祥雜沓其例非一後移住廣濟寺為外國僧主存撫羈客妙得物心忽一旦告弟子曰吾年老力微不久去世及今明了誡爾門徒佛法難逢宜勤修學人身難獲慎勿空過言訖就枕奄爾而化時滿百歲即開皇九年八月二十九日也初耶舍先逢善相者云年必至百亦合登仙中壽果終其言驗矣登仙冥理猶難測之然其面首形偉特異常倫頂起肉髻聳若雲峰目正處中上下量等耳高且長輪廓成具凡人榮相未比於斯固是傳法之碩德也法主既喪哀驚道俗紹隆之事將漸墜焉凡前後所譯經論一十五部八十許卷即菩薩見實月藏日藏法勝毗曇等是也並沙門僧琛明芬給事李道寶等度語筆受昭元統沙門曇延昭元都沙門靈藏等二十餘僧監護始末至五年冬勘練俱了並沙門彥琮製序尋耶舍遊涉四十餘年國五十餘里十五萬瑞影靈迹勝寺高僧駛水深林山神海獸無非奉敬並預徵降事既廣周未遑陳敘沙門彥琮為之本傳具流於世時又有同國沙門毗尼多流支此言滅喜不遠五百由旬來觀盛化開皇三年於大興善譯象頭精舍大乘總持經二部給事李道寶傳語沙門法纂筆受沙門彥琮製序</p>
</div>
<div class='div-other'><a id='mulu3204' />
<p class='h4'>闍那崛多<span class='note-inline'>(附僧藏　法智)</span></p><p>按續高僧傳闍那崛多此言德志北賢豆揵陀囉國人也此云香行國焉居富留沙富邏城此云丈夫宮也剎帝利種姓金步此云項也謂如孔雀之項彼國以為貴姓父名跋闍邏婆囉此云金剛堅也少懷遠量長垂清範位居宰輔燮理國政崛多兄弟五人身居最小宿植德本早發道心適在髫齔便願出家二親深識其度不違其請本國有寺名曰大林遂往歸投因蒙度脫其郁波第耶此云常近受持者今所謂和尚此乃于闐之訛略也名曰嗜那耶舍此云勝名專修宴坐妙窮定業其阿遮利耶此云傳授或云正行即所謂阿闍棃也亦近國之訛略耳名曰闍若那跋達囉此云智賢徧通三學偏明律藏崛多自出家後孝敬專誠教誨積年指歸通觀然以賢豆聖境靈迹尚存便隨本師具得瞻奉時年二十有七受戒三夏師徒結志遊方弘法初有十人同契出境路由迦臂施國淹留歲序國王敦請其師奉為法主益利頗周將事巡歷便踰大雪山西足固是天險之峻極也至厭怛國既初至止野曠民希所須食飲無人營造崛多遂捨具戒竭力供侍數經時難冥靈所祐幸免災橫又經渴羅槃陀及于闐等國屬遭夏雨寒雪暫時停住既無弘演棲寓非久又達吐谷渾國便至鄯州於時即西魏後元年也雖歷艱危心逾猛厲發蹤跋踄三載於茲十人之中過半亡沒所餘四人僅存至此以周明帝武成年初屆長安止草堂寺師徒遊化<span class='corr'>已</span>果來心更登淨壇再受具足精誠從道尤甚由來稍叅京輦漸通華語尋從本師勝名被明帝詔延入後園共論佛法殊禮別供充諸禁中思欲通法無由自展具情上啟即蒙別敕為造四天王寺聽在居住自茲已後乃翻新經既非弘泰羈縻而已所以接先闕本傳度梵文即十一面觀音金仙問經等是也會譙王宇文儉鎮蜀復請同行於彼三年恆任益州僧主住龍淵寺又翻觀音偈佛語經建德隳運像教不弘五眾一期同斯俗服武帝下敕追入京輦重加爵祿逼從儒禮秉操硜然守死無懼帝愍其貞亮哀而放歸路出甘州北遊突厥闍黎智賢還西滅度崛多及以和尚乃為突厥所留未久之間和尚遷化隻影孤寄莫知所安賴以北狄君民頗弘福利因斯飄寓隨方利物有齊僧寶暹道邃僧曇等十人以武平六年相結同行採經西域往返七載將事東歸凡獲梵本二百六十部廻至突厥俄而齊亡亦投彼國因與同處講道相娛所齎新經請翻名題勘舊錄目轉覺巧便有異前人暹等內誠各私慶幸獲寶遇匠德無虛行同誓焚香共契宣布大隋受禪佛法即興暹等齎經先來應運開皇元年季冬屆止京邑勅付所司訪人令譯二年仲春便就傳述夏中詔曰殷之五遷恐民盡死是則域吉凶之土制長短之命謀新去故如農望秋龍首之山川原秀麗卉木滋阜宜建都邑定鼎之基永固無窮之業在茲可名城曰大興城殿曰大興殿門曰大興門縣曰大興縣園苑池沼其號並同寺曰大興善也於此寺中傳度法本時崛多仍住北狄至開皇五年大興善寺沙門曇延等三十餘人以躬當翻譯音義乖越承崛多在北乃奏請還帝乃別敕追延崛多西歸已絕流滯十年深思明世重遇三寶忽蒙遠訪欣願交并即與使同來入國於時文帝巡幸洛陽於彼奉謁天子大悅賜問頻仍未還京闕尋勅敷譯新至梵本眾部彌多或經或書且內且外諸有翻傳必以崛多為主僉以崛多言識異方字曉殊俗故得宣辯自運不勞傳度理會義門句圓詞體文意粗定銓本便成筆受之徒不費其力試比先達抑亦繼之爾時耶舍<span class='corr'>已</span>亡專當元匠於大興善更召婆羅門僧達摩笈多并敕居士高天奴高和仁兄弟等同傳梵語又置十大德沙門僧休法粲法經慧藏弘遵慧遠法纂僧暉明穆曇遷等監掌翻事銓定宗旨沙門明穆彥琮重對梵本再審覆勘整理文義昔支曇羅什等所出大集卷軸多以三十成部及耶舍高齊之世出月藏經一十二卷隋初復出日藏分一十五卷既是大集廣本而前後譯分遂使支離部袠羈散開皇六年有招提寺沙門僧就合之為六十卷就少出家專寶坊學雖加宣導恨文相未融乃例括相從附入大部至於詞旨愜當未善精窮比有大興善寺沙門洪慶者識度明達為國監寫藏經更整改就所合者名題前後甚得理致且今見翻諸經有多是大集餘品略而會之應滿百卷若依梵本此經凡十萬偈據以隋文可三百卷崛多曾傳于闐東南二千餘里有遮拘迦國彼王純信敬重大乘宮中自有摩訶般若大集華嚴三部王躬受持親執鎖鑰轉讀則開香華供養或以諸餅果誘引小王令其禮拜此國東南可二十餘里山甚巖險有深淨窟置大集華嚴方等寶積楞伽方廣舍利弗花聚二陀羅尼都薩羅藏摩訶般若八部般若大雲經等凡十二部滅十萬偈國法相傳防衛守護又有入滅定羅漢三人窟中禪寂每至月半諸僧就山為其淨髮此則人法住持有生之所憑賴崛多道性純厚神志剛正愛德無厭求法不懈博聞三藏遠究真宗徧學五明兼習世論經行得道塲之趣總持通神呪之理三衣一食終固其誠仁濟弘誘非關勸請勤誦佛經老而彌篤強識先古久而逾詣士庶欽重道俗崇敬隋滕王遵仰戒範奉以為師因事塵染流擯東越又在甌閩道聲載路身心兩救為益極多至開皇二十年便從物故春秋七十有八自從西服來至東華循歷翻譯合三十七部一百七十六卷即佛本行集法炬威德護念賢護等經是也並詳括陶冶理教圓通文明義結具流於世初隋高祖又敕崛多共西域沙門若那竭多開府高恭息都督天奴和仁及婆羅門毗舍達等於內史內省翻梵古書及乾文至開皇十二年書度翻訖合二百餘卷奏聞進內時又有優婆塞姓瞿曇氏名達摩般若此言法智父名般若流支智本中天竺國人流滯東川遂鄉華俗而門世相傳祖習傳譯高齊之季為昭元都齊國既平佛法同毀智因僧職轉任俗官冊授洋州洋川郡守隋氏受禪梵牒即來有勅召還使掌翻譯法智妙善方言執本自傳不勞度語譯業報差別經等成都沙門釋智鉉筆受文詞銓序義體日嚴寺沙門彥琮製序</p>
</div>
<div class='div-other'><a id='mulu3205' />
<p class='h4'>達摩笈多</p><p>按續高僧傳達摩笈多此言法密本南賢豆羅囉國人也剎帝利種姓弊耶伽羅此云虎氏有弟四人身居長子父母留戀不聽出家然以篤愛法門深願離俗年二十三往中賢豆界鞬拏究撥闍城此云耳出於究牟地謂黃色花因花園以得名也僧伽羅摩此云眾園舊云僧伽藍者訛略也笈多於此寺中方得落髮改名法密年二十五方受具戒其郁波第耶佛馱笈多此云覺密阿遮利夜名奮拏達多此云德施又一阿遮利夜名為普照通大小乘經論咸能誦說行賓茶夜法謂行乞食者舊名為分衛入第耶那此云念修舊為禪那及持訶那並訛僻也恆入此觀以為常業笈多受具足後仍住三年就師學問師之所得略窺戶牖後以普照師為吒迦國王所請從師至彼經停一載師還本國笈多更留四年住於提婆鼻何囉此云天遊也天謂國王遊謂僧處其所王立故名天遊舊以寺代之寺乃此土公院之名所謂司也廷也又云招提者亦訛略也世依字解招謂招引提謂提攜並浪語也此乃西言耳正音云招鬬提奢此云四方謂處所為四方眾僧之所依住也於是歷諸大小乘國及以僧寺聞見倍多北路商人頗至於彼遠傳東域有大支那國焉舊名真丹震旦者並非正音無義可譯惟知是此神州之總名也初雖傳述不甚明信未作來心但以志在遊方情無所繫遂往迦臂施國六人為伴仍留此國停住王寺笈多遂將四伴於國城中二年停止遍歷諸寺備觀所學遠遊之心尚未寧處其國乃是北路之會雪山北陰商旅咸湊其境於商客所又聞支那大國三寶興盛同侶一心屬意來此非惟觀其風化願在利物弘經便踰雪山西足薄佉羅國波多叉拏國達摩悉鬚多國此諸國中並不久住足知風土諸寺儀式又至渴羅槃陀國留停一年未多開導又至沙勒國同伴一人復還本邑餘有三人停在王寺謂沙勒王之所造也經住兩載仍為彼僧講念破論有二千偈旨明三印多破外道又為講如實論亦二千偈約其文理乃是世間論義之法又至龜茲國亦停王寺又住二年仍為彼僧講釋前論其王篤好大乘多所開悟留引之心旦夕相造笈多係心東夏無志潛停密將一僧間行至烏耆國在阿囒拏寺講通前論又經二年漸至高昌客遊諸寺其國僧侶多學漢言雖停二年無所宣述又至伊吾便停一載值難避地西南路純砂磧水草俱乏同侶相顧性命莫投乃以所齎經論權置道旁越山求水冀以存濟求既不遂勞弊轉增專誦觀世音呪夜雨忽降身心充悅尋還本途四顧茫然方道迷失踟躕進退乃任前行遂達於瓜州方知曲取北路之道也笈多遠慕大國跋涉積年初契同徒或留或歿獨顧單行屆斯勝地靜言思之悲喜交集尋蒙帝旨延入京城處之名寺供給豐渥即開皇十年冬十月也至止未淹華言略悉又奉別敕令就翻經移住興善執本對譯允正實繁所誦大小乘論並是深要至於宣解大弘微旨此乃舊學頻遣積疑然而慈恕立身柔和成性心非道外行在言前戒地夷而靜智水幽而潔經洞字源論窮聲意加以威容詳正勤節高猛誦響繼晨宵法言通內外又性好端居簡絕情務寡薄嗜欲息杜希求無倦誨人有踰利己曾不忤顏於賤品輕心於微類遂使未覩者傾心暫謁者欽敬自居譯人之首惟存傳授所有覆疏務存綱領煬帝定鼎東都敬重隆厚至於佛法彌增崇樹乃下敕於洛水南濱上林園內置翻經館搜舉翹秀末鎮傳法登即下徵笈多並諸學士並預集焉四事供承復恆常度致使譯人不墜其緒成簡無替於時及隋綱云頹郊壘烟搆梵本新經一時斯斷笈多蘊其深解遂闕陳弘始於開皇中歲經至大業末年二十八載所翻經論七部合三十二卷即起世緣生藥師本願攝大乘菩提資糧等是也並文義澄潔華質顯暢至武德二年終於洛汭初笈多翻普樂經一十五卷未及練覆值偽鄭淪廢不暇重修今卷部在京多明八相等事有沙門彥琮內外通照華梵並聞預叅傳譯偏承提誘以笈多遊履具歷名邦見聞陳述事逾前傳因著大隋西國傳一部凡十篇本傳一方物二時候三居處四國政五學教六禮儀七飲食八章服九寶貨十盛列山河國邑人物斯即五天之良史亦乃三聖之宏圖故後漢西域傳云靈聖之所降集賢懿之所挺生者是也詞極綸綜廣如所述</p>
</div>
<div class='div-other'><a id='mulu3206' />
<p class='h4'>彥琮<span class='note-inline'>(附行矩)</span></p><p>按續高僧傳彥琮俗姓李氏趙郡柏人人也世號衣冠門稱甲族少而聰敏才藻清新識洞幽微情符水鏡遇物斯覽事罕再詳初投信都僧邊法師因試令誦須大拏經滅七千言一日便了更誦大方等經數日一度邊異之至於十歲方許出家改名道江以慧聲洋溢如江河之望也聽十地論榮譽流振州邑所推十二在巏嵍山誦法華經不久尋究便遊鄴下因循講席乃返鄉寺講無量壽經時太原王劭任趙郡佐寓居寺宇聽而仰之友敬彌至齊武平之初年十有四西入晉陽且講且聽道張汾朔名布通儒尚書敬長瑜及朝秀盧思道元行恭邢恕等並高齊榮望欽挹風猷同為建齋講大智論親受披導歎所未聞及齊后西幸晉陽延入宣德殿講仁王經國統僧都用為承奉聽徒二百並是英耄帝親臨御筵文武咸侍皇太后及以六宮同昇法會敕侍中高元海扶琮昇座接侍上下而神氣堅朗希世驚嗟析理開神咸遵景仰十六遭父憂厭辭名聞遊歷篇章爰逮子史頗存通閱右僕射楊休之與文林館諸賢交款情狎性愛恬靜延而方造及初進具日次晡時戒本萬言誦試兼了自爾專習律檢進討行科及周武平齊尋蒙延入共談元籍深會帝心敕預通道觀學士時年二十有一與宇文愷等周代朝賢以大易老莊陪侍講論江便外假俗衣內持法服更名彥琮武帝自纘道書號無上祕要於時預霑綸綍特蒙收採至宣帝在位每醮必累日通宵談論之際因潤以正法時漸融泰頗懷嘉賞授禮部等官並不就與朝士王劭辛德源陸開明唐怡等情同琴瑟號為文外元友大象二年隋文作相佛法稍興便為諸賢講釋般若大定九年正月沙門曇延等同舉奏度方蒙落髮時年二十有五至其年二月十三日高祖受禪改號開皇即位講筵四時相繼長安道俗咸萃其塵因即通會佛理邪正沾濡沐道者萬計又與陸彥師薛道衡劉善經孫萬壽等一代文宗著內典文會集又為諸沙門撰唱導法皆改正舊體繁簡相半即現傳習祖而行之開皇三年隋高幸道壇見畵老子化胡像大生怪異敕集諸沙門道士共論其本又敕朝秀蘇威楊素何妥張賓等有叅元理者詳計奏聞時琮預在此筵當掌言務試舉大綱未及指覈道士自述陳其矯詐因作辨教論明道教妖妄者有二十五條詞理援據宰輔褒賞其年西域經至即敕翻譯既副生願欣至泰然從駕東巡旋途并部時煬帝在藩任總河北承風請謁延入高第親論往還允愜懸佇即令住內堂講金光明勝鬘般若等經又奉別教撰修文疏契旨卓陳雅為稱首又教住大興國寺爾後王之新詠舊敘恆令和之又遣蕭愨諸葛穎等羣賢迭往叅問談對名理宗師有歸隋秦王俊作鎮太原又蒙延入安居內第敘問殷篤琮別夜寐夢見黃色大人身長三丈執玻瓈椀授云椀內是酒琮於夢中跪受之日蒙賜寶器非常荷思但以酒本律禁未敢輒飲寤<span class='corr'>已</span>莫知其由及後王躬造觀音畫像張設內第身量所執宛同前夢於是私慰素抱悲慶交并至十二年敕召入京後掌翻譯住大興善厚供頻仍時文帝御寓盛弘三寶每設大齋皆陳懺悔帝親執香爐琮為宣導暢引國情恢張皇覽御必動容靖顧欣其曲盡深衷其言誠感達如此類也煬帝時為晉王於京師曲池施營第林造日嚴寺降禮延請末使住之由是朝貴賢明數增臨謁披會元旨屢發信心然而東夏所貴文頌為先中天師表梵旨為本琮乃專尋葉典日誦萬言故大品法華維摩楞伽攝論十地等皆親傳梵書受持讀誦每日闇閱要周乃止仁壽初年敕令送舍利於并州時漢王諒於所治城隔內造寺仍置寶塔今所謂開義寺是也琮初至塔所累日雲霧晦合及至下晨時正當午雲開日耀天地清朗便下舍利瘞而藏之又感瑞雲夾日五色相間仁壽末年又奉勅送舍利於復州方樂寺今名龍蓋寺也本基荒毀南齊初立周廢頹滅纔有餘址而處所顯敞堪置靈塔令人治翦忽覺頭上痒悶因檢髮中獲舍利一粒形如黍米光色鮮發兩斧試之上下俱陷而舍利不損頻更椎打光色逾盛掘深七尺又獲塼藏銅銀諸合香泥宛然但見清水滿合其底蹤跡似有舍利尋覓不見方知髮中所獲乃是銀合所盛末又覓石造函遍求不獲乃於竟陵縣界感得一石磨治既了忽變為玉五色光潤內徹照見旁人又於石中現眾色像引石向塔又感一鵞飛至函所自然馴狎隨石去住初無相離雖見同羣了無顧眄逐去還來首尾十日恆在與所有人將至餘處便即鳴叫飛翔踰院而入及至埋訖便獨守塔繞旋而已又感塔所前池有諸魚鼈並舉頭出水北望舍利琮便為說法竟日方隱又感塔所井水十五日間自然湧溢埋後乃止四月八日雲滿上空正午將下雲收並盡惟餘塔上團圓如蓋五色間錯暎發日輪至藏舍利其雲乃散琮欣感嘉瑞以狀奏聞帝大悅錄為別記藏諸祕閣仁壽二年下勅更令撰眾經目錄乃分為五例謂單譯重翻別生疑偽隨卷有位帝世盛行尋又下勅令撰西域傳素所諳練周鏡目前分異訛錯深有徵舉故京壤名達多尋正焉有王舍城沙門遠來謁帝將還本國請舍利瑞圖經及國家祥瑞錄勅又令琮翻隋為梵合成十卷賜諸西域琮以洽聞博達素所關心文章騰翥京輦推尚凡所新譯諸經及見講解大智釋論等並為之序引又著沙門名義論別集五卷並詞理清簡後學師欽大業二年東都新治與諸沙門詣闕朝賀特被召入內禁敘故累宵談述治體呈示文頌其為時主見知如此因即下勅於洛陽上林園立翻經館以處之供給事隆倍逾關輔新平林邑所獲佛經合五百六十四夾一千三百五十餘部並崑崙書多梨樹葉有勅送館付琮披覽并使編敘目錄以次漸翻乃撰為五卷分為七例所謂經律贊論方字雜書七也必用隋言以譯之則成二千二百餘卷勅又令裴矩共琮修纘天竺記文義詳洽條貫有儀凡前後譯經合二十三部一百許卷述事制序備於經首素患虛冷發痢無時因卒於館春秋五十有四即大業六年七月二十四日也俗緣哀悼歸葬柏人初大漸之晨形羸神爽問弟子曰齋時至未對曰未也還瞑目而臥如此再三乃迴身引頸向門視日齋時<span class='corr'>已</span>至吾其終矣索水盥手焚香迎彌勒畵像合掌諦觀開目閉目乃經三四如入禪定奄爾而終持纊屬之方知<span class='corr'>已</span>絕且琮神慧夙成彰於孩穉奉信貞恪松梓其心本師五臺山沙門道最最亦風采標暎故琮不墜其門凡所遊習澹然獨靜雖經物忤曾無言及抑道從俗勅附文館屢逢光價能無會情斯乃立操虛宗遊情靡測講誦相沿初未休舍會夢入地獄頗見苦緣由念經佛等名蒙得解脫送往山樓之上尋又歷觀諸獄備覩同講名僧五苦加之具言其狀為說十善良久方覺至後數年更夢前事由稱佛菩薩名又蒙放免高祖具聞勅琮錄出賜諸道俗末為警戒自爾專思罪累屏絕人事息意言筌行方等懺供給貧病晚以所誦梵經四千餘偈十三萬言七日一遍用為常業然琮久叅傳譯妙體梵文此土羣師皆宗鳥跡至於音字詁訓罕得相符乃著辯正論以垂翻譯之式琮師尚宗據深究教源故章抄疏記諸無所及述製書論不敘丘墳著福田論僧官論慈悲論默語論鬼神錄通極論辯聖論通學論善知識錄等並賦詞弘贍精理通顯初所著通極者破世術諸儒不信因果執於教迹好生異端此論所宗佛理為極言辯聖者明釋教宣真孔教弘俗論老子教不異俗儒靈寶等經則非儒攝言通學者勸引儒流遍師孔釋令知內外備識俗真言善知識者是大因緣登聖越凡不因善友無人達也門人行矩者即琮兄子為立行記流之於世矩少隨琮學諮訓葉經東西兩館並叅翻譯為性頗屬文翰通覽墳索夙為左僕射房元齡所知深見禮厚貞觀初奏勅追入既達京室將事翻傳遂疾而終不果開演鄉族流慟接柩趙州所譯眾經具存餘錄</p>
</div>
<div class='div-other'><a id='mulu3207' />
<p class='h4'>僧猛</p><p>按續高僧傳僧猛俗姓段氏京兆涇陽人姿蔭都雅精神迥拔童孺出家素知希奉聰慧利根幽思通遠數十年間躬事講說凡有解悟靡不通練昔魏文西征勅猛在寢殿闡揚般若貴宰咸仰味其道訓周明嗣曆詔下屈住天宮末弘十地又勅於紫極文昌二殿更互說法當時旨延問對酬答無窮黃巾之徒紛然搆聚猛乃徐搖談柄引敵深渦方就邪宗一一窮破故使三生四見之語並屈當時元始真文字經粉碎曩日天師徒侶瓦解乖張道俗肅然更新耳目初帝始齊三教猛分為九十五門後退一乘更進三十有生之善詞甚崇粹學觀所歸即不預帝覽遂淪俗侶猛退屏人事幽栖待旦隋文作相佛日將明以猛年德俱重元儒湊進追訪至京令崇法宇於大象二年勅住大興善寺講揚十地寺即前陟岵寺也聲望允著殊悅天心尋授為隋國大統三藏法師委以佛法令其弘護未足以長威權固亦光輝釋種移都南頓寺亦同遷於遵善里今之興善寺也名雖居隸而恆住雲華勖徒課業以開皇八年二月四日卒於住寺春秋八十有二初將大漸深照苦空話言盈耳翕然欲絕語眾曰吾其去也遂即神遷時貴其置心不亂葬於城東馬頭穴刻石立銘於雲華寺今猶存矣</p>
</div>
<div class='div-other'><a id='mulu3208' />
<p class='h4'>智炫</p><p>按續高僧傳智炫者益州成都人也俗姓徐氏初生室有異光少小出家入京聽學數年遂擅名京洛學眾推崇請令覆講若瀉瓶無遺會周武帝廢佛法欲存道教乃下詔集諸僧道士試取優長者留庸淺者廢於是詔華野高僧方岳道士千里外有妖術者大集京師於太極殿陳設高座帝自躬臨勅道士先登時有道士張賓最為首長登高言曰原夫大道清虛純一無雜祈恩請福上通天曹白日昇僊壽與天地同畢風教先被中夏無始無終含生賴之以得長生洪恩厚利不可較量豈如佛法虛幻言過其實不容本土客寓中華百姓無知信其詭說今日欲定臧否可出頭來看襄城公何妥自行如意座首少林寺等行禪師發憤而起諸僧止之曰今日事大天帝在此不可造次知禪師為佛法大海然應對之間復須機辯眾共謀議若非蜀炫無以對揚共推如意以將付炫炫既為眾所推又忿張賓浪語安詳而起徐昇論座坐定執如意謂張賓曰先生向者所陳大道清虛淳一不襍又云風教先被中夏者未知風教之起起於何時所說之教於何處說又言佛法不容本土客寓中華可辨道是何時生佛是何時出賓曰聖人出世有何定時說教興行有何定處道教舊來本有佛法近自西來炫曰若言無時亦應無出若無定處亦應無說舊來本有非復清虛上請天曹豈得無襍壽與天地同畢豈得無始無終賓曰道人浪語為前王無識留汝等輩得至於今今日聖帝盡須殺却帝惡其理屈令舍人謂之曰賓師且下賓既退帝自昇高座言曰佛法中有三種不淨納耶輸陀羅生羅睺羅此主不淨一也經律中許僧受食三種淨肉此教不淨二也僧多造罪過好行婬泆佛在世時徒眾不知遞相攻伐此眾不淨三也主法眾俱不淨朕意將除之以息虛幻道法中無此事朕將留之以助國化顧謂炫法師曰能解此三難真是好人炫應聲謂曰陛下所陳並引經論誠非謬言但道法之中三種不淨又甚於此按天尊處紫微宮恆侍五百童女此主不淨甚於耶輸陀羅之一人道士教中章醮請福之時必有鹿晡百柈清酒十斛此教不淨又甚於三種淨肉道士罪過代代皆有千古亂常姜斌犯法此又甚於眾僧僧眾自造罪過乃言佛法可除猶如至尊享國嚴設科條不妨逆子叛臣相繼而出豈以臣逆子叛遂欲空於大寶之位耶大寶之位固不可以臣子叛逆而空佛法正真豈得以眾僧犯罪而廢炫雅調抑揚言音朗潤雖處大節曾無懼顏帝愕然良久謂炫曰所言天尊侍五百童女出何經炫曰出道三皇經帝曰三皇經何曾有此語炫曰陛下自不見非是經上無文今欲廢佛存道猶如以庶代嫡帝動色而下因入內羣臣僧眾皆驚曰語觸天帝何以自保<span class='note-inline'>(以周武非續故)</span>炫曰主辱臣死就戮如歸有何可懼乍可早亡遊神淨土豈可與無道之主同生於世乎眾皆壯其言明旦出勅二教俱廢仍相器重許以婚姻期以共政法師志操逾厲與同學三人走赴齊都時周齊之界皆被槍布棘彼有富姥姓張鋪氈三十里令炫得過至齊盛為三藏名振東國武帝破鄴先遣追求帝弟越王宿與法師厚善恐帝肆怒橫加異責乃鞭背成痕俗服將見越王先為言曰臣恨其逃命<span class='corr'>已</span>杖六十令脫衣見帝帝變色曰恐其懷慚遠逝以至死亡所以急追元無害意責越王曰大丈夫何得以杖捶相辱待遇彌厚與還京師武帝崩隋文作相大弘佛法兩都歸趣一人而已歲景將秋懷土興念又以蜀川迥遠奧義未宣援首西歸心存敷暢蜀王秀未之知也時長史周宣明入朝赴考隋文帝謂之曰炫法師安和耶宣明驚惶莫知所對文帝曰一國名僧卿遂不識何成檢校宣明稽首陳謝死罪及還先往寺叅禮寺舊在東逼於苑囿又鄱陽王葬母之所王既至孝故名孝愛寺宣明移就今處供養無闕至大業改為福勝寺法師宣揚覺倦入隱三學山觸目多感有遊山詩曰秀嶺接重煙嶔岑上半天絕巖低更舉危峰斷復連側石傾斜澗迴流瀉曲泉野紅知草凍春來鳥自傳樹錦無機織猿鳴詎假絃葉密風難度枝疎影易穿抱袠依閑沼策杖戲荒田遊心青漢表置想白雲邊榮名非我願息意且蕭然年一百二歲不病而卒</p>
</div>
<div class='div-other'><a id='mulu3209' />
<p class='h4'>法願<span class='note-inline'>(附道行　道龕)</span></p><p>按續高僧傳法願姓任西河人也性警達頗自高尚而拔致窮元不偶儕侶東觀道化遂達鄴都形廁白衣言揚緇服齊昭元大綂法上嘉其神慧與語終朝深通志便因攝而剃落日賜幽奧橫厲時倫乃恣其遊博願勇思風馳周行講席求法無怠問道新奇後乃仰蹤波離專經律部網羅佛法舟逕僧猷自東夏所傳四部律本並製義疏妙會異同當有齊之盛律徒雲舉法正一部各競前驅雲公創敘綱模暉上刪其纖芥法願霜情啟旦孤暎羣篇挫拉言前流威滅後所以履歷談對眾皆杜詞故得立破眾家百有餘計並莫敢當其鋒銳也時以其憉悙罕敵號之為律虎焉至於斷處事途多從文相商度結正僉議攸歸乃下勅召為大莊嚴石窟二寺上座隋皇受命又勅任并州大興國寺主頻登綱管善御大眾化移前政實濟濟焉以開皇七年六月二十二日終於所住春秋六十有四葬於并城之西建塔崇範所製律疏唯四分一本十卷是非鈔兩卷見存餘并零失有弟子道行者器局淹和親傳師授善機悟明控引談述疏旨不墜厥宗每至講散身導學徒遶於願塔致敬而返及春秋至節此例恆修今年八十有餘猶鋪疏旨摘示諸側隱時又有沙門道龕資學於願執教赴行學望最優成進初心弘持晚秀為時人歎美而素尚競肅遵若文宗纔有違忤即不叅隷故說戒序引有言唱白之者既無正制號為非法雖初從眾侶後必重張乃出郭結界更說新本斯亦貞梗之嚴令也太為尅削未是倫通至今此郡猶多滯結云</p>
</div>
<div class='div-other'><a id='mulu3210' />
<p class='h4'>靈藏</p><p>按續高僧傳靈藏俗姓王氏雍州新豐人也年未登學志慕清遠依隨和尚穎律師而出家焉藏承遵出要善達持犯僧祗一部世稱冠冕於智度論講解無遺妙尚冲虛兼崇綱務時屬周初佛法全盛國家年別大度僧尼以藏識解淹明銓品行業若講若誦卷部眾多隨有文義莫不周鏡時共測量通經了意最為第一藏之本師素鍾華望為太祖隋公所重道義斯洽得喪相符藏與高祖布衣知友情款綢狎及龍飛茲始彌結深衷禮讓崇敦光價朝宰移都南阜任選形勝而置國寺藏以朝寄唯重佛法攸憑乃擇京都中會路均遠近於遵善坊天衢之左而置寺焉今之大興善是也自斯已後中使重沓禮遇轉隆厚味嘉肴密輿封送王人繼至接軫相趨又勅左右僕射兩日一叅坐以鎮之與語而退時教網初張名德雲搆皆陳聲望莫與爭雄宮闈嚴衛來往艱阻帝卒須見頻闕朝謁乃敕諸門不須安籍任藏往返及處內禁與帝等倫坐必同榻行必同與經綸國務雅會天覽有時住宿即通寢殿䞋賜之費蓋無競矣開皇四年關輔亢旱帝引民眾就給洛州勅藏同行共通聖化既達所在歸投極多帝聞之告曰弟子是俗人天子律師為道人天子有樂離俗者任師度之遂依而度前後數萬晚以事聞帝大悅曰律師度人為善弟子禁人為惡言雖有異意則不殊至於隋運譯經勝緣貴集身先眾範言會時望末知寺任綱正有聲開皇六年卒於所住春秋六十有八葬於南郊</p>
</div>
<div class='div-other'><a id='mulu3211' />
<p class='h4'>道成</p><p>按續高僧傳道成字明範俗姓陶氏丹陽人也祖誕齊招遠將軍永嘉太守父僉梁貞威將軍上虞令成少而入道住永嘉崇元寺事式法師為弟子儀貌瓖美奇姿拔眾羣伍目曰神童具戒之後學超儕輩大同之初栖遊京輦受業奉誠寺大律都沙門智文十誦纔經兩徧年逾未立別肆開筵數論毗曇染神便悟無繁工倍聞一知十是以京邑耆老咸稱後生可畏講十誦律菩薩戒大品法華諸經律等一百四十徧又講觀音一百二徧著律大本羯磨諸經疏三十六卷至於意樹心華增輝且曜析理質疑聽者忘倦學士惠藏法祥等並遊方講說法輪常轉傳茲後燄利益弘多成蔬素潔己珠戒居心神解嚴明深禪在念兼六時虔懺三餘暇日漁獵文史欲令知無不為也然其性用安詳威儀合度天人模楷罕有其儔輭語愛言不常忤物後現疾旬餘猶牽講說以開皇十九年五月五日遷神於興嚴寺春秋六十有八大漸之際唯稱念佛支節輭暖合掌分明即以其月八日窆於奉誠寺之南山墓誌高座寺僧惠嵷所作</p>
</div></div></div></div>
</div><!-- end of div[@id='body'] -->
</body></html>