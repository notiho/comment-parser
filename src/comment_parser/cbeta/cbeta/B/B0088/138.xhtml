<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu4960' />
<div class='div-other'>
<p class='h2'>欽定古今圖書集成博物彙編神異典　第一百九十二卷目錄</p>
<ul class="">
<li>僧部列傳六十八
<ul class="">
<li>明四
<ul class="">
<li>廣印</li>

<li>傳燈</li>

<li>靈基</li>

<li>宗淨</li>

<li>善岩</li>

<li>廣心</li>

<li>欽義</li>

<li>不昧</li>

<li>通凡</li>

<li>如慈</li>

<li>德乘</li>

<li>慧秀</li>

<li>性一</li>

<li>寬悅</li>

<li>圓澄</li>

<li>明雪</li>

<li>明方</li>

<li>道衡</li>

<li>性祗</li>

<li>海寶</li>

<li>斯學</li>

<li>賢能</li>

<li>祖住</li>

<li>常潤</li>

<li>顯光</li>

<li>古心</li>

<li>通潤</li>

<li>廣潤</li>

<li>慧浸</li>

<li>法杲</li>

<li>寶崕</li>

<li>明河</li>

<li>常忠</li>

<li>正傳</li>

<li>正道</li>

<li>慧嘉</li>

<li>慧經</li>

<li>觀衡</li>

<li>元白</li>

<li>超宗</li>

<li>覺源</li>

<li>明得</li>

<li>顯光</li>

<li>海融</li>

<li>五乳和尚</li>

<li>弘德</li>

<li>雪軒</li>

<li>讓大師</li>

<li>圓輪</li>

<li>廣寂</li>

<li>古松</li>

<li>海貴</li>

<li>大瑞</li>

<li>麻衣僧</li>

<li>無心和尚</li>

<li>雪空</li>

<li>海然</li>
</ul></li>
</ul></li>
</ul></div>
<p class='juan'>神異典第一百九十二卷</p>
<div class='div-other'><a id='mulu4961' />
<p class='h2'>僧部列傳六十八</p>
<div class='div-other'><a id='mulu4962' />
<p class='h3'>明四</p>
<div class='div-other'><a id='mulu4963' />
<p class='h4'>廣印</p><p>按列朝詩集廣印字聞谷嘉善人年十三祝髮于杭之開元寺叩儀峰和尚於西蜀習台宗於介山受菩薩戒於雲棲攝淨於西溪法華單丁四年上雙徑結茆白雲峰影不出山者十載歸於湖之箐山瓶匋法施雲湧鬱為寶坊棄而南遊隱建州之廢寺三載復歸瓶匋禪淨雙提規重矩疊為東南發席之最年七十歸老示寂師器宇沖和神觀閒止窮老叅究終不以悟自居堅辭僧眾不許開堂數年退院七載南遊腰包杖錫飄然於荒山野木之間孤行獨往搘大法於衰殘充塞之餘紫柏雲棲海印入滅真修退藏密傳三老之一燈者印公一人而已</p>
</div>
<div class='div-other'><a id='mulu4964' />
<p class='h4'>傳燈</p><p>按天台縣志傳燈字無盡號有門姑蔑人中興台教恢闡圓宗重建高明講寺復刱楞嚴懺壇著述楞嚴圓通疏維摩無我疏天台方外志等數十部凡弘台教者咸以幽溪為中興始祖其餘講無生論天樂鳴空開蓮花社瑞敷靈沼種種神異莫能具載</p>
</div>
<div class='div-other'><a id='mulu4965' />
<p class='h4'>靈基</p><p>按溫州府志靈基號慧目永嘉王氏子生時白光照室眾聞異香年十三遊學舍中見夕陽返照頓起證道之念後禮天台有門和尚授以見見工夫戒行精嚴為眾所推服林太史增志延之開華峯山即古雲頂遺迹也李中丞光春又請主西竺寺自後屢升法席闡明經義叅元稟律者踵首相繼一日至仁王寺謂侍者曰吾報終是月矣即返棹歸山有弟子岳式者忽夢日輪隕於大海是夕師逝</p>
</div>
<div class='div-other'><a id='mulu4966' />
<p class='h4'>宗淨</p><p>按繼燈錄杭州徑山月江宗淨禪師金華蘭溪倪氏子髫齡從邑之正覺院文譯祝髮受具因誦楞嚴經至如標月指處豁然有省往叅雙林正庵閭闔奇之印可出世歷遷至徑山臨寂書偈曰祖師門下客開口論無生老我百不會日午打三更遂逝荼毘舌根不壞建塔於圓照庵</p>
</div>
<div class='div-other'><a id='mulu4967' />
<p class='h4'>善岩</p><p>按畿輔通志善岩開州人姓宋氏少習舉業不就遂厭棄塵囂落髮州之雲峰寺能詩與縉紳相唱和徧遊終南五臺武當諸勝還魏掛錫郡城普照寺建白雲窩繙閱經藏不窺庭宇定息十餘年一日示偈曰樹倒藤枯是去年了然無法與人傳雲收雨霽山嵐靜高古長空一月圓遂坐化有翠峰詩集行世</p>
</div>
<div class='div-other'><a id='mulu4968' />
<p class='h4'>廣心</p><p>按廣信府志廣心號養庵上饒人姓鄭氏華山真定禪師法嗣也居家孝友一日聞客談含生皆有物性義言下洞然決意出世禮翠峯祝髮入燕都訪辨融南詢至焦山四面禮佛夜半經行聞江中櫂聲豁然開悟遂謁華山定定以雲門六不收公案驗之師當下脫然定囑曰濟宗一[泳-永+(瓜-、)]古今流本分生涯六不收百尺竿頭親撒手直須海外下金鉤乃臨濟二十七世也歸信州在靈山中臺旋上峰頂見大義禪師舊址斬草重興遂禪律兼行師用無縫鎖一把挂法堂露柱上榜曰上古流傳鎖憑君智鑰開若無開鎖法相見不須來世壽八十一塔於本山唐帽峰繼嗣法席者舒州慧林本<span class='corr'>[邱-丘+宗]</span>和尚乃養公嫡孫四祖起高和尚法子也</p>
</div>
<div class='div-other'><a id='mulu4969' />
<p class='h4'>欽義</p><p>按列朝詩集欽義字湛懷金壇王氏子十歲出家金陵大報恩寺二十遠遊名山叅謁耆宿建黃曲社於堯山久之讓與同社癯鶴復歸長干不食常住糧新安汪仲嘉募金建一閣與居遂不復出禪寂之餘遊戲筆墨作倪迂小影梅花得逃禪老人筆意又善鑒別古器物賢士大夫多喜從遊因以率勸令人佛智晚年為波旬所嬈談笑敵應視桁楊交臂軍持漉囊如也天啟末年元日命僧徒具湯沐浴跏趺端坐日中時辭而逝金陵周暉吉甫選其詩三十二首附憨山雪浪二老之後曰長竿三僧詩</p>
</div>
<div class='div-other'><a id='mulu4970' />
<p class='h4'>不昧</p><p>按武進縣志不昧湖廣人居太初庵戒行精嚴淳悶若赤子一縉紳迎養欲試之飲食臥具皆令侍女給使月餘目不一視泊如無有也終身不蓄一錢不製一衣一日無疾而逝後有鄭氏子死見冥官拱接金身羅漢既至則不昧也謂冥官曰吾受若祖父供養幸延其嗣鄭氏子死兩日復甦</p>
</div>
<div class='div-other'><a id='mulu4971' />
<p class='h4'>通凡</p><p>按列朝詩集通凡字凡可姓丘氏嘉善人有樹下汲泉等草馮祭酒開之有贈凡可上人詩云凡公氣不凡只合住巉巗又云才多應八斗舌在可三緘蓋亦僧之負才自放者也</p>
</div>
<div class='div-other'><a id='mulu4972' />
<p class='h4'>如慈</p><p>按太平府志如慈字古愚楚宗室師事蓮池大師萬曆間來青山謝公池欲終焉山有保和庵久蕪廢人跡斷絕慈至兀坐庵中不食者三日會樵子入山問所從來以脫粟進時鐘鼓自鳴樵子驚異聞於鄉稍葺其頹破居之自是從者日眾慈冬蔽茅焦夏臥崖洞劚石為大佛構殿其上閉關數十年不立文字不妄授人戒律惟以苦行自持見人罹災疾授記數語弗藥而瘳一日沐浴禮佛前云次午當去至期僧徒環繞果坐化</p>
</div>
<div class='div-other'><a id='mulu4973' />
<p class='h4'>德乘</p><p>按鎮江府志德乘名一宗廣陵房氏子年三十有以姦事誣之者自腐以明遂出而叅學四方遍遊天台南海少室五臺已而居金陵大徹堂飯僧郡守秀水鍾某請住鶴林規復千餘年已廢古剎萬曆十七年冬合掌語眾曰今日有二人求見勿令入吾室老僧今日無暇矣頃果有二人至止之不入跪竢門外忽聞歌詩曰泥牛纔出海木馬又嘶風欲解箇中語山重水又重歌絕端坐而逝</p>
</div>
<div class='div-other'><a id='mulu4974' />
<p class='h4'>慧秀</p><p>按列朝詩集慧秀字孤松常熟蔣氏子出家遊峩嵋天台鴈宕棲仙岩之休糧庵歸老虞山陽羨之間受具足戒刺舌指血寫華嚴妙華等經凡一百六十餘卷有秀道人集十二卷上人富於詞藻採擷六朝多所規擬小賦駢語時足獻酬而意象凡近殊非衲子本色昔人言僧詩忌蔬笋氣如秀道人者正惜其少蔬笋氣耳</p>
</div>
<div class='div-other'><a id='mulu4975' />
<p class='h4'>性一</p><p>按松江府志性一字覺虛江右安福人年十五辭父入九嶷山石溪庵依師薙髮又至金陵參遜庵受戒於無際受法於雪浪萬曆二十一年至華亭講楞嚴於本一禪院後往少陵為無言禪師立碑還鋟潭宗四家語錄移錫超果寺結西來堂休老焉四十三年秋示寂世壽五十塔於本堂之後</p>
</div>
<div class='div-other'><a id='mulu4976' />
<p class='h4'>寬悅</p><p>按列朝詩集寬悅字糶鶴南京人薙染於普德寺優於講解兼贍才華與雪浪湛懷齊名諸方屈指南都法席悅居第三後遁居堯山馮祭酒跋悅公四十祝偈曰白下恩公悅公俱從講入禪未免帶六朝鉛華習氣悅公住牛首幾十年相見湖上覺其眉宇間都帶冰雪四十自祝偈真本色人語恩公一跋歷敘苦心思深語微有戒心焉吾知此兩人終能有成也悅有堯山藏草春日山中寄潘景升云千樹夕陽鳴暮鳥一谿殘雪掩柴扉於時以為佳句</p>
</div>
<div class='div-other'><a id='mulu4977' />
<p class='h4'>圓澄</p><p>按丁元公會稽雲門湛然澄禪師行狀禪師名圓澄字湛然別號散水道人會稽夏氏子也宋英公竦之裔母夢僧而娠十有四月生七日啼不止有僧過之囑云自誓不昧止宿於此啼作麼遂不復啼長而大目昂鼻哆脣露齒直腸信口年十七喪父十九喪母寠甚充郵卒因錯投公牒被攝懼辱自投於江漂流數里漁者救之行澤中遇一僧目之云是能出家有大用師即求度出世往臥僧寮中有多鬼撼其牀幹屢囑之不肯去師謂山鬼伎倆止此竟鼾睡旦去投玉峰師充圊頭始習文義一日入方丈求授經玉叱曰丁字不識不作苦行求甚麼經師曰尚求叅悟大事何况區區文字玉異之付法華經曰此諸佛骨髓珍重熟讀自有得隨訪隱峰隱器之時年二十往天荒山妙峰處剃染冬無複裩通宵叅究未嘗就枕三年充圊頭行難行苦行往北塔寺不納遜居荒廟中五日不粒坐叅不倦詣雲棲受具師此漸入於海底泥牛話及諸訤訛公案一切了了出語皆脫窠臼不存軌則啟關叅錦堂和尚錦大賞曰宗門寥落極矣再振之者非子而誰又二年一夜靜坐凝寂忽若虛空霹靂聲震大地須臾而甦汗出遍體如脫重荷此庚寅七月二十一日也時師年<span class='corr'>已</span>三十矣既還越日乞食暮宿塔山金剛神脚下時大學士金庭朱公太史石簣陶公太學濬元張公同遊應天塔下寶林寺至天王殿聞鼾齁聲使覺之問曰何人師曰無事僧也諸與酬問數語相謂曰語淡而味永高人也揖師問依止何所師曰化飯吃倦則此地打眠耳諸公共葺靜室以居之自此囊錐漸露賢士大夫爭重之萬曆十九年叅慈舟舟問洞上宗旨師呈偈曰五位君臣切要知箇中何必待思惟石女慣弄無鍼線木偶能提化外機井底黃塵騰靄靄山頭白浪滾飛飛誕生本是無功用不覺天然得帝基舟曰語句綿密不落始終真當家種草也遂召入室印證即付法偈曰曹源一滴水佛祖相分付吾今授受時大地為甘露咄可乳峰前無鏃箭射得南方半個兒師始匡徒說法稱人天師師生而穎悟具大辯才觸事了了性不覊滯生平所為一不覆藏遇人無貴賤親故皆以本色語相鉗錘壬寅入京值達官大師應刧禪林有嚴色師以平易簡亮推重一時尋還越請開法者日益甚丙寅住顯聖一日忽呼大眾前作付囑語明智出眾禮師白往九華師曰汝去老僧即今起程語畢復為眾語至夜分右脇示寂門人迎全身塔於寺南鉢盂之陰師生於嘉靖辛酉歲住世六十有六臘四十有三上堂開法會六初壽興寺次雲門廣孝寺次徑山觀音殿即古千僧閣次嘉興東塔寺次雲門顯聖寺次紹興天華寺講演經論會四十餘付法弟子指南明徹麥浪明懷石雨明方三宜明盂爾密明澓曇茂等三十餘人其餘印心者林下水邊繼起未艾洞上逆流汪洋無既復有久依法席去而嗣臨濟稱雄彼宗者亦皆受法乳恩知所報者也師於一切利益之事無不具行若築石塘自西興抵曹娥二百餘里若剡谿南下至濠而勢逼流沙停漲水勢日西齧會稽日受築塘之苦師白當事令剷去沙洲水乃漸伏若錢塘江湄建茶亭若渡船若燄口施食水陸放生救命等不可勝紀</p>
</div>
<div class='div-other'><a id='mulu4978' />
<p class='h4'>明雪</p><p>按安慶府志瑞白明雪禪師桐城楊氏子年二十薙髮九華山聞知有宗門下事往越州叅雲門湛然澄澄問曰向作甚麼來師對曰持毗舍浮佛偈澄曰四大是假妄心本空阿誰拖伱這死屍來師無對經七日有省忽一日聞鐘聲豁然大悟乃入皖山住靜三載徧謁博山諸尊宿復歸雲門習靜蜿蜲山澄以衣鉢付之</p>
<p>按江西通志明雪隱贑州之崆峒建安王欽其道望請住百丈雪入院整清規時復荷鍤與作務人俱謂大智再來也崇禎辛巳三月十九遲明起浴手書偈曰來亦無一物去亦無一物若知端的意百丈花梢月擲筆吉祥而逝</p>
</div>
<div class='div-other'><a id='mulu4979' />
<p class='h4'>明方</p><p>按浙江通志明方字石雨武塘陳氏子投法相薙染閱楞嚴我真文殊無是文殊義通身汗下叅雲門澄得印授以斷拂子一柄遂號為斷拂子主寶慶過龍門戊子春示寂弟子奉其龕丈室中未幾山寇突至欲燬龍門見師龕儼然不忍俱燼舁出之竭百夫力莫能舉驚以為神捨去寺賴以存後闍維牙齒數珠不壞頂糝五色舍利</p>
</div>
<div class='div-other'><a id='mulu4980' />
<p class='h4'>道衡</p><p>按列朝詩集道衡字方平號西吾虞山李氏子少無賴目不知書年二十賃傭於僧舍僧雛讀書從旁竊聽遂能闇記稍稍知大意薙染於武林與其名士交好遂遊於浙西賢士大夫機鋒捷給咸以為師子兒也嘗築室淨慈之後梯岩架屋結構精奇貴公子求借居嬲之不止縱火自焚而去久之乃為編蓬土室門臨絕澗略彴獨木度則撤去人多望崖而返然性不耐岑寂少日無客至則又步屧出遊矣好游族姓多譚世法雅負大志以石門紫柏為師人誚其非衲衣事弗顧也夏五十有二病卒葬於南屏杭有能人假護法以罔利畏其舌鋒疾之如仇聞其死也以為快毀其室而遷之杭人以此乃益知西吾也西吾少時有詩數十首不嫺格律時時有道人語中年率意應酬殊失本色余所錄者皆其少作也</p>
</div>
<div class='div-other'><a id='mulu4981' />
<p class='h4'>性祗</p><p>按蘇州府志性祗字茂林長興人年十七捨身彌陀古院日課諸經更修苦行躬歷酬畞背踵爛無惰如是十餘年叅雲棲和尚再詣天台聞師受具戒而傳衣於靈谷稟師承博貫諸宗復卓錫江西雲居閱藏尋居吳報國寺登壇宣教設戒度人住寺二十五年創復寺宇為南城叢林之冠乙亥扶病往彌陀庵講蓮花經至徑山掃塔還晤聞師臨岐舉手云君向青山住我向白雲歸至期引旛在手高聲稱佛而化</p>
</div>
<div class='div-other'><a id='mulu4982' />
<p class='h4'>海寶</p><p>按武進縣志海寶天寧寺僧一破衲冬夏不更每入廚取大眾棄餘飲食自啖日以為常見人每唾曰死人臭向人乞錢隨手即買香燈供佛一文不入己也後坐化鄒衣白有贊化後有見其分身他郡者</p>
</div>
<div class='div-other'><a id='mulu4983' />
<p class='h4'>斯學</p><p>按列朝詩集斯學字悅支號庾山初度於海鹽慈會寺後隱靈祐道林庵終焉與四明沈嘉則同里姚叔祥善有幻華集</p>
</div>
<div class='div-other'><a id='mulu4984' />
<p class='h4'>賢能</p><p>按祁陽縣志賢能崑巔尹氏子世居三吾之鐵門村六歲祝髮年十八隻笠孤雲投瑞光大士於南嶽崱刀峰勉以普賢行愿攝持三年抵中湘與翰林李湘洲先生締空門友資往金陵寄跡天蓋雞鳴修懺功三載無倦遂載海舟禮普陀上燕京入南華言旋嶽麓四十年行脚了知息心達本向孤峰隱跡始還祁之行者庵棲焉弟子雲集其門晚住望溪庵入室者雖眾仁堅其白眉焉壽七十臘六十有一塔於鐵門村之故山自師開一隻眼於三吾嚮之從事鐃鈸者咸轉而趨甘露法門湘以南宗風大振自崑巔始也</p>
</div>
<div class='div-other'><a id='mulu4985' />
<p class='h4'>祖住</p><p>按明高僧傳蘇州華山釋祖住字幻依麓亭其號也丹徒人姓楊氏母朱氏夢梵比丘入其室覺而誕師少沉密不溺世緣喜作佛事年十三父母捨入龍蟠山依朝陽和尚受法華華嚴諸大部經十七薙染十九受具通曉諸經大義自謂覺識所依非關真際遂擔簦游少室依大章和尚五載復至伏牛依高安十二夏先後所得二師印可次游都下謁松秀二法師盡得清凉宗旨淮安胡給事延住鉢池山造大藏經作水陸無遮會至南京訪無極法師居第二座楗槌之暇即入眾作務事竣往京口萬壽寺演華嚴大鈔至入法界品地震天雨甘露寶華時無極率徒與焉妙峰承印二禪衲亦居座下自是道價鬱跂叢林傾挹師智崇禮卑如常不輕提獎唱誘孜孜不倦所至皆成寶坊師演四十八願時有異人頂白冠冠有蛇四足來聽說法人怪問之對曰吾乃法冠而乃境觀忽不見萬曆甲申憩錫蘇之蓮華峯下建精舍居之丁亥九月忽示疾語眾曰二十二日不作離散便可再展華嚴但老僧不得曲徇人情至日晨起沐浴跏趺說偈曰虛空無面目無位強安排話頭不話頭處處是如來又曰今年六十六不知做甚麼咦諸人著眼看這箇消息佛祖到來也用他不著言訖而逝異香積時不散奉全身三日顏色若生茶毘斂遺骨塔於蓮華峰之陰壽六十有六臘五十有四王世貞作銘</p>
</div>
<div class='div-other'><a id='mulu4986' />
<p class='h4'>常潤</p><p>按河南府志常潤宇幻休江西進賢人少以弘法為己任遍歷諸講師之門博探經典洞悉奧義乃至少林遇大章和尚究宗乘上事針芥相投遂為入室弟子及其住持提唱得稱二十五代云</p>
</div>
<div class='div-other'><a id='mulu4987' />
<p class='h4'>顯光</p><p>按鳳陽府志顯光名如隱棗強人萬曆間自南海來泗臥塔下洞口冬跣立雨雪中單袷不寒人供以食預知不潔即謝去病者求救師手以果啖之立愈後坐化去</p>
</div>
<div class='div-other'><a id='mulu4988' />
<p class='h4'>古心</p><p>按江寧府志古心溧水人幼從素庵於金陵棲霞寺得法悟後往五臺山有金甲神夜報僧眾謂有法師至早迎之僧眾至中途果得師禮供上座萬曆間陳太后勅製衣鉢各萬二千五百數勅師說戒於五臺畢仍歸棲霞開戒僧眾來從不可勝紀時三懷法師修報恩寺塔頂不能上夢神云待玻璃尊者至次蚤師至三拜而舉頂上後圓寂於古林庵塔安德門外天龍寺</p>
</div>
<div class='div-other'><a id='mulu4989' />
<p class='h4'>通潤</p><p>按列朝詩集通潤字一雨蘇之西洞庭人與雪山杲巢松浸俱受法於雪浪恩公雪浪化後與浸公分路揚鑣大弘雪浪之道諸方皆曰巢師講雨師注又曰巢雨二師雪浪之分身也雨初置鉢於虞山北秋水庵將老焉弘法以後卜居鐵山面太湖負西蹟眠雲臥月絕影人間者五載疏嚴伽二經於此署為二楞菴移住花山又移中峰示寂葬焉師狀貌古樸風規閒雅樂與方內名士游處嘗自誓生生處處居學地與士大夫相見程孟陽喜其山居詩有山深雲亦好之句為詩寄之曰記取山深雲亦好為傳問訊到禪房其相賞如此</p>
</div>
<div class='div-other'><a id='mulu4990' />
<p class='h4'>廣潤</p><p>按列朝詩集廣潤字等慈吳興人也俗姓錢氏名行道字叔達少負文藻苦吟好客名籍甚四方耿介重氣與鄉曲牴牾以詿誤下獄論死訟繫久之始得釋遂削髮於雲棲來遊虞山瞿子元初延居拂水之精舍遂老焉臥病載餘焚誦不輟堅坐念佛而逝葬於破山四高僧墓公長身疎眉面如削瓜薙染後遇不可意事時介介見眉睫<span class='corr'>已</span>而舍然梵行精嚴軌範高峻每逢詞人勝流評詩鑒畵奕棋度曲流連竟日孟陽為詩悼之曰影堂月落泉嗚咽無復疎簾看奕棋其風致蓋可想見云</p>
</div>
<div class='div-other'><a id='mulu4991' />
<p class='h4'>慧浸</p><p>按蘇州府志慧浸角里人幼出家雲隱庵二十詣雲棲受具戒究心大乘日背誦華嚴一帙博通經論嗣法雪浪嘗演賢首教觀人稱為巢元談萬曆間住華山構講堂佛殿緇素咸趨後示寂貝葉齋</p>
</div>
<div class='div-other'><a id='mulu4992' />
<p class='h4'>法杲</p><p>按列朝詩集法杲字雪山出家吳門之雲隱庵以舞象之年修瑜珈法及長悲悔遂棄去修出世法與一雨潤公巢公浸公同叅雪浪大師於無錫之華藏寺浪師法道烜赫學人慕羶因熱輒思炷香為榮名利養之計師與巢雨矢心執侍金陵之華山京口之焦山江山高秀雲木孤清往來棲息歷十餘夏相依如形影憨老聞而歎曰好學人吾兄一網打盡矣師深究大乘高操獨行見世衰法微深自保護雪浪遷化師亦繼之而巢雨之法席始盛讀師贈巢雨二章知其為法門義虎橫絕眾流者也詩集八卷為潤公所輯王百穀極稱之以詩言之亦當為近代詩僧領袖巢雨輩遠不逮也</p>
</div>
<div class='div-other'><a id='mulu4993' />
<p class='h4'>寶崖</p><p>按四川總志寶崖涪陵人幼寡言不嬉戲棄家為僧以布裹五指燒之曰信佛如此可也人以為風疾何不治之答曰身在空耳四大五肢復何有耶投火滅身而心不壞</p>
</div>
<div class='div-other'><a id='mulu4994' />
<p class='h4'>明河</p><p>按蘇州府志明河耽詞翰窮內外典凡南北禪講之宗古今名德之蹟靡不究心後遇二楞依之住鐵山住中峰還臯亭返華山性好經論莊騷左史手不停披口不輟講者二十餘年最後應講長干寺嘗於講期羣鶴翔空而下<span class='corr'>已</span>還中峰示寂所著有楞伽解華嚴十門眼法華斯要</p>
</div>
<div class='div-other'><a id='mulu4995' />
<p class='h4'>常忠</p><p>按僧元賢廩山蘊空忠禪師傳師諱常忠蘊空其號也幼失父入曹山為沙彌及進具後嘗一瓢一衲徧遊吳楚間一日至鎮江宿古寺中寺有老僧病師視之勤甚及老僧病愈謂師曰公年少何不尋個住處浪走作麼師曰正尋住處不得耳老僧曰觀公氣格可往北方必遇明師遂渡江北行入京時小山書謝事少林來居宗鏡師嚮其道風往叅之鏡曰汝來此作麼曰為生死事大求出離耳鏡曰生死如晝夜要出離作麼師無語由是服勤二載深有所悟人莫之知惟鏡知之一日辭歸鏡付以偈曰宗鏡門下一株松不知歷夏與經冬人間未許閑相識長年占斷白雲封白雲封日正紅一枝迸出笑春風一日去遊覆船山有一靜主菜為鼠所唼食甚憂之師謂曰我在北方學得個斷鼠法今為汝斷之乃曳杖入園中說偈曰靜主數莖菜培植甚艱難諸鼠宜回互相邀過別山以杖卓三下鼠患永絕自是聲光漸著遂往廩山結茅以居一士人大奇之為構庵於廩山庵成而眾日集師勤作弗勌冬夏惟一衲百結千綴垂四十秋將示寂先三日謂眾曰我三日後要往北方去汝等不可他往眾僉曰和尚年尊如何又要北方去師曰有個未了底在及期早粥罷取水漱口將宗鏡所付偈封送峨峰遂端坐而瞑侍僧大呼師復張目問曰作麼侍僧曰和尚也須說個偈去師舉手彈指曰說偈竟遂寂茶毘得貫珠頂骨諸牙不壞瘞於廩山後移寶方建塔於廩山之麓表建化之地也</p>
</div>
<div class='div-other'><a id='mulu4996' />
<p class='h4'>正傳</p><p>按宜興縣志幻有禪師名正傳溧陽人呂氏子也因感香山小說思出家年二十二從樂庵剃髮尋至京師謁笑巖禪師得大悟復在五臺山靜修一十三年會太常鶴徵唐公問道五臺見師如宿契懇師南還駐錫龍池大振禪風今院中有唐鶴徵及師塑像</p>
</div>
<div class='div-other'><a id='mulu4997' />
<p class='h4'>正道</p><p>按河南府志正道字無言新建胡氏子初祝髮於上藍寺嗣受戒於無盡和尚徧叅諸方至少林得法於幻休潤公潤公陞座問如何是洞上家風潤公曰月下三花樹峰前雙桂枝又問曰和尚還別有麼曰惟此一事實師於言下大悟即呈偈曰雲攢峰頂月鎖幽巖木人拊掌石女舒顏潤公印可會少林虛席縣請祠部署道住持領眾十九載陞座二次或普說或小叅莫不推彼疑城登之覺岸周藩皈依為造溪南隱居云</p>
</div>
<div class='div-other'><a id='mulu4998' />
<p class='h4'>慧嘉</p><p>按河南府志慧嘉字心月世籍滿城劉氏子淳誠企道幼穉安禪落髮於普濟昇公叅究於慈雲松谷諸鉅衲偶閱傳燈錄元沙答僧無縫塔恍然有悟遂謁少林道公為弟子揮霍世緣希微寂理實曰能之久思北邁道公送以偈曰密法無法付當傳何以傳無傳無付處明暗妙同叅尋匿燕野玉光寺蓄髮深腆緇素繫心會道公示寂邑之人遵故事請續宗門師躋位宣教弘道演法且遊好寡儔土木適性說法談經據實敷義不肯作一綺語威儀棣棣每登壇揮麈萬眾肅然遠近叅學總以明心見性語之教絕旁落學慎許可取諸舉似使之大達而<span class='corr'>已</span>初三原焦公原溥以名直指憩少林數月公授宗學欽遲承響盡力倡導公滅後為撰碑自比裴休云</p>
</div>
<div class='div-other'><a id='mulu4999' />
<p class='h4'>慧經</p><p>按僧元賢壽昌無明和尚行業記無明禪師名慧經字無明撫州崇仁裴氏子生而穎異九歲入鄉校問其師曰浩然之氣是箇甚麼師無以應年十八遊上清慨然有天際真人之想遂棄筆硯斷葷酒決出世志時邑有蘊空忠禪師佩小山老人密印隱於廩山明往從之執侍三載柔退緘默喜怒不形嘗疑金剛經四句偈一旦見傅大士頌曰若論四句偈應當不離身忽覺身心蕩然因述偈有本來無一字徧界放光明之句後益披尋梵典默符心得自謂泰然廩山聞之曰宗眼不明非為究竟明遽問如何是宗眼山拂衣而起心甚疑之繼得五燈會元讀之是諸祖悟門茫然自失思前所得總皆不似乃請益於山山曰老僧實不知汝但自看取由是愈增迷悶晝夜兀兀然若無聞見者眾咸謂其患癡凡八閱月一日見僧問興善寬曰如何是道寬曰大好山忽豁然朗悟如夢初醒信口占偈曰欲叅無上菩提道急急疏通大好山知道始知山不好翻身跳出祖關關入方丈通所悟山曰悟即不無却要受用得著不然恐祗是汞銀禪也時年二十有四是冬辭廩山結茅於峨峯林巒幽險虎豹縱橫人跡罕至師孑然獨居形影相弔食弗充則雜樹葉野菜啖之嘗大雪封路竟絕食者數日一夕山境喧甚聲若崖崩林谷震動俄若眾馬爭馳直抵菴後師不覺驚起因憶廩山之囑乃曰小境尚動况生死乎即起然燈信手袖會元一卷閱之正值珪禪師為嶽神受戒章珪謂嶽神曰汝能害空與汝乎忽廓然無畏山境遂寂乃曰聖人無死地今日果然述偈呈廩山曰透徹乾坤向上關眉毛不與眼相叅聖凡生死俱拋却管甚前三與後三廩山曰此子見地超曠他日弘揚佛祖之道吾不如也向未薙髮或勸之師曰待具僧相乃爾至是始請廩山到峨峰薙落受具師生而孱弱如不勝衣及住山日慕百丈之風不顧形骸極力砥礪晝則鑿山開田不憚勞苦夜則柴門不掩獨行岡上迄五鼓始息率以為常萬曆戊戌歲住寶方雖臨廣眾不以師道自居日率眾開田齋甫畢己荷钁先之矣時有志於禪者日漸集庚子春師自以未及徧叅為歉乃西登匡廬遡流上武昌歷荊襄復北走中原訪無言宗主於少林主大賞識之遂留過夏每見當道撝謙推譽故兵道劉公以煥司李熊公尚文等爭延禮之尋歸明年復東遊兩浙泛三吳乃北渡江抵五臺訪瑞峰老人於宰殺溝賓主相得有如舊識居久之下臺山入燕都講肆宗席靡不徧歷至是師之心亦倦游吳乃旋寶方癸卯始開堂時眾謂師必嗣少林或臺山及片香拈出乃嗣廩山眾心大服時舉弟子原來為第一座師資雅合元唱元提四方聞風而至者絡繹於道挂塔常數干指乙巳重建寶方戊申春建陽傅震南刺史請師歸就董巖堂結制聽法者幾二千人冬回寶方明年春遷壽昌率眾開田未嘗少倦數載之間重建一新莊嚴偉麗甲於江右丁巳臘月七日晚自田中歸謂眾曰田中之事汝等善為之老僧不復砌石也眾愕然十八日示微恙元旦猶上殿祝聖十五日陞座辭眾十七日未刻自取水潄口洗面拭身索筆大書曰今日分明指示擲筆而化茶毘火光五色頂骨及諸齒俱不壞</p>
</div>
<div class='div-other'><a id='mulu5000' />
<p class='h4'>觀衡</p><p>按寶慶府志顓愚觀衡禪師初依清凉國師印澄公法席遍叅諸方得心印於曹溪憨山禪師萬曆甲寅就毉邵陽紳士皈依者眾車大叅大任布施隙地一區眾建正五臺庵居之以佛法接人悉空禪白雖不尚言而所著有閉門語紫竹林集楞嚴金剛四依解歷二十年乃出遊湖湘結制清源中興雲居真如禪院末年出金陵欲還五臺山以兵阻乃應三昧覺浪諸尊宿之請駐錫天界所在公卿緇素稱為古觀音再來即所憇地建紫竹林丙戌五月示寂還塔於雲居法嗣最廣其著者元白可武岡人住桐城著泐潭慧山語錄廣圓通懺共百卷法璽印四川人住建昌同安著龍門同安語錄超宗翼邵陽人住本邑萬松林浮雲石所著有萬松語錄佛語訓住武岡圓照庵聲隱顒住妙響道場山</p>
</div>
<div class='div-other'><a id='mulu5001' />
<p class='h4'>元白</p><p>按安慶府志元白武岡州人姓鄧氏生時火光滿室幼慈慧勸人勿殺闔室持齋及長謁顓愚大師於五臺庵遂乞剃度顓為取名音可字佛心師辭顓至南嶽謁湛大師湛詢是顓首座曰得人矣復往叅憨山博天童諸老宿皆深器之尤於天童棒下有省天童臨終時別十六人獨師以他適未與然天童心授為嫡嗣者師也師初住寶峰泐潭考釋馬祖下歷代說法機緣名泐潭世錄順治丁亥春至桐城入慧山清泉寺寺經兵燹僅僧寮數椽師芒鞋敝衲拮据九載煥然成叢林法席大振後退居舒之華葢山述圓通寶懺懺成出山募梓僧眾請主潛山天柱寺舟經皖張撫軍朝珍延住清凉庵為捐資刊懺復啟廣懺道塲百日事畢師示微疾端坐而逝時年七十五僧臘五十三遺命塔於天柱寺之右張撫軍復捐金造塔壬子八月塔成世尊為元尊塔云師圓照諦先權實互用於臨濟一宗直得其髓即世諦文字搖筆千言不假思索所謂徹通三教具無礙之智慧者師真無忝也其所著詩文語錄凡數百卷藏於桐城曾谼之幸庵</p>
</div>
<div class='div-other'><a id='mulu5002' />
<p class='h4'>超宗</p><p>按寶慶府志超宗翼禪師邵陽人早依顓愚禪師法席契印甚久後顓翁中興雲居禪院翼往候之臨別付以偈曰邵陵相見許相親又到雲居遠處尋今日尾毛同舊日刧前一點獨知音翼歸而結椽萬松雖開堂接眾而力作不懈順治庚寅邵伯馮公桓郡丞王公琦明府楊公演迎師住五臺年餘師以老歸隱浮雲石所著有萬松語錄</p>
</div>
<div class='div-other'><a id='mulu5003' />
<p class='h4'>覺源</p><p>按池州府志覺源嶺南人萬曆間行脚至池居城內祝髮寺坐一龕常十餘日不食飲水而<span class='corr'>已</span>一日徧辭寺僧曰某以十三日行眾僧意其他往至期則趺坐示寂寺僧塔之於湖山</p>
</div>
<div class='div-other'><a id='mulu5004' />
<p class='h4'>明得</p><p>按明高僧傳嘉興東禪寺釋明得號月亭以紹萬松林禪師法嗣故又號千松湖州烏程周氏子也師生即穎異岐然不凡髫時隨父入西資道塲遂指壁間畵羅漢像問父曰僧耶俗耶父曰僧也師慨然曰吾願為是矣於是力求出家父母不應至年十三始投郡之雙林慶善庵從僧真祥習瑜珈教越四載祝髮聞有向上事乃首叅百川海公不契因而單衣芒屩徧遊叢席匍匐叩請備歷艱辛自念般若緣薄擬投天竺哀懇觀音大士祈值明師道經中竺聞萬松說法先入禮謁萬松問曰大德何來欲求何事對曰欲叩普門求良導耳松[監-皿+立]一指曰且去禮大士却來相見師潸然再拜求決生死大事松曰子欲脫生死須知生死無著始得師聞惘然依受具足戒自爾朝叅夕叩久無所入松不得<span class='corr'>已</span>授以楞嚴大旨於是苦心研究至清淨本然云何忽生山河大地處恍然若雲散長空寒蟾獨朗遂作偈呈曰楞嚴經內本無經覩面何須問姓名六月炎天炎似火寒冬臘月冷如冰松頷之囑曰汝既悟教乘異日江南講肆無出爾右向上大事藉此可明松住徑山師為眾負米採薪不憚勞苦偶行林麓間有虎踞道師卓錫而前虎遁去嘗閱棗伯合論至十地品中宵隱几而坐夢遊兜羅綿世界登座闡華嚴奧旨至於結座乃說偈曰從本已來無今日何曾有一毛頭上現虛空笑開口咄一咄下座寤白松松撫之曰此聖力之冥被耳非惟吾道之將行清凉一宗亦大振矣無何松化去師懸鐺守塔三載聞佛慧祇園法師講席之盛戴笠投之祇園亦默識而愛重其弟子沙泉頗自負不籍師名師遂掛錫報先寺報先與佛慧咫尺之間故晨則持鉢午則聽講夕則與同叅十餘人敷其義趣於是眾日漸益香積不繼師陰禱於伽藍神曰倘吾與聖教有緣神其無悋訶護移時有外道自雲間來施米百石自是報先之盛過於佛慧開堂之日祇園命侍僧奉以衣拂師謝還之瓣香為萬松拈出已而孑身復徑山凌霄峰為礙膺未破又力叅三年一夕初夜趺坐豁爾心境冥會疑滯冰釋乃躍然說偈曰千年翠竹萬年松葉葉枝枝是祖風雲嶽高岑棲隱處無言杲日普皆同趨禮萬松塔曰老漢不我欺也自此道譽益隆學者輻輳四方交聘歲無虛日開堂靈隱門庭嚴峻無賴僧徹空天然輩睨視不敢近竟以不測事誣師不終日事白天然坐誣遁餘黨笞死者二十人師南遊赤城外道歸化者不可勝紀台郡教乘之被實師始也闡元談於大中庵三日庵災獨師之丈室巋然無恙講圓覺疏鈔於法海地產白蓮華紫芝生於廁五臺居士因匾其堂曰涌蓮師居東禪夜夢文殊跨獅出乃遺獅乘空而去獅忽化為童子師故問曰爾方獅今童耶試開口童子啟頰口如丹殊師撫其背曰爾猶獅也童曰師口何如師張口示之童躍入咽師驚覺而汗喜曰文殊大智在我腹中矣不數月五臺陸公率眾命講華嚴大鈔眾常千指妙峰覺法師入室弟子也遙宗四明弘天台教觀之道以師闡賢首未諳台衡故質六即蛣蜣之義師反覆辨證聞者無不高其論吳俗尚崇事元武比丘亦有披僧伽衣而禮者師見故逆而問曰汝奚為而來曰禮祖師也師叱曰汝身為比丘心實外道其元武乃北方一水神耳教中所謂毘娑門天王是也彼以神力為佛外護稱其為祖師乃披七佛衣拜之不亦謬且倒乎遂毀其像易事達磨之像謂其僧曰此爾祖師也凡所過名蘭精舍有事元武三官盡去之俾學人專心正道其護教葢如此也師為人修幹孤高性度剛毅以傳法為己任故禍患不避其身而欣感不形乎色至於登座則慈雲靄然七眾無不渥其沛澤白椎則三千炳著八萬森嚴室中雖不橫施棒喝聞毒鼓而心死者眾矣萬曆丁亥秋告眾曰吾為汝等轉首楞嚴法輪再作後開示無復為汝更轉也冬示疾尤諄諄囑以教乘事明年正月望後二日吉祥而逝世壽五十有八臘四十有六荼毗塔於徑山</p>
</div>
<div class='div-other'><a id='mulu5005' />
<p class='h4'>顯光</p><p>按池州府志顯光和尚自匡廬來復興梅山機鋒穎脫善談名理年七十餘飲水匝月趺坐化</p>
</div>
<div class='div-other'><a id='mulu5006' />
<p class='h4'>海融</p><p>按祁陽縣志海融字會宗祁陽王氏子幼投粵西之金雞山禮性一師出家南嶽藏金殿原係國母陳娘娘香火年久荒頹融募重建需費千餘金竟獲如願煥復舊觀後歸祁之石橊山創開紺宇安禪持呪證無生忍捨身自焚供佛如喜見菩薩惟舌不壞</p>
</div>
<div class='div-other'><a id='mulu5007' />
<p class='h4'>五乳和尚</p><p>按合肥縣志五乳和尚傳臨濟宗住錫大蜀山開福寺闢草建剎俾慧滿之宗風不墜人咸重之</p>
</div>
<div class='div-other'><a id='mulu5008' />
<p class='h4'>弘德</p><p>按太平府志弘德號孤峯吉祥院僧道行清堅嘗以念珠擲暗室摸索誦佛號摸珠祖師後於赭山持不語戒有強人燎火傷其體試之果不語自是傾動一時手創廣濟寺消災殿今其金像尚存</p>
</div>
<div class='div-other'><a id='mulu5009' />
<p class='h4'>雪軒</p><p>按貴州通志雪軒趙州人雲遊未寧宣撫司刱立夢緣坐山十四年戒行成實後禮部差錦衣衛舍人蕭興訪取赴京不知所終</p>
</div>
<div class='div-other'><a id='mulu5010' />
<p class='h4'>讓大師</p><p>按山西通志讓大師壽陽人號罕峰曾筮仕為長吏偶因決事有所感即棄官雲遊尋得佛法於五臺山遂棲蹤獅子窟戒行精嚴而學尤極淵博巫於吟味一時名公鉅人往往賦詩贈答萬曆中欽賜紫衣大師嘗晏坐松石間貯粟掌中山中鳥雀飛就食之若素馴者</p>
</div>
<div class='div-other'><a id='mulu5011' />
<p class='h4'>圓輪</p><p>按江陰縣志慧轂圓輪禪師叅龍池幻和尚有悟天童磬山並昆季推之晚年五坐道塲示寂於廣福之法堂所著有心經破義楞嚴發隱及語錄數種張有譽為銘</p>
</div>
<div class='div-other'><a id='mulu5012' />
<p class='h4'>廣寂</p><p>按江陰縣志廣寂姓馮初名時熙更名定中萬曆間官廣州後棄官歸皈依雲棲薙染捨西園倡眾放生建十方院接待雲水耑修淨土勸人戒屠宰每跪而哭夏夜不驅蚊至臥蘆葦中任其噆膚沒塔於華山</p>
</div>
<div class='div-other'><a id='mulu5013' />
<p class='h4'>古松</p><p>按鎮江府志古松山西平陽人童年入五臺山羅睺寺剃度為僧得念佛三昧山多虎古松往往為說戒命以名呼輙至虎竟如戒不傷人萬曆十三年來京口建淨業禪林時潛深谷坐樹下入定凡三十九年一日合掌舉手別眾而逝入坐龕未建塔崇禎四年四月八日為佛辰龕中忽現五色光聞於郡守程珣啟龕見趺坐端凝儼然如生郡守捐資飾以金迎歸舊剎</p>
</div>
<div class='div-other'><a id='mulu5014' />
<p class='h4'>海貴</p><p>按山西通志海貴武鄉柏林寺僧性樸實朝夕焚修禮佛一切外事不與供水籙者五檢藏經二襲師衣鉢積貯頗豐悉捐之十方人問之曰施捨僧家本業留之何為萬曆十四年正月屬其徒曰爾輩念佛吾將休矣須臾危坐而即化</p>
</div>
<div class='div-other'><a id='mulu5015' />
<p class='h4'>大瑞</p><p>按嘉興府志大瑞姓王出家和州航海至湖寄跡洋瀆廟者十餘年麤率任誕見人輒大笑無貴賤僅一舉手遇兒童反長揖兒童隊逐而狎之譁然鬨笑以為樂土人目為王癡每持鉢乞錢米隨獲隨散徒手言旋鼓掌大噱眾僧夜演法音梵唄交振大瑞則倚牀熟寐迨眾僧偃息則披衣躍起獨誦貝葉文兀坐斗室手錄法華楞嚴諸經喜笑時或津津內典叩之則不答天啟丙寅秋忽謂主僧曰余腹豈久為五穀作主人遂絕粒俄而趺坐於牀兩目西向瞪視玉筯雙垂近三尺許膠凝不斷圓寂後容愈光澤焚龕有異香</p>
</div>
<div class='div-other'><a id='mulu5016' />
<p class='h4'>麻衣僧</p><p>按松江府志麻衣僧不知其所自或云浙江人萬曆中行遊至松江棲止無定冬夏常著單麻衣方面虎項體甚魁碩善飲噉人召之食必往雖在市肆或妓女雜坐談笑自若言多詼諧機鋒雜出皆有微旨頗及未來事若固問休咎輙對以佳時亦嬉戲不答與張癡六為友癡六常自剖其勢僧曰色根不淨形軀何與哉有俟其醉而誘之者酣臥三夕不醒乃舍去一日與衰絰者同舟見其人免冠有褻容忽莊語曰和尚求此冠不可得君為何乃爾其言動不測皆此類也崇禎八年五月十三日至善應庵云當辭世至午端坐而化越三日顏色如生茶毘後收獲舍利無筭</p>
</div>
<div class='div-other'><a id='mulu5017' />
<p class='h4'>無心和尚</p><p>按安慶府志無心和尚者蜀人也萬曆間自西而東朝普陀暫憩潛嶽之未水庵年七十好笑如兒童狀居有頃逢人募薪一束積至百擔自理之如陶穴然一日寄語辭山下人曰無心以某日去人怪之及期師入柴穴中居民畢集頂禮無心木魚聲不絕然後取火手自茶毗火光撲面將木魚向外擲下口稱去了須臾而化其骨不僵至今塔在小岑肖像如生焉</p>
</div>
<div class='div-other'><a id='mulu5018' />
<p class='h4'>雪空</p><p>按嘉興府志雪空初為行脚萬曆己未正月至鄉民夏姓家留齋空言今日汝家當有難可亟移夏從之傍晚火焚其廬因留寓行堪輿術為主人擇地居半年一夕忽曰我去矣更衣沐浴泰然而逝逾時復醒曰我誤矣不宜死於汝家前村五聖堂可即起大步走至聖堂從容謂眾曰我今的去矣若輩即葬我堂後言畢果死眾具龕殮舉燭者誤以燭油一點漬空股上空忽作聲曰不小心眾驚肅各面相覷急閉龕至今在聖堂田中</p>
</div>
<div class='div-other'><a id='mulu5019' />
<p class='h4'>海然</p><p>按文行遠廬山竹影寺慧燈大師傳廬山慧燈師者名海然郯城人也儀表端嚴眉宇森秀自幼削染即受戒具年二十五聞大智師名泛海依止焉萬曆間遍遊名嶽過九江望廬山心契遂挈瓢笠隻身入山直趨漢陽歎曰此真楞伽孤峰蔭松藉草緣在茲矣山顧高峻四面登行皆三四十里而漢陽居山之中諸峰矗起如戟參天自登漢陽皆可跨而撫也故一山之峯漢陽為獨尊山深而峻惟幽僻異人世矣唐白司馬謂大林窮僻人跡罕至是山之經墾治而為宮宇者自大林而止明太祖取陳漢山嶽效靈敕使勒銘旌異亦僅闢大林右岡耳師之冒雲嵐披岑莽而至漢陽也實為創始蟠林穹谷不知其變雖藥工樵甿未嘗從師獨笠首屩足翳薈為安凄凄風雨默坐恬然歷有猛獸惡龍山精水魅毒氣生烟火庶魔糾紛成帷成屋若岩若舸若鍪弧猛士若冠帶偉人若梵呪若小兒羣嘯若婦人啼凡類不勝舉坦若虛舟莫能惱害師一日相峰之下啟袈裟地手刈藤棘甫立一柯誅茅遮圍之顧嫌狹隘下臨無地正籌念間是夜有物自峰頂崩突下墜其聲如驚雷歷時方定師謂容膝地且崇之天曙起視恰置一大石可數十丈真補空壑以故狹隘頓得廣平蓋道範精肅神物呵持之矣自師闢漢陽一時相附而至者如五峰之龍藏鹿池之法船筋竹之續燈仰天之敬堂講臺之清虛皆顯赫一時山林稱盛焉當神廟間時和物阜海內晏然故有道之士靜處崇阿人樂瞻依者奔岩赴壑不避險遠以至輸金布於左藏施目函於內府旛幢宣供宦豎奔馳極一時之盛乃剎竿遍建視前者幽僻罕至迥異觀矣是皆師創始之力為居多初師孤影入山一杖為侶旦晝所炊苦菜而<span class='corr'>已</span>後漸受供相從亦眾一日再炊將弗給也師示眾發願曰為眾治纓絡食主以苦菜以米輔之日當炊以掌背攙米三抄如是者三年已復以掌面攙之亦三年其苦行學道不惜艱辛蓋天性也故飲溪飯草枕石席茅為生平樂事云道學者數十百千日倡以精進法神悚心開各得饒益亦略通法華楞嚴諸品大義坐持尋究有扣之者不厭發明惟時守巡道應心李公郡守汪侯張侯郡丞何侯朱侯別駕顧侯司理程侯已令陳侯皆造訪咨益焉會安義徐選曹大相巴陵王學士應熊亦素景道風共輸資力奐宇一新遂與鹿池筋竹仰天五峯講臺諸勝剎莊嚴相望是時師得弟子恆觀其經營辛苦一椽一石皆其勷也漢陽冰雪嶒崚松杉短勁獨異者修竹猗猗搖曳山徑下臨彭蠡曉嵐夕照暎如畫圖說者相傳為竹影寺是耶非耶師固再來人也當奐宇麤成遂厭捨出居峰後一二里許更剪草為蓬居焉不數年寂然坐化恆觀遂葬之峰後之岡曰稍箕凹岡先有普同塔亦師所新築為十方供者鳩工治甚堅備甫成師葬之至今相傳為慧燈塔云</p>
</div></div></div></div>
</div><!-- end of div[@id='body'] -->
</body></html>