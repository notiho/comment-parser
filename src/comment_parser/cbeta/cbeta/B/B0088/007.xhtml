<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu264' />
<div class='div-other'>
<p class='h2'>欽定古今圖書集成博物彙編神異典　第六十一卷目錄</p>
<ul class="">
<li>釋教部彙考三
<ul class="">
<li>後梁<span class="note-inline">(太祖開平二則　末帝貞明一則　龍德一則)</span></li>

<li>後唐<span class="note-inline">(莊宗同光三則)</span></li>

<li>後晉<span class="note-inline">(高祖天福一則　出帝開運一則)</span></li>

<li>後周<span class="note-inline">(太祖廣順二則　世宗顯德二則)</span></li>

<li>遼<span class="note-inline">(太祖二則　神冊一則　天贊一則　太宗天顯一則　會同一則　穆宗應曆一則　景宗保寧二則　聖宗統和七則　開泰三則　太平一則　興宗重熙三則　道宗清寧一則　咸雍七則　太康五則　大安二則　壽隆三則)</span></li>

<li>宋一<span class="note-inline">(太祖建隆三則　乾德三則　開寶七則　太宗太平興國六則　雍熙四則　端拱二則　淳化四則　至道三則　真宗咸平五則　景德五則　大中祥符七則　天禧四則　乾興一則)</span></li>
</ul></li>
</ul></div>
<p class='juan'>神異典第六十一卷</p>
<div class='div-other'><a id='mulu265' />
<p class='h2'>釋教部彙考三</p>
<div class='div-other'><a id='mulu266' />
<p class='h3'>後梁</p>
<div class='div-other'><a id='mulu267' /><p>太祖開平元年勅僧尼改屬祠部泉州沙門智宣往西竺求經回詣闕進辟支佛骨貝葉梵經</p>
<p>按五代史梁太祖本紀不載</p>
<p>按佛祖統紀云云</p>
<p>開平三年大明節勅百官諸寺行香祝壽</p>
<p>按五代史梁太祖本紀不載</p>
<p>按佛祖統紀云云</p>
</div>
<div class='div-other'><a id='mulu268' /><p>末帝貞明元年東塔院沙門歸序進經論會要詔編入大藏賜演教大師</p>
<p>按五代史梁末帝本紀不載</p>
<p>按佛祖綂紀云云</p>
</div>
<div class='div-other'><a id='mulu269' /><p>龍德元年春三月丁亥朔禁私度僧尼</p>
<p>按五代史梁末帝本紀云云</p>
<p>按佛祖統紀元年勅天下毋得私度僧尼願出家者入京城比試經業</p>
</div></div>
<div class='div-other'><a id='mulu270' />
<p class='h3'>後唐</p>
<div class='div-other'><a id='mulu271' /><p>莊宗同光元年勅設千僧齋</p>
<p>按五代史唐莊宗本紀不載</p>
<p>按佛祖統紀同光元年誕節勅僧錄慧江道士程紫霄入內殿談論設千僧齋</p>
<p>同光二年敕僧慧然入內殿咨問禪法</p>
<p>按五代史唐莊宗本紀不載</p>
<p>按佛祖綂紀同光二年勅三聖慧然禪師入內殿咨問禪法上曰朕下大梁收得一顆無價寶珠未有人酬價然曰請陛下寶看上以手舒幞頭角然曰帝王之寶誰敢酬價帝說然亡敕諡廣濟大師通寂之塔</p>
<p>同光三年騎將史銀鎗乞出家賜號無學大師</p>
<p>按五代史唐宗莊本紀不載</p>
<p>按佛祖統紀同光三年騎將史銀鎗有戰功隨駕入洛忽悟禪道乞出家名契澄賜號無學大師以其居為立德院</p>
</div></div>
<div class='div-other'><a id='mulu272' />
<p class='h3'>後晉</p>
<div class='div-other'><a id='mulu273' /><p>高祖天福四年勅國忌行香飯僧為定式又勅以僧可洪大藏經音義入大藏</p>
<p>按五代史晉高祖本紀不載</p>
<p>按西溪蒙語行香起於後魏及江左齊梁間每然香薰手或以香末散行謂之行香唐初因之文宗朝省蠡奏設齋行香事無經據乃罷宣宗復釋教行其儀朱梁開國大明節百官行香祝壽石晉天福中寶正固奏國忌行香宰臣跪爐百官立班仍飯僧百人即為定式國朝至今因之</p>
<p>按佛祖綂紀天福四年勅國忌宰臣百僚詣寺行香飯僧末以為式漢中沙門可洪進大藏經音義四百八十卷勅入大藏</p>
</div>
<div class='div-other'><a id='mulu274' /><p>出帝開運元年勅為高祖寫大藏經奉安明聖寺以資鴻福</p>
<p>按五代史晉出帝本紀不載</p>
<p>按佛祖綂紀云云</p>
</div></div>
<div class='div-other'><a id='mulu275' />
<p class='h3'>後周</p>
<div class='div-other'><a id='mulu276' /><p>太祖廣順二年十一月以在京潛龍宅為佛宮賜額天勝禪寺</p>
<p>按五代史周太祖本紀不載</p>
<p>按續文獻通考云云廣順三年十一月中印土僧法進賜紫衣</p>
<p>按五代史周太祖本紀不載</p>
<p>按續文獻通考云云</p>
</div>
<div class='div-other'><a id='mulu277' /><p>世宗顯德元年賜團柏谷佛寺僧紫衣以潛龍宮為皇建禪院以沙門義楚所進釋氏書付史館</p>
<p>按五代史周世宗本紀不載</p>
<p>按續文獻通考世宗顯德元年四月幸團柏谷佛寺賜主僧紫衣九月以潛龍宮為皇建禪院遣沙門清興居之是月齊州沙門義楚進釋氏六帖三十卷義楚少負名操亦通儒學將佛書麗事以類相從擬白氏儒書所集帝覽而嘉之賜以紫衣其書付史館</p>
<p>顯德二年大毀佛寺及佛像禁私度僧尼</p>
<p>按五代史周世宗本紀顯德二年夏五月甲戌大毀佛寺禁民親無侍養而為僧尼及私自度者</p>
<p>又按周本紀世宗即位之明年廢天下佛寺三千三百三十六是時中國乏錢乃詔悉毀天下銅佛像以鑄錢嘗曰吾聞佛說以身世為妄而以利人為急使其真身尚在苟利於世猶欲割截况此銅像豈有所惜哉由是羣臣皆不敢言</p>
<p>按佛祖統紀是歲帝既并省寺院勅男年十五以上誦經百紙或讀五百紙女年十三以上誦經七十紙或讀三百紙陳狀出家本郡考試以聞祠部給牒方得剃度</p>
</div></div>
<div class='div-other'><a id='mulu278' />
<p class='h3'>遼</p>
<div class='div-other'><a id='mulu279' /><p>太祖以唐天復二年始建開教寺</p>
<p>按遼史太祖本紀唐天復二年九月城龍化州於潢河之南始建開教寺</p>
<p>太祖六年建天雄寺</p>
<p>按遼史太祖本紀六年以兵討兩冾以所獲僧崇文等五十人歸西樓建天雄寺以居之以示天助雄武</p>
</div>
<div class='div-other'><a id='mulu280' /><p>神冊三年五月乙亥詔建佛寺</p>
</div>
<div class='div-other'><a id='mulu281' /><p>天贊四年十一月丁酉幸安國寺飯僧</p>
<p>按以上俱遼史太祖本紀云云</p>
</div>
<div class='div-other'><a id='mulu282' /><p>太宗天顯十年幸弘福寺為皇后飯僧</p>
<p>按遼史太宗本紀天顯十年冬十一月丙午幸弘福寺為皇后飯僧見觀音畫像乃大聖皇帝應天皇后及人皇王所施顧左右曰昔與父母兄弟聚觀於此歲時未幾今我獨來悲歎不<span class='corr'>已</span>乃自製文題於壁以極追感之意讀者悲之</p>
</div>
<div class='div-other'><a id='mulu283' /><p>會同五年幸菩薩堂飯僧</p>
<p>按遼史太宗本紀會同五年六月丁丑聞皇太后不豫上幸菩薩堂飯僧五萬人</p>
</div>
<div class='div-other'><a id='mulu284' /><p>穆宗應曆二年冬十二月辛卯以生日飯僧</p>
<p>按遼史穆宗本紀云云</p>
</div>
<div class='div-other'><a id='mulu285' /><p>景宗保寧六年冬十二月戊子以沙門昭敏為三京諸道僧尼都總管加兼侍中</p>
<p>保寧八年八月癸卯漢遣使言天清節設無遮會飯僧祝釐</p>
<p>按以上俱遼史景宗本紀云云</p>
</div>
<div class='div-other'><a id='mulu286' /><p>聖宗統和二年九月辛未以景宗忌日詔諸道京鎮遣官行香飯僧</p>
<p>統和四年秋七月辛巳以殺敵多詔上京開龍寺建佛事一月飯僧萬人</p>
<p>統和七年夏四月己未幸延壽寺飯僧</p>
<p>統和九年春正月丙子詔禁私度僧尼</p>
<p>統和十年九月癸卯幸五臺山金河寺飯僧</p>
<p>統和十二年夏四月戊戌以景宗石像成幸延壽寺飯僧</p>
<p>統和十五年冬十月丁酉禁諸山寺毋濫度僧尼</p>
</div>
<div class='div-other'><a id='mulu287' /><p>開泰元年八月丙申那沙乞賜佛像詔賜護國仁王佛像一</p>
<p>開泰四年冬十一月庚申詔汰東京僧</p>
<p>開泰九年十二月丁亥禁僧然身煉指</p>
</div>
<div class='div-other'><a id='mulu288' /><p>太平四年秋七月甲戌諸路奏飯僧尼三十六萬</p>
<p>按以上俱遼史聖宗本紀云云</p>
</div>
<div class='div-other'><a id='mulu289' /><p>興宗重熙八年十一月戊戌召僧論佛法</p>
<p>重熙十一年十二月己酉以宣獻皇后忌日上與皇太后素服飯僧於延壽憫忠三學三寺</p>
<p>重熙二十三年冬十月癸丑以開泰寺鑄銀佛像曲赦在京囚</p>
<p>按以上俱遼史興宗本紀云云</p>
</div>
<div class='div-other'><a id='mulu290' /><p>道宗清寧十年秋七月辛巳禁僧尼私詣行在妄述禍福取財物</p>
</div>
<div class='div-other'><a id='mulu291' /><p>咸雍二年冬十二月戊子僧守志加守司徒</p>
<p>咸雍三年冬十一月壬辰夏國遣使進回鶻僧金佛梵覺經</p>
<p>咸雍四年春二月癸丑頒行御製華嚴經贊</p>
<p>咸雍五年閏十一月己未僧智福加守司徒</p>
<p>咸雍六年十二月戊午加圓釋法鈞二僧並守司空咸雍七年八月辛巳置佛骨於招仙浮圖罷獵禁屠殺</p>
<p>按以上俱遼史道宗本紀云云</p>
<p>咸雍八年飯僧南京中京春泰寧江三州人請受具足戒許之御書華嚴經頌示羣臣又賜高麗佛經</p>
<p>按遼史道宗本紀咸雍八年春正月癸未烏古敵烈部詳穩耶律巢等奏克北邊捷以戰多殺人飯僧南京中京三月癸卯有司奏春泰寧江三州三十餘人願為僧尼受具足戒許之秋七月丁未以御書華嚴經五頌出示羣臣冬十二月庚寅賜高麗佛經一藏</p>
</div>
<div class='div-other'><a id='mulu292' /><p>太康元年三月乙巳命皇太子寫佛書</p>
<p>太康四年秋七月甲戌諸路奏飯僧尼三十六萬</p>
<p>太康五年秋九月己卯詔諸路毋禁僧徒開壇冬十一月丁丑召沙門守道開壇於內殿</p>
<p>太康九年冬十一月甲寅詔僧善知讎校高麗所進佛經頒行之</p>
<p>太康十年春正月丙午復建南京奉福寺浮圖</p>
</div>
<div class='div-other'><a id='mulu293' /><p>大安元年冬十一月己未詔僧尼無故不得赴闕</p>
<p>大安九年夏四月乙卯興中府甘露降遣使祠佛飯僧</p>
</div>
<div class='div-other'><a id='mulu294' /><p>壽隆元年冬十一月甲辰夏國進貝多葉佛經</p>
<p>壽隆三年冬十一月戊午以安車召毉巫閭山僧志達</p>
<p>壽隆六年十一月丙子召毉巫閭山僧志達設壇於內殿</p>
<p>按以上俱遼史道宗本紀云云　又按道宗本紀後贊道宗一歲而飯僧三十六萬一日而祝髮三千</p>
</div></div>
<div class='div-other'><a id='mulu295' />
<p class='h3'>宋一</p>
<div class='div-other'><a id='mulu296' /><p>太祖建隆元年詔以聖誕節普度行童復諸路寺院及佛像</p>
<p>按宋史太祖本紀不載</p>
<p>按國朝會要建隆元年詔以二月十六日聖誕為長春節賜百官宴於相國寺是日以慶誕恩詔普度行童八千人</p>
<p>按佛祖綂紀元年六月詔諸路寺院經顯德二年當廢未毀者聽存其已毀寺所有佛像許移置存留於是人間所藏銅像稍稍得出</p>
<p>建隆二年置建隆寺為死於兵者薦冥福又設千僧齋詔誕聖節命僧祝壽</p>
<p>按宋史太祖本紀建隆二年春正月戊申以揚州行宮為建隆寺秋八月辛亥幸崇夏寺觀修三門</p>
<p>按佛祖綂紀二年詔前征李重進凡死於兵者以揚州行宮置建隆寺為薦冥福如唐太宗貞觀四年故事四月上幸相國寺祈雨出內帑設千僧齋已而大雨</p>
<p>按續文獻通考二年詔誕聖節京師及天下命僧升座祝壽為準</p>
<p>建隆三年詔館西域僧於相國寺又詔試行童通經者給牒高昌國遣僧獻佛牙</p>
<p>按宋史太祖本紀不載</p>
<p>按佛祖綂紀建隆三年西域于闐國沙門善名七人來詔館於相國寺十一月高昌國遣僧法淵獻辟支佛牙</p>
<p>按續文獻通考三年詔每歲試行童通蓮經七軸者給祠部牒披剃</p>
</div>
<div class='div-other'><a id='mulu297' /><p>乾德三年滄州僧道圓以佛舍利貝葉梵經來獻</p>
<p>按宋史太祖本紀不載</p>
<p>按天竺國傳乾德三年滄州僧道圓自西域還得佛舍利一水晶器貝葉梵經四十夾來獻道圓晉天福中詣西域在塗十二年住五印度凡六年五印度即天竺也還經于闐與其使偕至太祖召問所歷風俗山川道里一一能記</p>
<p>按佛祖綂紀道圓獻佛舍利貝葉梵經上召見便殿賜紫方袍器幣</p>
<p>乾德四年賜僧行勤等一百五十七人錢各三萬至西域求佛書召僧崇蘊入內講金剛經又敕莊嚴佛像以李藹毀釋教勅流沙門島</p>
<p>按宋史太祖本紀乾德四年春三月癸未僧行勤等一百五十七人各賜錢三萬游西域</p>
<p>按天竺國傳四年僧行勤等一百五十七人詣闕上言願至西域求佛書許之以其所歷甘沙伊肅等州焉耆龜茲于闐割祿等國又歷布路沙加濕彌羅等國並詔諭其國令人引導之</p>
<p>按佛祖綂紀四年上初詔西川轉運使沈義倫於益州以金銀字寫金剛經進上至是召天清寺沙門崇蘊入內講演勅內侍張重進往峩眉山普賢寺莊嚴佛像因嘉州屢奏白水寺普賢相見也河南府進士李藹造滅邪集以毀釋教竊藏經以為衾事聞上以為非毀聖道誑惑百姓勅刺流沙門島</p>
<p>乾德五年禁毀佛像勅沙門文勝編修大藏經</p>
<p>按宋史太祖本紀乾德五年七月丁酉禁毀銅佛像按佛祖綂紀五年詔曰禁錮以來天下多輦佛像赴京顧惟像教世許尊瞻忽從鎔毀甚乖歸敬應諸郡銅像依舊存留但不許鑄造新像右街應制沙門文勝奉勅編修大藏經隨函索隱凡六百六十卷</p>
</div>
<div class='div-other'><a id='mulu298' /><p>開寶二年長春節詔天下沙門殿試經律論義十條全中者賜紫衣</p>
<p>按宋史太祖本紀不載</p>
<p>按佛祖綂紀云云</p>
<p>開寶三年幸開寶寺觀新鐘詔成都造佛經</p>
<p>按宋史太祖本紀開寶三年九月己酉幸開寶寺觀新鐘</p>
<p>按續文獻通考開寶三年詔成都造金銀佛經各一藏</p>
<p>開寶四年詔館梵僧於相國寺勅雕大藏經板</p>
<p>按宋史太祖本紀不載</p>
<p>按佛祖綂紀開寶四年沙門建盛自西竺還詣闕進貝葉梵經同梵僧曼殊室利偕來室利者中天竺王子也詔館於相國寺持律甚精都人施財盈屋並無所用勅高品張從信往益州雕大藏經板</p>
<p>開寶五年禁鐵鑄浮屠及佛像詔僧入大內誦藏經又詔於尼寺置壇受戒又詔禁道塲夜集士女賜天竺沙門紫服金幣</p>
<p>按宋史太祖本紀開寶五年春正月壬辰朔禁鐵鑄浮屠及佛像</p>
<p>按佛祖綂紀五年詔京城名德元超等入大內誦金字大藏經車駕臨幸並賜紫方袍又詔曰僧尼無間實紊教法自今於尼寺置壇受戒尼大德主之又詔曰釋門之本貴在清虛梵剎之中豈宜汙雜適當崇闡尤在精嚴如聞道塲齋會夜集士女深為褻瀆無益修持宜令功德司祠部告諭諸路並加禁止西天竺沙門可智法見真理三人來朝賜紫方袍西天竺沙門蘇葛陀來貢舍利文殊華賜紫服金幣西天竺沙門彌羅等十四人來朝並賜紫服</p>
<p>開寶六年幸相國寺限諸州僧及百人歲許度一人詔天竺僧赴闕賜紫方袍</p>
<p>按宋史太祖本紀開寶六年三月丙子幸相國寺觀新修塔十二月限度僧法諸州僧帳及百人歲許度一人</p>
<p>按佛祖綂紀六年知鄜州王龜從表稱中天竺三藏法天至譯聖無量壽經七佛讚河中府梵學沙門法進執筆綴文龜從潤色詔法天赴闕召見慰問賜紫方袍</p>
<p>按歸田錄太祖皇帝初幸相國寺至佛像前燒香問當拜與不拜僧錄贊寧奏曰不拜問其何故對曰現在佛不拜過去佛贊寧者頗知書有口辯其語雖類俳優然適會上意故微笑而頷之遂以為定制至今行幸焚香皆不拜也議者以為得禮</p>
<p>開寶八年臨幸佛寺禮無畏三藏塔手書金剛經讀誦</p>
<p>按宋史太祖本紀開寶八年冬十一月臨視新龍興寺</p>
<p>按佛祖綂紀八年三月上幸洛陽至龍門山廣化寺開無畏三藏塔瞻敬真體四月上將郊天而雨不止遣使禱無畏塔及期而霽上自洛陽回京師手書金剛經常自讀誦宰相趙普因奏事見之上曰不欲甲冑之士知之但言常讀兵書可也</p>
<p>開寶九年幸諸寺院觀藏經</p>
<p>按宋史太祖本紀開寶九年八月己亥幸新龍興寺乙巳幸等覺院遂幸東築院賜工人錢又幸開寶寺觀藏經</p>
</div>
<div class='div-other'><a id='mulu299' /><p>太宗太平興國元年勅復官倉為龍興寺帝製新譯聖教序賜天竺僧</p>
<p>按宋史太宗本紀不載</p>
<p>按類苑太平興國元年初周世宗廢龍興寺以為官倉國初寺僧擊鼓求復至是不已上遣使持劒詰之曰前朝為倉日久何為煩瀆天廷且密戒懼即斬之僧辭自若曰前朝不道毀像廢寺正賴今日聖明興復之耳貧道何畏一死中使以聞上大感歎勅復以為寺</p>
<p>按續文獻通考元年帝製新譯三藏聖教序賜天竺三藏法師</p>
<p>太平興國二年使改龍興寺為太平興國寺立開先殿以奉太祖御容西天沙門吉祥來進貝葉梵經</p>
<p>按宋史太宗本紀不載</p>
<p>按佛祖綂紀云云</p>
<p>太平興國三年詔賜天下寺額及僧紫方袍又賜僧諡及塔號遣趙鎔迎明州阿育王佛舍利塔以僧綂贊寧為翰林</p>
<p>按宋史太宗本紀不載</p>
<p>按佛祖綂紀太平興國三年三月賜天下無名寺額曰太平興國曰乾明開寶寺沙門繼從等自西天還獻梵經佛舍利塔菩提樹葉孔雀尾拂並賜紫方袍四月詔諡廬山遠法師曰圓悟塔曰凝寂末法師曰覺寂塔曰實智中天竺沙門鉢納摩來獻佛舍利塔敕供奉官趙鎔往吳越迎明州阿育王佛舍利塔吳越王俶奉版圖歸朝令僧綂贊寧奉釋迦舍利塔入見於滋福殿上素聞其名一日七宣賜號通慧大師除翰林與學士陶穀同列或誚之曰青瑣朱楹安容此物及與之語師援據經史袞袞不<span class='corr'>已</span>誚者為之畏服學士王禹偁徐鉉每有疑則就質之皆為下拜事以師禮滋福殿者安佛像經藏立剎聲鐘即內道塲也</p>
<p>太平興國五年鑄佛像修建諸禪寺及僧塔又建譯經院始興譯事</p>
<p>按宋史太宗本紀不載</p>
<p>按佛祖綂紀太平興國五年正月勅內侍張廷訓往代州五臺山造金銅文殊萬善菩薩像奉安於真容院詔重修五臺十寺以沙門芳潤為十寺僧正十寺者真容華嚴壽寧典國竹林金閣法華祕密靈境大賢也勅內侍張仁贊往成都鑄金銅普賢像高二丈奉安嘉州峨嵋山普賢寺之白水建大閣以覆之詔重修峨嵋五寺即白水普賢黑水華嚴中峰乾明光相也河中府沙門法進請三藏法天譯經於蒲津守臣表進上覽之大悅召入京師始興譯事二月北天竺迦濕彌羅國三藏天息灾烏填曩國三藏施護來召見賜紫衣勅二師同閱梵夾時上盛意翻譯乃詔中使鄭守均於太平興國寺西建譯經院為三堂中為譯經東序為潤文西序為證義五月中天竺沙門護羅來獻貝葉梵經勅賜紫服沙門知則進所著聖無量壽經疏賜號演教大師詔建開聖禪寺於誕生之地奉優填王栴檀瑞像釋迦佛牙太祖親緘銀塔中梁誌公真身錫杖刀尺勅內侍衛欽往泗州修僧迦大師塔凡十三層改普照王寺為太平興國</p>
<p>太平興國七年威虜軍奏得佛舍利深州奏得佛像勅就邑寺安奉詔僧天息灾等譯經因定儀式又詔普度童行西天竺附僧光遠進佛舍利</p>
<p>按宋史太宗本紀太平興國七年九月己丑朔西京諸道係籍沙彌令祠部給牒</p>
<p>按佛祖綂紀七年正月威虜軍奏言築城穿土得石函鐵函銅函銀函金函凡五重中有琉璃瓶盛佛舍利有刻石記云貞觀二十一年藏佛舍利謹遣牙吏以聞深州奏陸澤縣人王緒牧牛田中見一白兔逐之入土穴中探穴得石佛五十軀制度奇古長皆尺餘勅就邑寺安奉像常放白光六月譯經院成詔天息灾等居之賜天息灾明教大師法天傳教大師施護顯教大師令以所將梵本各譯一經詔梵學僧法進常謹清沼等筆受綴文光祿卿楊說兵部員外郎張洎潤文殿直劉素監護天息灾述譯經儀式於東堂面西粉布聖壇開四門各一梵僧主之持祕密呪七日夜又設木壇布聖賢名字輪目曰大法曼拏羅請聖賢阿伽沐浴設香花燈水殽果之供禮拜遶旋祈請冥祐以殄魔障第一譯主正坐面外宣傳梵文第二證義坐其左與譯主評量梵文第三證文坐其右聽譯主高讀梵文以驗差誤第四書字梵學僧審聽梵文書成華字猶是梵音第五筆受翻梵音成華言第六綴文回綴文字使成句義第七參譯參考兩土文字使無誤第八刊定刊削冗長定取句義第九潤文官於僧眾南向設位參詳潤色僧眾日日沐浴三衣坐具威儀整肅所須受用悉從官給天息灾言譯文有與御名廟諱同者前代不避若變文回避慮妨經旨今欲依國學九經但闕點畫詔答佛經用字宜從正文廟諱御名不須回避七月天息灾上新譯聖佛母經法天上吉祥持世經施護上如來莊嚴經各一卷詔兩街僧選義學沙門百人詳定經義時左街僧錄神曜等言譯塲久廢傳譯至艱天息灾等即持梵文先翻梵義以華文證之曜眾乃服詔新經入藏開板流行車駕親幸譯經院召僧眾賜坐慰諭賜臥具繒帛什物度其院童子十人悉取禁中所藏梵本令其翻譯十二月詔選梵學沙門為筆受義學沙門十人為證義自是每歲誕節必獻新經皆召坐賜齋以經付藏詔曰朕方隆教法用福邦家其內外諸郡童行並與剃度成都沙門光遠遊西天還詣闕進西天竺王子沒徒曩表佛頂印貝多葉菩提樹葉詔三藏施護譯其表曰伏聞支那國有大天子至聖至神富貴自在自慚福薄無由朝謁遠蒙皇恩賜金剛座釋迦如來袈裟一領即已披挂供養伏願支那皇帝福慧圓滿壽命延長一切有情度諸沉溺謹以釋迦舍利附沙門光遠以進</p>
<p>太平興國八年詔修高僧傳又詔賜譯經院各傳法選童子送院受學賜僧法遇勅書往中天竺勅內侍奉舍利藏僧伽塔下又勅建壽昌寺</p>
<p>按宋史太宗本紀不載</p>
<p>按佛祖綂紀太平興國八年六月詔翰林贊寧修大宋高僧傳寧乞歸錢唐撰述詔許之又詔譯經院賜名傳法於西偏建印經院天息灾等言歷朝翻譯並藉梵僧若遐阻不來則譯經廢絕欲令兩街選童子五十人習學梵字詔令高品王文壽選惟淨等十人引見便殿詔送譯經院受學惟淨者江南李煜之姪口受梵章即曉其義歲餘度為僧升梵學筆受賜紫衣光梵大師沙門法遇自西天來獻佛頂舍利貝葉梵經法遇化眾造龍寶葢金襴袈裟將再往中天竺金剛座所供養乞給所經諸國書詔賜三佛齊葛古羅柯蘭諸國勅書以遣之泗州奏僧伽塔白晝放光士民然頂臂香供養者日千餘人勅內侍奉釋迦舍利藏之塔下上以新譯經示宰臣曰佛氏之教有裨政理普利羣生達者自悟淵源愚者妄生誣謗朕於此道微識其宗凡為君而正心無私即自利行也凡行一善以安天下即利它行也如梁武捨身為奴此小乘偏見非後代所宜法也趙普對曰陛下以堯舜之道治世以如來之行修心聖智高遠非臣下所能知也詔以御製蓮花心回文偈祕藏詮逍遙詠宣示近臣勅內侍張承貴往天台山重建壽昌寺從沙門自珣請也</p>
</div>
<div class='div-other'><a id='mulu300' /><p>雍熙元年日本國沙門奝然來朝詔賜大藏經勅造羅漢像五百十六身奉安壽昌寺</p>
<p>按宋史太宗本紀不載</p>
<p>按佛祖綂紀雍熙元年三月日本國沙門奝然來朝然言其國傳襲六十四世八十五主至應神天皇始傳中國文字至欽明天皇壬申歲始傳佛教於百濟當梁承聖初年至用明立有太子名聖德年七歲便悟佛法於菩提寺講勝鬘經感天雨花始遣使入中國求法華經當隋開皇中也至孝德立白雉四年遣僧道照入中國從奘法師傳法當唐永徽四年也次足姬立令僧智通入中國求大乘法當顯慶三年也次文武立寶龜二年令僧元昉入中國求法當開元四年也次孝明立天平勝寶四年遣使入中國求內外教典當天寶中也次元武立遣僧空海入中國傳智者教當元和年中也次文德立令僧常曉入中國求釋迦密教當大中年也上聞其王一姓傳繼臣下皆世官謂宰臣曰島夷君臣乃能世祚未久若是奝然求謁五臺及回京師乞賜印本大藏經詔有司給與之勅造羅漢像五百十六身奉安天台壽昌寺</p>
<p>雍熙二年以天竺僧為朝請大夫詔尋訪梵經館西天僧通梵語者於傳法院又詔僧於內殿建道塲</p>
<p>按宋史太宗本紀雍熙二年閏九月乙未禁僧人置妻孥冬十月丙午以天竺僧天息災施護法天並為朝請大夫試鴻臚少卿</p>
<p>按佛祖綂紀雍熙二年上覽新譯經謂宰臣曰天息災等妙得翻譯之體乃詔天息災除朝散大夫試光祿卿法天施護並除朝奉大夫試鴻臚卿法天改名法賢並月給酥酪錢有差新譯經論並刊板印行天息災等言聞<span class='corr'>陝</span>西諸路頗有道俗收藏梵經乞下尋訪以資翻譯詔從之又詔兩街供奉僧於內殿建道塲為民祈福歲以為常西天僧有精通梵語可助翻譯者悉館於傳法院嶺南僧置妻孥詔所在長吏誡厲以順正教</p>
<p>雍熙三年詔係帳童行並與剃度以御製聖教序冠新譯經首</p>
<p>按宋史太宗本紀不載</p>
<p>按佛祖綂紀雍熙三年詔天下係帳童行並與剃度自今後讀經及三百紙所業精熟者方許係帳又以御製三藏聖教序賜天息灾等令冠新譯經首</p>
<p>雍熙四年敕內侍送寶冠瓔珞袈裟往峩眉山普賢寺</p>
<p>按宋史太宗本紀不載</p>
<p>按佛祖綂紀雍熙四年勅內侍送寶冠瓔珞袈裟往峩眉普賢寺是日眾見普賢大士乘紫雲行空中久之方沒</p>
</div>
<div class='div-other'><a id='mulu301' /><p>端拱元年勅以高僧傳編入大藏又詔箋釋御製佛乘文集</p>
<p>按宋史太宗本紀不載</p>
<p>按佛祖綂紀端拱元年翰林通慧大師贊寧上表進高僧傳三十卷璽書襃美令編入大藏勅住京師天壽寺兩街僧錄可朝等請箋釋御製佛乘文集詔許之</p>
<p>端拱二年開寶寺塔成帝親以舍利奉藏勅內侍往峩眉修佛像及寺宇</p>
<p>按宋史太宗本紀端拱二年八月癸亥詔作開寶寺舍利塔成</p>
<p>按佛祖綂紀端拱二年開寶寺建寶塔成八隅十一層三十六丈上安千佛萬菩薩塔下作天宮奉安阿育王佛舍利塔皆杭州塔工喻浩所造凡八年而畢賜名福勝塔院安舍利日上肩輿微行自手奉藏有白光起小塔一角大塔放光洞照天地士庶焚香獻供者盈路內侍數十人求出家掃塔上謂近臣曰我宿世曾親佛座但未通宿命耳詔直學士院朱昂撰塔銘謂曰儒人多薄佛向中竺僧法遇乞為本國佛金剛座立碑學士蘇易簡為之指佛為夷人朕惡其不遜遂別命製之卿宜體此意勅內侍謝保意領將作匠賜黃金三百兩往峩眉飾普賢像再修寺宇并賜御製文集令直院徐鉉撰記</p>
</div>
<div class='div-other'><a id='mulu302' /><p>淳化元年詔建淳化寺奉石佛像又詔赤脚道者入見賜高麗國大藏經并御製佛乘文集</p>
<p>按宋史太宗本紀不載</p>
<p>按佛祖綂紀淳化元年通利軍建城掘地於古寺基得巨石佛十軀詔建淳化寺以奉其像又詔赤脚道者入見上曰南方禪律如何化物對曰究之一理上起遶龍牀一帀云是禪是律對曰究之一理上說高麗國王治遣使乞賜大藏經并御製佛乘文集詔給之</p>
<p>淳化二年賜沙門重達及中天竺僧紫服勅僧贊寧充史館編脩</p>
<p>按宋史太宗本紀不載</p>
<p>按佛祖綂紀淳化二年太原沙門重達自西天還往反十年進佛舍利貝葉梵經賜紫服住西京廣愛寺勅翰林贊寧充史館編修中天竺那爛陀寺沙門補陀吃多來朝進佛舍利梵經賜紫服南海占城國沙門淨戒詣闕獻如意金銅鈴杵龍腦香</p>
<p>淳化四年詔西邊諸郡梵僧西來中國僧西遊而還者所持梵經並先具奏封題進上高麗國王治遣使謝賜藏經御製文集</p>
<p>按宋史太宗本紀不載</p>
<p>按佛祖綂紀云云</p>
<p>淳化五年于闐國沙門進大乘祝藏經以法賢言詔焚棄之</p>
<p>按宋史太宗本紀不載</p>
<p>按佛祖綂紀淳化五年于闐國沙門吉祥進大乘祝藏經詔三藏法賢等詳定賢奏此經是于闐書體非是梵文其中無請問人及聽法眾前後六十五處文義不正帝召賢諭之曰使邪偽得行非所以崇佛教也宜焚棄之以絕後惑</p>
</div>
<div class='div-other'><a id='mulu303' /><p>至道元年詔諸州僧三百人歲度一人尼百人度一人又詔進盂蘭盆儀</p>
<p>按宋史太宗本紀不載</p>
<p>按燕翼貽謀錄李主佞佛度人為僧不可數計太祖既下江南重行沙汰其數尚多太宗乃為之禁至道元年六月己丑詔江南兩浙福建等處諸州僧三百人歲度一人尼百人歲度一人</p>
<p>按佛祖綂紀至道元年中天竺沙門迦羅扇帝來朝進佛頂舍利貝葉梵經詔度僧尼誦經百紙讀經五百紙為合格又詔兩街僧錄省才進盂蘭盆儀</p>
<p>至道二年詔以御製祕藏詮二十卷緣識五卷逍遙詠十卷命兩街箋注入大藏頒行勅史館編修贊寧知西京教門寺</p>
<p>至道三年九月西天竺沙門羅護羅來朝進貝葉梵經賜紫服</p>
<p>按以上宋史太宗本紀俱不載</p>
<p>按佛祖綂紀云云</p>
</div>
<div class='div-other'><a id='mulu304' /><p>真宗咸平元年御製聖教序令置先帝聖教序後賜天竺沙門紫衣以贊寧充右街僧錄</p>
<p>按宋史真宗本紀不載</p>
<p>按佛祖綂紀咸平元年御製三藏聖教序賜明教大師法賢等令置先帝聖教序後沙門可升注序進上詔知制誥朱昂兼譯經潤文官中天竺沙門伱尾抳等來朝進佛舍利梵經菩提樹葉菩提子數珠賜紫衣西天竺沙門佛護來朝進梵經賜紫衣勅史館編修贊寧充右街僧錄</p>
<p>咸平二年以聖教序賜傳法院陳恕請罷譯經院不許勅贊寧遷左街僧錄</p>
<p>按宋史真宗本紀咸平二年七月壬寅製聖教序賜傳法院</p>
<p>按佛祖綂紀咸平二年禮部侍郎陳恕言譯經院久費供億乞罷之上以先朝盛典不許勅史館編修贊寧遷左街僧錄</p>
<p>咸平三年八月試光祿卿天息灾亡諡慧辨法師勅有司具禮送終</p>
<p>咸平四年五月試鴻臚卿法賢亡諡元覺法師勅送終如慧辨禮</p>
<p>按以上宋史真宗本紀俱不載</p>
<p>按佛祖綂紀云云咸平六年詔擇僧可者始令往西天取經又詔隋僧智者科教類次刊牘賜名天台總錄</p>
<p>按宋史真宗本紀不載</p>
<p>按佛祖綂紀咸平六年知開封府陳恕言僧徒往西天取經者臣嘗召問皆罕習經業而資狀庸陋或往諸藩必招輕慢自今宜試經業察人材擇其可者令往詔可二月詔隋智者禪師科教類次刊牘凡百五十四部賜名天台總錄譯館請繫開元東土集傳制曰可</p>
</div>
<div class='div-other'><a id='mulu305' /><p>景德元年賜諸國沙門紫服以旱召西天梵僧作呪法詔楊億裁定傳燈錄頒行</p>
<p>按宋史真宗本紀不載</p>
<p>按佛祖綂紀景德元年日本國沙門寂照來進無量壽佛像金字法華經水晶數珠賜紫方袍西天三藏法護來進佛舍利貝葉梵經賜紫衣束帛館於譯經院北天沙門戒賢來進梵經賜紫服七月亢旱召西天梵僧於金明池水心立壇呪龍有雲霧自池中出須臾雨至自後歲旱必作呪法多驗東吳沙門道原進禪宗傳燈錄三十卷詔翰林學士楊億裁定頒行</p>
<p>景德二年幸傳法院觀新譯經召僧見便殿閱試行業</p>
<p>按宋史真宗本紀景德二年九月庚午幸興國寺傳法院觀新譯經</p>
<p>按佛祖綂紀二年三月迦濕彌羅國沙門目羅失稽來進梵經菩提樹葉七月西天沙門達摩波來進梵經賜紫服九月上幸譯經院令三藏諸僧坐賜香茶繒綵有差上以諸寺住持先是僧職遷補或非其才至是召見便殿閱試行業</p>
<p>景德三年孫奭奏請減損修寺度僧不許</p>
<p>按宋史真宗本紀不載</p>
<p>按佛祖綂紀景德三年諸王府侍讀孫奭奏請減損修寺度僧上曰釋道二門有助世教人或偏見往往毀訾縱使僧道時有不捨安可即廢</p>
<p>景德四年賜交州佛氏書臣僚請禁佛教不聽</p>
<p>按宋史真宗本紀景德四年秋七月乙亥交州來貢賜佛氏書</p>
<p>按佛祖綂紀四年臣僚言愚民無知佞佛過度謂捨財可以邀福修供可以滅罪蠢國害政宜加禁止上謂宰臣曰佛教使人遷善誠有其益安可禁之且佛法所至甚廣雖荒服諸國皆知信奉唯道教中原有之然不甚盛王旦對曰頃歲虜使登開寶塔瞻禮甚虔誓當戒殺及至上清宮不復屈膝是知四夷唯重佛而不敬道也上曰然詔遣使送金襴袈裟往惠州羅浮山中閣寺奉釋迦瑞像仍為國建祈福道塲感五色祥禽集於齋所</p>
<p>景德　年始令宰相率內職赴佛寺行香</p>
<p>按宋史真宗本紀不載</p>
<p>按王文正筆錄舊制國忌迭命宰相參知政事一員率文武常參官赴佛寺行香內職不預焉景德中同樞密院事王公欽若陳公堯叟率內職同赴乃聽自今大忌樞密使內職學士內諸司使軍職下洎列校同為一班先詣西上閤門進名奉慰宰相參知政事文武百官為一班次詣閤門進名奉慰訖退齊赴佛寺行香小忌則否</p>
</div>
<div class='div-other'><a id='mulu306' /><p>大中祥符二年禁毀金寶塑浮屠像敕僧惟淨試光祿卿同預譯經賜吳國大長公主號報慈正覺大師按宋史真宗本紀大中祥符二年二月癸丑禁毀金寶塑浮屠像</p>
<p>按佛祖綂紀二年昇州崇勝寺賜名承天立甘露戒壇勅光梵大師惟淨試光祿卿同預譯經九月吳國大長公主出家法名清裕賜號報慈正覺大師即太宗第七女幼不茹葷血上幸延聖寺抱對佛願舍為尼至是乞落髮詔建資聖院以居之勅釋門威儀教坊樂部以為迎導時密王女曹王女及後宮三十餘人皆隨出家詔於是日普度天下童子十人度一人又詔於洛陽甲馬營太祖誕聖之地建應天寺以奉神御</p>
<p>大中祥符三年詔天下諸路皆立戒壇禁官民毀辱僧尼詔出經論題目考試沙門館僧雲豁於北御園西天中天竺沙門來朝</p>
<p>按宋史真宗本紀不載</p>
<p>按佛祖綂紀大中祥符三年詔京師太平興國寺立奉先甘露戒壇天下諸路皆立戒壇凡七十二所京師慈孝寺別立大乘戒壇勅品官無故毀辱僧尼口稱禿字者勒停見任庶民流千里詔知制誥李維出經論題目考試沙門以為遷補左右街之序左街相國寺右街開寶寺又詔吉州西峰雲豁禪師館於北御園入定月餘求歸故山詔許之師每入定或經歲方出西天沙門眾德來朝進舍利梵經菩提印中天竺沙門覺稱法戒來朝進舍利梵夾金剛座真容菩提樹葉召見便殿慰勞甚厚館於譯經院稱進讚聖頌詔惟淨譯之稱謂學士楊億曰入此國見屠殺豬羊市肆懸肉痛不忍觀西竺食肉五辛者驅出城故無貨者心不欲久居此願至五臺禮文殊即還本土晉公丁謂問之曰數萬里遠來更何所為稱曰并欲禮宣律師塔耳及還詔賜金襴袈裟奉安金剛座及賜裝錢茶果</p>
<p>大中祥符四年幸廣化諸寺瞻無畏塔及摩騰真身詔修普賢寺設三萬僧齋歲度僧四人又詔守堅道者入見令宮女皆出焚香賜般尼國沙門紫服</p>
<p>按宋史真宗本紀不載</p>
<p>按佛祖綂紀大中祥符四年三月上幸洛陽龍門山廣化寺瞻無畏三藏塔製讚刻石置之塔所復幸白馬寺瞻摩騰三藏真身上謂近臣曰摩騰至今千年而全身不壞良可尊敬宜嚴論寺僧用心守護因御製以褒之詔賜黃金三千兩增修峨嵋山普賢寺設三萬僧齋歲度僧四人又詔漣水軍守堅道者入見令宮女皆出焚香每一女至前上給之曰后也師皆言非如是數十人師忽起曰陛下好養此人他日必作家主即章獻太后也師乞歸山詔許之在山常紙衣閉戶不見人有置食庭前者人退自取之五月般尼國沙門寂賢來進梵經菩提印賜紫服十一月益州守臣李士衡進大慈寺沙門仁贊編脩釋氏會要四十卷</p>
<p>大中祥符五年詔沙門茂貞入見又詔日本國建寺賜額神光</p>
<p>按宋史真宗本紀不載</p>
<p>按佛祖綂紀大中祥符五年二月詔嘉州峩眉山沙門茂貞入見上賜以詩館於景德寺舒王元偁夢青衣童持書以授中使足蹈黃雲隱隱而沒王以問師答曰將有儲嗣降孕之慶未幾仁宗生日本國遣使稱貢言國東有祥光見舊傳中原天子聖明則應此瑞上喜詔日本建寺賜額神光勅詞臣為撰寺記</p>
<p>大中祥符六年詔試童行經業方許剃度賜開寶寺塔號又賜編修大藏經錄名大中祥符法寶錄西天竺沙門來賜紫服召僧崇矩入內殿講經</p>
<p>按宋史真宗本紀不載</p>
<p>按佛祖綂紀大中祥符六年二月詔天下官吏試童行經業方許剃度五月開寶寺福勝塔有金色光見相輪上又有聖僧遶塔翌日得五色舍利上親幸敬觀見舍利於塔表大如月色同水晶往來飛動於鈴索之上士庶同瞻於地甎上獲舍利五千餘粒詔賜號靈感之塔時京師天清寺興慈塔亦有舍利見相輪上上曰像教嘉祥生民之福也八月兵部侍郎譯經潤文官趙安仁奉詔編脩大藏經錄成凡二十一卷賜名大中祥符法寶錄仍賜御製序云自太平興國以來凡譯成經律論四百十三卷祕書監楊億光梵大師惟淨等編次又請以兩朝御製佛乘文集編入大藏下詔褒許諡泗州僧伽大士普照明覺大師公私不得指斥其名九月西天竺沙門知賢等來進舍利梵經賜紫服十一月西天波羅奈沙門滿賢進梵經無憂樹葉浮石崇矩法師至京師上聞其名召入內殿講四十二章經盛談名理上心大悅賜紫服金幣香藥</p>
<p>大中祥符八年詔以太宗御製妙覺集編入大藏南海注輦國遣使進天竺梵經</p>
<p>按宋史真宗本紀不載</p>
<p>按佛祖綂紀大中祥符八年勅汀州南安巖名均慶院賜太宗御書百二十軸詔以太宗御製妙覺集五卷付傳法院編入大藏南海注輦國遣使來貢進天竺梵經其使言四十年以來海無風懤意中國有聖人出世</p>
<p>大中祥符九年天竺諸國沙門來進舍利梵經勅修龍門山石龕佛詔沙門智悟祈雨</p>
<p>按宋史真宗本紀不載</p>
<p>按佛祖統紀大中祥符九年二月北天竺優填曩國沙門天覺南天竺師子國沙門妙德西天竺迦蹉國沙門等來各進舍利梵經各賜紫衣金幣四月中天竺薩縛羅國沙門童壽來進梵經賜紫服五月東天竺縛鄰捺國沙門普積來進梵經賜紫服西京龍門山石龕佛歲久廢壞上命沙門栖演給工修飾凡一萬七千三百三十九尊九月不雨詔泗州龜山沙門智悟入京止開寶寺祈雨悟先在泗州祈雨有感曾斷一臂至是又曰若七日得雨更舍一臂五日大雨乃截一臂上遣使賜藥悟曰無害人見所截臂無血甚異之泗守與郡人皆夢僧伽謂之曰悟是五百羅漢中一來此救世</p>
</div>
<div class='div-other'><a id='mulu307' /><p>天禧元年詔新譯頻那夜迦經不許入藏賜台州東掖山智者教文印本四千餘卷</p>
<p>按宋史真宗本紀不載</p>
<p>按佛祖綂紀天禧元年四月詔曰金仙垂教實利含生貝葉謄文當資傳譯苟師承之或異必邪正以相叅既失精詳浸成訛謬而况葷血之祀甚瀆於真乘厭詛之辭尤乖於妙理其新譯頻那夜迦經四卷不許入藏自今以後似此經文不得翻譯七月詔賜台州東掖山智者教文印本四千六百二十卷住山本如勸郡人建教藏閣以奉之</p>
<p>天禧三年詔以御注佛經入藏頒行又詔賜女真國大藏經</p>
<p>按宋史真宗本紀不載</p>
<p>按佛祖綂紀天禧三年譯經三藏法護等請以御注四十二章經御注遺教經入藏頒行詔可十一月東女真國入貢乞賜大藏經詔給與之</p>
<p>天禧四年詔以御製釋典法音集附大藏賜西天竺沙門紫服又特賜僧知禮號法智</p>
<p>按宋史真宗本紀不載</p>
<p>按佛祖綂紀天禧四年正月右街講經祕演等請以御製釋典法音集命僧箋注凡三十卷乞附大藏詔可初是楊億提舉其事集中有六種震動之語一僧箋之將三百字暗碎不可觀億削去自注云地體本靜動必有變人服其簡西天竺沙門普善來進梵經賜紫服附馬都尉李遵勗奏四明知禮法師高行遺身上嘉歎不已特賜法智之號仍宣旨住世演教不許遺身時譯經院證義簡長等二十三人各寄聲詩贊美道德</p>
<p>天禧五年詔遣內侍請僧法智領眾修法華懺又詔建資聖禪院為將士戰亡者追福</p>
<p>按宋史真宗本紀不載</p>
<p>按佛祖綂紀天禧五年詔遣內侍俞源清往四明延慶請法智法師領眾脩法華懺為國祈福師為述脩懺要旨上之詔於并州建資聖禪院為將士戰亡者追福門下侍郎平章事丁謂兼譯經潤文使翰林學士晁迥李維兼潤文官是歲天下僧數三十九萬七千六百十五人尼六萬一千二百四十人</p>
</div>
<div class='div-other'><a id='mulu308' /><p>乾興元年仁宗即位章懿太后遣使請僧遵式為國行懺賜龜茲國僧紫服</p>
<p>按宋史仁宗本紀乾興元年二月戊午即位</p>
<p>按佛祖綂紀乾興元年章懿太后遣使詣錢唐天竺請遵式法師為國行懺師著金光明護國道塲儀上之因奏天台教卷乞入大藏龜茲國僧華嚴來進佛骨舍利梵經賜紫服</p>
</div></div></div></div>
</div><!-- end of div[@id='body'] -->
</body></html>