<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu5224' />
<div class='div-other'>
<p class='h2'>欽定古今圖書集成博物彙編神異典　第一百九十六卷目錄</p>
<ul class="">
<li>僧部藝文二
<ul class="">
<li>遣延智顗書　隋煬帝</li>

<li>治禪眾寺答智顗書　同前</li>

<li>法諱奉智者書　同前</li>

<li>叅智者書　同前</li>

<li>請留智者書　同前</li>

<li>重留智者書　同前</li>

<li>許智者行書　同前</li>

<li>謝法門書　同前</li>

<li>遣使往匡山叅書　同前</li>

<li>重遣匡山叅書　同前</li>

<li>答智顗述匡山寺書　同前</li>

<li>與匡山三寺書　同前</li>

<li>與峰頂寺書　同前</li>

<li>與禪閣寺書　同前</li>

<li>入朝遣使叅書　同前</li>

<li>又</li>

<li>又</li>

<li>又</li>

<li>又</li>

<li>又</li>

<li>遣使荊州迎書　同前</li>

<li>遣使潭州迎書　同前</li>

<li>在京遣書　同前</li>

<li>在京重遣書　同前</li>

<li>從駕東岱於路遣書　同前</li>

<li>於路次書　同前</li>

<li>還藩遣迎書　同前</li>

<li>謝天冠仍請淨名義書　同前</li>

<li>重與智者請義書　同前</li>

<li>謝義疏書　同前</li>

<li>論荊州諸寺書　同前</li>

<li>復答智者書　同前</li>

<li>與荊州總管達奚儒書　同前</li>

<li>迎智者入城礙雨移日書　同前</li>

<li>次迎入城書　同前</li>

<li>答智顗蔣州事書　同前</li>

<li>遣使入天台叅書　同前</li>

<li>遣使入天台迎書　同前</li>

<li>遣使叅病書　同前</li>

<li>答智顗遺旨書　同前</li>

<li>智顗終後弔山眾書　同前</li>

<li>遣使入天台設周忌書　同前</li>

<li>賜釋慧覺書　同前</li>

<li>請釋灌頂書　同前</li>

<li>與天台山眾令　同前</li>

<li>天台建功德發願疏　同前</li>

<li>敬靈龕疏　同前</li>

<li>設齋願疏　同前</li>

<li>敕度四十九人法名　同前</li>

<li>行道度人天下敕　同前</li>

<li>弔延法師書　薛道衡</li>
</ul></li>
</ul></div>
<p class='juan'>神異典第一百九十六卷</p>
<div class='div-other'><a id='mulu5225' />
<p class='h2'>僧部藝文二</p>
<div class='div-other'><a id='mulu5226' />
<p class='h3'>遣延智顗書</p><p class="byline">隋煬帝</p><p style="margin-left:1em">帝晉王時為揚州總管遣使奉迎師曰我與晉王深有緣契即東衣順流不日而至王請受菩薩戒顗謂王曰大王紆遵聖禁可名總持王贊顗曰大師傳佛法燈宜稱智者自後王諸書往來皆稱弟子總持稱師為智者</p>
<p>金風御節玉露調時道體休和安樂行不法師抗志名山樓心慧定法門靜悅戒行熏修籍甚徽猷久承音德欽風<span class='corr'>已</span>積味道為勞冀託舟航用披雲霧故遣使人往彼延屈希能輕舉以沃虛襟佇望來儀不乖眷意也弟子楊廣和南</p>
</div>
<div class='div-other'><a id='mulu5227' />
<p class='h3'>治禪眾寺答智顗書</p><p class="byline">同前</p><p style="margin-left:1em">顗受戒既畢出居城外禪眾寺開皇十二年復還廬山</p>
<p>深具謙挹之旨但高人遊處觸地是安然法宇僧坊須盡嚴正經云四事供養一不可虧<span class='corr'>已</span>敕有司修葺願忘懷受施也弟子楊廣和南</p>
</div>
<div class='div-other'><a id='mulu5228' />
<p class='h3'>法諱奉智者書</p><p class="byline">同前</p><p>弟子總持和南柳顧言還奉旨垂示六種捨施及留受用弟子一日恭嚫猶以陋薄不稱宿心來旨既以轉施功德彌為增上悲敬福田深是平等固非蔽識所能周見事事仰依其所留者既以不多願恆留受用故遣報諮謹和南</p>
</div>
<div class='div-other'><a id='mulu5229' />
<p class='h3'>叅智者書</p><p class="byline">同前</p><p>弟子總持和南履長屆辰在俗咸慶伏惟吐納禪慧與時休和弟子稟受以來粗堪靜攝謹遣叅承謹和南</p>
</div>
<div class='div-other'><a id='mulu5230' />
<p class='h3'>請留智者書</p><p class="byline">同前</p><p style="margin-left:1em">開皇十一年十一月受晉王戒畢出居禪眾寺即欲西上王遣柳顧言致書請留待來年二月約至棲霞送別又宣口勅云智者為當長去更有還期弟子意不欲相去遼遠脫能旋廻不敢留停鎮下近山隨樂住止又欲奉留待二月十八日同度延陵鎮仍共至棲霞履行於彼送別十二年三月顗將啟行王復致書請就攝山安居度夏顗不許王命有司具裝發遣顗遂至止廬山</p>
<p>弟子總持和南爰逮來誨須往荊楚辭致首尾仰具高懷但祇稟淨戒事成甫爾宿昔凝滯匪遑諮決闍梨和尚經稱勝田種子雖投嘉苗未植方用心形永伸供養庶憑善誘日灑塵勞凡厥共緣依止有地斯亦舟航兼運利益弘多如來化導何必止還天竺菩薩應變本無定方深願坦然以虛受物遲延展禮面當諮遜謹和南</p>
</div>
<div class='div-other'><a id='mulu5231' />
<p class='h3'>重留智者書</p><p class="byline">同前</p><p>弟子總持和南逮旨須取明二日垂別修復未周便深傾欷弟子前昨晝夜熟更惟忖智者至止以來未經一夏兼荊潭路遠安居將促江波浩蕩行程難期既去此處又不至前所半途結夏投止亦難又按經律一夏供養安居僧福田無量况乎師道及大眾力凡夫淺薄本資勝緣菩薩大慈須受應供暮春行謝首夏向臻九旬忽違四事虛棄修心與理於情匪安今欲仰留度夏發遣冀不半途飄落脫疑邑下喧湫須依林壑安居攝山亦當為便若法歲將滿預勒蔣州裝船南出石頭西遊彌易既乘爽節因得順風去留之宜事理咸會此間彼處仰聽擇一意不可盡辭豈多宣謹和南</p>
</div>
<div class='div-other'><a id='mulu5232' />
<p class='h3'>許智者行書</p><p class="byline">同前</p><p>弟子總持和南復逮令旨欲遂前心功德因緣豈敢違忤謹遵宿願即命所司發遣發日離晨仰聽詳擇庶解夏非遠秋水乘流賜答來期必當無爽用茲歡喜蠲免悲欷謹和南</p>
</div>
<div class='div-other'><a id='mulu5233' />
<p class='h3'>謝法門書</p><p class="byline">同前</p><p>弟子總持和南奉旨今日齋竟即事登舟睽阻方遙彌以傾欷垂示法相雖文旨淵賾源本難尋而教門方便開悟易益恭承善誘永以受持庶藉津梁得無退轉自服膺至道每沾弘護將事遵途復降良藥沐浴慈被伏用悽荷謹和南</p>
</div>
<div class='div-other'><a id='mulu5234' />
<p class='h3'>遣使往匡山叅書</p><p class="byline">同前</p><p style="margin-left:1em">開皇十二年七月王遣書廬山參省八月顗往衡山營建功德十一月王遣書潭州奉迎十二月至荊州創立玉泉寺</p>
<p>弟子總持和南親信傅仲詵還逮去月朔告用慰延結熱猶熾願道體休和仰承經過攝山鍾岫寺塔安善徒眾和肅仍留二十僧權停開善進至匡嶽結夏安居東林禪閣還為一寺峰頂精舍復皆隨喜敬緣勸發獲此熏修用耨身田方流法雨金光明福喜荷彌深弟子去月十四日始度朱方風土異宜流金在節攝衛多不調適每有劣然二十九日來石頭稍已平復自江浦違心馳情鼓蠡以日為歲無時暫忘願未解夏前預整裝束法歲若滿即事西浮彼間酬願務令在促非但弟子蔽識希護周爰深恐禪慧學徒咸思鑽仰宣尼在陳致嘆自衛便歸屈道紆情事非為己今遣主簿王灌指往祗承并貢別牒用志存省敢略繫辭謹和南</p>
</div>
<div class='div-other'><a id='mulu5235' />
<p class='h3'>重遣匡山叅書</p><p class="byline">同前</p><p>弟子總持和南東林山寺使至逮八月八日誨用慰馳結仰承已往衡山至當稍久法緣若竟願即沿流冀在歲陰必期展覲弟子渡江還去月初移新住多有造次未善安立來旨勖以法事實用慚悚始於所居外援建立慧日道塲安置照禪師以下江陵論法師亦已遠至於內援建立法雲道塲安置潭州覺禪師以下即建深善輙以諮知仰承相次為營功德深荷扶助難用遠陳而發此至江州遂下請僧料云何能得相資前施鹽米其米廻入東林鹽以上路盈長之外乃可別營功德今山僧返路行用仰酬尋別遣使迎延願預整歸計江山遼敻豈盡誠曲謹和南</p>
</div>
<div class='div-other'><a id='mulu5236' />
<p class='h3'>答智顗述匡山寺書</p><p class="byline">同前</p><p>弟子總持和南垂誨述江州潯陽廬山東林寺峰頂寺須令弟子立為檀越主山嶺盤秀下屬江湖香爐層峰上虧雲日僊人之所戾止隱淪於焉不歸况乎慧遠法師勝依結構謝客梁元穿池重閣景師息心神應峰頂智者憩歷踵武前賢師嚴道尊實深隨喜所恨寡薄無益將來庶藉熏修方證常樂兼陳二寺偏近驛道行人往來頗成混雜須勅彼州令去公私使命不得停止即付所司依事頒下謹和南</p>
</div>
<div class='div-other'><a id='mulu5237' />
<p class='h3'>與匡山三寺書</p><p class="byline">同前</p><p>極暄法師道體何如眾內咸宜也鴈門遠法師四依菩薩飜飛朔野棲息南山自斯以後名德相繼智者見令為寺檀越顧修寡薄非敢克當獎導既引良深隨喜敬德指此承問楊廣和南</p>
</div>
<div class='div-other'><a id='mulu5238' />
<p class='h3'>與峰頂寺書</p><p class="byline">同前</p><p>暮春暄和寺眾清勝禪悅法喜致足恬懷爐峰香氣煙霞共遠智者經託勝地為在總內令為檀越誠深隨喜更追厚愧善當敬勖楊廣和南</p>
</div>
<div class='div-other'><a id='mulu5239' />
<p class='h3'>與禪閣寺書</p><p class="byline">同前</p><p>春序將謝道體何如僧眾清善匡山佛事興自慧遠法師法師師於彌天道安安師師於佛圖澄妙德相承莫之為最江東龍藏悉本鴈門鴈門上人創迹廬阜自梁及晉止有東林陳晚澆漓別生禪閣僧徒好異豈稱至和智者爰居還須合一想均願海更無異味行人將送過指此相聞楊廣和南</p>
</div>
<div class='div-other'><a id='mulu5240' />
<p class='h3'>入朝遣使叅書</p><p class="byline">同前</p><p>弟子總持和南仰違移歲馳誠載勞兼事入朝彌增延屬武關雖阻荊近於吳是以暫停<span class='corr'>陝</span>州遣使承接行人返命具奉覼縷非惟年尊疾動又以結夏安居理事相推固須停止弟子還鎮非久便願沿流仰會江都庶應旦夕將聖德果亦復差機因緣多端請不勞慮謹和南</p>
</div>
<div class='div-other'><a id='mulu5241' />
<p class='h3'>又</p><p>弟子總持和南僧使智邃來奉五月二日誨用慰馳結仰承衡嶽功德圓滿便致荊巫履涉虧和深以傾悚弟子於江都入朝至陝關眩瞀停岐陽腹內又不調適去月末還京輦如欲相承猶自羸薾未即祗覲望雲延願珍納行人今返辭豈宣具謹和南</p>
</div>
<div class='div-other'><a id='mulu5242' />
<p class='h3'>又</p><p style="margin-left:1em">顗遣智邃奉書上玉泉伽藍圖井求南衡禪師碑因獻萬春樹皮袈裟王答書</p>
<p>弟子總持和南奉旨於荊州當陽縣境玉泉山陲為建造伽藍招提行道圖寫地形具以賜示伏以布金徧地買園建立奉置三尊永流萬代唱誦所不能讚筭數所不能量孰意輕微頓蒙創造循復來旨爽然失厝既事出神心理生望表無容違拒苟作形迹即具聞奏嘉號乃覃名符天冠道塲聲滿恆沙世界福報仰歸遜辭難涉謹和南</p>
</div>
<div class='div-other'><a id='mulu5243' />
<p class='h3'>又</p><p>弟子總持和南垂旨令撰衡嶽禪師碑文郭有道之無愧辭高德逾此陸士衡之披文想質弟子多慙既蒙獎成不無剋勵邯鄲絕妙深恐難工還鎮病瘳庶或勉強循覽行狀用難思議佛澄道安寧復過是謹和南</p>
</div>
<div class='div-other'><a id='mulu5244' />
<p class='h3'>又</p><p>弟子總持和南垂賜萬春樹皮袈裟一緣述是梁武帝時外國惟獻四領今餘一而是建初烏瓊法師所披謹尋菩薩戒稱所著袈裟皆染使壞色况復自然嘉樹妙彩天成相應之言無勞外假萬春表長生之稱二翼合善譬之辭永服周旋恆充菩薩常事半月豈惟元日著如來衣深荷慈獎謹和南</p>
</div>
<div class='div-other'><a id='mulu5245' />
<p class='h3'>又</p><p>弟子總持和南率施別牒五彩旛錦香爐檀等十種示表微誠薄申法貺尠陋追悚謹和南</p>
</div>
<div class='div-other'><a id='mulu5246' />
<p class='h3'>遣使荊州迎書</p><p class="byline">同前</p><p style="margin-left:1em">開皇十三年二月王入朝行次<span class='corr'>陝</span>州遣使持書荊州迎顗</p>
<p>弟子總持和南暄和道體勝愈仰揆衡嶽法事久當圓滿江陵功德復應成就隨喜之至難用勝言弟子今入朝覲行次陝州馳仰之誠與時而積故遣使人迎侯希便進道來月下旬惟遲祗接路首怱促豈復委宣謹和南</p>
</div>
<div class='div-other'><a id='mulu5247' />
<p class='h3'>遣使潭州迎書</p><p class="byline">同前</p><p>弟子總持和南歲聿云暮寒氣殊重禪悅經行願常安樂弟子頃來每多勞疾但睽覲稍久惟用傾結仰度所營功德<span class='corr'>已</span>當究竟今遣左親使伏達奉迎願便事沿流延遲諮具謹和南</p>
</div>
<div class='div-other'><a id='mulu5248' />
<p class='h3'>在京遣書</p><p class="byline">同前</p><p>弟子總持和南仰違已久馳係實深獻歲非遙傾遲虔禮暮春屆節當遣奉侯謹和南</p>
</div>
<div class='div-other'><a id='mulu5249' />
<p class='h3'>在京重遣書</p><p class="byline">同前</p><p>弟子總持和南適逮近旨用慰馳情春暄願道體康勝玉泉創立道塲嚴整禪眾歸集靜慧日新隨喜之深難以辭諭弟子始服三石散竟調息勞心秋仲歸藩請夏訖沿下在干拜覲差當匪奢其間珍德今遣統軍魯子譽往祗承謹和南</p>
</div>
<div class='div-other'><a id='mulu5250' />
<p class='h3'>從駕東岱於路遣書</p><p class="byline">同前</p><p>弟子總持和南仲秋轉冷仰惟道體康愈弟子即日粗可行末由虔禮但增延結願珍德謹遣修承謹和南</p>
</div>
<div class='div-other'><a id='mulu5251' />
<p class='h3'>於路次書</p><p class="byline">同前</p><p>弟子總持和南寒氣漸嚴仰惟康愈動寂怡神興居安悅弟子陪奉鑾駕旅次長奉遠憑勝力行往安隱瞻言祗覲庶或匪遙願珍重此不宣具謹和南</p>
</div>
<div class='div-other'><a id='mulu5252' />
<p class='h3'>還藩遣迎書</p><p class="byline">同前</p><p style="margin-left:1em">開皇十五年春晉王久留京師將還鎮遣使奉迎顗乘流東下止揚州禪眾寺王奉書求學禪慧顗書答之後三日王復重請乃以所著淨名義疏初卷奉王</p>
<p>弟子總持和南獻歲春明仰惟道體勝豫禪悅法喜眾咸集業功歸有在悉由明導敬憶江東暫欲西上先到衡嶽用賽師恩次往渚宮以報生處虔承此旨衛送大江陽子臨流具申來請即蒙開許還至觀濤年來歲往寒暑屢變恭聞功德圓滿遠難讚述弟子多幸生在佛家過庭所聞匪直詩禮轉輪斯奉實惟旦暮今者陪扈鑾駕玉軑發自京師言停洛陽又止歷下柴望之禮本自虞書巡會之聲盛於姬典至尊憲章先古允叶人神相風指南奉朝東岱以今月十一日吉辰宗事云畢於時天地載廓日月增華休氣神光燭近被遠靈芝競吐山谷連木並秀宮壇瘖聾朦蹩之徒無醫而自愈扶老擕幼之侶不謀而同到臣子殫見事非虛飾一物得所萬里斯應師資至重敢不稍聞第率從便藩即辭行所夾鍾將末必屆揚州今遣奉迎便願沿下餘春未盡必希拜覲其間珍德續復祗承謹和南</p>
</div>
<div class='div-other'><a id='mulu5253' />
<p class='h3'>謝天冠仍請淨名義書</p><p class="byline">同前</p><p>總持和南前揆菩薩天冠率爾式之樣深嫌不工即用呈簡爰逮今製思出神衿圖比目連妙逾郢匠開士五明此居其一金剛種智茲焉標萬是智因地化物不可思議接引隨方多能盡達冠尊於身端嚴稱首跪承頂戴覽鏡裴徊有飾陋容增華改觀弟子多幸謬稟師資無量劫來悉憑開悟色心無作觸仰勝緣度脫舟航何慮不果但戒為基趾信實行先保解毘尼昔年虔受身雖疎漏心護明珠而定品禪枝屏散歸靜猥以凡薄荷國鎮藩為子為臣難虧難怠豈藉四緣能入三昧此非臆斷實荷誠說經稱非禪不智非智不禪定解相資能證無漏又電光斷結其例甚多慧解脫人厥朋不少即日欲服膺智斷率先名教永汎法流兼同治國未知底滯可開化不師嚴道尊可降意不宿世根淺可發萌不菩薩應機可逗時不若未堪敷化且暫息緣如可津梁便開祕藏書云民生在三事之如一况覃釋典而不從師今之慊言備瀝素款成就事重請棄飾辭謹和南</p>
</div>
<div class='div-other'><a id='mulu5254' />
<p class='h3'>重與智者請義書</p><p class="byline">同前</p><p>弟子總持和南仰逮還旨猶秉謙尊循復久之怳如自失切以學貴承師事推物論歷求法緣厝心有在若習毘曇則滯有情著若修三論又入空過甚成實雖復兼舉猶帶小乘釋論地持但通一經之旨如使次第徧修僧家尚難盡備况居俗而欲兼善當今數論法師無過此地但恨不因禪發多起諍心達者無違求那明偈仰惟厚習善根非一生得初乃由學俄逢聖境南嶽禪師親所記莂說法第一無以仰過照禪師來具述此事於時心喜已域寸誠智者昔入陳朝彼國明式瓦官大集眾論鋒起榮公強口先被折角兩瓊繼軌裁獲交綏忍師讚歎唯唱希有弟子仰延之始便事勝集屈登無畏釋難如流親所聽聞眾咸瞻仰適承前往荊楚講法華經舊學名僧莫不歸服故知非禪不智驗乎金口比聞名僧所說智者融會盡有階差譬若羣流歸乎大海此之包舉始得佛意弟子即日而不依請譬彼彌勒今當問誰惟願未得令得未度令度樂說無窮法施無盡復使顧言稽首虔拜謹和南</p>
</div>
<div class='div-other'><a id='mulu5255' />
<p class='h3'>謝義疏書</p><p class="byline">同前</p><p>弟子總持和南逮旨送初卷義疏跪承法寶粗覽綱宗悉擅內外耳未曾聞故知龍樹代佛不可思議今所著述肉眼未覩明闇謹復研尋遲比覲接謹和南</p>
</div>
<div class='div-other'><a id='mulu5256' />
<p class='h3'>論荊州諸寺書</p><p class="byline">同前</p><p style="margin-left:1em">顗以荊州立玉泉及所修十住寺請王為檀越王即移書達荊州總管嘗令檢校復致書勸留顗後答書</p>
<p>弟子總持和南荊州玉泉十住兩寺近既賜令檢校今頒書及江陵總管當勒所由終聽僧使奢促弟子仰蒙淨戒宿世因緣稍希義理智波羅蜜爰降開許始制義疏方憑沃啟向入慧門昔年仰請棲霞時往觀行政為密通朝發暮到應可諮決不異邑居行道本貴安心寧勞過遠天台之路幸願輟情屈己為人菩薩有賜於專契弗敢違前都不知淨人善心<span class='corr'>已</span>墮僧數濟度無隔惟用隨喜謹和南</p>
</div>
<div class='div-other'><a id='mulu5257' />
<p class='h3'>復答智者書</p><p class="byline">同前</p><p>總持和南復垂誨旨益具仁慈開士虛懷隨感必應本誓願力何患不果政言服道日淺未堪違遠深憑護念開示悟入玉泉十住天台本居仰由勝功能得建立方須影響永至金剛江陵書及會稽教下並勅所司以時發遣謹和南</p>
</div>
<div class='div-other'><a id='mulu5258' />
<p class='h3'>與荊州總管達奚儒書</p><p class="byline">同前</p><p>智者禪師德尊望重近年紆道爰授淨戒今修治彼州十住寺造立西徂玉泉寺並見請為檀越復聞公等多結勝緣大乘運通良深隨喜師今遣僧使志果法才二人還就玉泉寺法燦道慧法師十住寺道臻法師經理想加心影響獎成妙業公私覃福幽顯同賴法事遠白不復暄凉也楊廣白</p>
</div>
<div class='div-other'><a id='mulu5259' />
<p class='h3'>迎智者入城礙雨移日書</p><p class="byline">同前</p><p>總持和南方要仰延雨乃暫阻明間若晴別當遣信謹和南</p>
</div>
<div class='div-other'><a id='mulu5260' />
<p class='h3'>次迎入城書</p><p class="byline">同前</p><p>總持和南霜寒道體康勝弟子還來甫爾未暇迎延馳誠<span class='corr'>已</span>深今遣候接冀近祗覲謹和南</p>
</div>
<div class='div-other'><a id='mulu5261' />
<p class='h3'>答智顗蔣州事書</p><p class="byline">同前</p><p>弟子總持和南爰逮高旨騰蔣州僧所及竊以僧居望剎食惟分衛所立精舍本依聚落近年奉詔專征弔民伐罪江東混一海內乂寧塔安其堵市不易業斯亦智者備所明見而亡殷頑民不慙懷土有苗恃險敢恣螳螂橫使寺塔焚燒如比屋流散鐘梵輟響鷄犬不聞廢寺同於火宅持鉢略成空返僧眾無依實可傷歎彼地福盡方成丘墟所餘堂塔本不壞毀其有現僧亦許房住惟虛廊檐宇會當倒壓所以移來還充寺館其外椽版權借築城若空寺步廊有完全者亦貸為府廨須一二年間民力展息即於上江結筏以新酬故本勅所司具條孔目無慮零漏恐遠僧未能曲見頓用仰誣必願言提冥諸其掌猥延滿軋戀側良深謹和南</p>
</div>
<div class='div-other'><a id='mulu5262' />
<p class='h3'>遣使入天台叅書</p><p class="byline">同前</p><p>總持和南麥序氣清道體和適福慧莊嚴與時高勝弟子至來未久麤復可行近頻降兩書爰垂示功德元義刪削文句入初其舊維新從麤至妙會須披接方豁煙雲春律已謝夏坐方結敢違經教涉暑出迎白露宵團秋風葉下必預舟檝迎覲江陽然仰勞著述已涉數載般若多障近願成功日就月將庶方啟沃率貢別牒示表虔誠在敬無文仰揆弘亮其間珍德續事音語謹和南</p>
</div>
<div class='div-other'><a id='mulu5263' />
<p class='h3'>遣使入天台迎書</p><p class="byline">同前</p><p>總持和南霜氣已緊蚊熱久袪方恐沍寒預取調適今遣奉迎祇禮非奢謹和南</p>
</div>
<div class='div-other'><a id='mulu5264' />
<p class='h3'>遣使叅病書</p><p class="byline">同前</p><p style="margin-left:1em">開皇十七年王使入山迎顗行次石城乃稱有疾遣醫往治或請進藥及齋並不聽</p>
<p>總持和南仰承出天台已次到剡石城寺感患未歇菩薩示疾在疾亦愈但於翹誠交用悚灼今遣醫李膺往處治少得康損願徐進路遲禮覲無遠謹和南</p>
</div>
<div class='div-other'><a id='mulu5265' />
<p class='h3'>答智顗遺旨書</p><p class="byline">同前</p><p>菩薩戒弟子總持稽首和南先師天台智者內弟子灌頂普明至奉去十七年十一月二十一日遺書七紙手迹四十六字并淨名義疏三十一卷犀角如意蓮花香爐等跪對修讀摧振於心舍利儼然德音具在迦葉狼迹身證遙追曇光天台安禪近躡誠復如來䨇林四部號慟而涅槃遺教法更殷重况乎五百歲後四依拯溺深順佛旨居世同凡將欲泥洹現希有事五品十信<span class='corr'>已</span>自皎然彌陁觀音親來接引去德茲永乃增悲戀追悟今生還慶夙稟所恨淨名經疏不重親承由冀尋研用補咎悔追惟障惱現機未發逖聽前聞亦有成就非徒悟有淺深抑又時或早晚佛滅度後得聖巨多道躍他方冥來曉示在思即世忽奉大師良由宿緣積會親近愛覃來命必垂影響不捨本誓筆迹具存是用歸誠憑靈戒懇跪受經疏如意香爐虔禮西方心口相誓手探卷軸最後殷勤即於今月十八日仍感瑞夢是知濟度已降舟航惟願即日在寶池遙開蓮花今居淨域近溉濁心世世生生師資不闕革凡登聖給侍無虧但義府鉤深遺文淵博雖加策駘終畏面牆特希溉以醍醐如出香乳照以暗井即顯真金然後仰藉神通俯勵精力別詢名僧奉揚法味普共含生作大利益斯則勿違提獎同登彼岸最勝最上就此為尊灌頂所送最後淨名義疏三十一卷至佛道品謹即裝治善書習讀逮旨爾前元義及入文解釋付弟子焚之即付還使遣對燒蕩犀角如意蓮花香爐遠以垂別輒當服之無斁永充法事今奉施磁瓦香爐供養龕室遺旨以天台山下遇得一處非常之好垂為造寺始得開翦林木位置基階今遣司馬王弘創建伽藍一遵指畫寺須公額并立嘉名亦不違旨佛隴頭陁並各仍舊使移荊州玉泉十僧守天台者今山內現前之眾多是渚宮之人已皆約勒不使張散豈直十僧而已所求廢寺水田以充基業亦勅王弘施肥田良地深蒙擁護當年別資紿行送經一藏依法為先師別供養具鐘旛香等又施錢直且充日費鄮境靈塔吳內石像剡縣彌勒尊儀臥疾之處並使裝飾亦不仰異荊州玉泉寺既是為造理當異餘道塲其潭州大明寺荊州十住上明寺等先以敬許為檀越無容復乖今誨使製南嶽師碑即命開府學士柳顧言為序自撰銘頌所囑僧有罪治無罪平等切以涅槃羯磨經有誡文正論治國金光明品住持三寶弗敢墜失又令加修慈心撫育民庶犬馬識養人豈忘恩蓋聞外書為教仁尚恕物內典居宗大慈為首在文雖異諸理實同不有君子其能為國不有菩薩豈濟舍生又以僧未貫籍許其出首適奉詔書冥符來及見機而作所謂後天而奉天時糧運轉輸深關軍國前已表聞所司未報終當方便必期諧果及承寄囑斯復能照他心前來仰答無違意旨庶藉熏修福祐國家灌頂普明面引詢訪具述遺形宴坐宛若平生轉恨失時不重餐義味仰揆定力如須彌峙法臘云竟切願輿迎一到江陽還入禪眾道俗接足人神頂禮即當奉送復彼山龕庶藉瞻仰能開心目深願道力不孤所請雖厚恩申報具在願文而實宜加護實須酬仰二僧今反輕奉報書遠拜靈儀心載嗚咽謹和南</p>
</div>
<div class='div-other'><a id='mulu5266' />
<p class='h3'>智顗終後弔山眾書</p><p class="byline">同前</p><p>正月二十九日總持和南白諸行無常是生滅法諸佛及緣覺尚捨無常身大師智者移應遷神哀摧抽惱不能自勝念當戀慕追慟難忍末矣奈何復當奈何侍者灌頂普明二人齎送別書觀心論淨名疏犀角如意蓮華香爐并智越法師一眾啟見對增哽德音若存即遣條流移神靈迹祥瑞炳著自述分明舍利全身於今安坐非證聲聞小果定入菩薩大位素聞得法華三昧方驗不退法輪面覩彌陀觀音大勢至以宿命智反照斯土四部弟子豈不努力自揆寡薄無以申報惟當敬依付囑不敢弭忘應建伽藍指畫區域須達引繩天宮即應至金剛際既有要道當建繕造一遵本意昔宣尼亡沒弟子守墓三年子貢之徒乃至六載况乎方置精舍永樹福基彼現前僧慎勿張散但使謀道何患無食期取來生西方非遠必若懈退寶池極遙今遣使人於佛隴峰頂虔誠懺禮修福建齋具如願文略伸鄙意二僧今返特此慰書楊廣白</p>
</div>
<div class='div-other'><a id='mulu5267' />
<p class='h3'>遣使入天台設周忌書</p><p class="byline">同前</p><p style="margin-left:1em">王遣典籤吳景賢入山以諱日設五百眾齋</p>
<p>歲序推移日月如逝智者遷化已將一周追深悲痛情不能<span class='corr'>已</span>念慕感慟何堪自居今遣典籤吳景賢往彼設齋奉為亡日追福遲知一二楊廣和南</p>
</div>
<div class='div-other'><a id='mulu5268' />
<p class='h3'>賜釋慧覺書</p><p class="byline">同前</p><p>法師安善凉暑惟宜承栖遲龜山之域闡揚龍樹之旨其義端雄辯獨演暢於稽陰談柄微言偏引汲於鏡水弟子欽風藉甚味道尤深今於城內建慧日道塲延屈龍象大弘佛事盛轉法輪上人名稱普聞眾所知識今遣迎候遲能光拂也</p>
</div>
<div class='div-other'><a id='mulu5269' />
<p class='h3'>請釋灌頂書</p><p class="byline">同前</p><p>夏序炎赫道體休宜禪悅資神故多佳致近令慧日道塲莊論二師講淨名經全用智者義疏判釋經文禪師既是大師高足法門委寄今遣延屈必希霈然并法華經疏隨使入京也佇遲來儀書不盡意</p>
</div>
<div class='div-other'><a id='mulu5270' />
<p class='h3'>與天台山眾令</p><p class="byline">同前</p><p style="margin-left:1em">仁壽元年正月永嘉僧法曉生聞智者勝德特至龕所旋繞禮拜一夕龕戶自開光照林木眾共瞻禮又張造者年邁足躄登龕拜祝願得度脫忽聞龕中應聲及以彈指灌頂等啟聞皇太子與書</p>
<p>僧使灌頂智璪至覽十一月三日書并陳靈龕應迹顯形放光彈指流音應念傳響斯實不思議力變化多方感悟有緣示希有事慎終追遠感歎相深在昔雙林示滅非滅多寶獨塔俟時湧現爰在狼迹迦葉分身乃至鷲山迦文留影眉毫散彩指端震室豈非像教能度無邊是大因緣聞善知識永惟宿昔獲承師範德音盈耳神光在目方憑靈瑞係踵菩提肅承靈誥宣慰南服山眾法徒同志為友曾成等侶方共舟航歲暮凝寒念皆道勝天台名嶽海岸所推修建大林多慙重閣三時設供四事不周想甘禪悅以同法喜其間敬德信次相聞今遣員外散騎侍郎張乾威送僧使還山於舊所設供庶同甘露能變麤澀亦憑香積證道融銷書不盡言反此無悉楊廣和南</p>
</div>
<div class='div-other'><a id='mulu5271' />
<p class='h3'>天台建功德發願疏</p><p class="byline">同前</p><p>菩薩戒弟子總持和南十方三世諸佛一切尊法三乘聖眾上界天仙龍神他心道眼護持應現畟塞虛空無量幽顯切聞諸佛菩薩不捨本誓為天人師拔濟含識次令和南闍棃代作宗範引接後來與佛無異資敬之重具在經律不有明導豈濟苦海匪報厚德豈收福田遺行可追謹依佛語菩薩戒先師天台智者來踰剡嶺遷化石城初開訊至哀情摧勔敬惟勝行逾滿熙連佛許臨終自說所得今開侍者所書巨有異相稱吾位居五品弟子事在法華十住信心文具瓔珞於是空聲異響徧滿山房索披大衣云觀音來至驗知入決定聚面覩彌陀靜攝遷神安坐身證久移晦朔容相儼然斯葢無量刧來檀慧具足深護佛法發起羣生非無顯晦出沒其孰能於此歟有始有終者其惟聖人乎設以辯才千萬偈讚師福慧終不能盡夏初遣信到山期法歲竟迎接僧臘既滿尚疑谿谷毒厲意取氣交霜雪杯度鏡水及屆剡下便承臥疴豈言信次騰神淨域遂不獲重覩音容再諮法味維摩義疏蘊而莫宣良由宿障根深致違心契<span class='corr'>已</span>悔於前須補於後近於此州禪眾舊居雖仰為設會并就天台指畫之地則造寺塔而於彼山頭陀之處未獲重修今夤覽別書囑寄佛法不思議事感歎銘衿無<span class='corr'>已</span>之誠今遣往於佛隴峰頂集眾結齋願承三寶之力速達西方智者證知淨土記莂生生世世長為大師弟子未得佛前早相度脫不棄緣感弘到菩提并乞眾力為弟子懺悔自從無明住地以來至于今日恆沙惑障煩惱迷昏五蓋十纏輪廻界內八萬四千塵勞增長願憑積慶及茲功德眾罪霜露慧日消除眾善普會法雨洋溢神通道力照藹皇家寶祚靈長覃被億兆</p>
</div>
<div class='div-other'><a id='mulu5272' />
<p class='h3'>敬靈龕疏</p><p class="byline">同前</p><p>維隋仁壽元年歲次辛酉十二月十七日庚寅菩薩戒弟子皇太子總持和南敬告天台山寺先師智者全身舍利靈龕之座粵竊聞民生在三事之如一皆資聖範能遂賢功顏回不值宣尼豈鄰殆庶尹喜不逢老氏安致長齡况乎乘般若之舟望菩提之岸弗有明導豈至寶所復因信俱次法城所謂自利利他人我兼利師及弟子智斷具足抑又聞曰疏傅告老太子贈以黃金桓師退辭家庭陳於喪服斯並有為方內少用報恩豈臻無際空表盡酬師力弟子宿植德本早承道教身戒心慧蒙瑩明珠旱穗寒茭盡沾甘露雖復時流歲永生滅不追行住坐臥服膺如在爰以景昧謬齒元良守器非才昇離多懼復奉明詔曩經作伯暫輟監撫還省宸方瞻望天台有如地踊僧使續來龕瑞重疊多寶妙塔如意分身玉毫金光分宵破暗應念彈指自室空聲有一於此已稱靈顯四者難并豈非希有自曇光坐滅之後道猷身證以來興公飛錫所不能稱靈運山居未有斯事盛矣哉是我大師證道之基趾也至矣哉是我良田之報歲也詩云無言不酬無德不報經稱知恩報恩諸佛皆爾近歲雖遵誡約修構祇洹多慚布金止因山宇庶同心淨域勝土莊嚴幸僧眾無虧熏修不缺冥力深扶人功多愧今遣員外散騎侍郎兼通事舍人張乾威送僧使灌頂等還山于寺設會稽首接足十方三世一切三寶無量幽顯現前大眾以此功德仰資先師智者早證正覺具如臨終證現以生安養頃來留瑞久視彌陀踵武觀音連衡大勢回眸東視不捨娑婆轉睇南閻彌憐震旦滄溟巨海尚不讓于涓流嵩華峻極安荀排干微壒敢陳薄供願垂攝受當使無邊法身盡承甘露無量化影咸進醍醐涅槃餐之不可窮般若味之不可竭盡我念力遵我師道消我煩惱滿我誓願現在未來長慧提拔家國眷屬俱入大乘密往潛來恆垂影響塵勞障累消除隱塞究竟等虛空圓滿如法界斯則大師勝力諸佛荷擔弟子含慈出如來藏無離文字以求解脫文字之性即解脫也不著世間如蓮華常善入於空寂行達諸法相無罣礙稽首如空不可依</p>
</div>
<div class='div-other'><a id='mulu5273' />
<p class='h3'>設齋願疏</p><p class="byline">同前</p><p>菩薩戒弟子皇太子總持和南十方三世法佛報佛應佛法身應身化身諸佛所師所謂法也以法常故諸佛亦常佛常法常比丘僧常世間皆空而實不空諸佛妙有而實不有不有而有不空而空至寂恬然始名至樂凡情弊報皆生極苦迷之者則生盲皓首得之者則罔象元珠弟子幸憑勝緣微因宿種方便智度生在佛家至尊皇后慈仁胎教有八王子日月燈明之恩十六沙彌大通智勝之勖加以昔蒞淮海欽尚釋門先師天台智者顗禪師膺請江都授菩薩戒由是開悟歸憑有在而夢楹託諷梁木先頹合掌安禪端坐示滅於今數載儼然若思適現儀形續放光燄彈指之聲震於龕室僧使報述遐邇聳踊皆由佛法僧力感應相關汲引含靈故現斯瑞肅奉明詔暫輟監國巡慰淮揚銜籲毗黎思報佛恩少酬師道以今大隋仁壽元年歲次辛酉十二月十七日謹遣員外散騎侍郎通事舍人張乾威到天台山寺敬設蔬飯雖調八水多慚百味庶同純陀之末供有如淨名之遙請色香細輭徧滿十方歡喜甘餐寧唯百億天仙龍神並希雲布任持世界盡望星羅以智者之分身納師資之攝受經稱信為能入智為能度願消甘露咸濟苦海應變穢土通同淨國天覆地載長轉金輪七廟六宗永安玉座本支百世紹隆萬紀男女緇素皆染大乘水陸空行咸知佛性須彌入於芥子未足成難食頃猶如巨劫曷以為怪井蛙不識江海蚊睫安知鵬翼以我今懺並乞冰消以我今誠皆入願海發菩提心徧在諸佛菩提心者即是佛心下度眾生上求佛果不可以身得不可以心得以無所得即菩提心無所得即是得無所得稽首歸命十方三寶</p>
</div>
<div class='div-other'><a id='mulu5274' />
<p class='h3'>勅度四十九人法名</p><p class="byline">同前</p><p>皇帝勅皇帝敬問括州國清寺沙門智越法師等僧使智璪至得書具至懷天台福地實為勝境所以敬為智者建立伽藍法緣既深尊師義重欲使宗匠遺範奉而弗墜菩薩淨業久而彌親然則去聖久遠學徒陵替規求利養不斷俗緣滋味甘腴違犯戒律此乃增長罪垢豈謂福田師等離有為法求無上道棄俗諸漏鑑在雅懷由須獎訓末學弘修淨行俾夫法門等侶咸歸和合諸佛禁戒畢竟遵行又此寺嘉應事表先覺既理由冥感即號國清寺并有施物用申隨喜冬序甚寒道體清豫朕巡省風俗爰屆江都瞻望山川載深勞想故遣兼通事舍人盧政力往指此不多</p>
</div>
<div class='div-other'><a id='mulu5275' />
<p class='h3'>行道度人天下敕</p><p class="byline">同前</p><p>大業三年正月二十八日菩薩戒弟子皇帝總持稽首和南十方一切諸佛十方一切尊法十方一切賢聖僧竊以妙靈不測感報之理遂通因果相資機應之徒無爽是以初心爰發震動波旬之官一念所臻咫尺道塲之地雖則聚沙蓋鮮實覆簣於耆山水滴<span class='corr'>已</span>微乃濫觴於法海弟子階緣宿植嗣膺寶命臨御區宇寧濟蒼生而德化弗弘刑罰未止萬方有罪實當憂責百姓不足用增塵累夙夜戰兢如臨淵谷是以歸心種覺必冀慈愍謹於率土之內建立勝緣州別請僧七日行道仍總度一千人出家以此功德並為一切上及有頂下至無間蜎飛蠕動預稟識性無始惡業今生罪垢藉此善緣皆得清淨三塗供獻六趣怨親同至菩提一時作佛</p>
</div>
<div class='div-other'><a id='mulu5276' />
<p class='h3'>弔延法師書</p><p class="byline">薛道衡</p><p>八月二十三日薛道衡和南俗界無常延法師遷化情深悲怛不能已已惟哀慕摧割當不可任法師弱齡捨俗高蹈塵表志度恢弘理識精悟靈臺神宇可仰而不可窺智海法源可涉而不可測同夫明鏡屢照不疲譬彼洪鐘有來斯應往逢道喪元維落紐栖志幽岩確乎不拔高位厚禮不能廻其慮嚴威峻法未足懼其心經行宴坐夷險莫二戒德律儀始終如一聖皇啟運像法重興卓爾緇林鬱為稱首屈宸極之重伸師資之義三寶由其弘護二諦藉以宣揚信足以追蹤澄什超邁安遠而法柱忽傾仁舟遽沒匪直悲纏四部固亦酸感一人師等杖錫挈瓶夙承訓導升堂入室具體而微在三之情理百恆慟往矣奈何無常奈何疾礙不獲展慰但深悲結謹白書慘愴不次弟子薛道衡和南</p>
</div></div></div>
</div><!-- end of div[@id='body'] -->
</body></html>