<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1159' />
<div class='div-other'><a id='mulu1160' />
<div class='div-other'>
<p class='h2'>欽定古今圖書集成博物彙編神異典　第一百七卷目錄</p>
<ul class="">
<li>僧寺部彙考一
<ul class="">
<li>釋名<span class="note-inline">(寺)</span></li>

<li>晉書<span class="note-inline">(孝武帝本紀)</span></li>

<li>魏書<span class="note-inline">(釋光志)</span></li>

<li>洛陽伽藍記<span class="note-inline">(白馬寺　永寧寺　建中寺　長秋寺　景樂寺　昭儀尼寺　愿會寺　光明寺　胡統寺　修梵寺　嵩明寺　景林寺　明懸尼寺　龍華寺　瓔珞寺　宗聖寺　魏昌尼寺　景興尼寺　莊嚴寺　秦太上君寺　正始寺　平等寺　景寧寺　歸覺寺　景明寺　大貌寺　招福寺　秦太上公二寺　報德寺　大覺寺　三寶寺　寧遠寺　正覺寺　龍華寺　追聖寺　高陽王寺　崇盧寺　冲覺寺　宣忠寺　王典御寺　光寶寺　法雲寺　融覺寺　大覺寺　永明寺　疑元寺　河間寺　京師諸寺)</span></li>

<li>寺塔記<span class="note-inline">(大興善寺　安國寺　東禪院　山庭院　趙景公寺　寶慶寺　菩薩寺　光宅寺　靜域寺　崇濟寺　資聖寺　慈恩寺)</span></li>

<li>三寶感通錄<span class="note-inline">(唐述谷寺)</span></li>

<li>法苑珠林<span class="note-inline">(波提寺　靈味寺　招提寺)</span></li>

<li>梁京寺記<span class="note-inline">(小莊嚴寺　同泰寺　開善寺　大愛敬寺　法寶寺　寶林寺)</span></li>

<li>庚寅奏事錄<span class="note-inline">(龍遊寺)</span></li>

<li>子役志<span class="note-inline">(壽寧寺)</span></li>

<li>燕翼貽謀錄<span class="note-inline">(相國寺)</span></li>

<li>揮麈前錄<span class="note-inline">(應天寺　啟聖院　典德禪院)</span></li>

<li>廬山後錄<span class="note-inline">(西林寺)</span></li>

<li>吳中勝記<span class="note-inline">(吳山寺　光福寺)</span></li>

<li>學佛考訓<span class="note-inline">(翠微寺　天官寺　善卷寺)</span></li>

<li>西干十寺記<span class="note-inline">(水西寺　經藏寺)</span></li>
</ul></li>
</ul></div>
<p class='juan'>神異典第一百七卷</p>
<div class='div-other'><a id='mulu1161' />
<p class='h2'>僧寺部彙考一</p>
<div class='div-other'><a id='mulu1162' />
<p class='h3'>釋名</p>
<div class='div-other'><a id='mulu1163' />
<p class='h4'>寺</p><p>寺嗣也治事者相續於其內本是司名西僧乍來權止公司移入別居不忘其本還標寺號</p>
</div></div>
<div class='div-other'><a id='mulu1164' />
<p class='h3'>晉書</p>
<div class='div-other'><a id='mulu1165' />
<p class='h4'>孝武帝本紀</p><p>太元六年春正月帝初奉佛法立精舍於殿內引諸沙門以居之</p>
</div></div>
<div class='div-other'><a id='mulu1166' />
<p class='h3'>魏書</p>
<div class='div-other'><a id='mulu1167' />
<p class='h4'>釋老志</p><p>後漢明帝遣郎中蔡愔等使於天竺寫浮屠遺範愔得佛經四十二章以白馬負經而至漢因立白馬寺於洛城雍關西摩騰法蘭咸卒於此寺自洛中構白馬寺盛飾佛圖遂為四方式</p>
</div></div>
<div class='div-other'><a id='mulu1168' />
<p class='h3'>洛陽伽藍記</p>
<div class='div-other'><a id='mulu1169' />
<p class='h4'>白馬寺</p><p>白馬寺漢明帝所立也在西陽門外三里御道南帝夢金人長丈六項皆日月光明胡神號曰佛遣使向西域求之乃得經像焉時白馬負經而來因以為名明帝崩起祗洹於陵上自此以後百姓家上或作浮屠焉寺上經函至今猶存常燒香供養之經函時放光明耀於堂宇是以道俗禮敬之如仰真容浮圖前柰林蒲萄異於餘處枝葉繁衍子實甚大柰林實重七斤蒲萄實偉於棗味並殊美冠於中京帝至熟時常詣取之或復賜宮人宮入得之轉餉親戚以為奇味得者不敢輙食乃歷數家京師語曰白馬甜榴一實直牛</p>
</div>
<div class='div-other'><a id='mulu1170' />
<p class='h4'>永寧寺</p><p>永寧寺熙平元年靈太后胡氏所立也在宮前閶闔門南一里御道西其寺東有太尉府西對永康里南界昭元曹北鄰御史臺中有九層浮圖一所架木為之舉高九十丈有剎復高十丈合去地一千尺去京師百里遙<span class='corr'>已</span>見之初掘基至黃泉下得金像三十軀太后以為信法之徵是以營建過度也剎上有金寶瓶容二十五石寶瓶下有承露金盤三十重周匝皆垂金鐸復有鐵鏁四道引剎向浮圖四角鏁上亦有金鐸鐸大小如一石甕于浮圖有九級角角皆懸金鐸合上下有一百二十鐸浮圖有四面面有三戶六窻戶皆朱漆扉上有五行金鈴合有五千四百枚復有金環鋪首殫土木之功窮造形之力佛事精妙不可思議繡柱金鋪駭人心目至於高風永夜寶鐸和鳴鏗鏘之音聞及十餘里浮圖北有佛殿一所形如太極殿中有丈八金像一軀人中長金像十軀繡珠像三軀織成五軀作功奇巧冠於當世僧房樓觀一千餘間雕梁粉壁青璅綺疏難得而言枯椿松柏扶疎拂檐翠竹香草布濩堦墀是以常景碑云須彌寶殿兜率淨宮莫尚於斯也外國所獻經像皆在此寺寺院牆皆施短椽以瓦覆之若今宮牆也四面各開一門南門樓三重通三道去地二十丈形製似今端門圖以雲氣畵彩仙靈綺錢青璅赫麗華拱夾門有四力士四獅子飾以金銀加之珠玉壯麗煥炳世所未聞東西兩門皆亦如之所可異者唯樓兩重北門一道不施屋似鳥頭門四門外樹以青槐亙以綠水京邑行人多庇其下路斷飛塵不由奔雲之潤清風送凉豈藉合歡之發詔中書舍人常景為寺碑文裝飾畢功明帝與太后共登之視宮內如常中臨京師若家庭以其目見宮中禁人不聽升衒之常與河南君胡孝世共登之下臨雲雨信哉不虛時有西域沙門菩提達摩者波斯國胡人也起自荒裔來遊中土見金盤炫日光照雲表寶鐸含風響出天外歌詠贊歎實是神功自云年一百五十歲歷涉諸國靡不周遍而此寺精麗遍閻浮所無也極佛界亦未有此口唱南無或合掌連日至孝昌二年大風發屋拔樹剎上寶瓶隨風而落入地丈餘復命工匠更著新瓶永熈三年二月浮圖為火所燒帝登臨雲臺望火遣南陽王寶炬錄尚書長孫椎將羽林一千救赴火所莫不悲惜垂淚而去火初從第八級中平旦火發當時雷雨晦冥雜下霰雪百姓道俗咸來觀火悲哀之聲振動京邑時有三比丘赴火而死火經三月不滅有入地柱火尋柱周年猶有烟氣其年五月中有人從象郡來云見浮圖于海中光明照耀儼然如新海上之民咸皆見之俄然霧起浮圖遂隱</p>
</div>
<div class='div-other'><a id='mulu1171' />
<p class='h4'>建中寺</p><p>建中寺普泰元年尚書令樂平王尒朱世隆所立也本是閹官司空劉騰宅屋宇奢侈梁棟踰制一里之間廊廡充溢堂北宣光殿門西乾明門博敞弘麗諸王莫及也在西陽門內御道北謂延年里正光年中元義專權太后幽隔永巷騰為謀主至孝昌年太后反政遂誅義等沒騰田宅元義誅日騰<span class='corr'>已</span>物故太后追思騰罪發墓殘尸使其神靈無所歸聚以宅賜王雍建義元年尚書令樂平王尒朱世隆為榮追福題以為寺朱門黃閣所謂仙居也以前廳為佛殿後堂為講堂金花寶蓋遍滿其中有一凉風堂本騰避暑之處凄凉常冷經夏無蠅有萬年千歲之樹也</p>
</div>
<div class='div-other'><a id='mulu1172' />
<p class='h4'>長秋寺</p><p>長秋寺劉騰所立也騰初為長秋令因以為名在南陽門內御道北一里亦在延年里即是晉中朝時金市處寺北有濛汜池夏則有水冬則竭矣中有三層浮圖一所金盤靈剎耀諸城內作六牙白象負釋迦在虛中莊嚴佛事悉用金玉作工之異難可具陳四月四日此像常出辟邪師子導引其前吞刀吐火騰驤一面綵幢上索詭譎不常奇伎異服冠于都市像停之處觀者如堵迭相踐躍常有死人</p>
</div>
<div class='div-other'><a id='mulu1173' />
<p class='h4'>景樂寺</p><p>景樂寺太傅清河文獻王懌所立也在閶闔門南御道西望永寧寺正相當寺西有司徒府東有大將軍高肇宅北連義井里義井里北門外有叢樹數株枝條繁茂下有甘井一所石槽鐵罐供給行人飲水庇蔭多有憩者有佛殿一所像輦在焉雕刻巧妙冠絕一時堂廡周環曲房連接輕條拂戶花蕊披庭至于六齋常設女樂歌聲遶梁舞袖徐轉絲管寥亮諧妙入神以是尼寺丈夫不得入得往觀者以為至天堂及文獻王薨寺禁稍寬百<span class='corr'>姓</span>出入無復限礙後汝南王悅復修之悅是文獻之<span class='corr'>弟詔</span>諸音樂逞伎寺內奇禽怪獸舞忭殿亭飛空幻惑世所未覩異端奇術總萃其中剝驢扳井植棗種瓜須臾之間皆得賜食士女觀者目亂精迷自建義以後京師頻有大兵此戲遂隱也</p>
</div>
<div class='div-other'><a id='mulu1174' />
<p class='h4'>昭儀尼寺</p><p>昭儀尼寺閹官等所立也在東陽門內一里御道南寺有一佛二菩薩塑工精絕京師所無也四月七日常出詣景明景明三像恆出迎之伎樂之盛與劉騰相比堂前有酒樹麪木昭儀寺有池京師學徒謂之翟泉也衒之按杜預注春秋云翟泉在晉太倉西南按晉太倉在建春門內今太倉在東陽門內此地今在太倉西南明非翟泉也後隱士趙逸云此地是晉侍中石崇家池池南有綠珠樓于是學徒始悟經過者想見綠珠之容也</p>
</div>
<div class='div-other'><a id='mulu1175' />
<p class='h4'>愿會寺</p><p>愿會寺中書舍人王翊捨宅立也佛堂前有桑樹一株直上五尺枝條橫遶柯葉傍布形如羽蓋覆高五尺又葉凡為五重每重葉生椹各異京師道俗謂之神桑而觀者成市布施者甚眾帝聞而惡之以為惑眾命給事中黃門侍郎元紀伐殺之其日雲霧晦冥下斧之處血流至地見者莫不悲泣</p>
</div>
<div class='div-other'><a id='mulu1176' />
<p class='h4'>光明寺</p><p>宜壽里內有苞信縣令段暉宅地下常聞鐘聲時見五色光明照於堂宇暉甚異之遂掘光所得金像一軀可高三尺有二菩薩趺坐上銘云晉太始二年五月十五日侍中中書令荀勖造暉遂捨宅為光明寺時人咸云此荀勖舊宅其後盜者欲竊此像與菩薩合聲喝賊盜者驚怖應即殞倒眾僧聞像叫聲遂來捉得賊</p>
</div>
<div class='div-other'><a id='mulu1177' />
<p class='h4'>胡統寺</p><p>胡綂寺太后從姑所立也入道為尼遂居此寺在永寧南一里許寶塔五重金剎高聳洞房周匝對戶交窻朱柱素壁甚為佳麗其寺諸尼帝城名德善于開導工談義理常入宮與太后說法其資養緇流從無此也</p>
</div>
<div class='div-other'><a id='mulu1178' />
<p class='h4'>修梵寺</p></div>
<div class='div-other'><a id='mulu1179' />
<p class='h4'>嵩明寺</p><p>修梵寺在清陽門內御道北嵩明寺復在修梵寺西竝漫牆峻宇比屋連甍亦是名寺也修梵寺有金剛鳩鴿不入鳥雀不棲苦提達磨云得其真相也</p>
</div>
<div class='div-other'><a id='mulu1180' />
<p class='h4'>景林寺</p><p>景林寺在開陽門內御道東講殿疊起房廡連屬丹楹炫日繡桷迎風實為勝地寺西有園多饒奇果春鳥秋蟬鳴聲相續中有禪房一所內置祇洹精舍形製雖小巧構難比加以禪閣虛靜隱室凝邃嘉樹夾牖芳杜匝堦雖云朝市相同巖谷靜行之僧繩坐其內餐風服道結跏數息有石銘一所國子博士盧白頭為其文白頭宇景裕范陽人也</p>
</div>
<div class='div-other'><a id='mulu1181' />
<p class='h4'>明懸尼寺</p><p>明懸尼寺彭城武宣王勰所立也在建春門外石樓南有三層塔一所未加莊嚴寺東有中朝時常滿倉高祖令為租場天下貢賦所聚蓄也</p>
</div>
<div class='div-other'><a id='mulu1182' />
<p class='h4'>龍華寺</p><p>龍華寺宿衛羽林虎賁所立也在建春門外陽渠南寺南有租場陽渠北有建陽里里有土臺高三丈上作二精舍趙逸云此臺是中朝旗亭也上有二層樓懸鼓擊之以罷市有鐘一口撞之聞五十里太后以鐘聲遠聞遂移在宮內置凝閒堂所與內講沙門打為時節孝昌初蕭衍子豫章王蕭綜來降聞此鐘聲以為奇異遂造聽鐘歌詞三首傳于世</p>
</div>
<div class='div-other'><a id='mulu1183' />
<p class='h4'>瓔珞寺</p><p>瓔珞寺在建春門外御道北所謂建陽里也即中朝時白杜地董威輦所居處里內有瓔珞慈善暉和通覺暉元宗聖魏昌熙平崇真因果等十寺里內士庶二千餘戶信崇三寶眾僧利養百姓所供也</p>
</div>
<div class='div-other'><a id='mulu1184' />
<p class='h4'>宗聖寺</p><p>宗聖寺有像一軀高三丈八尺端嚴殊特相好畢備士庶瞻仰目不暫瞬此像一出市井皆空炎光輝赫獨絕世表妙伎雜樂亞于劉騰城東士女多來此寺觀看也</p>
</div>
<div class='div-other'><a id='mulu1185' />
<p class='h4'>魏昌尼寺</p><p>魏昌尼寺閹官瀛州刺史李次壽所立即中朝牛馬市處也刑嵇康之所</p>
</div>
<div class='div-other'><a id='mulu1186' />
<p class='h4'>景興尼寺</p><p>建春門外一里餘至東石橋南北而行石橋南道有景興尼寺亦閹官等所共立也有金像輦去地三尺施寶蓋四面垂金鈴七寶珠飛天伎樂望之雲表作工甚精難可揚確像出之日帝詔羽林一百人舉此像絲竹雜伎皆由旨給</p>
</div>
<div class='div-other'><a id='mulu1187' />
<p class='h4'>莊嚴寺</p><p>莊嚴寺在東陽門外一里御道北所謂東安里也北為租塲</p>
</div>
<div class='div-other'><a id='mulu1188' />
<p class='h4'>秦太上君寺</p><p>秦太上君寺胡太后所立也在東陽門御道北所謂暉文里當時太后正號崇調母天下號父為秦太上公母為秦太上君為母追福因以名焉中有五層浮圖一所巨剎入雲高門向街佛事莊飾等于永寧誦室禪堂周流重疊花林芳草遍滿堦墀常有大德名僧講一切經受業沙門亦有千數</p>
</div>
<div class='div-other'><a id='mulu1189' />
<p class='h4'>正始寺</p><p>正始寺百官等所立也正始中立因以為名在東陽門外御道南所謂敬義里也里內有典虞簷宇清淨美于景林眾僧房前高林對牖青松青檉連枝交映多有枳樹而不中食有石碑一枚背有侍中崔光施錢四十萬陳留侯李崇施錢二十萬自餘百官各有差少者不減五千以下後人刊之</p>
</div>
<div class='div-other'><a id='mulu1190' />
<p class='h4'>平等寺</p><p>平等寺廣平武穆捨宅所立在青陽門外二里御道北所謂孝敬里也堂宇宏美林木蕭森平臺複道獨顯當世寺門外金像一軀高二丈八尺相好端嚴常有神驗國之吉凶先炳祥異孝昌三年十二月中此像面有悲容兩目垂淚遍體皆濕時人號曰佛汗京師士女空市里而往觀之有比丘以淨綿拭其淚須臾之間綿濕都盡更以他綿換俄然復濕如此三日乃止明年四月爾朱榮入洛陽誅戮百官死亡塗地永安二年三月此像復汗士庶復往觀之五月北海王入洛莊帝北巡七月北海王大敗所隨江淮子弟五千盡被俘虜無一得還永安三年七月此像悲泣如初每經神驗朝夕惶懼禁人不聽觀之至十二月爾朱兆入洛陽擒莊帝於晉陽在京宮殿空虛百日無主永熙元年平陽王入纂大業始造五層塔一所平陽王武穆王少子詔中書侍郎魏收等為寺碑文至二年二月五日土木畢功帝率百僚作萬僧會其日寺門外有石像無故自動低頭復舉竟日乃止帝躬加禮拜怪其詭異中書舍人靈景曰石立社移上古有此陛下何怪也帝乃還宮七月中帝為侍中斛斯椿所使奔于長安至十月終而京師遷鄴焉</p>
</div>
<div class='div-other'><a id='mulu1191' />
<p class='h4'>景寧寺</p><p>景寧寺太保司徒公楊椿所立也在清陽門外三里御道南所謂景寧里也高祖遷都洛邑椿創居此里遂分宅為寺因以名之制飾甚美綺柱珠簾椿弟慎冀州刺史慎弟津司空竝立性寬雅貴義輕財四世同居一門三從朝貴義居未之有也普泰中為爾朱世隆所誅後捨宅為建中寺出清陽門外三里御道北有孝義里里西北角有蘇秦塚塚傍有寶明寺眾僧常見秦出入此冢車馬羽儀若今宰相也</p>
</div>
<div class='div-other'><a id='mulu1192' />
<p class='h4'>歸覺寺</p><p>孝義里東市北植貨里里有太常民劉胡兄弟四人以屠為業永安年中胡殺猪猪忽唱乞命聲及四鄰人謂胡兄弟相鬬而來觀之乃猪也即捨宅為歸覺寺合家人入道焉普泰元年此寺金像生毛眉髮悉皆具足尚書左丞魏季景謂人曰張天錫有此事其國遂滅此亦不祥之徵至明年而廣被廢死</p>
</div>
<div class='div-other'><a id='mulu1193' />
<p class='h4'>景明寺</p><p>景明寺宣武皇帝所立景明年中立因以為名在宣陽門外一里御道東其寺東西南北方五百步前望嵩山少室却負帝城青林垂影綠水為文形勝之地爽塏獨美山縣臺觀光盛一千餘間複殿重房交疎對霤青臺紫閣浮道相通雖外有四時而內無寒暑房簷之外皆是山池松竹蘭芷垂列堦墀含風團露流香吐馥至正光年中太后始造七層浮圖一所去地百仞是以邢子才碑文云俯仰擊電傍矚奔星是也糚飾華麗侔于永寧金盤寶鐸煥爛霞表寺有三池萑蒲菱藕水物生焉或黃甲紫鱗出沒于繁藻或青鳧白鴈沉浮于綠水碾磑舂簸皆用水功伽藍之妙最為稱首時世好崇福四月七日京師諸像皆來此寺尚書祠部曹錄像名有一千餘軀至八日以次入宣陽門向閶闔宮前受皇帝散花于時金花映日寶蓋浮雲幡幢若林香烟似霧梵樂法音聒動天地百戲騰驤所在駢比名僧德眾負錫為群信徒法侶持花成藪車騎填咽繁衍相傾時有西域胡沙門見此唱言佛國至永熙年中始詔國子祭酒邢子才為寺碑文</p>
</div>
<div class='div-other'><a id='mulu1194' />
<p class='h4'>大統寺</p></div>
<div class='div-other'><a id='mulu1195' />
<p class='h4'>招福寺</p><p>大綂寺在景明寺西所謂利民里寺南有三公令史高顯略宅每于夜見赤光行于堂前如此者非一向光明所掘地丈餘得黃金千斤銘云蘇秦家金得者為吾造功德顯略遂造招福寺以世人謂此地是蘇秦舊宅當時元義秉政聞其得金就洛索以十二斤與之衒之按蘇秦時未有佛法功德者不必是寺應是碑銘之類頌其聲跡也</p>
</div>
<div class='div-other'><a id='mulu1196' />
<p class='h4'>秦太上公二寺</p><p>秦太上公二寺在景明南一里西寺太后所立東寺皇姨所造並為父追福因以名之時人號為雙女寺竝門鄰洛水林木扶疎布葉垂陰各有五層浮圖一所高五十丈素綵畫工比于景明至於六齋常有中黃門一人監護僧舍襯施供具諸寺莫及焉</p>
</div>
<div class='div-other'><a id='mulu1197' />
<p class='h4'>報德寺</p></div>
<div class='div-other'><a id='mulu1198' />
<p class='h4'>大覺寺</p></div>
<div class='div-other'><a id='mulu1199' />
<p class='h4'>三寶寺</p></div>
<div class='div-other'><a id='mulu1200' />
<p class='h4'>寧遠寺</p><p>報德寺高祖孝文皇帝所立也為馮太后追福在開陽門外三里開道門御道東有漢國子學堂堂前有三種字石經二十五碑表裏刻之寫春秋尚書二部作篆蝌蚪隷三種字漢中郎蔡邕筆之遺迹也猶有十八碑餘皆殘毀復有石碑四十八枚亦表裏隷書寫周易尚書公羊禮記四部又讚學碑一所竝在堂前魏文帝作典論六碑至太和十七年猶有四高祖題為勸學里里有大覺三寶寧遠三寺武定四年大將軍遷石經于鄴周廻有園珍果出焉有棃如承光寺亦多果木柰味甚美冠于京師</p>
</div>
<div class='div-other'><a id='mulu1201' />
<p class='h4'>正覺寺</p><p>勸學里東有延賢里里內有正覺寺尚書令王肅所立也肅宇恭懿琅琊人偽齊雍州刺史奐之子也贍學多通才辭美茂為齊祕書丞太和十八年背逆歸順時高祖新營洛邑多所造制肅博識舊事大有裨益高祖甚重之常呼王生延賢之名肅立之肅在江南之日聘謝氏女為妻及至京師復尚公主謝作五言詩以贈之其詩曰本為薄上蠶今作機上絲得路逐勝去頗憶纏綿時公主代肅答謝云鍼是貫綿物目中恆任絲得帛縫新去何能納故時肅甚有愧謝之色遂造正覺寺以憩之</p>
</div>
<div class='div-other'><a id='mulu1202' />
<p class='h4'>龍華寺</p></div>
<div class='div-other'><a id='mulu1203' />
<p class='h4'>追聖寺</p><p>龍華寺廣陵王所立也追聖寺北海王所立也竝在報德寺之東法事僧房比秦太上公京師寺皆種雜果而此三寺園林茂盛莫與之爭</p>
</div>
<div class='div-other'><a id='mulu1204' />
<p class='h4'>高陽王寺</p><p>高陽王寺高陽王雍之宅也在津陽門外三里御道西傍雍為尒朱榮所害也捨宅以為寺</p>
</div>
<div class='div-other'><a id='mulu1205' />
<p class='h4'>崇盧寺</p><p>崇盧寺在城西即漢之躍龍園也延熹九年桓帝祠老子于躍龍園設華蓋之坐用郊天之樂此其地也高祖遷京之始以地給民憩者多見妖怪是以人皆去之遂立寺焉</p>
</div>
<div class='div-other'><a id='mulu1206' />
<p class='h4'>冲覺寺</p><p>冲覺寺太傅清河王懌捨宅所立也在西明門外一里御道北懌親王之中最有名行世宗愛之特隆諸弟延昌四年世宗崩懌與高陽王雍廣平王懷竝受遺詔輔翼孝明時帝年始六歲太后代總萬機以懌名德茂親體道居正事無大小多諮詢之是以熙平神龜之際勢傾人主第宅豐大踰於高陽正光初元義秉權閉太后于後宮懌薨于下省孝昌元年太后還總萬機追贈懌太子太師大將軍都督中外諸軍事諡曰文獻圖懌像于建始殿為文獻追福建五層浮圖一所工作與瑤光寺相似也</p>
</div>
<div class='div-other'><a id='mulu1207' />
<p class='h4'>宣忠寺</p><p>宣忠寺侍中司州牧城陽王徽所立也在西陽門外一里御道南永安中北海入洛莊帝北巡自餘諸王各懷二望唯微獨從莊帝至長子城大兵阻河雄雌未決徽願入洛陽捨宅為寺及北海敗散國道重暉遂捨宅焉</p>
</div>
<div class='div-other'><a id='mulu1208' />
<p class='h4'>王典御寺</p><p>王典御寺閹官王桃湯所立也時閹官皆為尼寺惟桃湯獨造僧寺世人稱其英雄門有三層浮圖一所工踰昭義宦者招提最為人寶至于六齋常擊鼓歌舞也</p>
</div>
<div class='div-other'><a id='mulu1209' />
<p class='h4'>光寶寺</p><p>光寶寺在西陽門外御道北有三層浮圖一所以石為基形製甚古畵工雕刻隱士趙逸見而嘆曰晉朝石塔寺今為光寶寺也人問其故逸曰晉朝三十二寺盡皆埋滅惟有此寺獨存指園中一處曰此是浴堂前五步應有一井眾僧掘之果得屋及井焉井雖填塞甎口如初浴堂下猶有石數十枚當時園地平衍果菜葱青莫不歎息焉園中有一海號咸池葭芙被岸菱荷覆水青松翠竹羅生其傍京邑士子至于良辰美日休沐告歸徵友命朋來遊此寺雲車接軫羽蓋成陰或置酒林泉題詩花圃折藕浮瓜以為興適普泰末雍州刺史隴西王尒朱天光總士馬于此寺寺門無何都崩天光見而惡之其年天光戰敗斬于東市也</p>
</div>
<div class='div-other'><a id='mulu1210' />
<p class='h4'>法雲寺</p><p>法雲寺西域烏陽國胡沙門曇摩羅所立也在光寶寺西隔牆竝門摩羅聰慧利根學窮釋氏至中國即曉魏言隷書凡所聞見無不通解是以道俗貴賤同歸仰之作祇洹一所工制甚精佛殿僧房皆為胡飾丹素發彩金碧垂輝摹寫真容似丈六之見鹿苑神光壯麗若金剛之在雙林伽藍之內珍果蔚茂芳草蔓合嘉木蔽庭京師沙門好胡法者皆就摩羅受持之戒行真苦難可揄揚祕呪神驗閻浮所無也呪枯樹能生枝葉呪人變為驢馬見之莫不忻怖西域所賣舍利骨及佛牙經像皆在此寺</p>
</div>
<div class='div-other'><a id='mulu1211' />
<p class='h4'>融覺寺</p><p>融覺寺清河文獻王懌所立也在閶闔門外御道南有五層浮圖一所與冲覺寺齊等佛殿僧房充溢里許比丘曇謨最善於義學講涅槃華嚴僧徒千人天竺國胡沙門菩提流支見而禮之號為菩薩流支解佛義知名西土諸夷號為羅漢曉魏言及隷書翻十地楞伽及諸經論二十三部雖石室之寫金言草堂之傳真教不能過也流支讀曇謨最義大乘章每彈指贊歎唱言微妙即為胡書寫之傳之于西域西域沙門常東向遙禮之號曇謨最為東方聖人</p>
</div>
<div class='div-other'><a id='mulu1212' />
<p class='h4'>大覺寺</p><p>大覺寺廣平王環捨宅所立在融覺寺西一里許北瞻芒嶺南眺洛汭東望宮闕西顧旗亭神臯顯敞實為勝地是以溫子昇碑云面水背山左朝右市是也環所居之堂上置七佛林池飛閣比之景明至於春風動樹則蘭開紫葉秋霜降草則菊吐黃花名僧大德寂以遣煩永熙年中平陽王即位造甎浮圖一所是土石之工窮精極麗詔中書舍人溫子昇以為文也</p>
</div>
<div class='div-other'><a id='mulu1213' />
<p class='h4'>永明寺</p><p>永明寺宣武皇帝所立也在大覺寺東時佛法經像盛于洛陽異國沙門咸來輻輳負錫持經適茲洛土宣武故立此寺俾以憩之廡房連亙一千餘間庭列修竹簷拂高樬奇花異草駢闐堦砌百國沙門三千餘人西域遠者乃至大秦國[書-曰+皿]天地之西陲續紡百姓野店邑房相望衣服車馬擬儀中國</p>
</div>
<div class='div-other'><a id='mulu1214' />
<p class='h4'>疑元寺</p><p>疑元寺閹官濟州刺史賈燦所立也在廣明門外一里御道東所謂末平里也即漢太上王廣處遷京之初創居北里值母亡捨以為寺地形高顯下臨城闕房廡麗精竹柏成林實是淨行息心之所也王公卿來遊觀為五言者不可勝數</p>
</div>
<div class='div-other'><a id='mulu1215' />
<p class='h4'>河間寺</p><p>壽丘里民間號為皇子坊當時帝族王侯外戚公主檀山海之富居川林之饒爭修園宅互相誇競崇門豐室洞戶連房飛館生風重樓起霧而河間王琛最為豪首經河陰之役諸元殲盡王侯第宅多題為寺壽丘里間列剎相望祇洹鬱起寶塔高臨四月八日京師士女多至河間寺觀其殿廡綺麗無不歎息以為蓬萊仙室亦不足過入其後園見溝瀆環繞石磴嶕嶢朱荷出池綠萍浮水飛梁跨樹高棟出雲咸皆唧唧雖梁王兔苑想之不如也</p>
</div>
<div class='div-other'><a id='mulu1216' />
<p class='h4'>京師諸寺</p><p>京師東西二十里南北十五里戶十萬六千餘廟社宮室府曹以外方三百步為一里里開四門門置里正二人吏四人門士八人合有二百二十里寺有一千三百六十七所天平元年遷都鄴城洛陽餘寺四百二十一所北芒山上有馮王寺齊獻武王寺京東石關有元領軍寺劉長秋嵩高中有閒居寺栖禪寺嵩陽寺道場寺上有中頂寺東有昇道寺栖禪寺京南關口有石窟寺靈巖寺京西瀍澗有白馬寺照樂寺如此之寺既郭外不在數限亦詳載之</p>
</div></div>
<div class='div-other'><a id='mulu1217' />
<p class='h3'>寺塔記</p>
<div class='div-other'><a id='mulu1218' />
<p class='h4'>大興善寺</p><p>靖恭坊大興善寺寺取大興兩字坊名一字為名新記云優填像總章初為火所燒據梁時西域優填在荊州言隋自臺城移來此寺非也今又有栴檀像開目其工頗抽尤差謬矣不空三藏塔前多老松歲旱則官伐其枝為龍骨以祈雨葢三藏役龍意其樹必有靈也行香院堂後壁上元和中畵人梁洽畵雙松稍脫俗格曼殊堂工塑極精妙外壁有泥金幀不空自西域齋來者栴檀像堂中有時非時經界朱寫之盛以漆龕僧云隋朝舊物寺後先有曲池不空臨終時忽然涸竭至惟寬禪師止住因潦通泉白蓮藻自生今復成陸矣東廊之南素和尚院庭有青桐四株素之手植元和中卿相多遊此院桐至夏有汗污人衣如輠脂不可洗天王閣長慶中造本在春明門內與南內連牆其形大為天下之最太和二年敕移就此寺拆時腹中得布五百端漆數十筩今部落鬼神形像墮壞唯天王不損</p>
</div>
<div class='div-other'><a id='mulu1219' />
<p class='h4'>安國寺</p><p>長樂坊安國寺紅樓睿宗在藩時舞榭</p>
</div>
<div class='div-other'><a id='mulu1220' />
<p class='h4'>東禪院</p><p>東禪院亦曰木塔院院門北西廊五壁吳道元弟子釋思道畵釋梵八部不施彩色尚有典型</p>
</div>
<div class='div-other'><a id='mulu1221' />
<p class='h4'>山庭院</p><p>山庭院古木崇阜幽若山谷當時輦土營之</p>
</div>
<div class='div-other'><a id='mulu1222' />
<p class='h4'>趙景公寺</p><p>常樂坊趙景公寺隋開皇三年置本曰弘善寺十八年改焉南中三門裏東壁上吳道子白畵地獄變筆力勁怒變狀陰怪覩之不覺毛蛓吳畫中得意處三階院西廊下范長壽書西方變及十六對事寶池尤妙絕諦視之覺水入浮壁院門上白畵樹石頗似閻立德予攜立德行天祠粉本驗之無異西中三門裏門南吳生畵龍及刷天王鬚筆蹟如鐵有執爐天女竊眸欲語華嚴院中鍮石盧舍立像高六尺古樣精巧塔下有舍利三斗四升移塔之時僧守行建道塲出舍利俾士庶觀之唄讚未畢滿地現舍利士女不敢踐之悉出寺外守公乃造小泥塔及木塔近十萬枚葬之今尚有數萬存焉寺有小銀像六百餘軀金佛一軀長數尺大銀像高六尺餘古樣精巧又有嵌七寶字多心經小屏風盛以寶函上有雜色珠及白珠駢甃亂目祿山亂宮人藏於此寺屏風十五牒三十行經後云發心主司馬恆存願成主上柱國索伏寶息上柱國真德為法界眾生造黃金牒經善繼疑外國物也</p>
</div>
<div class='div-other'><a id='mulu1223' />
<p class='h4'>寶應寺</p><p>通政坊寶應寺韓幹藍田人少時常為貰酒家送酒王右丞兄弟未遇每一貰酒漫遊幹常徵債于王家戲畫地為人馬右丞精思丹青奇其意趣乃歲與錢二萬令學畵十餘年今寺中釋梵天女悉齊公妓小小等寫真也寺有韓幹畵下生幀彌勒衣紫袈裟右邊仰面菩薩及二獅子尤入神西北角院內有懷素書顏魯公序張渭侍郎錢起郎中讚</p>
</div>
<div class='div-other'><a id='mulu1224' />
<p class='h4'>菩薩寺</p><p>平康坊菩薩寺食堂東壁上吳道元畫智度論色偈變偈是吳自題筆跡遒勁如磔鬼神毛髮次堵畫禮骨仙人天衣飛揚滿壁風動佛殿內槽後壁面吳道元書消災經事樹石古嶮元和中上欲令移之慮其摧壞乃下詔擇書手寫進佛殿內槽東壁維摩變舍利佛角而轉膝元和末俗講僧文淑裝之筆跡盡矣寺之制度鐘樓在東唯此寺緣李右座林甫宅在東故建鐘樓于西寺內有郭令玳瑁鞭及郭令王夫人七寶帳寺主元竟多識釋門故事云李右座每至生日常轉請此寺僧就宅設齋有僧乙嘗歎佛施鞍一具賣之材直七萬又僧廣有聲名口經數年次當嘆佛因極祝右座功德冀獲厚䞋齋畢簾下出綵篚香羅帕藉一物如朽釘長數寸僧歸失望慚惋數日且意大臣不容欺己遂攜至西市示于商胡商胡見之驚曰上人安得此物必貨此不違價僧試求百千胡人大笑曰未也更極意言之加至五百千胡人曰此直一千萬遂與之僧訪其名曰此寶骨也又寺先有一僧不言姓名常負束藁坐臥于寺兩廊下不肯住院經數年寺綱維或勸其住房曰爾厭我耶其夕遂以束藁焚身至明唯灰燼耳無血膋之臭眾方知異人遂塑灰為像今在佛殿上世號束草師</p>
</div>
<div class='div-other'><a id='mulu1225' />
<p class='h4'>光宅寺</p><p>光宅坊光宅寺普賢堂本天后梳洗堂葡萄垂實則幸此堂今堂中尉遲畵頗有奇處四壁畵像及脫皮白骨匠意極嶮又變形三魔女身若出壁又佛圓光均彩相錯亂自成講堂東壁佛座前錦如斷古標西壁逼之摽摽然</p>
</div>
<div class='div-other'><a id='mulu1226' />
<p class='h4'>靜域寺</p><p>宣揚坊靜域寺本太穆皇后宅寺僧云三階院門外是神堯皇帝射孔雀處上蟠虵汗煙可懼東廊樹石嶮怪高僧亦怪</p>
</div>
<div class='div-other'><a id='mulu1227' />
<p class='h4'>崇濟寺</p><p>招國坊崇濟寺寺後有天后織成蛟龍被襖子及繡衣六事東廊從南第二院有宣律師製袈裟堂曼殊堂有松數株甚奇</p>
</div>
<div class='div-other'><a id='mulu1228' />
<p class='h4'>資聖寺</p><p>崇聖坊資聖寺淨土院門外相傳吳生一夕秉燭醉畵就中戟手視之惡駭院門裏盧楞伽畵盧常學吳畵吳亦授以手訣乃畵總持三門寺方半吳大賞之謂人曰楞伽不得心訣用思太苦其能久乎畵畢而卒</p>
</div>
<div class='div-other'><a id='mulu1229' />
<p class='h4'>慈恩寺</p><p>慈恩寺本淨覺故伽藍因而營建焉凡十餘院總一千八百九十七間勑度三百僧初三藏自西域廻詔太常卿江夏王道宗設九部樂迎經像入寺綵車凡千餘輛上御安福門觀之太宗常賜三藏衲約直百餘金其工無鍼綖之迹寺中柿樹白牡丹是法力上人手植</p>
</div></div>
<div class='div-other'><a id='mulu1230' />
<p class='h3'>三寶感通錄</p>
<div class='div-other'><a id='mulu1231' />
<p class='h4'>唐述谷寺</p><p>晉初河州唐述谷寺者在今河州西北五十里度風林津登長夷嶺南望名積石山即禹貢導之極地也眾峯競出各有異勢或如寶塔或如層樓松柏映巖丹青飾岫自非造化神功何因綺麗若此南行二十里得其谷焉鑿山構室接梁通水繞寺華藥果菜充滿今有僧住南有石門濱於河上鐫石文曰晉太始年之所立也寺東谷中有一天寺窮討處所略無定指常聞鐘聲又有異僧故號此谷名為唐述羌云鬼神也所以古今諸人入積石者每逢仙聖行住怳惚現寺現僧東北嶺上出醴泉甜而且白服者不老</p>
</div></div>
<div class='div-other'><a id='mulu1232' />
<p class='h3'>法苑珠林</p>
<div class='div-other'><a id='mulu1233' />
<p class='h4'>波提寺</p><p>晉南京寺記云波提寺在秣陵縣昔晉咸安二年簡文皇帝起造本名新林寺時歷陽郡烏江寺尼道容苦行通靈預知禍福世傳為聖[序-予+婪]咸安初有烏巢殿屋帝使掌筮人占之曰西南有女人師當能伏此怪即遣使至烏江迎聖[序-予+婪]問此吉凶焉在[序-予+婪]曰修德可以禳災齋戒亦能轉障帝乃建齋七日禮懺精勤法席未終忽有羣烏運巢而去一時淨盡帝深加敬信因為聖[序-予+婪]起此寺焉</p>
</div>
<div class='div-other'><a id='mulu1234' />
<p class='h4'>靈味寺</p><p>靈味寺建康鍾山蔣林里宋永初三年沙門法意起造晉末有高逸沙門莫顯名迹巖栖谷飲常在鍾山之阿一夜忽聞怪石崩墜聲振林薄明旦履行唯見清泉湛然因聚徒結宇號曰靈味</p>
</div>
<div class='div-other'><a id='mulu1235' />
<p class='h4'>招提寺</p><p>廬山招提寺有釋僧瑜姓周吳興餘杭人弱冠出家業素純粹宋元嘉十五年與同學曇溫慧光等於廬山南嶺共建精舍名曰招提</p>
</div></div>
<div class='div-other'><a id='mulu1236' />
<p class='h3'>梁京寺記</p>
<div class='div-other'><a id='mulu1237' />
<p class='h4'>小莊嚴寺</p><p>小莊嚴寺在建業定陰里本是晉零陵王廟地梁天監六年道度禪師起造時有邵文立者世以烹屠為業常欲殺一鹿鹿跪而流淚以為不祥鹿懷一麑尋當產育就庖哀切同被刳割因斯患疾眉鬚皆落身瘡竝壞後乃深起悔責求道度禪師發大誓願罄捨家資迺買此地為立伽藍</p>
</div>
<div class='div-other'><a id='mulu1238' />
<p class='h4'>同泰寺</p><p>梁武帝改年號大通起同泰寺在臺城內窮極帑藏造大佛閣七層為火所焚武帝捨身施財以祈佛福自大通以後無年不幸</p>
</div>
<div class='div-other'><a id='mulu1239' />
<p class='h4'>開善寺</p><p>梁武帝天監十三年以錢二十萬易定林前岡獨龍阜以葬誌公永定公主以湯沐之資造浮圖五級於其上十四年即塔前建開善寺</p>
</div>
<div class='div-other'><a id='mulu1240' />
<p class='h4'>大愛敬寺</p><p>梁武帝普通元年造在蔣山之北高峯上</p>
</div>
<div class='div-other'><a id='mulu1241' />
<p class='h4'>法寶寺</p><p>梁同泰寺基之半也建康剎錄梁武帝大通元年創同泰寺寺處宮後別開一門名大通門帝晨夕講議多遊此門</p>
</div>
<div class='div-other'><a id='mulu1242' />
<p class='h4'>寶林寺</p><p>梁天監中武帝與寶公同遊此山見林巒殊勝命建精藍</p>
</div></div>
<div class='div-other'><a id='mulu1243' />
<p class='h3'>庚寅奏事錄</p>
<div class='div-other'><a id='mulu1244' />
<p class='h4'>龍遊寺</p><p>金山龍遊寺長老寶印川人有眾二百棟宇鼎新寺遶山臨水為屋故諺云金山屋裏山焦山山裏屋蓋實錄也三門借石碑山為案乃江中三石峯也寺有雄跨堂頗雄偉洪景伯書額觀音殿下臨龍淵長老云頃年軍士習水戰嘗墜石測之深三十二丈而揚子江心深七十餘丈云</p>
</div></div>
<div class='div-other'><a id='mulu1245' />
<p class='h3'>于役志</p>
<div class='div-other'><a id='mulu1246' />
<p class='h4'>壽寧寺</p><p>寺本徐知誥故第李氏建國以為孝先寺太平興國改今名寺甚宏壯畵壁尢妙問老僧云周世宗入揚州時以為行宮盡污墁之唯經藏院畵元奘取經一壁獨在尢為絕筆</p>
</div></div>
<div class='div-other'><a id='mulu1247' />
<p class='h3'>燕翼貽謀錄</p>
<div class='div-other'><a id='mulu1248' />
<p class='h4'>相國寺</p><p>東京相國寺乃瓦市也僧房散處而中庭兩廡可容萬人凡商旅交易皆萃其中四方趨京師以貨物求售轉售他物者必由於此太宗皇帝至道二年命重建三門為樓其上甚雄宸墨親填書金字額曰大相國寺五月壬寅賜之</p>
</div></div>
<div class='div-other'><a id='mulu1249' />
<p class='h3'>揮麈前錄</p>
<div class='div-other'><a id='mulu1250' />
<p class='h4'>應天寺</p></div>
<div class='div-other'><a id='mulu1251' />
<p class='h4'>啟聖院</p></div>
<div class='div-other'><a id='mulu1252' />
<p class='h4'>興德禪院</p><p>西京應天寺本後唐夾馬營大中祥符二年以太祖誕聖之地建寺賜名東京啟聖院本晉護聖營以太宗誕聖之地太平興國六年建寺雍熙二年寺成賜名二寺皆奉祖宗神御英宗以齊州防禦使入繼大綂治平二年建齊州為興德軍熙寧八年八月詔潛邸為佛寺以本鎮封賜名興德禪院仍給淤田三十頃</p>
</div></div>
<div class='div-other'><a id='mulu1253' />
<p class='h3'>廬山後錄</p>
<div class='div-other'><a id='mulu1254' />
<p class='h4'>西林寺</p><p>廬山西林寺即慧末道塲也流水㶁㶁循堦除寺不經火但不葺耳牛僧孺書寺額佛像獨被冠纓</p>
</div></div>
<div class='div-other'><a id='mulu1255' />
<p class='h3'>吳中勝記</p>
<div class='div-other'><a id='mulu1256' />
<p class='h4'>吳山寺</p><p>吳山嶺腰有寺寺有井僧言鑿石得之宋時龜蛇怪見寺以井勝病者汲飲之多愈故名分水嶺又曰施水院一碑篆龜蛇記甚古記多與僧言合</p>
</div>
<div class='div-other'><a id='mulu1257' />
<p class='h4'>光福寺</p><p>光福寺燬堂宇獨存而結構迥異碑多唐僧書書皆善有唐進士顧士彥者題石剝落而子昂復書之題曰蒼島孤生白浪中倚天高塔勢翻空煙凝遠岫崩寒翠霜染疎林墮碎紅汀沼或棲彭澤鴈樓臺深貯洞庭風六時金磬落何處偏傍葦蘆驚釣翁字句交輝當時為光福二絕僧言士彥葬宇下施地為寺五子官皆太守寺左祠之號為五神而禱祈不絕近山今有顧氏二百餘家某年澗底露銅觀音像雩有異靈而寺以起元至千僧今市皆其舍也故傳銅鐘千斤其靈亦異國初籍寺產歸之民寺以二異得免</p>
</div></div>
<div class='div-other'><a id='mulu1258' />
<p class='h3'>學佛考訓</p>
<div class='div-other'><a id='mulu1259' />
<p class='h4'>翠微寺　天宮寺</p><p>唐太宗捨終南舊宮為龍田寺更名翠微寺又以太原舊第為天宮寺</p>
</div>
<div class='div-other'><a id='mulu1260' />
<p class='h4'>善卷寺</p><p>善卷寺去祝陵一里長松夾道今漸少亭跨澗曰涌金入寺門有閣曰圓通古碑離立閣下唐殿制作甚古科斗葳蕤數百重罘罳堅樸前榮承塵雕鏤作連錢文使不穴鼠大中初創建庭中左紐柏一</p>
</div></div>
<div class='div-other'><a id='mulu1261' />
<p class='h3'>西干十寺記</p>
<div class='div-other'><a id='mulu1262' />
<p class='h4'>水西寺</p><p>淳熙志云太平興國寺在縣西南唐至德二載建號興唐寺寺門踞兩峯間下瞰溪流州西勝處也唐末楊氏改為延壽寺而民間亦呼為水西寺寺有戒壇國朝之制歲以誕聖日開壇為沙彌受三百六十戒祠部給戒牒凡天下壇七十有二云</p>
</div>
<div class='div-other'><a id='mulu1263' />
<p class='h4'>經藏寺</p><p>余徧歷名剎藏經閣所在而有興唐以經藏命寺蓋從陝州五張寺經藏碑得名耳碑文出庾子山之筆南陽張元高五子同居共捨為寺伽藍肇建即以五張為名寺主三藏大法師法映邑主洛州刺史張隆等財法行檀身心罄竭兼化鄉邑黑白數千造一功德輪見成三百餘部故得雲書金檢並入香城</p>
</div></div></div></div>
</div><!-- end of div[@id='body'] -->
</body></html>