<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu3930' />
<div class='div-other'>
<p class='h2'>欽定古今圖書集成博物彙編神異典　第一百六十九卷目錄</p>
<ul class="">
<li>僧部列傳四十五
<ul class="">
<li>唐二十一
<ul class="">
<li>歡喜<span class="note-inline">(附無側)</span></li>

<li>皎然<span class="note-inline">(附福琳)</span></li>

<li>懷空</li>

<li>慧演</li>

<li>行覺<span class="note-inline">(附皓玉)</span></li>

<li>元晏</li>

<li>澄心</li>

<li>道齊<span class="note-inline">(附法如)</span></li>

<li>慧涉</li>

<li>雲邃<span class="note-inline">(附清源)</span></li>

<li>唯儼</li>

<li>常遇</li>

<li>永安</li>

<li>慧聞</li>

<li>無漏</li>

<li>寶達</li>

<li>隱峰<span class="note-inline">(附亡名　雉鳩和尚)</span></li>

<li>亡名</li>

<li>文爽</li>

<li>本淨</li>

<li>法江<span class="note-inline">(附異僧)</span></li>

<li>圓寂<span class="note-inline">(附掘多)</span></li>

<li>甄叔</li>

<li>懷海</li>

<li>恆月<span class="note-inline">(附真亮)</span></li>

<li>思公<span class="note-inline">(附曇真)</span></li>

<li>道隱</li>

<li>道晤</li>

<li>崇惠</li>

<li>無名</li>

<li>智常</li>

<li>楚南</li>

<li>元泰</li>

<li>元暢</li>

<li>宗亮</li>

<li>羅僧</li>

<li>契此</li>

<li>文質</li>

<li>曇休</li>

<li>智廣</li>

<li>法藏</li>
</ul></li>
</ul></li>
</ul></div>
<p class='juan'>神異典第一百六十九卷</p>
<div class='div-other'><a id='mulu3931' />
<p class='h2'>僧部列傳四十五</p>
<div class='div-other'><a id='mulu3932' />
<p class='h3'>唐二十一</p>
<div class='div-other'><a id='mulu3933' />
<p class='h4'>歡喜<span class='note-inline'>(附無<span class='corr'>側</span>)</span></p><p>按宋高僧傳歡喜不知何許人也性無羈<span class='corr'>束</span>慈忍寬和人未嘗見其慍色故號之焉觀國之光至於京輦貴達下民延之少見違拒言語不常事迹難測德宗皇帝聞而重之<span class='corr'>貞</span>元十二年勅永泰寺置戒壇度僧時喜與保唐禪宗別勅令受戒緇伍榮之至其年六月十九日卒於本寺焉有會稽雲門寺釋無側者外國人未知葱嶺南北生也若胡若梵烏可分諸建中中越磧東遊得意則止度其冬夏後棲越溪雲門寺修道然善體人意號利智梵僧焉相傳側是康寶月道人後身也必嘗以事徵驗而知與名德相遇談話終夕吳興皎然題側房壁云越山千萬雲門絕西僧貌古還名月清朝掃石行道歸林下眠禪看松雪其高邈之狀然也</p>
</div>
<div class='div-other'><a id='mulu3934' />
<p class='h4'>皎然<span class='note-inline'>(附福琳)</span></p><p>按宋高僧傳皎然名晝姓謝氏長城人康樂侯十世孫也幼負異才性與道合初脫羈絆漸加削染登戒於靈隱戒壇守直律師邊聽毗尼道特所留心於篇什中吟詠情性所謂造其微矣文章儁麗當時號為釋門偉器哉後博訪名山法席罕不登聽者然其兼攻並進子史經書各臻其極凡所遊歷京師則公相敦重諸郡則邦伯所欽莫非始以詩句牽勸令入佛智行化之意本在乎茲及中年謁諸禪祖了心地法門與武丘山元浩會稽靈澈為道交故時諺曰霅之晝能清秀貞元初居於東溪草堂欲屏息詩道非禪者之意而自誨之曰借使有宣尼之博識胥臣之多聞終朝目前矜道侈義適足以擾我真性豈若孤松片雲禪座相對無言而道合至靜而性同哉吾將入杼林與松雪為偶所著詩式及諸文筆併寢而不紀因顧筆硯曰我疲爾役爾困我愚數十年間了無所得况汝是外物何累於人哉住既無心去亦無我將放汝各歸本性使物自物不關於予豈不樂乎遂命弟子黜焉至五年五月會前御史中丞李洪自河北負譴再移為湖守初相見未交一言恍若神合素知公精於佛理因請益焉先問宗源次及心印公笑而後答他日言及詩式具陳以宿昔之志公曰不然固命門人檢出草本一覽而歎曰早年曾見沈約品藻慧休翰林庾信詩箴三子所論殊不及此奈何學小乘褊見以宿志為辭邪遂舉邑中辭人吳季德梁常侍均之後其文有家風予器而重之晝以陸鴻漸為莫逆之交相國于公頔顏魯公真卿命裨贊韻海二十餘卷好為五雜俎篇用意奇險實不忝江南謝之遠裔矣晝清淨其志高邁其心浮名薄利所不能啖唯事林巒與道者遊故終身無惰色又興冥齋蓋循燋面然故事施鬼神食也晝舊居州興國寺起意自捐衣囊施之嘗有軍吏沈釗本德清人也夕從州出乘<span class='corr'>馬</span>到駱駞橋月色皎如見數人盛飾衣冠釗怪問之如何到此曰項王祠東興國寺然公修冥齋在茲伺耳釗翼日往覆果是鬼物矣又長城赳胥錢沛行役泊舟呂山南見數十百人俱各提食器負<span class='corr'>束</span>帛怡然語笑而過問其故云赴然師齋來時顏魯公為刺郡早事交遊而加崇重焉以貞元年終山寺有集十卷于頔序集貞元八年正月勅寫其文集入於祕閣天下榮之觀其文也亹亹而不厭合律乎清壯亦一代偉才焉晝生常與韋應物盧幼平吳季德李萼皇甫曾梁肅崔子向薛逢呂渭楊逵或簪組或布衣與之交結必高吟樂道其同道者始與定交故著儒釋交遊傳及內典類聚共四十卷號呶子十卷時貴流布元和四年太守范傳正會稽釋靈澈同過舊院就影堂傷悼彌入遺題曰道安已返無何鄉慧遠來過舊草堂余亦當時及門者共吟佳句一焚香其遺德後賢所慕者相繼有焉又唐黃州大石山釋福琳姓元氏荊州人也父為襄陽判司素崇釋氏琳幼好佛門恆循檢操早知割愛就元靜寺謙著師下剃染登滿足法已躬禮荷澤祖師乃契真心後至黃陂剪茅營舍終成大院安集四方禪侶琳終時年八十二興元二年四月入塔</p>
</div>
<div class='div-other'><a id='mulu3935' />
<p class='h4'>懷空</p><p>按宋高僧傳懷空俗姓商氏河陽人也膏梁之子幼且矜莊乃辭所親就本州大都山廣福院出家大明禪師默識空之器局不常教誦羣經納法之後觀方京都屬北秀禪師闡化造而決疑後往安陸定安山倏遇一叟勸空鎮壓此山我霑大利乃結茅而止前叟即土地神耳尋因村民逐虎入山見空歡喜而白之曰此中多虎暴村落不安願和尚示以息災之法空曰虎亦眾生也若屠害於彼彼必來報迭相償報何時斷期乎老僧為諸君計者善可禳去鄉人曰愚下無知唯教所在空曰汝歸舍同心陳置道塲施設大會空預法筵至日之夕矣有一虎於庵前瞑目伏地空曰咄哉惡類一報未滅更增宿殃噬人倫也天不見誅死當墮獄吾憫汝哉虎被責已忽遲迴而逝明日齋散上山其虎在庵前領其七子將齋餘擲之各食訖為其懺悔七虎相次俱亡百姓胥悅且曰從師居此俗無疵癘仍年穀熟致拜而退時張遼大夫為州牧遣府吏慕容興往請入州空謝病不起部領工匠為建禪宮畢示疾而終享年八十三貞元三年三月十六日火葬收舍利入塔焉</p>
</div>
<div class='div-other'><a id='mulu3936' />
<p class='h4'>慧演</p><p>按宋高僧傳慧演姓苗氏襄陽人也父為東平糾曹演幼入開元寺聞經歡喜求於辯章法師所度脫章日講涅槃經演常隨聽入神既通深義復能講談一日結侶同遊華下思登毛女峰觀仙掌路出洛中乃叅荷澤祖師通達大觀因入南嶽遂住澧陽江南得道者多矣貞元十二年終享齡七十九云</p>
</div>
<div class='div-other'><a id='mulu3937' />
<p class='h4'>行覺<span class='note-inline'>(附皓玉)</span></p><p>按宋高僧傳行覺姓劉氏鉅鹿人也穉歲英敏立不易方負志出家親難阻勸早投本部永泰伽藍受業納戒後於洛都遇會禪師開悟元理秉心矯迹遊方見江陵古寺殿宇摧墮閴而無人覺卸囊挂錫明日見樵夫驚怪言此是國昌寺廢已三周將知人事相因道從緣會學者至矣鄉人來矣鬱成一寺時節使崔尚書請召入城謝而不赴檀施繼臻乃興盛化貞元十五年告終年九十二荊楚之人營塔焉又南嶽山釋皓玉者趙氏之子上黨人也出塵於法清寺後於荷澤會下大明心印入嶽中蘭若養道衡陽太守王展大加傾重終時年八十餘興元中入塔云</p>
</div>
<div class='div-other'><a id='mulu3938' />
<p class='h4'>元晏</p><p>按宋高僧傳元晏江夏人也姓李氏祖善博識多學注文選行講集於梁宋之間<span class='corr'>考</span>邕北海太守晏穉昧之齡決志離俗至德初年誦經高第依僧崇真剃落配住開元寺大曆三年從大闍棃真悟受具足法便尋律範目不覩靡曼足不履邪徑於四儀中無終食之間違教儀形峭拔眉目秀朗如孤鴻野鶴獨立迥澤望風瞻想自有遠致性多分劑苟與惡比丘共住皇皇然如以佉陀羅炭浴身也不出戶牖焚香掃地端坐盡日人不堪其憂而晏居之以為三禪之樂不敵也晏少習毗尼長學金剛解空破相臻極元奧而聞律藏有一時外學之說或賦詩一章運思標拔孤遊境外彭城劉長卿名重五言大嗟賞之由是風雲草木每有賦詠輒為工文者之所吟諷也晏房舍在寺之北隅頗為湫陋凡當時名士共營草堂有若陳郡袁滋趙郡李則盧來卿于文炫蔡直偕檀捨同締構也鄂嶽連帥何公旌其行業請居晉安不移其志建中伊始符載與楊衡李演約晏為塵外之侶焉以貞元十六年九月十四日示滅春秋五十八僧臘三十四遷塔於黃鶴山南原也</p>
</div>
<div class='div-other'><a id='mulu3939' />
<p class='h4'>澄心</p><p>按宋高僧傳澄心姓朱氏東海人也厥父任濟源令天寶中安史之亂遇害心穉齒隨母氏至河內貧極母即從人心不樂隨嫁心之志氣不羣乃投應福寺智明法師求教勖披削登戒後雲遊鳥宿務急叅元於秀師高足門下了其法要乃觀諸方名跡遂止衡嶽請益之僧摩肩駢足時太守吳憲忠請心入州治謝而不行再命棲於龍興寺來問道者丈室恆滿貞元十八年壬午十一月示滅春秋七十六以其月二十七日入塔</p>
</div>
<div class='div-other'><a id='mulu3940' />
<p class='h4'>道齊<span class='note-inline'>(附法如)</span></p><p>按宋高僧傳道齊俗姓趙氏錢塘人也幼而察慧器度浩然入於庠序經籍淹通偶立當衢見僧分衛行諷淨名經冥然喜之且召入家設食問僧為居何寺答曰定水伽藍因請父母出家母曰吾生汝時夢手擎日月嘗占是夢云貴子有五等之分脫或捨家吾無望矣由是往定水從師年十七進具習毗尼法復投靈隱寺學華嚴經義自爾於天竺寺修習禪定行杜多行其山有石窟齊於中坐忽巨蟒矯首唅呀為吞噬之狀愀然不動時有虎豹近於石室羣鹿時時馴擾又山椒乏水以錫杖剟地其泉迸流實供其用貞元二十一年四方學者勸請講華嚴經時雪飄飛忽生華二本狀若芙蕖熠爚光發觀者嗟歎見所未見齊道譽惟馨其節儉惡衣惡食人所不勝後終於山寺焉又唐太行山釋法如俗姓韓慈州人也少為商賈心從平準至今東京相國寺發心依洪思法師出家隸業偕通遂往嵩少間遊於洛邑遇神會祖師授其心訣後登太行山見馬頭峰下可以棲神結茅而止有褚<span class='corr'>墪</span>戍將王文信率眾建精廬焉刺史李亞卿中丞命入城不赴示寂報齡八十九元和六年三月遷塔云</p>
</div>
<div class='div-other'><a id='mulu3941' />
<p class='h4'>慧涉</p><p>按宋高僧傳慧涉俗姓謝氏會稽人也即東晉太傅安之後是知傑氣英靈間代而出津梁拔俗異世豈無涉為人清素戒節孤峻好寂為樂不棲名聞以大曆之初於金陵莊嚴寺遇牛頭山忠禪師一言知歸遂命入室授其法要服膺道化待之彌載不憚其勞洎忠捐世踵武茲嶺無遊人境一衣方丈操節彌高自是以來問道者眾四維方域無不霑洽五十年中翕然歸德以長慶二年終於山院春秋八十有二門弟子惟晏等奉全師禮建塔於寺之西北勒銘紀德若考師之藝文則草堂廬嶽各美於當代矣</p>
</div>
<div class='div-other'><a id='mulu3942' />
<p class='h4'>雲邃<span class='note-inline'>(附清源)</span></p><p>按宋高僧傳雲邃不知何許人也通綜經論解將行兼仍貫群書號為該博好遠汎愛人無間然累朝詔入內道塲順宗已來掌領譯務憲宗初勾當右街諸寺觀釋道二教事別勑充西明千福兩寺上座風猷淹雅綱任肅然昔賢以道生比郭林宗邃公有焉次潤州棲霞寺釋清源姓馮南徐延陵人也穉年貞素長亦弗羣俗態不拘法流爰入造涉公為弟子焉學瞻經律人罕儔匹棲於攝山積其齡稔長慶初工部尚書李相國德裕鎮於浙西洗心道域延居京口諮稟禪要雅契夙心及贊皇去郡返錫棲霞終於住寺</p>
</div>
<div class='div-other'><a id='mulu3943' />
<p class='h4'>唯儼</p><p>按宋高僧傳唯儼俗姓寒絳縣人也童齓慷愷敏俊逸羣年十七<span class='corr'>徙</span>南康事<span class='corr'>潮</span>陽西山慧照禪師大曆八年納戒於衡嶽寺希澡律師所乃曰大丈夫當離法自淨焉能屑屑事細行於布巾邪遂謁石頭禪師密證心法住藥山焉一夜明月陟彼崔嵬大笑一聲聲應<span class='corr'>澧</span>陽東九十許里其夜<span class='corr'>澧</span>陽人皆聞其聲盡云是東家明辰展轉尋問迭互推尋直至藥山徒眾云昨夜和尚山頂大笑是歟自茲振譽遐邇喧然元和中李翱為考功員外郎與李景儉相善儉除諫議薦翱自代及儉獲譴翱乃坐此出為朗州刺史翱閑來謁儼遂成警悟翱初見儼執經卷不顧侍者白曰太守在此翱性褊急乃倡言曰見面不似聞名儼乃答曰太守何貴耳賤目翱拱手謝之問曰何謂道邪儼指天指淨缾曰雲在青天水在缾翱於時暗室<span class='corr'>已</span>明凝冰頓泮尋有偈云鍊得身形似鶴形千株松下兩函經我來相問無餘說雲在青天水在缾又偈選得幽居愜野情終年無送亦無迎有時直上孤峰頂月下披雲笑一聲初翱與韓愈柳宗元劉禹錫為文會之交日相與述古言法六籍為文黜浮華尚理致言為文者韓柳劉焉吏部常論仲尼既沒諸子異端故荀盂復之楊墨之流洗然遺落迨周隋之世王道弗興故文中子有作應在乎諸子左右唐興房魏既亡失道尚華至有武后之弊安史之殘吾約二三子同致君復堯舜之道不可放清言而廢儒縱梵書而猾夏敢有邪心歸釋氏者有渝此盟無享人爵無永天年先聖明神是紏是殛無何翱邂逅於儼頓了本心末由戶部尚書襄州刺史充山南東道節度使復遇紫玉禪翁且增明道趣著復性書上下二篇大抵謂本性明白為六情玷汙迷而不返今牽復之猶地雷之復見天地心矣即內教之返本還源也其書露而且隱蓋而又彰其文則象繫中庸隱而不援釋教其理則從真捨妄彰而乃顯自心弗事言陳唯萌意許也韓柳覽之歎曰吾道萎遲翱且逃矣儼陶鍊難化護法功多迴是子之心拔山扛鼎猶或云易又相國崔羣常侍溫造相繼問道儼能開發道意以太和二年將欲終告眾曰法堂即頹矣皆不喻旨率人以長木而支柱之儼撫掌大笑云都未曉吾意合掌而寂春秋七十云</p>
</div>
<div class='div-other'><a id='mulu3944' />
<p class='h4'>常遇</p><p>按宋高僧傳常遇俗姓陰范陽人也出家於燕北安集寺襟懷灑落道貌清奇晦跡林泉避脫聲利大中四年杖錫離燕孤征朔雪祁冱千里徑涉五峰詣華嚴寺菩薩堂矚文殊睟容施右手中指沃以香膏爇以星焰光騰半日怡顏宛然次徧遊聖境終始兩朞其所覩祥瑞不可勝紀後至西臺遇古聖跡曰祕魔巖乃文殊降龍之處也遇稽首之際忽見輕雲金光爛爛駭目漸分雉堞方勢如城咸曰金色世界也化事畢復問其處僧曰是地古德嘗止國贈金光照大師名節孤峻神異不測載錄圖記人具爾瞻遇悲喜交感久而不<span class='corr'>已</span>始結茅茲地滌慮澄神入三摩呬多四十九日鳥排華雨人萃香雲揚袂摳衣歸依若市乃剙興佛廟僧宇十有七年不下山頂日以九會雜華五部等法翫味精課不遺寸陰覺聖力潛通道出凡境事或禮問他見莫尋士嚮庶歸克念如聖洎懿皇運末遇易舊規或拊掌大咍或擊石異語類不輕之海記同楚客之佯狂及禍發中原寇盜交騁夷撤宮壼鑾輅蒙塵因省師言其若合契矣時屬河東武皇遙嚮真德就山致信迨文德元年夏四月命憲州刺史馬師素傳意邀請遇曰浮世之寵辱我何累哉堅拒遠徵確乎不拔以其年七月十八日召門弟子曰爾可檢護戒足好住餘生吾與汝訣矣言訖儼然蟬蛻俗歲七十二僧夏五十一門人太文等哀慟哽絕龍紀初祀四月十八日闍維獲設利羅凡數十粒文公堅貯孝思旌建靈塔銜哀出入投詣天府武皇賵贈加等文武崇烈及嵐憲等州牧守例刻清俸俾助良因建乎墳塔即以九月二十五日封窆基[土*遂]焉</p>
</div>
<div class='div-other'><a id='mulu3945' />
<p class='h4'>永安</p><p>按宋高僧傳永安眉州洪雅人也身裁么麼面色黧䵟言音鄙惡而識量寬舒大抵不可貲也大中八年三月中詣成都云造謁府帥白公敏中請奏寺額以其足<span class='corr'>跛</span>肩輿而至人皆未嘗見其登圊而旋溺也故時呼為無漏師安置聖壽寺中且十日白公令差僧五六晝夜互守之而伺察焉內外飲食亦略同常人而無解衣去二行之意詳其十辰之積便旋何所畢不可知司徒白公奏額到日便辭歸眉郡判官盧求見之謂為小沙彌耳人云此師年<span class='corr'>已</span>八十餘矣</p>
</div>
<div class='div-other'><a id='mulu3946' />
<p class='h4'>慧聞</p><p>按宋高僧傳慧聞信安人也多勸勉檀那以福業為最常言未預聖位於五道中流轉非福何憑嘗於濲江鑄丈八金身像州未聽許銅何從致且曰待大施主居無何有清溪縣夫妻二人將嫁資鑑來捨聞為誓呪之曰此鑑鼓鑄若當佛心前乃是夫妻發心之至也迨脫摹露像果然鑑當佛心胷間矣又嘗往豫章勸化獲黃金數鎰俄遇賊刧掠事急遂投金水中曰慮損君子福田請自撈摝捨聞聞去賊徒泳水求之不得及聞到州金冥然已在其院中若役人用匠不避譏嫌得物見多自提魚貫彘肩飼工人焉又山路虎豹聞或逢之將杖叩其腦曰汝勿害人吾造功德何不入緣明日虎衘野猪投聞前弭尾而去凡舉事皆成歸信如流率多奇異焉</p>
</div>
<div class='div-other'><a id='mulu3947' />
<p class='h4'>無漏</p><p>按宋高僧傳無漏姓金氏新羅國王第三子也本土以其地居嫡長將立儲副而漏幼慕延陵之讓故願為釋迦法王子耳遂逃附海艦達於華土欲遊五竺禮佛八塔既度沙漠涉于闐<span class='corr'>已</span>西至葱嶺之墟入大伽藍其中比丘皆不測之僧也問漏攸往之意未有奇節而詣天竺僧曰舊記無名未可輒去此有毒龍池可往教化如其有驗方利涉也漏依請登池岸唯見一胡牀乃㨿而坐至夜將艾霆雷交作其怪物吐氣蓬勃種種變現眩曜無恆漏瞑目不搖譬如建木挺拔豈微風可能傾動耶持久乃有巨蛇驤首於膝上漏悲憫之極為受三歸而去復作老人形來致謝曰蒙師度脫義無久居吾三日後捨鱗介苦依得生勝處此去南有磐石是弟子捨形之所亦望閑預相尋遺骸可矣後見長偉而夭矯僵於石上寺僧咸默許之又曰必須願往天竺者此有觀音聖像禱無虛應可祈告之得吉祥兆可去勿疑漏乃立於像前入於禪定如是度四十九日身嬰虛腫略無傾倚旋有鼠兒猶彈丸許咋左脛潰黃色薄膿可累斗而愈漏限滿獲應羣僧語之曰觀師化緣合在唐土心存化物所利滋多足倦遊方空加聞見不可強化師所知乎漏意其賢聖之言必無唐發如是却回臨行謂漏曰逢蘭即住所還之路山名賀蘭乃憑前記遂入其中得白草谷結茅棲止無何安史兵亂兩京版蕩元宗幸蜀肅宗訓兵靈武帝屢夢有金色人念寶勝佛於御前翼日以夢中事問左右或對曰有沙門行迹不羣居於北山兼恆誦此佛號肅宗乃宣徵不起命朔方副元帥中書令郭子儀親往諭之漏乃爰來帝視之曰真夢中人也迨乎寇逆蕩平翠華旋復置之內寺供養既而猴輕金鎖鳥厭雕籠累上表章願還舊隱帝心眷重答詔遲留未遂歸山俄云示滅焉一日忽於內門右闔之上化成雙足形不及地者數尺閽吏上奏帝乘步輦親臨其所得遺表乞歸葬舊隱山之下即時依可葬務官供乃宣卸門扇置之設奠遣中使監護鹵簿送導先是漏行化多由懷遠縣因置廨署謂之下院喪至此神座不可輒舉眾議移入構別堂宇安之則上元三年也至今真體端然曾無變壞所臥中禁戶扇乃當時之現瑞者存焉</p>
</div>
<div class='div-other'><a id='mulu3948' />
<p class='h4'>寶達</p><p>按宋高僧傳寶達者不知何許人也遁是名山高乎道望號剎利法師以持密呪為恆務其院中有印沙牀照佛鑑往者浙江苦驚濤巨浪為害實深其潮大至則激射今湖上諸山焉達哀其桑麻之地悉變為江遂誦呪止濤神之患一夜江濤中有偉人元冠朱衣導從甚繁而至謂達曰弟子是吳伍員復仇雪恥者非他人也師慈心為物員已聞命矣言訖而滅明日寺僧怪問昨夜車馬之喧為誰具言其事其冥感神理多此類也自爾西岸沙漲彌年還為百姓殖利時所推稱翕然敷化後罔知所終</p>
</div>
<div class='div-other'><a id='mulu3949' />
<p class='h4'>隱峰<span class='note-inline'>(附亡名　鴙鳩和尚)</span></p><p>按宋高僧傳隱峰俗姓鄧氏建州邵武人也稚歲憨狂不徇父母之命出家納法後往觀方見池陽南泉禪師令取澡罐提舉相應為願公所許焉終認嗣馬禪師耳峰元和中言遊五臺山路出淮西屬吳元濟阻兵違拒王命官軍與賊遇交鋒未決勝負峰曰我去解其殺戮乃擲錫空中飛身冉冉隨去介兩軍陣過戰士各觀僧飛騰不覺抽戈匣刃焉既而遊徧靈跡忽於金剛窟前倒立而死亭亭然其直如植時議靈穴之前當舁就爇屹定如山併力不動遠近瞻覩驚歎希奇峰有妹為尼入五臺瞋目咄之曰老兄疇昔為不循法律死且熒惑於人時眾已知妹雖骨肉豈敢擕貳請從恆度以手輕攘憤然而仆遂茶毗之收舍利入塔號鄧隱峰遺一頌云獨絃琴子為君彈松柏長青不怯寒金鑛相和性自別任向君前試取看又漢州開化寺釋亡名先因入寺見瑞應交現遂誓捨身尅苦為期忽於殿中焚香次俄覩地屋皆為瑠璃色有菩薩乘五色雲下庭中曰汝極堅至必當得道吾來證汝亡名叩頭禮拜斯須不見寺僧至云庭院內皆變瑠璃色歎嗟不已其僧復勤節行焉又鄧州有僧亡名年且衰朽遊行穰鄧州間日食二鴙鳩僧俗共非之老僧終無避迴嘗饌羞之次有貧士求飡分其二足與之食食訖老僧盥漱雙鳩從口而出一則能行一則匍匐在地貧士驚怪亦吐其飯其鳩二足復全其僧實不食此禽自爾眾人崇重號曰南陽鴙鳩和尚也有歎之曰昔青城山香闍棃飲酒啖肴然後吐出鷄羊肉皆化作本形飛鳴而入坑穴中同也</p>
</div>
<div class='div-other'><a id='mulu3950' />
<p class='h4'>亡名</p><p>按宋高僧傳亡名者不知何許人也居褒城西數十里號中梁山數峰迴負翠碧凝空處於厥中行終詭異言語不常恆見者弗驚乍親者可怪平常酷嗜酒而食肉麤重公行又網任眾事且多折中僧亦畏焉號為上座時羣緇伍一皆倣習唯此無懼上座察知而興歎曰未住淨心地何敢逆行逆行非諸人境界且世云金以火試待吾一日一時試過開成中忽作大餅招集徒眾曰與汝曹遊尸陀林去蓋城外山野多墳塚人所棄屍於此故云也上座踞地舒餅裹腐爛死屍向口便啖俊快之狀頗嘉同遊諸僧見之皆掩鼻唾地而走上座大叫曰汝等能餧此肉方可餧他肉也已自此緇徒警悟化成精苦焉遠近歸信時右僕射柳仲郢任梁府親往禮重終時云年可八九十真影存於山寺至今梁益三輔間止呼為興元上座云</p>
</div>
<div class='div-other'><a id='mulu3951' />
<p class='h4'>文爽</p><p>按宋高僧傳文爽不詳姓氏早解塵纓抉開愛網從師問道天然不睡縱困憊之極亦唯趺坐此行長坐頭陀也後獨棲丘隴間霖雨浹旬旁無童侍有蛇入爽手中蟠屈時有人召齋彼怪至時不赴主重來請見蛇驚懼失聲蛇乃徐徐而下固命往食爽辭過中不食終夕翼日有狼呀張其口奮躍欲噬咋之狀者三爽憫其饑火所熬復自念曰穢囊無悋施汝一飡願疾成堅固之身汝受吾施同歸善會斯須狼乃弭耳而退及乎卒日空中鐘磬交響遲久方息門徒鄉人聚送殯之爾日有旛數十竿蔽空前導異香普熏舉眾悲歎如失恃怙焉</p>
</div>
<div class='div-other'><a id='mulu3952' />
<p class='h4'>本淨</p><p>按宋高僧傳本淨者未詳何許人也道氣高抗人覩肅然聞圖嶺多禪宗知識故歷叅之又聞長溪縣霍童山多神仙洞府乃經中所謂天冠菩薩領徒侶居此說華嚴性海法採樵者多聞天樂異香鳥獸之瑞然山中不容凡惡故多被斥逐淨入山結茆為室有石穴謂之毒窟淨居於穴側其龍夭矯而出變現無恆遂呼召之而馴擾焉又諸猛虎橫路為害採樵者不敢深入淨撫其頭誠約叮嚀弭耳而去嘗清宵有九人冠幘袴褶稱寄宿盡納諸庵內明旦告辭偕化為鶴鳴唳空中而去淨罔知其終也</p>
</div>
<div class='div-other'><a id='mulu3953' />
<p class='h4'>法江<span class='note-inline'>(附異<span class='corr'>僧</span>)</span></p><p>按宋高僧傳法江者江東人也來遊岷蜀居於法聚寺寺即隋蜀王秀所造也寺內有仁壽中文帝樹舍利塔江以慈憫為懷多逆知其來言無少悞嘗在房中謂門人曰外有萬餘人盡戴帽形且攣䠰從吾乞救汝速出寺外求之不見人物弟子怪師之言何其倒亂徙倚之間有數十人荷擔竹器中螺子至江曰此之是歟命取錢贖之投於水中又長安大興善寺本隋舍衛寺也至唐先天中火災殿宇蕩然唯遺基耳明慶中東明觀道士李榮者本巴西人也好事薄徒多與釋子爭競優劣榮來元都觀因率黃冠指其灰燼而嘲之曰道善何曾善言興且不興如來燒赤盡唯有一羣僧僧中有憤其異宗譏誚者急募勸重新締構復廣於前十二畞之地化緣雖日盈千萬計夫能成僧眾搔首躕躇未知何理克成忽有一僧衣服麤敝形容憔悴負一破囊入緣言速了佛殿步驟而去啟視之則黃金一千兩焉時人奇之由此檀施日繁殿速成矣</p>
</div>
<div class='div-other'><a id='mulu3954' />
<p class='h4'>圓寂<span class='note-inline'>(附掘多)</span></p><p>按宋高僧傳圓寂不知何許人也恆以禪觀為務勤修匪懈就嵩山老安禪師請決心疑一皆明煥寂化行相部依附者多久居天平等山稠禪師往跡無不徧尋時大司空嚴綬傾心信重享壽一百五十五歲咸亨二年己巳歲生世號無生和尚寂之高岸恆不欲人致禮邀請必有不可犯之色時或非之然則志意修則驕富貴道義重則輕王公非其傲誕勢使然也釋掘多者印度人也從踰沙磧向慕神州不問狄鞮旋通華語而尚禪定徑謁曹溪能師機教相接猶弱喪還家焉多遊五臺路由定襄歷村見一禪者結庵獨坐問之曰于在此奚為曰吾觀靜多曰觀者何人靜者何物得非勞子之形役子之慮乎其僧茫昧拱默而已作禮數四請垂啟發多曰子出誰門邪曰神秀大師多曰我西域異道寔繁有徒最下劣者不墮此見兀然空坐蓐爛身疲初無深益子莫起如是見立如是論早往韶陽請決所疑能曰子何不自觀自靜邪不觀相不觀如子遊歷日用自然安樂也一如多所言略無少異伊僧抉開羅網多後莫知攸往</p>
</div>
<div class='div-other'><a id='mulu3955' />
<p class='h4'>甄叔</p><p>按宋高僧傳甄叔不知何許人也幼而聰敏倜儻不羈心目融明具大人相觀生死輪上見九地羣迷猶如蟭螟處在蚊睫受勝妙欲似嚼蠟無味遂投簪削頂具佛幖幟求正覺了義扣大寂禪師一造元機萬慮都寂乃曰羣靈本源假名為佛體竭形消而不滅金流朴散而常存性海無風驚波自湧心虛絕兆萬象齊照體斯理者不言而徧歷沙界不用而功益元化如何背覺反合塵勞於陰界中妄自囚繫於是形同水月流浪人天哉叔見宜春陽岐山羣峯四合嘆曰坤元作鎮造我法城纔發一言千巗響答松開月殿星布雲廊青嵐域中化出金界始從宴坐四十餘年滿室金光晝夜常照於是化緣已畢機感難留元和庚子歲正月十三日忽棄塵區還歸大定門弟子如坦良寶等心沒悲海哀聲動山如月隱天羣星失耀大集眾木[卄/積]為香樓用作茶毗獲舍利七百粒於東峰下建窣堵波上足任運者命志閑為碑紀述矣</p>
</div>
<div class='div-other'><a id='mulu3956' />
<p class='h4'>懷海</p><p>按宋高僧傳懷海閩人也少離朽宅長遊頓門稟自天然不由激勸聞大寂始化南康操心依附虛往實歸果成宗匠後檀信請居新吳界有山峻極可千尺許號百丈歟海既居之禪客無遠不至堂室隘矣且曰吾行大乘法豈宜以諸部阿笈摩教為隨行邪或曰瑜伽論瓔珞經是大乘戒律胡不依隨乎海曰吾於大小乘中博約折中設規務歸於善焉乃創意不循律制別立禪居初自達磨傳法至六祖<span class='corr'>已</span>來得道眼者號長老同西域道高臘長者呼須菩提也然多居律寺中唯別院異耳又令不論高下盡入僧堂堂中設長連牀施椸架挂撘道具臥必斜枕牀脣謂之帶刀睡為其坐禪既久略偃亞而已朝叅夕聚飲食隨宜示節儉也行普請法示上下均力也長老居方丈同維摩之一室也不立佛殿惟樹法堂表法超言象也其諸制度與毗尼師一倍相翻天下禪宗如風偃草禪門獨行由海之始也以元和九年甲午歲正月十七日歸寂享年九十五矣穆宗長慶元年敕諡大智禪師塔曰大寶勝輪焉</p>
</div>
<div class='div-other'><a id='mulu3957' />
<p class='h4'>恆月<span class='note-inline'>(附真亮)</span></p><p>按宋高僧傳恆月姓韓氏上黨人也厥父為土<span class='corr'>鹽</span>商西江往還俄遇剽掠溺死月雖幼弱念父葬於魚腹母又再行乃決志出家求報恩育受教於聖善寺慧初得度已造嵩山禪會便啟發心要後訪道尋師靡憚夷險抵望湖山翠微巖下古院挂錫四方學者如蜂得王翕然盛化建中元年示疾而終春秋七十九其年三月十二日遷塔焉洛京廣愛寺釋真亮姓侯氏景城人也家訓儒雅辭采粲然潔素持操與羣少年有異忽以樊籠為厭且曰去情除饉是所願也乃於本州開元寺智休師下披染服然其刈薪汲水率先於人習行頭陀行受具<span class='corr'>已</span>遊嵩少遇普寂獎訓頓開蒙昧入龍門山居而禪默問津者交集聲望日隆屬留守尚書王公鐸保釐聞而欽奉召入廣愛寺別住居焉示人禪觀匪倦教詔得道者亦多矣以貞元四年十一月三日忽告門人以桑榆末照誠難久留囑累而終年八十八焉</p>
</div>
<div class='div-other'><a id='mulu3958' />
<p class='h4'>思公<span class='note-inline'>(附曇真)</span></p><p>按宋高僧傳思公姓李氏恆陽人也早出家於本府龍興寺得度後遊伊洛間見普寂禪師開暢禪法寂始見提誘尋徹鉤深至南雍隱夾石山翛然自處屬牛公觀政漢南聞其聲績請入城謝病不應其命牛帥亦不奪其志檀施相望學眾侁侁若栴檀之圍遶焉以興元初年示疾歸滅春秋八十四焉亳州安國院釋曇真姓陳維青人也少小隨父往彭城鬻棗於逆旅而亡所怙真嘆恨無依乃投徐大雲寺為僧其土是嵩法師之後經論藪澤真翫習該通後遊勝境入嵩山學禪觀<span class='corr'>已</span>至任城邂逅李中丞諷赴職譙郡接真談道抵掌盱衡如披雲霧李恨相識之晚請以同行時聚風亭月觀談道達旦李後入為京尹因從容稱奏真道盛德至德皇下詔徵而不奉詔貞元七年四月示滅門人建塔云</p>
</div>
<div class='div-other'><a id='mulu3959' />
<p class='h4'>道隱</p><p>按宋高僧傳道隱姓王氏彭原人也風宇高峙情性宏淡少脫塵勞誓從沖漠既循師範因願遊方得荷澤師頓明心要迨旋鄉土道聲洋洋慕其法者若登華陰之市也匪召員臻檀施豐洽鬱成精舍焉以大曆十三年三月晦囑累四部從於中夜趺坐而終春秋七十二法臘三十五弟子辯真建塔緘藏焉今師資二座全身不朽矣議者以為得道真正其器亦然譬猶鍊丹之鼎藥成鼎亦化金矣在華嚴有諸菩薩成就如虛空忍得無來身以無去故得不生身以不滅故得不聚身以無散壞故其隱師之謂歟</p>
</div>
<div class='div-other'><a id='mulu3960' />
<p class='h4'>道晤</p><p>按宋高僧傳道晤者不知何許人也高趣放蕩識量難貲末住永嘉陶山側精舍則隱居修真誥之所也大曆中代宗為陶真君樹此精舍晤於此進修靡怠人亦傾仰一夕跏趺而卒身肉無沮如入三昧議不焚葬後五年忽舉右手狀若傳香州官民庶異之以事奏勅賜紫袈裟諡曰實相大師至今塔中州民祈禱旛華填委焉</p>
</div>
<div class='div-other'><a id='mulu3961' />
<p class='h4'>崇惠</p><p>按宋高僧傳崇惠姓章氏杭州人也穉秫之年見乎器局鷲鳥難籠出塵心切往禮徑山國一禪師為弟子雖勤禪觀多以三密教為恆務初於昌化千頃最峰頂結茅為庵專誦佛頂呪數稔又往鹽官硤石東山卓小尖頭草屋多歷年月復誓志於潛落雲寺遁跡俄有神白惠曰師持佛頂少結莎訶令密語不圓莎訶者成就義也今京室佛法為外教凌轢其危若綴旒待師解救耳惠趨程西上心亦勞止擇木之故於章信寺挂錫則大曆初也三年戊申歲九月二十三日太清宮道士史華上奏請與釋宗當代名流角佛力道法勝負於時代宗欽尚空門異道憤其偏重故有是請也遂於東明觀壇前架刀成梯史華登躡如常磴道焉時緇伍互相顧望推排且無敢躡者惠聞之謁開府魚朝恩魚奏請於章信寺庭樹梯橫架鋒刃若霜雪然增高百尺東明之梯極為低下時朝廷公貴市肆居民駢足摩肩而觀此舉時惠徒跣登級下層有如坦路曾無難色復蹈烈火手探油湯仍餐鐵葉號為䬪飥或嚼釘線聲猶脆飴史華怯懼慙惶掩袂而退時眾彈指歎嗟聲若雷響帝遺中官鞏庭玉宣慰再三便賚賜紫方袍一副焉詔授鴻臚卿號曰護國三藏勅移安國寺居之自爾聲彩發越德望峻高代宗聞是國一禪師親門高足倍加鄭重焉世謂為巾子山降魔禪師是也</p>
</div>
<div class='div-other'><a id='mulu3962' />
<p class='h4'>無名</p><p>按宋高僧傳無名姓高氏渤海人也祖宦今西京乃為洛陽人矣沖孺之齡舉措卓異口不嚌辛血性不狎諠譁邈矣出塵故難留滯年二十八若瘦鴈之出籠投師習學依隨隸同德寺及精律藏解一字以無疑聞有禪宗思千里而請決舉領整裘開扃見路辭飛筆健思若湧泉因隨師遊方訪祖師之遺跡得會師付授心印會先語諸徒曰吾之付法無有名字因號無名也自此志歷四方周遊五嶽羅浮廬阜雙峰[山*完]公鑪嶺牛頭剡溪若耶天台四明罔不詢問風格高遠神操朗澈博識者覩貌便伏僻見者發言必摧時德宗方納鮮于叔明令狐峘料簡僧尼事時名有表直諫並停尋時鮮于叔明令狐峘等流南海百姓至貞元六年往遊五臺居無定所九年十二月十二日於佛光寺先食訖儼然坐化春秋七十二臘四十三十一年闍維獲舍利一升澤潞節度使李抱真建塔於佛光寺貞元六年庚午歲也或云名著疏解彌陀經焉</p>
</div>
<div class='div-other'><a id='mulu3963' />
<p class='h4'>智常</p><p>按宋高僧傳智常者挺拔出倫操履清約徧叅知識影附南泉同遊大寂之門乃見江西之道元和中駐錫廬山歸宗淨院其徒響應其法風行無何白樂天貶江州司馬最加欽重續以李渤員外元和六年隱嵩少以著作徵起杜元穎排之出為虔州刺史南康曾未卒歲遷江州刺史渤洽聞多識百家之書無不該綜號李萬卷矣到郡喜與白樂天相遇因言潯陽廬阜山水之最人物賢哲隱淪論惠遠遺跡遂述歸宗禪師善談禪要李曰朝廷金牓早晚有嗜菜阿師名目白曰若然則未識食菜阿師歟白彊勸遊二林意同見常耳及到歸宗李問曰教中有言須彌納芥子芥子納須彌如何芥子納得須彌常曰人言博士學覽萬卷書籍還是否耶李曰沗此虛名常曰摩踵至頂只若干尺身萬卷書向何處著李俛首無言再思稱歎續有東林寺僧神建講諸經論問觸目菩提常略提舉神建不體乃發狀訟常示惡境界時李判區分甚聞詣理常有異相目耀重瞳遂將藥熏手恆磨錯不覺目眥俱紅號赤眼歸宗矣</p>
</div>
<div class='div-other'><a id='mulu3964' />
<p class='h4'>楚南</p><p>按宋高僧傳楚南閩人也俗姓張氏爰在髫齡冥然跪於父母前訴志出家投開元寺曇藹師而受訓焉當授經法目所經覩輒誦於口執巾侍盥灑掃應對頗能謹愿迨乎冠歲乃落髮焉詣五臺登戒就趙郡學相部律往上都學淨名經一律一經略通宗旨則知頓機不甘為漸教縛遂往芙蓉山根性未發謁黃蘗山禪師問答雖多機宜頓了倏值武宗廢教南遂深竄林谷大中興教出遇昇平相裴公休出撫宛陵請黃蘗出山南隨侍由此便詣姑蘇報恩寺專行禪定足不踰閾僅二十餘載乾符四年蘇州太守周慎嗣嚮風請住寶林院又請居支硎山至五年昌化縣令徐正元與紫溪戍將饒京同召住千頃慈雲院訓示禪徒之外唯儼然在定逾月或浹旬光啟三年前兩浙武肅王錢氏請下山供施昭宗聞其道化賜其鹿胎衣五事別賚紫衣文德<span class='corr'>元</span>年二月忽雙虹貫堂室二鹿蹶然入寺法堂梁折至五月辭眾後於禪牀垂兩足伸二臂於膝奄然而卒春秋七十僧臘五十六遷塔於院西隅大順二年壬子歲二月宣州孫儒寇錢唐之封略兵士發塔見南全身不敗爪髮俱長悔罪而去南公平昔著般若經品頌偈一卷破邪論一卷以枝梧異宗外敵見貴於時也</p>
</div>
<div class='div-other'><a id='mulu3965' />
<p class='h4'>元泰</p><p>按宋高僧傳元泰者不知何許人也性操方正言不浪施心靜之情義而後動所居蘭若在衡山之東號七寶臺不衣蠶縷時謂泰布衲從見德山禪師豁如自適誓不立門徒逍遙求志而於詞筆若有神助四方後進巡禮相見皆用平懷之禮嘗以衡山之陽多被山民莫傜輩斬木燒山損害滋甚泰作畬山謠遠邇傳播達於九重勅責衡州太守禁止嶽中蘭若由是得存不為延燎泰之力也終年六十五臨逝說偈曰不用剃頭不須澡浴一堆猛炎千足萬足偈終垂一足而逝闍維收舍利祔堅固大師塔左營小浮圖焉又為象骨偈諸禪祖塔銘歌頌等好事者編聚成集而行於代焉</p>
</div>
<div class='div-other'><a id='mulu3966' />
<p class='h4'>元暢</p><p>按宋高僧傳元暢字申之俗姓陳氏宣城人也暢爰在弱齡便持異操戲則聚沙為塔摘葉為香年九歲於涇邑水西寺依清逸上人教授經法年十九削髮二十歲往福州兜率戒壇受具足戒聽掇律科深得宗旨新繒細縷一染色佳而往越中求聞異說仰京室西明寺有宣律師舊院多藏毗尼教迹因栖惠正律師法席自入京華漸萌頭角受京城三學大德益廣見聞方事講談遽鍾堙厄則會昌廢教矣時京城法侶頗甚徬徨兩街僧錄靈冥辯章同推暢為首上表論諫遂著歷代帝王錄奏而弗聽由是例從俗服寧弛道情龍蛇伏蟄而待時玉石同焚而莫救迨夫武皇厭代宣宗在天坏戶重開炎岡息熾暢於大中中凡遇誕辰入內談論即賜紫袈裟充內外臨壇大德懿宗欽其宿德蕃錫屢臻乃奏修加懺悔一萬五千佛名經又奏請本生心地觀經一部八卷皆入藏暢時充追福院首領又充總持寺都維那尋署上座暢講律六十座度法者數千人撰顯正記一十卷科六帖名義圖三卷三寶五運三卷雖祖述舊聞標題新目義出意表文濟時須乾符中懿宗簡自上心特賜師號曰法寶二年三月二十一日示滅俗齡七十九僧臘五十九弟子賜紫惠柔大德師遂宗紹以其年四月二十五日窆於長安邑高陽鄉小梁村四年丁酉歲尚書禮部侍郎崔沆與暢交分殊深著碑述遺迹焉</p>
</div>
<div class='div-other'><a id='mulu3967' />
<p class='h4'>宗亮</p><p>按宋高僧傳宗亮姓馮氏奉化人也家傍月山而居後稱月僧焉亮開成中剃落納法方事毗尼循於四儀且無遺行而云我生不辰屬會昌之難便隱家山深巖洞穴大中再造國寧寺徵選清高者隷名亮預住持建州太守李頻為寺碑云於清心行不汙者得二十八人以補其員廣住持也律僧宗亮禪僧全祐而已國寧經藏載加繕寫躬求正本選紙墨鳩聚䞋施建造三門藏院諸功德廊宇皆亮之力焉晚年專事禪寂不出寺門處士方干贈詩云秋水一泓常見底澗松千尺不生枝空門學佛知多少剃盡心華只有師終於本寺春秋八十亮恆與沙門貫霜棲悟不吟數十人皆秉執清奇好迭為文會結林下之交撰嶽林寺碑詩集三百許首讚頌並行於代而於福敬二田銳心彌厚焉亮為江東生羅隱追慕樂安孫郃最加肯重著四明郡才名志序諸儒駿士外獨云釋宗亮多為文士先達倣仰焉</p>
</div>
<div class='div-other'><a id='mulu3968' />
<p class='h4'>羅僧</p><p>按宋高僧傳羅僧者蜀聖寺中得果位人也嘗寢疾於五臺山同會僧人俱不測也而瞻視之曾無怠慢將及九旬而病愈臨訣之際曰深感所苦而煩看視今遂平復由師之力我住在劍外九隴郡之茶籠山爾異日遊方無忘相訪也暮歲而至蜀歷訪羣峰徧訊老樵輩且曰未嘗聞茲山名乃歎曰噫病禪之妄也將回遇山童曰某是彼巖之聚沙者即前導而去俄覩殿塔儼空房廊環肅果值昔之臥病者迎門敘故日將暮矣而謂之曰茲寺非得漏盡通不能至此爾以我宿緣一諧遘止言寄宵乎斯為未可爾其克勤修證至此胡難乃命舊童送師歸去其僧迴望但見巖壁峭峻杉檜莽蒼而已則開成中也時晤達國師知元著傳之次得僧可思尤閑地理命為元作他日安塋兆之地得景丹前峰其山若雉堞狀雖高低起伏而中砥平俄有里人耆老曰古相傳云茶籠山矣</p>
</div>
<div class='div-other'><a id='mulu3969' />
<p class='h4'>契此</p><p>按宋高僧傳契此者不詳氏族或云四明人也形裁短小蹙頞皤腹言語無恆寢臥隨處常以杖荷布囊入鄽肆見物則乞至於䤈醬魚葅纔接入口分少許入囊號為長汀子布袋師也曾於雪中臥而身上無雪人以此奇之有偈云彌勒真彌勒時人皆不識等句人言慈氏垂迹也又於大橋上立或問和尚在此何為曰我在此覓人至於示人吉凶必現相表兆亢陽即曳高齒木屐市橋上豎膝而眠水潦則係濕草屨人以此驗知以天復中終於奉川鄉邑共埋之後有他州見此公亦荷布袋行江浙之間多圖畫其像焉</p>
</div>
<div class='div-other'><a id='mulu3970' />
<p class='h4'>文質</p><p>按宋高僧傳文質俗姓祝氏尚丘之遠孫衢州須江人也叔氏為僧號惟寬學通經論寬被詔入長安止大興善寺重詔入內道塲兼請受菩薩戒質隨寬入內年十五誦法華華嚴維摩等經二十三受具七日誦周戒本二夏便講四分律二十七講通俱舍四十年中精曉諸大經論後約束大悲禹跡二禪師參問心要既博達矣歸諸暨法樂寺領徒時有虎來聽法質摩其頂而去後往永嘉鍾會昌之搜簡乃隱樂成縣大芙蓉山胎息而<span class='corr'>已</span>大中重興太守韋君累請不來強置於榻舁出州開元寺居檀施駢馳迴造大佛殿并講堂房廊形像并寫藏教無不備焉越州廉使沈貳卿命住呂后山院本寧賁禪師舊化之地也質唯居草庵而止咸通二年十月十四日告眾言別十五日端坐而化春秋八十四僧臘六十二窆於雲谷建塔越州刺史段式為行錄焉</p>
</div>
<div class='div-other'><a id='mulu3971' />
<p class='h4'>曇休</p><p>按宋高僧傳曇休字德敷姓李氏器度宏廓志行修飭納法<span class='corr'>已</span>來未容少缺習通漸教頗至精微四分律相部疏宗蔚成淵府初機請學皆到甚深休於講訓之餘糾繩寺任伊寺者梁所創年涉四百雖觀閣巋然且<span class='corr'>櫨</span>梲傾弛休革故有方締構無隙特加壯麗輪焉奐焉又護國經樓迨諸棟宇悉見鼎新次以寺之門樓則長安四年故曇一律師之經始也既而頹廢仍重整覆一同創制永徽中康僧會法師應身堂座卑庫乃募人釐變舊規咸通年中也休之一言檀信響應後終於住寺今之大善伽藍是也</p>
</div>
<div class='div-other'><a id='mulu3972' />
<p class='h4'>智廣</p><p>按宋高僧傳智廣姓崔氏不知何許人也德缾素完道根惟固化行洪雅特顯奇蹤凡百病者造之則以片竹為杖指其痛端或一撲之無不立愈至有攣者則起跛者則奔其他小疾何足言哉乾寧初王氏始定成都雅郡守羅罷任擕廣來謁蜀主王氏素知奇術唯呼為聖師焉先是咸通中南蠻王及坦綽來圍成都府幾陷時天王現沙門形高五丈許眼射流光蠻兵即退故蜀人於城北寶曆寺立五丈僧相後為牛尚書預毀次兵火相仍唯懼毗沙門之頹<span class='corr'>圮</span>耳王氏乃語廣曰<span class='corr'>師</span>之異術道德動人乘此可料理天王否往吳尚書行魯曾夢令修吾像方事經營除書忽到請法力成之廣唯其命徙就天王閣下居一隅小榻而已翼日病者填闍其門日收所施二十萬至三十萬錢又發言勸人出材木浹旬皆運至堆積令三綱掌管焉初廣在雅郡本寺揭帝神堂內居其半室低門苫蓐不許女人到門唯有一竹箜子每齋受䞋二十文必投箜內滿則置之佛殿聲鐘集眾自他平等分之常日俗家請齋亦體廣意止施二十文淨飯菜豉汁此外不許一物䞋多不取食畢而去亦無辭告其後益加神驗或遇病者一摑一叱皆起或令燒紙緡掇散飲食或遇甚痛惱者捩紙蘸水貼之亦差光化元年修天王閣向畢乃循江瀆池呪食飼魚經夜其魚二尺已上萬億許皆浮水面而殞聊躡流水救十千魚生忉利同也</p>
</div>
<div class='div-other'><a id='mulu3973' />
<p class='h4'>法藏</p><p>按宋高僧傳法藏不詳氏族厥性方正好行惠物嘗於葦川化眾造寺佛殿僧坊一皆嚴麗雕刻華蘤鄜畤命為壯觀藏遇病篤暴終至一精廬七寶莊嚴非世所有門外有僧梵貌且奇特倡言曰法藏汝造伽藍不無善報奈何於三寶物有互用之[億-音+(天*天)]何從洗雪藏首露之僧曰汝但繕寫金剛般若經恆業受持豈特罪消更可延乎壽命言訖而蘇自躬抄度其經午夜口誦藏終時年一百一十歲云</p>
</div></div></div></div>
</div><!-- end of div[@id='body'] -->
</body></html>