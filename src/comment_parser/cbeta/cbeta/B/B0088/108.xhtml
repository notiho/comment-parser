<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu3671' />
<div class='div-other'>
<p class='h2'>欽定古今圖書集成博物彙編神異典　第一百六十二卷目錄</p>
<ul class="">
<li>僧部列傳三十八
<ul class="">
<li>唐十四
<ul class="">
<li>戒法</li>

<li>蓮華</li>

<li>飛錫</li>

<li>子鄰</li>

<li>般若</li>

<li>悟空</li>

<li>滿月<span class="note-inline">(附智慧輪)</span></li>

<li>窺基</li>

<li>道世</li>

<li>普光</li>

<li>法寶</li>

<li>圓測<span class="note-inline">(附薄<span class="corr">塵</span>　靈辯)</span></li>

<li>元康</li>

<li>彥悰</li>

<li>義湘</li>

<li>義忠</li>

<li>元曉<span class="note-inline">(附大安)</span></li>

<li>神楷<span class="note-inline">(附明<span class="corr">恂</span>)</span></li>

<li>會隱</li>

<li>僧瑗</li>

<li>印宗</li>

<li>宗哲</li>

<li>德感</li>

<li>浮丘</li>

<li>法藏<span class="note-inline">(附大儀)</span></li>

<li>恆景</li>

<li>一行</li>

<li>靖邁</li>

<li>順璟</li>

<li>嘉尚</li>

<li>慧沼<span class="note-inline">(附大順　塵外)</span></li>

<li>元逸</li>
</ul></li>
</ul></li>
</ul></div>
<p class='juan'>神異典第一百六十二卷</p>
<div class='div-other'><a id='mulu3672' />
<p class='h2'>僧部列傳三十八</p>
<div class='div-other'><a id='mulu3673' />
<p class='h3'>唐十四</p>
<div class='div-other'><a id='mulu3674' />
<p class='h4'>戒法</p><p>按宋高僧傳尸羅達摩華言戒法也本于闐人學業該通善知華梵居於是國為大法師唐貞元中悟空迴至北庭其本道節度使楊襲古與龍典寺僧請法為譯主翻十地經法躬讀梵文并譯語沙門大震筆受法超潤文善信證義悟空證梵文又譯迴向輪經翻傳纔畢繕寫欲終遇北庭宣慰中使段明秀事訖迴與北庭奏事官牛昕安西奏事官程鍔等相隨入朝為沙河不通取迴鶻路其梵夾留北庭龍興寺藏齎所譯唐本至京即貞元五載也法譯事方終却迴豁丹豁丹一云于遁此皆嶺北人之呼召耳若五印度語云瞿薩怛那華言乳國亦云地乳也</p>
</div>
<div class='div-other'><a id='mulu3675' />
<p class='h4'>蓮華</p><p>按宋高僧傳蓮華本中印度人也以興元元年杖錫謁德宗乞鐘一口歸天竺聲擊勅廣州節度使李復修鼓鑄畢令送於南天竺金塠寺華乃將此鐘於寶軍國毗盧遮那塔所安置後以華嚴後分梵夾附舶來為信者般若三藏於崇福寺翻成四十卷焉一云梵夾本是南天竺烏荼國王書獻支那天子書云手自書寫華嚴經百千偈中所說善財童子五十五聖者善知識入不思議解脫境界普賢行願品謹奉進上願於龍華會中奉覲云即貞元十一年也至十二年六月詔於崇福寺翻譯罽賓沙門般若宣梵文洛京天宮寺廣濟譯語西明寺圓照筆受智柔智通綴文成都府正覺寺道恆鑒虛潤文千福寺大通證義澄觀靈邃詳定神策軍護軍中尉霍仙鳴左街功德使實文場寫進十四年二月解座</p>
</div>
<div class='div-other'><a id='mulu3676' />
<p class='h4'>飛錫</p><p>按宋高僧傳飛錫未知何許人也神氣高邈識量過人初學律儀後於天台法門一心三觀與沙門楚金棲心研習天寶初遊於京闕多止終南紫閣峰草堂寺屬不空當途傳譯慎選英髦錫預其數頻登筆受潤文之任代宗永泰元年四月十五日奉詔於大明宮內道塲同義學沙門良貴等十六人參譯仁王護國般若經并密嚴經先在多羅葉時並是偈頌今所譯者多作散文不空與錫等及翰林學士柳抗重更詳定錫充證義正員辭筆不愧斯職也</p>
</div>
<div class='div-other'><a id='mulu3677' />
<p class='h4'>子鄰</p><p>按宋高僧傳子鄰姓范氏兗州乾封大范村人也父峻朝不喜三寶或見桑門必加咄唾有問其故即欲毆焉鄰生已數歲小字鄰兒見著袈裟者則生慕羨之意開元初東都廣愛寺慶修律師遊于岱宗經范氏之舍鄰一見之喜貫顏色拜求出家問曰父母云何對曰不令堂親知知則遭箠撻矣師但先去某乃影隨律師行五里間鄰已至矣及洛寺受教之易若甘之受和焉染削已或名志鄰至十一年忽思二親辭歸寧覲其父喪明母終已三載矣因詣嶽廟求知母之幽趣即敷坐具誦法華經誓見天齊王為期其夜嶽神果召鄰問何故懇苦如是鄰曰母王氏亡來<span class='corr'>已</span>經除服敢問大王母今何在王顧簿吏對曰王氏見繫獄受苦鄰曰我母何罪王曰生和尚時食鷄卵又取白傅頭瘡坐是之故職汝之由鄰悲號委頓求王請免日繁縻有分放釋無門然則為法師計請往鄮山禮阿育王塔或可原也鄰詰朝遵途到句章山寺叩頭哀訴五體著地禮畢投䇿至四萬數俄聞有呼鄰聲若蔡順之解望空見雲氣中母謝曰承汝之力得生忉利天矣故來報汝倏然不見鄰後求解經論至于關輔間外學兼通美聲藉甚以名僧之選恆入肅宗內殿應奉高其舌端精於捷對御前口占敘述皇道時輩靡及勅賜紫方袍充供奉僧代宗即位更崇釋氏永泰中不空重譯仁王護國密嚴等經鄰與千福寺法崇西明寺慧靜保壽寺圓寂分職證義並良質潤文鄰莫測其終先所禮塔今鄮山育王寺後峰之翠微茅庵基及井存焉并實方池其水碧色綠苔泛泛然詞人遊者詩詠絕多矣</p>
</div>
<div class='div-other'><a id='mulu3678' />
<p class='h4'>般若</p><p>按宋高僧傳般若罽賓國人也貌質魁梧執戒嚴整在京師充義學沙門憲宗敦崇佛門深思翻譯奈何有事于蜀部劉闢阻命王承宗未平朝廷多故至元和五年庚寅詔工部侍郎歸登孟簡劉伯芻蕭俛等就醴泉寺譯出經八卷號本生心地觀此之梵夾乃高宗朝師子國所進者寫畢進上帝覽有勅朕願為序尋頒下其文冠於經首三藏賜帛證義諸沙門錫賚有差先於貞元中譯華嚴經後分四十卷此蓋烏荼國王所進者干是而賜紫衣後大中中法寶大師元暢奏請入藏焉</p>
</div>
<div class='div-other'><a id='mulu3679' />
<p class='h4'>悟空</p><p>按宋高僧傳悟空京兆雲陽人姓車氏後魏拓跋之遠裔也天假聰敏志尚典墳孝悌之聲藹於鄉里屬元宗德被遐方罽賓國願附大唐遣大首領薩婆<span class='corr'>達</span>幹與三藏舍利越摩於天寶九載來朝闕庭請使巡按明年勅中使張韜光將國信行官<span class='corr'>傔</span>吏四十餘人西邁時空未出俗名奉朝授左衛涇州四門府別將令隨使臣自安西路去至十二載至健陀羅國罽賓東都城也其王禮接唐使使廻空篤疾留健陀羅病中發願痊當出家遂投舍利越摩落髮號達摩馱都華言法界當肅宗至德二年也洎年二十九於迦濕彌羅國受具足戒文殊矢涅地為親教師鄔不羼提為羯磨阿遮利耶馱里巍地為教授於蒙鞮寺諷聲聞戒習根本律儀然北天竺國皆薩婆多學也後巡歷數年徧瞻八塔為憶君親因咨本師舍利越摩再三方允摩手授梵本十地廻向輪十力三經共一夾并佛牙舍利以贈別空行從北路至覩貨羅國五十七蕃中有一城號骨咄國城東有小海空行次南岸地輙搖動雲陰雨暴霆擊雹飛乃奔就一大樹間時有眾商咸投其下商主告眾曰誰齎佛舍利異物殊珍耶不爾龍神何斯忿怒有則投於海中無令眾人惶怖如藏匿者自貽伊咎空為利東夏之故潛乞龍神宥過自卯達申雨雹方霽廻及龜茲居蓮華寺遇三藏法師勿提提羼魚善於傳譯空因將十力經夾請翻之尋抵北庭大使復命空出梵夾于闐三藏戒法為譯主空證梵文并度語翻成十地廻向輪經事訖隨中使段明秀以貞元五年己巳達京師勅於躍龍門使院安置進上佛牙舍利經本宣付左神策軍繕寫功德使寶文場寫畢進呈勅署空壯武將軍試太常卿乃歸章敬寺次返雲陽問二親墳樹<span class='corr'>已</span>拱矣凡所往來經四十年於時<span class='corr'>已</span>六十餘所翻經三本共十一卷翻經大德圓照續開元錄皆編入藏復記空之行狀焉</p>
</div>
<div class='div-other'><a id='mulu3680' />
<p class='h4'>滿月<span class='note-inline'>(附智慧輪)</span></p><p>按宋高僧傳滿月者西域人也爰來震旦務在翻傳瑜伽法門一皆貫練既多神效眾所推欽開成中進梵夾遇偽甘露事去未旋踵朝廷無復紀綱不暇翻譯時悟達國師知元好學聲明禮月為師情相款密指教梵字并音字之緣界悉曇八轉深得幽趣元曰異哉吾體兩方之言願參象胥之末可乎因請翻諸禁呪乃與菩提嚩日羅金剛悉地等重譯出陀羅尼集四卷又佛為毗戌陀天子說尊勝經一卷詳覈三復曲盡佛意此土先已有陀羅尼集十二卷新翻四卷未聞入藏月等俱不測其終次有般若斫迦三藏者華言智慧輪亦西域人大中中行大曼挐羅法已受灌頂為阿闍梨善達方言深通密語著佛法根本宗乎太毗盧遮那為諸佛所依法之根本者陀羅尼是也至於出生無邊法門學者修戒定慧以總<span class='corr'>持</span>助成速疾之要無以超越又述示教指歸共一十餘言皆大教之鈐鍵也出弟子紹明咸通年中刻石記傳焉</p>
</div>
<div class='div-other'><a id='mulu3681' />
<p class='h4'>窺基</p><p>按宋高僧傳窺基字洪道姓尉遲氏京兆長安人也尉遲之先與後魏同起號尉遲部如中華之諸侯國入華則以部為姓也魏平東將軍說六代孫孟都生羅迦為隋代州西鎮將乃基祖焉考諱宗唐左金吾將軍松州都督江由縣開國公其鄂國公敬德則諸父也唐書有傳基母裴氏夢掌月輪吞之而有孕及乎盈月誕彌與羣兒弗類數方誦習神悟精爽奘師始因陌上見其眉清目朗舉措疎略曰將家之種不謬也哉脫或因緣相叩度為弟子則吾法有寄矣復念在印度時計迴程次就尼揵子邊占得卦甚吉師但東歸哲資生矣遂造北門將軍微諷之出家父日伊類麤悍那勝教詔奘曰此之器度非將軍不生非某不識父雖然諾基亦強拒激勉再三拜以從命奮然抗聲曰聽我三事方誓出家不斷情欲葷血過中食也奘先以欲勾牽後令入佛智佯而肯焉行駕累載前之所欲故關輔語曰三車和尚即貞觀二十二年也一基自序云九歲丁艱漸疎浮俗若然者三車之說乃厚誣也至年十七遂預緇林及乎入法奉勅為奘師弟子始住廣福寺尋奉別勅選聰慧穎脫者入大慈恩寺躬事奘師學五竺語解紛開結綂綜條然聞見者無不歎服凡百揵度跋渠一覽無差寧勞再憶年二十五應詔譯經講通大小乘教三十餘本創意留心勤勤著述蓋切問而近思其則不遠矣造疏計可百本奘所譯惟識論初與昉尚光四人同受潤色執筆撿文纂義數朝之後基求退焉奘問之對日夕夢金容晨趨白馬雖得法門之糟粕然失元源之醇粹某不願立功於叅糅若意成一本受責則有所歸奘遂許之以理遣三賢獨委於基此乃量才授任也時隨受撰錄所聞講周疏畢無何西明寺測法師亦俊朗之器於唯識論講塲得計於閽者賂之以金潛隱厥形聽尋聯綴亦疏通論旨猶數座方畢測於西明寺鳴椎集僧稱講此論基聞之慙居其後不勝悵怏奘勉之日測公雖造疏未達因明遂為講陳那之論基大善三支縱橫立破述義命章前無與比又云請奘師惟為己講瑜伽論還被測公同前盜聽先講奘曰五性宗法惟汝流通他人則否後躬遊五臺山登太行至西河古佛宇中宿夢身在半山巖下有無量人唱苦聲冥昧之間初不忍聞徙步陟彼層峯皆琉璃色盡見諸國土仰望一城城中有聲曰住住咄基公未合到此斯須二天童自城出問曰汝見山下罪苦眾生否答曰我聞聲而不見形童子遂投與劍一鐔曰剖腹當見矣基自剖之腹開有光兩道輝映山下見無數人受其極苦時童子入城持紙二軸及筆投之捧得而去及旦驚異未已過信夜寺中有光久而不滅尋視之數軸發光者探之得彌勒上生經乃憶前夢必慈氏令我造疏通暢厥理耳遂援毫次筆鋒有舍利二七粒而隕如吳含桃許大紅色可愛次零然而下者狀如黃粱粟粒一云行至太原傳法三車自隨前乘經論箱[〦/失/衣]中乘自御後乘家伎女僕食饌於路間遇一老父問乘何人對日家屬父日知法甚精攜家屬偕恐不稱教基聞之頓悔前非翛然獨往老父則文殊菩薩也此亦巵語矣隨奘在玉華宮叅譯之際三車何處安置乎基隨處化徒獲益者眾東行博陵有請講法華經遂造大疏焉及歸本寺恆與翻譯舊人往還屢謁宣律師宣每有諸天王使者執事或冥告雜務爾日基去方來宣怪其遲暮對日適者大乘菩薩在此善神翼從者多我曹神通為他所制故爾以永淳元年壬午示疾至十一月十三日長往於慈恩寺翻經院春秋五十一法臘無聞葬於樊村北渠祔三藏奘師塋隴焉弟子哀慟餘外執紼會葬黑白之眾盈於山谷基生常勇進造彌勒像對其像日誦菩薩戒一徧願生兜率求其志也乃發通身光瑞爛然可觀復於五臺造玉石文殊菩薩像寫金字般若經畢亦發神光焉弟子相繼取基為折中視之如奘在焉太和四年庚戌七月癸酉遷塔於平原大安國寺沙門令儉檢校塔亭徒棺見基齒有四十根不斷玉如眾彈指言是佛之一相焉凡今天下佛寺圖形號曰百本高宗大帝製讚一云元宗然基魁梧堂堂有桓赳之氣而慈濟之心誨人不倦自天然也其符彩則項負玉枕面部宏偉交手十指若印契焉名諱上字多出沒不同者為以慈恩傳中云奘師龍朔三年於玉華宮譯大般若經終筆其年十一月二十二日令大乘基奉表奏聞請御製序至十二月七日通事舍人馮義宣由此云靈基開元錄為窺基或言乘基非也彼曰大乘基蓋慧立彥悰不全斥故云大乘基如言不聽泰耳猶謹遣大乘光奉表同也今海內呼慈恩法師焉</p>
</div>
<div class='div-other'><a id='mulu3682' />
<p class='h4'>道世</p><p>按宋高僧傳道世字元惲姓韓氏厥先伊闕人也祖代因官為京兆人焉生且渥潤漸而聰敏俄厭眾沙思叅救蟻二親鍾愛遏絕其請久而遂心時年十二於青龍寺出家從執德瓶止臨欣鑑律宗研覈書籍鑽尋特慕上乘融明實性於時藉甚三輔欽歸顯慶年中大帝以元奘師所翻經論未幾詔入內及慈恩寺大德更代行道不替於時世亦預其選及為皇太子造西明寺爰以英博召入斯寺時道宣律師當塗行律世且旁敷同驅五部之車共導三乘之軌人莫我及道望芬然復因講貫之餘仍覽甚深之藏以為古今緜代製作多人雖雅趣佳辭無足於傳記由是搴文囿之菁華嗅大義之簷蔔以類編錄號法苑珠林總一百篇勒成十袠始從劫量終乎雜記部類之前各序別論令學覽之人就門隨部撿括所知如提綱焉如舉領焉世之用心周乎十稔至總章元年畢軸蘭臺郎李儼為之都序此文行於天下又著善惡業報及信福論共二十三卷大小乘禪門觀及大乘觀共十一卷受戒儀式禮佛儀式共六卷四分律討要五卷四分律尼鈔五卷金剛經集註三卷十部都一百五十三卷世頗多著述未測其終名避太宗廟諱多行字耳故時稱元惲焉</p>
</div>
<div class='div-other'><a id='mulu3683' />
<p class='h4'>普光</p><p>按宋高僧傳普光未知何許人也明敏為性爰擇其木請事三藏奘師勤恪之心同列靡及至於智解可譬循環聞少證多奘師默許未叅傳譯頭角特高左右三藏之美光有功焉初奘嫌古翻俱舍義多缺然躬得梵本再譯真文乃密授光多是記憶西印薩婆多師口義光因著疏解判一云其疏至圓暉略之為十卷如漢之有沲歟又嘗隨奘往玉華宮譯大般若經厥功出乎裨贊也時號大乘光觀夫奘自貞觀十九年創譯記麟德元年終於玉華宮凡二十載總出大小乘經律論七十五部一千三百三十五卷十分七八是光筆受或謂嘉光普光也若驗從辯機同叅譯務即普光是也</p>
</div>
<div class='div-other'><a id='mulu3684' />
<p class='h4'>法寶</p><p>按宋高僧傳法寶亦三藏奘師學法之神足也性靈敏利最所先焉奘初譯婆沙論畢寶有疑情以非想見惑請益之奘別以十六字入乎論中以遮難辭寶白奘曰此二句四句為梵本有無奘曰吾以義意酌情作耳寶曰師豈宜以凡語增加聖言量乎奘曰斯言不行我知之矣自此炰烋頡頏於奘之門至乎六離合釋義俱舍宗以寶為定量矣光師往往同迦濕彌羅餘師禮記衍字也時光寶二法師若什門之融叡焉後越精義學令問孔膠長安三年於福先寺京西明寺預義淨譯場寶與法藏勝莊等證義於時頗露頭角莫之與京歟</p>
</div>
<div class='div-other'><a id='mulu3685' />
<p class='h4'>圓測<span class='note-inline'>(附薄塵　靈辨)</span></p><p>按宋高僧傳圓測者未詳氏族也自幼明敏慧解縱橫三藏奘師為慈恩基師講新翻唯識論測賂守門者隱聽歸則緝綴義章將欲罷講測於西明寺鳴鐘召眾稱講唯識基慊其有奪人之心遂讓測講訓奘講瑜伽還同前盜聽受之而亦不後基也迨高宗之末天后之初應義解之選入譯經館眾皆推挹及翻大乘顯識等經測充證義與薄塵靈辯嘉尚攸方其所著唯識疏鈔詳解經論天下分行焉</p>
</div>
<div class='div-other'><a id='mulu3686' />
<p class='h4'>元康</p><p>按宋高僧傳元康不詳姓氏貞觀中遊學京邑有彭亨之譽形擁腫而短然其性情酋勇聞少解多羣輩推許先居山野恆務持誦觀音求加慧解遂感鹿一首角分八岐厥形絕異康見之撫而馴伏遂豢養之乘而致遠曾無倦色以三論之文荷之於背又以小軸繫之於尾曳入上都意為戲弄說有之徒不達空性我與輕軸碾之令悟真理又衣大布曳衲播戴竹笠笠寬丈有二尺裝飾詭異人皆駭觀既入京城見一法師盛集講經化導康造其筵近其座便就所講義申問往返數百言人咸驚康之辯給如此復戲法師日甘桃不結實苦李壓低枝講者曰輪王千箇子巷伯勿生兒蓋譏康之無生徒也康曰丹之藏者赤漆之藏者黑隨汝之赤者非纁絳焉入汝之黑者非鉛墨焉舉眾皆云辭理渙然可非垂跡之大士也帝聞之喜日何代無其人詔入安國寺講此三論遂造疏解中觀之理別撰元樞兩卷總明中百門之宗旨焉後不測其終</p>
</div>
<div class='div-other'><a id='mulu3687' />
<p class='h4'>彥悰</p><p>按宋高僧傳彥悰未知何許人也貞觀之末觀光上京求法於三藏法師之門然其才不迨光寶偏長綴習學耳於元儒之業頗見精微辭筆之能殊超流輩有魏國西寺沙門慧立性氣炰烋以護法為己任著傳五卷專記三藏自貞觀中一行盛化及西域所歷夷險等號慈恩傳蓋取寺題也及削[葶-丁+呆]云畢慮遺諸美遂藏於地穴至疾亟命門徒掘土出之而卒其本數年流散他所搜購乃獲弟子等命悰排次之序引之或文未允或事稍虧重更伸明日箋述是也乃象鄭司農箋毛之詁訓也或有調之日子與隋彥琮相去幾何對曰賜也何敢望回雖長卿慕藺心宗慕於玉宗故有以也詩日言念君子溫其如玉自許亦顏之士也或人許焉悰不知所終</p>
</div>
<div class='div-other'><a id='mulu3688' />
<p class='h4'>義湘</p><p>按宋高僧傳義湘俗姓朴鷄林府人也生且英奇長而出離逍遙入道性分天然年臨弱冠聞唐土教宗鼎盛與元曉法師同志西遊行至本國海門唐州界計求巨艦將越滄波倏於中塗遭其苦雨遂依道旁土龕間隱身所以避飄濕焉迨乎明旦相視乃古墳骸骨旁也天猶霢霂地且泥塗尺寸難前逗留不進又寄埏甓之中夜之未央俄有鬼物為怪曉公歎曰前之寓宿謂土龕而且安此夜留宵託鬼鄉而多崇則知心生故種種法生心滅故龕墳不二又三界唯心萬法唯識心外無法胡用別求我不入唐却攜囊返國湘乃隻影孤征誓死無退以總章二年附商船達登州岸分衛到一信士家見湘容色挺拔留連門下既久有少女麗服靚粧名曰善妙巧媚誨之湘之心石不可轉也女調不見答頓發道心於前矢大願言生生世世歸命和尚習學大乘成就大事弟子必為檀越供給資緣湘乃徑趣長安終南山智儼三藏所綜習華嚴經時康藏國師為同學也所謂知微知章有倫有要德瓶云滿藏海嬉遊乃議迴程傳法開誘復至文登舊檀越家謝其數稔供施便募商船逡巡解纜其女善妙預為湘辦集法服并諸什器可盈篋笥運臨海岸湘船<span class='corr'>已</span>遠其女呪之曰我本實心供養法師願是衣篋跳入前船言訖投篋於駭浪有頃疾風吹之若鴻毛耳遙望徑跳入船矣其女復誓之我願是身化為大龍扶翼舳艫到國傳法於是攘袂投身於海將知願力難屈至誠感神果然伸形夭矯或躍蜿蜒其舟底寧達於彼岸湘入國之後徧歷山川於句麗百濟風馬牛不相及地曰此中地靈山秀真轉法輪之所無何權宗異部聚徒可半千眾矣湘默作是念大華嚴教非福善之地不可與焉時善妙龍恆隨作護潛知此念乃現大神變於虛空中化成巨石縱廣一里蓋於伽藍之頂作將墮不墮之狀羣僧驚駭罔知攸趣四面奔散湘遂入寺中敷闡斯經冬陽夏陰不召自至者多矣國王欽重以田莊奴僕施之湘言於王曰我法平等高下共均貴賤同揆涅盤經八不淨財何莊田之有何奴僕之為貧道以法界為家以盂耕待稔法身慧命藉此而生矣湘講樹開花談叢結果登堂覩奧者則智通表訓梵體道身等數人皆啄巨毅飛出迦留羅鳥焉湘貴如說行講宣之外精勤修練莊嚴剎海靡憚暄凉又常行義淨洗穢法不用巾帨立期乾燥而止持三法衣瓶鉢之餘曾無他物凡弟子請益不敢造次伺其怡寂而後啟發湘乃隨疑解滯必無滓核自是已來雲遊不定稱可我心卓錫而居學侶蜂屯或執筆書紳懷鉛札葉抄如結集錄似載言如是義門隨弟子為目如云道身章是也或以處為名如云錐穴問答等數章疏皆明華嚴性海毗盧遮那無邊契經義例也湘終於本國塔亦存焉號海東華嚴初祖也</p>
</div>
<div class='div-other'><a id='mulu3689' />
<p class='h4'>義忠</p><p>按宋高僧傳義忠姓尹氏潞府襄垣人也年始九歲宿植之性志願出家得淄州沼闍棃為師若鳳巢中之生鵷雛也少秉奇操慧解不倫沼授與大涅槃經時十三歲矣相次誦徹四十卷眾皆驚駭號空門奇童二十登戒學四分律義理淹通旁習十二門論二本即當講演沼師知是千里之駿學恐失時聞長安基師新造疏章門生填委聲振天下乃師資相將同就基之講肆未及五年又通二經五論則法華無垢稱及百法因明俱舍成唯識唯識道等也由茲開獎弟子繁多講樹別茂於枝<span class='corr'>條</span>義門旁開於關竅乃著成唯識論纂要成唯識論鈔三十卷法華經鈔二十卷無垢稱經鈔二十卷百法論疏最為要當移解二無我歸後是以掩慈恩之繁於今盛行勿過忠本所謂別羣玉貫眾花玉裝瓊樹之林花綴蜀機之錦輩流首伏聲彩悠颺况基師正照於太陽忠也旁御於龍燭四方美譽千里歸心者不可勝筭矣傳持靡怠僅五十餘年計講諸教七十許偏至年七十二忽起懷土之心歸於昭義示同初夏誦戒行道每一坐時面向西北仰視兜率天宮冥心內院願捨壽時得見天主永離凡濁終得轉依一日晨典澡洗訖整肅容儀望空禮拜如有哀告之狀少頃結跏趺坐囑付流通教法之意畢忽異香滿室彩雲垂空忠合掌仰視曰穢弱比丘何煩大聖躬來引接言盡而化鄉人道俗建塔供養全身不壞至今河東鄉里高岡存焉</p>
</div>
<div class='div-other'><a id='mulu3690' />
<p class='h4'>元曉<span class='note-inline'>(附大安)</span></p><p>按宋高僧傳元曉姓薛氏東海湘州人也丱䰂之年惠然入法隨師稟業遊處無恆勇擊義圍雄橫文陣仡仡然桓桓然進無前却蓋三學之淹通彼土謂為萬人之敵精義入神為若此也嘗與湘法師入唐慕奘三藏慈恩之門厥緣既差息心遊往無何發言狂悖示跡乖疎同居士入酒肆倡家若誌公持金刀鐵錫或製疏以講雜華或撫琴以樂祠宇或閭閻寓宿或山水坐禪任意隨機都無定檢時國王置百座仁王經大會徧搜碩德本州以名望舉進之諸德惡其為人譖王不納居無何王之夫人腦嬰癰腫醫工絕驗王及王子臣屬禱請山川靈祠無所不至有巫覡言曰苟遣人往他國求藥是疾方瘳王乃發使泛海入唐募其醫術溟漲之中忽見一翁由波濤躍出登舟邀使人入海覩宮殿嚴麗見龍王王名鈐海謂使者曰汝國夫人是青帝第三女也我宮中先有金剛三昧經乃二覺圓通示菩薩行也今託仗夫人之病為增上緣欲附此經出彼國流布耳於是將三十來紙重沓散經付授使人復曰此經渡海中恐罹魔事王令持刀裂使人腨腸而內於中用蠟紙纏縢以藥傅之其腨如故龍王言可令大安聖者銓次綴縫請元曉法師造疏講釋之夫人疾愈無疑假使雪山阿伽陀藥力亦不過是龍王送出海面遂登舟歸國時王聞而歡喜乃先召大安聖者黏次焉大安者不測之人也形服特異恆在市鄽擊銅鉢唱言大安大安之聲故號之也王命安安云但將經來不願入王宮閾安得經排來成八品皆合佛意安曰速將付元曉講餘人則否曉受斯經正在本生湘州也謂使人曰此經以本始二覺為宗為我備角乘將案几在兩角之間置其筆硯始終於牛車造疏成五卷王請尅日於黃龍寺敷演時有薄徒竊盜新疏以事白王延于三日重錄成三卷號為略疏洎乎王臣道俗雲擁法堂曉乃宣吐有儀解紛可則稱揚彈指聲沸於空曉復昌言曰昔日採百椽時雖不預會今朝橫一棟處惟我獨能時諸名德俯顏慙色服膺懺悔焉初曉示跡無恆化人不定或擲盤而救眾或噀水而撲焚或數處現形或六方告滅亦杯度誌公之倫歟其於解性覽無不明矣疏有廣略二本俱行本土略本流入中華後有翻經三藏改之為論焉</p>
</div>
<div class='div-other'><a id='mulu3691' />
<p class='h4'>神楷<span class='note-inline'>(附明恂)</span></p><p>按宋高僧傳神楷姓郭氏太原人也即漢末林宗之後世襲冠裳後隨父宦於秦為京兆人也昆弟六人楷居其季幼而聰敏立志弗羣不樂浮榮誓求翦落禮明恂法師為弟子即大乘恂也洎乎年滿受具於經論義理大小該通耳聞口誦譬鮮㲲之易染遂講攝大乘俱舍等論穎悟輩流罕有齊駕後因講淨名經見古師判處喟然歎曰美則美矣未盡善也乃於安陸白趙山撰疏一云在越州剡石城寺述作素有巧性於剡溪南巖之下映水塑貌今有池<span class='corr'>已</span>涸矣巖下石隙縫間幽暗然中有木棺者云是楷殯於此遊人下窺歷歷皆覩又言楷因慈恩西明等寺度公<span class='corr'>王</span>出家及翻經論勅諸道高行才學僧並赴京師遂應詔而入配居崇業寺至天后朝方行其疏後卒於此寺弟子遷塔於南逍遙園焉實大乘基之法門猶于也</p>
</div>
<div class='div-other'><a id='mulu3692' />
<p class='h4'>會隱</p><p>按宋高僧傳會隱不詳何許人也精明之氣綽有盈餘處於等夷若雞羣之見鶴也天皇朝慎選高學名德隱膺斯選麟德二年勅北門西龍門修書所同與西明寺元則等一十人於一切經中略出精義元文三十卷號禪林要鈔書成奏呈勅藏祕閣隱亦嘗預翻譯元則頗聞著述高宗朝斯為龍象之最焉</p>
</div>
<div class='div-other'><a id='mulu3693' />
<p class='h4'>僧瑗</p><p>按宋高僧傳僧瑗字辯空姓郁氏高平昌邑人也姬水疏源狼亭襲慶魯相繼昌侯之業歷載彌光少傅纂尚書之風清塵不昧瑗夙植奇穎早擅嘉祥母趙氏娠孕之日側侍聖賢浮空遊樂及年六歲隨母入舍利塔見聖僧像欣然跳躍狀若舊交因啟母出家母以其尚幼抑而未許至年十三方遂其志依虎丘寺慧嚴法師為弟子謙抑之操出自生知辯慧之能業稱上首以龍朔二年奉勅剃翦冥符所應還隸此山暨嚴公長往乃依慧詡禪師受具足戒聽常樂寺聰法師三論甚深無相疑滯豁除方便解脫怡然獨悟因智從心證遂詣江寧融禪師求學心法攝念坐禪眾魔斯伏勤行精進猛獸恆馴是以名稱普聞聲光八絕旗亭趨利削跡無踐冬夏不易常披一衲或滴水以充於夕渴或數粒將濟於朝饑或風雪凜凜禮誦無替於六時或炎暑爞爞經行不虧於少選稱揚歎羨容色湛如毀辱訶罵歡喜而受每蔭以長松屬思鴻遠清泉獨坐映定水以彫文虛室高栖藹禪枝而蕩慮撰武丘名僧苑一卷注郁子兩卷文集三卷蓋道俗之儀表人物之師範焉永昌元年十二月二十日見身有疾謂弟子曰吾聞屍所到處便為穢惡出就別方乃稱離罪爾門弟子等迎止於通波亭北靜志莊忽聞異香從空而下瑗遺訓勤切正觀叮嚀滅後可依外國法言訖合掌而終春秋五十一緇素奔慟咸悲眼滅弟子僧義元及雉山縣尉檀信等同遵師旨如法闍維收舍利於寺建塔勒銘於塔所</p>
</div>
<div class='div-other'><a id='mulu3694' />
<p class='h4'>印宗</p><p>按宋高僧傳印宗姓印氏吳郡人也母劉氏始娠鄰家咸見一沙門端雅徐步入印舍白劉曰願為子焉母夢同此再三陳讓不克父夢有饋栴檀香木童子跪授付劉劉頓厭葷羶俗間食味隔在脣吻之外及生而長從師誦通經典末最精講者涅槃經咸亨元年在京都盛揚道化上元中勅入大愛敬寺居辭不赴請於蘄春東山忍大師諮受禪法後於番禺遇慧能禪師問答之間深諳元理還鄉地刺史王胄禮重殊倫請置戒壇命宗度人可數千百續勅召入內乃造慈氏大像所著心要集起梁至唐天下諸達者語言總錄焉又奉勅江東諸寺院天柱報恩各置戒壇度人又纂百家諸儒士三教文意表明佛法者重結集之手筆逾高著述流布至先天二年二月二十一日示終囑循輪王法葬之年八十七會稽王師乾立塔銘焉</p>
</div>
<div class='div-other'><a id='mulu3695' />
<p class='h4'>宗哲</p><p>按宋高僧傳宗哲西河平遙人也稚歲而有奇相聰穎天資既尋師範砥節飭躬屬元奘三藏新翻諸經論哲就其門請益無替凡幾周星備窮諸典若指於掌於奘門下號為得意後因講唱厥義日新時謂之為法江哲曰為吾謝此品藻焉殊不知法海在乎大原矣所指者蓋浮丘為滄溟也哲憫學者不達其意而師誖哉乃著義例寰海之內莫不企羨其如說佛位三事喻中沼法師言三點三目強分上下勝劣配屬太成巧誣哲云三事俱得然無名師品量退而省之哲其得矣號之得意豈虛也乎沼師所以成餘師之說也</p>
</div>
<div class='div-other'><a id='mulu3696' />
<p class='h4'>德感</p><p>按宋高僧傳德感姓侯氏太原人也儀容瓌麗學業精贍眾典服勤於瑜伽論特振聲彩天皇大帝徵為翻經大德又與勝莊大儀等同叅義淨譯場對<span class='corr'>敭</span>受賜言謝瀏亮帝悅尋授封昌平縣開國公累井田至三千戶帝為讚曰河汾之寶山嶽之英早祛俗累夙解塵纓緇門仰德紺宇馳聲式亞龍樹爰齊馬鳴為時君之所貴為若此也御製風行緇伍榮之後充河南佛授記寺都維那晚升寺任中外肅然終年六十餘著義門行於世如其七方便人迴心漸頓悟義與湛法師為勍敵耳故交綏而退焉</p>
</div>
<div class='div-other'><a id='mulu3697' />
<p class='h4'>浮丘</p><p>按宋高僧傳浮丘姓張氏太原人也挺然奇表慧悟絕倫於瑜伽論差成精博旁綜羣書言分雅俗四方學者爭造其門然訥於宣剖敏於通解深藏若虛庸庸品類多所不知於時哲公露其頭角博聞強識之者懼其觝觸豈況諸餘乎哲惟神服丘之義學故謂為法海焉享年七十餘終於所居然未聞其有所著述矣</p>
</div>
<div class='div-other'><a id='mulu3698' />
<p class='h4'>法藏<span class='note-inline'>(附大儀)</span></p><p>按宋高僧傳法藏字賢首姓康康居人也風度奇正利智絕倫薄遊長安彌露鋒穎尋應名僧義學之選屬奘師譯經始預其間後因筆受證義潤文見識不同而出譯場至天后朝傳譯首登其數實叉難陀齎華嚴梵夾至同義淨復禮譯出新經又於義淨譯場與勝莊大儀證義昔者燉煌杜順傳華嚴法界觀與弟子智儼講授此晉譯之本智儼付藏藏為則天講新華嚴經至天帝網義十重元門海印三昧門六相和合義門普眼境界門此諸義章皆是華嚴總別義網帝於此茫然未決藏乃指鎮殿金師子為喻因撰義門徑捷易解號金師子章列十門總別之相帝遂開悟其旨又為學不了者設巧便取鑑十面八方安排上下各一相去一丈餘面面相對中安一佛像然一炬以照之互影交光學者因曉剎海涉入無盡之義藏之善巧化誘皆此類也其如宣翻之寄亦未能捨蓋帝王歸信緇伍所憑之故洎諸梵僧罷譯帝於聖曆二年己亥十月八日詔藏於佛授記寺講大經至華藏世界品講堂及寺中地皆震動都惟那僧恆景具表聞奏勅云昨請敷演微言闡揚祕賾初譯之日夢甘露以呈祥開講之辰感地動以標異斯乃如來降迹用符九會之文豈朕庸虛敢當六種之震披覽來狀欣惕於懷云其為帝王所重實稱非虛所以華嚴一宗付授澄觀推藏為第三祖也著般若心經疏為時所貴天下流行復號康藏國師是歟</p>
</div>
<div class='div-other'><a id='mulu3699' />
<p class='h4'>恆景</p><p>按宋高僧傳恆景姓文氏當陽人也貞觀二十二年勅度聽習三藏一聞能誦如說而行初就文綱律師隸業毗尼後入覆舟山玉泉寺追智者禪師習止觀門於寺之南十里別立精舍號龍興是也自天后中宗朝三被詔入內供養為受戒師以景龍三年奏乞歸山勅允其請詔中書門下及學士於林光宮觀內道場設齋先時追召天下高僧兼義行者二十餘人常於內殿修福至是散齋仍送景并道俊元奘各還故鄉帝親賦詩學士應和即中書令李嶠中書舍人李乂等數人時景等捧詩振錫而行天下榮之景撰順了義論二卷攝正法論七卷佛性論二卷學其宗者如渴之受漿至先天元年九月二十五日卒於所住寺春秋七十九弟子奉葬於寺之西原也</p>
</div>
<div class='div-other'><a id='mulu3700' />
<p class='h4'>一行</p><p>按宋高僧傳一行俗姓張鉅鹿人也本名遂則唐初佐命<span class='corr'>郯</span>國公公謹之支孫也丱歲不羣聰黠明利有老成之風讀書不再覽<span class='corr'>已</span>暗誦矣因遇普寂禪師大行禪要歸心者眾乃悟世幻禮寂為師出家剃染所誦經法無不精諷寂師嘗設大會遠近沙門如期必至計逾千眾時有徵士盧鴻隱居於別峰道高學富朝廷累降蒲輪終辭不起大會主事先請鴻為導文序讚邑社是日鴻自袖出其文置之几案鐘梵既作鴻謂寂公曰某為數千百言况其字僻文古請求朗雋者宣之當須面指擿而授之寂公呼行伸紙覽而微笑復置几案鴻怪其輕脫及僧聚於堂中行乃攘袂而進抗音典裁一無遺誤鴻愕視久之降歎不能已復謂寂公曰非君所能教導也當縱其遊學自是三學名師罕不諮度因往當陽值僧真纂成律藏序深達毗尼然有陰陽識緯之書一皆詳究尋訪筭術不下數千里知名者往詢焉末至天台山國清寺見一院古松數十步門枕流溪淡然岑寂行立於門屏聞院中布筭其聲蔌蔌然僧謂侍者曰今日當有弟子自遠求吾筭法計合到門必無人導達耶即除一算子又謂侍者曰門前水合却西流弟子當至行承其言而入稽首請法盡授其訣焉門前水復東流矣自此聲振遐邇公卿籍甚元宗聞之詔入謂行曰師有何能對曰略能記覽他無所長帝遂命中官取宮籍以示之行周覽方畢覆其本記念精熟如素所習唱數幅後帝不覺降榻稽首曰師實聖人也嗟歎良久尋乃詔對無恆占其災福若指於掌言多補益時邢和璞者道術人莫窺其際嘗謂尹愔曰一行和尚真聖人也漢洛下閎造曆云八百歲當差一日則有聖人定之今年期畢矣屬大衍曆出正其差謬則洛下閎之言可信非聖人孰能預於斯矣又於金剛三藏學陀羅尼祕印登前佛壇受法王寶復同無畏三藏譯毗盧遮那佛經開後佛國其傳密藏必抵淵府也睿宗元宗並請入內集賢院尋詔住興唐寺所翻之經遂著疏七卷又攝調伏藏六十卷釋氏系錄一卷開元大衍曆五十二卷其曆編入唐書曆律志以為不刊之典又造游儀黃赤二道以鐵成規於院製作次有王媼者行鄰里之老嫗昔多贍行之貧及行顯遇常思報之一日拜謁云兒子殺人即就誅矣況師帝王雅重乞奏減死以供母之殘齡如是泣涕者數四行曰國家刑憲豈有論請而得免耶命侍僧給與若干錢物任去別圖媼戟手曼罵曰我居鄰周給迭互綳褓間抱乳汝長成何忘此惠耶行心慈愛終夕不樂於是運筭畢召淨人戒之曰汝曹挈布囊於某坊閑靜地午時坐伺得生類投囊速歸明日果有猳彘引㹠七箇淨人分頭驅逐猳母走矣得㹠而歸行已備巨瓮逐一入之閉蓋以六乙泥封口誦胡語數契而止投明中官下詔入問云司天監奏昨夜北斗七星全不見何耶對曰昔後魏曾失熒惑星至今帝車不見此則天將大儆於陛下也夫匹夫匹婦不得其所猶隕霜天旱盛德所感乃能退之感之切者其在葬枯骨乎釋門以慈心降一切魔微僧曲見莫若大赦天下元宗依之其夜占奏北斗一星見七夜復初其術不可測也又開元中嘗旱甚帝令祈雨曰當得一器上有龍狀者方可致雨勅令中官同於內庫中徧視之皆言弗類數日後指一古鑑鼻盤龍喜曰此真龍也乃將入壇塲一日而雨其異術通感為若此也元宗在大明宮從容密問社稷吉凶并祚運終畢事行對以他語帝詢之不<span class='corr'>已</span>遂曰陛下當有萬里之行又曰社稷畢得終吉帝大悅復遺帝一金合子形若彈丸內貯物撼必有聲發之不得云有急則開帝幸蜀倉黃都忘斯事及到成都忽憶啟之則藥分中當歸也帝曰伊藥產於此師知朕違難至蜀當歸也復見萬里橋曰一行之言信其神矣命中官焚香祝之乃告謝也及昭宗初封吉王至太子德王唐為梁滅終行之言社稷畢得終吉也開元十五年九月於華嚴寺疾篤將輿病入辭小間而止元宗此夜夢瞰禪居見繩牀紙隔開扇曉而驗問一如所覩乃詔京城名德致大道塲為行祈福危疾微愈其寵愛如是十月八日隨駕幸新豐身無諸患口無一言忽然浴香水換衣趺坐正念怡然示滅一云辭告元宗後自駕前東來嵩山謁禮本師即寂也時河南尹裴寬正謁寂寂云有少事未暇與大尹款話且請躊躇休息也寬乃屏從人止於旁室伺寂何為見潔淨正堂焚香默坐如有所待斯須叩門連聲云天師一行和尚至行入頗怨切之狀禮寂之足附耳密語其貌愈恭寂但頷譍曰無不可者語訖又禮禮語者三寂唯言是是無不可者行語訖降階入南室自閉其戶寂乃徐召侍者曰速聲鐘一行<span class='corr'>已</span>滅度左右疾走視之瞑目而坐手掩伺息已絕四眾弟子悲號沸渭撼動山谷乃停神於罔極寺自終及葬凡經二七日爪甲不變髭髮更長形色怡悅時眾驚異帝覽奏悲愴曰禪師捨朕深用哀慕喪事官供詔葬於銅人原諡曰大慧禪師御撰塔銘天下釋子榮之</p>
</div>
<div class='div-other'><a id='mulu3701' />
<p class='h4'>靖邁</p><p>按宋高僧傳靖邁梓潼人也少孺矜持長高志操特於經論研覈造微氣性沉厚不妄交結遊必擇方抵於京輔貞觀中屬元奘西廻勅奉為太穆太后於京造廣福寺就彼翻譯所須吏力悉與元齡商量務令優給遂召證義大德諳練大小乘經論為時所尊尚者得一十一人邁預其精選即居慈恩寺也同普光寺棲元廣福寺明濬會昌寺辯機終南山豐德寺道宣同執筆綴文翻譯本事經七卷邁後與神昉筆受於玉華宮及慈恩寺翻經院皆推適變故得經心矣後著譯經圖紀四卷銓序古今經目譯人名位單譯重翻疑偽等科一皆條理見編於藏開元中智昇又續其題目焉</p>
</div>
<div class='div-other'><a id='mulu3702' />
<p class='h4'>順璟</p><p>按宋高僧傳順璟者<span class='corr'>樂</span>浪郡人也本土之氏族東夷之家系故難詳練其重譯學聲教蓋出天然况乎因明之學奘師精研付受華僧尚未多達璟之克通非其宿植之力自何而至於是歟傳得奘師真唯識量乃立決定相違不定量於乾封年中因使臣入貢附至於時奘師長往向及二年其量云真故極成色定離眼識自許初三攝眼所不攝故猶如眼根良以三藏隱密周防非大智不明璟為宗云不離於眼識自許初三攝眼所不攝故猶如眼識也如此善成他義時大乘基覽此作便見璟所不知雖然終仰邊僧識見如此故歎之曰新羅順璟法師者聲振唐蕃學包大小業崇迦葉惟執行於杜多心務薄拘恆馳聲於少欲既而蘊藝西夏傳照東夷名道日新緇素欽揖雖彼龍象不少海外時稱獨步於此量作決定相違基師念遠國之人有茲利慧搪突奘師暗中機發善成三藏之義惜哉璟在本國稍多著述亦有傳來中原者其所宗法相大乘了義教也見華嚴經中始從發心便成佛已乃生謗毀不信或云當啟手足命弟子輩扶掖下地地則徐裂璟身俄墜時言生身陷地獄焉於今有坑廣袤丈餘實坎窞然號順璟捺落迦也</p>
</div>
<div class='div-other'><a id='mulu3703' />
<p class='h4'>嘉尚</p><p>按宋高僧傳嘉尚未知何許人也慧性天資瓌奇氣質篇聚堅守性相克攻勤在進修務於翻譯遠棲心於奘三藏門見宗廟之富窺室家之好久稽考瑜伽師地佛地論旨成唯識論深得義趣隨奘於玉華宮譯大般若經充證義綴文多能傑出及三藏有疾命尚具錄所翻經論合七十五部總一千三百三十五卷又錄俱胝畫像一千幀造十俱胝像寫經放生然燈令尚宣讀奘合掌歡喜曰吾心中願也汝代導之得沒而無悔焉奘卒著述疏鈔出雜集義門夥多天后朝同薄塵靈辯等預譯場證義功績愈繁尚初侍奘師在玉華宮翻經至初會嚴淨佛土品說諸佛菩薩以神通願力盛大千界上妙珍寶諸妙香花及意樂所生五塵妙境供養莊嚴說法處與寺主慧德夜覩玉華寺內廣博嚴淨伎樂盈滿又聞三堂講法明日白奘歡喜符合尚不知所終</p>
</div>
<div class='div-other'><a id='mulu3704' />
<p class='h4'>慧沼<span class='note-inline'>(附大願　塵外)</span></p><p>按宋高僧傳慧沼不知何許人也少而警慧始預青衿依於庠序誦習該通入法修身不違戒範乃被時諺沼闍棃焉次攻堅於經論善達翻傳自奘三藏到京恆窺壼奧後親大乘基師更加精博及菩提流志於崇福寺譯大寶積經沼預其選充證義新羅勝莊法師執筆沙門大願塵外皆一時英秀當代象龍時武平一充使盧藏用陸景初總預斯場中書侍郎崔湜行香至翻經院歎曰清流盡在此矣豈應見隔因奏請乞同潤色新經初沼證義於義淨譯場多所刊正訛言舛義悉從指定後著諸疏義號淄洲沼也</p>
</div>
<div class='div-other'><a id='mulu3705' />
<p class='h4'>元逸</p><p>按宋高僧傳元逸姓竇氏即元宗神武皇帝從外父也繫柯懿葉莫我與京昆友姪弟多升朝列或以靡麗自持或以官榮相抗逸乃風神秀朗瀟灑拔俗悟色空之迹到真寂之場糠粃膏粱幺麼軒冕既而形廁緇伍學追上流祕藏香龕披閱通理一日喟然興歎曰去聖日遠編簡倒錯或止存夏五或濫在魯魚加以筆札偷行校讎喪句若犍度失其夾葉猶禮記脫錯後先日見乖訛迷而不復有一於此彝倫攸斁遂據古今所撰目錄及勘諸經披文<span class='corr'>已</span>浩於几案積卷仍溢於堂宇字舛者詳義而綸之品差者賾理而綱之星霜累遷功業克著非夫心斷金石志堅冰蘗者曷登此哉既綜結其科目諒條而不紊也都為三十卷號釋教廣品曆章焉考其大小乘經律論并東西土賢聖集共一千八十部以蒲州共城二邑紙書校知多少縛定品次俾後世無悶焉其章頗成倫要備預不虞古之善制有樂陵尹靈琛為序逸後不知所終</p>
</div></div></div></div>
</div><!-- end of div[@id='body'] -->
</body></html>