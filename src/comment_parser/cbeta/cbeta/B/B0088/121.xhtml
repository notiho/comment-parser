<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu4158' />
<div class='div-other'>
<p class='h2'>欽定古今圖書集成博物彙編神異典　第一百七十五卷目錄</p>
<ul class="">
<li>僧部列傳五十一
<ul class="">
<li>宋二
<ul class="">
<li>開明</li>

<li>行勤</li>

<li>歸柔</li>

<li>妙行</li>

<li>志逢</li>

<li>瓖省</li>

<li>泰欽</li>

<li>慧濟</li>

<li>延沼</li>

<li>定慧</li>

<li>通濟</li>

<li>慕真</li>

<li>贊寧</li>

<li>實性</li>

<li>從顯</li>

<li>竟欽</li>

<li>道詮</li>

<li>智勤</li>

<li>宗慧</li>

<li>清皎</li>

<li>省念</li>

<li>希辨</li>

<li>澄遠</li>
</ul></li>
</ul></li>
</ul></div>
<p class='juan'>神異典第一百七十五卷</p>
<div class='div-other'><a id='mulu4159' />
<p class='h2'>僧部列傳五十一</p>
<div class='div-other'><a id='mulu4160' />
<p class='h3'>宋二</p>
<div class='div-other'><a id='mulu4161' />
<p class='h4'>開明</p><p>按五燈會元衢州烏巨山儀晏開明禪師吳興許氏子于唐乾符三年生誕之夕異香滿室紅光如晝光啟中隨父鎮信安強為娶師不願遂遊歷諸方機契鏡清歸省父母乃於郭南刱別舍以遂師志舍旁陳司徒廟有凜禪師像師往瞻禮失師所之後郡守展祀祠下見師入定於廟後叢竹間蟻蠧其衣敗葉沒䏶或者云是許鎮將之子也自此三昧或出或入子湖訥禪師未知師所造深淺問曰子所住定蓋小乘定耳時方喫茶師呈起橐曰是大是小訥駭然尋謁括蒼唐山德嚴禪師嚴問汝何姓曰姓許嚴曰誰許汝曰不別嚴默然之遂與剃染嘗令摘桃浹旬不歸往尋見師攀桃倚石泊然在定嚴鳴指出之開運中遊江郎巖覩石龕謂弟子慧興曰予入定此中汝當壘石塞門勿以吾為念興如所戒明年興意師長往啟龕視師素髮被肩胷臆尚煖徐自定起了無異容復回烏巨侍郎慎公鎮信安馥師之道命義學僧守榮詰其定相師不與之辨榮意輕之時信安人競圖師像而尊事皆獲舍利榮因媿服禮像謝愆亦獲舍利歎曰此後不敢以淺解測度矣錢忠懿王感師見夢遣使圖像至適王患目疾展像作禮如夢所見隨雨舍利目疾頓瘳因錫號開明及述偈讚寶器供具千計端拱初太宗皇帝聞師定力詔本州加禮津發赴闕師力辭僧再至諭旨特令肩與入對便殿命坐賜茗咨問禪定奏對簡盡深契上旨丏歸復詔入對得請還山送車塞途淳化元年示寂壽一百十五臘五十七闍維白光燭天舍利五色邦人以骨塑像至今州郡雨暘禱之如響斯答</p>
</div>
<div class='div-other'><a id='mulu4162' />
<p class='h4'>行勤</p><p>按茅亭客話偽蜀大東門外有妙圓塔院僧名行勤俗姓張氏人以其精於修行因謂之道者早歲南行中年駐錫龐眉皓髮貌古形羸住草屋數間唯繩牀一張及木棺一所不從齋請晝則昇牀而坐夜則入棺而臥衣服未嘗更換人問之拱默不對人皆仰其高節遺之衣服則轉施貧人與米麪鹽酪則受以一大瓶貯之常滿每齋則取一抄合而食三紀偃息自若不誑流俗其清尚如此時齒八十臨終自拾薪草積於院後告諸門徒曰吾即日行化希以木棺置於薪草之上以火爇之老僧幸矣至期依其教諭于煨燼中得舍利數十粒葬於塔中</p>
</div>
<div class='div-other'><a id='mulu4163' />
<p class='h4'>歸柔</p><p>按安陸府志歸柔魏人宋乾德中開創趙橫寺後休糧不食及卒弟子為之建塔夢常見之弟子紹因開壙視顏色如生莊嚴可畏而祠之有禱輙應</p>
</div>
<div class='div-other'><a id='mulu4164' />
<p class='h4'>妙行</p><p>按五燈會元金陵報恩院清護崇因妙行禪師福州長樂陳氏子六歲禮鼓山披削於國師言下發明開堂日僧問諸佛出世天花亂墜和尚出世有何祥瑞師曰昨日新雷發今朝細雨飛問如何是諸佛元旨師曰草鞵木履開寶三年示寂荼毗收舍利三百餘粒并靈骨歸於建州雞足山臥雲院建塔</p>
</div>
<div class='div-other'><a id='mulu4165' />
<p class='h4'>志逢</p><p>按五燈會元杭州五雲山華嚴院志逢禪師餘杭人也生惡葷血膚體香潔幼歲出家於臨安東山朗瞻院依年受具通貫三學了達性相嘗夢陞須彌山覩三佛列坐初釋迦次彌勒皆禮其足唯不識第三尊但仰視而<span class='corr'>已</span>釋尊謂之曰此是補彌勒處師子月佛師方作禮覺後因閱大藏經乃符所夢天福中遊方抵天台雲居叅國師賓主緣契頓發元秘一日入普賢殿中晏坐倏有一神人跪膝於前師問汝是誰乎曰護戒神也師曰吾患有宿愆未殄汝知之乎曰師有何罪唯一小過耳師曰何也曰凡折鉢水亦施主物師每傾棄非所宜也言訖而隱師自此洗鉢水盡飲之積久因致脾疾十載方愈吳越國王嚮師道風召賜紫衣署普覺禪師命住臨安功臣院開寶四年大將凌超於五雲山創院奉師為終老之所師每攜大扇乞錢買肉飼虎虎每迎之載以還山雍熙二年示寂塔於本院</p>
</div>
<div class='div-other'><a id='mulu4166' />
<p class='h4'>瓖省</p><p>按五燈會元杭州千光王寺瓌省禪師溫州鄭氏子幼歲出家精究律部聽天台文句棲心於圓頓止觀後閱楞嚴文理宏濬未能洞曉一夕誦經既久就案假寐夢中見日輪自空而降開口吞之自是倏然發悟差別義門渙然無滯後叅永明永明唯印前解無別指喻以忠懿王所遺衲衣授之表信住後上堂諸上座佛法無事昔之日月今之日月昔日風雨今日風雨昔日上座今日上座舉亦了說亦了一切成現好珍重開寶五年七月寶樹浴池忽現其前師曰凡所有相皆是虛妄越三日示疾集眾言別安坐而逝闍維收舍利建塔</p>
</div>
<div class='div-other'><a id='mulu4167' />
<p class='h4'>泰欽</p><p>按五燈會元金陵清凉泰欽法燈禪師魏府人也生而知道辯才無礙入法眼之室海眾歸之僉曰敏匠初住洪州雙林院開堂日指法座曰此山先代尊宿曾說法來此座高廣不才何陞古昔有言作禮須彌燈王如來乃可得坐且道須彌燈王如來今在何處大眾要見麼一時禮拜便陞座良久曰大眾秖如此也還有會處麼僧問如何是雙林境師曰畵也畵不成曰如何是境中人師曰且去境也未識且討人又僧問一佛出世震動乾坤和尚出世震動何方師曰甚麼處見震動曰爭奈即今何師曰今日有甚麼事有僧出禮拜師曰道者前時謝汝請我將甚麼與汝好僧擬問次師曰將謂相悉却成不委問如何是西來密意師曰苦問一佛出世普潤羣生和尚出世當為何人師曰不徒然曰恁麼則大眾有賴也師曰何必乃曰且住得也久立尊官及諸大眾今日相請勤重此箇殊功比喻何及所以道未了之人聽一言秖這如今誰動口便下座立倚拄杖而告眾曰還會麼天龍寂聽而雨華莫作須菩提幀子畵將去且恁麼信受奉行問新到近離甚處僧曰廬山師拈起香合曰廬山還有這箇也無僧無對師自代云尋香來禮拜和尚問百骸俱潰散一物鎮長靈未審百骸一物相去多少師曰百骸一物一物百骸次住上藍護國院僧問十方俱擊鼓十處一時聞如何是聞師曰汝從那方來問善行菩薩道不染諸法相如何是菩薩道師曰諸法相曰如何得不染去師曰染著甚麼處問不久開選塲還許學人選也無師曰汝是點額人又曰汝是甚麼科目問如何是演大法義師曰我演何似汝演次住金陵龍光院上堂維那白椎云法筵龍象眾當觀第一義師曰維那早是第二義長老即今是第幾義乃舉衣袖曰會麼大眾此是手舞足蹈莫道五百生前曾為樂主來或有疑情請垂見示時有一僧問如何是諸佛正宗師曰汝是甚麼宗曰如何師曰如何即不會問上藍一曲師親唱今日龍光事若何師曰汝甚麼時到上藍來曰諦當事如何師曰不諦當即別處覓問如何是佛法大意師曰且問小意却來與汝大意師後住清凉大道塲上堂僧出禮拜次師曰這僧最先出為大眾答國主深恩僧便問國主請命祖席重開學人上來請師直指心源師曰上來却下去問法眼一燈分照天下和尚一燈分照何人師曰法眼甚麼處分照來師乃曰某甲本欲居山藏拙養病過時奈緣先師有未了底公案出來與他了却時有僧問如何是先師未了底公案師便打曰祖禰不了殃及兒孫曰過在甚麼處師曰過在我殃及伱江南國主為鄭王時受心法於法眼之室暨法眼入滅復嘗問師曰先師有甚麼不了底公案師曰見分㭊次異日又問曰承聞長老於先師有異聞底事師作起身勢國主曰且坐師謂眾曰先師法席五百眾今秪有十數人在諸方為導首你道莫有錯指人路底麼若錯指教他入水入火落坑落塹然古人又道我若向刀山刀山自摧折我若向鑊湯鑊湯自消滅且作麼生商量言語即熟及問著便生疎去何也秖為隔闊多時上座但會我甚麼處去不得有去不得者為眼等諸根色等諸法諸法且置上座開眼見甚麼所以道不見一法即如來方得名為觀自在珍重師開寶七年六月示疾告眾曰老僧臥疾強牽拖與汝相見如今隨處道塲宛然化城且道作麼生是化城不見古導師云寶所非遙須且前進及至城所又道我所化作今汝諸人試說箇道理看是如來禪祖師禪還定得麼汝等雖是晚生須知僥忝我國主凡所勝地建一道塲所須不闕秪要汝開口如今不知阿那箇是汝口爭答効他四恩三有欲得會麼但識口必無咎縱有咎因汝有我今火風相逼去住是常道老僧住持將逾一紀每承國主助發至於檀越十方道侶主事小師皆赤心為我默而難言或披麻帶布此即順俗我道違真且道順好違好然但順我道即無顛倒我之遺骸必於南山大智藏和尚左右乞一墳塚升沉皎然不淪化也努力珍重二十四日安坐而終</p>
</div>
<div class='div-other'><a id='mulu4168' />
<p class='h4'>慧濟</p><p>按五燈會元金陵報恩院法安慧濟禪師太和人也初住曹山上堂知幻即離不作方便離幻即覺亦無漸次諸上座且作麼生會不作方便又無漸次古人意在甚麼處若會得諸佛常現前若未會莫向圓覺經裏討夫佛法亙古亙今未嘗不現前諸上座一切時中咸承此威光須具大信根荷擔得起始得不見佛讚猛利底人堪為器用亦不賞他向善久修淨業者要似他廣額兇屠拋下操刀便證阿羅漢果直須恁麼始得所以長者道如將梵位直授凡庸僧問大眾既臨於法會請師不吝句中元師曰謾得大眾麼曰恁麼則全因此問也師曰不用得問古人有言一切法以不生為宗如何是不生宗師曰好箇問處問佛法中請師方便師曰方便了也問如何是古佛心師曰何待問江南國主請居報恩署號攝眾上堂謂眾曰此日奉命令住持當院為眾演法適來見維那曰槌了多少好令教當觀第一義且作麼生是第一義若這裏叅得多少省要如今別更說箇甚麼即得然承恩旨不可杜默去也夫禪宗示要法爾常規圓明顯露亙古亙今至于達磨西來也秪與諸人證明亦無法可得與人秪道直下是便教立地構取古人雖則道立地構取如今坐地還構得也無有疑請問僧問三德奧樞從佛演一音元路請師明師曰汝道有也未問如何是報恩境師曰大家見汝問開寶中示滅於本院</p>
</div>
<div class='div-other'><a id='mulu4169' />
<p class='h4'>延沼</p><p>按五燈會元汝州風穴延沼禪師餘杭劉氏子幼不茹葷習儒典應進士一舉不遂乃出家依本州開元寺智恭披削受具習天台止觀年二十五謁鏡清清問近離甚處師曰自離東來清曰還過小江也無師曰大舸獨飄空小江無可濟清曰鏡水秦山鳥飛不度子莫道聽途言師曰滄溟尚怯艨䑳勢列漢飛帆渡五湖清[監-皿+立]拂子曰爭奈這箇何師曰這箇是甚麼清曰果然不識師曰出沒卷舒與師同用清曰杓卜聽虛聲熟睡饒讇語師曰澤廣藏山理能伏豹清曰捨罪放愆速須出去師曰出去即失便出到法堂乃曰夫行脚人因緣未盡其善不可便休去却回曰某甲適來輙陳小騃冒瀆尊顏伏蒙慈悲未賜罪責清曰適來言從東來豈不是翠巖來師曰雪竇親棲寶葢東清曰不逐亡羊狂解息却來這裏念篇章師曰路逢劍客須呈劍不是詩人莫獻詩清曰詩速祕却略借劍看師曰梟首甑人攜劍去清曰不獨觸風化亦自顯顢頇師曰若不觸風化爭明古佛心清曰如何是古佛心師曰再許允容師今何有清曰東來衲子菽麥不分秪聞不已而已何得抑已而已師曰巨浪湧千尋澄波不離水清曰一句截流萬機寢削師便禮拜清曰衲子俊哉衲子俊哉師到華嚴嚴問我有牧牛歌輙請闍棃和師曰羯鼓掉鞭牛豹跳遠村梅樹觜盧都師叅南院入門不禮拜院曰入門須辯主師曰端的請師分院於左膝拍一拍師便喝院於右膝拍一拍師又喝院曰左邊一拍且置右邊一拍作麼生師曰瞎院便拈棒師曰莫盲枷瞎棒奪打和尚莫言不道院擲下棒曰今日被黃面浙子鈍置一塲師曰和尚大似持鉢不得詐道不饑院曰闍棃曾到此間麼師曰是何言歟院曰老僧好好相借問師曰也不得放過便下叅眾了却上堂頭禮謝院曰闍棃曾見甚麼人來師曰在襄州華嚴與廓侍者同夏院曰親見作家來院問南方一棒作麼商量師曰作奇特商量師却問和尚此間一棒作麼商量院拈拄杖曰棒下無生忍臨機不見師師於言下大徹元旨遂依止六年四眾請主風穴又八年李史君與闔城士庶再請開堂演法矣上堂夫叅學眼目臨機直須大用現前勿自拘於小節設使言前薦得猶是滯殼迷封縱然句下精通未免觸途狂見應是從前依他作解明昧兩岐與伱一時掃却直教箇箇如師子兒吒呀地哮吼一聲壁立千仞誰敢正眼覰著覰著即瞎却渠眼時有僧問如何是正法眼師曰即便戳瞎曰戳瞎後如何師曰撈天摸地師後因本郡兵寇作孽與眾避地於郢州謁前請主李史君留於衙內度夏普設大會請師上堂纔陞座乃曰祖師心印狀似鐵牛之機去即印住住即印破秪如不去不住印即是不印即是還有人道得麼時有盧陂長老出問學人有鐵牛之機請師不搭印師曰慣釣鯨鯢澄巨浸却嗟蛙步蹍泥沙陂佇思師喝曰長老何不進語陂擬議師便打一拂子曰還記得話頭麼試舉看陂擬開口師又打一拂子牧主曰信知佛法與王法一般師曰見甚麼道理牧主曰當斷不斷反招其亂師便下座至九月汝州太師宋侯捨宅為寺復來郢州請師歸新寺住持至周廣順元年賜額廣慧師住二十二年當餘百眾上堂僧問如何是佛師曰如何不是佛曰未曉元言請師直指師曰家住海門洲扶桑最先照問朗月當空時如何師曰不從天上輥任向地中埋問古曲無音韻如何和得齊師曰木雞啼子夜芻狗吠天明上堂舉寒山詩曰梵志死去來魂識見閻老讀盡百王書未免受捶栲一稱南無佛皆以成佛道僧問如何是一稱南無佛師曰燈連鳳翅當堂照月映娥眉䫌面看問如何是佛師曰嘶風木馬緣無絆背角泥牛痛下鞭問如何是廣慧劍師曰不斬死漢問古鏡未磨時如何師曰天魔膽裂曰磨後如何師曰軒轅無道問矛盾本成雙翳病帝網明珠事若何師曰為山登九仞捻土定千鈞問干木奉文侯知心有幾人師曰少年曾決龍虵陣老倒還聽穉子歌問如何是清凉山中主師曰一句不遑無著問迄今猶作野盤僧問如何是和尚家風師曰鶴有九臯難翥翼馬無千里謾追風問未有之言請師試道師曰入市能長嘯歸家著短衣問夏終今日師意如何師曰不憐鵝護雪且喜蠟人冰問歸鄉無路時如何師曰平窺紅爛處暢殺子平生問滿目荒郊翠瑞草却滋榮時如何師曰新出紅爐金彈子簉破闍棃鐵面皮問如何是互換之機師曰和盲惣愬瞎問真性不隨緣如何得證悟師曰猪肉案上滴乳香問如何是清淨法身師曰金沙灘頭馬郎婦問一色難分請師顯示師曰滿爐添炭猶嫌冷路上行人秖守寒問如何是學人立身處師曰井底泥牛吼林間玉兔驚問如何是道師曰五鳳樓前曰如何是道中人師曰問取皇城使問不傷物義請師便道師曰劈腹開心猶未性燥問未定渾濁如何得照師曰下坡不走快便難逢問如何是衲僧行履處師曰頭上喫棒口裏喃喃問靈山話月曹溪指月去此二途請師直指師曰無言不當瘂曰請師定當師曰先度汨羅江問任性浮沉時如何師曰牽牛不入欄問凝然便會時如何師曰截耳臥街問狼煙永息時如何師曰兩脚捎空問祖令當行時如何師曰點問不施寸刃便登九五時如何師曰鞭屍屈項上堂舉古云我有一隻箭曾經久磨煉射時徧十方落處無人見師曰山僧即不然我有一隻箭未嘗經磨煉射不徧十方要且無人見僧便問如何是和尚箭師作彎弓勢僧禮拜師曰拖出這死漢問牛頭未見四祖時如何師曰披席把盌曰見後如何師曰披席把盌問未達其源時如何師曰鶴冷移巢易龍寒出洞難問不露鋒鋩句如何辯主賓師曰口銜羊角鰾膠粘問將身御險時如何師曰露布長書寫罪原問學人解問誵訛句請師舉起訝人機師曰心裏分明眼睛黑問生死到來時如何師曰青布裁衫招犬吠曰如何得不吠去師曰自宜躲避寂無聲問如何是真道人師曰竹竿頭上禮西方問魚隱深潭時如何師曰湯盪火燒問如何是諸佛行履處師曰青松綠竹下問如何是大善知識師曰殺人不眨眼曰既是大善知識為甚麼殺人不眨眼師曰塵埃影裏不拂袖畫㦸門前磨寸金問一即六六即一一六俱亡時如何師曰一箭落雙鵰曰意旨如何師曰身亡跡謝問摘葉尋枝即不問直截根源事若何師曰赴供凌晨去開塘帶雨歸問問問盡是捏怪請師直指根源師曰罕逢穿耳客多遇刻舟人問正當恁麼時如何師曰盲龜值水惟優穩枯木生華物外春問寶塔元無縫金門即日開時如何師曰智積佐來空合掌天王捧出不知音曰如何是塔中人師曰萎花風掃去香水雨飄來問隨緣不變者忽遇知音時如何師曰披莎側立千峯外引水澆蔬五老前問刻舟求不得常用事如何師曰大勳不立賞柴扉草自深問從上古人印印相契如何是相契底眼師曰輕囂道者知機變拈却招魂拭淚巾問九夏賞勞請師言薦師曰出袖拂開龍洞雨泛杯波湧鉢囊華問最初自恣合對何人師曰一把香芻拈未暇六環金錫響遙空問西祖傳來請師端的師曰一犬吠虛千猱鳴實問王道與佛道相去幾何師曰芻狗吠時天地合木鷄啼後祖燈輝問祖師心印請師拂拭師曰祖月凌空圓聖智何山松檜不青青</p>
<p>上堂若立一塵家國興盛野老顰蹙不立一塵家國喪亡野老安怙於此明得闍棃無分全是老僧於此不明老僧却是闍棃闍棃與老僧亦能悟却天下人亦能瞎却天下人欲識闍棃麼右邊一拍曰這裏是欲識老僧麼左邊一拍曰這裏是僧問大眾雲集請師說法師曰赤脚人趂兔著靴人喫肉問不曾博覽空王教略借元機試道看師曰白玉無瑕卞和刖足問如何是無為之句師曰寶燭當軒顯紅光爍太虛問如何是臨機一句師曰因風吹火用力不多問素面相呈時如何師曰拈却蓋面帛問紫菊半開秋已老月圓當戶意如何師曰月生蓬島人皆見昨夜遭霜子不知問如何是直截一路師曰直截是迃曲問如何是師子吼師曰阿誰要汝野牛鳴問如何是諦實之言師曰口懸壁上上堂若是上上之流各有證據略赴箇程限中下之機各須英俊當處出生隨處滅盡如爆龜紋爆即成兆不爆成鈍欲爆不爆直下便揑問心不能緣口不能言時如何師曰逢人但恁麼舉問龍透清潭時如何師曰印駿捺尾問任性浮沉時如何師曰牽牛不入欄問有無俱無去處時如何師曰三月懶遊花下路一家愁閉雨中門問語默涉離微如何通不犯師曰常憶江南三月裏鷓鴣啼處百花香問百了千當時如何師曰不許夜行投明須到上堂三千劍客恥見莊周赤眉橫肩得無訛謬他時變豹後五日看珍重問心印未明時如何師曰雖聞酋帥投歸款未見牽羊納璧來問如何是臨濟下事師曰桀犬吠堯問如何是齧鏃事師曰孟浪借辭論馬角上堂大眾集定師曰不是無言各須英鑑問大眾雲集師意如何師曰景謝祁寒骨肉疎冷問不修禪定為甚麼成佛無疑師曰金鷄專報曉漆桶夜生光問一念萬年時如何師曰拂石仙衣破問洪鐘未擊時如何師曰充塞大千無不韻妙含幽致豈能分曰擊後如何師曰石壁山河無障礙翳消開後好咨聞問古今纔分請師密要師曰截却重舌問如何是大人相師曰赫赤窮漢曰未審將何受用師曰攜籮挈杖問如何是賓中主師曰入市雙瞳瞽曰如何是主中賓師曰回鑾兩曜新曰如何是賓中賓師曰攢眉坐白雲曰如何是主中主師曰磨礱三尺劍待斬不平人問如何是钁頭邊意師曰山前一片青問如何是佛師曰杖林上下竹筋鞭</p>
</div>
<div class='div-other'><a id='mulu4170' />
<p class='h4'>定慧</p><p>按五燈會元漳州報劬院元應定慧禪師泉州晉江吳氏子漳州刺史陳文顥創院請師開法僧問如何是第一義師曰如何是第一義曰學人請益師何以倒問學人師曰汝適來請益甚麼曰第一義師曰汝謂之倒問邪問如何是古佛道塲師曰今夏堂中千五百僧開寶八年將順世先七日書辭陳公仍示偈曰今年六十六世壽有延促無生火熾然有為薪不續出谷與歸源一時俱備足及期誡門人曰吾滅後不得以喪服哭泣言訖而寂</p>
</div>
<div class='div-other'><a id='mulu4171' />
<p class='h4'>通濟</p><p>按衢州府志通濟大師姓江忘其名建安人誅茅於西安之鳥石遂為福應院以居焉自唐龍紀至雍熙累有褒表咸平二年始化</p>
</div>
<div class='div-other'><a id='mulu4172' />
<p class='h4'>慕真</p><p>按休寧縣志慕真袁州宜春人為南唐國師精堪輿家說顯德中以言牛頭山不利謫休寧居何塢續徙芙蓉峰禮昭禪師為師改名慕真一坐四十年豁然大悟宋天禧三年己末十月十八日里中士江文寀輩往見之慕真肅人正席趺坐忽然火從心出自燒頃刻而化其徒收舍利為塔以葬凡徽人家葬地之善者多為何國師所扦姪彥德孫彬相隱皆其後也</p>
</div>
<div class='div-other'><a id='mulu4173' />
<p class='h4'>贊寧</p><p>按湘山野錄僧錄贊寧有大學洞古博物著書數百卷王元之禹偁徐騎省鉉疑則就而質焉二公皆拜之柳仲塗開因曰余頃守維揚郡堂後菜圃纔陰雨則青焰夕起觸近則散何邪寧曰此燐火也兵戰血或牛馬血著土則凝結為此氣雖千載不散柳遽拜之曰掘之皆斷鎗折鏃乃古戰地也因贈以詩中有空門今日見張華之句太宗欲知古高僧事撰僧史略十卷進呈充史館編修壽八十四司天監王處納推其命孤薄不佳三命星禽晷祿壬遁俱無壽貴之處謂寧曰師生時所異者止得天貴星臨門必有裂土侯王在戶否寧曰母氏嘗謂某曰汝生時臥草錢文穆王元瓘往臨安縣拜塋至門雨作避於茆檐甚久殆浣浴襁籍畢徘徊方去</p>
</div>
<div class='div-other'><a id='mulu4174' />
<p class='h4'>實性</p><p>按五燈會元韶州白雲子祥實性大師初住慈光院廣主召入府說法時有僧問覺華纔綻正遇明時不昧宗風乞師方便師曰我王有令問祖意教意是同是別師曰不別曰恁麼則同也師曰不妨領話問諸佛出世普徧大千白雲一會如何舉揚師曰賺却幾人來曰恁麼則四眾何依師曰沒交涉問即心即佛示誨之辭不涉前言如何指教師曰東西且置南北作麼生問如何是和尚家風師曰石橋那畔有這邊無會麼曰不會師曰且作丁公吟問衣到六祖為甚麼不傳師曰海晏河清問從上宗乘如何舉揚師曰今日末喫茶上堂諸人會麼但向街頭市尾屠兒魁劊地獄鑊湯處會取若恁麼會得堪與人天為師若向衲僧門下天地懸殊更有一般底秖向長連牀上作好人去汝道此兩般人那箇有長處無事珍重問僧甚麼處來曰雲門來師曰裏許有多少水牛曰一箇兩箇師曰好水牛問僧不壞假名而談實相作麼生僧指倚子曰這箇是倚子師以手撥倚曰與我將鞋袋來僧無對師曰這虛頭漢師將示滅白眾曰某甲雖提祖印未盡其中事諸仁者且道其中事作麼生莫是無邊中間內外已否若如是會即大地如鋪沙良久曰去此即他方相見言訖而寂</p>
</div>
<div class='div-other'><a id='mulu4175' />
<p class='h4'>從顯</p><p>按五燈會元洪州觀音院從顯禪師泉州人也上堂眾集良久曰文殊深讚居士未審居士受讚也無若受讚何處有居士邪若不受讚文殊不可虛發言也大眾作麼生會若會真箇衲僧僧問居士默然文殊深讚此意如何師曰汝問我答曰忽遇恁麼人出頭來又作麼生師曰行到水窮處坐看雲起時問如何是觀音家風師曰眼前看取曰忽遇作者來作麼生見待師曰貧家秖如此未必便言歸問久負沒絃琴請師彈一曲師曰作麼生聽其僧側耳師曰賺殺人乃曰盧行者當時大庾嶺頭謂明上座言莫思善莫思惡還我明上座本來面目來觀音今日不恁麼道還我明上座來恁麼道是曹溪子孫也無若是曹溪子孫又爭除却四字若不是又過在甚麼處試出來商量看良久曰此一眾真行脚人也便下座太平興國八年九月中師謂檀那袁長史曰老僧三兩日間歸鄉去袁曰和尚年尊何更思鄉師曰歸鄉圖得好鹽喫袁不測其言翼日師不疾坐亡袁建塔於西山</p>
</div>
<div class='div-other'><a id='mulu4176' />
<p class='h4'>竟欽</p><p>按五燈會元韶州雙峰竟欽禪師益州人也開堂日雲門和尚躬臨證明僧問如何是佛法大意師曰日出方知天下朗無油那點佛前燈問如何是雙峰境師曰夜聽水流庵後竹晝看雲起面前山問如何是和尚為人一句師曰因風吹火上堂進一步則迷理退一步則失事饒伱一向兀然去又同無情僧問如何得不同無情去師曰動轉施為曰如何得不迷理失事去師曰進一步退一步僧作禮師曰向來有人恁麼會老僧不肯伊曰請師直指師便打出問如何是正法眼師曰山河大地問如何是法王劍師曰鉛刀徒逞不若龍泉曰用者如何師曰藏鋒猶不許露刃更何堪問賓頭盧應供四天下還得徧也無師曰如月入水問如何是用而不雜師曰明月堂前垂玉露水晶殿裏璨真珠有行者問某甲遇賊來時若殺即違佛教不殺又違王勅未審師意如何師曰官不容針私通車馬廣主嘗親問法要錫慧真廣悟號將示寂告門人曰吾不久去世汝可就山頂預修墳塔洎工畢以聞師曰後日子時行矣及期會雲門爽和尚等七人夜話侍者報三更也師索香焚之合掌而逝</p>
</div>
<div class='div-other'><a id='mulu4177' />
<p class='h4'>道詮</p><p>按五燈會元廬山歸宗道詮禪師吉州劉氏子僧問承聞和尚親見延壽來是否師曰山前麥熟也未問九峯山中還有佛法也無師曰有曰如何是九峯山中佛法師曰石頭大底大小底小尋屬江南國絕僧徒例試經業師之眾並習禪觀乃述一偈聞於州牧曰比擬忘言合太虛免教和氣有親疎誰知道德全無用今日為僧貴識書州牧閱之與僚佐議曰栴檀林中必無雜樹惟師一院特奏免試南康知軍張南金具疏集道俗迎請坐歸宗道塲僧問如何是歸宗境師曰千邪不如一直問如何是佛師曰待得雪消後自然春到來問深山巖谷中還有佛法也無師曰無曰佛法徧在一切處為甚麼却無師曰無人到問古人道不是風動不是幡動時如何師曰來日路口有市問如何是學人自己師曰牀窄先臥粥稀後坐雍熙二年順寂塔於牛首庵</p>
</div>
<div class='div-other'><a id='mulu4178' />
<p class='h4'>智勤</p><p>按五燈會元台州紫凝普聞寺智勤禪師僧問如何是空手把鉏頭師曰但恁麼諦信曰如何是步行騎水牛師曰汝自何來有偈示眾曰今年五十五脚未蹋寸土山河是眼睛大海是我肚太平興國四年有旨試僧經業山門老宿各寫法名惟師不嫺書札時通判李憲問世尊還解書也無師曰天下人知淳化初不疾命侍僧開浴浴訖垂誡徒眾安坐而逝塔於本山三年後門人遷塔發龕覩師容儀儼若髭髮仍長遂迎入新塔</p>
</div>
<div class='div-other'><a id='mulu4179' />
<p class='h4'>宗慧</p><p>按五燈會元襄州洞山守初宗慧禪師初叅雲門門問近離甚處師曰查渡門曰夏在甚處師曰湖南報慈曰幾時離彼師曰八月二十五門曰放汝三頓棒師至明日却上問訊昨日蒙和尚放三頓棒不知過在甚麼處門曰飯袋子江西湖南便恁麼去師於言下大悟遂曰他後向無人煙處不蓄一粒米不種一莖菜接待十方往來盡與伊抽釘拔楔拈却炙脂帽子脫却鶻臭布衫教伊洒洒地作個無事衲僧豈不快哉門曰伱身如椰子大開得如許大口師便禮拜住後上堂言無展事語不投機承言者喪滯句者迷還得麼伱衲僧分上到這裏須具擇法眼始得秖如洞山恁麼道也有一塲過且道過在甚麼處僧問迢迢一路時如何師曰天晴不肯去直待雨淋頭曰諸聖作麼生師曰入泥入水問心未生時法在甚麼處師曰風吹荷葉動決定有魚行問師登師子座請師唱道情師曰晴乾問水道無事設曹司曰恁麼則謝師指示師曰賣鞋老婆脚䟐<span class='note-inline'>(郎擊切)</span>趚<span class='note-inline'>(七亦切)</span>問如何是三寶師曰商量不下問如何是無縫塔師曰十字街頭石師子問僧甚處來曰汝州師曰此去多少曰七百里師曰踏破幾緉草鞋曰三緉師曰甚處得錢買曰打笠子師曰叅堂去僧應喏問如何是免得生死底法師曰見之不取思之三年僧問離却心機意識請師一句師曰道士著黃甕裏坐問非時親覲請師一句師曰對眾怎生舉曰據現定舉師曰放汝三十棒曰過在甚麼處師曰罪不重科問如何是佛師曰麻三斤問蓮華未出水時如何師曰楚山頭倒卓曰出水後如何師曰漢水正東流問如何是吹毛劍師曰金州客曰用者如何師曰伏惟尚饗問車住牛不住時如何師曰用駕車漢作麼問如何是衲僧分上事師曰雲裹楚山頭決定多風雨問海竭人亡時如何師曰難得曰便恁麼去時如何師曰雲在青天水在瓶問文殊普賢來叅時如何師曰趂向水牯牛欄裏著曰和尚入地獄如箭射師曰全憑子力問如何是正法眼師曰紙撚無油問牛頭未見四祖時如何師曰楖栗木拄杖曰見後如何師曰竇入布衫問如何是佛師曰灼然諦當問萬緣俱息意旨如何師曰甕裏石人賣棗圈問如何是洞山劍師曰作麼曰學人要知師曰罪過問乾坤休著意宇宙不留心學人秖恁麼師又作麼生師曰峴山亭起霧灘峻不留船問大眾雲臻請師撮其樞要略舉大綱師曰水上浮漚呈五色海底蝦蟆叫月明問正當恁麼時文殊普賢在甚麼處師曰長者八十一其樹不生耳曰意旨如何師曰一則不成二則不是</p>
</div>
<div class='div-other'><a id='mulu4180' />
<p class='h4'>清皎</p><p>按五燈會元蘄州四祖山清皎禪師福州王氏子僧問師唱誰家曲宗風嗣阿誰師曰楷師巗畔祥雲起寶壽峰前震法雷臨終遺偈曰吾年八十八滿頭垂白髮顒顒鎮雙峰明明千江月黃梅<span class='corr'>揚</span>祖教白兆承宗訣日日告兒孫勿令有斷絕</p>
</div>
<div class='div-other'><a id='mulu4181' />
<p class='h4'>省念</p><p>按五燈會元汝州首山省念禪師萊州狄氏子受業於本郡南禪寺纔具尸羅徧遊叢席常密誦法華經眾目為念法華也晚於風穴會中充知客一日侍立次穴乃垂涕告之曰不幸臨濟之道至吾將墜於地矣師曰觀此一眾豈無人耶穴曰聰明者多見性者少師曰如某者如何穴曰吾雖望子之久猶恐耽著此經不能放下師曰此亦可事願聞其要穴遂上堂舉世尊以青蓮目顧視大眾乃曰正當恁麼時且道說箇甚麼若道不說而說又是埋沒先聖且道說箇甚麼師乃拂袖下去穴擲下拄杖歸方丈侍者隨後請益曰念法華因甚不祗對和尚穴曰念法華會也次日師與真圓頭同上問訊次穴問真曰作麼生是世尊不說說真曰鵓鳩樹頭鳴穴曰汝作許多癡福作麼何不體究言句又問師曰汝作麼生師曰動容揚古路不墮悄然機穴謂真曰汝何不看念法華下語師受風穴印可之後泯迹韜光人莫知其所以因白兆楚和尚至汝州宣化風穴令師往傳語纔相見提起坐具便問展即是不展即是兆曰自家看取師便喝兆曰我曾親近知識來未嘗輙敢恁麼造次師曰草賊大敗兆曰來日若見風穴和尚待一一舉似師曰一任一任不得忘却師乃先回舉似風穴穴曰今日又被伱收下一員草賊師曰好手不張名兆次日纔到相見便舉前話穴曰非但昨日今日和贓捉賊師於是名振四方學者望風而靡開法首山為第一世也入院上堂曰佛法付與國王大臣有力檀越令其佛法不斷絕燈燈相續至於今日大眾且道續箇甚麼良久曰須是迦葉師兄始得時有僧問靈山一會何異今日師曰墮坑落壍曰為甚麼如此師曰瞎問師唱誰家曲宗風嗣阿誰師曰少室巖前親掌示曰便請洪音和一聲師曰如今也要大家知問如何是徑截一路師曰或在山間或在樹下問如何是學人親切處師曰五九盡日又逢春曰畢竟事如何師曰冬到寒食一百五問如何是和尚家風師曰一言截斷千江口萬仞峯前始得元問如何是首山境師曰一任眾人看曰如何是境中人師曰喫棒得也未僧禮拜師曰喫棒且待別時問如何是祖師西來意師曰風吹日炙問從上諸聖向甚麼處行履師曰牽犂拽杷問古人拈槌竪拂意旨如何師曰孤峰無宿客曰未審意旨如何師曰不是守株人問如何是菩提路師曰此去襄縣五里曰向上事如何師曰往來不易問諸聖說不到處請師舉唱師曰萬里神光都一照誰人敢並日輪齊問臨濟喝德山棒未審明甚麼邊事師曰汝試道看僧便喝師曰瞎僧又喝師曰這瞎漢秪麼亂喝作麼僧禮拜師便打問和尚是大善知識為甚麼却首山師曰不坐孤峰頂常伴白雲閑問四眾圍繞師說何法師曰打草蛇驚曰未審作麼生下手師曰適來幾合喪身失命問二龍爭珠誰是得者師曰得者失曰不得者又如何師曰珠在甚麼處問一切諸佛皆從此經出如何是此經師曰低聲低聲曰如何受持師曰切不得污染問世尊滅後法付何人師曰好箇問頭無人答得曰如何是世尊不說說師曰任從滄海變終不為君通曰如何是迦葉不聞聞師曰瞶人徒側耳問古人道見色便見心諸法無形將何所見師曰一家有事百家忙曰學人不會乞師再指師曰三日後看取問菩薩未成佛時如何師曰眾生曰成佛後如何師曰眾生眾生問路逢達道人不將語默對未審將甚麼對師曰瞥爾三千界曰與麼則目視不勞也師曰天恩未遇後悔難追上堂第一句薦得堪與祖佛為師第二句薦得堪與人天為師第三句薦得自救不了時有僧問如何是第一句師曰大用不揚眉棒下須見血曰慈悲何在師曰送出三門外問如何是第二句師曰不打恁麼驢漢曰將接何人師曰如斯爭奈何問如何是第三句師曰解問無人答曰即今秪對者是誰師曰莫使外人知曰和尚是第幾句薦得師曰月落三更穿市過問維摩默然文殊贊善未審此意如何師曰當時聽眾必不如是曰既不如是維摩默然又且如何師曰知恩者少負恩者多乃曰若論此事實不掛一箇元字脚便下座問如何是古佛心師曰鎮州蘿蔔重三斤問如何是元中的師曰有言須道却曰此意如何師曰無言鬼也瞋問如何是衲僧眼師曰此問不當曰當後如何師曰堪作甚麼問如何得離眾緣去師曰千年一遇曰不離時如何師曰立在眾人前問如何是大安樂底人師曰不見有一法曰將何為人師曰謝闍棃領話問如何是常在底人師曰亂走作麼問如何是首山師曰東山高西山低曰如何是山中人師曰恰遇棒不在問如何是道師曰爐中有火無心撥處處縱橫任意遊曰如何是道中人師曰坐看煙霞秀不與白雲齊問一毫未發時如何師曰路逢穿耳客曰發後如何師曰不用更遲疑問無絃一曲請師音韻師良久曰還聞麼曰不聞師曰何不高聲問著問學人久處沈迷請師一接師曰老僧無這閑工夫曰和尚豈無方便師曰要行即行要坐即坐問如何是離凡聖底句師曰嵩山安和尚曰莫便是和尚極則處否師曰南嶽讓禪師問學人乍入叢林乞師指示師曰闍棃到此多少時也曰<span class='corr'>已</span>經冬夏師曰莫錯舉似人問有一人蕩盡來時師還接否師曰蕩盡即置那一人是誰曰風高月冷師曰僧堂內幾人坐臥僧無對師曰賺殺老僧問如何是梵音相師曰驢鳴狗吠乃曰要得親切第一莫將問來問還會麼問在答處答在問處汝若將問來問老僧在汝脚底汝若擬議即沒交涉時有僧出禮拜師便打僧便問挂錫幽巖時如何師曰錯僧曰錯師又打問如何是佛師曰新婦騎驢阿家牽曰未審此語甚麼句中收師曰三元收不得四句豈能該曰此意如何師曰天長地久日月齊明問曹谿一句天下人聞未審和尚一句甚麼人得聞師曰不出三門外曰為甚麼不出三門外師曰舉似天下人問如何是和尚不欺人底眼師曰看看冬到來曰究竟如何師曰即便春風至問遠聞和尚無絲可挂及至到來為甚麼有山可守師曰道甚麼僧便喝師亦喝僧禮拜師曰放汝三十棒次住廣教及寶應三處法席海眾常臻淳化三年十二月四日午時上堂說偈曰今年六十七老病隨緣且遣日今日記却來年事來年記著今朝日至四年月日無爽前記上堂辭眾仍說偈曰白銀世界金色身情與非情共一真明暗盡時俱不照日輪午後示全身言訖安坐而逝茶毗收舍利建塔</p>
</div>
<div class='div-other'><a id='mulu4182' />
<p class='h4'>希辯</p><p>按五燈會元杭州普門寺希辯禪師蘇州人也忠懿王命主越州清泰署慧智後遷上寺上堂山僧素乏知見復寡聞持頃雖侍立於國師不蒙一句開示以致今日與諸仁者聚會更無一法可相助發何况能為諸仁者區別緇素商量古今還怪得山僧麼若有怪者且道此人具眼不具眼有賓主義無賓主義晚學初機必須審細僧問如何是普門示現神通事師曰恁麼則闍棃怪老僧去也曰不怪時如何師曰汝且下堂裏思惟去太平興國三年吳越王入覲師隨寶塔至見於滋福殿賜紫衣號慧明禪師端拱中乞還故里詔從之賜御製詩忠懿王施金於常熟本山院創甎浮圖七級高二百尺功既就至道三年八月示寂塔於院之西北隅</p>
</div>
<div class='div-other'><a id='mulu4183' />
<p class='h4'>澄遠</p><p>按五燈會元益州青城香林院澄遠禪師漢州綿竹人姓上官在眾日普請鉏草次有一僧曰看俗家失火師曰那裏火曰不見那師曰不見曰這瞎漢是時一眾皆言遠上座敗闕後明教寬聞舉歎曰須是我遠兄始得住後僧問美味醍醐為甚麼變成毒藥師曰導江紙貴問見色便見心時如何師曰適來甚麼處去來曰心境俱忘時如何師曰開眼坐睡問北斗裏藏身意旨如何師曰月似彎弓少雨多風問如何是諸佛心師曰清則始終清曰如何領會師曰莫受人謾好問如何是祖師西來意師曰踏步者誰問如何是和尚妙藥師曰不離眾味曰喫者如何師曰唼㗖看問如何是室內一盌燈師曰三人證龜成鼈問如何是衲衣下事師曰臘月火燒山問大眾雲集請師施設師曰三不待兩問如何是學人時中事師曰恰恰問如何是元師曰今日來明日去曰如何是元中元師曰長連牀上問如何是香林一脉泉師曰念無間斷曰飲者如何師曰隨方斗秤問如何是衲僧正眼師曰不分別曰照用事如何師曰行路人失脚問萬機俱泯迹方識本來人時如何師曰清機自顯曰恁麼則不別人師曰方見本來人問魚遊陸地時如何師曰發言必有後救曰却下碧潭時如何師曰頭重尾輕問但有言句盡是賓如何是主師曰長安城裏曰如何領會師曰千家萬戶問如何是西來的的意師曰坐久成勞曰便回轉時如何師曰墮落深坑問如何是無縫塔師曰合掌當胷曰如何是塔中人師曰露也問教法未來時如何師曰閻羅天子曰來後如何師曰大宋國裏問一子出家九族解脫目連為甚麼母入地獄師曰確問如何是平常心師曰早朝不審晚後珍重上堂是汝諸人盡是擔鉢囊向外行脚還識得性也未若識得試出來道看若識不得秖是被人褻謾將去且問汝諸人是汝叅學日久用心掃地煎茶遊山翫水汝且釘釘喚甚麼作自性諸人且道始終不變不異無高無下無好無醜不生不滅究竟歸於何處諸人還知得下落所在也未若於這裏知得所在是諸佛解脫法門悟道見性始終不疑不慮一任橫行一切人不奈汝何出言吐氣實有來處如人買田須是收得元本契書若不得他元本契書終是不穩遮莫經官判狀亦是不得其奈不收得元本契書終是被人奪却汝等諸人叅禪學道亦復如是還有人收得元本契書麼試拈出看汝且喚甚麼作元本契書諸人試道看若是靈利底纔聞與麼說著便知去處若不知去處向外邊學得千般巧妙記持解會口似傾河終不究竟與汝自己天地差殊且去衣鉢下體當尋覓看若有箇見處上來這裏道看老僧與汝證明若覓不得且依行隊去將示寂辭知府宋公璫曰老僧行脚去通判曰這僧風狂八十歲行脚去那裏宋曰大善知識去住自由師謂眾曰老僧四十年方打成一片言訖而逝塔於本山</p>
</div></div></div></div>
</div><!-- end of div[@id='body'] -->
</body></html>