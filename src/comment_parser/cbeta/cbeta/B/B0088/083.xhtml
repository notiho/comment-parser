<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu3108' />
<div class='div-other'>
<p class='h2'>欽定古今圖書集成博物彙編神異典　第一百三十七卷目錄</p>
<ul class="">
<li>僧部列傳十三
<ul class="">
<li>北魏
<ul class="">
<li>法果</li>

<li>惠始</li>

<li>師賢</li>

<li>慧達</li>

<li>曇曜<span class="note-inline">(附曇靖)</span></li>

<li>法建</li>

<li>僧朗</li>

<li>僧意</li>

<li>僧懿</li>

<li>道登</li>

<li>道辯<span class="note-inline">(附曇永　亡名)</span></li>

<li>志湛</li>

<li>菩提流支<span class="note-inline">(附寶意　覺定　法場　智希　智賢　藏稱　法希　曇顯)</span></li>

<li>曇鷲</li>

<li>勒那漫提</li>

<li>超達<span class="note-inline">(附僧明)</span></li>

<li>法力<span class="note-inline">(附法智　道集　法禪)</span></li>

<li>明琛</li>

<li>曇無最</li>

<li>道泰</li>

<li>慧疑</li>

<li>河禿師</li>

<li>僧照</li>

<li>道臻</li>

<li>檀特師</li>

<li>法貞<span class="note-inline">(附僧建　慧聰　道寂)</span></li>

<li>道寵</li>

<li>佛陀禪師</li>
</ul></li>
</ul></li>
</ul></div>
<p class='juan'>神異典第一百三十七卷</p>
<div class='div-other'><a id='mulu3109' />
<p class='h2'>僧部列傳十三</p>
<div class='div-other'><a id='mulu3110' />
<p class='h3'>北魏</p>
<div class='div-other'><a id='mulu3111' />
<p class='h4'>法果</p><p>按魏書釋老志皇始中趙郡有沙門法果誡行精至開演法籍太祖聞其名詔以禮徵赴京師後以為道人綂綰攝僧徒每與帝言多所愜允供施甚厚至太宗彌加崇敬永興中前後授以輔國宜城子忠信侯安成公之號皆固辭帝常親幸其居以門小狹不容輿輦更廣大之年八十餘泰常中卒未殯帝三臨其喪追贈老壽將軍趙胡靈公初法果每言太祖明叡好道即是當今如來沙門宜應盡禮遂常致拜謂人曰能鴻道者人主也我非拜天子乃是禮佛耳法果四十始為沙門有子曰猛詔令襲果所加爵</p>
</div>
<div class='div-other'><a id='mulu3112' />
<p class='h4'>惠始</p><p>按魏書釋老志世祖初平赫連昌得沙門惠始姓張家本清河聞羅什出新經遂詣長安見之觀習經典坐禪於白渠北晝則入城聽講夕則還處靜坐三輔有識多宗之劉裕滅姚泓留子義真鎮長安義真及寮佐皆敬重焉義真之去長安也赫連屈丐追敗之道俗少長咸見坑戮惠始身被白刃而體不傷眾大怪異言於屈丐屈丐大怒召惠始於前以所持寶劍擊之又不能害乃懼而謝罪綂萬平惠始到京都多所訓導時人莫測其迹世祖甚重之每加禮敬始自習禪至於沒世稱五十餘年未嘗寢臥或時跣行雖履泥塵初不汙足色愈鮮白世號之曰白脚師大延中臨終于八角寺齊潔端坐僧徒滿側凝泊而絕停屍十餘日坐既不改容色如一舉世神異之遂瘞寺內至真君六年制城內不得留瘞乃葬於南郊之外始死十年矣開殯儼然初不傾壞送葬者六千餘人莫不感慟中書監高允為其傳頌其德迹惠始冢上立石精舍圖其形像經毀法時猶自全立</p>
</div>
<div class='div-other'><a id='mulu3113' />
<p class='h4'>師賢</p><p>按魏書釋老志沙門師賢本罽賓國王種人少入道東遊涼城涼平赴京罷佛法時師賢假為醫術還俗而守道不改于修復日即反沙門其同輩五人帝乃親為下髮師賢仍為道人綂</p>
</div>
<div class='div-other'><a id='mulu3114' />
<p class='h4'>慧達</p><p>按續高僧傳慧達姓劉名窣和咸陽東北三城定陽稽胡也先不事佛目不識字兇頑勇健多力樂行獵射為梁城突騎守於襄陽父母兄弟三人並存居家大富豪侈鄉閭縱橫不理後因酒會遇疾命終備覩地獄眾苦之相廣有別傳具詳聖迹達後出家住於文成郡今慈州東南高平原即其生地見有廟像戎夏敬禮處於治下安民寺中至魏太延元年流化將訖便事西返行及涼州番禾郡東北望御谷而遙禮之人問其故達云此崖當有像現若靈相圓備則世樂時康如其有闕則世亂民苦達行至肅州酒泉縣城西七里石澗中死其骨並碎如葵子大可穿之今在城西古寺中塑像於上寺有碑云吾非大聖遊化為業文不具矣爾後八十七年至正光初忽天風雨雷震山裂挺出石像舉身丈八形相端嚴唯無有首登即選石命工彫鐫別頭安訖還洛因遂住之魏道陵遲其言驗矣逮周元年治涼州城東七里澗忽有光現徹照幽顯觀者異之乃像首也便奉至山巖安之宛然符會儀容彫缺四十餘年身首異所二百餘<span class='corr'>里</span>相好還備太平斯在保定元年置為瑞像寺焉乃有燈光流照鐘聲飛響相續不斷莫測其由建德初年像首頻落大冢宰及齊王躬往看之乃令安處夜落如故乃經數月更以餘物為頭終墜於地後滅佛法僅得四年鄰國殄喪識者察之方知先監雖遭廢除像猶特立開皇之始經像大弘莊飾尊儀更崇寺宇大業五年煬帝躬往禮敬厚施重增榮麗因改舊額為感通寺焉故模寫傳形量不可測約指丈八臨度眾異致令發信彌增日新余以貞觀之初歷遊關表故謁達之本廟圖像儼肅日有隆敬自石隰慈丹延綏威嵐等州並圖寫其形所在供養號為劉師佛焉因之懲革胡姓奉行誡約者殷矣見姚道安製像碑</p>
</div>
<div class='div-other'><a id='mulu3115' />
<p class='h4'>曇曜<span class='note-inline'>(附曇靖)</span></p><p>按魏書釋老志沙門曇曜有操尚又為恭宗所知禮佛法之滅沙門多以餘能自效還俗求見曜誓欲守死恭宗親加勸喻至於再三不得已乃止密持法服器物不暫離身聞者歎重之曇曜以復佛法之明年自中山被命赴京值帝出見於路御馬前銜曜衣時以為馬識善人帝後奉以師禮曇曜白帝於京城西武州塞鑿山石壁開窟五所鐫建佛像各一高者七十尺次六十尺彫飾奇偉冠於一世曇曜奏平齊戶及諸民有能歲輸穀六十斛入僧曹者即為僧祇戶粟為僧祇粟至於儉歲賑給饑民又請民犯重罪及官奴以為佛國戶以供諸寺灑掃歲兼營田輸粟高宗並許之於是僧祇戶粟及寺戶徧於州鎮矣曇曜又與天竺沙門常那邪舍等譯出新經十四部又有沙門道進僧超法存等並有名於時演唱諸典</p>
<p>按續高僧傳曇曜未詳何許人也少年出家攝行堅貞風鑒閑約以元魏和平年任兆臺昭元綂綏輯僧眾妙得其一住恆安石窟通樂寺即魏帝之所造也去恆安西北三十里武周山谷北面石崖就而鐫之建立佛寺名曰靈巖龕之大者舉高二十餘丈可受三千許人而別鐫像窮諸巧麗龕別異狀駭動人神櫛比相連三十餘里東頭僧寺恆供千人碑碣見存未卒陳委先是太武皇帝太平真君七年司徒崔浩邪佞諛詞令帝崇重道士寇謙之拜為天師珍敬老氏虔劉釋種焚毀寺塔至庚寅年太武感致癘疾方始開悟兼有白足禪師來相啟發帝既心悔誅夷崔氏至壬辰年太武云崩子文成立即起塔寺搜訪經典毀法七載三寶還興曜慨前陵廢欣今重復故於北臺石窟集諸德僧對天竺沙門譯付法藏傳并淨土經流通後賢意存無絕時又有沙門曇靖者以創開佛日舊譯諸經並從焚蕩人間誘導憑準無因乃出提謂波利經二卷意在通悟而言多妄習故其文云東方泰山漢言岱嶽陰陽交代故謂代嶽出於魏世乃曰漢言不辯時代斯一妄也太山即此方言乃以代嶽譯之兩語相翻不識梵魏斯二妄也其例甚眾具在經文尋之可領舊錄別有提謂經一卷與諸經語同但增加五方五行同石糅金疑成偽耳並不測其終隋初開皇關壤往往民間猶習提謂邑義各持衣鉢月再興齋儀範正律遞相監檢甚具翔集云</p>
</div>
<div class='div-other'><a id='mulu3116' />
<p class='h4'>法建</p><p>按續高僧傳法建者廣漢雒縣人也俗姓朱氏誦經一千卷仍多閑暇遨遊偶俗無所異焉忽復閉門則累日不出無所食矣唯聞誦經然小聲吟諷音不外徹有人倚壁竊聽臨響但聞斖斖溜溜似伏流之吐波時乃一出追從無聞武陵王東下令弟規守益州魏遣將軍尉遲迥來伐蜀規既降款城內大有名僧皆被拘禁至夜忽有光明迥遣人尋光乃見諸僧並睡唯法建端坐誦經光從口出迥聞自到建所頂禮坐聽至旦始休迥問曰法師昨夜所誦名作何經答曰華嚴經下表十卷迥曰何不從頭誦之答曰貧道誦次到此耳迥曰法師誦得幾許答曰貧道發心欲誦一藏情多懈怠今始得千卷迥驚疑不信將欲試之曰屈總誦一遍應不勞損耶建報曰讀誦經典沙門常事豈憚勞苦乃設高座令諸僧眾並執本遂聽法建登座為誦或似急流之注埈壑其吐納音句呼噏氣息或類清風之入高松聰明者纔聞餘音情疎意逸者空望塵躅七日七夜數已滿千猶故不止迥起謝曰弟子兵將不得久停請從此辭諸僧因並釋散迥既出歎息曰如來稱滅之後阿難號為總持豈能過此蜀中乃有如此人所以常保安樂奇哉奇哉建年八十終</p>
</div>
<div class='div-other'><a id='mulu3117' />
<p class='h4'>僧朗</p><p>按續高僧傳僧朗涼州人魏虜攻涼城民素少乃逼斥道人用充軍旅隊別兼之及轒䡴所擬舉城同隊收登城僧三千人至軍將魏主所謂曰道人當坐禪行道乃復作賊深當顯戮明日斬之至期食時赤氣數丈貫日直度天師寇謙之為帝所信奏曰上天降異正為道人實非本心願不須殺帝弟赤堅王亦同謙請乃下敕止之猶虜掠散配役徒唯朗等數僧別付帳下及魏軍東還朗與同學中路共叛陣防嚴設更無走處東西絕壁莫測淺深上有大樹旁垂崖側遂以鼓旗竿繩繫樹懸下時夜大闇崖底純棘無安足處欲上岸頭復恐軍覺投計悽惶捉繩懸住勢非支久共相謂曰今厄至矣唯念觀世音耳便以頭叩石一心專注須臾光明從日處出通照天地乃見棘中有得下處因光至地還忽闇冥知是神也相慶感遇便就以眠良久方曉始聞軍眾驚覺將發而山谷萬重不知出路唯望日行值一大虎出在其前相謂曰雖脫前難復入虎口朗曰不如君言正以我等有感所以現光今遇此虎將非聖人示路也於是二人徑詣虎前虎即前行若朗少遲虎亦暫住至曉遂得出路而失虎所在便隨道自進七日達於仇池又至梁漢出於荊州不測其終</p>
</div>
<div class='div-other'><a id='mulu3118' />
<p class='h4'>僧意</p><p>按續高僧傳僧意不知何人貞確有思力每登座講說輙天華下散在於法座元魏中住泰山朗公谷山寺聚徒教授迄於暮齒精誠不倦寺有高麗像相國像胡國像女國像吳國像崑岡像岱京像如此七像並是金銅俱陳寺堂堂門常開而鳥獸無敢入者至今猶爾故靈裕像讚云應感而來誠無指屬豈神通冥著理隔尋常之義乎意奉法自資束躬供養將終前夕有一沙彌死來已久見形禮拜云違奉<span class='corr'>已</span>來常為天帝驅使栖惶無暇廢修道業不久天帝請師講經願因一言得免形苦意便洗浴焚香端坐靜室候待時至及期果有天人來入寺及房冠服羽從偉麗殊特眾僧初見但謂是何世貴人入山叅謁不生驚異及至爾日無疾而逝方知靈感其都講住在兗州自餘香火唄匿散在他邑後試檢勘皆同日而終焉有說云僧意志湛即朗公同侶前傳闕之故今輯綴湛得初果其塔見存在泰山靈巖寺側見別傳</p>
</div>
<div class='div-other'><a id='mulu3119' />
<p class='h4'>僧懿</p><p>按魏書京兆王子推傳子推子太興襲拜長安鎮都大將以黷貨削除官爵後除秘書監還復前爵拜綂萬鎮將改封西河後改鎮為夏州仍以太興為<span class='corr'>刺</span>史除守衛尉卿初太興遇患請諸沙門行道所有資財一時布施乞求病愈名曰散生齋及齋後僧皆四散有一沙門方云乞齋餘食太興戲之曰齋食既盡惟有酒肉沙門曰亦能食之因出酒一斗羊脚一隻食盡猶言不飽及辭出後酒肉俱在出門追之無所見太興遂佛前乞願向者之師當非俗人若此病得差即捨王爵入道未幾便愈遂請為沙門表十餘上乃見許時高祖南討在軍詔皇太子於四月八日為之下髮施帛二千匹既為沙門更名僧懿居嵩山太和二十二年終</p>
</div>
<div class='div-other'><a id='mulu3120' />
<p class='h4'>道登</p><p>按魏書釋老志沙門道登雅有義業為高祖眷賞恆侍講論曾於禁內與帝夜談同見一鬼二十年卒高祖甚悼惜之詔賜帛一千匹又設一切僧齋并命京城七日行道又詔朕師登法師奄至徂背痛怛摧慟不能<span class='corr'>已已</span>比藥治慎喪未容即赴便準師義哭諸門外績素之</p>
<p>按續高僧傳道登姓芮東莞人聰警異倫殊有信力聞徐州有僧藥者雅明經論挾策從之研綜涅槃法華勝鬘後從僧淵學究成論年造知命譽動魏都北土宗之累信徵請登問同學法度曰此請可乎度曰此國道學如林師匠百數何世無行藏何時無通塞十方含靈皆應度脫何容盡期南國相勸行矣如慧遠拂衣廬阜曇諦絕迹崑山彭城劉遺民辭事就閑斯並自是一方何必盡命虛想巖穴遠追巢許縱復如此終不離小乘之譏豈欲使人在我先道不益世者哉隨方適化為物津梁不亦快乎登即受請度亦隨行及到洛陽君臣僧尼莫不賓禮魏主邀登昆季策授榮爵以其本姓不華改芮為耐講說之盛四時不輟末趣恆嶽以息浮競學侶追隨相仍山舍不免談授遂終於報德寺焉春秋八十有五即魏景明年也</p>
</div>
<div class='div-other'><a id='mulu3121' />
<p class='h4'>道辯<span class='note-inline'>(附曇永　亡名)</span></p><p>按續高僧傳道辯姓田氏范陽人有別記云著衲擎錫入於母胎因而生焉天性疎朗才術高世雖曰耳聾及對孝文不爽帝旨由是榮觀顯美遠近欽茲剖定邪正開釋封滯是所長也初住北臺後隨南遷道光河洛魏國有經號大法尊王八十餘卷盛行於世辯執讀知偽集而焚之將欲廣注眾經用通釋典筆置聽架鳥遂銜飛見此異徵便寢斯作但注維摩勝鬘金剛般若小乘義章六卷大乘義五十章及申元照等行世有弟子曇永兦名二人末潛遁自守隱黃龍山撰搜神論隱士儀式兦名文筆雄健負才傲俗辯杖之而徙於黃龍初無恨想而晨夕遙禮云</p>
</div>
<div class='div-other'><a id='mulu3122' />
<p class='h4'>志湛</p><p>按續高僧傳志湛齊州山荏人是朗公曾孫之弟子也立行純厚省事少言仁濟為務每遊諸禽獸而羣不為亂住人頭山邃谷中銜草寺寺即宋求那跋摩之所立也誦讀法華用為常業將終之日沙門寶誌奏梁武曰北方山荏縣人頭山銜草寺須陀洹果聖僧者今日入涅槃揚都道俗聞誌此告皆遙禮拜故湛之兦也寂無餘惱端然氣絕兩手各舒一指有西天竺僧解云若二果者舒兩指驗湛初果也還收葬於人頭山築塔安之石灰泥塗鳥獸不敢陵汙今猶存焉又范陽五侯寺僧失其名常誦法華初死之時權殯堤下後遷改葬骸骨並枯唯舌不壞雍州有僧亦誦法華隱於白鹿山感一童子常來供給及死置屍巖下餘骸枯朽唯舌如故齊武成世并州東看山側有人掘地見一處土其色黃白與傍有異尋見一物狀如兩脣其中有舌鮮紅赤色以事聞奏帝問諸通人無能知者沙門大統法上奏曰此持法華者六根不壞報耳誦滿千遍其徵驗乎乃敕中書舍人高珍曰卿是信向之人自往看之必有靈異宜遷置淨所設齋供養珍奉敕至彼集諸持法華沙門執爐潔齋遶旋而呪曰菩薩涅槃年代<span class='corr'>已</span>遠像法流行幸無謬者請現感應纔始發聲此之脣舌一時鼓動雖無響聲而似讀誦諸同見者莫不毛[監-皿+立]珍以狀聞詔以石函藏之遷於山室又元魏北代乘禪師者受持法華精勤匪懈命終托河東薛氏為第五子生而能言自陳宿世不願處俗其父任北泗州<span class='corr'>刺</span>史隨任便往中山七帝寺尋得本寺弟子語曰汝頗憶從我渡水往狼山不乘禪師者我身是也房中靈几可送除之父母恐其出家便與納室爾後忘宿命之事而常興厭離端拱靜居又太和初年代京閹官自慨刑餘不逮人族奏乞入山修道有敕許之乃齋一部華嚴晝夜讀誦禮悔不息夏首歸山至六月末髭鬚盡生復丈夫相遙狀奏聞高祖信敬由來忽見驚訝更增常日於是大代之國華嚴一經因斯轉盛並見侯君素旌異記</p>
</div>
<div class='div-other'><a id='mulu3123' />
<p class='h4'>菩提流支<span class='note-inline'>(附寶意　覺定　法場　智希　智賢　藏稱　法希　曇顯)</span></p><p>按續高僧傳菩提流支魏言道希北天竺人也遍通三藏妙入總持志在弘法廣流視聽遂挾道宵征遠莅葱左以魏永平之初來遊東夏宣武皇帝下敕引勞供擬殷華處之永寧大寺四事將給七百梵僧敕以流支為譯經之元匠也流支奉敕創翻十地宣武皇帝命章一日親對筆受然後方付沙門僧辯等訖盡論文佛法隆盛英儁蔚然相從傳受孜孜如也帝又敕清信士李廓撰眾經錄廓學通元素條貫經論雅有標擬故其錄云三藏流支自洛及鄴爰至天平二十餘年凡所出經三十九部一百二十七卷即佛名楞伽法集深密等經勝思惟大寶積法華涅槃等論是也並沙門僧朗道湛及侍中崔光等筆受廓又云三藏法師流支房內經論梵本可有萬夾所翻新文筆受[葶-丁+呆]本滿一間屋然其慧解與勒那相亞而神悟聰敏洞善方言兼工呪術則無抗衡矣嘗坐井口澡罐內空弟子未來無人汲水流支乃操柳枝聊撝井中密加誦呪纔始數遍泉水上湧平及井欄即以鉢酌用之盥洗旁僧俱見莫測其神咸共嘉歎大聖人也流支曰勿妄褒賞斯乃術法外國共行此方不習謂為聖耳懼惑世人遂秘不傳於時又有中天竺僧勒那摩提魏云寶意博贍之富理事兼通誦一億偈偈有三十二字尢明禪法意存遊化以正始五年初屆洛邑譯十地寶積論等大部二十四卷又有北天竺僧佛陀扇多魏言覺定從正光年至元象二年於洛陽白馬寺及鄴都金華寺譯出金剛上味等經十部當翻經日於洛陽內殿流支傳本餘僧恭助其後三德乃徇流言各傳師習不相詢訪帝以弘法之盛略敘曲煩敕三處各翻訖乃叅校其間隱沒互有不同致有文旨時兼異綴後人合之共成通部初寶意沙門神理標異領牒魏詞偏盡隅奧帝每令講華嚴經披釋開悟精義每發一日正處高座忽有持笏執名者形如天官云奉天帝命來請法師講華嚴經意曰今此法席尚未停止待訖經文當從來命雖然法事所資獨不能建都講香火維那梵唄咸亦須之可請令定使者即如所請見講諸僧既而法事將了又見前使云奉天帝命故來下迎意乃含笑熙怡告眾辭訣奄然卒於法座都講等僧亦同時殞魏境聞見無不嗟美時又有沙門法塲於洛陽譯辯意長者問經一卷雖闕傳對而是正文見法上錄又熙平元年有南天竺波羅奈城波羅門姓瞿曇氏名般若流支魏言智希從元象元年至興和末於鄴城譯正法念聖善注廻諍唯識等經論凡一十四部八十五卷沙門曇琳僧昉等筆受當時有沙門菩提流支與般若流支前後出經而眾錄傳寫率多輕略各去上字但云流支而不知是何流支訖今羣錄譯目相涉難得詳定時西魏文帝大綂中丞相宇文黑泰興隆釋教崇重大乘雖攝總萬機而恆揚三寶第內常供百法師尋討經論講摩訶衍又命沙門曇顯等依大乘經撰菩薩藏眾經要及百二十法門始從佛性終盡融門每日開講即恆宣述以代先舊五時教迹迄今流行香火梵音禮拜唱導咸承其則雖山東江表乃稱學海儀表有歸未能逾矣至周文帝二年有波頭摩國律師攘那跋陀羅周言智賢共耶舍崛多等譯五明論謂聲醫工術及符印等並沙門智仙筆受建武帝天和年有摩勒國沙門達摩流支周言法希奉敕為大冢宰晉陽公宇文護譯婆羅門天文二十卷又今摩伽陀國禪師闍那耶舍周言藏稱共弟子闍那崛多等於長安故城四天王寺譯定意天子問經六部沙門圓明道辯及城陽公蕭吉等筆受</p>
</div>
<div class='div-other'><a id='mulu3124' />
<p class='h4'>曇鸞</p><p>按續高僧傳曇鸞或為巒未詳其氏鴈門人也家近五臺山神迹靈怪逸於民聽昧未志學便往尋焉備觀遺蹤心神歡悅便即出家內外經籍具陶文理而於四論佛性彌所窮研讀大集經恨其詞義深密難以開悟因而注解文言過半便感氣疾權停筆功周行醫療行至汾州秦陵故墟入城東門上望青霄忽見天門洞開六欲階位上下重複歷然齊覩由斯疾愈欲繼前作顧而言曰命惟危脆不定其常本草諸經具明正治長年神仙往往間出心願所指修習斯法果尅既已方崇佛教不亦善乎承江南陶隱居者方術所歸廣博弘贍海內宗重遂往從之既達梁朝時大通中也乃通名云北國虜僧曇鸞故來奉謁時所司疑為細作推勘無有異詞以事奏聞帝曰斯非覘國者可引入重雲殿仍從千迷道帝先於殿隅却坐繩牀衣以袈裟覆以納帽鸞至殿前顧望無承對者見有施張高座上安几拂正在殿中傍無餘座徑往昇之[監-皿+立]佛性義三命帝曰大檀越佛性義深略已標敘有疑賜問帝却納帽便以數關往復因曰今日向晚明須相見鸞從座下仍前直出詰曲重沓二十餘門一無錯誤帝極歎訝曰此千迷道從來舊時往還疑阻如何一度遂乃無迷明旦引入太極殿帝降階禮接問所由來鸞曰欲學佛法恨年命促減故來遠造陶隱居求諸仙術帝曰此傲世遁隱者比屢徵不就任往造之鸞尋致書通問陶乃答曰去月耳聞音聲茲辰眼受文字將由頂禮歲積故使真應來儀正爾整拂藤蒲具陳花水端襟斂思竚聆警錫也及屆山所接對欣然便以仙方十卷用酬遠意還至浙江有鮑郎子神者一鼓湧浪七日便止正值波初無由得度鸞便往廟所以情祈告必如所請當為起廟須臾神即見形狀如二十來告鸞曰若欲度者明旦當得願不食言及至明晨濤猶鼓怒纔入船裏帖然安靜依期達帝具述由緣有勅為江神更起靈廟因即辭還魏境欲往名山依方修治行至洛下逢中國三藏菩提流支鸞往啟曰佛法中頗有長生不死法勝此土仙經者乎流支唾地曰是何言歟非相比也此方何處有長生不死法縱得長年少時不死終更輪廻三有耳即以觀經授之曰此大仙方依之修行當得解脫生死也鸞尋頂受所齎仙方並火燒之自行化他郡流靡弘廣魏主重之號為神鸞焉下勅令住并州大寺晚復移住汾州北山石壁元中寺時往介山之陰聚徒蒸業今號鸞公巖是也以魏興和四年因疾卒於平遙山寺春秋六十有七臨至終日旛花幢蓋高映院宇香氣蓬勃音聲繁鬧預登寺者並同矚之以事上聞勅乃葬於汾西泰陵文谷營建磚塔并為立碑今並存焉然鸞神宇高遠機變無方言晤不思動與事會調心練氣對病識緣名滿魏都用為方軌因出調氣論又著作王邵隨文注之又撰禮淨土十二偈續龍樹偈後又撰安樂集兩卷廣流於世仍自號為有魏元簡大士云</p>
</div>
<div class='div-other'><a id='mulu3125' />
<p class='h4'>勒那漫提</p><p>按續高僧傳勒那漫提天竺僧也住元魏洛京末寧寺善五明工道術時信州刺史綦母懷文巧思多知天情博藝每國家營宮室器械無所不關利益公私一時之最又勅令修理末寧寺見提有異術常送餉祗承冀有聞見而提視之平平初無敘接文心恨之時洛南元武館有一蠕蠕客曾與提西域舊交乘馬衣皮時來造寺二人相得言笑抵掌彌日不懈文旁見夷言不曉往復乃謂提曰弟子好事人也比來供承望師降意而全不賜一言此野人耳何足可尚不期對面遂成彼此提曰爾勿輕他縱使讀萬卷書事用未必相過也懷文曰此有所知當與角伎賭馬提曰爾有何耶曰筭術之能無問望山臨水懸測高深圍圌踏窖不舛升合提笑而言曰此小兒戲耳庭前有一棗樹極大子實繁滿時七月初悉已成就提仰視樹曰爾知其上可有幾許子乎文怪而笑曰筭者所知必依鉤股標准則天文地理亦可推測草木繁耗有何形兆計期實護言也提指蠕蠕曰此即知之文憤氣不信即立契賭馬寺僧老宿咸來同看具立旁證提具告蠕蠕彼笑而承之云文復要云必能知者幾許成核幾許瘀死無核斷許既了蠕蠕腰間皮袋裏出一物似金秤錘穿五色線線別貫白珠以此約樹或上或下或旁或側抽線䀹眼周廻良久向提撼頭而笑述其數焉乃遣人撲子實下盡一一看閱疑者文自剖看校量子數成不卒無欠賸因獲馬而歸提每見洛下人遠向嵩高少室取薪者自云百姓如許地擔負辛苦我欲暫牽取二山枕洛水頭待人伐足乃還故去不以為難此但數術耳但無知者誣我為聖所以不敢提臨欲終語弟子曰我更停五三日往一處行汝等念修正道勿懷眷戀便寢疾閉戶而臥弟子竊於門隙視之見提身不著牀在虛仰臥相告同視一僧忽欬提還牀如舊遙謂曰門外是誰何不入來我以牀熱故取凉耳爾勿怪也是後數日便捨命矣</p>
</div>
<div class='div-other'><a id='mulu3126' />
<p class='h4'>超達<span class='note-inline'>(附僧明)</span></p><p>按續高僧傳超達未詳其氏元魏中行業僧也多學問有知解帝禁<span class='corr'>圖</span>讖尤急所在搜訪有人誣達有之乃收付滎陽獄時魏博陵公檢勘窮劾達以實告公大怒以車輪繫頸嚴防衛之自知無活路專念觀世音至夜四更忽不見車輪所在見守防者皆大昏睡因走出外將欲遠避以久繫獄脚遂攣急不能遠行及至天曉虜騎四出追之達惟逃必不免因伏草中騎來蹋草並靡雖從邊過對而不見仰看虜面悉以牛皮障目達一心服死至誠稱念夜中虜去尋即得脫又僧明道人為北臺石窟寺主魏氏之王天下也每疑沙門為賊收數百僧互繫縛之僧明為魁首以繩急纏從頭至足尅期斬決明大怖一心念觀音至半夜覺繩寬私心欣幸精禱彌切及曉繩索都斷既因得脫逃逸奔山明旦獄監來覓不見唯有斷繩在地知為神力所加也即以奏聞帝信道人不反遂一時釋放</p>
</div>
<div class='div-other'><a id='mulu3127' />
<p class='h4'>法力<span class='note-inline'>(附法智　道集　法禪)</span></p><p>按續高僧傳法力未詳何人精苦有志德欲於魯郡立精舍而財不足與沙彌明琛往上谷乞麻一載將事返寺行空澤中忽遇猛火車在下風無得免理於時法力倦眠比覺而火勢<span class='corr'>已</span>及因舉聲稱觀未述世音應聲風轉火焰尋滅安隱而還又沙門法智者本為白衣獨行大澤猛火四面一時同至自知必死乃合面於地稱觀世音怪無火燒舉頭看火一澤之草纖毫並盡唯智所伏僅容身耳因此感悟出家為道勵精翹勇眾所先之又沙門道集於壽陽西山遊行為二劫所得縛繫於樹將欲殺之唯念觀世音守死而已劫引刀屢斫皆無傷損自怖而走集因得脫廣傳此事又沙門法禪等山行逢賊唯念觀世音挽弓射之欲放不得賊遂歸誠投弓於地又不能得知是神人捨而逃走禪等誠感所在通傳並魏末人別有觀音感應傳行世</p>
</div>
<div class='div-other'><a id='mulu3128' />
<p class='h4'>明琛</p><p>按續高僧傳明琛齊人少遊學兩河以通鑒知譽然經論雖富而以徵難為心當魏代釋門云盛琛有學識遊肆而已故其雅量頗非鴻業時有智翼沙門道聲載穆遠近望塵學門若市琛不勝幽情深忌聲略私結密交廣搜論道初為屋子論議法立圖著經外施名教內構言引牽引出入罔冒聲說聽言可領及述茫然勇意之徒相從雲集觀圖望經怳若雲夢一從指授渙若冰消故來學者先辦泉帛此屋子法入學遂多餘有獲者不能隱祕故琛聲望少歇於前乃更撰蛇勢法其勢若諸葛亮陣圖常山蛇勢擊頭尾至大約若斯還以法數傍蛇比擬乍度乍却前後參差余曾見圖極是可畏畫作一蛇可長三尺時屈時伸傍加道品大業之季大有學之今則不行想應絕滅初琛行蛇論遍於東川有道行者深相諫論決意已行博為道藝潞州上邑思弘法華乃往巖州林慮縣洪谷寺請僧忘其名往講琛素與知識聞便往造其人聞至中心戰灼知琛論道不可相抗乃以情告曰此邑初信事須歸伏諸士俗等已有傾心願法師不遺故舊共相成贊今有少衣裁輙用相奉琛體此懷乃投絹十疋琛曰本來於此可有陵架意耶幸息此心然不肯去欲聽一上此僧彌怖事不獲<span class='corr'>已</span>如常上講琛最後入堂齎絹束掇在眾中曰高座法師昨夜以絹相遺請不須論議然佛法宏曠是非須分脫以邪法化人幾許誤諸世俗高座聞此懾怖無聊依常唱文如疏所解琛即喚住欲論至理高座爾時神意奔勇泰然待問琛便設問隨問便解重疊雖多無不通義琛精神擾攘思難無從即從座起曰高座法師猶來闇塞如何今日頓解若斯當是山中神鬼助其念力不爾何能至耶高座合堂一時大笑琛即出邑共伴二人投家乞食既得氣滿噎而不下二伴解喻何所諍耶論議不來天常大理何因頓起如許煩惱琛不應相隨東出步步歎吒登嶺困極止一樹下語二伴曰我今煩惱熱不可言意恐作蛇便解剔衣裳赤露而臥翻覆不定長展兩足須臾之間兩足忽合而為蛇尾翹翹上舉仍自動轉語伴曰我作蛇勢論今報至矣卿可上樹蛇心若至則有吞噬之緣可急急上樹心猶未變伴便上樹仍共交語每作蛇論果至如何言語之間奄便全身作蛇唯頭未變亦不復語宛轉在地舉頭自打打仍不止遂至於碎欻作蟒頭身形忽變長五丈許舉首四視目如火星於時四面無量諸蛇一時總至此蟒舉頭去地五六尺許趣谷而下諸蛇相隨而去其伴目驗斯報至鄴說之</p>
</div>
<div class='div-other'><a id='mulu3129' />
<p class='h4'>曇無最</p><p>按續高僧傳曇無最姓董氏武安人也靈悟洞微飱寢元秘少稟道化名垂朝野為三寶之良將即像法之金湯也諷誦經論堅持律部偏愛禪那心虛靜謐時行汲引咸所推宗兼博貫元儒<span class='corr'>尤</span>明論道故使七眾望塵奄有繁閙最厭世情重將捐四部行施奬誨多以戒禁為先亟動物機信用雲布曾於邯鄲崇尊寺說戒徒眾千餘並是常隨門學至四月三十日布薩行籌依位授受常計之外及長六十最居座端深怪其異既無外眾通夕懷疑明旦重推有人見從邯鄲城西而來者並異倫大德衣服正帖翔步閑雅亦有見從鼓山東面而來或於中路逢者皆云往赴崇尊聽僧說戒如是數般節級勘其年齒相符人數多少恰滿六十焉故知道會聖心是使幽靈遐降竹林羣隱明非妄承最德洽釋宗屢當時望後勅住洛都融覺寺寺即清河文獻王懌所建廟宇充溢周於三里最善弘敷導妙達涅槃華嚴僧徒千人常業無怠天竺沙門菩提留支見而禮之號為東土菩薩嘗讀最之所撰大乘義章每彈指唱善飜為梵字寄傳大夏彼方讀者皆東向禮之為聖人矣然其常以弘法為任元魏正光元年明帝加朝服大赦請釋李兩宗上殿齋訖侍中劉滕宣勑請諸法師等與道士論義時清通觀道士姜斌與最對論帝問佛與老子同時不姜斌曰老子西入化胡成佛佛以為侍者文出老子開天經據此明是同時最問曰老子同何王而生何年西入斌曰當周定王三年在楚國陳州苦縣厲鄉曲人里九月十四日夜生簡王四年為守藏吏敬王元年年八十五見周德陵遲遂與散關令尹喜西入化胡約斯明矣最曰佛當周昭王二十四年四月八日生穆王五十二年二月十五日滅度計入涅槃經三百四十五年始到定王三年老子方生生已年八十五至敬王元年凡經四百三十年乃與尹喜西遁此乃年載懸殊無乃謬乎斌曰若如來言出何文紀最曰周書異記漢法本內傳並有明文斌曰孔子制法聖人當明於佛迥無文誌何耶最曰孔氏三備卜經佛之文言出在中[備-用+冉]仁者識同管窺覽不弘達何能自達帝遣尚書令元乂宣勅道士姜斌論無宗旨宜令下席又議開天經是誰所說中書侍郎魏收尚書郎祖瑩就觀取經太尉蕭綜太傅李實衛尉許白桃吏部尚書邢欒散騎常侍溫子昇等一百七十人讀訖奏云老子止著五千文餘無言說臣等所議姜斌罪當惑眾帝時加斌極刑西國三藏法師菩提留支苦諫乃止配徒馬邑最學優程譽繼乎魏史藉甚騰聲移肆通國遂使達儒朝士降階設敬接足歸依佛法中興惟其開悟後不測其終</p>
</div>
<div class='div-other'><a id='mulu3130' />
<p class='h4'>道泰</p><p>按續高僧傳道泰元魏末人住常山衡唐精舍夢人謂曰若至某年當終於四十二矣泰心惡之及至期年遇重病甚憂悉以身資為福友人曰余聞供養六十二億菩薩與一稱觀世音同君何不至心歸依可必增壽泰乃感悟遂於四日四夜專精不絕所坐帷下忽見光明從戶外而入見觀音足趺踝間金色朗照語泰曰汝念觀世音耶比泰褰帷須臾不復見悲喜流汗便覺體輕所患遂愈年四十四方為同意說之後不知所終</p>
</div>
<div class='div-other'><a id='mulu3131' />
<p class='h4'>慧凝</p><p>按宋高僧傳慧凝未知何許人也棲止洛邑而無異藝正修練心戒耳嘗得疾暴終七日而蘇起說冥間報應及見區分更無毫髮之差所覩者五沙門一是寶明寺智聖以坐禪苦行得昇天堂次一是般若寺道品以誦涅槃經四十卷同前智聖次以融覺寺曇謨最稱講涅槃華嚴經領徒千數琰摩王曰講經者心懷彼我以驕傲物比丘中第一麤行今唯試坐禪誦經最曰貧道立身<span class='corr'>已</span>來唯好講導不能禪誦王曰付司即有青衣數輩擁送最向西北門屋舍皆黑似非好處次是禪林寺道恆唱云教導勸誘四輩檀越造一切經人中像十軀王曰沙門之體必須攝心守道志在禪誦不干世事不務喧繁雖造經像止欲得他財物既得財物貪心即起既長貪行三毒熾然具足煩惱與最同入黑門第五是靈覺寺寶明自稱未出家時嘗作隴西太守造靈覺寺即棄官入道雖不禪誦禮拜不闕王曰卿作刺史之日曲理枉法劫奪民財假作此寺非卿之力何勞說此亦付青衣送入黑門矣凝由此省悟最先見王屬吏檢尋名籍悞追攝耳時胡太后聞之遣黃門侍郎徐紇依凝之說散訪驗寺額并僧名有無奏報云城東有寶明寺城內有般若寺城西有融覺禪林靈覺三寺并智聖道品曇謨最道弘寶明等皆實有之太后稱歎久之詔請坐禪誦經者一百僧常在內殿供養焉續有詔不聽比丘持經像在街路乞索如私有財物造經像者任意凝入白鹿山隱居修道自此京邑城下比丘多修禪觀誦持大部經法焉</p>
</div>
<div class='div-other'><a id='mulu3132' />
<p class='h4'>河禿師</p><p>按宋高僧傳河禿師者不詳何許人也魏孝昌中於晉陽市肆間行往乍愚乍智作沙門形時人不測止呼為河禿師及齊神武誕第二子洋文宣帝也武明太后見家貧甚與親戚言及家計正憂饑凍死耳洋方生數月尚未能言歘言曰得活二字分明太后左右大驚而不敢言謂為妖怪時傳禿師神異射事多中巧誘而至太后意占其兒子早言為怪乃徧見諸子文襄魏末熙后旁以祿位歷問之至洋再三舉手指天而<span class='corr'>已</span>口無所言若諸子皆別無舉措矣後不測其終</p>
</div>
<div class='div-other'><a id='mulu3133' />
<p class='h4'>僧照</p><p>按續高僧傳僧照未詳氏族住泰山丹嶺寺性虛放喜追奇每聞靈迹詭譎無不登踐承瀑布之下多諸洞穴仙聖攸止以魏普泰年行至滎山見飛流下有穴因穴隨之行可五六里便出穴外逐微徑東北上數里得石渠闊兩三步水西流清而且澈帶渠藥草延蔓委地渠北有瓦舍三口形甚古陋庭前穀穗縱橫鳥雀殘食東頭屋裏有數架黃帙中間有鐵臼兩具亦有釜器並附遊塵都無炊爨之迹西頭屋內有一沙門端坐儼然飛塵沒膝四望唯見茂林懸澗非復人居須臾逢一神僧年可六十眉長丈餘盤掛耳上相見欣然如舊問所從來自云我同學三人來此避世一人外行未返一人死來極久似入滅定今在西屋內汝見之未今日何姓為主答是魏家僧云魏家享國<span class='corr'>已</span>久不姓曹耶照云姓元僧曰我不知遂取穀穗擣之作粥又往林中葉下取梨棗與之令噉僧云汝但食我不噉此又問誦何經照云誦法華神僧頷頭曰大好精進業今東屋格上如許經並自誦之欲得聞不照合掌曰唯敢聞命彼逐部別誦之聲氣朗徹乃至通夜照苦睡僧曰但睡我自恆業耳達旦不眠更為造食照謝曰幸得奉謁今暫歸尋來接事僧亦不留但言我同學行去汝若值者大有開悟恨不見之既言須歸好去照尋路乃得還結侶重往瀑布與穴莫測其處今終南諸山亦有斯事既多餘涉不無其理云</p>
</div>
<div class='div-other'><a id='mulu3134' />
<p class='h4'>道臻</p><p>按續高僧傳道臻姓牛氏長安城南人出家清貞不羣非類謙虛寡交顧唯讀經博聞為業諸法師於經義有迷忘者皆往問之西魏文帝聞而敬重尊為師傳遂於京師立大中興寺尊為魏國大綂於時東西初亂宇文太祖始纂帝圖挾魏西奔萬途草創僧徒相聚綴旒而<span class='corr'>已</span>既位僧綂大立科條佛法載興誠其人矣爾後大乘陟岵相次而立並由陶漸德化所流又於昆池之南置中興寺莊池之內外稻田百頃並以給之梨棗雜果望若雲合及卒帝哀之廢朝喪事所資並歸天府送於園南為立高墳塋封之地一頃令所謂綂師墓是也近貞觀中猶存古樹</p>
</div>
<div class='div-other'><a id='mulu3135' />
<p class='h4'>檀特師</p><p>按宋高僧傳檀特師者一名慧豐不知何許人也身雖剃染率略無檢制飲酒啖肉語默無常逆論來事後必如言居於武威肆意狂逸時宇文仲和為刺史請之入州歷觀廐庫乃云何意畜他官物邪仲和不諭其旨怒之不令在城未幾仲和拒不受代朝廷令獨孤信擒之仲和身死資財沒官周文聞之降書召之檀特至岐州會齊神武來寇玉壁檀特曰狗豈能到龍門邪神武果不至龍門而還侯景未叛東魏之前忽捉一杖杖頭刻為獮猴形令其面常向西日夜弄旃又索一角弓牽挽之俄而侯景啟降尋復背叛歸梁皆可微喻至大綂十七年春初忽著一布帽周文左右驚問之檀特曰汝亦著王亦著也至三月而魏文帝崩復取一白絹帽戴之左右復問之檀特曰汝亦著王亦著也未幾丞相夫人薨後復戴問對同前尋丞相第二子武邑公薨其事驗多如此也俄而病卒周文命葬之</p>
</div>
<div class='div-other'><a id='mulu3136' />
<p class='h4'>法貞<span class='note-inline'>(附僧建　慧聰　道寂)</span></p><p>按續高僧傳法貞不測氏族渤海東莞人九歲出家儁秀之聲不齊凡類住魏洛下之居廣德寺為沙門這記弟子年十一通誦法華意所不解隨迷造問記謂曰後來總持者其在爾乎及至年長善成實論深得其趣修講之業卓犖標奇在於伊洛無所推下與僧建齊名時人目建為文句無前目貞為入微獨步貞乃與建為義會之友道俗斯附聽眾千人隨得䞋施造像千軀分布供養魏清河王元懌汝南王元悅並折腰頂禮諮奉戒訓會魏德衰陵女人居上毀論日興猜忌逾積嫉德過常難免今世貞謂建曰大梁正朝禮義之國又有菩薩應行風教宣流道法相與去乎今年過六十朝聞夕死吾無恨矣建曰時不可失亦先有此懷以梁普通二年相率南邁貞為追騎所及禍滅其身春秋六十一矣僧建清河人沙彌之時慧俊出類及長成人好談名理與慧聰道寂法貞等同師道記少長相擕窮研數論遂明五聚解冠一方常日講眾恆溢千人碩學通方悅其新致造筵談賞以繼晝夜雖乃志誨成人而入里施化魏高陽王元邕亟相延請累宵言散用祛鄙悋或清晨嘉會一無逮者輙云深恨不同其敘故聞風傾渴者遙服法味矣後南遊帝室達於江陰住何園寺武帝好論義旨勅集學僧於樂受殿以次立義每於寺講成濟後業有逾於前慧聰立心閑豫解行遠聞道寂博習多聞雅傳師業並終於魏土</p>
</div>
<div class='div-other'><a id='mulu3137' />
<p class='h4'>道寵</p><p>按續高僧傳道寵姓張俗名為賓高齊元魏之際國學大儒雄安生者連邦所重時有李範張賓齊鑣安席才藝所指莫不歸宗後俱任安下為嗣年將壯室領徒千餘至趙州元氏縣堰角寺側即今所謂應覺是也從寺索水沙彌持與問具幾塵方可飲之素不內涉罔然無對乃以水澆面賓大恧謂徒屬曰非為以水辱我直顯佛法難思吾今投心此道宜各散矣即日於寺出家寺法入道三年歷試以賓聰明大博不可拘於常制即日便與具戒遂入西山廣尋藏部神用深拔慨歎晚知魏宣武帝崇尚佛法天竺梵僧菩提留支初翻十地在紫極殿勒那摩提在太極殿各有禁衛不許通言校其所譯恐有浮濫始於永平元年至四年方訖及勘讎之惟云有不二不盡那云定不二不盡一字為異通共驚美若奉聖心寵承斯問便詣留支訪所深極乃授十地曲教三冬隨聞出疏即而開學聲唱高廣鄴下榮推時朝宰文雄魏收邢子才楊休之等昔經寵席官學由成自遺世網形名靡寄相從來聽皆莫曉焉寵默識之乃曰公等諸賢既稱榮國頗曾受業有所來耶皆曰本資張氏厭俗出家寵曰師資有由今見若此乃曰罪極深矣初聆聲相實等昔師容儀頓改致此無悟於是同敦三大罄此一心悲慶相循遂以聞奏以德溢時命義在旌隆日賜黃金三兩盡於身世匠成學士堪可傳道千有餘人其中高者僧休法繼誕禮罕宜儒果等是也一說云初勒那三藏教示三人房定二士授其心法慧光一人偏教法律菩提三藏惟教於寵寵在道北教罕宜四人光在道南教馮範十人故使洛下有南北二途當現兩說自斯始也四宗五宗亦仍此起令則闕矣輙不繁云</p>
</div>
<div class='div-other'><a id='mulu3138' />
<p class='h4'>佛陀禪師</p><p>按續高僧傳佛陀禪師此云覺者本天竺人學務靜攝志在觀方結友六人相隨業道五僧證果惟佛陀無獲遂勤苦勵節如救身衣進退惟谷莫知投厝時得道友曰修道藉機時來便尅非可斯須徒為虛死卿於震旦特是別緣度二弟子深有大益也因從之遊歷諸國遂至魏北臺之恆安焉時值孝文敬隆誠至別設禪林鑿石為龕給徒定念國家資供倍加餘部而徵應潛著皆異之非常人也恆安城內康家資財百萬崇重佛法為佛陀造別院常居室內自靜遵業有小兒見門隙內炎火赫然驚告院主合家總萃都無所見其通微元觀斯例眾也識者驗以為得道矣後隨帝南遷定都伊洛復設靜院勅以處之而性愛幽栖林谷是託屢往嵩嶽高謝人世有勅就少室山為之造寺今之少林是也帝用居處四海息心之儔聞風嚮會者眾恆數百篤課出要成濟極焉時或告眾曰此少林精舍別有靈祇衛護一立<span class='corr'>已</span>後終無事乏由使造者彌山而僧廩豐溢㳂彼至今將二百載雖荒薦頻繁而寺業充實遠用比之佛陀無謬傳矣時又入洛將度有緣沙門慧光年立十二在天街井欄上反踢蹀䤻一連五百眾人諠競異而觀之佛陀因見怪曰此小兒世戲有工道業亦應無昧意欲引度權以杖打頭聲響清徹既善聲論知堪法器乃問能出家否光曰固其本懷耳遂度之又令弟子道房度沙門僧稠教其定業自化行東夏惟此兩賢得道記之諦有深疑年漸遲暮不預僧倫委諸學徒自相成業躬移寺外別處零房感一善神常隨影護亦令設食而祠饗之後報欲終在房門之壁手畫神像於今尚存</p>
</div></div></div></div>
</div><!-- end of div[@id='body'] -->
</body></html>