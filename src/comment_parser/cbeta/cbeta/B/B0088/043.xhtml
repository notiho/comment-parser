<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu1045' />
<div class='div-other'>
<p class='h2'>欽定古今圖書集成博物彙編神異典　第九十七卷目錄</p>
<ul class="">
<li>佛經部彙考三
<ul class="">
<li>大藏聖教法寶標目<span class="note-inline">(菩薩史經藏諸大集經二)</span></li>
</ul></li>
</ul></div>
<p class='juan'>神異典第九十七卷</p>
<div class='div-other'><a id='mulu1046' />
<p class='h2'>佛經部彙考三</p>
<div class='div-other'><a id='mulu1047' />
<p class='h3'>大藏聖教法寶標目</p>
<div class='div-other'><a id='mulu1048' />
<p class='h4'>菩薩契經藏諸大乘經二</p><p>大方等大雲經六卷</p>
<p style="margin-left:1em">右大雲藏菩薩問佛云何修行得陀羅尼云何得大海三昧云何能解諸佛密語云何得知具足法義云何得到諸佛大海彼岸云何如來身不名為血肉筋骨之所成立若有如是身云何為空云何為地獄眾生作安樂云何得佛不可思議等問佛答所問說此經佛言此經諸佛菩薩四百不可思議解脫法門諸法寶藏神通王三昧等門此經三名大雲密藏菩薩所問故名大雲如來常住畢竟無有入涅槃者一切眾生皆有佛性故名大般涅槃受持讀誦斷一切想故名無想</p>
<p>大雲輪請雨經二卷</p>
<p>大雲經請雨品二卷</p>
<p style="margin-left:1em">右佛在龍宮諸大龍王與八十四億百千那由他龍王等俱來集會廣興供養佛為說除滅諸龍一切苦惱降澍甘雨誦陀羅尼念五十四如來名結壇祈求等法二經本同譯別佛言若一七二七日遠至三七日必降甘雨除不專念無慈心人及穢濁者海水潮來尚可盈縮此言真實決定不虛</p>
<p>諸法無行經二卷</p>
<p>諸法本無經三卷</p>
<p style="margin-left:1em">右本同譯別佛與師子游步菩薩文殊等問答說一切法性畢竟空寂無根本無形相無生滅無依住入是法門疾得無生法忍及說文殊與佛往昔因地謗毀說法性寂滅真空菩薩故久墮大地獄</p>
<p>無極寶三昧經一卷</p>
<p>寶如來三昧經二卷</p>
<p style="margin-left:1em">右二經本同譯別佛入寶如來三昧震動十方無極佛剎海眾菩薩來會寶如來菩薩文殊舍利弗等種種問答</p>
<p>慧印三昧經一卷</p>
<p>如來智印經一卷</p>
<p style="margin-left:1em">右二經本同譯別世尊入佛境界三昧尒時眾皆不見如來身心相佛從三昧起舍利弗文殊彌勒等問答說是經</p>
<p>大灌頂經十二卷</p>
<p style="margin-left:1em">右卷別各是一經具列如左第一卷灌頂七萬二千神王護比丘呪經第二卷灌頂十二萬神王護比丘尼呪第三卷灌頂三歸五戒帶佩護身呪經第四卷灌頂百結神王護身呪經第五卷灌頂宮宅神王守鎮左右呪經第六卷灌頂塚墓因緣四方神呪經說諸佛輪王四方葬法第七卷灌頂伏魔封印大神呪經第八卷灌頂摩尼羅亶大神呪經第九卷灌頂召五方龍攝疫毒神呪經第十卷灌頂梵天王神筞經占卜吉凶第十一卷灌頂隨願往生十方淨土經或云普廣所問品即是別行隨願往生經說誦經然鐙造幡追福等法追薦功德七分獲一若自發心獲福無量又說那含長者救父母生天因緣第十二卷灌頂拔除過罪生死得度經即是舊藥師經佛游維邪離者</p>
<p>佛說藥師如來本願經一卷</p>
<p>藥師璢璃光如來本願功德經一卷</p>
<p style="margin-left:1em">右二經本同譯別說東方藥師佛本發十二大願攝受眾生國土莊嚴如極樂世界持誦願求種種如意及建立道塲放生解結除病續命等法與前灌頂經第十二一卷本同譯別</p>
<p>藥師璢璃光七佛本願功德經二卷</p>
<p style="margin-left:1em">右佛說東方七佛本因誓願國土莊嚴種種功德教人持誦求願第七即是藥師佛與前經本同譯別前略此廣</p>
<p>阿闍世王經二卷</p>
<p style="margin-left:1em">右本同下後廣此略</p>
<p>文殊師利普超三昧經三卷</p>
<p style="margin-left:1em">右文殊與諸菩薩問答法義時諸天子以佛道難成欲退取二乘滅度佛為救此等故放鉢于地下過七十二恆河沙佛土五百聲聞等皆莫能知鉢在何處文殊入普超三昧不起于座伸手下取而于鉢來諸佛土菩薩雲集于是退心者與無量眾皆堅發無上道心阿闍世王為造逆罪故問文殊諸大菩薩聲聞眾乞請決疑王上金色疊文殊等諸菩薩皆忽然不現乃至自不見身遂悟道文殊為說法王斷疑見諦得不起法忍佛為授記于未來世當得作佛號淨界如來</p>
<p>放鉢經一卷</p>
<p style="margin-left:1em">右即普超三昧經中文殊取鉢化退大心天子等月鐙三昧經十卷</p>
<p style="margin-left:1em">右月光童子問諸佛行何等行能為世作光明得不思議智云何得說法最上智無邊智具戒定慧淨身口意能知宿命不處胞胎得不壞眾無礙辯佛所得諸法相到一切法彼岸願為我說佛為說此月鐙正行一切諸法體性平等無戲論三昧解釋三百句法門經中廣說諸佛菩薩往昔因地行願微妙法義不可具載</p>
<p>月鐙三昧經一卷</p>
<p style="margin-left:1em">右說三界一切法生滅滅已寂滅為樂等法皆具六種不可思議如十八界四諦十二因緣等一者諸行道識不可思議二有為道識三無為道識四有住道識五無住道識六者皆空不可思議是為六種</p>
<p>無所希望經一卷</p>
<p>象腋經一卷</p>
<p style="margin-left:1em">右二經本同譯別佛說菩薩地甚深之法口誦心思是菩薩藏解此經者如大象力如大龍力能令菩薩勇猛故信解此經是人現致二十種功德</p>
<p>大淨法門品經一卷</p>
<p>大莊嚴法門經二卷</p>
<p style="margin-left:1em">右二經本同譯別文殊教化勝金色光明德女發菩提心者即汝身是女聞法已宿善根故即得順法忍即能于四眾中如法說法與長者于同見佛受記下卷說非以剃髮染衣戒律等名為出家能除眾生煩惱三毒起四無量心等名為出家問答略如維摩經</p>
<p>如來莊嚴智慧光明入一切佛境界經二卷</p>
<p style="margin-left:1em">右文殊為諸菩薩眾問如來法身不生不滅義佛為種種論說</p>
<p>度一切諸佛境界智嚴經一卷</p>
<p style="margin-left:1em">右十方菩薩雲集文殊為請問無生無滅法義佛說此經</p>
<p>後出彌陀偈經一卷</p>
<p style="margin-left:1em">右讚往生淨土勝妙</p>
<p>觀無量壽佛經一卷</p>
<p style="margin-left:1em">右阿闍世王母韋提希夫人幽閉苦惱願往生淨土不樂復生濁惡世中佛為說極樂世界十六觀九品往生法門</p>
<p>阿彌陀經一卷什法師譯</p>
<p>稱讚淨土佛攝受經一卷奘法師譯</p>
<p style="margin-left:1em">右本同譯別竝佛說無量壽佛國勝妙莊嚴種種功德勸人念佛往生彼國</p>
<p>觀彌勒菩薩上生兜率天經一卷</p>
<p style="margin-left:1em">右佛說兜率天上有微妙寶宮四十九重垣牆宮殿寶華寶林欄楯璢璃為渠皆七寶所成莊嚴光明雨華天樂說妙法音極妙樂事說不可盡彌勒于一時中成就五百億不退轉天子若人能精勤修諸功德威儀不缺埽塔塗地以眾名香妙華供養行眾三昧深入正受讀誦經典雖不斷結若一念頃受八戒齋繫念發願即得往生彌勒于閻浮提歲數五十六億萬歲尒乃下生</p>
<p>彌勒下生成佛經一卷什法師譯</p>
<p>彌勒大成佛經一卷什法師譯</p>
<p>彌勒下生經一卷法護譯</p>
<p>彌勒來時經一卷失譯人名</p>
<p style="margin-left:1em">右四經本同譯別詳略異耳佛說彌勒下生時閻浮提地平淨如璢璃鏡寶華林樹過于帝釋歡喜之園人有智慧威德五欲快樂無九惱苦壽足八萬四千歲無中夭者皆長一十六丈惟有三病飲食便利衰老人常慈心和順調伏無水火刀兵怨賊劫竊饑饉毒害之難不閉戶不殺生不貪眾寶人無遠近皆兩得相見八功德水異香華果充滿百味具足佛身三十二丈胷廣十丈面長五丈一一相有八萬四千好光照千由旬日月等光皆不為用早晨出家是夜成佛初會龍華樹下說法度九十六億人成阿羅漢第二會度九十四億人第三會度九十二億人皆阿羅漢詣耆闍山出迦葉定受釋迦衣迦葉奉衣已踴身空中現十八變說釋迦佛十二部經八十億人得阿羅漢彌勒住世及正法住各六萬歲於四天下各起八萬四千塔像法二萬歲</p>
<p>大威鐙光僊人問疑經一卷</p>
<p>第一義法勝經一卷</p>
<p style="margin-left:1em">右二經本同譯別僊人問佛眾生流轉諸趣生滅輪囘業相體性義佛說此經</p>
<p>順權方便經二卷</p>
<p>樂瓔珞莊嚴方便品經一卷</p>
<p style="margin-left:1em">右二經本同譯別轉女身菩薩與須菩提舍利弗問答法義說三十種沙門法大乘諸行相䫉法有二十無過患利益眾生事故如來乞食菩薩能隨宜機變順眾生樂欲而調伏之化令進道及說菩薩八種瓔珞莊嚴以身嚴飾化度一切眾生得無礙辨佛說轉女身菩薩方便成熟無量眾生受記成佛</p>
<p>諸法勇王經一卷</p>
<p>一切法高王經一卷</p>
<p style="margin-left:1em">右二經本同譯別意義與諸法最上王經本同解在彼經</p>
<p>六度集經七卷</p>
<p style="margin-left:1em">右施度二卷說佛因地不惜身命國城妻子種種行施因緣戒度一卷忍度一卷精進度一卷禪度一卷明度一卷皆雜集眾經中事類佛昔因地戒忍精進定慧種種因緣</p>
<p>太子須大拏經一卷</p>
<p style="margin-left:1em">右與六度經第二卷中須大拏事本同譯別說佛因地為國王子施白香象故被逐入山復施二子及妃等事</p>
<p>菩薩睒子經一卷</p>
<p>睒子經一卷</p>
<p style="margin-left:1em">右二經本同譯別出六度經第二卷施度中說菩薩因地孝行死而更生事</p>
<p>太子慕魄經一卷</p>
<p>太子沐魄經一卷</p>
<p style="margin-left:1em">右二經本同譯別出六度經第四卷戒度中說佛因地為國王子不語十三年出家修道事</p>
<p>九色鹿經</p>
<p style="margin-left:1em">右出六度經第六卷精進度中說佛因地為鹿王捨身濟人事</p>
<p>無字寶篋經一卷</p>
<p>離文字普光明藏經一卷</p>
<p>徧照光明藏無字法門經一卷</p>
<p style="margin-left:1em">右三經本同譯別佛答勝思惟菩薩問菩薩所應斷除三毒我執懈怠睡眠無明等應當守護一法謂己所不欲勿施于人及如來所證知法</p>
<p>老女人經一卷</p>
<p>老母經一卷</p>
<p>老母女六英經一卷</p>
<p style="margin-left:1em">右三經本同譯別老母問佛四相五陰六根四大從何所來去至何所佛為說諸法來無所從去無所至如兩木出火如鼓出聲如雲雨雷電如書隨意從空盡空萬物亦尒</p>
<p>月光童子經一卷</p>
<p>申日兒本經一卷</p>
<p>德護長者經二卷</p>
<p style="margin-left:1em">右三經同本異譯說童子父名申日信奉外道以火坑毒食試佛童子諫父佛為降伏受度事</p>
<p>文殊師利問菩提經一卷</p>
<p>伽耶山頂經一卷</p>
<p>大乘伽耶山頂經一卷</p>
<p>象頭山頂精舍經一卷</p>
<p style="margin-left:1em">右文殊答淨光天子及諸菩薩問菩提心義菩薩行法四經本同譯別</p>
<p>長者子制經一卷</p>
<p>菩薩逝經一卷</p>
<p>逝童子經一卷</p>
<p style="margin-left:1em">右三經本同譯別說長者子以食與衣奉施如來佛為授記</p>
<p>犢子經一卷</p>
<p>乳光佛經一卷</p>
<p style="margin-left:1em">右犢子捨乳施佛佛為授記後二十劫作佛二經本同譯有詳略</p>
<p>無垢賢女經一卷</p>
<p>腹中女聽經一卷</p>
<p style="margin-left:1em">右佛說法無垢女在胎藏中跪聽即示現出生現大神變事</p>
<p>轉女身經一卷</p>
<p style="margin-left:1em">右經初如無垢賢女經所譯文義詳廣佛說轉女身法門無垢女等皆為男子</p>
<p>無上依經二卷</p>
<p style="margin-left:1em">右阿難問造高閣及四事供養施四方僧與起佛塔供養舍利二種福德何者為多佛言供養微塵數世界四果辟支佛不如佛涅槃後取舍利如芥子大造塔如阿摩羅子大露槃如棗葉大此功德甚多于前若不囘向菩提所獲福德如世界微塵數作諸天王况轉輪王下卷說如來三十二相八十種好種種勝妙功德因果不可思議</p>
<p>未曾有經一卷</p>
<p>甚希有經一卷</p>
<p style="margin-left:1em">右二經與前無上依經本同譯別前廣後略</p>
<p>希有希有校量功德經一卷</p>
<p>最無比經一卷</p>
<p style="margin-left:1em">右二經本同譯別佛說供養大千世界諸佛上妙樂具起塔高廣所獲福德不如起淨信心受三歸依受三歸依不如一念頃受持十善受十善不如一晝夜持八戒受盡形大戒其福轉勝前所獲福百千萬分不及其一</p>
<p>大乘百福相經一卷</p>
<p>大乘百福莊嚴相經一卷</p>
<p style="margin-left:1em">右二經本同譯別佛說一閻浮提眾生十善福聚數滿百倍成一轉輪聖王王四天下自在福如是百倍成一天王帝釋福聚又增滿百倍成一第六他化自在天王福又百千倍成一梵王福此上漸漸倍增成大千世界主大梵天福又無量億百千倍成一最後身菩薩福又無量億百千倍成如來一毛孔福復百千倍成一隨好福復百千倍成三十二相中一相福三十二相福聚始成如來隨類教化一切眾生音聲福聚如是威光勢力皆不可思議及所修因地行願法門</p>
<p>決定總經一卷</p>
<p>謗佛經一卷</p>
<p style="margin-left:1em">右二經說十菩薩謗佛業鄣遇佛懺悔滅除大略同本真言別</p>
<p>寶積三昧文殊問法身經一卷</p>
<p>入法界體性經一卷</p>
<p style="margin-left:1em">右二經佛文殊舍利弗問答本同譯別</p>
<p>如來師子吼經一卷</p>
<p>大方廣師子吼經一卷</p>
<p style="margin-left:1em">右佛命勝積菩薩往北方法上如來所聽大師子吼方廣法門佛問汝從何來勝積默然海眾皆疑三界尊問云何不答佛現微笑曰諸佛境界不可思議當知無說是名真說二經本同譯別</p>
<p>前世三轉經一卷</p>
<p>銀色女經一卷</p>
<p style="margin-left:1em">右二經本同譯別說佛因地以身布施事</p>
<p>阿闍世王受決經一卷</p>
<p>采華違王上佛受決經一卷</p>
<p style="margin-left:1em">右二經本同譯別說然燈獻華供養世尊得授佛記</p>
<p>正恭敬經一卷</p>
<p>善恭敬經一卷</p>
<p style="margin-left:1em">右二經說弟子事師儀範及罪報</p>
<p>稱讚大乘功德經一卷</p>
<p>妙法決定業鄣經一卷</p>
<p style="margin-left:1em">右二經本同譯別說菩薩不應親近二乘人及說大乘名義</p>
<p>大乘四法經一卷</p>
<p>菩薩修行四法經一卷</p>
<p style="margin-left:1em">右二經四法謂寧失身命不舍菩提心親近善友不捨忍辱依寂靜處二經本同譯別</p>
<p>諫王經一卷</p>
<p>如來示教勝軍王經一卷</p>
<p>佛為勝光天子說王法經一卷</p>
<p style="margin-left:1em">右三經本同譯別佛為勝光王勝軍王等說世間福樂五欲貴富自在威勢宮殿園林親屬臣佐象馬車乘珍寶服御種種莊嚴悉皆無常不可長保年少會老強健必病含血之類要終歸死老病死時良醫拱手迅速不停隨業流轉墮諸惡趣不可以勢力逃避抗拒惟以正法治國勿行惡法應愍眾生皆如一子薄賦斂省徭役賞善罰惡遠離不忠良者無受佞言當受忠諫恭敬三寶教民為善能如是龍天歡喜福力延長國無災難壽命增益名聞十方後生天上乃至成佛佛言我終不說獲得世間諸欲樂具名富貴者得佛正法聖慧財寶積聚受用乃名圓滿真富貴者</p>
<p>大方等修多羅王經一卷</p>
<p>轉有經一卷</p>
<p style="margin-left:1em">右二經本同譯別佛為國王說無常空法</p>
<p>文殊師利巡行經一卷</p>
<p>文殊尸利經一卷</p>
<p style="margin-left:1em">右二經本同譯別文殊舍利弗問答文殊說真如法界眾生眾不減不增不染不淨等</p>
<p>思惟十二因緣經一卷</p>
<p>緣起聖道經一卷</p>
<p style="margin-left:1em">右二經說佛思十二因緣法本同譯別</p>
<p>稻竿經一卷</p>
<p>了本生死經一卷</p>
<p style="margin-left:1em">右二經本同譯詳略別稻竿經彌勒為舍利弗詳說十二緣義</p>
<p>自誓三昧經一卷</p>
<p>如來獨證自誓三昧經一卷</p>
<p style="margin-left:1em">右二經本同譯別說佛出家苦行成道淨居天現證及迦葉證果</p>
<p>灌佛形像經一卷</p>
<p>摩訶剎頭經一卷</p>
<p>浴像功德經一卷</p>
<p>浴像功德經一卷</p>
<p style="margin-left:1em">右四經本小有異譯別說供養舍利及造佛像以香水灌浴佛像諸供養中最為殊勝所獲福德無量無邊</p>
<p>造佛像福報經一卷</p>
<p>作佛形像經一卷</p>
<p style="margin-left:1em">右二經本同譯別優填王問造佛形像得何福報佛說得種種福報無量無窮不墮三惡道不生貧賤家生天得道乃至菩提其福甚多于江河海水出過十倍</p>
<p>龍施女經一卷</p>
<p>龍施菩薩本起經一卷</p>
<p style="margin-left:1em">右長者女名龍施見佛發無上道心樓上捨身即轉為男子佛為授記本起經本同更說龍施宿命為毒蛇聞法捨身生兜率天下生為長者女</p>
<p>八吉祥經一卷</p>
<p>八吉祥呪經一卷</p>
<p>八陽經一卷</p>
<p>八佛名號經一卷</p>
<p style="margin-left:1em">右四經各說八佛菩薩名號持誦功德本同譯別盂蘭盆經一卷</p>
<p>報恩奉盆經一卷</p>
<p style="margin-left:1em">右二經佛為目連說救母法并為未來世為見世及七生父母祈福拔苦</p>
<p>校量數珠功德經一卷</p>
<p>數珠功德經一卷</p>
<p style="margin-left:1em">右二經本同譯別文殊說誦<span class='corr'>掐</span>數珠一徧鐵者得福五倍赤銅十倍珍珠珊瑚等寶百倍槵子千倍蓮子萬倍水晶者福萬萬倍用菩提子或但手持其功德無量無數不可稱量</p>
<p>內藏百寶經一卷</p>
<p style="margin-left:1em">右佛說方便智隨順世間諸示現事</p>
<p>溫室洗浴眾僧經一卷</p>
<p style="margin-left:1em">右說洗浴眾僧有大功德福報</p>
<p>須賴經一卷</p>
<p style="margin-left:1em">右舍衛國中有極貧者名曰須賴方便度人示現極貧道力堅固天帝屢試而不動須賴得瑞應珠寶常謂波斯匿王為極貧者欲施與王王以為不然求證于佛佛為說法受須賴佛記</p>
<p>私訶昧經一卷</p>
<p style="margin-left:1em">右長者子名也見佛威光問因地佛為說此經</p>
<p>菩薩生地經一卷</p>
<p style="margin-left:1em">右佛為長者子差摩竭說菩薩行</p>
<p>四不可得經一卷</p>
<p style="margin-left:1em">右說四人得五神通隱身空中海中山石中鬧市中皆欲逃死而不得</p>
<p>梵女首意經一卷</p>
<p style="margin-left:1em">右佛為首意女說法授記</p>
<p>成具光明定意經一卷</p>
<p style="margin-left:1em">右佛為貴性子善明說廣修六度等法有法名成具光明定意不見十方生死起滅之處乃至如來皆無見止清淨想亦不止清淨想是為空見無所見當是時心不在內不處外不道不俗不有不無不起不滅不于動搖處是心無根無音響為空為滅為都無所有為應成具光明定意之法是法無所有強為其名後為善明等授如來記</p>
<p>寶網經一卷</p>
<p style="margin-left:1em">右佛為寶網童子說諸佛名號功德</p>
<p>菩薩行五十緣身經一卷</p>
<p style="margin-left:1em">右說佛身相好因地功德</p>
<p>菩薩修行經一卷</p>
<p style="margin-left:1em">右五百長者發正真道意問佛當學何法佛為說此經</p>
<p>諸德福田經一卷</p>
<p style="margin-left:1em">右佛說八福田一者眾僧有五淨德名曰福田為良為美為無旱喪供之得福又有七法廣施行者得福即生梵天一者興立佛圖僧房堂閣二者園果浴池樹木清凉三者常施醫藥療救眾病四者作堅牢船濟度人民五者安設橋梁過度羸弱六者近道作并渴乏得飲七者造作圊廁施便利處是為七事得梵天福佛會中阿羅漢比丘比丘尼天帝釋等各各說往昔因緣道邊作小精舍供給止息僧福報為帝釋輪王施一阿黎勒果供眾僧九十一劫無病施瓶酪豪尊榮貴施沐浴無病身真金色一柰奉佛累刧端正不生胞胎施珠瓔為天帝釋施圊廁累刧無病無諸穢垢</p>
<p>大方等如來藏經一卷</p>
<p style="margin-left:1em">右說眾生煩惱身中有如來藏與佛無異有九譬喻如華開見佛蜂去得蜜糠除成米金出不淨如貧女姙聖王如開模出金像過去常放光明王佛說是經諸菩薩眾聞者除文殊觀音勢至金剛慧四菩薩餘皆已成佛道末說聞持此經功德</p>
<p>佛語經一卷</p>
<p style="margin-left:1em">右龍威德上王菩薩問佛語非佛語義佛說此經</p>
<p>金色王經一卷</p>
<p style="margin-left:1em">右說佛因地施辟支佛食獲福報</p>
<p>演道俗業經一卷</p>
<p style="margin-left:1em">右佛為給孤獨園長者等五百居士說治家財有三輩出家修學三乘疾成佛道開化眾生之法</p>
<p>百福佛名經一卷</p>
<p style="margin-left:1em">右說持百佛名功德</p>
<p>稱揚諸佛功德經三卷</p>
<p style="margin-left:1em">右佛說四方上方諸佛名號本願功德持誦者獲福無量</p>
<p>須真天子所問經四卷</p>
<p style="margin-left:1em">右佛答須真天子所問菩薩三十二事又文殊答所問大乘法義能斷一切狐疑普入諸佛方便慧摩訶摩耶經二卷</p>
<p style="margin-left:1em">右佛于忉利天宮為母說法及摩耶夫人所自說偈佛涅槃已摩耶從天來下世尊從金棺起如師子王奮迅放千光明與千化佛悉皆合掌向摩耶說偈已闔棺如故又名佛臨涅槃母子相見經</p>
<p>佛說除災患經一卷</p>
<p style="margin-left:1em">右維邪離國災患投佛求救佛來至已國人安樂災病除愈復說才明長者家大富饒捺女生于華中及恆河邊一切餓鬼種種宿因</p>
<p>孛經一卷</p>
<p style="margin-left:1em">右外道謀欲毀佛殺女埋祗樹間七日事露佛說宿命為國王師其名曰孛王後以讒間故孛辭去其國遂亂後王悔過復尊用孛故國復治</p>
<p>觀世音菩薩受記經一卷</p>
<p style="margin-left:1em">右說觀世音次補彌陀佛其國土莊嚴超越百千萬倍佛號功德山王如來得大勢菩薩次補觀音成佛號善住功德寶王如來</p>
<p>海龍王經四卷</p>
<p style="margin-left:1em">右海龍王供佛問法請佛入宮化作三道寶街從海邊至海底金銀璢璃甚微妙好如佛昔從忉利天下閻浮提佛入龍宮化海眾生無量無邊佛言犯戒律者不捨直見不墮地獄此類多生龍中釋迦佛法中有九百九十億居家出家者皆生龍中佛以一衣徧分龍眾使免金翅鳥怖佛衣雖一而億萬龍眾受用無盡及為龍王諸眷屬等說法授記</p>
<p>首楞嚴三昧經三卷</p>
<p style="margin-left:1em">右佛說是三昧非九地已下菩薩及二乘人所知惟受職菩薩之所能得不以一事一緣一義可知一切禪定解脫三昧神通無礙智慧無所不攝如海會百川得此三昧故一切三昧皆悉隨之故名首楞嚴會中諸大菩薩證此三昧者各現種種大自在神變</p>
<p>觀普賢菩薩行法經一卷</p>
<p style="margin-left:1em">右阿難迦葉彌勒問佛云何眾生不失無上菩提之心云何不斷煩惱不離五慾得淨諸根父母所生眼得見障外事等佛說是經說觀普賢菩薩身相境界懺悔滅罪淨六根等得諸佛現前三昧</p>
<p>觀藥王藥上二大菩薩經一卷</p>
<p style="margin-left:1em">右說二大菩薩本因行願為兄弟同發菩提心及記當來相次成佛名號壽量莊嚴等事及觀念二菩薩滅罪獲種種功德內有五十三佛名懺罪法</p>
<p>不思議光菩薩所說經一卷</p>
<p style="margin-left:1em">右舍衛國有棄嬰兒遇佛即能問答說法涌身空中放大光明證無生忍授菩提記佛說昔因于毗婆尸佛法中以瞋恚詈罵菩薩生生為婬女子被棄空處惡業盡故受善業報遇佛授記</p>
<p>十住斷結經十卷</p>
<p style="margin-left:1em">右說十住菩薩所斷所修所證等種種法義</p>
<p>諸佛要集經二卷</p>
<p style="margin-left:1em">右說世尊于東方天王佛土與諸佛會集說法文殊師利欲往彼土見佛聞法天王如來神力移立鐵圍山頂令講無極深妙之法為將來諸菩薩眾顯大光明離意女佛前入定以文殊神力不能出定佛言棄陰蓋菩薩乃能出此女定文殊與離意女褻陰蓋菩薩等問答種種要妙法義</p>
<p>未曾有因緣經二卷</p>
<p style="margin-left:1em">右說佛子羅云出家幼少不樂聽法佛為化度說經上卷說佛往劫為野干以聞法不修行故墮傍生為天帝說十善法八萬諸天發菩提心諸天供養禮敬死生兜率天下卷說五女婢昔世因緣濫受信施累劫受苦償債等事</p>
<p>菩薩瓔珞經十二卷</p>
<p style="margin-left:1em">右此經四十五品佛與諸大菩薩羅漢問答種種法要會眾聞法受度不可勝數</p>
<p>超日明三昧經二卷</p>
<p style="margin-left:1em">右佛說此三昧大慧光明利益能照無形一切不礙四大不礙雲霧夜闇不礙鐵圍故諸菩薩問答種種法要日天王王后太子眷屬諸佛日宮供養問法天人受度無量有長者女名曰慧施與五百女人聞法發願轉為男子授記却後十劫成佛及說佛往昔因地以謗法故歷劫墮大地獄又以解空精進故得速疾成佛</p>
<p>賢劫經十三卷</p>
<p style="margin-left:1em">右佛說了一切法本三昧復詳列二千一百諸度無極台八千四百諸度無極一變為十乃至八萬四千諸三昧門銷除八萬四千眾垢塵勞是諸佛道深入無極致一切智復說賢劫千佛名號父母弟子光明壽量說法所度遺法年數分布舍利及發意因地</p>
<p>佛名經十二卷</p>
<p style="margin-left:1em">右佛說能受持讀誦此諸佛菩薩名者終不墮惡道生天人中常值佛菩薩善知識離諸煩惱至得菩提</p>
<p>過去莊嚴劫千佛名經一卷</p>
<p>見在賢劫千佛名經一卷</p>
<p>未來星宿劫千佛名經一卷</p>
<p style="margin-left:1em">右佛說聞是佛名信樂持誦供養讚禮者勝用十方佛國滿中珍寶純摩尼珠至梵天百千劫中布施經中有種種懺悔法</p>
<p>諸佛所護念經二卷</p>
<p style="margin-left:1em">右列十方佛名初中後無長敘說</p>
<p>五千五百佛名經八卷</p>
<p style="margin-left:1em">右說受持佛名功德及諸陀羅尼</p>
<p>華手經一十卷</p>
<p style="margin-left:1em">右佛與諸大比丘諸菩薩等夏安居已三千大千世界八部雲集及他方諸佛會中一生補處菩薩等各持華奉供佛說是斷眾生疑經知一切眾生深心令入法海說諸菩薩行及淨佛國化眾生業成就諸波羅蜜法門有種種因緣</p>
<p>大方廣圓覺經一卷</p>
<p style="margin-left:1em">右佛言此經百千萬億恆河沙諸佛所說三世如來之所守護十方菩薩之所歸依十二部經清淨眼目亦名如來決定境界名為頓教大乘頓機眾生從此開悟亦攝漸修一切羣品布施七寶積滿大千世界不如聞此經名及一句義教百恆河沙眾生得羅漢果不如有人宣說此經分別半偈圭峰禪師作大小疏鈔修證儀裴相作序盛行于世</p>
<p>僧伽吒經四卷</p>
<p style="margin-left:1em">右佛說聞此法門除五無間罪于菩提得不退轉一切善法皆得成就所得功德之聚如佛世尊當得壽八十劫九十五劫自識宿命六萬劫中為轉輪王于現在世人所敬重刀毒不傷妖蠱不中臨終見諸佛安慰之言汝莫怖畏將至佛國聞此法門不墮惡道不墮愚癡不生邊地若人施諸樂具供養六十二億恆河沙諸佛聞此法門其福正等</p>
<p>力莊嚴三昧經三卷</p>
<p style="margin-left:1em">右佛入力莊嚴三昧十萬諸佛剎地大震動諸佛悉皆讚歎釋迦佛勇猛精進能行難行苦行有大願力于五濁惡世救苦眾生十方佛土聞釋迦佛名者皆得受菩提記或得聲聞果力莊嚴者如來十種力有大威德神變令三千大千世界成大莊嚴詳如本經</p>
<p>觀佛三昧海經十卷</p>
<p style="margin-left:1em">右說佛身相好光明觀三十二相有無量殊勝功德繫心入定逆觀順觀是為念佛三昧佛示現相好光明時四眾八部了了得見有業鄣者見佛色身猶如灰人或如聚墨佛說其宿咎教以懺悔<span class='corr'>已</span>皆得明見得果授記觀佛心品說諸地獄一切苦相甚詳觀佛心者是大慈也大慈所緣緣苦眾生苦眾生者謂三惡道也第十說觀七佛十方佛及諸佛菩薩說昔因地因觀佛得道佛言此觀佛三昧是一切眾生犯罪者藥破戒者護失道者導盲冥者眼愚癡者慧黑闇者燈煩惱賊中是勇猛將三世諸佛皆說如是念佛三昧十方諸佛皆由此法成三菩提</p>
<p>大方便佛報恩經七卷</p>
<p style="margin-left:1em">右佛于往昔劫中孝養父母乃至捨身命血肉救濟父母為報重恩及求無上菩提累劫修積難行苦行種種因緣第六卷優波離品詳說受三歸依及持犯齋戒種種功德罪報經末說三十二相因果法</p>
<p>菩薩本行經三卷</p>
<p style="margin-left:1em">右說佛因地為求佛法施捨身命利益眾生供養法師等種種苦行因緣及五百羅漢各各自說往昔善行致生天得道因緣但或埽塔或散華或施辟支佛一飯或獻一艸葢或以一偈讚佛等皆致生天得道無量福報</p>
<p>佛說法集經六卷</p>
<p style="margin-left:1em">右佛與諸大菩薩大弟子等說廣大勝妙法集法門諸菩薩入何法行知如來生如來身如來成真實常住大般涅槃正徧知法空義法師義不共住法化事法行勝妙果報六通三明八解脫八勝處十一切入十自在十諦九定十力十智六度四念六念等種種勝妙法義</p>
<p>觀察諸法行經四卷</p>
<p style="margin-left:1em">右佛說五百三十五菩薩法行皆出三摩地心觀察故則能了知何等法應親近應念修應多作不應親近不應念修不應多作等種種法門</p>
<p>菩薩處胎經五卷</p>
<p style="margin-left:1em">右佛自兜率天降神入母胎現處宮殿為諸方來供養菩薩廣說法要化度無量眾現入六道種種化身度諸眾生說無盡寶法藏分別五種非實神通菩薩得六通慧復說佛宿命作日月天子五星二十八宿及作人天神僊外道更無量苦行無過涅槃可謂真道說八關齋是諸佛父母龍受八關齋戒金翅鳥不能害帝釋受之修羅戰不能勝如是等法不可具載佛涅槃後賢聖結集最初出經此為第一</p>
<p>弘道廣顯三昧經四卷</p>
<p style="margin-left:1em">右無熱惱龍王請佛菩薩大弟子等于阿耨達池宮殿中半月供養諸佛願說菩薩大士應所修行法門得諸佛法相好具足得普智心修習道品文殊迦葉須菩提等問答末授無熱王菩提記</p>
<p>施燈功德經一卷</p>
<p style="margin-left:1em">右佛說于佛像經法舍利前以一燈至多燈供養照道一階或塔一面或時速滅或風吹滅或油炷盡雖施少燈其福報不可思議無量無邊惟佛能知非聲聞緣覺能了于現在世得三種淨心臨命終時得三種明見四種光明生天得五種清淨得四種可樂之法得三業善友清淨于世世中得八種勝法得八種資糧八種增上之法廣如本經</p>
<p>央崛摩羅經四卷</p>
<p style="margin-left:1em">右此唐言指鬘受外道教殺一千人取指為鬘以血塗身而少一人佛往化度而現其前說偈問答即調伏受度指鬘說摩訶衍如來藏法說偈阿難釋梵護世魔王諸大弟子菩薩等佛言菩薩成就四十相者即非新學菩薩佛言央掘摩羅是南方一切世間樂見上大精進佛文殊是北方歡喜藏摩尼寶積佛指鬘母及指鬘師師婦踴身空中說偈而沒不現佛言三人皆我所幻化不可思議度無量眾生</p>
<p>無所有菩薩經四卷</p>
<p style="margin-left:1em">右無所有菩薩問佛菩薩若有染有著有繫有犯如何遠離超越成一切智修習圓滿一切功德佛說此經令諸菩薩于一切法中無有障礙有難調伏殺害人者過去瞋恨謗毀菩薩故五百生中生生受毒蛇身害無數眾生死入大地獄最後生刑殺人家殺人飲血廣造惡業見佛光明勝妙發慙愧心自歎惡劣又聞佛與無所有菩薩問答空法心智猛利即得斷漏除瞋恚分別煩惱顛倒授成佛記無所有菩薩說法而不現身以身相勝妙惟除如來在三界中無有勝者諸女人見此菩薩身相聞法皆變身為男子</p>
<p>明度五十校計經二卷</p>
<p style="margin-left:1em">右六波羅蜜等法能越生死到彼岸故名明度五十種法行校此計度于諸法中相應不相應有罪無罪煩惱盡未盡諸相具未具功德滿未滿等</p>
<p>中陰經二卷</p>
<p style="margin-left:1em">右中有身具足五陰在死有後居生有前二有中間故名中陰佛具不思議神變力故教化一切中陰眾生斷惡修善七十八億百千那由他住中陰眾生發菩提心</p>
<p>大法鼓經二卷</p>
<p style="margin-left:1em">右佛與迦葉問答上乘義種種譬喻化城貧子等喻如法華經後說離車童子夅魔護法受記作佛文殊師利問經二卷</p>
<p style="margin-left:1em">右文殊問世尊答說種種法義戒品字母品雜問品問答諸法義住家過患出家功德入定見十方佛及呪華療治等法</p>
<p>月上女經二卷</p>
<p style="margin-left:1em">右維摩居士女也生時有大光明故名月上自說往因後詣世尊供養與舍利弗諸菩薩問答法要轉身為男子佛記後八萬億刧當得作佛號月上如來</p>
<p>如來祕密藏經二卷</p>
<p style="margin-left:1em">右說菩薩種種行法</p>
<p>大乘密嚴經三卷</p>
<p style="margin-left:1em">右有淨佛土超出三界殊勝淨妙名曰密嚴諸菩薩眾皆是智慧神足意生之身如日月明珠鏡中之像而來住此諸菩薩問金剛藏菩薩答廣說微妙不思議法門</p>
<p>佛印三昧經一卷</p>
<p style="margin-left:1em">右說佛入三昧菩薩聲聞不見佛身說不得般若波羅蜜不得成佛</p>
<p>文殊涅槃經一卷</p>
<p style="margin-left:1em">右說文殊現生涅槃德相及觀法</p>
<p>異出菩薩本起經一卷</p>
<p style="margin-left:1em">右說佛因地現生出家學道成佛</p>
<p>千佛因緣經一卷</p>
<p style="margin-left:1em">右說賢劫千佛同一劫中成佛因緣</p>
<p>賢首經一卷</p>
<p style="margin-left:1em">右佛為汫沙國王夫人說十方佛菩薩名及女人疾得為男子法</p>
<p>月明菩薩經一卷</p>
<p style="margin-left:1em">右佛為月明菩薩說施法及說佛昔為智止太子以血肉施病比丘事</p>
<p>心明經一卷</p>
<p style="margin-left:1em">右梵志婦施佛飯汁一杓獲授記事說佛不以七事笑不以欲不以瞋不以癡不放逸不利欲不榮貴不為富饒笑受菩薩聲聞辟支佛等記乃笑光入項入面入肩入臍入膝入足各各差別</p>
<p>滅十方冥經一卷</p>
<p style="margin-left:1em">右說持十方佛名功德</p>
<p>鹿母經一卷</p>
<p style="margin-left:1em">右佛昔因地為鹿母守信就死</p>
<p>魔逆經一卷</p>
<p style="margin-left:1em">右文殊說與文殊悔過經本相類</p>
<p>德光太子經一卷</p>
<p style="margin-left:1em">右說菩薩種種行法次說佛昔因地捨國王太子位從佛出家事</p>
<p>大意經一卷</p>
<p style="margin-left:1em">右說佛往昔為長者子入海求珠作大施惠福報功德事</p>
<p>堅固女經一卷</p>
<p style="margin-left:1em">右說堅固女對佛發無上道心現大神力授菩提記</p>
<p>商主天子所問經一卷</p>
<p style="margin-left:1em">右文殊為商主等諸天子說諸菩薩入一切智智達一切法彼岸速滿足六度于一切智當修行法勝妙法門</p>
<p>諸法最上王經一卷</p>
<p style="margin-left:1em">右說比丘云何受施能為人天福田佛說菩薩及發菩提心人種種布施不足為報與一切法高王經本同譯別</p>
<p>師子莊嚴王菩薩請問經一卷</p>
<p style="margin-left:1em">右說八曼茶羅最勝法門供養觀音彌勒虛空藏普賢執金剛文殊止諸障地藏八大菩薩有大功德利益獲大福報乃至降魔成佛</p>
<p>離垢慧菩薩所問禮佛經一卷</p>
<p style="margin-left:1em">右說禮十方佛歸依懺悔隨喜囘向發願種種法門</p>
<p>受持七佛名號經一卷</p>
<p style="margin-left:1em">右說持七佛名號功德福報</p>
<p>寂照神變三摩地經一卷</p>
<p style="margin-left:1em">右賢護菩薩問種種法佛說是經序品如念佛三昧卷終似文義未畢</p>
</div></div></div></div>
</div><!-- end of div[@id='body'] -->
</body></html>