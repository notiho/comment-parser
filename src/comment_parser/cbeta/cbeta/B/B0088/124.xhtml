<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu4244' />
<div class='div-other'>
<p class='h2'>欽定古今圖書集成博物彙編神異典　第一百七十八卷目錄</p>
<ul class="">
<li>僧部列傳五十四
<ul class="">
<li>宋五
<ul class="">
<li>文悅</li>

<li>齊曉</li>

<li>慧辨</li>

<li>志言</li>

<li>大覺</li>

<li>慧才</li>

<li>希最</li>

<li>僧湛</li>

<li>契嵩</li>

<li>守端</li>

<li>慧南</li>

<li>寶覺</li>

<li>洪英</li>

<li>辨才</li>

<li>懷義</li>

<li>崈古</li>

<li>處謙</li>

<li>行偉</li>

<li>守智</li>

<li>慧元</li>

<li>居訥</li>

<li>源禪師</li>

<li>慶閑</li>
</ul></li>
</ul></li>
</ul></div>
<p class='juan'>神異典第一百七十八卷</p>
<div class='div-other'><a id='mulu4245' />
<p class='h2'>僧部列傳五十四</p>
<div class='div-other'><a id='mulu4246' />
<p class='h3'>宋五</p>
<div class='div-other'><a id='mulu4247' />
<p class='h4'>文悅</p><p>按五燈會元南嶽雲峰文悅禪師南昌徐氏子初造大愚開示眾曰大家相聚喫莖齋若喚作一莖齋入地獄如箭射便下座師大駭夜造方丈愚問來何所求師曰求心法愚曰法輪未轉食輪先轉後生趂色力健何不為眾乞食我忍饑不暇何暇為人說禪乎師不敢違未幾愚移翠巖師納疏罷復<span class='corr'>過翠</span>巖求指示巖曰佛法未到爛却雪寒宜為眾乞炭師亦奉命能事罷復造方丈巖曰堂司闕人今以煩汝師受之不樂恨巗不去心地坐後架桶箍忽散自架墮落師忽然開悟頓見巖用處走撘伽棃上寢堂巖迎笑曰維那且喜大事了畢師再拜不及吐一辭而去服勤八年後出世翠巖時首座領眾出迎曰德山宗乘即不問如何是臨濟大用師曰你甚處去來座擬議師便掌座擬對師喝曰領眾歸去自是一眾畏服僧問如何是道師曰路不拾遺曰如何是道中人師曰草賊大敗僧禮拜師噓一聲問萬法歸一一歸何所師曰黃河九曲曰如何是第一句師曰垂手過膝曰如何是第二句師曰萬里崖州曰如何是第三句師曰糞箕掃帚問如何是深山巖崖佛法師曰猢猻倒上樹問如何是衲衣下事師曰皮裏骨問不涉廉纖請師速道師曰須彌山問如何是清淨法身師曰柴場荻草上堂語不離窠道焉能出蓋纏片雲橫谷口迷却幾人源所以道言無展事語不投機承言者喪滯句者迷汝等諸人到這裏憑何話會良久曰欲得不招無間業莫謗如來正法輪上堂過去諸佛已滅未來諸佛未生正當今日佛法委在翠巖放行則隨機利物把住則瓦解冰消且道把住好放行好良久曰咄這野狐精擊禪牀下座上堂汝等諸人與麼上來大似刺腦入膠盆與麼下去也是平地喫交直饒不來不去朝打三千暮打八百上堂道遠乎哉觸事而真聖遠乎哉體之則神所以娑婆世界以聲音為佛事香積世界以香飯為佛事翠巖這裏秖於出入息內供養承事過現未來塵沙諸佛無一空過者過現未來塵沙諸佛是翠巖侍者無一不到如一不到三十拄杖諸上座還會麼將此深心奉塵剎是則名為報佛恩上堂有情之本依智海以為源含識之流總法身而為體祗為情生智隔想變體殊達本情忘知心體合諸禪德會麼古佛與露柱相交佛殿與燈籠鬬額若也不會單重交折上堂竿木隨身逢塲作戲然雖如此一手不獨拍眾中莫有作家禪客本分衲僧出來共相唱和有麼時有僧出禮拜師曰依稀似曲纔堪聽又被風吹別調中便下座上堂天明平旦萬事成辦北俱盧洲長粳米飯下座上堂有佛處不得住無佛處急走過你等諸人橫擔柱杖向甚麼處行脚良久曰東勝神洲持鉢西瞿耶尼喫飯上堂假使心通無量時歷刧何曾異今日且道今日事作麼生良久曰烏龜鑽破壁上堂見聞覺知無障礙聲香味觸常三昧衲僧道會也山是山水是水飢來喫飯困來打睡忽然須彌山跳入伱鼻孔裏摩竭魚穿伱眼睛中作麼生商量良久曰叅堂去上堂一刀兩段未稱宗師就下平高固非作者翠巖到這裏口似匾擔你等諸人作麼生商量良久曰欲得不招無間業莫謗如來正法輪上堂若見諸相非相即山河大地並無過咎諸上座終日著衣喫飯未曾齩著一粒米未曾挂著一縷絲便能變大地作黃金攪長河為酥酪然雖如是著衣喫飯即不無衲僧門下汗臭氣也未夢見在上堂普賢行文殊智補陁巖上清風起瞎驢趂隊過新羅吉獠舌頭三千里上堂拈起拄杖曰掌鉢盂向香積世界為甚麼出身無路挑日月於拄杖頭上為甚麼有眼如盲直得風行草偃響順聲和無纖芥可留猶是交爭底法作麼生是不交爭底法卓拄杖下座上堂臨濟先鋒放過一著德山後令且在一邊獨露無私一句作麼生道良久曰堪嗟楚下鍾離昧<span class='note-inline'>(音抹)</span>以拂子擊禪牀下座上堂教中道種種取捨皆是輪迴未出輪迴而辯圓覺彼圓覺性即同流轉若免輪迴無有是處你等諸人到這裏且作麼生辯圓覺良久曰荷葉團團團似鏡菱角尖尖尖似錐以拂擊禪牀上堂古人道山河石壁不礙眼光師曰作麼生是眼拈拄杖打禪牀一下曰須彌山百雜碎即不問伱且道娑竭羅龍王年多少俗士問如何是佛師曰著衣喫飯量家道曰恁麼則退身三步叉手當胷去也師曰醉後添杯不如無小叅舉百丈歲夜示眾曰你這一除後生經律論固是不知入眾叅禪禪又不會臘月三十日且作麼生折合去師曰灼然諸禪德去聖時遙人心澹泊看却今時叢林更是不得所在之處或聚徒三百五百浩浩地秖以飯食豐濃寮舍穩便為旺化中間孜孜為道者無一人設有十箇五箇走上走下半青半黃會即總道我會各各自謂握靈蛇之珠孰肯知非及乎挨桚鞭逼將來直是萬中無一苦哉苦哉所謂般若叢林歲歲凋無名荒草年年長就中今時後生纔入眾來便自端然拱手受他別人供養到處菜不擇一莖柴不搬一<span class='corr'>束</span>十指不沾水百事不干懷雖則一期快意爭奈三塗累身豈不見教中道寧以熱鐵纏身不受信心人衣寧以洋銅灌口不受信心人食上磨若也是去直饒變大地作黃金攪長河為酥酪供養上座未為分外若也未是至於滴水寸絲便是披毛戴角牽犂拽耙償他始得不見祖師道入道不通理復身還信施此是決定底事終不虛也諸上座光陰可惜時不待人莫待一朝眼光落地緇田無一簣之功鐵圍陷百刑之痛莫言不道珍重</p>
</div>
<div class='div-other'><a id='mulu4248' />
<p class='h4'>齊曉</p><p>按廣西通志齊曉桂州人碧瀾坊蕭氏子依護國寺出家既具戒遊湖湘依雲峯悅禪師數年悅謝世乃渡江游祖山愛黃梅小招提葺為香火之社邂逅楊公與語針芥相投敘雲峯錄行於世既南還舊隱道俗來者常數百人繼住寧壽寺風規凜然復還護國寺臨終之日四眾圍繞至中夜轟然一喝眾急趨之已撼不應矣危坐三日儀采不變來瞻者踵武不絕</p>
</div>
<div class='div-other'><a id='mulu4249' />
<p class='h4'>慧辨</p><p>按松江府志宋僧慧辨字訥翁賜號海月華亭傅氏子生時有異父母令入普照出家得法於天竺明智智命代講夢章安以金篦擊其口曰汝勤于誨人當得辯智久之遂領寺事嘉祐中翰林沈時卿帥杭以嚴為理察辨道行獨異之俾職都僧正時蘇軾作倅嘗與辨為方外之遊辨容止端靖不蓄長物有盜夜入其棲脫衣與之使從支徑遁去無何歸隱草堂熙寧六年將示寂遺誡待軾至闔龕四日軾始至見其趺坐如生頂尚溫作三絕哭之蘇轍為之塔銘軾後為作真讚序云海月大師慧辨者神宇澄穆不見慍喜而緇素悅服予固喜從之遊每往見師清坐相對時聞一言則憂愁冰解形神俱泰因悟莊周所言東郭順子之為人人貌而天虛緣而葆真清而容物使人之意也消蓋師之謂也一日師臥疾使人請予入山至則師化四日矣予在黃州夢至西湖上有大殿榜曰彌勒下生而故人辯才海月之流皆行道其間師沒後二十一年予謫居惠州天竺淨惠師屬參寥子以書遺予曰檀越許與海月作真讚久不償此願何也予矍然而起為說讚曰人皆趨世出世者誰人皆遺世世誰為之爰有大士處此兩間非濁非清非律非禪惟是海月都司之式庶復見之眾縛自脫我夢西湖天宮化城見兩天竺宛如平生雲披月滿遺像在此誰為贊之惟東坡乎</p>
</div>
<div class='div-other'><a id='mulu4250' />
<p class='h4'>志言</p><p>按宋史方技傳志言自言姓許壽春人落髮東京景德寺七俱眂院事清璲初璲誦經勤苦志言忽造璲跪前願為弟子璲見其相貌奇古直視不瞬心異之為授具戒然動止軒昂語笑無度多行市里褰裳疾趨舉指書空佇立良久時從屠酤遊飲㗖無所擇眾以為狂璲獨曰此異人也人有欲為齋施輒先知其至不俟款門指名取供溫州人林仲方自其家以摩衲來獻舟始及岸遽來取去仁宗每延入禁中徑登坐結趺飯畢遽出未嘗揖也王公士庶召即赴然莫與交一言者或陰卜休咎書紙揮翰甚疾字體遒壯初不可曉其後多驗仁宗春秋漸高嗣未立默遣內侍至言所言書有十三郎字人莫測何謂後英宗以濮王第十三子入繼眾始悟大宗正守節請書言不顧迫之得潤州字未幾守節薨贈丹陽郡王見寺童義懷撫其背曰德山臨濟懷既落髮住天衣說法大為學者所宗其前知多類此普淨院施浴夜漏初盡門扉未啟方迎佛而浴室有人聲往視則言在焉有具齋鱠者并食之臨流而吐化為小鮮羣泳而去海客遇風且沒見僧操絙引舶而濟客至都下遇言忽謂之曰非我汝奈何客記其貌真引舟者也與曹州士趙棠善後棠棄官隱居番禺人傳棠與言數以偈頌相寄萬里間輒數日而達棠死亦盛夏身不壞言將死作頌不可曉已而曰我從古始成就逃多國土今南國矣仁宗遣內侍以真身塑像置寺中榜曰顯化禪師其後善厚者禮之見額上熒然有光就視之得舍利</p>
</div>
<div class='div-other'><a id='mulu4251' />
<p class='h4'>大覺</p><p>按五燈會元明州育王山懷璉大覺禪師漳州龍溪陳氏子誕生之夕夢僧伽降室因小字泗州既有異兆僉知祥應齠齓出家丱角圓頂篤志學道寢食無廢一日洗面潑水於地微有省發即慕叅尋遠造泐潭法席投機印可師事之十餘年去遊廬山掌記於圓通訥禪師所皇祐中仁廟有詔住淨因禪院召對化成殿問佛法大意奏對稱旨賜號大覺禪師後遣中使問曰才去豎拂人立難當師即以頌回進曰有節非干竹三星偃月宮一人居日下弗與眾人同帝覽大悅又詔入對便殿賜羅扇一把題元寂頌於其上與師問答詩頌書以賜之凡十有七篇至中和乞歸老山中乃進頌曰六載皇都唱祖機兩曾金殿奉天威青山隱去欣何得滿篋唯將御頌歸帝和頌不允仍宣諭曰山即如如體也將安歸乎再住京國且興佛法師再進頌謝曰中使宣傳出禁闈再令臣住此禪扉青山未許藏千拙白髮將何補萬機霄露恩輝方湛湛林泉情味苦依依堯仁况是如天闊應任孤雲自在飛既而遣使賜龍腦鉢師謝恩罷捧鉢曰吾法以壞色衣以瓦鐵食此鉢非法遂焚之中使回奏上嘉歎不已治平中上疏乞歸仍進頌曰千簇雲山萬壑流閑身歸老此峰頭餘生願祝無疆壽一炷清香滿石樓英廟依所乞賜手詔曰大覺禪師懷璉受先帝聖眷累錫宸章屢貢誠懇乞歸林下今從所請俾遂閑心凡經過小可庵院任性住持或十方禪林不得抑逼堅請師既渡江少留金山西湖四明郡守以育王虛席迎致九峰韶公作疏勸請四明之人相與出力建大閣藏所賜詩頌榜之曰宸奎翰林蘇公軾知杭時以書問師曰承要作宸奎閣碑謹已撰成衰朽廢學不知堪上石否見叅寥說禪師出京日英廟賜手詔其略云任性住持者不知果有否如有切請錄示全文欲添入此一節師終藏而不出逮委順後獲於篋笥開堂日僧問諸佛出世利濟羣生猊座師登將何拯濟師曰山高水闊曰華發無根樹魚跳萬仞峰師曰新羅國裏曰慈舟不棹清波上劍峽徒勞放木鵞師曰脫却衣裳臥荊棘曰人將語試師曰慣得其便僧拊掌師曰更[跳-兆+孛]跳問聖君御頌親頒賜和尚將何報此恩師曰兩手拓地曰恁麼則一人有慶兆民賴之師曰半尋拄杖攪黃河問艣棹不停時如何師曰清波箭急曰恁麼則移舟諳水勢舉棹別波瀾師曰濟水過新羅曰古佛位中留不住夜來依舊宿蘆花師曰兒童不識十字街問坐斷毘盧頂不稟釋迦文猶未是學人行業如何是學人行業師曰斫額望明月僧以手便拂師曰作甚麼僧茫然師曰賺却一船人師曰若論佛法兩字是加增之辭廉纖之說諸人向這裏承當得盡是二頭三首譬如金屑雖貴眼裏著不得若是本分衲僧纔聞舉著一擺擺斷不受纖塵獨脫自在最為親的然後便能在天同天在人同人在僧同僧在俗同俗在凡同凡在聖同聖一切處出沒自在並拘檢他不得名邈他不得何也為渠能建立一切法故一切法要且不是渠渠既無背面第一不用妄與安排但知十二時中平常飲啄快樂無憂秪此相期更無別事所以古人云放曠長如癡兀人他家自有通人愛上堂文殊寶劍得者為尊乃拈拄杖曰淨因今日恁麼直得千聖路絕雖然如是猶是矛盾相攻不犯鋒鋩如何運用良久曰野蒿自發空臨水江燕初歸不見人叅上堂太陽東昇爍破大千之暗諸人若向明中立猶是影響相馳若向暗中立也是藏頭露影漢到這裏作麼生吐露良久曰逢人秖可三分語未可全拋一片心叅上堂世法裏面迷却多少人佛法裏面醉却多少人秖如不迷不醉是甚麼人分上事上堂言鋒纔擊義海交深若用徑截一路各請歸堂上堂應物現形如水中月遂拈起拄杖曰這個不是物即今現形也且道月在甚麼處良久曰長空有路還須透潭底無蹤不用尋擊香臺下座上堂白日東上白日西落急如投壺閃寥廓神龍一舉透無邊纖鱗猶向泥中躍靈燄中休湊泊三歲孩童髽四角參上堂良久舉起拳頭曰握拳則五嶽倒卓展手則五指叅差有時把定佛祖關有時拓開千聖宅今日這裏相呈且道作何使用拍禪牀曰向下文長付在來日</p>
</div>
<div class='div-other'><a id='mulu4252' />
<p class='h4'>慧才</p><p>按溫州府志慧才樂清王氏子依白鶴寺祥符覃恩試經得度往學於四明性識昏鈍一夕夢中見梵僧長數丈脫袈裟披之翼日臨講豁然洞曉遂首四座復謁慈雲服勤不替治平初杭守沈遘請住法慧寶閣退居雷峰塔下精虔禮誦元豐元年緇素萬指求授大戒正羯摩時有光現佛頂輝暎講堂淨慈守一為撰戒光記米芾書六年五月示寂塔於庵右趙清獻道交最密及鎮越寄以詩有云浙江莫謂音書隔一日潮聲兩度來</p>
</div>
<div class='div-other'><a id='mulu4253' />
<p class='h4'>希最</p><p>按松江府志僧希最字妙悟湖州施氏子母感異夢而生出家松郡之廣化寺受天台教於錢塘慧才才善之曰宗風不墜矣緇流號曰義虎治平中講經於青龍鎮隆平塔院後居勝果寺寺夙有祟師為講說輪迴鬼投朱書悔謝自稱有漢烈士沈光云元祐庚午說法作偈優遊坐逝闍維得舍利數十</p>
</div>
<div class='div-other'><a id='mulu4254' />
<p class='h4'>僧湛</p><p>按松江府志僧湛義烏宋氏子父母逢異僧曰汝生子六人第五者宜令出家後入道雙林覃恩得度首謁神照復往依廣智常白智曰師所從者我無疑焉若圓頓絕待之旨當須自得後敷講雲間超果大揚化道天台一宗振於三吳自湛始熙寧六年三月趺坐而逝火浴之頃舍利粲然</p>
</div>
<div class='div-other'><a id='mulu4255' />
<p class='h4'>契嵩</p><p>按五燈會元杭州佛日契嵩禪師藤州鐔津李氏子七歲出家十三得度十九遊方徧叅知識得法於洞山師夜則頂戴觀音像而誦其號必滿十萬乃寢以為常自是世間經書章句不學而能作原教論十餘萬言明儒釋之道一貫以抗宗韓排佛之說讀之者畏服後居永安蘭若著禪門定祖圖傳法正宗記輔教編上進仁宗皇帝覽之嘉歎付傳法院編次入藏下詔褒寵賜號明教宰相韓琦大叅歐陽修皆延見而尊禮之洎東還熙寧四年六月四日晨興寫偈曰後夜月初明吾今喜獨行不學大梅老貪隨鼯鼠聲至中夜而化闍維不壞者五曰頂曰耳曰舌曰童真曰數珠其頂骨出舍利紅白晶潔道俗合諸不壞葬於故居永安之左後住淨慈北磵居簡嘗著五種不壞贊師有文集二十卷目曰鐔津盛行於世</p>
</div>
<div class='div-other'><a id='mulu4256' />
<p class='h4'>守端</p><p>按五燈會元舒州白雲守端禪師衡陽葛氏子幼事翰墨冠依茶陵郁禪師披削往參楊歧歧一日忽問受業師為誰師曰茶陵郁和尚歧曰吾聞伊過橋遭攧有省作偈甚奇能記否師誦曰我有明珠一顆久被塵勞關鎖今朝塵盡光生照破山河萬朵歧笑而趨起師愕然通夕不寐黎明諮詢之適歲暮歧曰汝見昨日打敺儺者麼曰見歧曰汝一籌不及渠師復駭曰意旨如何歧曰渠愛人笑汝怕人笑師大悟巾侍久之辭遊廬阜圓通訥禪師舉住承天聲名藉甚又遜居圓通次徙法華龍門興化海會所至眾如雲集僧問如何是佛師曰鑊湯無冷處曰如何是佛法大意師曰水底按葫蘆曰如何是祖師西來意師曰烏飛兔走不求諸聖不重己靈未是衲僧分上事曰如何是衲僧分上事師曰死水不藏龍曰便恁麼去時如何師曰賺殺伱到棲賢上堂承天自開堂後便安排些葛藤來山南東葛西葛却為在歸宗開先萬杉打疊了也今日到三峽會裏大似臨嫁醫癭卒著手脚不辨幸望大眾不怪伏惟珍重上堂鳥有雙翼飛無遠近道出一隅行無前後伱衲僧家尋常拈匙放箸盡道知有及至上嶺時為甚麼却氣急不見道人無遠慮必有近憂上堂乾坤之內宇宙之間中有一寶祕在形山大眾眼在鼻上脚在肚下且道寶在甚麼處良久云人面不知何處去桃花依舊笑春風</p>
<p>上堂古者道將此深心奉塵剎是則名為報佛恩圓通則不然時挑野菜和根煑旋斫生柴帶葉燒上堂江月照松風吹到這裏還有漏網者麼良久曰皇天無親上堂入林不動草入水不動波入鳥不亂行大眾這個是把纜放船底手脚且道衲僧家合作麼生以手拍禪牀曰掀飜海嶽求知己撥亂乾坤見太平</p>
<p>上堂忌口自然諸病減多情未免有時勞貧居動便成違順落得清閑一味高雖然如是莫謂無心云是道無心猶隔一重關示眾云泥佛不度水木佛不度火金佛不度爐真佛內裏坐大眾趙州老子十二劑骨頭八萬四千毛孔一時拋向諸人懷裏了也圓通今日路見不平為古人出氣以手拍禪牀云須知海嶽歸明主未信乾坤陷吉人示眾云佛身充滿於法界普現一切羣生前隨緣赴感靡不周而常處此菩提座大眾作麼生說箇隨緣赴感底道理秖於一彈指間盡大地含生根機一時應得周足而未嘗動著一毫頭便且喚作隨緣赴感而常處此座秖如山僧此者受法華請相次與大眾相別去宿松縣裏開堂了方歸院去且道還離此座也無若道離則世諦流布若道不離作麼生見得箇不離底事莫是無邊剎境自他不隔於毫端十世古今始終不離於當念麼又莫是一切無心一時自徧麼若恁麼正是掉棒打月到這裏直須悟始得悟後更須遇人始得伱道既悟了便休又何必更須遇人若悟了遇人底當垂手方便之時著著自有出身之路不瞎却學者眼若秖悟得乾蘿蔔頭底不唯瞎却學者眼兼自己動便先自犯鋒傷手伱看我楊歧先師問慈明師翁道幽鳥語喃喃辭雲入亂峰時如何答云我行荒草裏汝又入深村進云官不容鍼更借一問師翁便喝進云好喝師翁又喝先師亦喝師翁乃連喝兩喝先師遂禮拜大眾須知悟了遇人者向十字街頭與人相逢却在千峰頂上握手向千峯頂上相逢却在十字街頭握手所以山僧嘗有頌云他人住處我不住他人行處我不行不是為人難共聚大都緇素要分明山僧此時臨行解開布袋頭一時撒在諸人面前了也有眼者莫錯怪好珍重開堂示眾云昔日靈山會上世尊拈華迦葉微笑世尊道吾有正法眼藏分付摩訶大迦葉次第流傳無令斷絕至於今日大眾若是正法眼藏釋迦老子自無分將箇甚麼分付將箇甚麼流傳何謂如此况諸人分上各各自有正法眼藏每日起來是是非非分南分北種種施為盡是正法眼藏之光影此眼開時乾坤大地日月星辰森羅萬象秖在面前不見有毫釐之相此眼未開時盡在諸人眼睛裏今日已開者不在此限有未開者山僧不惜手為諸人開此正法眼藏看乃舉手豎兩指曰看看若見得去事同一家若也未然山僧不免重說偈言諸人法眼藏千聖莫能當為君通一線光輝滿大唐須彌走入海六月降嚴霜法華雖恁道無句得商量大眾既滿口道了為甚麼却無句得商量喝一喝曰分身兩處看上堂釋迦老子有四弘誓願云眾生無邊誓願度煩惱無盡誓願斷法門無量誓願學佛道無上誓願成法華亦有四弘誓願饑來要喫飯寒到即添衣困時伸脚睡熱處愛風吹上堂古人留下一言半句未透時撞著鐵壁相似忽然一日覰得透後方知自己便是鐵壁如今作麼生透復曰鐵壁鐵壁</p>
<p>上堂若端的得一回汗出便向一莖草上現瓊樓玉殿若未端的得一回汗出縱有瓊樓玉殿却被一莖草蓋却作麼生得汗出去自有一雙窮相手不曾容易舞三臺上堂安居之首禁足為名禁足之意在進道而護生衲僧家更有何生而可護何道而可進唾一唾唾破釋迦老子面門踏一步踏斷釋迦老子背脊骨猶是隨羣逐隊漢未是本分衲僧良久曰無限風流慵賣弄免教人指好郎君上堂絲毫有趣皆能進畢竟無歸若可當逐日退身行興盡忽然得見本爺孃作麼生是本爺孃乃云萬福便下座示眾云如我按指海印發光拈起拄杖云山河大地水鳥樹林情與無情今日盡向法華拄杖頭上作大師子吼演說摩訶大般若且道天台南嶽說箇甚麼法門南嶽說洞上五位修行君臣父子各得其宜莫守寒巖異草青坐却白雲宗不妙天台說臨濟下三元三要四料揀一喝分賓主照用一時行要會箇中意日午打三更廬山出來道你兩箇正在葛藤窠裏不見道欲得不招無問業莫謗如來正法輪大眾據此三箇漢見解若上衲僧秤子上稱一箇重八兩一箇重半觔一箇不直半分錢且道那箇不直半分錢良久云但願春風齊著力一時吹入我門來卓拄杖下座熈寧五年遷化壽四十八</p>
</div>
<div class='div-other'><a id='mulu4257' />
<p class='h4'>慧南</p><p>按五燈會元隆興府黃龍慧南禪師章氏子依泐潭澄禪師分座接物名振諸方偶同雲峰悅禪師遊西山夜話雲門法道峰曰澄公雖是雲門之後法道異矣師詰其所以異峰曰雲門如九轉丹砂點鐵成金澄公藥汞銀徒可翫入鍛則流去師怒以枕投之明日峰謝過又曰雲門氣宇如王甘死語下乎澄公有法授人死語也死語其能活人乎即背去師挽之曰若如是則誰可汝意峰曰石霜圓手叚出諸方子宜見之不可後也師默計之曰悅師翠巖使我見石霜於悅何有哉即造石霜中途聞慈明不事事忽叢林遂登衡嶽乃謁福嚴賢賢命掌書記俄賢卒郡守以慈明補之既至目其貶剝諸方件件數為邪解師為之氣索遂造其室明曰書記領徒遊方借使有疑可坐而商略師哀懇愈切明曰公學雲門禪必善其旨如云放洞山三頓棒是有喫棒分無喫棒分師曰有喫棒分明色莊曰從朝至暮鵲噪鴉鳴皆應喫棒明即端坐受師炷香作禮明復問趙州道臺山婆子我為汝勘破了也且那裏是他勘破婆子處師汗下不能加答次日又詣明詬罵而<span class='corr'>已</span>師曰罵豈慈悲法施耶明曰你作罵會那師於言下大悟作頌曰傑出叢林是趙州老婆勘破沒來由而今四海清如鏡行人莫與路為讎呈慈明明頷之後開法同安初受請日泐潭遣僧來審師提唱之語有曰智海無性因覺妄而成凡覺妄元虛即凡心而見佛便爾休去將謂同安無折合隨汝顛倒所欲南斗七北斗八僧歸舉似澄澄不懌自是泐潭舊好絕矣問儂家自有同風事如何是同風事師良久僧曰恁麼則起動和尚去也師曰靈利人難得僧禮拜示眾曰江南之地春寒秋熱近日已來滴水滴凍僧問滴水滴凍時如何師曰未是衲僧分上事曰如何是衲僧分上事師曰滴水滴凍問牛頭未見四祖時為甚麼百鳥衘華獻師曰釘根桑樹闊角水牛曰見後為甚麼不衘華師曰裩無襠袴無口問無為無事人猶是金鎖難未審過在甚麼處師曰一字入公門九牛車不出曰學人未曉乞師方便師曰大庾嶺頭笑却成哭問一不去二不住請師道師曰高祖殿前樊噲怒曰恁麼則今日得遇和尚也師曰仰面看天不見天問德山棒臨濟喝直至如今少人拈掇請師拈掇師曰千鈞之弩不為蹊鼠而發機曰作家宗師今朝有在師便喝僧禮拜師曰五湖衲子一錫禪人未到同安不妨疑著上堂橫吞巨海倒卓須彌衲僧面前也是尋常茶飯行脚人須是荊棘林內坐大道塲向和泥合水處認取本來面目且作麼生見得遂拈拄杖曰直饒見得未免山僧拄杖上堂聖凡情盡體露真常拈起拂子曰拂子[跳-兆+孛]跳上三十三天搊脫帝釋鼻孔驢脣先生拊掌大笑曰盡十方世界覓箇識好惡底人萬中無一擊禪牀下座上堂說妙談元乃太平之姦賊行棒行喝為亂世之英雄英雄姦賊棒喝元妙皆為長物黃檗門下總用不著且道黃檗門下尋常用箇甚麼喝一喝上堂撞鐘鐘鳴擊鼓鼓響大眾殷勤問訊問安端然合掌這箇是世法那箇是佛法咄上堂有一人朝看華嚴暮觀般若晝夜精勤無有暫暇有一人不參禪不論義把箇破蓆日裏睡於是二人同到黃龍一人有為一人無為安下那一箇即是良久曰功德天黑暗女有智主人二俱不受上堂心王不妄動六國一時通罷拈三尺劍休弄一張弓擊禪牀下座上堂道遠乎哉觸事而真聖遠乎哉體之即神乃拈拄杖曰道之與聖總在歸宗拄杖頭上汝等諸人何不識取若也識得十分剎土不行而至百千三昧無作而成若也未識有寒暑兮促君壽有鬼神兮妬君福上堂半夜捉烏鷄驚起梵王睡毗嵐風忽起吹倒須彌山官路無人行私酒多人喫當此之時臨濟德山開得口張得眼有棒有喝用不得汝等諸人各自尋取祖業契書莫認驢鞍橋作阿爺下頷上堂舉大珠和尚道身口意清淨是名佛出世身口意不淨是名佛滅度也好箇消息古人一期方便與伱諸人計箇入路又須得箇出路登山須到頂入海須到底登山不到頂不知宇宙之寬廣入海不到底不知滄溟之淺深既知寬廣又知淺深一踏踏翻四大海一摑摑倒須彌山撒手到家人不識鵲噪鴉鳴柏樹間上堂千般說萬般喻秖要勸君早回去去何處良久云夜來風起滿庭香吹落桃華三五樹因化主歸上堂世間有五種不易一化者不易二施者不易三變生為熟者不易四端坐喫者不易更有一種不易是甚麼人良久云聻便下座上堂拈拄杖曰橫拈倒用撥開彌勒眼睛明去暗來敲落祖師鼻孔當是時也目連鶖子飲氣吞聲臨濟德山呵呵大笑且道笑箇甚麼咄師室中常問僧曰人人盡有生緣上座生緣在何處正當問答交鋒却復伸手曰我手何似佛手又問諸方參請宗師所得却復垂脚曰我脚何似驢脚三十餘年示此三問學者莫有契其旨脫有酬者師未嘗可否叢林目之為黃龍三關師自頌曰生緣有語人皆識水母何曾離得蝦但見日頭東畔上誰能更喫趙州茶我手佛手兼舉禪人真下薦取不動干戈道出當處超佛越祖我脚驢脚竝行步步踏著無生會得雲收日卷方知此道縱橫總頌曰生緣斷處伸驢脚驢却伸時佛手開為報五湖參學者三關一一透將來熙寧己酉三月十六日四祖演長老通嗣法書</p>
<p>上堂山僧才輕德薄豈堪人師蓋不昧本心不欺諸聖未免生死今免生死未出輪廻今出輪迴未得解脫今得解脫未得自在今得自在所以大覺世尊於然燈佛所無一法可得六祖夜半於黃梅又傳箇甚麼乃說偈曰得不得傳不傳歸根得旨復何言憶得首山曾漏泄新婦騎驢阿家牽翼日午時端坐示寂闍維得五色舍利塔於前山諡普覺禪師</p>
</div>
<div class='div-other'><a id='mulu4258' />
<p class='h4'>寶覺</p><p>按五燈會元隆興府黃龍祖心寶覺禪師南雄鄔氏子叅雲峰悅禪師三年無所得辭去悅曰必往依黃檗南禪師師至黃檗四年不大發明又辭再上雲峯會悅謝世就止石霜因閱傳燈至僧問多福如何是多福一叢竹福曰一莖兩莖斜曰不會福曰三莖四莖曲師於此開悟徹見二師用處徑回黃檗方展坐具檗曰子<span class='corr'>已</span>入吾室矣師踊躍曰大事本來如是和尚何得教人看話百計搜尋檗曰若不教伱如此究尋到無心處自見自肯即吾埋沒汝也住後僧問達磨九年面壁意旨如何師曰身貧無被蓋曰莫孤負他先聖也無師曰闍棃見處又作麼生僧畫一圓相師曰燕雀不離窠僧禮拜師曰更深猶自可午後始愁人問未登此座時如何師曰一事全無曰登後如何師曰仰面觀天不見天上堂愚人除境不忘心智者忘心不除境不知心境本如如觸目遇緣無障礙遂舉拂子曰看拂子走過西天却來新羅國裏知我者謂我拖泥帶水不知我者贏得一塲怪誕上堂凡窮生死根源直須明取自家一片田地殺伊去處分明然後臨機應用不失其宜秖如鋒芒未兆<span class='corr'>已</span>前都無是箇非箇瞥爾爆動便有五行金土相生相剋胡來漢現四姓雜居各任方隅是非鋒起致使元黃不辨水乳不分疾在膏肓難為救療若不當陽曉示窮子無以知歸欲得大用現前便可頓忘諸見諸見既盡昏霧不生大智洞然更非他物珍重上堂擊禪牀曰一塵纔舉大地全收諸人耳在一聲中一聲徧在諸人耳若是摩霄俊鶻便合乘時止濼困魚徒勞激浪上堂不與萬法為侶即是無諍三昧便恁麼去爭奈絃急則聲促若能向紫羅帳裏撒真珠未必善因而招惡果上堂有句無句如藤倚樹且任諸人點頭及乎樹倒藤枯上無衝天之計下無入地之謀靈利漢這裏著得一眼看便見七縱八橫舉拂子曰看太陽溢目萬里不挂片雲若是覆盆之下又爭怪得老僧上堂若也單明自己不悟目前此人有眼無足若悟目前不明自己此人有足無眼據此二人十二時中常有一物蘊在胷中物既在胷不安之相常在目前既在目前觸途成滯作麼生得平穩去祖不言乎執之失度必入邪路放之自然體無去住上堂良工未出玉石不分巧冶無人金沙混雜還有無師自悟底麼出來辨別看乃舉拂子曰且道是金是沙良久曰見之不取思之千里上堂有時開門待知識知識不來過有時把手上高山高山人不顧或作敗軍之將向闍棃手裏拱手歸降或為忿怒那吒敲骨打髓正當恁麼時還有同聲相應同氣相求底麼有則向百尺竿頭進取一步如無少室峰前一塲笑具上堂心同虛空界示等虛空法證得虛空時無是無非法便恁麼休去停橈把纜且向灣裏泊船若據衲僧門下天地懸隔且道衲僧門下有甚長處楖栗橫擔不顧人直入千峰萬峰去上堂一不向二不開飜思南嶽與天台堪笑白雲無定止被風吹去又吹來上堂不是風動不是幡動明眼漢謾他一點也不得仁者心動且緩緩伱向甚處見祖師乃擲下拂子曰看上堂過去諸佛<span class='corr'>已</span>滅未來諸佛未生正當現在佛法委付黃龍放行則恍恍惚惚其中有物把住則杳杳冥冥其中有精且道放行即是把住即是竿頭絲線從君弄不犯清波意自殊上堂虎頭生角人難措石火電光須密布假饒烈士也應難懵底那能善回互手擎日月背負須彌擲向他方其中眾生不覺不知其中眾生騎驢入諸人眼裏諸人亦不覺不知會麼將此身心奉塵剎是則名為報佛恩上堂一漚未發孤帆未征風信不來無人舉櫂正當恁麼時水脉如何辨的君不見雲門老垂手處落落清波無透路又不見華亭叟泄天機夜深空載月明歸莫怪相逢不相識從教萬古漫漫黑上堂馬祖陞堂百丈卷席後人不善來風盡道不留朕迹殊不知桃華浪裏正好張帆七里灘頭更堪垂釣如今必有辯浮沉識深淺底漢試出來定當水脉看如無且將漁父笛閑向海邊吹上堂風瀟瀟兮木葉飛鴻鴈不來音信稀還鄉一曲無人和令余拍手空遲疑上堂境像或謂有攬之不盈手境像或謂無分明如儼圖所以取不得舍不得不可得中秖麼得還會麼不作維摩詰又似傅大士上堂夫元道者不可以設功得聖智者不可以有心知真諦者不可以存我會至功者不可以營事為古人一期應病與藥則不可若是丈夫漢出則經濟天下不出則卷而懷之爾若一向聲和響順我則排斥諸方爾若示現酒肆婬坊我則孤峰獨宿且道甚處是黃龍為人眼師室中常舉拳問僧曰喚作拳頭則觸不喚作拳頭則背喚作甚麼將入滅命門人黃太史庭堅主後事茶毗日鄰峰為秉炬火不續黃顧師之得法上首死心新禪師曰此老師有待於吾兄也新以東拒黃強之新執炬召眾曰不是餘殃累及我彌天罪過不容誅而今兩脚捎空去不作牛兮定作驢以火炬打一圓相曰秖向這裏雪屈擲炬應手而爇靈骨窆于普覺塔之東諡寶覺禪師</p>
</div>
<div class='div-other'><a id='mulu4259' />
<p class='h4'>洪英</p><p>按五燈會元隆興府泐潭洪英禪師邵武陳氏子幼穎邁一目五行長棄儒得度訪道曹山依雅禪師久之辭登雲居睠其勝絕殆終于此山因閱華嚴十明論乃證宗要即詣黃檗南禪師席檗與語達旦曰荷擔大法盡在爾躬厚自愛所至議論奪席晚遊西山與勝首座棲雙嶺後開法石門久之遷泐潭僧問逢塲作戲時如何師曰紅罏爆出鐵烏龜曰當軒布鼓師親擊百尺竿頭事若何師曰山僧不作這活計僧擬議師曰不唧[口*留]漢又僧禮拜起便垂下袈裟角曰脫衣卸甲時如何師曰喜得狼煙息弓弰壁上懸僧却攬上袈裟曰重整衣甲時如何師曰不到烏江畔知君未肯休僧便喝師曰驚殺我僧拍一拍師曰也是死中得活僧禮拜師曰將謂是收燕破趙之才元來是販私鹽賊問臨濟栽松即不問百丈開田事若何師曰深著鉏頭曰古人猶在師曰更添鉏頭僧禮拜師扣禪牀一下乃曰問也無窮答也無盡問答去來於道轉遠何故况為此事直饒棒頭薦得不是丈夫喝下承當未為達士那堪更向言中取則句裏馳求語路尖新機鋒捷疾如斯見解盡是埋沒宗旨玷污先賢於吾祖道何曾夢見秖如我佛如來臨般涅槃乃云吾有正法眼藏涅槃妙心付囑摩訶大迦葉迦葉遂付阿難暨商那和修優波毱多諸祖相繼至於達磨西來直指人心見性成佛不立文字語言豈不是先聖方便之道自是當人不信却自迷頭認影奔逐狂途致使竛竮流浪生死諸禪德若能一念回光返照到自己脚跟下褫剝究竟將來可謂洞門豁開樓閣重重十方普現海會齊彰便乃凡聖賢愚山河大地以海印三昧一印印定更無纖毫透漏山僧如是舉唱若是眾中有本色衲僧聞之實謂掩耳而回笑破他口大眾且道本色衲僧門下一句作麼生道良久曰天際雪埋千尺石洞門凍折數株松上堂釋迦老子當時一手指天一手指地云天上天下唯我獨尊釋迦老子旁若無人當時若遇箇明眼衲僧直教他上天無路入地無門然雖如是也須是銅沙鑼裏滿盛油始得上堂顧視大眾曰青山重疊疊綠水響潺潺遂拈拄杖曰未到懸崖處擡頭仔細看卓一下上堂寶峰高士罕曾到巖前雪壓枯松倒嶺前嶺後野猿啼一條古路清風掃禪德雖然如是且道山僧拄杖長多少遂拈起曰長者隨長使短者隨短用卓一下上堂顧視大眾曰石門巇嶮鐵關牢舉目重重萬仞高無角鐵牛衝得破毗盧海內作波濤且道不涉波濤一句作麼生道良久曰一句不遑無著問迄今猶作野盤僧師因知事紛爭止之不可乃謂眾曰領眾不肅正坐無德吾有愧黃龍敘行脚始末曰吾滅後火化以骨藏普同塔明生死不離清眾也言卒而逝</p>
</div>
<div class='div-other'><a id='mulu4260' />
<p class='h4'>辨才</p><p>按浙江通志辨才名元淨入慈雲法智室沈遘迎主天竺頓增萬礎繼居龍井遂成伽藍法界觀成眉間臥起處往往得舍利焉左肩現袈裟縧八十一如住世之數蘇軾為誌銘趙抃為之贊</p>
</div>
<div class='div-other'><a id='mulu4261' />
<p class='h4'>懷義</p><p>按南陵縣志僧懷義熈寧七年四月八日詣崇教寺淨浴嚴服或言何不剃髮師言當剃心爾日午於觀音庵垂足危坐右手持印左手按膝當眾會中歸寂清烟上騰雲氣芬馥邑人余曉收舍利設龕塑形七日塔上有祥光出現第三級俄頃上下騰溢宛如光中現寶塔相地有靈芝生</p>
</div>
<div class='div-other'><a id='mulu4262' />
<p class='h4'>崈古</p><p>按松江府志崈古字太初號竹深族姓錢邑之儀鳳里大族也壯歲棄妻妾出家守戒行以詩名有集曰白雲謠</p>
</div>
<div class='div-other'><a id='mulu4263' />
<p class='h4'>處謙</p><p>按溫州府志處謙末嘉潘氏子母夢瑞雲入懷娠三年而生九歲依常寧契能出家學於天竺慈雲復謁神照大闡圓頓之旨擢第一座歸末嘉繼能公之席遷慈雲妙果少師李端慤請主白蓮北海郡王為請神悟之號郡大旱師至龍湫語曰汝受智者大師付囑遇旱當施甘澤胡弗憶耶忽黑雲從湫起驟雨如注後屢應諸方之請十坐道塲熙寧乙卯示寂</p>
</div>
<div class='div-other'><a id='mulu4264' />
<p class='h4'>行偉</p><p>按五燈會元袁州仰山行偉禪師河朔人也東京大佛寺受具聽習圓覺微有所疑挈囊遊方專扣祖意至南禪師法席六遷星序一日扣請尋被喝出足擬跨門頓省元旨出世仰山道風大著上堂大眾會麼古今事掩不得日用事藏不得既藏掩不得則日用現前且問諸人現前事作麼生叅上堂大眾見麼開眼則普觀十方合眼則包含萬有不開不合是何模樣還見模樣麼久叅高德舉處便曉後進初機識取模樣莫秖管貪睡睡時眼見箇甚麼若道不見與死人何別直饒丹青處士筆頭上畵出青山綠水夾竹桃華秖是相似模樣設使石匠錐頭鑽出羣羊走獸也秖是相似模樣若是真模樣任是處士石匠無伱下手處諸人要見須是著眼始得良久曰廣則一線道狹則一寸半以拂子擊禪牀上堂鼓聲纔動大眾雲臻諸人上觀山僧下覻上觀觀箇甚麼下覻覻箇甚麼良久曰對面不相識上堂道不在聲色而不離聲色凡一語一默一動一靜隱顯縱橫無非佛事日用現前古今凝然理何差互師自題其像曰吾真難貌斑斑駮駮擬欲安排下筆便錯示寂闍維獲五色舍利骨石拴索勾連塔於寺之東</p>
</div>
<div class='div-other'><a id='mulu4265' />
<p class='h4'>守智</p><p>按五燈會元潭州雲蓋守智禪師劍州陳氏子遊方至豫章大寧時法昌遇禪師韜藏西山師聞其飽叅即之昌問曰汝何所來師曰大寧又問三門夜來倒汝知麼師愕然曰不知昌曰吳中石佛大有人不曾得見師惘然即展拜昌使謁翠巖真禪師雖久之無省且不舍寸陰及謁黃龍於積翠始盡所疑後首眾石霜遂開法道吾徙雲蓋僧問有一無絃琴不是世間木今朝負上來請師彈一曲師拊膝一下僧曰金風颯颯和清韻請師方便再垂音師曰陝府出鐵牛</p>
<p>上堂緊峭離水靴踏破湖湘月手把鐵蒺藜打破龍虎穴飜身倒上樹始見無生滅却笑老瞿曇彈指超彌勒上堂昨日高山看釣魚步行騎馬失却驢有人拾得駱駞去重賞千金一也無若向這裏薦得不著還草鞋錢上堂舉趙州問僧向甚麼處去曰摘茶去州曰閑師曰道著不著何處摸索背後龍鱗面前驢脚飜身筋斗孤雲野鶴阿呵呵示眾不離當處常湛然覓即知君不可見雖然先聖恁麼道且作箇模子撘却若也出不得秖抱得古人底若也出得方有少分相應雲蓋則不然騎駿馬繞須彌過山尋蟻跡能有幾人知師居院之東堂政和辛卯死心謝事黃龍由湖南入山奉覲日已夕矣侍僧通謁師曳履且行且語曰將燭來看其面目何似生而致名喧宇宙死心亦絕叫把近前來我要照是真師叔是假師叔師即當胷毆一拳死心曰却是真箇遂作禮賓主相得歡甚及死心復領黃龍至政和甲午示寂時師住開福得訃上堂法門不幸法幢摧五蘊山中化作灰昨夜泥牛通一線黃龍從此入輪迴</p>
</div>
<div class='div-other'><a id='mulu4266' />
<p class='h4'>慧元</p><p>按五燈會元安吉州報本慧元禪師潮州倪氏子十九為大僧徧歷叢席於黃龍三關語下悟入住後僧問諸佛不出世達磨不西來正當恁麼時未審來不來師曰撞著伱鼻孔上堂白雲消散紅日東升仰面看天低頭覻地東西南北一任觀光達磨眼睛斗量不盡演若何曾認影善財不往南方衲僧鼻孔撩天到此一時穿却僧出禮拜曰學人有一問和尚還答否師曰昨日答汝了也曰今日作麼生師曰明日來</p>
<p>上堂僧問諸佛所說法種種皆方便是否師曰是曰為甚麼諸法寂滅相不可以言宣師曰且莫錯會僧以坐具一畫師喝曰諸法寂滅相不可以言宣今之學者方見道不可以言宣便擬絕慮忘緣杜塞視聽如斯見解未有自在分諸人要會寂滅相麼出門不見一纖毫滿目白雲與青嶂師坐而不臥餘三十年示寂塔全身於峴山</p>
</div>
<div class='div-other'><a id='mulu4267' />
<p class='h4'>居訥</p><p>按五燈會元廬山圓通居訥祖印禪師梓州人姓蹇氏生而英特讀書過目成誦十一出家十七試法華得度受具後肄業講肆耆年多下之會禪者南遊回力勉其行於是徧叅荊楚間迄無所得至襄州洞山留止十年因讀華嚴論有省後遊廬山道價日起由歸宗而遷圓通仁廟聞其名皇祐初詔住十方淨因禪院師稱目疾不能奉詔有旨令舉自代遂舉大覺璉應詔及引對問佛法大意稱旨天下賢師知人也僧問祖剎重興時如何師曰人在破頭山曰一朝權在手師便打</p>
</div>
<div class='div-other'><a id='mulu4268' />
<p class='h4'>源禪師</p><p>按五燈會元安吉州廣法院源禪師僧問如何是祖師西來意師曰甎頭瓦片問鬧中取靜時如何師曰冤不可結問如何是正法眼師曰眉毛下曰便與麼會時如何師曰瞳兒笑點頭問如何是向上事師曰日月星辰曰如何是向下事師曰地獄鑊湯問萬里無雲時如何師曰猢猻忍餓曰乞師拯濟師曰甚麼火色問古人拈槌舉拂意旨如何師曰白日無閑人曰如何承當師曰如風過耳問握劍當胷時如何師曰老鴉成隊曰正是和尚見處師曰蛇穿鼻孔僧拂袖便出師曰大眾相逢問從上諸聖向甚麼處行履師曰十字街頭曰與麼敗缺也師曰知伱不到這田地曰到後如何師曰家常茶飯問祖意教意是同是別師曰乾薑附子曰與麼則不同也師曰冰片雪團</p>
<p>上堂春雨微微簷頭水滴聞聲不悟歸堂面壁上堂若論大道直教杼山無開口處伱諸人試開口看僧便問如何是大道師曰擔不起曰為甚麼擔不起師曰大道上堂若論此事切莫道著道著即頭角生有僧出曰頭角生也師曰禍事曰某甲罪過師曰龍頭蛇尾伏惟珍重師元豐八年十月十二晚忽書偈曰雪鬢霜髭九九年半肩毳衲[書-曰+皿]諸緣廓然笑指浮雲散玉兔流光照大千擲筆而寂</p>
</div>
<div class='div-other'><a id='mulu4269' />
<p class='h4'>慶閑</p><p>按五燈會元吉州仁山隆慶院慶閑禪師福州卓氏子母夢胡僧授以明珠吞之而娠及生白光照室幼不近酒胾年十一棄俗十七得度二十徧叅後謁黃龍於黃檗龍問甚處來師曰百丈曰幾時離彼師曰正月十三龍曰脚跟好痛與三十棒師曰非但三十龍喝曰許多時行脚無點氣息師曰百千諸佛亦乃如是曰汝與麼來何曾有纖毫到諸佛境界師曰諸佛未必到慶閑境界龍問如何是汝生緣處師曰早晨喫白粥如今又覺饑問我手何似佛手師曰月下弄琵琶問我脚何似驢脚師曰鷺鷥立雪非同色龍咨嗟而視曰汝剃除鬚髮當為何事師曰秖要無事曰與麼則數聲清磬是非外一箇閑人天地間也師曰是何言歟曰靈利衲子師曰也不消得龍曰此間有辯上座者汝著精彩師曰他有甚長處曰他拊汝背一下又如何師曰作甚麼曰他展兩手師曰甚處學這虛頭來龍大笑師却展兩手龍喝之又問[怡-台+龍][怡-台+龍]鬆鬆兩人共一<span class='corr'>椀</span>作麼生會師曰百雜碎曰盡大地是箇須彌山撮來掌中汝又作麼生會師曰兩重公案曰這裏從汝胡言漢語若到同安如何得過師曰渠也須到這箇田地始得曰忽被渠指火爐曰這箇是黑漆火爐那箇是黑漆香桌甚處是不到處師曰慶閑面前且從恁麼說話若是別人笑和尚去龍拍一拍師便喝明日同看僧堂曰好僧堂師曰極好工夫曰好在甚處師曰一梁拄一柱曰此未是好處師曰和尚又作麼生龍以手指曰這柱得與麼圓那枋得與麼匾師曰人天大善知識須是和尚始得即趨去明日侍立龍問得坐披衣向後如何施設師曰遇方即方遇圓即圓曰汝與麼說話猶帶脣齒在師曰慶閑即與麼和尚作麼生曰近前來為汝說師拊掌曰三十年用底今朝捉敗龍大笑曰一等是精靈師拂袖而去由是學者爭歸之廬陵太守張公鑒請居隆慶僧問鋪席新開不可放過師曰記取話頭曰請師高著眼師曰蹉過了也室中垂問曰祖師心印篆作何文諸佛本源深之多少又曰十二時中上來下去開單展鉢此是五蘊敗壞之身那箇是清淨法身又曰不用指東畫西實地上道將一句來又曰十二時中著衣喫飯承甚麼人恩力又曰魚行水濁鳥飛毛落亮座主一入西山為甚麼杳無消息師居隆慶未暮年鍾陵太守王公韶請居龍泉不逾年以病求去廬陵道俗舟載而歸居隆慶之東堂事之益篤元豐四年三月七日將示寂遺偈曰露質浮世奄質浮滅五十三歲六七八月南嶽天台松風澗雪珍重知音紅爐優鉢泊然坐逝俾畫工就寫其真首忽自舉次日仍平視闍維日雲起風作飛瓦折木煙氣所至東西南北四十里凡草木沙礫之間皆得舍利如金色計其所獲幾數斛閱世五十五坐夏三十六初蘇子由欲為作記而疑其事方臥痁夢有呵者曰閑師事何疑哉疑即病矣子由夢中作數百言其銘略曰稽首三界尊閑師不止此愍世狹劣故聊示其小者子由其知言哉</p>
</div></div></div></div>
</div><!-- end of div[@id='body'] -->
</body></html>