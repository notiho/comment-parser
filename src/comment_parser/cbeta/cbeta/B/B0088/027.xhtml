<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu781' />
<div class='div-other'>
<p class='h2'>欽定古今圖書集成博物彙編神異典　第八十一卷目錄</p>
<ul class="">
<li>佛菩薩部彙考五
<ul class="">
<li>五祖提多迦尊者</li>

<li>六祖彌遮迦尊者</li>

<li>七祖婆須密尊者</li>

<li>八祖佛陀難提尊者</li>

<li>九祖伏馱密多尊者</li>

<li>十祖脇尊者</li>

<li>十一祖富那夜奢尊者</li>

<li>十二祖馬鳴尊者</li>

<li>十三祖迦毗摩羅尊者</li>

<li>十四祖龍樹尊者</li>

<li>十五祖迦那提婆尊者</li>

<li>十六祖羅睺羅多尊者</li>

<li>十七祖僧迦難提尊者</li>

<li>十八祖伽耶舍多尊者</li>

<li>十九祖鳩摩羅多尊者</li>
</ul></li>
</ul></div>
<p class='juan'>神異典第八十一卷</p>
<div class='div-other'><a id='mulu782' />
<p class='h2'>佛菩薩部彙考五</p>
<div class='div-other'><a id='mulu783' />
<p class='h3'>五祖提多迦尊者</p><p>按景德傳燈錄五祖提多迦者摩伽陀國人也初生之時父夢金日自屋而出照耀天地前有大山諸寶嚴飾山頂泉湧滂沱四流後遇毱多尊者為解之曰寶山者吾身也泉湧者法無盡也日從屋出者汝今入道之相也照耀天地者汝智慧超越也尊者本名香眾師因易今名焉梵云提多迦此云通真量也多迦聞師說已歡喜踴躍而唱偈云巍巍七寶山常出智慧泉迴為真法味能度諸有緣毱多尊者亦說偈曰我法傳與汝當現大智慧金日從屋出照耀於天地提多迦聞師妙偈設禮奉持後至中印度彼國有八千大仙彌遮迦為首聞尊者至率眾瞻禮謂尊者曰昔與師同生梵天我遇阿私陀仙人授我仙法師逢十力弟子修習禪那自此報分殊途<span class='corr'>已</span>經六刧尊者答曰支離累刧誠哉不虛今可捨邪歸正以入佛乘彌遮迦曰昔阿私陀仙人授我記云汝却後六刧當遇同學獲無漏果今也相遇非夙緣耶願師慈悲令我解脫尊者即度出家命聖授戒其餘仙眾始生我慢尊者示大神通於是俱發菩提心一時出家乃告彌遮迦曰昔如來以大法眼藏密付迦葉展轉相授而至於我我今付汝當護念之乃說偈曰通達本心法無法無非法悟了同未悟無心亦無法說偈已踴身虛空作十八變火光三昧自焚其軀彌遮迦與八千比丘同收舍利於班茶山中起塔供養即莊王七年己丑歲也</p>
</div>
<div class='div-other'><a id='mulu784' />
<p class='h3'>六祖彌遮迦尊者</p><p>按景德傳燈錄六祖彌遮迦者中印度人也既傳法<span class='corr'>已</span>遊化至北天竺國見雉堞之上有金色祥雲歎曰斯道人氣也必有大士為吾法嗣乃入城於闤闠間有一人手持酒器逆而問曰師何方而來欲往何所師曰從自心來欲往無處曰識我手中物否祖曰此是觸器而負淨者曰師還識我否師曰我即不識識即非我又謂曰汝試自稱名氏吾當後示本因彼人說偈而答我從無量劫至於生此國本姓頗羅墮名字婆須密師曰我師提多迦說世尊昔遊北印度語阿難言此國中吾滅度後三百年有一聖人姓頗羅墮名婆須密而於禪祖當獲第七世尊記汝汝應出家彼乃置器禮師側立而言曰我思往刧嘗作檀那獻一如來寶座彼佛記我云汝於賢刧釋迦法中宣傳至教今符師說願加度脫祖即與披剃復圓戒相乃告之曰正法眼藏今付於汝勿令斷絕乃說偈曰無心無可得說得不名法若了心非心始了心心法祖說偈已入師子奮迅三昧踊身虛空高七多羅樹却復本座化火自焚婆須密收靈骨貯七寶函建浮圖寘於上級即襄王十七年甲申歲也</p>
</div>
<div class='div-other'><a id='mulu785' />
<p class='h3'>七祖婆須密尊者</p><p>按景德傳燈錄七祖婆須密者北天竺國人也姓頗羅墮常服淨衣執酒器遊行里閈或吟或嘯人謂之狂及遇彌遮迦尊者宣如來往誌自省前緣投器出家受法行化至迦摩羅國廣興佛事於法座前忽有一智者自稱我名佛陀難提今與師論義師曰仁者論即不義義即不論若擬論義終非義論難提知師義勝心即欽服曰我願求道霑甘露味尊者遂與剃度而受具戒復告之曰如來正法眼藏我今付汝汝當護持乃說偈曰心同虛空界示等虛空法證得虛空時無是無非法尊者即入慈心三昧時梵王帝釋及諸天眾俱來作禮而說偈言賢刧眾聖祖而當第七位尊者哀念我請為宣佛地尊者從三昧起示眾云我所得法而非有故若識佛地離有無故說此語<span class='corr'>已</span>還入三昧示涅槃相難提即於本座起七寶塔以葬全身即定王十九年辛未歲也</p>
</div>
<div class='div-other'><a id='mulu786' />
<p class='h3'>八祖佛陀難提尊者</p><p>按景德傳燈錄八祖佛陀難提者迦摩羅國人姓瞿曇氏頂有肉髻辯捷無礙初遇婆須密尊者出家受教既而領徒行化至提迦國城毗舍羅家見舍上有白光上騰謂其徒曰此家當有聖人口無言說真大乘器不行四衢知觸穢耳言訖長者出致禮問何所須尊者曰我求侍者曰我有一子名伏馱密多年已五十口未曾言足未曾履尊者曰如汝所說真吾弟子尊者見之遽起禮拜而說偈曰父母非我親誰是最親者諸佛非我道誰是最道者尊者以偈答曰汝言與心親父母非可比汝行與道合諸佛心即是外求有相佛與汝不相似欲識汝本心非合亦非離伏馱密多聞師妙偈便行七步師曰此子昔曾值佛悲願廣大慮父母愛情難捨故不言不履耳長者遂捨令出家尊者尋授具戒復告之曰我今以如來正法眼藏付囑於汝勿令斷絕乃說偈曰虛空無內外心法亦如此若了虛空故是達真如理伏馱密多承師付囑以偈讚曰我師禪祖中當得為第八法化眾無量悉獲阿羅漢爾時尊者佛陀難提即現神變却復本座儼然寂滅眾興寶塔葬其全身即景王十二年丙寅歲也</p>
</div>
<div class='div-other'><a id='mulu787' />
<p class='h3'>九祖伏馱密多尊者</p><p>按景德傳燈錄九祖伏馱密多者提迦國人姓毗舍羅既受佛陀難提付囑後至中印度行化時有長者香葢擕一子而來瞻禮尊者曰此子處胎六十歲因號難生復嘗會一仙者謂此兒非凡當為法器今遇尊者可令出家尊者即與落髮授戒羯磨之際祥光燭座仍感舍利三七粒現前自此精進忘疲既而師告曰如來大法眼藏今付於汝汝護念之乃說偈曰真理本無名因名顯真理受得真實法非真亦非偽尊者付法已即入滅盡三昧而般涅槃眾以香油栴檀闍維真體收舍利建塔於那爛陀寺即敬王三十五年甲寅歲也</p>
</div>
<div class='div-other'><a id='mulu788' />
<p class='h3'>十祖脇尊者</p><p>按景德傳燈錄十祖脇尊者中印度人也本名難生初尊者將誕父夢一白象背有寶座座上安一明珠從門而入光照四眾既覺遂生後值伏馱尊者執侍左右未嘗睡眠謂其脇不至席遂號脇尊者焉初至華氏國憩一樹下右手指地而告眾曰此地變金色當有聖人入會言訖即變金色時有長者子富那夜奢合掌前立尊者問汝從何來夜奢曰我心非往尊者曰汝何處住曰我心非止尊者曰汝不定耶曰諸佛亦然尊者曰汝非諸佛曰諸佛亦非尊者因說偈曰此地變金色預知有聖至當坐菩提樹覺華而成已夜奢復說偈曰師坐金色地嘗說真實義廻光而照我令入三摩諦尊者知其意即度出家復具戒品乃告之曰如來大法眼藏今付於汝汝護念之乃說偈言真體自然真因真說有理領得真真法無行亦無止尊者付法已即現神變而入涅槃化火自焚四眾各以衣祴盛舍利隨處興塔而供養之時貞王二十二年己亥歲也</p>
</div>
<div class='div-other'><a id='mulu789' />
<p class='h3'>十一祖富那夜奢尊者</p><p>按景德傳燈錄十一祖富那夜奢者華氏國人也姓瞿曇氏父寶身既得法於脇尊者尋詣波羅奈國有馬鳴大士迎而作禮問曰我欲識佛何者即是師曰汝欲識佛不識者是曰佛既不識焉知是乎師曰既不識佛焉知不是曰此是鋸義師曰彼是木義復問鋸義者何曰與師平出又問木義者何師曰汝被我解馬鳴豁然醒悟稽首歸依遂求剃度師謂眾曰此大士者昔為毗舍離國王其國有一類人如馬裸露王遂運神力分身為蠶彼乃得衣王後復生中印度馬人感戀悲鳴因號馬鳴如來記云吾滅度後六百年當有賢者馬鳴於波羅奈國摧伏異道度人無量繼吾傳化今正是時即告之曰如來大法眼藏今付於汝即說偈曰迷悟如隱顯明暗不相離今付隱顯法非一亦非二尊者付法<span class='corr'>已</span>即現神變湛然圓寂眾興寶塔以閟全身即安王十四年戊戌歲也</p>
<p>按指月錄十一祖富那夜奢尊者父寶身有子七人祖最少幼則與諸兄異尚嘗曰若遇大士坐於道場我則詣彼親近隨喜及遇脇尊者遂授法祖教被無量得果者且五百矣後至波羅柰國有一長者來趨其會祖謂眾曰汝等識此來者耶佛記聖者馬鳴紹吾法者也於是付法</p>
</div>
<div class='div-other'><a id='mulu790' />
<p class='h3'>十二祖馬鳴尊者</p><p>按馬鳴菩薩傳大師名馬鳴菩薩長老脇弟子也時長老脇憂勤佛法入三昧觀誰堪出家廣宣道化開悟眾生者見中天竺有出家外道明智慧辯善通言論唱言若諸比丘能與我論議者可打揵椎如其不能不足公鳴揵椎受人供養時長老脇始從北天竺欲至中國城名釋迦路逢諸沙彌皆共戲之大德長老與我富羅捉即有持去者種種撓之轉不以理長老脇顏無異容恬然不計諸沙彌中廣學問者覺其遠大疑非常人試問其人觀察所為隨問盡答而行不輟足意色深遠不存近細時諸沙彌具觀長老德重冲邃知不可測倍加恭敬咸共侍送於是長老脇即以神力乘虛而逝到中天竺在一寺住問諸比丘何不依法鳴揵椎耶諸比丘言長老摩訶羅有以故不打也問言何故答言有出家外道善能論議唱令國中諸釋子沙門眾若其不能與我論議者不足公鳴揵椎受人供養以有此言是故不打長老脇言但鳴揵椎設彼來者吾自對之諸舊比丘深奇其言而疑不能辯共集議言且鳴揵椎外道若來當令長老任其所為即鳴揵椎外道即問今日何故打此木耶答言北方有長老沙門來鳴揵椎非我等也外道言可令其來即出相見外道問言欲論議耶答言然外道即形笑言此長老比丘形貌既爾又言不出常人如何乃欲與吾論議即共要言却後七日當集國王大臣沙門外道諸大法師於此論也至六日夜長老脇入於三昧觀其所應七日明旦大眾雲集長老脇先至即昇高座顏色怡懌倍於常日外道後來當前而坐占視沙門容貌和悅志意安泰又復舉體備有論相便念言將無非是近比丘耶志安且悅又備論相今日將成佳論議也便共立要若墮負者當以何罪外道言若負者當斷其舌長老脇言此不可也但作弟子足以允約答言可爾又問誰應先語長老脇言吾既年邁故從遠來又先在此坐理應先語外道言亦可耳觀汝所說吾盡當破長老脇即言當令天下太平大王長壽國土豐樂無諸災患外道默然不知所言論法無對即墮負處伏為弟子剃除鬚髮度為沙彌受具足戒獨坐一處心自維曰吾才明遠識聲震天下如何一言致屈便為人弟子念<span class='corr'>已</span>不悅師知其心即命入房為現神足種種變化知師非恆心乃悅服念曰吾為弟子故其宜矣師語言汝才名不易真未成耳設學吾所得法根力覺道辯才深達明審義趣者將天下無對也師還本國弟子住中天竺博通眾經明達內外才辯蓋世四輩敬伏天竺國王甚珍遇之其後北天竺小月氏國王伐於中國圍守經時中天竺王遣信問言若有所求當相給與何足苦困人民久住此耶答言汝意伏者送三億金當相赦耳王言舉此一國無一億金如何三億而可得耶答言汝國內有二大寶一佛鉢二辯才比丘以此與我足當二億金也王言此二寶者吾甚重之不能捨也於是比丘為王說法其辭曰夫含情受化者天下莫二也佛道淵弘義存兼救大人之德亦以濟物為上世教多難故王化一國而已今弘宣佛道自可為四海法王也比丘度人義不容異功德在心理無遠近宜存遠大何必在目前而已王素宗重敬用其言即以與之月氏王使還本國諸臣議曰王奉佛鉢故其宜矣夫比丘者天下皆是當一億金無乃太過王審知比丘高明聖達導利弘深辯才說法乃感非人類將欲悟諸羣惑餓七匹馬至於六日旦普集內外沙門異學請比丘說法諸有聽者莫不開悟王繫此馬於眾會前以草與之馬垂淚聽法無念食想於是天下乃知非恆以馬解其音故遂號為馬鳴菩薩於北天竺廣宣佛法導利羣生善能方便成人功德四輩敬重復咸稱為功德日</p>
<p>按景德傳燈錄十二祖馬鳴大士者波羅奈國人也亦名功勝以有作無作諸功德最為殊勝故名焉既受法於夜奢尊者後於華氏國轉妙法輪忽有老人座前仆地師謂眾曰此非庸流當有異相言訖不見俄從地湧出一金色人復化為女子右手指師而說偈曰稽首長老尊當受如來記今於此地上宣通第一義說偈已瞥然不見師曰將有魔來與吾較力有頃風雨暴至天地晦冥師曰魔之來信矣吾當除之即指空中現一大金龍奮發神威震動山嶽師儼然於座魔事隨滅經七日有一小蟲大若蟭螟潛形座下師以手取之示眾曰斯乃魔之所變盜聽吾法耳乃放之令去魔不能動師告之曰汝但歸依三寶即得神通遂復本形作禮懺悔師問曰汝名誰耶眷屬多少曰我名迦毗摩羅有三千眷屬師曰汝盡神力變化若何曰我化巨海極為小事師曰汝化性海得否曰何謂性海我未嘗知師即為說性海云山河大地皆依建立三昧六神通由茲發現迦毗摩羅聞言遂發信心與徒眾三千俱求剃度祖乃召五百羅漢與授具戒復告之曰如來大法眼藏今當付汝汝聽偈言隱顯即本法明暗元不二今付悟了法非取亦非離付法已即入龍奮迅三昧挺身空中如日輪相然後示滅四眾以真體藏之於龍龕即顯王三十七年甲午歲也</p>
</div>
<div class='div-other'><a id='mulu791' />
<p class='h3'>十三祖迦毗摩羅尊者</p><p>按景德傳燈錄十三祖迦毗摩羅者華氏國人也初為外道有徒三千通諸異論後於馬鳴尊者得法領徒至西印度彼有太子名雲自在仰尊者名請於宮中供養尊者曰如來有教沙門不得親近國王大臣權勢之家太子曰今我國城之北有大山焉山有一石窟師可禪寂於此否尊者曰諾即入彼山行數里逢一大蟒尊者直前不顧盤繞師身師因與受三歸依蟒聽訖而去尊者將至石窟復有一老人素服而出合掌問訊祖曰汝何所止答曰我昔嘗為比丘多樂寂靜有初學比丘數來請益而我煩於應答起瞋恨想命終墮為蟒身住是窟中今<span class='corr'>已</span>千載適遇尊者獲聞戒法故來謝爾尊者問曰此山更有何人居止曰北去十里有大樹蔭覆五百大龍其樹王名龍樹常為龍眾說法我亦聽受耳尊者遂與徒眾詣彼龍樹出迎尊者曰深山孤寂龍蟒所居大德至尊何枉神足師曰吾非至尊來訪賢者龍樹默念曰此師得決定性明道眼否是大聖繼真乘否祖曰汝雖心語吾<span class='corr'>已</span>意知但辦出家何慮吾之不聖龍樹聞<span class='corr'>已</span>悔謝尊者即與度脫及五百龍眾俱受具戒復告龍樹曰今以如來大法眼藏付囑於汝諦聽偈言非隱非顯法說是真實際悟此隱顯法非愚亦非智付法已即現神變化火焚身龍樹收五色舍利建塔痙之即赧王四十一年壬辰歲也</p>
</div>
<div class='div-other'><a id='mulu792' />
<p class='h3'>十四祖龍樹尊者</p><p>按龍樹菩薩傳大師名龍樹菩薩者出南天竺梵志種也天聰奇悟事不再告在乳哺之中聞諸梵志誦四韋陀典各四萬偈偈有四十二字背誦其文而領其義弱冠馳名獨步諸國世學藝能天文地理圖緯祕識及諸道術無不悉練契友三人亦是一時之傑相與議曰天下義理可以開神明悟幽旨者吾等盡之矣復欲何以自娛騁情極欲最是一生之樂然諸梵志道士勢非王公何由得之唯有隱身之術斯樂可辦四人相視莫逆於心俱至術家求隱身法術師念曰此四梵志擅名一世草芥羣生今以術故屈辱就我我若呪法授之此人才明絕世所不知者唯此踐法若得之便去不復可屈且與其藥使日用而不知藥盡必來求可以術屈為我弟子各與青藥一丸告之曰汝於靜處用水磨之以塗眼臉則無有人能見汝形者龍樹菩薩磨藥聞氣便盡知藥名分數多少錙銖無失隨其氣勢龍樹識之還語術師此藥有七十種分數多少盡如其方藥師問曰汝何由知答曰藥自有氣何以不知師即嘆伏顧斯人者聞之猶難而况相學我之賤術何足惜也即具授其四人得術隱身自在入王宮中宮中美人皆被侵陵百餘日後宮中人有懷妊者以事白王王大不悅此何不祥為怪乃爾召諸智臣以謀此事有舊老者言凡如此事應有二種或鬼或術可以細土置諸門中令有司守之斷諸術者若是術人足跡自現可以兵除若其是鬼則無跡也鬼可呪除人可刀殺備法試之見四人跡即閉諸門令數百力士揮刀空斫斫殺三人唯有龍樹斂身屏氣依王頭側王頭側七尺刀所不至是時始悟欲為苦本厭欲心生發出家願若我得脫當詣沙門求出家法既而得出入山詣佛塔出家受戒九十日中誦三藏盡通諸深義更求諸經都無得處雪山中深遠處有佛塔塔中有一老比丘以摩訶衍經與之誦受愛樂雖知實義未得通利周遊諸國更求餘經於閻浮提中徧求不得外道論師沙門義宗咸皆摧伏師即起憍慢心自念言世界法中津塗甚多佛經雖妙以理推之故未盡未盡之中可推而說之以悟後學於理不違於事無失斯有何咎思此事已即欲行之立師教誡更造衣服今附佛法所別為異方欲以無所推屈表一切智相擇日選時當與諸弟子受新戒著新衣便欲行之獨在靜室水精地房大龍菩薩見其如此惜而愍之即接入海於宮殿中開七寶藏發七寶函以諸方等深奧經典無上妙法授之龍樹龍樹受讀九十日中通練甚多其心深入體得實利龍知其心而問之曰看經遍未答言汝諸函中經甚多無量不可盡也我所讀者已十倍閻浮提龍言如我宮中所有經典諸處比此復不可知龍樹即得諸經一箱深入無生三忍具足龍還送出時南天竺王甚邪見承事外道毀謗正法龍樹菩薩為化彼故躬持赤幡在王前行經歷七年王始怪問此是何人在我前行答曰我是一切智人王聞是<span class='corr'>已</span>甚大驚愕而問之言一切智人曠代不有汝自言是何以驗之答言欲知智在說王當見問王即自念我為智主大論議師問之能屈猶不足名一旦不如此非小事若其不問便是一屈遲疑良久不得已而問之天今何為耶龍樹言天今與阿修羅戰王聞此言譬如人噎又不得吐又不得咽欲非其言復無以證之欲是其事無事可明未言之間龍樹復言此非虛論求勝之談王小待之須臾有驗言訖空中便有干戈兵器相係而落王言干戈矛戟雖是戰器汝何必知是天與阿修羅戰龍樹言搆之虛言不如校以實事言<span class='corr'>已</span>阿修羅手足指及其耳鼻從空而下又令王及臣民婆羅門眾見空中清除兩陣相對王乃稽首伏其法化殿上有萬婆羅門皆棄束髮受成就戒是時龍樹於南天竺大弘佛教摧伏外道廣明摩訶衍作優波提舍十萬偈又作莊嚴佛道論五千偈大慈方便論五十偈令摩訶衍教大行於天竺又造無畏論十萬偈於無畏中出中論也時有婆羅門善知呪術欲以所能與龍樹諍勝告天竺國王我能伏此比丘王當驗之王言汝大愚人此菩薩者明與日月爭光智與聖心並照汝何不遲敢不推敬婆羅門言王為智人何不以理驗之而抑斷一切王見言至為請龍樹清旦共坐政德殿上婆羅門後至便於殿前呪作大池廣長清淨中有千葉蓮花自坐其上而訶龍樹汝在地坐如畜生無異而欲與我清淨華上大德智人抗言論議爾時龍樹亦以呪術化作一六牙白象行池水上趣其華座以鼻繳拔高舉擲地婆羅門傷腰委頓歸命龍樹我自不量毀辱大師願哀授我啟其愚蒙有一小乘法師常懷忿嫉龍樹問之言汝樂我久住世不答言實不願也退入閑室經日不出弟子破戶看之遂蟬蛻而去去世已來始過百歲南天竺諸國為其立廟敬奉如佛其母樹下生之因字阿周陀那阿周陀那樹名也以龍成其道故以龍配字號曰龍樹也</p>
<p>按景德傳燈錄十四祖龍樹尊者西天竺國人也亦名龍勝始於毗羅尊者得法後至南印度彼國之人多信福業聞尊者為說妙法遞相謂曰人有福業世間第一徒言佛性誰能覩之尊者曰汝欲見佛性先須除我慢彼人曰佛性大小尊者曰非大非小非廣非狹無福無報不死不生彼聞理勝悉回初心尊者復於座上現自在身如滿月輪一切眾惟聞法音不覩祖相彼眾中有長者子名迦那提婆謂眾曰識此相否眾曰目所未覩安能辨識提婆曰此是尊者現佛性體相以示我等何以知之蓋以無相三昧形如滿月佛性之義廓然虛明言訖輪相即隱復居本座而說偈言身現圓月相以表諸佛體說法無其形用辨非聲色彼眾聞偈頓悟無生咸願出家以求解脫祖即為剃髮命諸聖授具其國先有外道五千餘人作大幻術眾皆宗仰尊者悉為化之令歸三寶復造大智度論中論十二門論垂之於世後告上首弟子迦那提婆曰如來大法眼藏今當付汝聽吾偈言為明隱顯法方說解脫理於法心不證無嗔亦無喜付法訖入月輪三昧廣現神變復就本座凝然禪寂迦那提婆與諸四眾共建寶塔以葬焉即秦始皇三十五年己丑歲也</p>
<p>按指月錄尊者付法於迦那提婆凝然禪寂及七日天雨舍利尊者復於座指空語眾曰昔拘那含佛弟子摩訶迦尊者有三願一為佛時凡有聖士化度則天澍雨及其身皆為舍利二大地所生皆堪為藥療眾生病三凡有智者皆得所知微妙以通宿命今雨舍利摩訶迦神力也言已復寂</p>
</div>
<div class='div-other'><a id='mulu793' />
<p class='h3'>十五祖迦那提婆尊者</p><p>按提婆菩薩傳大師名提婆菩薩南天竺人是婆羅門種也博識淵覽才辨絕倫擅名天竺為諸國所推探賾胷懷既無所愧以為所不盡者唯以人不信用其言為憂其國中有大天神鑄黃金象之座身長二丈號曰大自在天人有求願能令現世如意提婆詣廟求入拜見主廟者言天像至神人有見者既不敢正視又令人退後失守百日汝但詣門求願何須見耶提婆言若神必能如汝所說乃從令我見之若不如是豈吾之所欲見耶時人奇其志氣伏其明正追入廟者數千萬人提婆既入天像搖動其眼怒目視之提婆問天神則神矣何其小也當以威靈感人智德伏物而假黃金以目多動頗梨以熒惑非所望也即便登梯鑿出其眼時諸觀者咸有疑意大自在天何為一小婆羅門所困將無名過其實理屈其辭耶提婆曉眾人言神明遠大故以近事試我我得其心故登金聚出頗梨令汝等知神不假質精不託形吾既不慢神亦不辱也言已而出即以其夜求諸供備明日清旦敬祠天神提婆先名既重加以智參神契其所發言聲之所及無不響應一夜之中供具精饌有物必備大自在天貫一肉形高數四丈左眼枯沒而來在坐歷觀供饌嘆未曾有嘉其德力能有所致而告之言汝得我心人得我形汝以心供人以質饋智而敬我者汝畏而誣我者人汝所供饌盡善盡美矣唯無我之所須能以見與者真上施也提婆言神鑑我心唯命是從神言我所乏者左眼能與我者便可出之提婆言敬如天命即以左手出眼與之天神力故出而隨生索之不已從旦終朝出眼數萬天神讚曰善哉摩納真上施也欲求何願必如汝意提婆言我稟明于心不假外也唯恨悠悠童蒙不知信受我言神賜我願必當令我言不虛設唯此為請他無所須神言必如所願於是而退詣龍樹菩薩寺受出家法剃頭法服周遊揚化南天竺王總御諸國信用邪道沙門釋子一不得見國人遠近咸受其化提婆念曰樹不伐本則枝不傾人主不化則道不行其國政法王家出錢雇人宿衛提婆乃募為其將荷戟前驅整行伍勒步曲威不嚴而令自行德不彰而物樂隨王甚喜之而問何人侍者答言此人應募既不食廩又不取錢而其在事恭謹閑習如此不知其意何求何欲王召而問之汝是何人答言我是一切智人欲於王前面求驗試王即許之於天竺大國之都四衢道中敷高座立三論言一切諸聖中佛聖最第一一切諸法中佛法正第一一切救世中佛僧為第一八方諸論士有能壞此語者我當斬首以謝其屈所以者何立理不明是為愚癡愚癡之頭非我所須斬以謝屈甚不惜也八方論士既聞此言亦各來集而立誓言我等不如亦當斬首愚癡之頭亦所不惜提婆言我所修法仁活萬物要不如者當剃汝鬚髮以為弟子不須斬首也立此要已各撰名理建無方論而與酬酢智淺情近者一言便屈智深情遠者極至二日則辭理俱匱即皆下髮如是日日王家日送衣鉢終竟三月度百餘萬人有一邪道弟子兇頑無智恥其師屈形雖隨眾心結怨忿膺刀自誓汝以口勝伏我我當以刀勝伏汝汝以空刀困我我當以實刀困汝作是誓已挾一利刀伺求其便諸方論士英傑都盡提婆於是出就閑林造百論二十品又造四百論以破邪見其諸弟子各各散諸樹下坐禪思惟提婆從禪起經行婆羅門弟子來到其邊執刀窮之曰汝以口破我師何如我以刀破汝腹即以刀決其腹五藏委地命未絕間愍此愚賊而告之曰吾有三衣鉢盂在吾坐處汝可取之急上山去慎勿下就平道我諸弟子未得法忍者必當追汝或當相得送汝於王王便困汝汝未得法利惜身情重惜名次之身之與名患累出焉眾釁生焉身名者乃是大患之本也愚人無聞為妄見所侵惜其所不惜而不惜所應惜不亦哀哉吾蒙佛之遺法不復爾也但念汝等為狂心所欺忿毒所燒罪報未已號泣受之受之者實無主為之者實自無人無人無主哀酷者誰以實求之實不可得未悟此者為狂心所惑顛倒所迴見得之心著而有我有人有苦有樂苦樂之來但依觸著觸著則無依無依則無苦無苦則無樂苦樂既無則幾於息矣說此語已弟子先來者失聲大喚門人各各從樹林間集未得法忍者驚怖號咷撫胷扣地冤哉酷哉誰取我師乃如是者或有狂突奔走追截要路共相分部號叫追之聲聒幽谷提婆誨諸人言諸法之實誰冤誰酷誰割誰截諸法之實實無受者亦無害者誰親誰怨誰賊誰害汝為癡毒所欺妄生著見而大號咷種不善業彼人所害害諸業報非害我也汝等思之慎無以狂追狂以哀非哀也于是放身脫然無矜遂蟬蛻而去其初出眼與神故遂無一眼時人號曰迦那提婆也</p>
<p>按景德傳燈錄十五祖迦那提婆者南天竺國人也姓毗舍羅初求福業兼樂辯論後謁龍樹大士將及門龍樹知是智人先遣侍者以滿鉢水置於座前尊者覩之即以一鍼投而進之欣然契會龍樹即為說法不起於座現月輪相唯聞其聲不見其形尊者語眾曰今此瑞者師現佛性表說法非聲色也尊者既得法後至毗羅國彼有長者曰梵摩淨德一日園樹生大耳如菌味甚美唯長者與第二子羅睺羅多取而食之取已隨長盡而復生自餘親屬皆不能見時尊者知其宿因遂至其家長者問其故尊者曰汝家昔曾供養一比丘然此比丘道眼未明以虛霑信施故報為木菌唯汝與子精誠供養得以享之餘即否矣又問長者年多少答曰七十有九尊者乃說偈曰入道不通理復身還信施汝年八十一此樹不生耳長者聞偈彌加歎伏且曰弟子衰老不能事師願捨次子隨師出家尊者曰昔如來記此子當第二五百年為大教主今之相遇葢符宿因即與剃髮執侍至巴連弗城聞諸外道欲障佛法計之既久尊者乃執長幡入彼眾中彼問尊者曰汝何不前尊者曰汝何不後又曰汝似賤人尊者曰汝似良人又曰汝解何法尊者曰汝百不解又曰我欲得佛尊者曰我酌然得佛又曰汝不合得尊者曰元道我得汝實不得又曰汝既不得云何言得尊者曰汝有我故所以不得我無我故我自當得彼辭既屈乃問師曰汝名何等尊者曰我名迦那提婆彼既夙聞祖名乃悔過致謝時眾中猶互興問難尊者析以無礙之辯由是歸伏乃告上足羅睺羅多而付法眼偈曰本對傳法人為說解脫理於法實無證無終亦無始尊者說偈已入奮迅定身放八光而歸寂滅學眾興塔而供養之即漢文帝十九年庚辰歲也</p>
</div>
<div class='div-other'><a id='mulu794' />
<p class='h3'>十六祖羅睺羅多尊者</p><p>按景德傳燈錄十六祖羅睺羅多者迦毗羅國人也行化至室羅筏城有河名曰金水其味殊美中流復現五佛影尊者告眾曰此河之源凡五百里有聖者僧伽難提居於彼處佛誌一千年後當紹聖位語已領諸學眾泝流而上至彼見僧伽難提安坐入定尊者與眾伺之經三七日方從定起尊者問曰汝身定耶心定耶提曰身心俱定尊者曰身心俱定何有出入曰雖有出入不失定相如金在井金體常寂尊者曰若金在井若金出井金無動靜何物出入曰言金動靜何物出入許金出入金非動靜尊者曰若金在井出者何金若金出井在者何物曰金若出井在者非金金若在井出者非物尊者曰此義不然曰彼理非著尊者曰此義當墮曰彼義不成尊者曰彼義不成我義成矣曰我義雖成法非我故尊者曰我義<span class='corr'>已</span>成我無我故曰我無我故復成何義尊者曰我無我故故成汝義曰仁者師於何聖得是無我尊者曰我師迦那提婆證是無我難提以偈贊曰稽首提婆師而出於仁者仁者無我故我欲師仁者尊者曰我已無我故汝須見我我汝若師我故知我非我我難提心意豁然即求度脫尊者曰汝心自在非我所繫語已即以右手擎金鉢舉至梵宮取彼香飯將齋大眾而大眾忽生厭惡之心尊者曰非我之咎汝等自棄即命僧伽難提分座同食眾復訝之尊者曰汝不得食皆由此故當知與吾分座者即過去娑羅樹王如來也愍物降迹汝輩亦莊嚴刼中<span class='corr'>已</span>至三果而未證無漏者也眾曰我師神力斯可信矣彼云過去佛者即竊疑焉僧伽難提知眾生慢乃曰世尊在日世界平正無有丘陵江河溝洫水悉甘美草木滋茂國土豐盈無八苦行十善自雙樹示滅八百餘年世界丘墟樹木枯瘁人無至信正念輕微不信真如惟愛神力言訖以右手漸展入地至金剛輪際取甘露水以瑠璃器持至會所大眾見之即時欽慕悔過作禮於是尊者命僧伽難提而付法眼偈曰於法實無證不取亦不離法非有無相內外云何起尊者付法已安坐歸寂四眾建塔此當前漢武帝二十八年戊辰歲也</p>
</div>
<div class='div-other'><a id='mulu795' />
<p class='h3'>十七祖僧伽難提尊者</p><p>按景德傳燈錄十七祖僧伽難提者室羅閥城寶莊嚴王之子也生而能言嘗讚佛事七歲即厭世樂以偈告其父母曰稽首大慈父和南骨血母我今欲出家幸願哀愍故父母固止之遂終日不食乃許其在家出家號僧伽難提復命沙門驒利多為之師積十九載未嘗退倦尊者每自念言身居王宮胡為出家一夕天光下屬見一路坦平不覺徐行約十里許至大巖前有石窟焉乃燕寂於中父既失子即擯禪利多出國訪尋其子不知所在經十年尊者得法受記已行化至摩提國忽有凉風襲眾身心悅適非常而不知其然尊者曰此道德之風也當有聖者出世嗣續祖燈乎言訖以神力攝諸大眾遊歷山谷食頃至一峯下謂眾曰此峯頂有紫雲如蓋聖人居此矣即與大眾徘徊久之見山舍一童子持圓鑑直造尊者前尊者問汝幾歲耶曰百歲尊者曰汝年尚幼何言百歲曰我不會理正百歲耳尊者曰汝善機耶曰佛言若人生百歲不會諸佛機未若生一日而得決了之師曰汝手中者當何所表童曰諸佛大圓鑑內外無瑕翳兩人同得見心眼皆相似彼父母聞子語即捨令出家尊者擕至本處受具戒訖名伽耶舍多他時聞風吹殿銅鈴聲尊者問師曰鈴鳴耶風鳴耶師曰非風非鈴我心鳴耳尊者曰心復誰乎師曰俱寂靜故尊者曰善哉善哉繼吾道者非子而誰即付法眼偈曰心地本無生因地從緣起緣種不相妨華果亦復爾尊者付法已右手攀樹而化大眾議曰尊者樹下歸寂其垂蔭後裔乎將奉全身於高原建塔眾力不能舉即就樹下起塔當前漢昭帝十三年丁未歲也</p>
</div>
<div class='div-other'><a id='mulu796' />
<p class='h3'>十八祖伽耶舍多尊者</p><p>按景德傳燈錄十八祖伽耶舍多者摩提國人也姓鬱頭藍父天蓋母方聖嘗夢大神持鑑因而有娠凡七日而誕肌體瑩如琉璃未嘗洗沐自然香潔幼好閒靜語非常童持鑑出遊遇難提尊者得度領徒至大月氏國見一婆羅門舍有異氣尊者將入彼舍舍主鳩摩羅多問曰是何徒眾曰是佛弟子彼聞佛號心神竦然即時閉戶尊者良久自扣其門羅多曰此舍無人尊者曰答無者誰羅多聞語知是異人遽開關延接尊者曰昔世尊記曰吾滅後一千年有大士出現於月氐國紹隆元化今汝值吾應斯嘉運於是鳩摩羅多發宿命智投誠出家授具訖付法偈曰有種有心地因緣能發萌於緣不相礙當生生不生尊者付法已踴身虛空現十八種神變化火光三昧自焚其身眾以舍利建塔當前漢成帝二十年戊申歲也</p>
</div>
<div class='div-other'><a id='mulu797' />
<p class='h3'>十九祖鳩摩羅多尊者</p><p>按景德傳燈錄十九祖鳩摩羅多者大月氏國婆羅門之子也昔為自在天人見菩薩瓔珞忽起愛心墮生忉利聞憍尸迦說般若波羅密多以法勝故升於梵天以根利故善說法要諸天尊為導師以繼祖時至遂降月氏後至中天竺國有大士名闍夜多問曰我家父母素信三寶而常縈疾瘵凡所營作皆不如意而我鄰家久為旃陀羅行身嘗勇健所作和合彼何幸而我何辜尊者曰何足疑乎且善惡之報有三時焉凡人但見仁夭暴壽逆吉義凶便謂無因果虛罪福殊不知影響相隨毫釐靡忒縱經百千萬劫亦不磨滅時闍夜多聞是語已頓釋所疑尊者曰汝雖<span class='corr'>已</span>信三業而未明業從惑生惑依識有識依不覺不覺依心心本清淨無生滅無造作無報應無勝負寂寂然靈靈然汝若入此法門可與諸佛同矣一切善惡有為無為皆如夢幻闍夜多承言領旨即發宿慧懇求出家既受具尊者告曰吾今寂滅時至汝當紹行化迹乃付法眼偈曰性上本無生為對求人說於法既無得何懷決不決師曰此是妙音如來見性清淨之句汝宜傳布後學言訖即於座上以指爪剺面如紅蓮開出大光明照耀四眾而入寂滅闍夜多起塔當新室十四年壬午歲也</p>
</div></div></div>
</div><!-- end of div[@id='body'] -->
</body></html>