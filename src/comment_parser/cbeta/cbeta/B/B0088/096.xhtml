<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu3409' />
<div class='div-other'>
<p class='h2'>欽定古今圖書集成博物彙編神異典　第一百五十卷目錄</p>
<ul class="">
<li>僧部列傳二十六
<ul class="">
<li>唐二
<ul class="">
<li>靈潤<span class="note-inline">(附淨元　智衍)</span></li>

<li>道洪</li>

<li>義褒</li>

<li>道昂<span class="note-inline">(附靈智)</span></li>

<li>道哲<span class="note-inline">(附靜安　道誠)</span></li>

<li>曇榮</li>

<li>靜琳</li>

<li>慧斌</li>

<li>志超</li>

<li>曇韻</li>

<li>慧思</li>

<li>道綽<span class="note-inline">(附道<span class="corr">撫</span>)</span></li>

<li>明淨<span class="note-inline">(附慧融)</span></li>

<li>慧熙</li>

<li>世瑜</li>

<li>智聰</li>
</ul></li>
</ul></li>
</ul></div>
<p class='juan'>神異典第一百五十卷</p>
<div class='div-other'><a id='mulu3410' />
<p class='h2'>僧部列傳二十六</p>
<div class='div-other'><a id='mulu3411' />
<p class='h3'>唐二</p>
<div class='div-other'><a id='mulu3412' />
<p class='h4'>靈潤<span class='note-inline'>(附淨元　智衍)</span></p><p>按續高僧傳靈潤俗姓梁河東虞鄉人也家世衣冠邦閭望族而風格弘毅綂擬大方少踐清猷長承餘烈故能正行倫據不肅而成昆季十人秀美時譽中間三者齊慕出家父告子曰但誦觀音先度即當許也潤執卷便誦一坐不起從旦至中文言遂徹便預公度依止靈粲法師住興善寺粲有正行備於別傳年十三初聽涅槃妙通文旨將及志學銷會前聞括悟新理便登講座宣釋教意部分科宗英秀諸僧咸欣其德加又欽重行禁動靜惟安不妄遊從常資規矩所以興善大德海內名僧咸相顧而言曰此沙彌發蹤能爾堪住持矣於後深心至道通贍羣師預在見聞包蘊神府當即黼藻人法珪璋解行皆綂其本支該其成敗仁壽感瑞懷州造塔有敕令往官供驛乘隨師東赴乞食徒行獨無受給既達河內道俗服其精通敬其行範所有歸戒並從於潤當即名厲河北譽滿京師聞泰嶽靈巖寺僧德肅清四方是則乃杖策尋焉既覩副師遂從諮訓乃習般舟行定無替晨昏初經三七情事略疲自斯已後頓忘眠倦身心精勵遂經夏末於時同侶五百餘人各奉行定互相敦勵至於解坐同行無幾惟潤獨節秀出情事莫移皆不謀同詞敬稱徽績時父任青州益都令外祖吳超任懷州懷令堂祖吳同任齊州山荏令姨夫侯援任曹州金鄉令並潤之宗族內外親姻雖往還講肆遊其所部事逾行路一無過造及生緣背喪或有悲慕邀延者潤情若風傳不往登踐斯割愛從道皆此類也有道奘法師擅名海岱講攝大乘又往尋焉時未具戒早飛聲彩周流法席文義圓通問難深微稱傳元宰預是同席心共揖之既承師有本即奉奘以為和尚大戒<span class='corr'>已</span>後方詣律司十地諸經略觀文體年二十三還返京室值志念法師正弘小論將欲博觀智海預在聽徒有辯相法師學兼大小聲聞於天攝論初興盛其麟角在淨影寺創演宗門造疏五卷即登敷述京華聽眾五百餘僧[監-皿+立]義之者數登二百潤初從關表創預講筵祖習異聞遂奮奇論一座驚異側目嘉之登有辯行法師機論難擬處眾高謝而敬憚焉雖則負譽帝京而神氣自得或譏毀達其耳者曾若不聞以道鎮心情無喜怒末法攸寄誠可嘉焉大業初歲風疾暴增後復本心更精新業又恐報傾旦夕不守本懷講導世流往還煩雜遂脫略人事厭俗歸閑遂往南山之北西極澧鄠東漸玉山依止寒林頭陀為業時與沙門空藏慧璡智信智光等京邑貞幹同修出離既處叢冢鬼神斯惱或被推盪偃仆或揚聲震叫者潤獨體其空寂宴坐如空諸被嬈者皆來依附或於深林曠野狼虎行處試心安止都無有畏當遵此行盡報傳持屬大業末年不許僧出遂虧此行乃還興善託於西院獨靜資業一食入淨常講涅槃眾經有慧定禪師等歸依受業相率修課不出院宇經於三年結侶漸多行清動眾時僧粲法師一寺頂蓋銳辯無前抗衡京國乃率諸翹望五十餘僧來至法會詳其神略人並投問元隱之義潤領宗酬答剖判泠然咸共欣賞妙符經旨爾後譽傳先價眾聚相從既懿業內傳將流法味大業十年被召入鴻臚教授三韓并在本寺翻新經本並宗轄有承無虧風彩會隋氏亂倫道光難緝乃隱潛於藍田之化感寺首尾一十五載足不垂地離經專業眾請便講以示未聞春秋入定還遵靜操沙門志超抗節禪府聞風造展遂等宿交相師念定欣從語嘿時天步饑餒道俗同霑化感一寺獨延賓侶磨穀為飯菽麥等均晝夜策勤弘道為任故四方慕義歸者雲屯周贍精麤無乖僧法共餐業果遂達有年斯誠至德冥符兼濟有日矣潤以化洽外流道聲載路興善本寺敬奉芳塵上陳敕使請充寺任便不守專志就而維之貞觀八年敕造弘福復被徵召即現翻譯證義須明眾所詳准又當斯任至於詞理有礙格言正之同倫糺位斯人最上京邑釋門實惟僧傑初潤隋末在興善院感魔相嬈定志不移冥致善神捉去經宿告曰昨日魔子依法嚴繩深知累重自感而死若此徵應其量難紀武德七年時任化感寺主智信為人所告敕使圍寺大顯威權潤曰山居行道心不負物賢聖所知計非所害使人逾怒忽有大風雷震山崩樹折吹其巾帽坐席飄落異處人眾喪膽遂求悔過潤曰檀越有福能感幽靈斯之祥徵昔來未有使者深愧釋然事解貞觀年中與諸法侶登山遊觀野燒四合眾並奔散惟潤安行如常顧陟語諸屬曰心外無火火實自心謂火可逃無由免火及火至潤熸餘自斂據事以量知人難矣後住弘福有僧因事奉敕還俗復經恩蕩情願出家大德連名同舉得度上聞天聽下敕深責投諸南裔驩州行道於時諸僧創別帝里無非慟絕潤獨安然容儀自若顧曰三界往還去來恆理敕令修道何有悲凉拂衣東舉忻然而趣道俗聞見莫不歎服尋爾敕追洛東安置化行鄭魏負帙排筵弘闡涅槃十有餘徧奧義泉飛慧流河洛乃報京邑門人疏曰吾今東行略有三益一酬往譴二順厭生三成大行吾有宿累蒙天慈責今得見酬則業累轉滅惟加心悅何所憂也愚夫癡愛隨處興著正智不爾厭不重生夫淨穢兩境同號大空凡聖有情咸惟覺性覺空平等何所著也自度度人俱利之道舉人出家依道利物願在三有普濟四生常無退轉三益如是汝等宜知各調淨根業興善而住吾無慮矣僕射房元齡遇之稱羨歎息曰大德樹言詞理俱至名實之副誠所望也不久敕追還住弘福居宗揚化涅槃正義惟此一人也然其爰初入道奉節不虧持操攝儀魁質雄雅形器八尺動靜溫和挺超聯類十三離俗更不重臨二親既崩兄弟哀訴情守自若曾無動容但為修冥福設會千僧再度盡京施悲田食而已至於世情得喪浮豔雕華既不附心口亦無述時俗往還直知敘對皆絕供給隨言將遣前後所講涅槃七十餘遍攝大乘論三十餘遍并各造義疏一十三卷元章三卷自餘維摩勝鬘起信論等隨緣便講各有疏部而立義倫通頗異恆執弟子淨元神睿卓越博要之舉振績京畿講釋經論亟經載紀詮辯名理響逸學門加以性愛林泉捐諸名利敝衣糲食談元為本元以潤之立義建志尋求轉解傳風被於當世有僧法御道定人也夢見淨元兩手極大執印憑案若有所通寤以告之正披此義即因而遂廣乃成王路矣沙門智衍即潤之猶子也幼攜入道勗以教宗承明詞義深有會繫講攝論涅槃近住藍田之法池寺綂津成匠亟動時譽然有法以來師資傳道其宗罕接惟潤之緒繼美前修亞迹安遠斯塵難濟見於今日矣</p>
</div>
<div class='div-other'><a id='mulu3413' />
<p class='h4'>道洪</p><p>按續高僧傳道洪姓尹氏河東人也父曜仕隋歷任江陵令有子五人洪其第三也聰敏易悟深厭形有年在十三以開皇六年出家事京邑大德曇延法師博通內外馳譽門序雖廣流眾部偏以涅槃為累教之極也故敷演之所以師資傳道聲嘖遠近亦於法眾親喻覆述後於願法師所學窮地論傍通經數德器崇振及隋祖昇遐禪定構立乃召處之自爾專事弘經周輪無輟貞觀伊始弘護道張凡寺綱維無非令達乃敕為律藏寺上座緝諧理事允副朝委立情清慤無競榮辱故使厚供殊禮鱗接邀延致令二宮樹福妙資搜舉物議所及莫不推先尋又下敕任大總持本居寺主春宮異供隨時薦及以追受戒之禮也貞觀十四年寶昌寺眾請講涅槃時感白雉隨人聽法集散馴狎終於講會相從傳授迄於暮齒凡講涅槃八十七遍依承宗旨罕墜彝倫及弘福譯經選充證義慈恩創起又敕徵臨以貞觀末年微覺輕疾纔及一旬奄爾長逝春秋七十有九初染疾之始全無別痛少食不語用乖常候而數以手撝撥於空侍問其故答曰有三衣冠者數來禮拜故以止之又曰紅花綠池鮮榮可翫尋爾合掌目送於空曰大德羅睺羅來辭去也因爾潛逝殊香滿院然洪形器端偉七尺有餘沉簡仁愛慈濟存沒喜慍莫顯操節不形傳者目其梗槩要妙固多略耳</p>
</div>
<div class='div-other'><a id='mulu3414' />
<p class='h4'>義褒</p><p>按續高僧傳義褒姓薛常州晉陵人蓋齊相孟嘗君之後吳名臣綜瑩之裔也天體高遠履性明朗出家<span class='corr'>已</span>後遊談在務周流會稽綂御法筵初從蘇州末定寺小明法師稟學華嚴大品其即有陳興皇朗公之後嗣也專經強對亦當時之僧傑矣褒優柔教義屢啟清凉之談將事通覽辭往縉雲山婺州永安寺曠法師所曠在陳朝興皇盛集時當法選亟動神機法主既崩遍流視聽長干禪眾栖霞布公並具式瞻親霑餘令所以四經三論江表高推褒敬竭義筵縱思披釋諸方俊銳將事別輪曠亦勸褒行傳燈禮乃從之傳經述論三十餘年光聞五湖馳名三輔每以大乘至教元出渭陰中原播蕩乃興揚越嗟乎淳味不無流靡後住東陽金華法幢寺弘道不倦日坐忘食慈恩申請搜揚髦彥京邑承風以事聞奏下敕徵延便符昔願即而入朝時翻經三藏元奘法師盛處權衡當陽弘演承思遠問用寫繁蕪亦既至止共詳幽致乃詰大乘經論無所不通唐朝後學多尚名體耽迷成性膠柱守株如何解網以開元照請所學宗頓講十遍勒諸門位並往歸依時在慈恩創開宏旨有空雙遣藥病齊亡乃有負氣盱衡傲然亂舉褒為提紐解決疎刷神襟責以三關徵研五句詳括文義綂略悟迷經難論易悼時俗之反昏論釋深經悔今聞之異昔所以每日在座前唱聖經半講已後方明賢論於時英彥皆預席端歎其竦拔之神奇伏其辯洽之銛利宰輔冠蓋傾仰德音留連言晤寫送無絕顯慶三年冬雩祈雪內設福塲敕召入宮令與東明觀道士論義有道士李榮立本際義褒問曰既義標本際為道本於際為際本於道耶答曰互得又問道本於際際為道本亦可際本於道道為際原答亦通又並曰若使道將本際互得相反亦可自然與道互得相法答曰道法自然自然不法道又並若道法於自然自然不法道亦可道本於本際本際不本道榮既被難不能報浪嘲云既喚我為先生汝便成我弟子褒曰對聖言論申明邪正用簡帝心芻蕘嘲謔塵黷天聽雖然無言不酬聊以相答我為佛之弟子由以事佛為師汝既稱為先生則應先道而生汝則斯為道祖於時忸怩無對便下座又令褒[監-皿+立]義便立大智度義李徒雖難隨言即遣於時天子欣然內宮嗟賞李榮不勝其憤曰如此解義何須遠從吳來褒答曰三吳之地本出英賢橫目狗身舊無人物爾後諸寺連請多以法華淨名中百經論等以開時俗龍朔元年駕往東都別召追往頻入宮禁義論橫馳乃於淨土講解經論七眾載驅羣公畢至英聲逾盛不久遘疾卒於淨土春秋五十有一道俗悲凉恨法門之早揜皇上悼傷久之遂敕送柩返於金華山舊寺賻贈之榮光聞遠近</p>
</div>
<div class='div-other'><a id='mulu3415' />
<p class='h4'>道昂<span class='note-inline'>(附靈智)</span></p><p>按續高僧傳道昂未詳其氏魏郡人履信標宗風神清徹獨懷異操慧解夙成初投靈裕法師出家裕神識剛簡氣岸雲霄審量觀能授其明訓昂飲沐清化愛敬親承歲積炎凉齊蹤上伍於寒陵山寺陶融初教綱領元宗講華嚴地論稽洽博詣才辯天垂叩問連環思徹恆理而混斯聲迹撝謙藏用幽贊之功諒擬前傑化物餘景志結西方常願生安養履接成務故道扇漳河咸蒙惠澤後自知命極預告有緣至八月初當來取別時未測其言也期月既臨一無所患問齋時至未景次昆吾即昇高座身含奇相爐發異香援引四眾受菩薩戒詞理切要聽者寒心於時七眾圍繞餐承遺味昂舉目高視乃見天眾繽紛管絃繁會中有清音遠亮告於眾曰兜率陀天樂音下迎昂曰天道乃生死根本由來非願常祈心淨土如何此誠不從遂耶言訖便覩天樂上騰須臾還滅便見西方香華伎樂充塞如團雲飛湧而來旋環頂上舉眾皆見昂曰大眾好住今西方靈相來迎事須願往言訖但見香爐墜手便於高座端坐而終卒於報應寺中春秋六十有九即貞觀七年八月也道俗崩慟觀者如山接捧將殯殮足下有普光堂等文字生焉自非道會靈彰行符鄰聖者何能現斯嘉應哉於斯時也遐邇嗟歎氣結成陰坐既跏趺掌文仰現預覩相迹悲慶相臨還送寒陵之山鑿窟處之經春不朽儼然如初自昂道素之聲被於東夏慈潤溫柔德光攸屬嘗登講之夜時屬陰暗素無燈燭昂舉掌高示便發異光明照堂宇大眾覩瑞怪所從來昂曰此光手中恆有耳何可怪耶其栖業隆深幽明感應誠不可度也故是道勝高世之人矣時相州有靈智沙門亦裕公弟子也機務亮敏著名當世常為裕之都講辨唱明衷允愜望情加以明解經論每即元席文義弘遠妙思霜霏難問銳指擅步漳鄴故使四海望塵俱敦聲教後便忽覺智涯難極法行須依徒設舟航終須艤棹即屏絕章疏便修定業步晷守心懷虛成務乞食頭陀用清靈爽垂行物範光德生焉貞觀八年終於鄴下春秋七十有五後諸學行倫巧附其塵者眾焉</p>
</div>
<div class='div-other'><a id='mulu3416' />
<p class='h4'>道哲<span class='note-inline'>(附<span class='corr'>靜</span>安　道誠)</span></p><p>按續高僧傳道哲姓唐齊郡臨邑人初投穎川明及法師學十地地持為同聽者所挹具戒已後止奉行門又從魏郡希律師稟承四分希亦指南一時盱衡五眾受教博曉將經六載輕重筌宗究其文體但為戒慧雖通未懷定業有河內詢禪師眾推不測匠首當今嘉哲至誠傾襟為說一悟真諦霍然大通禪侶相謝解齊登室聞京邑道盛乃步從焉初至住仁覺寺沙門曇遷有知人之舉敬備師禮從受攝論研味至理曉悟其文標擬有方豈惟聲教遂厭辭人世潛於終南之駱谷也山粒難接授受須淨既闕使人遂虛腹累宵欣茲味定有清信士張暉陪從多年請益供奉因暫下山忽逢重雪懸路既擁七日方到哲以雖對食具為無人授守死正念暉披雪至菴彈指覺悟方從定起斯實謹慎資持為此例矣京師大莊嚴寺以哲素有道聲延住華館初從眾意退居小室一食分衛不受僧利眾益重之盩厔縣民昔以隱居駱谷得信者多相率迎請乃往赴焉營構禪宇立徒策業山俗道侶相從屯赴教以正法訓以律儀野逸是憑聞諸京輔忽一旦謂門人曰無常及矣大眾難見冥目既至長恨何言遂東歸莊嚴訊問名德奄然卒於故房春秋七十二矣即貞觀九年正月也葬於京之西郊長城故人仰慕聲範遂發塚迎柩還歸盩厔行道設齋以從火葬收其餘燼為起磚塔於城西二里端正樹側龍岸鄉中列植楊柏行往揖拜然哲迥發天才學不師古撰百識觀門十卷智照自體論六卷大乘聞思論等行世弟子靜安道誠並承習厥宗匡輔有敘安掩迹林泉念趨在業誠行感元解謙穆自修包括律部講導時接初住莊嚴寺以傳業高令徵入瑤臺匡化於彼餘波潛被盛績京師</p>
</div>
<div class='div-other'><a id='mulu3417' />
<p class='h4'>曇榮</p><p>按續高僧傳曇榮俗緣張氏定州九門人源南鄧而分派因封而居高陽焉年十九時為書生刻意元理寄心無地因靈裕法師講華嚴經試往聽之便徹悟元範略其詮致乃投裕為師裕神厲氣清觀榮勤攝遂即度之及受具後專業律宗經餘六載崇履禁科條暢開結乃更循講肆備聞異部遍行大業故以地持為學先屬周廢二教韜形俗壤雖外同其塵而內服道味及隋初興教不務公名隨緣通化曾無執著年登四十務道西遊行至上黨潞城黎城諸山依巖結宇即求潛遁既懿德是充緇素歸仰便開拓柴障廣樹禪坊四遠聞風一期翕至榮形解雄邃稱病設方諸有餐飲咸歆至澤禮供日隆投造填委以隋末陵亂人百從運預踐兵饑希全戒德榮欲澄汰先染要假明猷事在護持躬當法主每年春夏立方等般舟秋冬各興坐禪念誦僧尼別院故處有四焉致使五眾煙隨百供鱗集日增慶泰歡躍成諠自晉魏韓趙周鄭等邦釋種更新其戒者榮實其功矣嘗往韓州鄉邑縣延聖寺立懺悔法刺史風同仁素奉釋門家傳供養送舍利三粒遺行道眾榮年垂八十親率道俗三千人步野迎路由二十餘里儐從之盛譽滿當時既達寺中乃告眾曰舍利之德挺變無方若累業有消請所可遂乃人人前別置水鉢加以香爐通夜苦求至明鉢內總獲舍利四百餘粒聲名達於鄉邑縣令懼其聚眾有墜條章悕停其事當夕怪獸鳴其廳宇官民竟夜不安明旦陳悔方從榮法斯德被聖凡皆此之例武德九年夏於潞城交障村立法行道所住堂舍忽自崩壞龕像舍利宛然挺出布在庭中一無所損又貞觀七年清信士常疑保等請榮於州治法住寺行方等悔法至七月十四日有本寺沙門僧定者戒行精固於道塲內見大光明五色間起從上而下中有七佛相好非常語僧定云我是毗婆尸如來無所著至真等正覺以汝罪消故來為證然非本師不與授記如是六佛皆同此詞最後一佛云我是汝本師釋迦牟尼也為汝罪消故來授記曇榮是汝滅罪良緣於賢劫中名普寧佛汝身器清淨後當作佛名為普明若斯之應現感靈祥信難圖矣後臥疾於牀眼中流淚弟子圓宗曰和尚生來念慧必無不意何事悲泣答曰吾死日將逼恨更不得為諸七眾洗濯罪累耳宗曰何必致此答曰吾縱不死亦是無用自佛法再興已來未省一度不聽說戒今既病困說欲斯必死矣以貞觀十三年十二月終於法住寺春秋八十有五旋殯於野外後門徒出其遺骨葬於寺南建塔表之自榮履歷重難而崇尚釋風形器瓌偉過於八尺詞吐溫贍風格遒遠年登不惑斷粒練形常餌守中用省煩累而奉教結淨希見斯人日到僧廚問其監膳必有事染親看翻穢並使食具清淨方始還房自覿名德罕聞斯類又於寺內諸房多結淨地用擬四藥溫煑之所故預沾門序散在諸方咸承風素免諸宿觸又每歲懺法必具兩儀二篇<span class='corr'>已</span>下依律清之先使持衣說淨終形立誓然後羯磨隨治成人初聚正罪雅依大乘仍令心用理事無著有空身口威儀歸承律檢故自從訓勖奉法無虧皆終諸命報余因訪道藝行達潞城奉謁清儀具知明略故不敢墜其芳緒</p>
</div>
<div class='div-other'><a id='mulu3418' />
<p class='h4'>靜琳</p><p>按續高僧傳靜琳俗姓張氏本族南陽後居京兆之華原焉幼齡背世情附緇門初誕之日有外國道人曰此兒當貴若出家者大弘佛法七歲投僧出家以役田疇無垂道訓不果本望深惟非法也自顧而言曰此而未捨與俗何殊更從一師服膺正化遭周滅法且附俗緣年在弱冠希期無怠會隋氏啟運即投曇猛法師猛二事相攝經於五年猶事沙彌未敢受具慶蒙開法欲廣見聞辭其本師南遊樊鄧便於彼部奉進大戒既爰初受法未曉清規遠赴青齊聽於律禁後發前至為諸聽先又於覺法師所聽受十地迴趾鄴都炬法師所採聽華嚴楞伽思益皆通貫精理妙思英拔舊傳新解往往程器時即推令敷化講散幽旨並驚所未聞而胷臆所懷猶謂不足展轉周聽溥遍東川蓄解尋師又至蒲晉有沙門道遜道順者聲名大德也留講十地經於凉燠雖復聽徒欣泰而志逾煩梗下座處房撫膺審曰法本治病而今慢法更增且道貴虛通而今躭著彌固此不可也即捨講業專習禪門初學不淨念處等法又嫌其瑣小煩稽人慮乃學大乘諸無得觀離念唯識彌所開宗每習一解陶練十年精其昔知更新後習而麤食敝衣情欲斯絕後入白鹿山山糧罕繼便誡以却粒之法孤放窮巖又經累載山中業定昏睡惑心乃臨峭絕懸崖下望千仞旁生一樹纔得勝人以草藉之跏坐其上於中繫念動逾宵日怖死既重專深弘觀後聞泰嶽特多靈異便往尋之既達彼山夜見火炬周環高耀峰巖即事追求累日方至乃見五六尼眾匡坐論道琳初通訊問其議唯識等理未盡言間忽然不見惆悵久悟法誠爾也後入關中遇曇遷禪師講開攝論一聞如舊慧不新聞仁壽四年下敕送舍利於華原石門山之神德寺琳即於此住居靜課業行解之盛名布京師大業三年有沙門還源等延請帝城在明輪妙象諸寺講揚攝論識者歸焉尋即降敕召入道塲既達東都禪門更擁齊王暕情深理定每就諮疑請至本第從奉歸戒鴻臚蘇夔學高前古舉朝冠蓋稟宗師訓為舟為梁高陽道雄道體趙郡道獻明則等並釋門威鳳智海明珠咸承理味酌以華實襄陽洪哲德高楚望風力俊駭聞琳聲穆時彥故來相架乃致問云懷道者多專意何業琳見其詞骨難競聊以事徵告云山谷高深意定何在哲云山高谷深由來自爾琳曰若如來言餘處取土填谷齊山為定高下哲悟此一言致詞歎伏由是秀穎附津稽疑重沓故令譽風宣彌繁賞會琳以像教東漸法網雖嚴至於僧儀正度猶未光闡欲遍遊閻浮備殫靈迹以十三年內具表聞帝當蒙恩詔令使巡方并給使人傳國書信行達襄土方趨海南屬寇賊交侵中國背叛途路梗澀還返南陽義寧二年被召入京住大總持如常弘演光陰既積學者成宗武德三年正平公李安遠奏造弘法素奉崇信別令召之琳立意離緣攝慮資道會隋末壅閉唐運開弘皂白歸依光隆是慶乃削繁就簡惟敷中論為宗餘則維摩起信權機屢展夜則勖以念慧每事徵研並使解出自心不從他授元琬律師道王關河躬承令則自餘法侶歲獻奇倫住城王及太妃楚國太妃安平公主等皇家帝葉請戒第宅隆禮頻繁國子祭酒蕭璟工部尚書張亮詹事杜正倫司農李道裕等並誓為弟子備諸法物恆令服御又以徒侶義學爰缺律宗乃躬請智首律師敷弘四分一舉十遍身令眾先故使教法住持京輦稱最乃至沙彌淨人盛明律相誠其功矣忽以貞觀十四年秋初染疾至十月二十六日平旦疾甚有沙門法常者盛名帝宇素與周旋故來執別琳曰不戀此生未貪來報緣集則有緣散則無而神氣澄湛由來不亂會有問疾者答云以己之疾愍於彼疾因而流淚想諸苦趨故也便總集僧眾并諸門人告曰生死道長有心日促各宜自敬無累爾神即右脅而臥尋卒於本寺春秋七十有六餘處通冷唯頂極熱迄於焚日方始神散而形色鮮輭特異常比送於終南至相寺燒之唯舌獨在再取燒之逾更明淨斯亦弘法之力矣弟子等四十餘人奉跪慈顏無由欽仰百日之內通告有緣共轉大乘總四萬餘卷并造千粒舍利木塔舉高五丈彫飾之美晃發中天廣布檀那用酬靈澤初琳居世化以實錄著名每述至理元凝無不垂泣歎奉言無非涉事不徒行自爰初問法無憚夷險衣服壞則以紙補之牀席暖則坐於簧上節之又節量力強羸名利不緣語默沉靜修攝威儀有異名稱涕唾莫顯於口鼻飲食未言於善惡敬慎之極夫又何加裕法師云以道通物物由道感慧由道來還供道眾故僧實由客深有冥功裕語有由琳近之矣</p>
</div>
<div class='div-other'><a id='mulu3419' />
<p class='h4'>慧斌</p><p>按續高僧傳慧斌姓和氏兗州人也博覽經藝文義洞開偏曉字源尢明星曜年十九鄉黨所崇為州助教而情厭煩梗懷慕出世年二十三方預剪落尋即歷聽經律相沿兩載覩講席喧撓唯論聲勢便入臺山修諸靜慮一入八載備行觀法乃往泰山靈巖諸寺以行道為務先年三十四方隸官名住秦州梁父甑山存道寺更尋律部博聽經論而性狎禪林譽彰遐通及獻后云背禪定厥興下敕徵延乃旋京邑於時名望盛德入表一期各擅英髦人程鱗翼而斌夏第最小聲稱彌隆衣鉢之外更無箱襆容質清素挺異恆倫緇素目屬莫不迴向斯亦像季清嚴之僧也兼以布行純粹言無品藻每聞評論輒即默然防護戒儀慈救為慮每夏行履執帚先掃恐傷蟲蟻故也隨得利養密行檀濟或造漉囊或施道俗唯急要者方乃行之仍復累囑勿泄人世及帝造寺前訪綱維京室同美勿高斌也乃下詔徵為弘福寺主輯諧上下無敢乖猷貞觀十九年十月六日遘疾終寺時年七十有二自斌之入道生常恆務多以行道呪業為心或誦釋迦觀音或行文殊悔法歲中八十二日六時行業前後通數八十道場身心悅懌所得法利未可知也至於教誡門學唯論煩惱須斷每有出罪露過無不為之流涕喜怒不形誦持無忘故羯磨之匠通僧仰屬道俗歸戒其徒弘矣故使魏王<span class='corr'>已</span>下內外懿親及梁宋諸公皆承戒素</p>
</div>
<div class='div-other'><a id='mulu3420' />
<p class='h4'>志超</p><p>按續高僧傳志超俗姓田同州馮翊人也遠祖流寓遂居并部之榆次焉少在童齓智量過人精厲不羣雅度標遠厭世從道貫徹藏俞而二親恃超更無兄弟雖述其志常用抑之望嗣宗族遂從儒流遍覽流略年垂壯室私為聘妻超聞之避斯塵染乃逃竄林野親姻周覓藏影無方既被執身抑從伉儷初則合巹為蹤終亦同掩私室冀行婚禮也唯置一牀超乃抽氈席地令妻坐上躬自處牀儼思跏坐勤為說法詞極明據妻便流淚禮謝辭以相累頻經宵夕事等金形屢被訹勸誠逾玉質既確乎難拔親乃捐而任之年二十有七投并州開化寺慧瓚禪師瓚志德澄明行成眾範未展度限歷試諸難志超潔正身心勤履眾務僧徒百數供雜五行兩食恆備六時無缺每有苦役必事身先瓚親閱驗之便度令受具自進戒品專修行儀即往定州尋採律藏括其精要刪其繁雜五夏不滿三教略圓乃返故鄉依巖綜習初入太原之西北千山栖引英秀創立禪林曉夕勤修定慧雙啟四儀託於戒節二行憑於法依學徒詵詵無威而肅致使聞風不遠而至大業初歲政綱嚴明擁結寺門不許僧出超聞之慨而上諫披衣舉錫出詣郡城望有執送將陳所諫而官私弗顧乃達江都即以事聞內史以事非要害不為通引還遣并部至隋季多難寇賊交橫民流溝壑死者大半而超結徒歡聚餘糧不窮但恐盜竊相陵便欲奔散乃以法誡勸無變爾情鏡業既臨逃嚮何地眾感其言心期遂爽准式禪禮課時無輟嘗夜坐禪忽有羣賊排門直進炬火亂舉白刃交臨合坐端然相同儀像賊乃投體於地拜伏歸依超因隨宜誘引量權授法咸發心敬合掌而退其剛略攝御皆此類也高祖建義太原四遠咸萃超惟道在生靈義居乘福即率侶晉陽住凝定寺禪學數百清肅成規道俗欽承貴賤恭仰及皇旗南指三輔無塵義寧二年超率子弟二十餘人奉慶京邑武皇夙承嘉望待之若仙引登太極敘之殊禮左僕射魏國公裴寂挺生不世器璉宏深第中別院置僧住所邀延一眾用以居焉亟歷寒暑業新彌厲但為貴遊諠雜外進無因必附林薄方程慕遠時藍田山化感寺沙門靈潤智信智光等義解鉤元妙崇心學同氣相求宛然若舊遂延住彼山栖志得矣攝緣聚結其赴如雲賢聖語默互相敦重而寺非幽阻隷以公途晦迹之賓卒難承業乃徇物關表意在度人還返晉川選求名地武德五年入於介山創聚禪侶巖名抱腹四方有聞下望百尋上臨千仞泉石結韻於仙室風雨飄漬於林端遂使觀者至止陶鑄塵心自強誨人無倦請益又於汾州介休縣治立光嚴寺殿宇房廊躬親締構赫然宏壯有類神宮故行深者巖居道淺者城隱師資肅穆兢業其誠驗音察色惟若不足忽因遘疾便知不住誡累殷勤示以禍福以貞觀十五年三月十一日卒於城寺春秋七十有一山世同嗟賓主齊慟德仁既往學肆斯分葬於城南山阜自服膺釋種意在住持晝夜克勤攝諸後學所以日別分功佛禮五百禪結四時身誡眾侶有虧殿罰而自執香爐隨唱屈禮未嘗置地及以虧拜及坐禪眾也互相懲誡纔有昏睡親行勵率有來投造無不即度授以戒範進止威儀攝養將迎禮逾天屬時遭嚴敕度者極刑而曾無介懷如常剃落致陸海慕義避世逸僧憑若太山依而修道時講攝論維摩起信等並詳而後說深致適機嘗以武德七年止於抱腹僧徒僅百偏資大齋麥唯六石同置一倉日磨五斗用供常調從春至夏計費極多怪而檢覆止磨兩斛據量此事幽致可思又數感異僧乘虛來往雖無音問儀形可驗纔若墮者便蒙神警至於召眾鐘聲隨時自響石泉上涌隨人少多靈瑞屢興如此者非一而奉敬戒法罕見其儔護慎威儀終始無替自隋唐兩代親度出家者近一千人師範遺訓在所聞見傳者昔預末筵蒙諸慧誥既親承其績故即而敘焉</p>
</div>
<div class='div-other'><a id='mulu3421' />
<p class='h4'>曇韻</p><p>按續高僧傳曇韻不知氏族高陽人初厭世出家誦法華經兩卷有餘時年十九仍投恆嶽側蒲吾山就彼虛靜訖此經部值栖隱禪師曰誦經非不道緣常誦未即至道要在觀心離念方契正道耳韻初承此告謹即受而行之專精念慧深具舉捨又聞五臺山者即華嚴經清凉山也世傳文殊師利常所住處古來諸僧多人祈請有感見者具蒙示教昔元魏孝文嘗於中臺東南下三十里大孚靈鷲置大布寺帝曾遊止具奉聖儀前種華園地方二頃夏中發豔狀同鋪錦光彩昱耀亂人心目如是嘉聞數澄神悅耳遂舉足栖焉遍遊臺嶽備見靈相初停北臺木瓜寺二十餘歲單身弔影處以瓦窑形覆敝衣地布草蓐食唯一受味不兼餘然此山寒厲林生澗谷自外峰嶺坦然遐淨韻夜行晝坐思略昏情慶其晚逢也前所誦經心口不緣三十餘載會隙歷試一字無遺乃更誦殘文成其部袠至仁壽年內有瓚禪師者結集定學背負繩牀在鴈門川中蘭若為業韻居山日久思展住懷聞風附道便從瓚眾一沐清化載仰光猷隨依善友所謂全梵行也屬隋高造寺偏重禪門延瓚入京眾失其主人各其誠散歸林谷韻遂投於比千山又遊南部離石龍泉文成等郡七眾希向夷夏大同十善聿修緇素匡幸原此河濱無受戒法縱有志奉皆往太原夷夏情乖人皆怯往致有沙彌三十其歲者及韻化行即傳斯教山城兩眾皆蒙具足唐運伊始兵接定陽屢逢屯喪本業無毀以夜係晝攝心無逸幽棲積久衣服故敝蚤虱聚結曾不棄捐任其味噉寄以調伏曾以夏坐山饒土蚤既不屏除氈如凝血但自咎責願以相酬情無悋結如此行施四十餘年歲居耳順忽無蚤虱韻猶自責曰計業不應即盡當履苦趨受其報耳又告門人曰吾見超禪師寄他房住素有壁虱不噉超公乃兩道流出向餘房內又見在蠱家食飯匙接蠱精置於疊下而快食如故又不為患蠱主懼焉吾德不及超何為致此每年於春秋二時依佛名法冬夏正業則減食坐禪常願寫法華誓願潔淨數年已來不能可辦忽感書生無為而至告云善解抄經韻邀以法據並謂堪能遂乃安於石室立淨書之旦入暮出深怪其行未盈一旬七軸俱了將以禮䞋目前不見及遭賊抄藏經巖窟世靜往收乃委於林下箱襆久爛而卷色如初斯感驗奇異率此類也又常居別室自勤修業餘有眾侶難嗣其蹤每云吾年事如此何可放捨若坐昏悶即起禮佛常策四儀以道量據自見勝達尠倫其德以貞觀十六年端坐終於西河之平遙山春秋八十餘矣自韻十九入山六十餘載不希名利不畜侍人不隸公籍不行己任凡有所述識皆推寄於他焉</p>
</div>
<div class='div-other'><a id='mulu3422' />
<p class='h4'>慧思</p><p>按續高僧傳慧思姓郭氏汾州介休人也少學儒史宗尚虛元文章書隸有聲鄉曲年二十五在并傳授初不知佛乘之深奧也會沙門道曄德盛當鋒處宗講揚攝大乘論試往潛聽冥寞難追累日詳受薄知希何因求度脫傳聞出家要業勿高禪定即而習焉三十許載師承靡絕又聞念慧相須譬諸輪翅遂周尋聖教備嘗弘旨冬夏業定春秋傳採單衣節食見者發心道志之倫往往屯赴因而結眾於箕山之陰晝則斂容默念中夜昏寒為眾說法六時篤課不墜清猷時說死觀各言其志有云省約有云泰甚思曰出家之人生已從緣死當自任豈勞人事送此枯骸余必一期當自運耳時以為未經疾苦故得虛置其言後覺不愈纔經兩日尋告眾曰余其死矣便起躡履案行空窟除屏殘屍入中跏坐發遣徒侶累以正命處既森聳世號寒林眾不忍離經夜旁守至明往觀端拱如故就觸其身方知已卒春秋五十有五即貞觀十六年五月矣因而殮焉</p>
</div>
<div class='div-other'><a id='mulu3423' />
<p class='h4'>道綽<span class='note-inline'>(附道撫)</span></p><p>按續高僧傳道綽姓衛并州汶水人弱齡處俗閭里以恭讓知名十四出家宗師經誥大涅槃部偏所弘傳講二十四遍晚事瓚禪師修涉空理亟沾徽績瓚清約雅素慧悟開天道振朔方升名晉土綽稟服神味彌積歲時承昔鸞法師淨土諸業便甄簡權實搜酌經論會之通衢布以成化尅念緣數想觀幽明故得靈相潛儀有情欣敬恆在汶水石壁谷元中寺寺即齊時曇鸞法師之所立也中有鸞碑具陳嘉瑞綽般舟方等歲序常弘九品十觀分時紹務嘗於行道際有僧念定之中見綽緣佛珠數相量如七寶大山又覩西方靈相繁縟難陳由此盛德日增榮譽遠及道俗子女赴者彌山恆講無量壽觀將二百遍道悟自他用為資神之宅也詞既明詣說甚適緣比事引喻聽無遺拘人各<span class='corr'>掐</span>珠口同佛號每時散席響彌林谷或邪見不信欲相抗毀者及覩綽之相善飲氣而歸其道感物情為若此也曾以貞觀二年四月八日綽知命將盡通告事相聞而赴者滿於山寺咸見鸞法師在七寶船上告綽曰汝淨土堂成但餘報未盡耳並見化佛住空天華下散男女等以裙襟承得薄滑可愛又以乾地插蓮華不萎者七日及餘善相不可殫紀自非行感倫通詎能會此者乎年登七十忽然齔齒新生如本全無歷異加以報力休健容色盛發談述淨業理味奔流詞吐包蘊氣霑醇醴并勸人念彌陀佛名或用麻豆等物而為數量每一稱名便度一粒如是率之乃積數百萬斛者並以事邀結令攝慮靜緣道俗響其綏導望風而成習矣又年常自業穿諸木樂子以為數法遺諸四眾教其稱念屢呈禎瑞具敘行圖著淨土論二卷綂談龍樹天親通及僧鸞慧遠並遵崇淨土明示昌言文旨該要詳諸化範傳燈寓縣歲積彌新傳者重其陶鎣風神研精學觀故又述其行相自綽宗淨業坐常面西晨宵一服鮮潔為體儀貌充偉并部推焉顧眄風生舒顏引接六時篤敬初不缺行接唱承拜生來弗絕纔有餘暇口誦佛名日以七萬為限聲聲相注弘於淨業故得鎔鑄有識師訓觀門西行廣流斯其人矣沙門道撫名勝之僧京寺弘福逃名往赴既遠元中同其行業宣通淨土所在彌增今有情夫口傳攝論唯心不念緣境又乖用此招生恐難繼想綽今年八十有四而神氣明爽宗紹存焉</p>
</div>
<div class='div-other'><a id='mulu3424' />
<p class='h4'>明淨<span class='note-inline'>(附慧融)</span></p><p>按續高僧傳明淨高密人少出家味定為業潔志忠恪謹厚澄肅嘗居海畔蒙山宴坐經數十載人莫測之也後南遊東越天台諸山禪觀在懷無緣世習而衣服繿縷動止自得同侶禪徒未之弘仰山粒致絕日至村中每從乞食齎還中路值於羣虎皆張口閉目若有饑相淨曰吾經行山澤多矣虎兕無心畏之今列於路旁豈非為食耶乃以匙抄飯內其口中餘者對而噉盡告曰知來食少輒濟自他殊不副懷深用多愧明日乞食虎又如前頻有此緣同伴乃異其度晚為山幽地濕形報苦之還返海隅住蒙山側內遵道觀外感潛通令聞遠流靈祇叶應嘗值亢旱苗稼並枯淫祀之流妄祈邀請雖加懇惻終不能致淨曰可罷諸邪禱吾獨能降遂結齋靜室七日平旦雲布雨施高下滂注百姓利焉頂戴若聖貞觀三年從去冬至來夏六月迥然無雨天子下詔釋李兩門嶽瀆諸廟爰及淫祀普令雩祭於時萬里赫然全無有應朝野相顧慘愴無賴有潘侍郎者曾任密州知淨能感以狀奏聞勅召至京令住祈雨告以所須一無損費唯願靜念三寶慈濟四生七日之後必降甘澤若欲酬德可國內空寺并私度僧並施其名得弘聖道有勅許焉雖無供給而別賜香油於莊嚴寺靜房禪默至七日向曉問守衛者曰天之西北應有白虹可試觀之尋聲便見淨曰雨必至矣須臾雲合驟雨忽零比至日晡海內通洽百官表奏皇上之功淨之陰德全無稱述新雨初晴農作並務苗雖出隴更無雨嗣萎仆將死投計無所左僕射房元齡躬造淨所請重祈雨淨曰雨之昇降出自帝臣淨有何德敢當誠寄前許無報幽顯同憂若修素請雨亦應致以事聞奏帝又許焉乃勅權停俗務合朝受齋淨乃依前靜坐七日之末又降前澤四民歡泰遂以有年勅乃總度三千僧用酬淨德其徵應難思厥相叵測但以京輦諠雜性不狎之請還本鄉之義勝寺山居繼業竟不測其存沒云同寺僧慧融亦以禪業見稱山居服食呪水治病勅召入京亦住普光寺二宮敬重禮遺相接云</p>
</div>
<div class='div-other'><a id='mulu3425' />
<p class='h4'>慧熙</p><p>按續高僧傳慧熙益州郫人姓趙童稚出家善明篇韻文筆所趨宛而成章與綿州震響寺榮智齊名俱為沙彌卓異翹秀後與成都大石寺沙彌道微連韻賦詩微有言隙因即屏絕人事栖心禪業年登受具周聞經律摘採英華用為賞要攝論雜心精搜至理尢耽三論是所觀門嘗難基法師塵識義初問以小乘基以大乘通之熙笑曰大無不攝但失小宗晚住州南空慧寺立性孤貞不羣諸偶弊於食息專想虛元一坐掩關二十餘日眾以不食既久恐損身命假以餘詞曰國家搜訪藝能甚急今不食閉門世人謂聖願息流言可時處眾熙懼矯飾便開門進食由是迄今將三十載一身獨立不畜侍人一食而止不受人施有講便聽夜宿本房但坐牀心兩頭塵合自餘房地惟有一蹤餘並莓苔青絮衣服弊惡僅免風寒冬則加衲夏則布衣以冬破衲懸置梁上有聞熙名就房叅拜迎逆接侯累日方見時發幽問吐言高迥預有元席皆共憚之年九十卒今見在者具諸聞覩</p>
</div>
<div class='div-other'><a id='mulu3426' />
<p class='h4'>世瑜</p><p>按續高僧傳世瑜姓陳氏住台州父母早亡傭作取濟身形偉壯長八尺三寸希向佛理無由自達大業十二年往縣州震響寺倫法師所出家一食頭陀勤苦相續又往利州入籍住寺後入益州綿竹縣響應山獨住多年四猿供給山果等食有信士母家生者負糧來送驚訝深山常燒薰陸沈水香等既還山半路見兩人形甚青色狀貌希世各負蓮華蔗芋而上云我供給禪師去也然其山居三年之中食米一石七升六時行道以猿鳥為侶初唯一泉後有三泉流出於下貞觀元年夢有四龍來入心眼既覺大悟三論宗旨遂往靈睿法師講下所聞詞理宛若舊尋則面覆述便往綿州住大施寺至十九年四月八日往崇樂寺言語欲遊方去或有喻曰只此寺者是諸方也因還大施本房杳氣滿室坐處之地湧三金錢合眾尋香從瑜房而出乃見跏坐手尚執鑪刺史劉德威慶所未聞作龕坐之三年不倒春秋六十三矣</p>
</div>
<div class='div-other'><a id='mulu3427' />
<p class='h4'>智聰</p><p>按續高僧傳智聰未詳何人昔住揚州白馬寺後住止觀寺專聽三論陳平後渡江住揚州安樂寺大業既崩思歸無計隱江荻中誦法華經七日不饑恆有四虎遶之而<span class='corr'>已</span>不食已來經今十日聰曰吾命須臾卿須可食虎曰造天立地無有此理忽有一公年可八十掖下挾船曰師欲渡江栖霞住者可即上船四虎一時目中淚出聰曰救危拔難正在今日可迎四虎於是利涉往達南岸船及老人不知何在聰領四虎同至栖霞舍利塔西經行坐禪誓不寢臥徒眾八十咸不出院若有凶事一虎入寺大聲告眾由此警悟每以為式聰以山林幽遠糧粒難供乃合率揚州三百清信以為米社人別一石年別送之由此山糧供給道俗乃至禽獸通皆濟給至貞觀二十三年四月八日小食訖往止觀寺禮大師影像執爐遍禮又往興皇墓所禮拜還歸本房安坐而卒異香充溢丹陽一郭受戒道俗三千餘人奔走山服哀慟林野時年九十九矣</p>
</div></div></div></div>
</div><!-- end of div[@id='body'] -->
</body></html>