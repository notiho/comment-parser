<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu1049' />
<div class='div-other'>
<p class='h2'>欽定古今圖書集成博物彙編神異典　第九十八卷目錄</p>
<ul class="">
<li>佛經部彙考四
<ul class="">
<li>大藏聖教法寶標目<span class="note-inline">(菩薩契經藏諸大乘經三　大乘祕密陀羅尼儀軌等經一)</span></li>
</ul></li>
</ul></div>
<p class='juan'>神異典第九十八卷</p>
<div class='div-other'><a id='mulu1050' />
<p class='h2'>佛經部彙考四</p>
<div class='div-other'><a id='mulu1051' />
<p class='h3'>大藏聖教法寶標目</p>
<div class='div-other'><a id='mulu1052' />
<p class='h4'>菩薩契經藏諸大乘經三</p><p>佛臨涅槃記法住經一卷</p>
<p style="margin-left:1em">右佛記涅槃後一千年中法住盛衰次第正法滅後有國王大臣長者居士等供養恭敬讚嘆護持建立佛法皆是不可思議菩薩願力與諸有情作大饒益</p>
<p>差摩婆帝授記經一卷</p>
<p style="margin-left:1em">右頻婆娑羅王夫人問佛相好因緣十力四無畏四無礙十八不共法等佛為說經授成佛記</p>
<p>不增不減經一卷</p>
<p style="margin-left:1em">右佛為舍利弗說法身本際法義</p>
<p>造塔功德經一卷</p>
<p style="margin-left:1em">右說造塔至小如菴羅果輪如棗葉以盛舍利或四句偈功德如梵天</p>
<p>右繞佛塔功德經一卷</p>
<p style="margin-left:1em">右說旋繞佛塔種種功德</p>
<p>大乘四法經一卷</p>
<p style="margin-left:1em">右文殊說大乘種種菩薩修行法門并種種有鄣無鄣善惡夢相</p>
<p>有德女所問大乘經一卷</p>
<p style="margin-left:1em">右有德女供養佛問法發願佛為授記</p>
<p>大乘流轉諸有經一卷</p>
<p style="margin-left:1em">右說業識如夢迷惑故轉迴</p>
<p>法印經一卷</p>
<p style="margin-left:1em">右佛為海龍王說四句偈</p>
<p>師子素馱娑王斷肉經一卷</p>
<p style="margin-left:1em">右說佛往昔因地捨身利生事</p>
<p>妙色王因緣經一卷</p>
<p style="margin-left:1em">右說佛昔因地為國王求無上菩提天帝下試捨妻子自身命求法因緣</p>
<p>般泥洹後灌臘經一卷</p>
<p style="margin-left:1em">右說四月八七月十五日以香湯浴佛燒香燃燈供養獲大福德</p>
<p>八部佛名經一卷</p>
<p style="margin-left:1em">右說持八佛功德利益</p>
<p>金剛三昧經二卷</p>
<p style="margin-left:1em">右諸菩薩問佛無生實際一味真實法佛說此經後付囑云是經能入如來智海持是經者則于一切經中無所希求攝諸經要無量義宗種種心地法門</p>
<p>優婆夷淨行法門經二卷</p>
<p style="margin-left:1em">右此經說毗舍佉母問佛修學菩提種種行門修集相好因果功德乃至如來現生因緣法門富備非獨優婆夷所行也修行人宜常讀誦</p>
<p>投身餓虎起塔因緣經一卷</p>
<p style="margin-left:1em">右說佛因地為太子為餓虎捨身經捨千身超刧成佛</p>
<p>樹提伽經一卷</p>
<p style="margin-left:1em">右長者名也其家富盛過于國王此經說往昔因事</p>
<p>金剛三昧本性清淨不壞不滅經一卷</p>
<p style="margin-left:1em">右彌勒問法雲地菩薩云何入金剛三昧得成無上菩提佛說此經</p>
<p>師子月佛本生經一卷</p>
<p style="margin-left:1em">右佛說婆須蜜多菩薩往昔因緣于燃燈佛滅後墮獼猴身見一羅漢坐禪取袈裟披擎香爐繞行供養羅漢為授三歸五戒由受戒故命終生兜率天值遇一生補處菩薩從是以後值佛無數今當次補彌勒號師子月佛并八萬四千金色獼猴亦授佛記種種因緣</p>
<p>長者法志妻經一卷</p>
<p style="margin-left:1em">右長者妻豪富自恃捶撾奴婢佛說法教化即變為男子佛為授記</p>
<p>薩羅國經一卷</p>
<p style="margin-left:1em">右佛教化薩羅國王說法授記</p>
<p>十吉祥經一卷</p>
<p style="margin-left:1em">右說十佛名號受持功德</p>
<p>內習六波羅蜜經一卷</p>
<p style="margin-left:1em">右說六妙門為六波羅蜜法</p>
<p>慈心因緣不食肉經一卷</p>
<p style="margin-left:1em">右說釋迦佛因地為白兔王彌勒為仙人入山修梵行暴水七日不得食兔王捨身火中供養故超刧成道</p>
<p>長壽王經一卷</p>
<p style="margin-left:1em">右說佛因地為國王行慈愛民棄國捨身事</p>
<p>法常住經一卷</p>
<p style="margin-left:1em">右說有佛無佛法常住故</p>
<p>八大人覺經一卷</p>
<p style="margin-left:1em">右說諸佛菩薩所覺念八事謂世間無常國土危脆多欲為苦生死疲勞等事</p>
<p>三品弟子經一卷</p>
<p>四輩經一卷</p>
<p style="margin-left:1em">右二經本同皆佛說弟子在家出家男子所當禁戒功德罪業行業勝劣等法</p>
<p>長者女菴提遮師子吼了義經一卷</p>
<p style="margin-left:1em">右說有明知生不生相而為生所留雖自明現力未充故若不見生性雖有勝辯談說甚深典籍即是生滅心說彼實相如盲辯色因他語故說青黃赤白黑而不能自見</p>
<p>當來變經一卷</p>
<p style="margin-left:1em">右說佛法滅時種種惡事</p>
<p>過去佛分衛經一卷</p>
<p style="margin-left:1em">右說佛因地見佛出家事分衛此云乞食</p>
<p>十二頭陀經一卷</p>
<p style="margin-left:1em">右詳說十二頭陀行十二者一在阿蘭若處二常乞食三次第乞食四受乞食法五節量食六中後不飲漿七著弊納衣八但三衣九冢間住十樹下止十一震地坐十二但坐不臥</p>
<p>法滅盡經一卷</p>
<p style="margin-left:1em">右說當來佛法滅種種事首楞嚴般舟三昧經先滅</p>
<p>甚深大囘向經一卷</p>
<p style="margin-left:1em">右說囘向功德福報</p>
<p>天王太子辟羅經一卷</p>
<p style="margin-left:1em">右太子自說往修善因果福事</p>
<p>穰麌梨童女經一卷</p>
<p style="margin-left:1em">右能除世間一切諸毒毒虫毒虵毒藥呪毒蠱毒魅毒皆不能害</p>
<p>慈氏菩薩所說大乘緣生稻[卄/幹]喻經一卷不空譯</p>
<p>文殊問字母品經一卷</p>
<p style="margin-left:1em">右佛答文殊問一切諸法入于字母及陀羅尼字法</p>
<p>大乘密嚴經三卷不空譯</p>
<p>佛為優填王說王法政論經一卷</p>
<p>本槵經一卷</p>
<p style="margin-left:1em">右國王問國貧民困不得安臥求佛法要佛說木槵子持誦法莎斗比丘誦三寶名滿十歲得斯陀果今在普香世界作辟支佛</p>
<p>文殊所說宿曜經二卷</p>
<p style="margin-left:1em">右說日月五星二十八宿十二宮分年月日時所主吉凶諸法</p>
<p>末利支提婆華鬘經一卷</p>
<p style="margin-left:1em">右佛說末利支天常在日前行日不見彼彼能見日三難賊難行路曠野晝夜水火鬼難毒難中救護眾生印壇持誦滿種種願鬼蠱蟲蛇種種瘡病解厄求財除睡縛賊等法</p>
<p>大華嚴長者問那羅延力經一卷</p>
<p style="margin-left:1em">右較量牛象師子等力各各十培增勝唯佛一一節中皆具八萬四千六百六十三種那羅延力</p>
<p>大乘本生心地觀經八卷</p>
<p style="margin-left:1em">右佛在耆闍崛山與三萬二千阿羅漢八萬四千一生補處菩薩八部眷屬百千萬億圍繞供養佛放大光明照十方界時次補彌勒大菩薩師子吼說偈讚佛願為演說心地觀門大乘妙法引導眾生令入佛智文殊彌勒諸大菩薩與佛問答微妙法義佛說有四恩德不可得報一父母恩若時割自身肉以養父母末能報恩應勸孝養若人供佛福等無異二者眾生以其多生互為父母故于一切時亦有大恩舊恩未報宜互饒益三者國王恩護持眾生使安樂故四者三寶恩利樂眾生不可思議故佛法僧寶功德名真福田復說三者何故名寶詳如本經次說持戒懺悔及三身功德法寶利益次比較出家在家功德過患佛言出家比丘常當晝夜如是觀詧我得人身諸根具足從何處沒來生此間于三界中當生何處于四大洲六道之中受生何道以何因緣免八難身莊嚴刧千佛<span class='corr'>已</span>涅槃星宿刧千佛未出現住賢刧幾佛涅槃幾佛未出何時彌勒下生人間今我身中有何善業戒定慧學當有何德過去佛皆已不遇未來佛得見不邪現在凡夫地三毒煩惱何者最重一生<span class='corr'>已</span>來造何罪業種何善根我此身命能得幾時是日<span class='corr'>已</span>過命隨減少猶如牽羊詣彼屠所漸漸近死何所逃避身壞命終當生何處三惡道苦如何脫免勿貪世間受五欲樂精勤修習如救頭然懺悔先罪調伏其心名真出家披福田衣不貪知足常行乞食醫藥知足住阿蘭若離喧攝心如是四無垢性甚深法門各各有十種功德受持讀習解說書寫現世獲大福智命終必生知足天宮奉覲彌勒若願生十方佛土隨順見佛離世間品說住阿蘭若處功德利益厭身品說有漏身三十七種不淨穢惡不堅牢過患波羅蜜品說十波羅蜜乃至八萬四千波羅蜜法觀心品文殊問佛云何為心地大妙智印佛告文殊勝祕密心地法門名一切凡夫人如來地頓悟法門名一切菩薩趣大菩提真實正路名三世諸佛自受法樂微妙寶宮名一切饒益有情無盡法藏能引諸菩薩眾到自在智處是最勝法幢是大師子吼三界之中以心為王能觀心者究竟解脫不能觀者究竟沉淪眾生之心猶如大地五穀五果從大地生如是心法生世世善惡五趣有學無學獨覺菩薩及于如來三界唯心心名為地一切凡夫親近善友聞心地法如理修行速圓眾行疾得菩提文殊白佛心法本無不染塵穢云何心法染貪瞋癡過去<span class='corr'>已</span>滅未來未至現在之心不住內外中間都不可得本無形相無有住處一切如來尚不見心何況餘人佛荅微妙廣如本經文殊白佛凡夫初心依何等處觀何等相佛言凡夫所觀菩提心相猶如清淨圓滿月輪于胷臆上明朗而住五十由旬無垢明淨內外澄澈最極清淨月即是心心即是月塵翳無染妄想不生能令眾生身心清淨堅圓不退有加持真言印法等說逐品法門時新發意菩薩人天婆羅門海眾發菩提心得法眼淨住不退轉乃至十地妙覺者四百八萬四千以至阿僧祗不可說一切有情等皆當得菩提佛說此經利益安樂一切眾生凡夫身便入佛地信解此經一四句偈其福不可限量勝以恆河沙大千世界滿中七寶供養十方諸佛菩薩精舍寶塔等十六分不及一</p>
<p>大乘無量壽莊嚴經三卷</p>
<p style="margin-left:1em">右佛為阿難說無量壽佛本願及國土莊嚴功德護國尊者所問大乘經四卷</p>
<p style="margin-left:1em">右尊者問菩薩行法佛為廣說菩薩四法及說福光太子修行成佛事</p>
<p>妙法聖念處經八卷</p>
<p style="margin-left:1em">右佛為說六道苦樂因果與正法念處經略</p>
<p>四無畏經一卷</p>
<p style="margin-left:1em">右佛為比丘說佛四無畏</p>
<p>大自在天子因地經一卷</p>
<p style="margin-left:1em">右本目連持鉢至崑崙山頂大自在天子所居歸問佛說大自在天因地所願</p>
<p>法身經一卷</p>
<p style="margin-left:1em">右說法身化身功德差別</p>
<p>佛說諸佛經一卷</p>
<p style="margin-left:1em">右與大自在天子因地經同本異譯</p>
<p>十號經一卷</p>
<p style="margin-left:1em">右阿難問佛十號義佛為解說</p>
<p>較量一切佛剎功德經一卷</p>
<p style="margin-left:1em">右佛說較量諸佛剎土晝夜長短即是華嚴如來壽量品</p>
<p>大乘善見變化文殊問法經一卷</p>
<p style="margin-left:1em">右佛為文殊說四聖諦四念處四正勤五根五力七覺分八正見</p>
<p>妙吉祥菩薩所問大乘法螺經一卷</p>
<p style="margin-left:1em">右妙吉祥問如來法螺音佛為較量自持十善眾生至輪王帝釋梵天緣覺菩薩佛相好相倍功德分數</p>
<p>外道問聖大乘法無我義經一卷</p>
<p style="margin-left:1em">右外道疑無我義佛為解說體本空故</p>
<p>大乘舍黎娑擔摩經一卷</p>
<p style="margin-left:1em">右佛因見舍利娑擔摩說十二因緣法舍利子請問慈氏復廣其說此經與稻稈經本同而此尤詳如意寶總持王經一卷</p>
<p style="margin-left:1em">右妙住菩薩問善男子受持章句云何不得見佛世尊說此人心住有為無善巧智</p>
<p>八大菩薩經一卷</p>
<p style="margin-left:1em">右佛說八大菩薩名及諸大菩薩五如來名號持者不墮惡道及長壽天等常生佛剎成無上道</p>
<p>大乘寶月童子問法經一卷</p>
<p style="margin-left:1em">右童子問十方佛名號佛為宣說聞者滅罪不墮惡道速得不退菩提</p>
<p>佛為娑伽羅龍王所說大乘經一卷</p>
<p style="margin-left:1em">右佛在龍宮為說大乘經以十善等法而為莊嚴及說十不善果報等事</p>
<p>月光菩薩經一卷</p>
<p style="margin-left:1em">右佛為比丘述舍利弗目揵連不忍見佛圓寂先入滅度夙生因緣</p>
<p>耀童子經一卷</p>
<p style="margin-left:1em">右佛為童子受記及說宿因</p>
<p>布施經一卷</p>
<p style="margin-left:1em">右佛為比丘說三十七種布施差別及為舍衛國王說布施事</p>
<p>尊那經一卷</p>
<p style="margin-left:1em">右尊者尊那問佛世尊無盡功德可得不佛為說七種無盡功德</p>
<p>寶授菩薩菩提行經一卷</p>
<p style="margin-left:1em">右佛入廣嚴城乞食寶積童子與目揵連舍利弗文殊論說妙法</p>
<p>大乘目子王所問經一卷</p>
<p style="margin-left:1em">右佛因目子王婬恚為說女人虛誑及丈夫婬欲四過一遠離佛法僧二不孝父母三恆多衺見四種種虛誑廣求財利</p>
<p>大方廣佛華嚴經四十卷</p>
<p style="margin-left:1em">右南天竺烏茶國王手自書寫華嚴經百千偈中善財童子參五十五聖者入不思議解脫境界普賢行願品并書來進唐德宗貞元中詔三藏般若譯成四十卷即是實義難陀所譯第六十一卷至八十卷入法界品同本而貞元本文廣事詳幾增一倍若普眼長者甘露火王妙德圓滿主林神最寂靜婆羅門等法門奇特多舊所未出又實義本第八十卷未有流通分而貞元本末卷之首尒時普賢稱讚如來勝功德<span class='corr'>已</span>乃是聯環第八十卷末前偈次說十大願王卷末列眾部信受奉行即本末具備方見前八十卷末品來文未足</p>
<p>大乘理趣六波羅蜜多經十卷</p>
<p style="margin-left:1em">右慈氏菩薩問甚深般若波羅蜜多大乘功德無盡法門不可思議佛說三寶功德六波羅蜜廣大微妙法門說逐品法門時各有無量菩薩得無生忍數十萬眾生發菩提心經永讚說此經廣大殊勝功德</p>
<p>十地經九卷</p>
<p style="margin-left:1em">右貞元中尸羅達摩譯與華嚴十地品本同經初云薄伽梵成道未久第二七日住他化自在天王宮與異類佛剎來集菩薩眾金剛藏菩薩說十地品餘文或有小異處</p>
<p>大方廣入法界品四十二字觀一卷</p>
<p style="margin-left:1em">右譯翻梵字并出觀法</p>
<p>佛說犯戒罪輕重經一卷</p>
<p style="margin-left:1em">右佛說犯眾學戒九百千歲墮地獄犯波羅提提舍尼三億六十千歲犯波逸提二十四億四十千歲犯瑜蘭遮五十億六十千歲犯丘尼誹謗如是毗尼者非吾弟子是魔朋侶世世學道不成不出三界</p>
<p>佛地經一卷</p>
<p style="margin-left:1em">右說攝大覺地五種法謂清淨法界如來四智</p>
<p>大乘造像功德經二卷</p>
<p style="margin-left:1em">右佛在天宮安居三月為母說法優陀延王渴仰思佛故發願造像毗首羯磨天工巧無匹變身為匠者即以是月初八日弗沙宿合毗婆訶底出現之時佛初誕生時起作不日而成佛於三道寶堦從天而下兩邊階道皆黃金成中道琉璃足所踐處布以白銀諸天七寶而為間飾諸天翼從威德熾盛光明赫奕如滿月在空眾星共遶如旭日初出彩霞紛映梵王執白蓋在右帝釋持白拂侍左諸天乘空隨佛而下側塞虛空音樂妙香雨華積至于膝半路四天王獻供殊妙刧初已來所未曾有佛告優陀延王汝于我法中初為軌則更無有人與汝等者令諸眾生得大信利<span class='corr'>已</span>獲無量福德廣大善根天帝告王佛在天上讚王造像功德諸天悉亦隨喜宜自欣慶佛說若有人以雜彩繢飾或金銀銅鐵鉛錫鎔鑄或雕刻織繡或白灰丹土若泥若木乃至極小如一指大獲種種福報功德無量無邊不生邊小國土下劣種性不淨衰見貧窮之家生人天中圓滿超眾無諸病苦不為毒藥兵仗諸橫緣所傷害不受苦報及說女人受身男子受女身黃門二形不男邊夷受生等因緣若造佛像皆免所滅種種罪所獲種種福詳如本經</p>
</div>
<div class='div-other'><a id='mulu1053' />
<p class='h4'>大乘祕密陀羅尼儀軌等經一</p><p>不空羂索神變真言經三十卷</p>
<p style="margin-left:1em">右佛在補陀洛山與九十九億俱胝大菩薩及天龍八部居觀世音菩薩說是神呪是一切諸佛菩薩大寶光聚若造極惡業應墮阿毗地獄經無數刧受無間苦能懺悔持誦罪悉得滅不墮地獄惟五逆罪現世輕受病苦何況淨信輕罪受持無不成就若種種災厄怖畏惡夢不祥悉得消滅有無量殊勝利益壇場手印持誦祈願呪藥治病降伏攝召諸天種種神變及求佛菩薩天神龍女藥精現身等法</p>
<p>不空羂索陀羅尼自在王呪經三卷寶思惟譯</p>
<p>不空羂索陀羅尼經一卷李無諂譯</p>
<p style="margin-left:1em">右二經本同譯別十六品觀世音菩薩說除一切業障集一切福慧成就一切佛法滿一切求願役召降伏除止災疫求見觀音種種等法</p>
<p>不空羂索呪經一卷隋天竺三藏譯</p>
<p>不空羂索神呪心經一卷奘法師譯</p>
<p style="margin-left:1em">右二經本同譯別說持誦者獲種種殊勝功德呪藥治病除災滅業種種求願等法本經後序云此經者三際種智之格言十地證真之極趣也裂四魔之徧罟折六師之衺幢運諸子之安車詣道場之夷路者也印度諸國咸稱為如意神珠名不空者謂擲羂取獸時或索空茲教動桴罔不元應故尒</p>
<p>千眼千臂觀世音菩薩陀羅尼神呪經二卷</p>
<p style="margin-left:1em">右唐貞觀中智通翻譯訖懇祈徵應感現聖證此陀羅尼能滅罪治病降伏魔怨滿足一切祈願請雨止雨種種殊勝功德有二十五種印呪法大身呪九十四句與大悲心呪本別</p>
<p>千手千眼觀世音菩薩姥陀羅尼身經一卷</p>
<p style="margin-left:1em">右二經本同譯別觀世音說利益一切眾生持誦壇印攝召降伏除災增壽能滿種種求願日月蝕時呪蘇一百八遍結印印蘇食令人日誦萬偈</p>
<p>千手千眼觀世音菩薩廣大圓滿無礙大悲心大陀羅尼經一卷</p>
<p style="margin-left:1em">右唐西竺三藏伽梵達磨譯觀世音菩薩白佛我欲眾生得安樂除病壽命富饒滅一切惡業因緣成一切功德善根離一切怖畏滿一切所求說此神呪若受持者除滅身中百千萬億劫生死重罪不受十五種惡死得十五種善生及說四十手種種求願及治種種病苦等法</p>
<p>觀世音菩薩祕密藏如意輪陀羅尼神呪經一卷唐于闐三藏實叉難陀譯</p>
<p>觀世音菩薩如意摩尼陀羅尼經一卷唐天竺三藏寶思惟譯</p>
<p>觀自在菩薩如意心陀羅尼經一卷唐三藏義淨譯</p>
<p>如意輪陀羅尼經一卷唐三藏菩提流支譯</p>
<p style="margin-left:1em">右四經本同譯別誦者除災集福銷罪愈病五無間業皆得清淨百千種願悉得如意降伏鬼神見佛菩薩資具豐足色力安盛種種呪藥護摩等法</p>
<p>文殊師利根本一字陀羅尼經一卷</p>
<p>曼殊室利菩薩呪藏中一字呪王經一卷</p>
<p style="margin-left:1em">右二經同本異譯佛說此呪守護眾生一切如來祕密心大神呪王更無過者有大神力文殊常來擁護此呪尚能攝得文殊況餘賢善能消一切災鄣惡夢怨敵五逆四重十惡罪業一切不祥能成辦一切善事滿一切願一徧護同伴二徧護一宅三徧護一城四徧護一國及說呪種種藥病等法</p>
<p>十二佛名神呪經一卷</p>
<p>稱讚如來功德神呪經一卷</p>
<p style="margin-left:1em">右二經同本異譯說十方十二佛名及神呪持誦功德五千五百佛名經第一卷十二佛號與此同孔雀王呪經一卷</p>
<p>大金色孔雀王呪經一卷</p>
<p>佛說大金色孔雀王呪經一卷</p>
<p>孔雀王呪經二卷</p>
<p>大孔雀呪王經三卷</p>
<p style="margin-left:1em">右五經同本別譯前略後廣佛時一年少比丘析薪為毒蛇螫悶絕於地吐沫翻目阿難疾走告佛佛說此呪令往救治即得消除此呪于一切恐怖厄難疾病憂惱饑饉囚繫悉得解脫有大神力求者皆驗五天諸國南海十洲無問道俗二乘皆尊敬讀誦求請蒙福受報不虛舊經文闕致此土未甚流布義淨本畫像壇場軌式具備利益無邊</p>
<p>陀羅尼集經十二卷</p>
<p style="margin-left:1em">右唐永徽年中天竺三藏譯此經本出金剛大道塲經大明呪藏六萬偈中之少分也撮要而譯第一卷佛部上大神力陀羅尼經釋迦佛頂三昧陀羅尼品種種印壇求願降伏等法第二卷佛部下說諸佛頂印呪等法藥師琉璃光佛阿彌陀佛印呪持誦得往生事及數珠跋折囉功能法相等法第三卷般若波羅蜜經心呪印壇等法第四第五第六卷觀世音印呪壇塲諸法第六卷半後諸大菩薩法會勢至文殊彌勒地藏普賢虛空藏等印呪法第七第八第九金剛部大笑火頭青面金剛等金剛諸印呪法第十第十一諸天部摩利支天功德天及釋梵四王日月星宿諸部神王各各獻佛助成三昧印呪佐護眾生法第十二卷諸佛大陀羅尼都會道塲灌頂普集壇法</p>
<p style="margin-left:1em">誦真言功德力如日月之光念佛功德如夜燈之光若日日供養誦明兼念佛功德如須彌之高大海之深若惟念佛名不兼誦明如香山之小阿耨達池之淺若日日供佛誦明滅罪如火燒艸木功德不可思議</p>
<p>十一面觀世音神呪經一卷</p>
<p>十一面神呪心經一卷</p>
<p style="margin-left:1em">右二經與前陀羅尼集經第四卷十一面神呪經同本異譯集經中印法廣備此經觀世音說種種持呪求願殊勝法</p>
<p>摩利支天經一卷</p>
<p style="margin-left:1em">右佛說有天名摩利支常行日月前有陀羅尼能守護人一切時處怨賊兵刃不能加害種種利益與前集經第十卷初同本異譯前廣此略</p>
<p>呪五首經一卷</p>
<p style="margin-left:1em">右奘法師譯一千囀陀羅尼二六字呪三七俱胝佛呪四一切如來隨心呪五觀自在隨心呪</p>
<p>千囀陀羅尼觀世音菩薩呪經一卷</p>
<p style="margin-left:1em">右與前集經第五卷初及雜呪同本異譯</p>
<p>六字神呪經一卷</p>
<p style="margin-left:1em">右與前集經第六卷中文殊呪及呪五首同雜呪六字呪王經一卷</p>
<p>六字神呪王經一卷</p>
<p style="margin-left:1em">右二經本同譯別說滅一切惡毒呪猒延壽解難法</p>
<p>七俱胝佛大心準提陀羅尼一卷</p>
<p>七俱胝佛母準泥大明陀羅尼一卷<span class='note-inline'>(準下作泥字當是提誤)</span></p>
<p style="margin-left:1em">右二經同本異譯呪五首及雜呪中同說是陀羅尼大勝妙功德種種求願等法</p>
<p>觀自在菩薩隨心呪經一卷</p>
<p style="margin-left:1em">右觀音說是呪有不可思議威力多所饒益怨對惡障巧畏一切皆息能滿種種求願等法</p>
<p>佛頂尊勝陀羅尼經一卷杜行顗等譯</p>
<p style="margin-left:1em">右唐高宗儀鳳元年西域佛佛陀波利來禮五臺願見文殊忽見一老人謂曰漢地眾生多造罪業惟有佛頂尊勝陀羅尼經能滅除惡師可以此經來流傳漢土廣利羣生拯濟幽明報諸佛恩語已忽然不見僧遂西還永淳二年取經回至京高宗詔日照三藏與司賓寺典客杜行顗同譯此陀羅尼八十八殑伽沙俱胝百千諸佛同共宣說為救善住天子七返傍生之苦為救三塗六道十惡五逆一切眾生種種生死危急苦難夭者增壽病者脫苦書高幢上或窣堵波中結壇呪土有種種殊勝功德眾生墮惡趣者悉得解脫救拔幽顯最不思議大曆中僧法照入金剛窟文殊聖寺見佛陀波利云</p>
<p>佛頂尊勝陀羅尼經一卷</p>
<p style="margin-left:1em">右即前經本日照譯進高宗祕藏禁中波利泣請曰捐命取經本期普濟願請梵本帝還之乃訪西明寺僧順貞同翻遂有兩譯其實一也</p>
<p>最勝佛頂陀羅尼淨除業障經一卷</p>
<p style="margin-left:1em">右亦同前本而序說善住天子因果等事加詳</p>
<p>佛頂最勝陀羅尼經一卷</p>
<p style="margin-left:1em">右與前本同譯別僧彥悰序</p>
<p>佛頂尊勝陀羅尼經一卷</p>
<p>舍利弗陀羅尼經一卷</p>
<p>出生無量門持經一卷</p>
<p>無量門微密持經一卷</p>
<p>無量門破魔陀羅尼經一卷</p>
<p style="margin-left:1em">右四經本同譯別佛為十方海會菩薩說是決定大乘一切功德甚深法藏能滿一切願有種種勝妙功德</p>
<p>阿難陀目佉尼呵離陀鄰尼經一卷</p>
<p>阿難陀目佉尼呵離陀經一卷</p>
<p>出生無邊門陀羅尼經一卷</p>
<p>一向出生菩薩經一卷</p>
<p style="margin-left:1em">右四經本同譯別佛說此陀羅尼殊勝祕密微妙法門能滿菩薩一切行大功德藏阿彌陀佛往昔因地為國王太子聞是經已奉持精進七千歲中不睡脇不至席不念愛欲財寶不問他事常獨處止意不傾動復為教化世間人民令八十億萬那行人皆得阿惟越致</p>
<p>種種雜呪經一卷</p>
<p style="margin-left:1em">右集種種神呪</p>
<p>妙臂印幢陀羅尼經一卷</p>
<p>勝幢臂印陀羅尼經一卷</p>
<p style="margin-left:1em">右二經本同譯別能滅五逆十惡等罪終不更受諸惡趣生得種種樂</p>
<p>無崖際總持法門經一卷</p>
<p>尊勝菩薩入無量法門陀羅尼經一卷</p>
<p style="margin-left:1em">右二經本同譯別說陀羅尼功德利益及廣演法藏</p>
<p>金剛上味陀羅尼經一卷</p>
<p>金剛塲陀羅尼經一卷</p>
<p style="margin-left:1em">右二經本同譯別說諸趣十二緣等法皆陀羅尼門</p>
<p>師子奮迅菩薩所問經一卷</p>
<p>華聚陀羅尼經一卷</p>
<p>華積陀羅尼經一卷</p>
<p style="margin-left:1em">右三經本同譯別說持呪功能保護眾生</p>
<p>虛空藏問七佛陀羅尼呪經一卷</p>
<p>如來方便善巧呪經一卷</p>
<p style="margin-left:1em">右二經本同譯別諸佛各各說呪保護眾生消災除病滅罪延壽及能令人知宿命事有種種求願法</p>
<p>持句神呪經一卷</p>
<p>陀鄰尼鉢經一卷</p>
<p>東方最勝燈王如來經一卷</p>
<p style="margin-left:1em">右三經本同譯別諸佛菩薩各說神呪利樂眾生有種種求願法</p>
<p>善法方便陀羅尼經一卷</p>
<p>護命法門神呪經一卷</p>
<p>金剛祕密善門陀羅尼呪經一卷</p>
<p style="margin-left:1em">右三經本同譯別說此呪能保祐眾生有種種持法</p>
<p>無垢淨光大陀羅尼經一卷</p>
<p style="margin-left:1em">右婆羅門七日當命終墮大地獄禮佛求救佛為說此延壽滅罪陀羅尼令修古佛舍利壞塔安此陀羅尼于輪橖中供養得延壽滅罪有種種儀法橖塔中柱也造塔當檢用</p>
<p>請觀世音消伏毒害陀羅尼經一卷</p>
<p style="margin-left:1em">右說陀羅尼能救一切眾生消伏毒害種種障難大法炬陀羅尼經二十卷</p>
<p style="margin-left:1em">右佛說過去無量無邊劫放光如來說此陀羅尼甚深經典此陀羅尼門則能總攝諸餘經典出生一切修多羅一切章句一切分別義一切諸波羅蜜故名為門五十二品說種種法門因緣</p>
<p>大威德陀羅尼經二十卷</p>
<p style="margin-left:1em">右佛為阿難說陀羅尼法本過去諸佛已說廣利益諸天人等故令眾生受安樂故廣說三界諸趣善惡事相種種法令諸眾生增智增念增慧增辯大方等陀羅尼經四卷</p>
<p style="margin-left:1em">右佛言我去世後此方等經在閻浮提如日月照明世間眾生遭恩得見四方能滅一切大罪業報身有白癩一心懺悔若不除差無有是處此是一切眾生之大珍寶能令眾生得究竟樂四重五逆佛海死屍依小乘經如斷多羅樹畢竟不生無懺悔處依大乘經聽許洗浣此經如呪枯生果如死者還生如囚聞赦如病得醫如貧得寶如行到家經云于一劫中教化一切令登補處格其功德不及香華供養此經功德况能依法修行者耶經中詳說修懺行道滅罪增壽善惡夢應種種事相南岳思禪師七載修行遂淨六根天台智者方等三昧行法一卷說修行此法至詳至妙</p>
<p>廣大寶樓閣善住祕密陀羅尼經三卷</p>
<p style="margin-left:1em">右說寶樓閣陀羅尼殊勝功德種種印呪求願持誦等法</p>
<p>一字佛頂輪王經五卷</p>
<p style="margin-left:1em">右說此諸呪王是無礙最勝大明呪法及結界建壇畫像供養澡浴誦持輪結印呪入三摩地證神通除業障降伏魔怨種種求願殊勝成就等法</p>
<p>大陀羅尼末法中一字心呪經一卷</p>
<p style="margin-left:1em">右說此陀羅尼勝妙功德印畫壇場種種求願夅伏呼召等法</p>
<p>大佛頂如來密因修證了義諸菩薩萬行首楞嚴經十卷</p>
<p style="margin-left:1em">右阿難為大幻術摩登伽女呪攝將毀戒體世尊頂放百寶光明光中千葉寶蓮有佛化身坐宣神呪阿難歸來佛所佛說此經名大佛頂首楞嚴王具足萬行十方如來一門超出妙莊嚴路七處徵心八還辯見飛光擊觸寶手開合顯真性不動自心妙明常光現前性周法界歇即菩提不從人得文殊選擇諸聖二十五圓通以觀音從聞入道為此方真教體五濁十二類眾生受生源因修三漸次方得除滅從乾慧地修行增進十信十住十行十囘向四加行十地等妙二覺五十五位十因十類七趣三界生業因緣十種禪那五陰區宇種種魔事次說修三摩地斷殺盜婬妄道塲持呪修證功德佛言若人以七寶滿十方虛空奉上微塵諸佛承事供養所得福德不如以一念將此法門開示末學若人身具四重十波羅夷應入阿鼻獄是人罪障應念消滅如教行道直成菩提無復魔業大毗盧遮那成佛經七卷</p>
<p style="margin-left:1em">右說十佛剎微塵數執金剛神祕密主問佛受持真言曼荼羅壇場印像護摩字輪法義鈴杵供養願求修證種種法門</p>
<p>蘇婆呼童子經三卷</p>
<p style="margin-left:1em">右童子請問執金剛菩薩世間受持真言不得成就為法不具耶為無力耶有罪耶為真言字有加滅耶菩薩為說受持真言壇場供養除障分別金剛杵等成就遮難種種法門</p>
<p>蘇悉帝羯羅供養法經三卷</p>
<p style="margin-left:1em">右說嚴淨神室澡浴供具數珠神線艸鐶寶座護身結界誦持求願法</p>
<p>牟棃曼陀羅呪經一卷</p>
<p style="margin-left:1em">右誦持此呪有大功德自一百八徧至百萬徧各有種種應驗消一切災病罪障滿一切祈求志願結印結界建壇場護摩爐等種種法式</p>
<p>大吉義神呪經二卷</p>
<p style="margin-left:1em">右佛說結呪界法擁護眾生辟却摧伏一切惡毒鬼神羅剎夜叉等并種種求願法諸天龍王各各說降伏惡毒利益眾生呪法</p>
<p>文殊法寶藏陀羅尼經一卷</p>
<p style="margin-left:1em">右說諸佛菩薩陀羅尼及印畫持誦種種求願法利益眾生不可思議功德</p>
<p>金剛光焰止風雨陀羅尼經一卷</p>
<p style="margin-left:1em">右說降伏諸惡毒龍惡風暴雨保護眾生及苗稼華果等種種神呪加持法</p>
<p>阿吒婆拘鬼神大將上佛陀羅尼經一卷</p>
<p style="margin-left:1em">右說降伏一切惡毒鬼神蟲獸救護諸難</p>
<p>阿彌陀薣音聲王陀羅尼經一卷</p>
<p style="margin-left:1em">右說持呪往生淨土十日十夜晝夜六時專念必決定見佛此呪六十餘句</p>
<p>大普賢陀羅尼經一卷</p>
<p style="margin-left:1em">右說種種治鬼病法</p>
<p>大七寶陀羅尼經一卷</p>
<p style="margin-left:1em">右說持呪能除一切怖畏安穩利樂</p>
<p>安宅經一卷</p>
<p style="margin-left:1em">右說保安家宅辟除不祥祈福利人法</p>
<p>摩尼羅亶經一卷</p>
<p style="margin-left:1em">右說除治種種鬼病法</p>
<p>元師颰陀神呪經一卷</p>
<p style="margin-left:1em">右說辟除鬼神虵蟲賊劫法</p>
<p>護諸童子陀羅尼經一卷</p>
<p style="margin-left:1em">右說保護小兒并求子息法</p>
<p>諸佛心陀羅尼經一卷</p>
<p>拔濟苦難陀羅尼經一卷</p>
<p>八名普密陀羅尼經一卷</p>
<p style="margin-left:1em">右三經並說持誦種種功德</p>
<p>持世陀羅尼經一卷</p>
<p style="margin-left:1em">右說持誦神呪貧乏者富疾病者安罪障者消除危懼者安樂</p>
<p>六門陀羅尼經一卷</p>
<p style="margin-left:1em">右說持呪六願利益自他</p>
<p>觀音普賢陀羅尼經一卷</p>
<p style="margin-left:1em">右說種種求願持誦功德</p>
<p>智炬陀羅尼經一卷</p>
<p style="margin-left:1em">右日月宮中諸佛會集同聲所說後有救拔五逆罪謗正法人破阿鼻地獄眾生令解脫法</p>
<p>諸佛集會陀羅尼經一卷</p>
<p style="margin-left:1em">右說持呪增長壽命消除災難</p>
<p>隨求即得大自在陀羅尼經一卷</p>
<p style="margin-left:1em">右共八呪并說種種求願書寫受持書戴功德能成就一切善事常為諸天龍神之所擁護諸佛菩薩之所憶念一切罪障災病惡夢不祥悉得消滅并說種種靈驗救護事</p>
<p>百千印陀羅尼經一卷</p>
<p style="margin-left:1em">右說若造一塔寫此經安置塔中所得功德如造百千塔等無有異</p>
<p>救面然經一卷</p>
<p style="margin-left:1em">右說阿難夜見一面然餓鬼言却後三日汝當命盡來生我趣若能布施百千恆河沙數餓鬼并百千婆羅門及仙人等各令飽足汝得增壽我得離苦佛說此呪令一切餓鬼飽足生天施食人具足成就供養百千俱胝恆河沙數如來功德經未有甘露陀羅尼令一切餓鬼甘露充足</p>
<p>莊嚴王陀羅尼呪經一卷</p>
<p style="margin-left:1em">右說持呪種種功德命終決定往生極樂國土</p>
<p>香王菩薩陀羅尼經一卷</p>
<p>一切功德莊嚴王經一卷</p>
<p>拔除罪障呪王經一卷</p>
<p>善夜經一卷</p>
<p style="margin-left:1em">右四經並說陀羅尼持誦求願種種殊勝功德</p>
<p>虛空藏菩薩能滿一切願陀羅尼求聞持法經一卷右說持呪結印畫像求願于日月蝕時呪蘇求聞持等法</p>
<p>曼殊室利五字陀羅尼品經一卷</p>
<p style="margin-left:1em">右說受持此陀羅尼功德及種種印呪修行法要</p>
<p>觀自在如意輪菩薩瑜珈法要一卷</p>
<p style="margin-left:1em">右說種種印呪求願修行法</p>
<p>菩提道塲所說一字頂輪王經五卷</p>
<p>呵唎哆陀羅尼阿嚕力經一卷</p>
<p>大威力烏樞瑟摩明王經二卷</p>
<p style="margin-left:1em">右三經皆說持誦祈呪有大應驗種種法門</p>
<p>雨寶陀羅尼經一卷</p>
<p style="margin-left:1em">右妙月長者多眷屬少資財又多疾病告佛佛為說此經令滿所願</p>
<p>菩提場莊嚴陀羅尼經一卷</p>
<p>葉衣觀自在菩薩經一卷</p>
<p style="margin-left:1em">右皆說持誦祈願種種法</p>
<p>除一切疾病陀羅尼經一卷</p>
<p style="margin-left:1em">右佛說陀羅尼除宿食不消霍亂風黃痰癊痔瘻淋瀝上氣嗽瘧寒熱頭痛著鬼悉得除差</p>
<p>能淨一切眼疾病陀羅尼經一卷</p>
<p style="margin-left:1em">右佛說此陀羅尼令眼無垢翳一切疾病</p>
<p>八大菩薩曼荼羅經一卷</p>
<p style="margin-left:1em">右佛說有八曼荼羅是觀音慈氏虛空藏普賢金剛手文殊除蓋障地藏甚深法要依法建立一徧者十惡五逆謗方等罪皆悉消滅一切所求善利勝願皆得成就</p>
<p>大乘八大曼拏羅經一卷</p>
<p style="margin-left:1em">右佛為寶藏月光菩薩說作八大曼拏羅持誦八大菩薩根本心大明</p>
<p>訶利帝母真言法經一卷</p>
<p style="margin-left:1em">右說治病滿願保胎求男女等法</p>
<p>一切如來金剛壽命陀羅尼經一卷</p>
<p style="margin-left:1em">右佛說此呪為令眾生壽命色力皆得成就無死夭怖</p>
<p>瑜伽翳迦一字頂輪王瑜伽經一卷</p>
<p style="margin-left:1em">右說建道塲持誦儀軌功德</p>
<p>普徧光明大隨求陀羅尼經二卷</p>
<p style="margin-left:1em">右說持誦寫戴有種種殊勝功德</p>
<p>金剛恐怖集會方廣軌儀經一卷</p>
<p style="margin-left:1em">右說持誦祈願勝妙功德法門</p>
<p>一髻尊陀羅尼經一卷</p>
<p style="margin-left:1em">右觀世音說陀羅尼利益眾生結界建壇持誦護摩種種祈願夅伏息災成就諸法</p>
<p>瑜伽念珠經一卷</p>
<p style="margin-left:1em">右金剛手菩薩說珠表勝果中間滿為斷漏線貫串表觀音母珠表無量壽不可驀越過校量木鐵水晶菩提子等得福之量<span class='note-inline'>(未詳讀疑談)</span></p>
<p>一字奇特佛頂經三卷</p>
<p style="margin-left:1em">右說持誦有種種殊勝功德</p>
<p>大吉祥天女經一卷</p>
<p style="margin-left:1em">右受持名號除一切怖畏逼惱貧窮災橫等有一百八名</p>
<p>大吉祥天女十二名號經一卷</p>
<p style="margin-left:1em">右說持誦天女名號功德</p>
<p>毗沙門天王經一卷</p>
<p style="margin-left:1em">右毗沙門天王白佛我願利樂諸有情等豐饒財寶護持國界此陀羅尼如摩尼寶能滿眾願說持誦祈願種種勝妙功德法</p>
<p>大方廣菩薩藏文殊根本儀軌經二十卷</p>
<p style="margin-left:1em">右佛在淨光天上與文殊共說真言及粉壇書燈上中下儀軌成就所願及念珠法并星宿災變凶吉及真言幀法等</p>
<p>大方廣總持寶光明經五卷</p>
<p style="margin-left:1em">右如華嚴十住品發心功德品同本而此加詳</p>
<p>瑜伽大教王經五卷</p>
<p style="margin-left:1em">右世尊大徧照金剛如來為金剛手菩薩說真言印法及護摩作息災增益愛敬夅伏事</p>
<p>最上大乘金剛大教寶王經二卷</p>
<p style="margin-left:1em">右佛為印捺囉部帝王說四種乘及說夙因令金剛手菩薩為王說金剛大乘</p>
<p>大摩利支菩薩經七卷</p>
<p style="margin-left:1em">右佛說摩利支菩薩名號陀羅尼并壇等法持者所求皆遂在處常得擁護一切災難皆不能侵</p>
<p>一切如來微妙大曼挐羅經五卷</p>
<p style="margin-left:1em">右佛在忉利天金剛手菩薩請問讚儀奉獻各有幾種賢瓶及灌頂法當云何作云何名曼拏羅及觀自在問息災增益愛敬等作護摩法佛為一一說之及呪印等并說造塔功德</p>
<p>金剛手菩薩降伏一切部多大教王經三卷</p>
<p style="margin-left:1em">右佛因金剛手菩薩說降伏一切部多成就法金剛手說一切真言降伏印所求成就等法</p>
<p>妙吉祥最勝根本大教王經三卷</p>
<p style="margin-left:1em">右妙吉祥說真言持誦曼挐羅儀軌一切成就法最上祕密那拏天經三卷</p>
<p style="margin-left:1em">右那拏天對佛說眾會說呪法一切所求皆得成就</p>
<p>莊嚴寶王經四卷</p>
<p style="margin-left:1em">右佛說觀自在菩薩救阿毗地獄極苦眾生及餓鬼等諸趣罪苦六字神呪不可思議功德</p>
<p>妙臂菩薩所問經四卷</p>
<p style="margin-left:1em">右妙臂菩薩問金剛手菩薩有人持誦真言清淨精勤而不成就金剛手為說持誦法及成就不成就之事</p>
<p>普賢曼拏羅經一卷</p>
<p style="margin-left:1em">右佛說金剛界大曼拏羅法陀羅尼及金剛一百八名令相應法速得成就</p>
<p>廣大蓮華莊嚴曼挐羅滅一切罪陀羅尼經一卷</p>
<p style="margin-left:1em">右梵壽王入寺悞戴佛頂華鬘頭疼佛令觀自在說真言及幀法持誦法所有破用常住財物一切過罪悉皆除滅及說無憂皇后嫉妬果報事</p>
<p>囉嚩拏說救療小兒疾病經一卷</p>
<p style="margin-left:1em">右囉嚩拏說小兒自一歲至十二歲所得疾病各有鬼魅名字及真言救療法</p>
<p>佛說守護大千國土經三卷</p>
<p style="margin-left:1em">右佛說大明王呪保護大千國土及釋梵天王等說呪保護眾生</p>
<p>聖多羅菩薩經一卷</p>
<p style="margin-left:1em">右為五髻乾闥婆王說菩薩陀羅尼并一百八名頌持者滅罪破魔增福所求皆遂</p>
<p>多羅菩薩一百八名經一卷</p>
<p style="margin-left:1em">右多羅菩薩說大陀羅尼自在天王說一百八名呪作大救護消除過罪煩惱解脫所願成滿</p>
<p>讚揚聖德多羅菩薩一百八名經一卷</p>
<p style="margin-left:1em">右說觀自在一百八名真言持者如意消災增福聖觀自在一百八名經一卷</p>
<p style="margin-left:1em">右佛在補陀山觀自在宮宣說一百八名文皆真言</p>
<p>毗俱胝菩薩一百八名經一卷</p>
<p style="margin-left:1em">右佛說菩薩一百八名真言成就吉祥增壽端正及得天龍鬼神恭敬一切惡獸枷鎖災難自然解脫</p>
<p>佛頂放無垢光明經二卷</p>
<p style="margin-left:1em">右為摩尼藏無垢天子命將終說陀羅尼能救中天及惡道業蛇螫疾病兵戈怖畏能求子息</p>
<p>大乘觀想曼拏羅淨諸惡趣經二卷</p>
<p style="margin-left:1em">右佛說大曼拏羅法觀想字法真言呪法曼拏羅護摩等法淨諸惡趣</p>
<p>出生一切如來經二卷</p>
<p style="margin-left:1em">右佛告金剛手祕密主持大教明王經法</p>
<p>聖莊嚴陀羅尼經二卷</p>
<p style="margin-left:1em">右佛因羅睺羅童子夜臥為羅剎驚怖說陀羅尼并為未來而為擁護慈氏菩薩等并釋梵四王諸天龍藥叉等各說擁護真言</p>
<p>大寒林聖難拏陀羅尼經一卷</p>
<p style="margin-left:1em">右佛為羅睺羅遊寒林為天魅龍鬼及異類擾惱說陀羅尼</p>
</div></div></div></div>
</div><!-- end of div[@id='body'] -->
</body></html>