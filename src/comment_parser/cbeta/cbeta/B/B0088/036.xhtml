<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu882' />
<div class='div-other'><a id='mulu883' />
<div class='div-other'>
<p class='h2'>欽定古今圖書集成博物彙編神異典　第九十卷目錄</p>
<ul class="">
<li>佛像部彙考
<ul class="">
<li>漢書<span class="note-inline">(匈奴傳)</span></li>

<li>後漢書<span class="note-inline">(楚王英傳注)</span></li>

<li>魏書<span class="note-inline">(釋老志)</span></li>

<li>冥祥記<span class="note-inline">(佛像)</span></li>

<li>尚書故實<span class="note-inline">(佛像雕飾自戴顒始)</span></li>

<li>孔氏雜說<span class="note-inline">(佛像)</span></li>

<li>墨池浪語<span class="note-inline">(秦穆公獲石佛)</span></li>

<li>釋迦氏譜<span class="note-inline">(閻浮始有二像)</span></li>

<li>日下舊聞<span class="note-inline">(栴檀佛像)</span></li>
</ul></li>

<li>佛像部總論
<ul class="">
<li>歷代名畫記<span class="note-inline">(論佛像)</span></li>
</ul></li>

<li>佛像部藝文一
<ul class="">
<li>和范光祿祇洹像讚三首　宋謝靈運</li>

<li>吳郡石像碑　梁簡文帝</li>

<li>為人造丈八夾紵金薄像疏　同前</li>

<li>釋迦文佛像銘　同前</li>

<li>彌陁佛像銘　同前</li>

<li>維衛佛像銘　同前</li>

<li>式佛像銘　同前</li>

<li>迦葉佛像銘　同前</li>

<li>梁安寺釋迦文佛像銘　同前</li>

<li>謝勅送齊王瑞像還啟　元帝</li>

<li>荊州長沙寺阿育王像碑　同前</li>

<li>齊竟陵王題佛光記　沈約</li>

<li>瑞石像銘<span class="note-inline">(并序)</span>　前人</li>

<li>繡像題贊<span class="note-inline">(有序)</span>　前人</li>

<li>雍州金像寺無量壽佛像碑　劉潛</li>

<li>文襄金像銘　北齊邢邵</li>

<li>秦州天水郡麥積崖佛龕銘<span class="note-inline">(有序)</span>　北周庾信</li>

<li>相樂夫人檀龕寶相讚<span class="note-inline">(并序)</span>　唐盧照鄰</li>

<li>燕然軍人畫像銘<span class="note-inline">(并序)</span>　陳子昂</li>

<li>諫造大像疏　狄仁傑</li>

<li>諫白司馬坂營大像表　張廷珪</li>

<li>又</li>

<li>洛州昭覺寺釋迦牟尼佛金銅瑞像碑　李嶠</li>

<li>為韋駙馬奉為先聖繡阿彌陀像讚<span class="note-inline">(并序)</span>　蘇頲</li>

<li>為宰相賀趙郡鑄天尊及佛有諸瑞表　孫逖</li>

<li>為宰相賀開元寺鑄釋迦牟尼佛白光等瑞表　前人</li>

<li>百官賀佛放光表　常袞</li>

<li>潤州江寧縣瓦棺寺維摩詰畫像碑　元黃之</li>
</ul></li>
</ul></div>
<p class='juan'>神異典第九十卷</p>
<div class='div-other'><a id='mulu884' />
<p class='h2'>佛像部彙考</p>
<div class='div-other'><a id='mulu885' />
<p class='h3'>漢書</p>
<div class='div-other'><a id='mulu886' />
<p class='h4'>匈奴傳</p><p>漢驃騎將軍將萬騎出隴西過焉耆山千餘里得休屠王祭天金人</p>
<p style="margin-left:1em"><span class='note-inline'>(注)</span>師古曰作金人以為天神而祭之即今佛像是其遺法</p>
</div></div>
<div class='div-other'><a id='mulu887' />
<p class='h3'>後漢書</p>
<div class='div-other'><a id='mulu888' />
<p class='h4'>楚王英傳注</p><p>佛長丈六尺黃金色項中佩日月光初明帝夢見金人長大項有日月光以問羣臣或曰西方有神其名曰佛陛下所夢得無是乎于是遣使天竺問其道術而圖其形像焉</p>
</div></div>
<div class='div-other'><a id='mulu889' />
<p class='h3'>魏書</p>
<div class='div-other'><a id='mulu890' />
<p class='h4'>釋老志</p><p>漢霍去病討匈奴獲其金人帝以為大神列于甘泉宮金人率長丈餘不祭祀但燒香禮拜而已此則佛道流通之漸也後漢明帝夜夢金人頂有白光飛行殿庭乃訪羣臣傅毅始以佛對帝遣郎中蔡愔博士弟子秦景等使于天竺寫浮屠遺範愔得釋迦立像明帝令畫工圖佛像置清涼臺及顯節陵上</p>
</div></div>
<div class='div-other'><a id='mulu891' />
<p class='h3'>冥祥記</p>
<div class='div-other'><a id='mulu892' />
<p class='h4'>佛像</p><p>漢蔡愔將西域沙門迦葉摩騰等齎優填王畫釋迦佛像明帝重之乃遣畫工圖數本又于白馬寺壁畫千乘萬騎遶塔三帀之像</p>
</div></div>
<div class='div-other'><a id='mulu893' />
<p class='h3'>尚書故實</p>
<div class='div-other'><a id='mulu894' />
<p class='h4'>佛像雕飾自戴顒始</p><p>佛像本朴陋人不生敬今之藻繪雕刻自戴顒始也顒嘗刻一像自隱帳中聽人臧否隨而改之如是者積十年厥功方就</p>
</div></div>
<div class='div-other'><a id='mulu895' />
<p class='h3'>孔氏雜說</p>
<div class='div-other'><a id='mulu896' />
<p class='h4'>佛像</p><p>霍去病獲休屠祭天金人注祭天以金人為主休屠祠金人也師古曰今之佛像是也其後休屠王太子歸漢以金人之故賜姓金氏即日磾也據此則前漢時佛像已入中國矣凡今之佛像皆祭天之主也後漢明帝夢見金人以為佛於是遣使天竺國圖其形像楚王英始信其術齋戒祭祀陶謙傳笮融大起浮屠寺作黃金塗像浴佛設飯前漢西域傳塞王南君罽賓塞種分散往往為數國自疏勒以西北休循捐毒之屬皆故塞種捐毒即身毒天竺也後漢襄楷傳注浮屠即佗聲之轉耳史記大月氏傳身毒國在太夏東南數千里其俗土著與大夏同而卑瀝暑熱按後漢西域傳天竺一名身毒今浮屠像多赤足此卑瀝暑熱之驗也又云其民乘象以戰今浮屠像亦跨象云</p>
</div></div>
<div class='div-other'><a id='mulu897' />
<p class='h3'>墨池浪語</p>
<div class='div-other'><a id='mulu898' />
<p class='h4'>秦穆公獲石佛</p><p>周穆<span class='corr'>王</span>時文殊目連來化穆王即列子所謂化人也化人示穆王云高四臺是迦葉佛說法處因造三會道場至秦穆公時扶風獲一石佛穆公不識棄馬坊中公疾令由余往視之曰此真佛神也公取像澡浴安清淨處像遂放光公宰牲祭之神擎棄遠處由余又曰臣聞佛清淨所有供養燒香而已公遂欲造佛像由余于高四臺南村得一老人姓王名安年百八十自云曾于三會道塲見人造之臣老無力村北有兄弟四人曾于道塲內為諸匠執作今請共造成一銅像相好圓備公悅大賞賚之彼人于土臺上造重閣高三百尺時人號為高四臺其人姓高兄弟四人同立故也故名高四然則秦穆公時佛法已入中國矣</p>
</div></div>
<div class='div-other'><a id='mulu899' />
<p class='h3'>釋迦氏譜</p>
<div class='div-other'><a id='mulu900' />
<p class='h4'>閻浮始有二像</p><p>增一云帝釋請佛在天為母說法時優填王等咸思如來即勅巧工以旃檀作佛形高五尺觀佛三昧云優填鑄金像佛從天下載像來迎為佛作禮佛言汝于來世大作佛事我諸弟子咸付囑汝空中化佛言若有造佛形像供養必得念佛清淨三昧增一云波斯匿王思佛久遂得病苦聞優填作佛便召匠工以金作之煌若天金高五尺爾時閻浮始有二像</p>
</div></div>
<div class='div-other'><a id='mulu901' />
<p class='h3'>日下舊聞</p>
<div class='div-other'><a id='mulu902' />
<p class='h4'>栴檀佛像</p><p>唐淤泥寺即今鷲峯寺寺在京城西隅中有栴檀瑞相體製衣紋踽踽欲動非近代人所能辦</p>
<p>京師栴檀寺以靈異著聞海宇王侯公相士庶婦女捐金莊嚴以丐福利者歲無虛日故老相傳云其像四體無所倚著人君有道則至其國元初時尚可通一綫無礙後則不然矣</p>
<p>鷲峯寺在京城西牆畔寺頗湫隘然供有栴檀佛其中像為紫檀木衣無縫天衣目上視手左昂右頫相好端嚴敻異常造歷代以來每隨建都之地而供養之元鐫栴檀佛像于石而樹碑墀間恣人謁請</p>
<p>京都城隍廟之南有鷲峯寺栴檀佛像高五尺許色近沉碧萬曆中慈聖太后始傅以金</p>
<p>京師鷲峰寺有栴檀釋迦接引像其足立處幾於交趾不作八字衣紋多作直褶如出水衣附著股臂間面目向上絕不似今滿月相也</p>
</div></div></div>
<div class='div-other'><a id='mulu903' />
<p class='h2'>佛像部總論</p>
<div class='div-other'><a id='mulu904' />
<p class='h3'>歷代名畫記</p>
<div class='div-other'><a id='mulu905' />
<p class='h4'>論佛像</p><p>張彥遠曰漢明帝使蔡愔取天竺國優填王畫釋迦倚像命工人圖于南宮清凉臺及顯節陵上以形制古朴未足瞻敬阿育王像至今亦有存者可見矣後晉明帝衛協皆善畫像未盡其妙洎戴氏父子皆善丹青又崇釋氏範金賦采動有楷模至如安道潛思于帳內仲若懸知其臂胛何天機神巧也其後北齊曹仲達梁朝張僧繇唐朝吳道元周昉各有損益聖賢肸蠁有足動人瓔珞天衣創意各異至今刻畫之家列其模範曰曹曰張曰吳曰周斯萬古不易矣</p>
</div></div></div>
<div class='div-other'><a id='mulu906' />
<p class='h2'>佛像部藝文一</p>
<div class='div-other'><a id='mulu907' />
<p class='h3'>和范光祿祗洹像讚三首</p><p class="byline">宋謝靈運</p><p style="margin-left:1em">范侯遠送像讚命余同作神道希微願言所屬輙總三首期之道塲</p>

<div class='div-other'><a id='mulu908' />
<p class='h4'>佛讚</p><p style="text-indent:0em" class="lg-abnormal"><div class='lg-row'>惟此大覺因心則靈垢盡智照數極慧明三達非我一援羣生理阻心行道絕形聲</div>
</p></div>
<div class='div-other'><a id='mulu909' />
<p class='h4'>菩薩讚</p><p style="text-indent:0em" class="lg-abnormal"><div class='lg-row'>若人仰宗發性遺慮以定養慧和理斯附爰初四等終然十住涉求至矣在外皆去</div>
</p></div>
<div class='div-other'><a id='mulu910' />
<p class='h4'>緣覺聲聞合讚</p><p style="text-indent:0em" class="lg-abnormal"><div class='lg-row'>厭苦情多兼物志少如彼化城權可得寶誘以涅槃救爾生老肇元三車翻乘一道</div>
</p></div></div>
<div class='div-other'><a id='mulu911' />
<p class='h3'>吳郡石像碑</p><p class="byline">梁簡文帝</p><p>蓋聞軒后之圖載浮河洛秦王之璧更涌滄溟昭覃之洲乘清源而西泛蓬萊之岫逐安流而南徙况夫道由慈善應起靈覺是以無方之迹隨機示現無緣之力因物成感晉建興元年癸酉之歲吳郡婁縣界㳂江之下號曰滬瀆此處有居人以漁者為業掛此詹綸無甄小魪布斯九罭常待六鼇遙望海中若二人像朝視沉浮疑諸蜃氣夕復顯晦乍若潛火于是謂為海神即與巫祝同往祈候七盤圓鼓先奏盛唐之歌百味椒漿屢上東皇之曲遂乃風波駭吐光景晦明咸起渡河之悲竊有覆舟之懼相顧失色于斯而返又有受持黃老好尚神仙職在三洞身帶八景更竭丹款復共奉迎尊像沉軀沒而不見經歷旬日遐邇普聞吳縣華里朱膺清信士也獨謂大覺大慈將宏化迹乃沐浴清齋要請同志與東靈寺帛尼及胡伎數十人乘船至滬瀆口頂禮歸依歌唄贊德于時微風送棹淑景浮波雲舒蓋而未移浪開花而不噴雖舟子招招弗能遠騖而靈相峨峨漸來就浦仰覩神像嶷然雙泛非因鷁首詎假龍橋豈藉銀連寧須玉軸背各有題一名維衛一名迦葉于是時眾踊躍得未曾有復懼金仙之姿非凡所徒試就提捧豁爾勝舟指燕宮而西歸望葑門而一息道俗側塞人祇協慶膺家住近通元寺迺孫權為乳母陳氏之所立也亦一邦之勝地胥山之神塔乃遷像于此寺武夫數百咸不能勝共怪曰朱膺帛尼二人之力而能捧持不覺為異今人工甚盛確乎不移此必精誠弗能致也乃復竭心同時稽顙然後乃動至自舟中故知據井夜飛實無以異石不能重有覺憑焉後有外國沙門釋法開來稱彼國眾聖所記云東方有二石像及阿育王塔若能恭往禮覲滅無量罪免離三塗禮已而去中大通四年歲在壬子臨沙汝靈侯奉勅更造銅光二枚其一高九尺其一高八尺五寸銅邁丹陽恥論劉向之術區選攻金無俟嵇康之鍛既鑴既䤹是磨是銑<span class='corr'>[暘-勿+((傘-(企-止))-┬+(一/ㄎ))]</span>如光定湛似日輪亦當遠照三千普瞻色像遙覩十方俱聞說法豈止惜命小鳥欣入影中重罪眾生還逢愛日而已哉吳郡僧正慧法師深修五定淨持七支于三寶中盡力宏護立摩尼之勝殿製飛行之寶塔至于莊嚴妙色實有厥徵夫魯聖云亡尚追儀于有若楚臣殞世亦託似于優孟放勳之后更圖長樂之晝文命之君不絕稽命之禩或傳諸往牘或布在前司載贊述盈耳或壽宮虛置况遠追應身近規靈迹不銘不勒何以稱揚乃為銘曰巍巍天像堂堂最勝慧日獨圓無生末證愍此魚鉤傷茲螺孕乍動慈舟時延寶乘留住待緣獨有傳應傳應伊何寶茲靈像履冰晨遊凌濤夜上七眾有憑九垓咸仰照此真容開斯俗網千輪足起萬字胷書身橫五分衣刻三銖嗟爾末俗心王所驅<span class='corr'>顙</span>浮水沫命役馳駒宜宏希嚮必盡勤劬覩相塵滅聞聲惑祛湛然神迹長處全吳</p>
</div>
<div class='div-other'><a id='mulu912' />
<p class='h3'>為人造丈八夾紵金薄像疏</p><p class="byline">同前</p><p>竊以慧日潛影慈輪罷應業逐惱飄愛隨情熾徒愍衣珠抱名珍而弗悟眇歎葉金惑空言而啼止自非表茲勝業樹彼妙緣何以去此心堂移茲身窟故水精龍塔永愴恨于遺髦明鏡石龕獨徘徊于留影某甲久發誓願遍為六道四生造夾紵丈八佛像一軀年月已流因緣易奪常恐暫有之身忽隨畫水還無之報飆爾電光今便建立誠心遂茲本誓使聚月見容金山表迹見形善發聞名惡捨拔六根之痛惱去五燒之焚灼但四寶屢空七財多匱仰雙蓮而獨慨覩萬字而無由倘能薄離五家微捐四事結此冥慈共成因果則素㲲之功非惟昔世散華之報方驗來緣語善無奢在言多恧謹疏</p>
</div>
<div class='div-other'><a id='mulu913' />
<p class='h3'>釋迦文佛像銘</p><p class="byline">同前</p><p>至矣調御行備智周滿月為面青蓮在眸心珠可瑩智流方普永變身田長無沙鹵</p>
</div>
<div class='div-other'><a id='mulu914' />
<p class='h3'>彌陁佛像銘</p><p class="byline">同前</p><p>玉蓮水開銀花樹落惟聖降神拯彼沉漠</p>
</div>
<div class='div-other'><a id='mulu915' />
<p class='h3'>維衛佛像銘</p><p class="byline">同前</p><p>灼灼金容巍巍滿月永被人天常留花窟</p>
</div>
<div class='div-other'><a id='mulu916' />
<p class='h3'>式佛像銘</p><p class="byline">同前</p><p>影生千葉花成四柱塔象單留龕童雙舞</p>
</div>
<div class='div-other'><a id='mulu917' />
<p class='h3'>迦葉佛像銘</p><p class="byline">同前</p><p>慧雨自垂仁風永扇照曜白毫半容月面惡因有滅善燈無變</p>
</div>
<div class='div-other'><a id='mulu918' />
<p class='h3'>梁安寺釋迦文佛像銘</p><p class="byline">同前</p><p>帝為知仰皆規面象敬模螺髮式圖輪掌信根有五覺枝云七仰福靈祇上生兜率</p>
</div>
<div class='div-other'><a id='mulu919' />
<p class='h3'>謝勅送齊王瑞像還啟</p><p class="byline">元帝</p><p>臣聞非晦非明法身凝寂有感有見渴仰赴幾伏惟陛下百姓為心宜觀種覺十方皆見普照王畿將使化行南國乃睠西顧江水安流大川利涉鮮雲靉靆暫掩晨離甘雨霏微猶藏宿霧高明可仰與天花而俱落清梵騰空雜塤篪以相韻頂禮最勝敬謁法王瞻彼堵牆不足為喻立處針鋒弗云易擬臣身持淨戒心抃法流接足道周膜拜路左得未曾有喜躍[〦/兄]遍</p>
</div>
<div class='div-other'><a id='mulu920' />
<p class='h3'>荊州長沙寺阿育王像碑</p><p class="byline">同前</p><p>蓋聞璇璣玉衡穹昊所以紀物金版玉文淳精所以播氣何則咸秩社首義盡于寰中鑄鼎馮翊未窮于糸表况復道冠萬靈理超千聖智周十地行圓四等變海成蘇移山入芥針鋒廣說藕絲見道惠音八種面門五色組鉢生華入青樓而吐曜金牀照采出紫殿而相輝纔度蓮河即處天冠之寺始遊羅衛便居堅固之林斯蓋俯應閻浮未臻常樂降情誘接豈窮妄相若乃鏡無引汲智生淺深明同一體惑起十重七地初刃方稱變易三達後心因窮智種然俱冥四德脫屣雙林示表金棺現焚檀椁浩浩焉不可知已卻望五津距青蓮之洞傍臨三天帶明月之流</p>
</div>
<div class='div-other'><a id='mulu921' />
<p class='h3'>齊竟陵王題佛光記</p><p class="byline">沈約</p><p>夫理貫空寂雖鎔範不能傳業動因應非形相無以感是故日華月彩炤曜天外方區散景咫尺塵方太祖皇帝濯襟慧水凝神淨域厭世珍陛遷靈寶地竟陵王諱泣明臺之下臨慟高山之方遠慕迸玉鑾情殷雙樹永惟可以炳發神功崇高妙業莫若式金寫好資巧匠傳儀以皇齊之四年日子敬制釋迦像一軀尊麗自天工非世造色符留影妙越檀香俾穀林之思永旌于萬劫用刊徽迹式垂不朽云爾</p>
</div>
<div class='div-other'><a id='mulu922' />
<p class='h3'>瑞石像銘<span class='note-inline'>(并序)</span></p><p class="byline">前人</p><p style="margin-left:1em">夫靈應微遠無跡可追心路照通有感斯順我皇體神御極挹睿臨乾幽顯成[〦/失/衣]無思不服若夫二儀叶德五精翼化下洞淵泉上達蒼昊天無息瑞地不降祥十住髣髴于林衡應真肸蠁于清夜素毫月舉騰光于梵室妙趾神行布武于椒殿至于事符緗牒既表禎圖無不雲霏霧委盈簡被策莫黑三距眇千齡而再現暠露淳腴望鳳蓋而沾陛此皆舜日未書堯年罕降豈直朱烏動色元秬相趣而已哉嘉玉遠自北戎梁弱水而委質潤徹環奇曠世之所不覩白金近發東山剖幽巖而啟瑞傍被崖巘鴻靈之所未刊雖復素環之絕貺燭銀之瑤寶方斯蔑如也若夫金石具剛非游泳之質自非霈德潛衍感極迴靈豈變堅沉之體顯輕浮之相維永明七年某月爰有祥石眇發天津浮海因潮翻流迴至表異浙河獻奇禁圃瓊瑜等潤精金比色上帝眷幽關之易啟咨元應之無方雖拊事寂寥而因心咫尺愛其貞恆之性嘉其可久之姿莫若圖妙像于檀香寫遺影于祇樹乃詔名工是鐫是琢靈相瑞華煥同神造至于雕削之餘遺刊委斲方圓大小觸水斯沉駐罕停蹕親加臨試良由法身是託不溺沉弱之淵剖析既離方須浮金之水至矣哉禎符若斯之妙也敢銘寶貺永福天人其詞曰</p>
<p>遙哉上覺曠矣神功四禪無像三達皆空表靈降世演露開蒙惟聖仁宇寶化潛融道非迹應事以感通沉精浮質遠自河葱悠悠亙水眇眇因風泛彼遼碣瑞我國東有符皇德乃眷宸衷永言鷲室栖誠梵宮載雕載範寫好摛工藉茲妙力祚闡業隆冕旒南面比壽華嵩</p>
</div>
<div class='div-other'><a id='mulu923' />
<p class='h3'>繡像題贊<span class='note-inline'>(有序)</span></p><p class="byline">前人</p><p style="margin-left:1em">維齊永明四年歲次丙寅秋八月己未朔二日庚申第三皇孫所生陳夫人含微宅理炳慧臨空結言寶位騰心淨覺敬因樂林寺主比丘尼釋寶願造繡無量壽尊像一軀乃為讚曰</p>
<p style="text-indent:0em" class="lg-abnormal"><div class='lg-row'>表相異儀傳形匪一鏤玉圖光雕金寫質亦有淑人含芳上律絢發綺情幽摛寶術縟文內炳靈姿外溢水耀金沙樹羅瓊實現符淨果來膺妙秩毓藻震閨騰華梵室有億斯年于萬茲日</div>
</p></div>
<div class='div-other'><a id='mulu924' />
<p class='h3'>雍州金像寺無量壽佛像碑</p><p class="byline">劉潛</p><p>昔堯乃則天莫能名其聖丘纔譬日無得稱其道况復欲宣五品將歎三法固使迦葉恥其無智龍樹羞其非辯猶聞獻蓋長者頌以七言無學比丘陳其百句至有九輩性生一身補處塵洗玉池神聞金葉樹聲繁會趙簡于是未聞地實焜煌周穆之所不見昔者出城石轉還林現疾夢樹既沉梵花獨反猶有香杖疊衣紅爪紺髮可得崇以妙利顯用珍函彼彌陁感化殊攝日輪照曜月面從容毫散珠輝脣開異色似含微笑俱注目於瞻仰如出輭言咸傾耳於諦聽像復以其夕出住寺門始則映顯巖間猶對鷲山之禮末又徘徊間外似救毗城之疾空中生樹豈曰難思火內披蓮未為多有銘曰奄有淨國寶應多祉葉產梵童花開釋子玉蓮交映銀荷遞起伊尹慙桑伯陽羞李</p>
</div>
<div class='div-other'><a id='mulu925' />
<p class='h3'>文襄金像銘</p><p class="byline">北齊邢邵</p><p>妙形難象至理希詮形之所極理亦在焉悟茲空假勞此蓋纏式圖往祕用結來緣丹青並飾金玉同鐫神儀內瑩寶相外宣圓光照耀映被無邊靈應肹響感發大千鍾福旒纊其永如天歸慶怙恃壽等南山凡厥親類宜其永年誠歸妙覺標志上元託銘斯在曠刧方傳</p>
</div>
<div class='div-other'><a id='mulu926' />
<p class='h3'>秦州天水郡麥積崖佛龕銘<span class='note-inline'>(有序)</span></p><p class="byline">北周庾信</p><p style="margin-left:1em">麥積崖者乃隴底之名山河西之靈岳高峰尋雲深谷無量方之鷲島迹遁三禪譬如鶴鳴虛飛六甲島道乍窮羊腸或斷雲如鵬翼忽<span class='corr'>已</span>垂天樹若桂華翻能拂日是以飛錫遙來度杯遠至疏山鑿洞鬱為淨土拜燈王于石室乃假馭風禮花首于山龕方資控鶴大都督李允信者籍于宿植深悟法門乃于壁之南崖梯雲鑿道奉為亡父造七佛龕似刻浮檀如攻水玉從容滿月照耀青蓮影現須彌香聞忉利如斯塵野還開說法之堂猶彼香山更對安居之剎昔者如來追福有報恩之經菩薩去家有思親之供敢緣斯義乃作銘曰</p>
<p>鎮地鬱盤基乾峻極石關十上銅梁九息百仞崖橫千尋松直陰兔假道陽烏迴翼載<span class='corr'>[笑/車]</span>疏山穿龕架嶺糺紛星漢迴旋光景壁累經文龕重佛影彫輪月殿刻鏡花堂橫鐫石壁闇鑿山梁雷乘法鼓樹積天香嗽泉珉谷吹塵石牀集靈真館藏仙冊府芝洞秋房檀林春乳水谷銀沙山樓石柱異嶺共雲同峰別雨冀城餘俗河西舊風水聲幽咽山勢崆峒法雲常住慧日無窮方域芥盡不變天宮</p>
</div>
<div class='div-other'><a id='mulu927' />
<p class='h3'>相樂夫人檀龕寶相讚<span class='note-inline'>(并序)</span></p><p class="byline">唐盧照鄰</p><p style="margin-left:1em">相樂夫人韋氏者益州都督長史胡公之繼親也夫人寓跡蘭閨栖情香岫琢磨六行與三明而並驅馳騖四禪將十訓而齊駕粵以乾封紀歲流火司辰敬造靈龕奉圖真相青蓮皓月爭華蚊睫之端寶樹天倡競爽鴻毛之際納須彌于纖芥嘗謂徒言置由旬于方丈今過其實重宣此義敢為讚云</p>
<p style="text-indent:0em" class="lg-abnormal"><div class='lg-row'>猗歟寶相顯允神工規模鹿苑圖寫龍宮分身諦聽列坐談空羣天颯纚眾寶玲瓏彫牕引月鏤網搖風一窺妙境高謝塵蒙</div>
</p></div>
<div class='div-other'><a id='mulu928' />
<p class='h3'>燕然軍人畵像銘<span class='note-inline'>(并序)</span></p><p class="byline">陳子昂</p><p style="margin-left:1em">龍集丙戌有唐制匈奴五十六載蓋署其君長以郡縣畜之荒服賴寧古所莫記是歲也金微州都督僕因始傑驁惑亂其人天子命左豹韜衛將軍劉敬周發河西騎士自居延海入以討之特勅左補闕喬知之攝侍御史護其軍事夏五月師舍于同城方絕大漠以臨瀚海君子曰兵者凶器仁者惡之醜虜猖狂厥自招咎今至尊不得已而順伐帝聞西方之聖有能仁者凶殘之業各報以直則使元惡授首羣甿不孤兵無血刃荒戎底定豈不在于大雄乎諸將部校僉曰允哉將軍乃飭躬率士卒因古祠廟圖畵形容有古之彌勒像耶天人備容丹素畢彩蓋以昭乎景福也乃作頌曰</p>
<p style="text-indent:0em" class="lg-abnormal"><div class='lg-row'>耀天兵兮征荒服絕雲漢兮出元極白羽斾兮青雲旗簫鼓鳴兮士馬悲願左右兮浮屠道備丹青兮妙天寶功既畢兮業既成神之來兮福冥冥</div>
</p></div>
<div class='div-other'><a id='mulu929' />
<p class='h3'>諫造大像疏</p><p class="byline">狄仁傑</p><p>臣聞為政之本必先人事陛下矜羣生迷謬溺喪無歸欲令像教兼行覩相生善非為塔廟必欲崇奢豈令僧尼皆須擅施得栰尚捨而况其餘今之伽藍制過宮闕窮奢極壯畫繢盡工寶珠殫于綴飾瓌材竭于輪奐功不使鬼必在役人物不天來終須地出不損百姓將何以求生之有時用之無度編戶所奉恆苦不充痛切肌膚不辭箠楚遊僧一說矯陳禍福剪髮解衣仍慙其少亦有離間骨肉事均路人身自納妻謂無彼我皆託佛法詿誤生人里陌動起經坊闤闠亦立精舍化誘倍急切于官徵法事所須嚴于制勅膏腴美業倍取其多水碾莊園數亦非少逃丁避罪併集法門無名之僧凡有幾萬都下檢括已得數千且一夫不耕猶受其弊浮食者眾又劫人財臣每思惟實所悲痛往在江表像法盛興梁武簡文捨施無限及其三淮沸浪五嶺騰煙列剎盈衢無救危亡之禍緇黃蔽路豈有勤王之師比年以來風塵屢擾水旱不節征役稍繁家業先空瘡痍未復時興工役力所未堪伏惟聖朝功德無量何必要營大像而以勞費為名雖斂僧錢百未支一尊容既廣不可露居覆以百層尚憂未徧自餘廊廡不得全無又不損國財不傷百姓以此事主何謂盡忠臣今思惟兼採眾議咸以為如來設教以慈悲為主丕濟羣品應是本心豈欲勞人以存虛飾當今有事邊境未寧宜寬征賦之徭省不急之費設令顧作皆以利趨既失田時自然棄本今不樹稼來歲必饑役在其中難以取給况無官助義無得成苦費官財又盡人力一隅有難將何救之</p>
</div>
<div class='div-other'><a id='mulu930' />
<p class='h3'>諫白司馬坂營大像表</p><p class="byline">張廷珪</p><p>臣廷珪言夫佛者以覺知為義因心而成不可以諸相見也故經云若以色見我以聲音求我是人行邪道不能見如來此明真如之果不外求也陛下信心歸依發弘誓願壯其塔廟廣其尊容已遍于天下久矣蓋有住于相而行布施非最上第一希有之法何以言之經云若人滿三千大千世界七寶以用布施及恆河沙等身命布施其福甚多若人于此經中受持及四句偈等為人演說其福勝彼如律所言則陛下傾四海之財殫萬人之力窮山之木以為塔極冶之金以為像雖勞則甚矣費則多矣而所獲福緣不愈于禪房之匹夫沙門之末學受持精進端坐思理亦明矣臣竊為陛下小之今陛下廣樹薰修又置精舍則經云菩薩所作福德不應貪著蓋有為之法不足高也况此營建事殷土木或開發盤礴峻築基陛或填川澗通轉採斫碾壓蟲蟻動盈巨億豈佛標坐夏之義愍蠢動而不忍害其生哉今陛下何以為之又役鬼不可唯人是營通計工匠率多貧窶朝驅暮役勞筋苦骨簞食瓢飲晨炊星飯饑渴所致疾疹交集豈佛標徒行之義愍畜獸而不忍傷其力哉今陛下何以為之又營築之資僧尼是稅雖乞丐所致而貧闕猶多郡縣徵斂星火逼迫或謀計靡所或鬻賣以充怨聲載路和氣未洽豈佛標隨喜之義愍愚民而不忍奪其產哉今陛下何以為之且邊朔未寧軍旅日給天下虛竭海內勞敝伏惟陛下慎之思菩薩之行為益一切眾生應如是布施不住聲香味觸法布施故其福德若東南西北四維上下虛空不可思量矣何必慇慇于住相凋蒼生之業崇不急之務乎臣以時政論之則宜安邊境畜府庫養人力以釋教論之則宜救苦厄滅諸相崇無為伏願陛下察臣之愚行佛之意務以理為尚不以人廢言幸甚幸甚謹言</p>
</div>
<div class='div-other'><a id='mulu931' />
<p class='h3'>又</p><p>臣某言臣奉勅河北道宣勞今發都下從白司馬坂所遇見轉運材木顧役人夫臣勘問檢校官左藏置監事馮道得狀奉今月八日勅于坂所修營臣竊以天后朝僧懷義營剏大像并造天堂安置令王弘義李昭德等分道採斫大木虐用威勢鞭捶官寮鑿山填溪以夕繼晝傷殺丁匠不可勝言費散錢數動以億計其時百姓愁苦四海騷然皇天孔明實茲降鑒凡所營構並為災火所焚懷義之徒相次伏法而死自此之後停寢十年近者狡豎張易之昌宗昌儀等將欲潛圖大逆為國結怨下人兼售私木以規官利遂又與僧萬壽等設計移此坂營建今逆豎夷滅皇運中興陛下先發德音頻下明制除不急之務罷土木之工所以少監楊務廉遠徒屏黜頒示天下凡在中外不勝忭躍若此像閣重復修營則與制書義殊乖越尚令二逆遺惡未除臣雖至愚固知不可且窮土木之作竭倉庫之資將非崇樹勝緣求諸福德者也今則興起營造採木作坂蠕動含生因緣致死每遇一日之內算數尚不可知比及累歲而成譬喻豈復可及廣殺而求福德所獲焉神所亡慈悲之理深未弘暢方今仲春作候當務農業臣今在路經過全未見人耕種訪問咸稱乏絕苟求朝夕米糧此則百姓切急誠若倒懸矣陛下受天明命作民父母可不先解倒懸之切而反罄財竭力修營不急之務乎特乞即日停造大像等仍量抽其錢賑濟窮乏如天恩允臣等所請天下蒼生幸甚謹遞表奏聞伏聽勅旨</p>
</div>
<div class='div-other'><a id='mulu932' />
<p class='h3'>洛州昭覺寺釋迦牟尼佛金銅瑞像碑</p><p class="byline">李嶠</p><p>蓋聞法體凝寂離形相之區道心元微同虛空之德不可以名言說不可以去來改泊矣無繫修焉似存潛輝匿端而迹滿三界滅識掩智而行該萬法契存于希夷之表機動于恍惚之中談其空則不盡有為索其朕則伏歸無物非盡天之至妙其孰能與于此乎夫權智無方說三應物真乘寂住抱一湛然同天等人寧累於我淨見病示慘未虧于常樂故能蒙塵于八邦之路含垢于五濁之津入其輪迴爾乃脫離生死共其迷復然後顛倒舟航撫神機而獨化擕弱喪而同歸大悲所薰其利溥矣元德所被可勝言哉及道隨盈虛教遷正像猶囑累于句偈尚隄防于修習是以四依弟子深演護持之功十行法師大弘供養之事爪甲儻盡悉成菩提心口能存俱離煩惱法雲上際于兜率慧日傍臨于震旦且魯人將聖神契闍托于西方漢主聖明靈儀夜飛於東苑屈伸變化其不可思議之致歟皇帝以六龍乘時三獸演法窺道品於掌握接聖期于旦暮彈壓海際彌綸沙境赤縣為不祥之宅蒼生沐仁壽之賜瑤函玉檢答宇宙之隆平寶網珠幢迎天人之勝福丕業以不宰成務深慈以無緣致功固<span class='corr'>已</span>合上帝之元符開中天之寶藏豈徒窮數盡妙越契踰繩而已哉太子左衛率上柱國相王八卦乾男五行帝子金相玉質鳳毛龍翰幼承寵異列俎豆于南郊長懋徵音陳粢盛于東陸孝友隆其三善溫良登其四行貴而思降體易象之流謙冲而不盈思道家之日損每推太宗之重深讓元良之德攀紫庭而抗疏懼隔照臨仰元德而申虔庶通誠感冀因十善之力遂迴九臯之聽跪辭銀版褰裳下天地之宮拜受玉璜備物坐侯王之國裂山河于大郡黑社生光屬灌鬯于元昆黃離遐阻欣跗萼之有序慶宗祏之彌隆載荷今恩永垂曩誓乃發願造釋迦牟尼佛尊像一軀大菩薩弟子神王各二身方撤東山之府且摸西竺之容皇嘉迺誠用錫休命制度廣輪之法咸順私心琢磨鎔範之資盡令官給于是乎百工獻技九牧輸琛瑞雀棲鑪仙人鍊火觀祕影于龍窟得真形于鷲山一輪千輻之偉姿七滿八圓之殊相青毛紺髮蓮目睟容珠纓大士登護法之筵金杵神王來降魔之座罄崑岑之瑤碧窮蜀道之丹青黼繢周施莊嚴具足靈儀始畢寶飾纔終眉宇之間忽呈異彩圓同植璧炯若懸珠合一身之千光連四門之五色官司駭視而愕立遠近爭途而交赴廻兩宮之軒騎動七貴之輿輪神變無象真筌隱乎密微感通有途妙契存乎咫尺自非聖靈合德忠孝因心何以發金鞍之殊範玉毫之祕相者哉西域金身既遷于勝妙之塔南宮像畫亦送于清源之臺揆卜因安有自來矣聿求勝壤用遷斯剎有司制禮具音樂洛州供車乘內出神幡香轝送至道場于是士女雲趨衣冠翕集二龍灑道千馬隨軒幡花經鐵鏁之橋讚唄下金繩之路前後遵從梧宮竹苑之球琳左右奉持秦圃蔗園之龍象煙霞將囂庭混色鼓鐘與蠡貝齊音圍繞周旋達于淨境既安象設仍建齊筵親屈萬乘之尊俯從八關之會日月天子來侍威儀星辰大夫預陪文物擕麒麟之貴戚入鸚鵡之仙臺接犧帝龍顏之相謁象王螺髻之容對奉二宮忽疑釋迦之讓座詳觀兩聖更似多寶之分臺于時人天盡室法俗傾都眾有稻葉之多地無針鋒之隟並晞玉鏡咸仰珠輪莫不注目虔心稽首禮足慶薝蔔之還嗅悅優曇之更開咸訝難思得未曾有爾乃寶坊四蔽銀關雙闢地如龜甲山似龍鱗羽騎衘枚列萬隊而清警天龍按部總八神而環衛威容儼其既肅中外寂而無譁然後借座燈王請飯香士大乘法匠開不住之宗耆儒禮官獻無庶之式傾中藏之寶貨移太官之玉廚衣鉢分行簪裾聯事流三川之水未足方油渠酪池興二室之雲不能媲香烟花雨大樂驚于寶剎高幢入于梵宮誦經則上界遙聞彈指則下方俱動用慈悲而行喜捨以清淨而為功德初中之布施寧比其多南北之虛空未量其果方見如來種智化成于天寶之基菩薩慧明利見於維成之業寧止百千閒法咸蒙離垢億萬同會俱證無生惟抱義含仁顧言慎德文章冠代禮樂在躬以旦奭之周親踐曹史之名行詩書探四學之奧篆箍殫六文之功資寬和之性不伐不矜秉夷澹之心無榮無欲用能體道悟法遺榮去羨讓其天下高名動於萬方得其環中妙果深於大度解末俗之常愛蹈真空之遠跡勝上之業所以崇奉君親謙撝之風所以率先黎獻行可以激貪止競誠可以運神感靈即事論功因今揆昔則南吳去國心未階於紹隆東海稱藩福不登於資敬豈足以梗槩風範叅差軌轍昔栒邑以塵勞樹績猶勒琱戈衛臣以陪隷收功尚銘彝鼎矧乃調御輪<span class='note-inline'>(巽二字)</span>之功翼君王去就之事津洭共滄溟將廣名節與嵩岱齊高形舞詠而被笙鏞固其宜矣書版圖而鏤金石夫何愧焉爰命下臣式旌高躅庶山飛海竭將地軸而無傾火刧風災共金堅而不朽重宣此義敢作銘曰心行之表虛空之際有物天成是名真諦非生非滅不巨不細去失其方來無所繫潛通鑒揆闔發機神大振流俗權開應身非邪作正導法為輪蟄戶逢照迷途得津天籥含聲衢樽稱物酌焉不匱動而愈出說果明因談因證實波旬迴首尼揵頓膝應變開鑿隨方汲引德洞幽深化綿區畛洽恩洎緣停報斯盡石室韜光金河輟軫慈舟<span class='corr'>已</span>謝慧炬俄沈色相俱覩希夷莫尋烝哉睿聖皇矣君臨更維象法還開佛音有美親賢于嗟擅捨讓踰斷髮誠均捧馬脫屣青宮分茅黑社道周方外義高天下將追宿契且樹良緣乃隆皇造爰抽國泉觀形兜率取法優填大治神化靈儀自然異相紛紜殊姿掩藹黼黻丹雘莊嚴金塑面似月輪頂如天蓋十位傍拱四神來會真契何遠心誠則通毫文玉潔額理金融色動天印輝含帝弓不資睿德孰顯神功象設既安道塲乃闢玉輿迴軫瓊柯侍席仗擁曲鉤筵羅飛錫嘉願克成供因無乏百靈衛善千祥護法眇眇三思悠悠萬劫永固彝器長隆寶葉</p>
</div>
<div class='div-other'><a id='mulu933' />
<p class='h3'>為韋駙馬奉為先聖繡阿彌陀像讚<span class='note-inline'>(并序)</span></p><p class="byline">蘇髮</p><p style="margin-left:1em">大唐唐隆元年六月二十二日右金吾將軍駙馬都尉臣韋鐬等奉為先聖三七日繡阿彌陀像一鋪臣聞北極尊者有在天而捨萬邦西方聖者有在天而應三界上比義則無不通下抒情則無不感小臣鐬受恩之極昔也尚主悲鳳聲之莫留中於事君痛烏號之靡逮徵慕則殞越何補迴向則精誠所憑爰縷陳于法像仍繡揚于績事伏願蓮花之地莊嚴盛其樂土穀林之野順預清其梵宮如是重宣敢稱讚曰</p>
<p style="text-indent:0em" class="lg-abnormal"><div class='lg-row'>大聖天子去遺舃大師世尊迎讓席布金摛繡圖神迹厭代乘雲此光宅</div>
</p></div>
<div class='div-other'><a id='mulu934' />
<p class='h3'>為宰相賀趙郡鑄天尊及佛有諸瑞表</p><p class="byline">孫逖</p><p>臣等伏見趙郡奏鑄等身元始天尊其日天氣晴和祥雲散彩又開模未畢先出白光尊容漸見豪光圓滿其花冠耀白色如玉遍身衣帔自然雲霞眉上有兩點白光流轉照耀又鑄等身釋迦牟尼佛螺髻兼遍身自然玉色唯頂至面為紫金色聖情敦道天心護法爰降宸儀將崇寶相鑄寫之際禎祥屢臻初法止于上京遂呈祥于外郡金姿玉色不假琢雕羽袖霓裳非因藻繪見祥光于眉宇生瑞氣於雲端曲示明徵宛如合契元貺稠疊用彰萬億之期蒼生何幸盡登仁壽之域臣等沗奉軒墀倍深欣慶無任抃躍之至謹奉表陳賀以聞仍望宣示朝廷編諸簡冊</p>
</div>
<div class='div-other'><a id='mulu935' />
<p class='h3'>為宰相賀開元寺鑄釋迦牟尼佛白光等瑞表</p><p class="byline">前人</p><p>臣等伏見開元寺所鑄釋迦牟尼佛身現金色頂舍白光發濃紫于聖容散純黃于佛體未加瑩飾已成相好殊祥異應昔所未聞伏以聖人為心元妙莫測至誠所感靈變無方陛下子育羣生弘修正教寫真容于法界傳寶相于恆沙洎崇建以來禎祥畢集自有神通之助豈資人妙之功超絕瑞于千古表昌期于萬邦凡曰士庶不勝慶幸况于臣等倍切常情無任抃悅之至謹奉表陳賀以間</p>
</div>
<div class='div-other'><a id='mulu936' />
<p class='h3'>百官賀佛放光表</p><p class="byline">常袞</p><p>臣等言今日董秀奉宣文成殿御功德佛放光明六宮及諸王公主并近侍等並觀其光從三更四點直至四更猶在臣聞明主之理本以庇人大聖之教先於及物合其符契感而遂通伏惟陛下以道法天以心証佛措六合於無事納羣生於慶聞薰然慈心在宥天下滌慮恭默齊于穆清以四海之尊勤三乘之法故得大雅應見變化無方毫光破昏金殿如畵照恆星而奪彩混圓魄而一色曠代之瑞天人咸覩玉漏將盡銀河以低仰光明而無際知皇劫之彌遠臣等謬忝樞近倍萬恆情無任慶抃之至</p>
</div>
<div class='div-other'><a id='mulu937' />
<p class='h3'>潤州江寧縣瓦棺寺維摩詰畫像碑</p><p class="byline">元黃之</p><p>夫魁北藏樞秉三奇于紫掖崑西運軸森萬族于黃輿方領圓冠掉九流而宗學海霓裳羽服乘六甲而下仙巖雖辰像微茫不能味甘陳之識陬維窅邈不能拄草元之功仁義與禮樂可遵未出死生之境昏默與清虛可尚纔居天地之先且造化以六合為功聖人以二門分教夫豈百千萬刧量其遠近三千七品語其功業者哉况性相之微不可以名言得虛有之妙不可以智力知三千之淨土無邊八萬之法門虛受能住不思義<span class='note-inline'>(一作議)</span>解脫者也維摩詰者華言浮名居士也沒於妙喜之國生於毘耶之城大仙那提之子常修梵行世號白衣居士焉故總妙圓明現身方大<span class='note-inline'>(一作方丈)</span>無起無住不去不來空色空而取真空滅生滅而求寂滅或歸之於無物或得之於默然邪正於是路殊語言由其道斷居士之真宗也若乃家室不離而教傳緇服天子迴向而身為白衣讓金粟之尊未即如來之位晦玉毫之相空留長者之名亦猶百谷之王以下莫能大六虛之相居高而自卑居士之洪讓也若乃移外方之諸佛一室規乎四天對樂世之眾生一劫成乎七日毛孔之內鼓大海之波濤芥子之中鬱須彌之巘㟧擲世界於恆沙之外不覺不知攝高堂於大會之前同瞻同仰嵐風動地口吸莫以為難猛火燃天腹<span class='note-inline'>(一作<span class='corr'>腸</span>)</span>貯但聞其一居士之神通也若乃羣邪作梗諸惡延災眾生茹焚溺之悲寒識迫傷夷之患由是騁自在之力縱無礙之威破煩惱而繫慳貪斬毒蛇而擒醉象朦幢暫建面縛四魔智劍纔揮心降六賊故使波旬振讋不能變帝什之容外道摧殘不能竊真如之業居士之威力也若乃非相成光乎是相故見於威儀無言假道於有言方形於問答弘乞食之理須菩提但覺茫然聞宴坐之談舍利<span class='corr'>弗</span>不能加報摩訶迦葉息言於二乘大目揵連吞聲於四眾亦由明鏡內鑒照之而不疲洪鐘外發扣之而必應是以五百弟子同稱我不堪任二千闕人盡得無生發忍居士之靈辨也若乃智總大雄心行菩薩雖人我無相以拯救為懷憂本無憂憂凡俗之憂病本無病病眾生之病富室貧里等資其福田酒肆婬房<span class='note-inline'>(一作舍)</span>廣談其善誘則知去重昏之小翳朗惠日而無私植中根之大莖霑法雨而同潤居士之慈悲也若乃前際後際無昧於因緣成時化時不違於本願光嚴悟矣行念其道場新學豁然坐知其宿命晨持食鉢未息粗言中設飲盂普均香氣有疾菩薩憂惱於是併除犯律比丘疑悔由其傾蓋居士之利益也若乃恭承父訓事方便以崇嚴贍望母儀奉智度而資受結齊眉於法喜坐詠宜家期上足于塵勞行同入室因風起對共賞慈悲他日趨庭獨推誠實知識慕善道品所以居先伴侶求真度法由其見託居士之宗黨也若乃上棟下宇空寂為輪奐之資淨服名衣慙愧入裁縫之用開八正之路則眾馬交馳坐四禪之牀則身心不動智慧之果秋垂無漏之林淨妙之花春發總持之苑禪悅為味詎假珍羞解脫充漿寧思玉液奏法音之樂則絲竹藏聲燒異品之香則栴檀罷郁居士之遊處也於是隨意所轉覺路遐通應緣而攝梁津克懠恢勇猛之志則火內生蓮廣空虛之因則水中現月法本希有若都優曇之花道之將行大備貝多之葉舉閻浮之國土禮敬忘疲想毗耶之人天聲塵不朽居士之遺跡也得其道者則三乘弟子羞稱多聞行其法者則七種學人莫不愛樂是致四天讚仰而無假十地攀接而無階王者資而九有清羣生聞而六念作雖驪龍改地共尊金粟之儀水土遷行長奉寶臺之供我國家神明造物聖政調時滌瑕穢而玉鏡清剗澆訛而撝大朴牢籠七十七代鬱映萬八千年率土之濱罔有弗韙普天之下共惟帝臣京坻積而銅爵鳴鐘鼓和而玉羊現將益四生之福爰開十善之因精舍廣祇陁之園列郡揚淨名之教萬姓資其分別八方暢其休明天地平成於是乎汲引在江寧縣瓦棺寺變相者晉虎頭將軍顧愷之所畫也爾其上纏珠斗下控金陵六代為天子之都二分入王孫之國禮讓流行之地英靈誕秀之鄉鷲巖分虎踞之山鴈塔枕龍盤之水總幽閒與形勝則瓦棺之寺焉昔有晉莊嚴淨域時梵侶以規模雖廣雕飾未周末念粹華每疚懷於須達共成圓滿而假力於檀那凡厥施財莫匪鳴剎顧君乃連扣資數百笇逾千萬大眾貽愕不知其然君習氣精微洗心閒雅雖纓弁混俗而績素通神乃白緇徒令其粉壁於是登月殿掩雲扉考東漢之<span class='corr'>圖</span>採西域之變妙思運則冥會能事畢則功成神光謝而晝夜名聖容開而道俗覩振動世界謂彌勒菩薩下兜率之天照耀虛空若多寶如來涌耆闍之地由是士女駢比擁路爭趨車馬軒轟傾都盛集玉貝交獻須臾而寶藏忽盈青鳧亂飛俄爾而銅山崛起納繒帛者繼踵施衣服者接肩當鳴剎而雖則可驚不崇朝而過其本數非夫精義入神者孰能與此乎雖江山寂寥居處緬邈年移代改留侯歎過隙之駒物是人非丁令化遼城之鶴由是觀其道塲妙矣謂應供而來儀牀枕儼然疑有懷於問疾目若將視眉如忽嚬口無言而似言鬢不動而疑動豈丹青之所歎詠相好之有靈哉頂禮者肅如在之心瞻仰者發歸依之念信受演說之旨大布於人天住持負荷之規實存於牧宰刺史楊令琛懷軌物之量韞不伐之才五服當裂土之榮千里負專城之寄移風易俗頻推董相之帷揖道歸真再擁文侯之篲長史薛宏仁賢雅望邁德於仲舉之輿司馬成景卿相高才屈跡於士元之驥俱遊六藝貯籯金而常滿共逢三朋攬衣珠而永悟縣令陸彥恭丰神俊邁境宇恬虛雖馴雉已彰實割雞焉用風亭月牖還開見寶之詞石冷泉清頗恣分襟之賞修菩薩之行則仰之彌高現宰官之身則威而不猛相門出相茲焉在茲佇聞搏擊鵬衢栖遲鳳沼豈徒播茲風化奏彼絃歌而已哉丞鄭孝義逸氣飛騰英懷倜儻擢命世之標幹揮舍人之符彩我之自出鳳樓鳴五色之雛家之積善牛渚降九派之族宏才博學再閱康成之門愛客好賢重覩當時之驛朋友推其令譽人吏偃其高風歷州縣而暫勞獻鹽梅而詎遠主簿于植才藝早著水鏡長懸將騁驥於高門先漸鴻於下位尉史惟清以雍容儒雅門專秉直之風以磊落才雄巖引乘箕之宿則知龍駒千里非黃綬之所羈鶴子九阜惟青天之是矚箕裘不墜望台鉉而相輝堂構克隆見公侯而必復寺主雲影及徒眾并諸寺大德等並法身挺秀覺意圓明屈拔提之尊號懷盛明之忍辱四十二之賢聖接踵比肩一十八之虛靈心持目想勇猛精進將意耳而齊驅博達多聞與阿難而並騖言論辨了有類鵬著體性利根更嘉鴦崛故能經行不倦拯濟忘疲模楷四流笙篁二諦邑人左補闕馮宗右拾遺孫處元等並資忠履孝抱義懷仁疑大江之精靈鬱高山之景行莫不衡門育德華省馳聲或長揖九徵或光膺八命所以東南蓄寶江左有人焉既而道俗披誠賓僚訖款濫見推於相質遠不讓於當仁弟子謬忝詞塲<span class='corr'>已</span>擢桂林之秀言瞻法宇早從祇樹之遊覩泡影之皆虛悟聲色之非實雖心為形役而志與道俱思惟必在於佛乘夢想無忘於梵行觀居士之迹不可思議閱居士之言得未曾有恨不親承聖旨捧袂於不二之門躬奉尊顏跪履於大千之界託菩薩之下位共拂天花接比丘之末行同窺聖果昔讚舞駕之化每有願於揄揚今從問鵬之遊豈得默而無述爾時欲重宣此義是以敢作銘云其詞曰</p>
<p style="text-indent:0em" class="lg-abnormal"><div class='lg-row'>元氣浩浩大匠存存鎚鑄精粹折托乾坤四生有刧六趣無門愛流夕漲塵飛晝昏</div>
</p><p><span class='note-inline'>(其一)</span></p>
<p style="text-indent:0em" class="lg-abnormal"><div class='lg-row'>巍哉世雄應期來現妙矣居士隨緣利見大庇生靈遂荒臺殿劫塵遐邈恆沙法遍</div>
</p><p><span class='note-inline'>(其二)</span></p>
<p style="text-indent:0em" class="lg-abnormal"><div class='lg-row'>空牀寂寂虛寶閒閒文殊奄至波旬遽還拔毛沃海剖芥藏山地分珠桂天潤玉顏</div>
</p><p><span class='note-inline'>(其三)</span></p>
<p style="text-indent:0em" class="lg-abnormal"><div class='lg-row'>智慧無邊威靈具足廣延寶坐高蹈金粟振動人天津梁道浴火宅垂蔭幽徒炳燭</div>
</p><p><span class='note-inline'>(其四)</span></p>
<p style="text-indent:0em" class="lg-abnormal"><div class='lg-row'>於赫有晉像教斯傳繢事施矣靈儀在焉神光夕照瑞相朝闐赩如電掣皎若星懸</div>
</p><p><span class='note-inline'>(其五)</span></p>
<p style="text-indent:0em" class="lg-abnormal"><div class='lg-row'>我皇垂拱誕膺寶位控引四流陶鈞萬類法闡妙有靈通夢寐政事以和物無不利</div>
</p><p><span class='note-inline'>(其六)</span></p>
<p style="text-indent:0em" class="lg-abnormal"><div class='lg-row'>天陰南斗地擁東吳江山作固臺壘稱都俗富英傑人多給孤莊嚴結構炳煥規模</div>
</p><p><span class='note-inline'>(其七)</span></p>
<p style="text-indent:0em" class="lg-abnormal"><div class='lg-row'>瞻彼邦邑媚茲寮寀化偃一同聲馳四海冰玉常瑩松筠不改迺睠道塲肅焉如在</div>
</p><p><span class='note-inline'>(其八)</span></p>
<p style="text-indent:0em" class="lg-abnormal"><div class='lg-row'>薄遊淨域永念毗耶香如致飯衣似持花嚬容示疾啟齒降邪室懷方丈會想無遮</div>
</p><p><span class='note-inline'>(其九)</span></p>
<p style="text-indent:0em" class="lg-abnormal"><div class='lg-row'>杳杳三界茫茫九有瞻仰睟容思惟受手式刊真石僉圖不朽盛列鴻名天長地久</div>
</p><p><span class='note-inline'>(其十)</span></p>
</div></div></div>
</div><!-- end of div[@id='body'] -->
</body></html>