<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu2263' />
<div class='div-other'>
<p class='h2'>欽定古今圖書集成博物彙編神異典　第一百十七卷目錄</p>
<ul class="">
<li>僧寺部藝文六<span class="note-inline">(詩)</span>
<ul class="">
<li>登勝果寺南樓雨中望嚴協律　唐錢起</li>

<li>杪秋南山西峰題準上人蘭若　前人</li>

<li>華仙遊寺　元結</li>

<li>題玉山觀禪師蘭若歌　韓翃</li>

<li>題精舍寺　郎士元</li>

<li>登聖善寺閣　褚朝陽</li>

<li>登廬山峰頂寺　劉<span class="corr">窅</span>虛</li>

<li>寄閻防　前人</li>

<li>同韓員外宿雲門寺　嚴維</li>

<li>奉和獨孤中丞遊雲門寺　前人</li>

<li>鄱陽大雲寺一公房　顧况</li>

<li>題招提寺　戎昱</li>

<li>春日陪李庶子遵善寺東院曉望　盧綸</li>

<li>經廢寶慶寺　司空曙</li>

<li>靈雲寺　前人</li>

<li>題崇福寺禪師院　崔峒</li>

<li>宿禪智寺上方演大師院　前人</li>

<li>登蔣山開善寺　前人</li>

<li>七泉寺上方　王建</li>

<li>題廢禪居寺　劉商</li>

<li>遊石橋寺最高頂　李幼卿</li>

<li>奉和聖製中元日題奉敬寺　崔元翰</li>

<li>春題龍門香山寺　武元衡</li>

<li>與沈十九拾遺同遊棲霞寺上方夜於亮上人院會宿　權德輿</li>

<li>贈天竺靈隱二寺主　前人</li>

<li>山石　韓愈</li>

<li>同諸公過福先寺禪院宣上人房　歐陽詹</li>

<li>禪堂　柳宗元</li>

<li>遊終南龍池寺　孟郊</li>

<li>蘇州崑山惠聚寺僧房　前人</li>

<li>登咸陽寺北樓　張籍</li>

<li>遊襄陽山寺　前人</li>

<li>和友封題開善寺十韻　元稹</li>

<li>宿東林寺　白居易</li>

<li>三月三十日題慈恩寺　前人</li>

<li>旅次景空寺宿幽上人院　前人</li>

<li>宿西林寺　前人</li>

<li>留題天竺靈隱兩寺　前人</li>

<li>題東虎丘寺六韻　前人</li>

<li>夜宿西虎丘寺八韻　前人</li>

<li>香山寺二絕　前人</li>

<li>開聖寺　李涉</li>

<li>題鶴林寺僧舍　前人</li>

<li>重過文上人院　前人</li>

<li>春晚遊鶴林寺寄使府諸公　前人</li>

<li>再遊頭陀寺　前人</li>

<li>過靈泉寺　姚合</li>

<li>題山寺　前人</li>

<li>遊天台上方　前人</li>

<li>南澗寺　歐陽袞</li>

<li>塞上宿野寺　雍陶</li>

<li>題揚州禪智寺　杜牧</li>

<li>寄題宣州開元寺　前人</li>

<li>恩德寺　許渾</li>

<li>題岫上人院　前人</li>

<li>寓居開元精舍酬薛秀才見貽　前人</li>

<li>遊靈伽寺　李商隱</li>

<li>宿東巖寺曉起　薛瑩</li>

<li>岫禪師南谿蘭若　喻鳧</li>

<li>定山寺　薛逢</li>

<li>宿靈巖寺　趙嘏</li>

<li>宿楚國寺有懷　前人</li>

<li>靈巖寺　前人</li>

<li>題甘露寺　盧肇</li>

<li>宿翠微寺　馬戴</li>

<li>宿無可上人房　前人</li>

<li>宿山寺　賈島</li>

<li>宿慈恩寺郁公房　前人</li>

<li>開聖寺　溫庭筠</li>

<li>宿松門寺　前人</li>

<li>題龍門僧房　劉滄</li>

<li>開元寺客省早景即事　皮日休</li>

<li>同襲美遊北禪院　陸龜蒙</li>

<li>題山僧院　張喬</li>

<li>龍泉寺絕頂　方千</li>

<li>甘露寺火後　羅隱</li>

<li>少華甘露寺　鄭谷</li>

<li>題廢東蘭若　釋靈一</li>

<li>題僧院　前人</li>

<li>宿支硎寺上房　釋皎然</li>

<li>宿吳匡山破寺　前人</li>

<li>秋日遙和盧使君遊柯山寺宿敭上人上方論涅槃經大義　前人</li>

<li>奉和盧使君幼平遊朝陽山寺臨大湖時在郭不得往　前人</li>

<li>晚秋宿破山寺　前人</li>

<li>聖果寺　釋處默</li>

<li>題巴東寺　宋寇準</li>

<li>遊虎丘山寺　王禹偁</li>

<li>崇覺寺　曾致堯</li>

<li>秋日題瑯琊山寺　潘間</li>

<li>崇因寺　晏殊</li>

<li>昭慶寺　陳堯佐</li>

<li>芝山寺　前人</li>

<li>遊開化寺　韓琦</li>

<li>遊水南寺　余靖</li>

<li>宿廣化寺　歐陽修</li>

<li>峻極寺　前人</li>

<li>金山寺<span class="note-inline">(并序)</span>　梅堯臣</li>

<li>遊龍門自潛溪過寶應精舍　前人</li>

<li>同宋復古遊大林寺　周惇頤</li>

<li>遊鴻慶院　韓絳</li>

<li>同王弱翁宿廣化寺　范純仁</li>

<li>端午遍遊諸寺得禪字　蘇軾</li>

<li>二十七日自陽平至斜谷宿於南山中蟠龍寺　前人</li>

<li>南寺　前人</li>

<li>北寺　前人</li>

<li>青牛嶺高絕處有小寺人跡罕到　前人</li>

<li>題靈峰寺壁　前人</li>

<li>天竺寺<span class="note-inline">(并序)</span>　前人</li>

<li>上元過祥符僧可久房蕭然無燈火　前人</li>

<li>宿法惠寺　賀鑄</li>

<li>野寺　郭祥正</li>

<li>次韻約諸君遊長干寺　蘇頌</li>

<li>仰山寺　胡致隆</li>

<li>定光禪院　毛滂</li>

<li>金陵野外廢寺　游九言</li>

<li>宿都嶠山靈景寺　李綱</li>

<li>訪許將於大乘寺　前人</li>

<li>鄱陽龍居寺　岳飛</li>

<li>獨宿昭亭山寺　李彌遜</li>

<li>題海會寺　程俱</li>

<li>蕭山覺苑寺雪後杜門　陳淵</li>

<li>南塘寺　朱熹</li>

<li>翠巖寺　趙師秀</li>

<li>三峰寺　真桂芳</li>

<li>題善權寺　顧逢</li>

<li>宿香嚴院　王鎡</li>

<li>達摩庵　金許安仁</li>

<li>金山寺　趙秉文</li>

<li>開元寺　前人</li>

<li>登陶山寺　劉仲傑</li>

<li>遊延祚寺留題二首　高逸</li>

<li>題海會寺以禪房花木深五字為韻得木字　鄭輝</li>

<li>題海會寺以禪房花木深五字為韻得禪字　何慮</li>

<li>開福寺　王渥</li>

<li>宿三家寺　馮延登</li>

<li>登碧峰寺　無名氏</li>

<li>遊山林寺　元王旭</li>

<li>遊天竺寺　白[王*延]</li>

<li>淨居院　于石</li>

<li>大都遇平江龍興寺僧閒上座話唐綦母潛宿龍興寺詩因次其韻　趙孟頫</li>

<li>樟樹鎮五公寺　何中</li>

<li>遊竹林寺　薩都剌</li>

<li>題昌國普陀寺二首　丁鶴年</li>

<li>焦山寺　周權</li>

<li>金山龍遊寺　前人</li>

<li>登東山寺　王都中</li>

<li>天衣寺　韓性</li>

<li>龍興寺　陳植</li>

<li>遊天竺寺　張翥</li>

<li>送智惠隱住水月禪院　成廷珪</li>

<li>遊麻姑萬松庵　貢師泰</li>

<li>和林子蒼元妙寺值雨　盧琦</li>

<li>遊靈山寺　陳高</li>

<li>翠微寺　汪澤民</li>

<li>遊狼山寺　陳基</li>

<li>上巳日杭州府學教授徐一夔四齋訓導拉遊智果寺訪東坡題參寥泉　張昱</li>

<li>七佛庵三十韻　舒髯</li>

<li>過顯慶寺　謝應芳</li>

<li>赴龍巖寺齋以詩題殿西廡　丘處機</li>

<li>題金山寺　釋明本</li>

<li>駕幸天長寺應制　釋廣宣</li>

<li>聖恩顧問獨遊月鐙閣直書應制　前人</li>

<li>駕幸普濟寺應制　前人</li>

<li>過保聖寺　明高啟</li>

<li>上方　姚廣孝</li>

<li>遊清凉寺詩　王守仁</li>

<li>遊岳麓寺　李東陽</li>

<li>與趙夢麟諸人遊甘露寺　前人</li>

<li>登千佛閣　劉爾牧</li>

<li>集開元寺　李攀龍</li>

<li>仙溪龍華寺　前人</li>

<li>神通寺　前人</li>

<li>遊龍洞寺　前人</li>

<li>聞王百穀寓南屏寺奉懷　邢侗</li>

<li>宿天界寺　王思任</li>

<li>佛慧寺　前人</li>

<li>初秋同叔弢彥時遊崇山蘭若　前人</li>

<li>宿歐兜禪室　前人</li>

<li>永明寺與伯貞先生坐語　屠隆</li>

<li>寓建陽福山寺　徐[火*勃]</li>

<li>法海寺　陳价夫</li>

<li>寓極樂寺　王衡</li>

<li>同曹學佺過宿碧峰寺愚公房得風字　吳兆</li>

<li>聖像教寺二首　周倫</li>

<li>宿牛首寺　陳鐸</li>
</ul></li>
</ul></div>
<p class='juan'>神異典第一百十七卷</p>
<div class='div-other'><a id='mulu2264' />
<p class='h2'>僧寺部藝文六<span class='note-inline'>(詩)</span></p>
<div class='div-other'><a id='mulu2265' />
<p class='h3'>登勝果寺南樓雨中望嚴協律</p><p class="byline">唐錢起</p><p style="text-indent:0em" class="lg-abnormal"><div class='lg-row'>微雨侵晚陽連山半藏碧林端陟香榭雲外遲來客孤村凝片烟去水生遠白但佳川原趣不覺城池夕更喜眼中人清光漸咫尺</div>
</p></div>
<div class='div-other'><a id='mulu2266' />
<p class='h3'>杪秋南山西峯題準上人蘭若</p><p class="byline">前人</p><p style="text-indent:0em" class="lg-abnormal"><div class='lg-row'>向山看霽色步步豁幽性反照亂流明寒空千嶂淨石門有餘好霞殘月欲映上詣遠公廬孤峰懸一徑雲裏隔窻火松間下山磬客到兩忘言猿心與禪定</div>
</p></div>
<div class='div-other'><a id='mulu2267' />
<p class='h3'>華仙遊寺<span class='note-inline'>(有龍潭穴素女祠)</span></p><p class="byline">元結</p><p style="text-indent:0em" class="lg-abnormal"><div class='lg-row'>捨事入樵逕雲山深谷口萬壑移晦明千峰轉前後嶷然龍潭上石勢若奔走開折秋天光崩騰夏雷吼靈豁自茲去紆直互紛糾聽聲靜復喧望色無更有冥冥翠微下高殿映杉柳滴滴洞穴中懸泉響相扣昔時秦王女羽化年代久日暮松風來簫聲生左右早窺神仙籙願結芝术友安得羨門方青囊繫吾肘</div>
</p></div>
<div class='div-other'><a id='mulu2268' />
<p class='h3'>題玉山觀禪師蘭若歌</p><p class="byline">韓翃</p><p style="text-indent:0em" class="lg-abnormal"><div class='lg-row'>玉山宴坐移年月錫杖承恩詣丹闕先朝親與會龍華紫禁鳴鐘白日斜宮女焚香把經卷天人就席禮袈裟禪林久臥虎谿水蘭若初開鳳城裏不出囂塵見遠公道成何必青蓮宮朝持藥鉢千家近暮倚繩牀一室空掖垣揮翰君稱美遠客陪遊問真理薄宦深知誤此心廻心願學雷居士</div>
</p></div>
<div class='div-other'><a id='mulu2269' />
<p class='h3'>題精舍寺</p><p class="byline">郎士元</p><p style="text-indent:0em" class="lg-abnormal"><div class='lg-row'>石林精舍虎溪東夜扣禪扉謁遠公月在上方諸品靜僧持半偈萬緣空蒼苔古道行應遍落木寒泉聽不窮更憶雙峰最高頂此心期與故人同</div>
</p></div>
<div class='div-other'><a id='mulu2270' />
<p class='h3'>登聖善寺閣</p><p class="byline">褚朝陽</p><p style="text-indent:0em" class="lg-abnormal"><div class='lg-row'>飛閣青霞裏先秋獨早凉天花映窻近月桂拂簷香華岳三峰小黃河一帶長空閒指歸路煙際有垂楊</div>
</p></div>
<div class='div-other'><a id='mulu2271' />
<p class='h3'>登廬山峰頂寺</p><p class="byline">劉窅虛</p><p style="text-indent:0em" class="lg-abnormal"><div class='lg-row'>孤峰臨萬象秋氣何高清天際南郡出林端西江明山門二緇叟振錫聞幽聲心照有無界業懸前後生徒知真機靜尚與愛網并方首金門路未遑參道情</div>
</p></div>
<div class='div-other'><a id='mulu2272' />
<p class='h3'>寄閻防<span class='note-inline'>(防時在終南豐德寺讀書)</span></p><p class="byline">前人</p><p style="text-indent:0em" class="lg-abnormal"><div class='lg-row'>青冥南山口君與緇錫鄰深路入古寺亂花隨暮春紛紛對寂寞往往落衣巾松色照空水經聲時有人晚心復南望山遠情獨親應以修往業亦惟立此身深林度空夜烟月資清真莫歎文明日彌年徒隱淪</div>
</p></div>
<div class='div-other'><a id='mulu2273' />
<p class='h3'>同韓員外宿雲門寺</p><p class="byline">嚴維</p><p style="text-indent:0em" class="lg-abnormal"><div class='lg-row'>小嶺路雖近仙郎此夕過潭空觀月定澗靜見雲多竹翠烟深色松聲雨點和萬緣俱不有對境自垂蘿</div>
</p></div>
<div class='div-other'><a id='mulu2274' />
<p class='h3'>奉和獨孤中丞遊雲門寺</p><p class="byline">前人</p><p style="text-indent:0em" class="lg-abnormal"><div class='lg-row'>絕壑開花界耶溪極上源光輝三石座登陟五雲門深木鳴騶馭晴山曜武賁亂泉親坐臥疎磬發朝昏蒼翠新秋色莓苔積雨痕上方看度鳥後夜聽吟猿異跡焚香對新詩酌茗論歸來還捨俗諸老莫攀轅</div>
</p></div>
<div class='div-other'><a id='mulu2275' />
<p class='h3'>鄱陽大雲寺一公房</p><p class="byline">顧况</p><p style="text-indent:0em" class="lg-abnormal"><div class='lg-row'>晝日陪遊處斜暉竹院清定中觀有漏言下證無生色界聊傳法空門不用情欲知相去近鐘鼓兩聞聲</div>
</p></div>
<div class='div-other'><a id='mulu2276' />
<p class='h3'>題招提寺</p><p class="byline">戎昱</p><p style="text-indent:0em" class="lg-abnormal"><div class='lg-row'>招提精舍好石壁向江開山影水中盡鳥聲天上來一燈傳歲月深院長莓苔日暮雙林磬泠泠送客回</div>
</p></div>
<div class='div-other'><a id='mulu2277' />
<p class='h3'>春日陪李庶子遵善寺東院曉望</p><p class="byline">盧綸</p><p style="text-indent:0em" class="lg-abnormal"><div class='lg-row'>映竹水田分當山起鴈羣陽峯高對寺陰井下通雲雪晝唯逢鶴花時此見君由來禪誦地多有謝公文</div>
</p></div>
<div class='div-other'><a id='mulu2278' />
<p class='h3'>經廢寶慶寺</p><p class="byline">司空曙</p><p style="text-indent:0em" class="lg-abnormal"><div class='lg-row'>黃葉前朝寺無僧寒殿開池晴龜出曝松暝鶴飛回古砌碑橫草陰廊畫雜苔禪宮亦銷歇塵世轉堪哀</div>
</p></div>
<div class='div-other'><a id='mulu2279' />
<p class='h3'>靈雲寺</p><p class="byline">前人</p><p style="text-indent:0em" class="lg-abnormal"><div class='lg-row'>春山古寺遶滄波石磴盤空鳥道過百丈金身開翠壁萬龕燈焰隔烟蘿雲生客到侵衣濕花落僧禪覆地多不與方袍同結社下歸塵世竟如何</div>
</p></div>
<div class='div-other'><a id='mulu2280' />
<p class='h3'>題崇福寺禪師院</p><p class="byline">崔峒</p><p style="text-indent:0em" class="lg-abnormal"><div class='lg-row'>僧家竟何事掃地與焚香清磬度山翠閑雲來竹房身心塵外遠歲月坐中長向晚禪堂掩無人空夕陽</div>
</p></div>
<div class='div-other'><a id='mulu2281' />
<p class='h3'>宿禪智寺上方演大師院</p><p class="byline">前人</p><p style="text-indent:0em" class="lg-abnormal"><div class='lg-row'>石林高幾許金剎在中峯白日空山梵清霜後夜鐘竹牕廻翠壁苔徑入寒松幸接無生法疑心怯所從</div>
</p></div>
<div class='div-other'><a id='mulu2282' />
<p class='h3'>登蔣山開善寺</p><p class="byline">前人</p><p style="text-indent:0em" class="lg-abnormal"><div class='lg-row'>山殿秋雲裏香煙出翠微客尋朝磬至僧背夕陽歸下界千門見前朝萬事非看心兼送目葭菼暮依依</div>
</p></div>
<div class='div-other'><a id='mulu2283' />
<p class='h3'>七泉寺上方</p><p class="byline">王建</p><p style="text-indent:0em" class="lg-abnormal"><div class='lg-row'>看年好名山本性今得從回首塵跡遙稍見麋鹿蹤老僧雲中居石門青重重陰泉養成龜古壁飛却龍掃石禮新經懸幡上夕峰日高猿鳥合覓食聽山鐘將火尋遠泉煑茶傍寒松晚隨收藥人便宿南澗中晨起衝露行濕花枝茸茸歸依向禪師願作香火翁</div>
</p></div>
<div class='div-other'><a id='mulu2284' />
<p class='h3'>題廢禪居寺</p><p class="byline">劉商</p><p style="text-indent:0em" class="lg-abnormal"><div class='lg-row'>凋殘精舍在連步訪緇衣古殿門空掩楊花雪亂飛鶴巢松影薄僧少磬聲稀青眼能留客疎鐘逼夜歸</div>
</p></div>
<div class='div-other'><a id='mulu2285' />
<p class='h3'>遊石橋寺最高頂</p><p class="byline">李幼卿</p><p style="text-indent:0em" class="lg-abnormal"><div class='lg-row'>拂霧理孤策薄霄眺層岑迥升烟霧外豁見天地心物象不可極遲回空詠吟</div>
</p></div>
<div class='div-other'><a id='mulu2286' />
<p class='h3'>奉和聖製中元日題奉敬寺</p><p class="byline">崔元翰</p><p style="text-indent:0em" class="lg-abnormal"><div class='lg-row'>妙道非本說殊途成異名聖人得其要俱以化羣生鳳吹從上苑龍宮列外城花鬘列後殿雲車駐前庭松竹舍新秋軒牕有餘清緬懷崆峒事須繼簫管聲離想境都寂忘言理更精域中信稱大天下乃為輕屈己由濟物堯心豈所榮</div>
</p></div>
<div class='div-other'><a id='mulu2287' />
<p class='h3'>春題龍門香山寺</p><p class="byline">武元衡</p><p style="text-indent:0em" class="lg-abnormal"><div class='lg-row'>眾香天上梵仙宮鐘磬寥寥半碧空清景乍開松嶺月亂流長響石樓風山河杳映春雲外城闕參差曉樹中欲盡出尋那可得三千世界本無窮</div>
</p></div>
<div class='div-other'><a id='mulu2288' />
<p class='h3'>與沈十九拾遺同遊棲霞寺上方夜於亮上人院會宿</p><p class="byline">權德輿</p><p style="text-indent:0em" class="lg-abnormal"><div class='lg-row'>偶來人境外心賞幸隨君古殿烟霞夕深山松桂薰巗花點寒溜石磴掃春雲清淨諸天近諠塵下界分名僧康寶月上客沈休文共宿東林夜清猿徹曙聞</div>
</p></div>
<div class='div-other'><a id='mulu2289' />
<p class='h3'>贈天竺靈隱二寺主</p><p class="byline">前人</p><p style="text-indent:0em" class="lg-abnormal"><div class='lg-row'>石路泉流兩寺分尋常鐘磬隔山聞山僧半在中峰住共占清泉與白雲</div>
</p></div>
<div class='div-other'><a id='mulu2290' />
<p class='h3'>山石</p><p class="byline">韓愈</p><p style="text-indent:0em" class="lg-abnormal"><div class='lg-row'>山石犖确行逕微黃昏到寺蝙蝠飛升堂坐階新雨定芭蕉葉大梔子肥僧言古壁佛畫好以火來照所見稀鋪牀拂席置羹飯疏糲亦足飽我饑夜深靜臥百蟲絕清月出嶺光入扉天明獨去無道路出入高下窮烟扉山紅澗碧紛爛漫時見松櫪皆十圍當流赤足蹋澗石水聲激激風生衣人生如此自可樂豈必局束為人鞿嗟哉吾黨二三子安得至老不更歸</div>
</p></div>
<div class='div-other'><a id='mulu2291' />
<p class='h3'>同諸公過福先寺禪院宣上人房</p><p class="byline">歐陽詹</p><p style="text-indent:0em" class="lg-abnormal"><div class='lg-row'>律座下朝講晝門為掩關偶同靜者來正值高雲閑寂爾方丈內瑩然虛白間千燈智慧心片玉清羸顏松色落深井竹陰寒小山晤言流曦晚惆悵歸人寰</div>
</p></div>
<div class='div-other'><a id='mulu2292' />
<p class='h3'>禪堂</p><p class="byline">柳宗元</p><p style="text-indent:0em" class="lg-abnormal"><div class='lg-row'>發地結菁茆團團抱虛白山花落幽戶中有忘機客涉有本非取照空不待析萬籟俱緣生窅然喧中寂心境本同如鳥飛無遺跡</div>
</p></div>
<div class='div-other'><a id='mulu2293' />
<p class='h3'>遊終南龍池寺</p><p class="byline">孟郊</p><p style="text-indent:0em" class="lg-abnormal"><div class='lg-row'>飛鳥不到處僧房終南巔龍在水長碧雨開山更鮮步出白日上坐依青谿邊地寒松柏短石險道路偏晚磬送歸客數聲落遙天</div>
</p></div>
<div class='div-other'><a id='mulu2294' />
<p class='h3'>蘇州崑山惠聚寺僧房</p><p class="byline">前人</p><p style="text-indent:0em" class="lg-abnormal"><div class='lg-row'>昨日到上方片雲挂石牀錫杖莓苔青袈裟松柏香晴磬無短韻古燈含永光有時乞鶴歸還訪逍遙場</div>
</p></div>
<div class='div-other'><a id='mulu2295' />
<p class='h3'>登咸陽北寺樓</p><p class="byline">張籍</p><p style="text-indent:0em" class="lg-abnormal"><div class='lg-row'>高秋原上寺下馬一登臨渭水西來急秦山南向深舊宮人不住荒碣路難尋日暮凉風起蕭條多遠心</div>
</p></div>
<div class='div-other'><a id='mulu2296' />
<p class='h3'>遊襄陽山寺</p><p class="byline">前人</p><p style="text-indent:0em" class="lg-abnormal"><div class='lg-row'>秋色江邊路烟霞若有期寺貧無利施僧老足慈悲薜茘侵禪窟蝦蟆占浴池閑遊殊未徧即是下山時</div>
</p></div>
<div class='div-other'><a id='mulu2297' />
<p class='h3'>和友封題開善寺十韻</p><p class="byline">元稹</p><p style="text-indent:0em" class="lg-abnormal"><div class='lg-row'>梁王開佛廟雲構歲時遙珠綴飛閑鴿紅泥落碎椒燈籠青焰短香印白灰銷古匣收遺施行廊畫本朝藏經霑雨爛魔女捧花嬌亞樹牽藤閣橫查壓石橋竹荒新筍細池淺小魚跳匠正琉璃瓦僧鋤芍藥苗旋蒸茶嫩葉偏把柳長條便欲忘歸路方知隱易招</div>
</p></div>
<div class='div-other'><a id='mulu2298' />
<p class='h3'>宿東林寺</p><p class="byline">白居易</p><p style="text-indent:0em" class="lg-abnormal"><div class='lg-row'>經牕燈燄短僧爐火氣深索落廬山夜風雪宿東林</div>
</p></div>
<div class='div-other'><a id='mulu2299' />
<p class='h3'>三月三十日題慈恩寺</p><p class="byline">前人</p><p style="text-indent:0em" class="lg-abnormal"><div class='lg-row'>慈恩春色今朝盡盡日裴回倚寺門惆悵春歸留不得紫藤花下漸黃昏</div>
</p></div>
<div class='div-other'><a id='mulu2300' />
<p class='h3'>旅次景空寺宿幽上人院</p><p class="byline">前人</p><p style="text-indent:0em" class="lg-abnormal"><div class='lg-row'>不與人境接寺門開向山暮鐘寒鳥聚秋雨病僧閑月隱雲樹外螢飛廊宇間幸投花界宿暫得靜心顏</div>
</p></div>
<div class='div-other'><a id='mulu2301' />
<p class='h3'>宿西林寺</p><p class="byline">前人</p><p style="text-indent:0em" class="lg-abnormal"><div class='lg-row'>木落天晴山翠開愛山騎馬入山來心知不及柴桑令一宿西林便却回</div>
</p></div>
<div class='div-other'><a id='mulu2302' />
<p class='h3'>留題天竺靈隱兩寺</p><p class="byline">前人</p><p style="text-indent:0em" class="lg-abnormal"><div class='lg-row'>在郡六百日入山十二回宿因月桂落醉為梅橊開黃紙除書到青宮詔命催僧徒多悵望賓從亦徘回寺闇烟埋竹林香兩落梅別橋憐白石辭洞戀青苔漸出松間路猶飛馬上桮誰教冷泉水送我下山來</div>
</p></div>
<div class='div-other'><a id='mulu2303' />
<p class='h3'>題東虎丘寺六韻</p><p class="byline">前人</p><p style="text-indent:0em" class="lg-abnormal"><div class='lg-row'>香剎看非遠祇園入始深龍蟠松矯矯玉立竹森森怪石千僧立靈池一劒沈海當亭兩面山在寺中心酒熟憑花勸詩成倩鳥吟寄言軒冕客此地好抽簪</div>
</p></div>
<div class='div-other'><a id='mulu2304' />
<p class='h3'>夜宿西虎丘寺八韻</p><p class="byline">前人</p><p style="text-indent:0em" class="lg-abnormal"><div class='lg-row'>不厭西丘寺閑來即一過舟船轉雲島樓閣出烟蘿路入青松影門臨白月波魚跳驚秉燭猿覰怪鳴珂搖曳雙紅斾娉婷十翠娥香花助羅綺鐘梵避笙歌領郡時將久遊山數幾何一年十二度非少亦非多</div>
</p></div>
<div class='div-other'><a id='mulu2305' />
<p class='h3'>香山寺二絕</p><p class="byline">前人</p><p style="text-indent:0em" class="lg-abnormal"><div class='lg-row'>空山寂靜老夫閑伴鳥隨雲往復還家醞滿瓶書滿架半移生計入香山</div>
</p><p style="text-indent:0em" class="lg-abnormal"><div class='lg-row'>愛風巖上攀松葢戀月潭邊坐石稜且共雲泉結緣境他生當作此山僧</div>
</p></div>
<div class='div-other'><a id='mulu2306' />
<p class='h3'>開聖寺</p><p class="byline">李涉</p><p style="text-indent:0em" class="lg-abnormal"><div class='lg-row'>宿雨初收草木濃羣鴉飛散下堂鐘長廊無事僧歸院晝日門前獨看松</div>
</p></div>
<div class='div-other'><a id='mulu2307' />
<p class='h3'>題鶴林寺僧舍</p><p class="byline">前人</p><p style="text-indent:0em" class="lg-abnormal"><div class='lg-row'>終日昏昏醉夢間忽聞春盡強登山因過竹院<span class='corr'>逢</span>僧話又得浮生半日閑</div>
</p></div>
<div class='div-other'><a id='mulu2308' />
<p class='h3'>重過文上人院</p><p class="byline">前人</p><p style="text-indent:0em" class="lg-abnormal"><div class='lg-row'>南隨越鳥北燕鴻松月三年別遠公無限心中不平事一宵清話又成空</div>
</p></div>
<div class='div-other'><a id='mulu2309' />
<p class='h3'>春晚遊鶴林寺寄使府諸公</p><p class="byline">前人</p><p style="text-indent:0em" class="lg-abnormal"><div class='lg-row'>野寺尋花春已遲背巖惟有兩三枝明朝攜酒猶堪賞為報春風且莫吹</div>
</p></div>
<div class='div-other'><a id='mulu2310' />
<p class='h3'>再遊頭陀寺</p><p class="byline">前人</p><p style="text-indent:0em" class="lg-abnormal"><div class='lg-row'>無因暫泊魯陽戈白髮兼愁日月多只恐雪晴花便盡數來山寺亦無他</div>
</p></div>
<div class='div-other'><a id='mulu2311' />
<p class='h3'>過靈泉寺</p><p class="byline">姚合</p><p style="text-indent:0em" class="lg-abnormal"><div class='lg-row'>偶尋靈跡去幽徑入氤氛轉壑驚飛鳥穿山踏亂雲水從巖上落溪向寺前分釋子遊何處空堂日漸矄</div>
</p></div>
<div class='div-other'><a id='mulu2312' />
<p class='h3'>題山寺</p><p class="byline">前人</p><p style="text-indent:0em" class="lg-abnormal"><div class='lg-row'>千重山崦裏樓閣影參差未暇尋僧院先看置寺碑竹深行漸暗石穩坐多時古塔蟲蛇善除廊鳥雀癡雲開上界近泉落下方遲為愛青<span class='corr'>桐</span>葉因題滿樹詩</div>
</p></div>
<div class='div-other'><a id='mulu2313' />
<p class='h3'>遊天台上方</p><p class="byline">前人</p><p style="text-indent:0em" class="lg-abnormal"><div class='lg-row'>曉上上方高處立路人羨我此時身白雲向我頭上過我更羨他雲路人</div>
</p></div>
<div class='div-other'><a id='mulu2314' />
<p class='h3'>南澗寺</p><p class="byline">歐陽袞</p><p style="text-indent:0em" class="lg-abnormal"><div class='lg-row'>春寺無人亂鳥啼藤蘿陰磴野僧迷雲藏古壁遺龍象草沒香臺抱鹿麛松籟泠泠疑梵唄柳烟歷歷見招提為躭寂樂親禪侶莫訝間行費馬蹄</div>
</p></div>
<div class='div-other'><a id='mulu2315' />
<p class='h3'>塞上宿野寺</p><p class="byline">雍陶</p><p style="text-indent:0em" class="lg-abnormal"><div class='lg-row'>塞上蕃僧老天寒疾上關遠烟平似水高樹暗如山去馬朝常急行人夜始閑更深聽刁斗時到磬聲間</div>
</p></div>
<div class='div-other'><a id='mulu2316' />
<p class='h3'>題揚州禪智寺</p><p class="byline">杜牧</p><p style="text-indent:0em" class="lg-abnormal"><div class='lg-row'>雨過一蟬噪飄蕭松桂秋青苔滿階砌白鳥故遲留暮靄生深樹斜陽下小樓誰知竹西路歌吹是揚州</div>
</p></div>
<div class='div-other'><a id='mulu2317' />
<p class='h3'>寄題宣州開元寺</p><p class="byline">前人</p><p style="text-indent:0em" class="lg-abnormal"><div class='lg-row'>松寺曾同一鶴棲夜深臺殿月高低何人為倚東樓柱正是千山雪漲溪</div>
</p></div>
<div class='div-other'><a id='mulu2318' />
<p class='h3'>恩德寺</p><p class="byline">許渾</p><p style="text-indent:0em" class="lg-abnormal"><div class='lg-row'>樓臺橫復重猶在半巖空蘿洞淺深水竹廊高下風晴山疎雨後秋樹斷雲中未盡生平意孤帆又向東</div>
</p></div>
<div class='div-other'><a id='mulu2319' />
<p class='h3'>題岫上人院</p><p class="byline">前人</p><p style="text-indent:0em" class="lg-abnormal"><div class='lg-row'>病客與僧閑頻來不掩關高牕雲外樹疎磬雨中山離索秋蟲響登臨夕鳥還心知落帆處明月淛河灣</div>
</p></div>
<div class='div-other'><a id='mulu2320' />
<p class='h3'>寓居開元精舍酬薛秀才見貽</p><p class="byline">前人</p><p style="text-indent:0em" class="lg-abnormal"><div class='lg-row'>知己蕭條信陸沉茂陵扶疾臥西林芰荷風起客堂靜松桂月高僧院深清露下時傷旅鬢白雲歸處寄鄉心勞君詩思猶相憶題在空齋夜夜吟</div>
</p></div>
<div class='div-other'><a id='mulu2321' />
<p class='h3'>遊靈伽寺</p><p class="byline">李商隱</p><p style="text-indent:0em" class="lg-abnormal"><div class='lg-row'>碧烟秋寺汎湖來水打城根古堞摧盡日傷心人不見石橊花滿舊琴臺</div>
</p></div>
<div class='div-other'><a id='mulu2322' />
<p class='h3'>宿東巖寺曉起</p><p class="byline">薛瑩</p><p style="text-indent:0em" class="lg-abnormal"><div class='lg-row'>野寺寒塘曉遊人一夢分鐘殘數樹月僧起半巖雲宿鳥驚初見幽泉落不聞吟餘凭前檻紅葉下紛紛</div>
</p></div>
<div class='div-other'><a id='mulu2323' />
<p class='h3'>岫禪師南谿蘭若</p><p class="byline">喻鳧</p><p style="text-indent:0em" class="lg-abnormal"><div class='lg-row'>錫影散林光孤谿照草堂水懸青石磴鐘動白雲牀樹色含殘雨河流帶夕陽唯應無月夜瞑目見他方</div>
</p></div>
<div class='div-other'><a id='mulu2324' />
<p class='h3'>定山寺</p><p class="byline">薛逢</p><p style="text-indent:0em" class="lg-abnormal"><div class='lg-row'>十里松蘿映碧苔一川晴色鏡中開遙聞上界翻經處片片香雲出院來</div>
</p></div>
<div class='div-other'><a id='mulu2325' />
<p class='h3'>宿靈巖寺</p><p class="byline">趙嘏</p><p style="text-indent:0em" class="lg-abnormal"><div class='lg-row'>明月溪頭寺蟲聲滿橘洲倚欄香徑晚移石太湖秋樹老雲歸盡臺荒水更流無人見惆悵獨上最高樓</div>
</p></div>
<div class='div-other'><a id='mulu2326' />
<p class='h3'>宿楚國寺有懷</p><p class="byline">前人</p><p style="text-indent:0em" class="lg-abnormal"><div class='lg-row'>風動衰荷寂寞香斷煙殘月共蒼蒼寒生晚寺波搖壁紅墮疎林葉滿牀起鴈似驚南浦棹陰雲欲護北樓霜江邊松菊荒應盡八月長安夜正長</div>
</p></div>
<div class='div-other'><a id='mulu2327' />
<p class='h3'>靈巖寺</p><p class="byline">前人</p><p style="text-indent:0em" class="lg-abnormal"><div class='lg-row'>館娃宮畔千年寺水闊雲多客到稀聞說春來倍惆悵百花深處一僧歸</div>
</p></div>
<div class='div-other'><a id='mulu2328' />
<p class='h3'>題甘露寺</p><p class="byline">盧肇</p><p style="text-indent:0em" class="lg-abnormal"><div class='lg-row'>北固巖端寺佳名自上台地從京口斷山到海門廻曙色烟中滅潮聲日下來一隅通雉堞千仞聳樓臺林暗疑降虎江空想度杯福庭增氣象仙磬落昭回覺路花非染流年景謾催隋宮彫綠草晉室散黃埃西蜀波湍盡東溟日月開如登最高處應得見蓬萊</div>
</p></div>
<div class='div-other'><a id='mulu2329' />
<p class='h3'>宿翠微寺</p><p class="byline">馬戴</p><p style="text-indent:0em" class="lg-abnormal"><div class='lg-row'>處處松陰滿樵開一逕通鳥歸霜磬靜僧語石樓空積翠含微月遙泉韻細風經行心不厭憶在故山中</div>
</p></div>
<div class='div-other'><a id='mulu2330' />
<p class='h3'>宿無可上人房</p><p class="byline">前人</p><p style="text-indent:0em" class="lg-abnormal"><div class='lg-row'>稀逢息心侶細話遠山期河漢秋生夜杉梧露滴時風傳林磬久月掩草堂遲坐臥禪心在浮生皆不知</div>
</p></div>
<div class='div-other'><a id='mulu2331' />
<p class='h3'>宿山寺</p><p class="byline">賈島</p><p style="text-indent:0em" class="lg-abnormal"><div class='lg-row'>眾岫聳寒色精<span class='corr'>廬</span>同此分流星透疎木走月逆行雲絕頂人來少高松鶴不羣一僧年八十世事未曾聞</div>
</p></div>
<div class='div-other'><a id='mulu2332' />
<p class='h3'>宿慈恩寺郁公房</p><p class="byline">前人</p><p style="text-indent:0em" class="lg-abnormal"><div class='lg-row'>病身來寄宿自掃一牀閑返照臨江磬新秋過雨山竹陰移冷月荷氣帶禪關獨往天台意方從內請遷</div>
</p></div>
<div class='div-other'><a id='mulu2333' />
<p class='h3'>開聖寺</p><p class="byline">溫庭筠</p><p style="text-indent:0em" class="lg-abnormal"><div class='lg-row'>路分谿石夾烟叢十里蕭蕭古樹風出寺馬嘶秋色裏向陵鴉亂夕陽中竹間泉落山廚靜塔下僧歸影殿空猶有南朝舊碑在恥將興廢問休公</div>
</p></div>
<div class='div-other'><a id='mulu2334' />
<p class='h3'>宿松門寺</p><p class="byline">前人</p><p style="text-indent:0em" class="lg-abnormal"><div class='lg-row'>白石青崖世界分卷簾孤坐對氛氳林間禪室春深雪潭上龍堂夜半雲落日蒼凉登閣在曉鐘搖蕩隔江聞西山舊是經行地願漱寒瓶逐領軍</div>
</p></div>
<div class='div-other'><a id='mulu2335' />
<p class='h3'>題龍門僧房</p><p class="byline">劉滄</p><p style="text-indent:0em" class="lg-abnormal"><div class='lg-row'>靜室遙臨伊水東寂寥誰與此身同禹門山色度寒磬蕭寺竹聲來晚風僧宿石龕殘雪在鴈歸沙渚夕陽空偶將心地問高士坐指浮生一夢中</div>
</p></div>
<div class='div-other'><a id='mulu2336' />
<p class='h3'>開元寺客省早景即事</p><p class="byline">皮日休</p><p style="text-indent:0em" class="lg-abnormal"><div class='lg-row'>客省蕭條柿葉紅樓臺如畫倚霜空銅池數滴桂上雨金鐸一聲松杪風鶴靜時來珠像側鴿馴多在寶幡中如何塵外虛為契不得支公此會同</div>
</p></div>
<div class='div-other'><a id='mulu2337' />
<p class='h3'>同襲美遊北禪院<span class='note-inline'>(院官故司勳陸郎中舊宅)</span></p><p class="byline">陸龜蒙</p><p style="text-indent:0em" class="lg-abnormal"><div class='lg-row'>連延花蔓映風廊岸幘披襟到竹房居士祗今開梵處先生曾是草元堂清尊林下看香印遠岫牕中挂鉢囊今日有情消未得欲將名理問思光</div>
</p></div>
<div class='div-other'><a id='mulu2338' />
<p class='h3'>題山僧院</p><p class="byline">張喬</p><p style="text-indent:0em" class="lg-abnormal"><div class='lg-row'>谿路曾來日年多與舊同地寒松影裏僧老磬聲中遠水清風落閑雲別院通心源若無礙何必更論空</div>
</p></div>
<div class='div-other'><a id='mulu2339' />
<p class='h3'>龍泉寺絕頂</p><p class="byline">方干</p><p style="text-indent:0em" class="lg-abnormal"><div class='lg-row'>未明先見海底日良久遠雞方報晨古樹含風長帶雨寒巖四月始知春中天氣爽星河近下界時豐雷雨均前後登臨思無盡年年改換往來人</div>
</p></div>
<div class='div-other'><a id='mulu2340' />
<p class='h3'>甘露寺火後</p><p class="byline">羅隱</p><p style="text-indent:0em" class="lg-abnormal"><div class='lg-row'>六朝勝事<span class='corr'>已</span>塵埃猶有閑人悵望來只道鬼神能護物不知龍象自成灰犀慙水府渾非怪燕說吳宮未是災選識平泉故侯否一生蹤跡此樓臺</div>
</p></div>
<div class='div-other'><a id='mulu2341' />
<p class='h3'>少華甘露寺</p><p class="byline">鄭谷</p><p style="text-indent:0em" class="lg-abnormal"><div class='lg-row'>石門蘿逕與天鄰雨檜風篁遠近聞飲澗鹿喧雙派水上樓僧踏一梯雲孤烟薄暮關城沒遠色初晴渭曲分長欲燃香來此宿北林猿鶴舊同羣</div>
</p></div>
<div class='div-other'><a id='mulu2342' />
<p class='h3'>題廢東蘭若</p><p class="byline">釋靈一</p><p style="text-indent:0em" class="lg-abnormal"><div class='lg-row'>上人禪室路徘徊萬木清陰向日開寒竹影侵行逕石天花香散誦經臺閑雲不繫從舒卷狎鳥無機任往來更惜片陽談妙理歸時莫待暝鐘催</div>
</p></div>
<div class='div-other'><a id='mulu2343' />
<p class='h3'>題僧院</p><p class="byline">前人</p><p style="text-indent:0em" class="lg-abnormal"><div class='lg-row'>虎溪閑月引相過帶雪松枝掛薜蘿無限青山行欲盡白雲深處老僧多</div>
</p></div>
<div class='div-other'><a id='mulu2344' />
<p class='h3'>宿支硎寺上房</p><p class="byline">釋皎然</p><p style="text-indent:0em" class="lg-abnormal"><div class='lg-row'>上方精舍遠共宿白雲端寂寞千峯夜蕭條萬木寒山光霜下見松色月中看却與西林別歸心即欲關</div>
</p></div>
<div class='div-other'><a id='mulu2345' />
<p class='h3'>宿吳匡山破寺</p><p class="byline">前人</p><p style="text-indent:0em" class="lg-abnormal"><div class='lg-row'>雙峰百戰後真界滿塵埃蔓草緣空壁悲風起故臺野花寒更發山月暝還來何事池中水東流獨不回</div>
</p></div>
<div class='div-other'><a id='mulu2346' />
<p class='h3'>秋日遙和盧使君遊柯山寺宿敭上人上方論涅槃經大義</p><p class="byline">前人</p><p style="text-indent:0em" class="lg-abnormal"><div class='lg-row'>江郡當秋景期將道者同跡高憐竹寺夜靜賞蓮宮古磬清霜下寒山曉月中詩情緣境發法性寄筌空翻譯推南本何人繼謝公</div>
</p></div>
<div class='div-other'><a id='mulu2347' />
<p class='h3'>奉和盧使君幼平遊朝陽山寺臨大湖時在郭不得往</p><p class="byline">前人</p><p style="text-indent:0em" class="lg-abnormal"><div class='lg-row'>仁祠當絕境明牧躡靈蹤欲到心凉地初聞斷續鐘城中歸路在湖上碧山重水映千花界雲開七葉峰寒芳艾綬滿空翠白綸濃逸韻知難繼佳遊恨不逢仍聞撫禪石為我久從容</div>
</p></div>
<div class='div-other'><a id='mulu2348' />
<p class='h3'>晚秋宿破山寺</p><p class="byline">前人</p><p style="text-indent:0em" class="lg-abnormal"><div class='lg-row'>秋風落葉滿空山古殿殘燈石壁間昔日經行人去盡寒雲夜夜自飛還</div>
</p></div>
<div class='div-other'><a id='mulu2349' />
<p class='h3'>聖果寺</p><p class="byline">釋處默</p><p style="text-indent:0em" class="lg-abnormal"><div class='lg-row'>路自中峰上盤回出薜蘿到江吳地盡隔岸越山多古木叢青靄遙天浸白波下方城郭近鐘磬雜笙歌</div>
</p></div>
<div class='div-other'><a id='mulu2350' />
<p class='h3'>題巴東寺</p><p class="byline">宋寇準</p><p style="text-indent:0em" class="lg-abnormal"><div class='lg-row'>寺在猿啼外門開古澗涯山深微有徑樹老半無枝望遠雲長暝談空日易移恐朝金馬去還失白蓮期</div>
</p></div>
<div class='div-other'><a id='mulu2351' />
<p class='h3'>遊虎丘山寺</p><p class="byline">王禹偁</p><p style="text-indent:0em" class="lg-abnormal"><div class='lg-row'>寺牆圍著碧孱顏曾是當年海湧山盡把好峰藏院裏不教幽景落人間劍池草色經冬在石座苔花自古斑珍重晉朝吾祖宅一回來此便忘還</div>
</p></div>
<div class='div-other'><a id='mulu2352' />
<p class='h3'>崇覺寺</p><p class="byline">曾致堯</p><p style="text-indent:0em" class="lg-abnormal"><div class='lg-row'>水深花影地莓苔春色烘人若不開走報鴿原無別事遠將歌管酒壺來</div>
</p></div>
<div class='div-other'><a id='mulu2353' />
<p class='h3'>秋日題琅琊山寺</p><p class="byline">潘闐</p><p style="text-indent:0em" class="lg-abnormal"><div class='lg-row'>巖下多幽景且無塵事喧鐘聲晴微郭山色曉當門深洞藏泉脉懸崖露樹根更期來此宿絕頂聽寒猿</div>
</p></div>
<div class='div-other'><a id='mulu2354' />
<p class='h3'>崇因寺</p><p class="byline">晏殊</p><p style="text-indent:0em" class="lg-abnormal"><div class='lg-row'>捲簾山色眼前見入夜濤聲枕上聞苔徑雨餘堆落葉石樓風靜鎖寒雲</div>
</p></div>
<div class='div-other'><a id='mulu2355' />
<p class='h3'>昭慶寺</p><p class="byline">陳堯佐</p><p style="text-indent:0em" class="lg-abnormal"><div class='lg-row'>湖邊山影裏靜境與僧分一榻坐臨水片心閒對雲樹寒時落葉鷗散忽成羣莫問紅塵事林間肯暫聞</div>
</p></div>
<div class='div-other'><a id='mulu2356' />
<p class='h3'>芝山寺</p><p class="byline">前人</p><p style="text-indent:0em" class="lg-abnormal"><div class='lg-row'>樓殿冠崔嵬靈芝安在哉雲飛過江去花落入城來得食鴉朝聚聞經虎夜回偶臨西閣望五老夕陽開</div>
</p></div>
<div class='div-other'><a id='mulu2357' />
<p class='h3'>遊開化寺</p><p class="byline">韓琦</p><p style="text-indent:0em" class="lg-abnormal"><div class='lg-row'>開化得地勝崇侈何代作全山鑱佛身萬木亙高閣突然數百尺較力陋禹鑿峰巒翠環合與寺為郛郭煙霞無四時為我張幄幕飛泉乘空來直在庭砌落松柏森成行鬬伏蛟龍惡如整萬人陣偏伍不敢錯春芳難悉名紅紫競灼灼點綴巖壁間圖畵曾未若距城纔一舍曠絕類霄崿噫吾何自勞日窘吏事縛到官踰二期未克造林壑引疾得鄉邦晝錦行遂著猛拋公几煩不負真境約精廬始一登百慮已澄擴徘徊延賓僚開席盛燕酌歌留嶺上雲吹亂風前鐸忽譏清賞累粗繼東山樂數刻方暫歡俄景忽西薄歸鞅下危岑眷戀心欲却何處無林泉隔閡牽寵爵終期報國家功業效涓勺連露乞骸章不待七十削歸來解朝紳放意任衡霍超然出世紛安步適冲漠山蔬充盤筵邨釀滿瓢杓吾壽此其全何必不死藥</div>
</p></div>
<div class='div-other'><a id='mulu2358' />
<p class='h3'>遊水南寺</p><p class="byline">余靖</p><p style="text-indent:0em" class="lg-abnormal"><div class='lg-row'>雙剎聳浮雲層軒絕世塵松溪千蓋雨茶圃一旗春夜梵龕燈暗朝香篆火新暫來猶末日堪羨白蓮人</div>
</p></div>
<div class='div-other'><a id='mulu2359' />
<p class='h3'>宿廣化寺</p><p class="byline">歐陽修</p><p style="text-indent:0em" class="lg-abnormal"><div class='lg-row'>橫槎渡深澗披露采香薇樵歌雜梵響共向松林歸日落寒山慘浮雲隨客衣</div>
</p></div>
<div class='div-other'><a id='mulu2360' />
<p class='h3'>峻極寺</p><p class="byline">前人</p><p style="text-indent:0em" class="lg-abnormal"><div class='lg-row'>路入石門見蒼蒼深靄間雲生石砌潤木老天風寒客來依晚照徙倚聽山蟬</div>
</p></div>
<div class='div-other'><a id='mulu2361' />
<p class='h3'>金山寺<span class='note-inline'>(并序)</span></p><p class="byline">梅堯臣</p><p style="margin-left:1em">昔嘗聞謝紫微言金山之勝峰壑攢水上秀拔殊眾山環以臺殿高下隨勢向使善工摹畫不能盡其美初恨未遊赴官吳興船次瓜州值海汐冬落孤港未通獨行江際始見故所聞金山者與謝公之說無異也因借小舟以往乃陟迥閣上上方歷絕頂以閱山阿危亭曲軒窮極山水之趣一草一木雖未萼發而或青或彫皆森植可愛東小峰謂之鶻山有海鶻雄雌棲其上每歲生鶵羽翩既成與之縱飛迷而復返有年矣惡禽猛鷲不敢來茲以搏魚鳥其亦不取近山之物以為食可義也夫薄暮返舟寺僧乞詩強為之句以應其請偶然而來不得髣髴敢與前賢名迹耶</p>
<p style="text-indent:0em" class="lg-abnormal"><div class='lg-row'>吳客獨來後楚橈歸夕曛山形無地接寺界與波分巢鶻寧窺物馴鷗自作羣老僧忘歲月石上看江雲</div>
</p></div>
<div class='div-other'><a id='mulu2362' />
<p class='h3'>遊龍門自潛溪過寶應精舍</p><p class="byline">前人</p><p style="text-indent:0em" class="lg-abnormal"><div class='lg-row'>遙愛夏景佳行行清興屬安知轉廻溪始覺來平谷古殿藏竹間香庵遍巗曲雲霞弄霽暉草樹含新綠時鳥自綿蠻山花競紛縟莫言歸路賒明月還相續</div>
</p></div>
<div class='div-other'><a id='mulu2363' />
<p class='h3'>同宋復古遊大林寺</p><p class="byline">周惇頤</p><p style="text-indent:0em" class="lg-abnormal"><div class='lg-row'>三月山方煖林花互照明路盤層頂上人在半空行水色雲含白禽聲谷應清天風拂布袂縹緲覺身輕</div>
</p></div>
<div class='div-other'><a id='mulu2364' />
<p class='h3'>遊鴻慶院</p><p class="byline">韓絳</p><p style="text-indent:0em" class="lg-abnormal"><div class='lg-row'>久旱雨初足樂遊春正深喧闐觀士女清曠入山林佛界雲成寶僧園地布金方塘探子石高閣盍朋簪沙水通溪白松筠逐徑陰紛華從滿目幽寂自虛心印組端為累巖扃得暫尋晚風吹綠野歸騎已駸駸</div>
</p></div>
<div class='div-other'><a id='mulu2365' />
<p class='h3'>同王弱翁宿廣化寺</p><p class="byline">范純仁</p><p style="text-indent:0em" class="lg-abnormal"><div class='lg-row'>能知真樂唯吾曹聲利外物誠無撓深山窮谷苟遂性膚體不厭常枯焦况如佳景擅天巧會與仁友相追邀龍門伊洛古今勝蒼巖翠壁雙岧嶢疏鑿宛見神禹跡懷襄既乂熙堯朝千龕萬宇變佛室鐘磬梵唄何喧囂唐僧無畏號神雋當時聲勢尤翹翹開山撥壤盡奇秀樓殿勢若風中飄高甍垂空插雲翼連閣跨路馳星橋深沉神物潛擁護顯敞燕雀如矜驕搜奇選勝幸遲日禪堂解榻眠清宵灘聲蕭蕭雜羣籟天真不啻聞咸韶凌晨攜䇿度翠巘竹溪深處從僧招融融朝暉射巖谷雜花爛熳紅欲燒令人即欲置萬累百年盡向游中消乃知神仙有窟室我意已欲凌烟霄</div>
</p></div>
<div class='div-other'><a id='mulu2366' />
<p class='h3'>端午遍遊諸寺得禪字</p><p class="byline">蘇軾</p><p style="text-indent:0em" class="lg-abnormal"><div class='lg-row'>肩與任所適遇勝輒流連焚香引幽步酌茗開淨筵微雨止還作小窻幽更妍盆山不見日草木自蒼然忽登最高塔眼界窮大千卞峰照城郭震澤浮雲天深沉既可喜曠蕩亦所便幽尋未云畢墟落生晚煙歸來記所歷耿耿清不眠道人亦未寢孤燈同夜禪</div>
</p></div>
<div class='div-other'><a id='mulu2367' />
<p class='h3'>二十七日自陽平至斜谷宿於南山中蟠龍寺</p><p class="byline">前人</p><p style="text-indent:0em" class="lg-abnormal"><div class='lg-row'>橫查晚渡碧澗口騎馬夜入南山谷谷中暗水響瀧瀧嶺上疎星明煜煜寺藏巖底千萬仞路轉山腰三百曲風生饑虎嘯空林月黑驚麇竄修竹入門突兀見深殿照佛青熒有殘燭愧無酒食待遊人旋斫杉松煑溪蔌板閣獨眠驚旅枕木魚曉動隨僧粥起觀萬瓦鬱參差日亂千巖散紅綠門前商賈負椒荈山後咫尺連巴蜀何時歸耕江上田一夜心逐南飛鵠</div>
</p></div>
<div class='div-other'><a id='mulu2368' />
<p class='h3'>南寺</p><p class="byline">前人</p><p style="text-indent:0em" class="lg-abnormal"><div class='lg-row'>東去愁攀石西來怯渡橋碧潭如見試白塔苦相招野饋慚微薄村沽慰寂寥路窮斤斧絕松桂得千霄</div>
</p></div>
<div class='div-other'><a id='mulu2369' />
<p class='h3'>北寺</p><p class="byline">前人</p><p style="text-indent:0em" class="lg-abnormal"><div class='lg-row'>唐初傳有此亂後不留碑畏虎關門早無村得米遲山泉自入甕野桂不勝炊信美那能久應先學忍饑</div>
</p></div>
<div class='div-other'><a id='mulu2370' />
<p class='h3'>青牛嶺高絕處有小寺人迹罕到</p><p class="byline">前人</p><p style="text-indent:0em" class="lg-abnormal"><div class='lg-row'>暮歸走馬沙河塘爐烟裊裊十里香朝行曳杖青牛嶺崖泉咽咽千山靜君勿笑老僧耳聾喚不聞百年俱是可憐人明朝且復城中去白雲却在題詩處</div>
</p></div>
<div class='div-other'><a id='mulu2371' />
<p class='h3'>題靈峰寺壁</p><p class="byline">前人</p><p style="text-indent:0em" class="lg-abnormal"><div class='lg-row'>靈峯山下寶陁寺白髮東坡又到來前世德雲今我是依稀猶記妙高臺</div>
</p></div>
<div class='div-other'><a id='mulu2372' />
<p class='h3'>天竺寺<span class='note-inline'>(併序)</span></p><p class="byline">前人</p><p style="margin-left:1em">予年十二先君自虔州歸謂予言近城山中天竺寺有樂天親書詩云一山門作兩山門兩寺元從一寺分東澗水流西澗水南山雲起北山雲前臺花發後臺見上界鐘清下界聞遙想吾師行道處天香桂子落紛紛筆勢奇逸墨跡如新今四十七年予來訪之則詩<span class='corr'>已</span>亡有石刻存耳感涕不<span class='corr'>已</span>而作是詩</p>
<p style="text-indent:0em" class="lg-abnormal"><div class='lg-row'>香山居士留遺跡天竺禪師有故家空味連珠吟疊壁<span class='corr'>已</span>亡飛鳥失驚蛇林深野桂寒無子雨浥山薑病有花四十七年真一夢天涯流落淚橫斜</div>
</p></div>
<div class='div-other'><a id='mulu2373' />
<p class='h3'>上元過祥符僧可久房蕭然無燈火</p><p class="byline">前人</p><p style="text-indent:0em" class="lg-abnormal"><div class='lg-row'>門前歌舞鬥分明一室清風冷欲冰不把琉璃閒照佛始知無盡本無燈</div>
</p></div>
<div class='div-other'><a id='mulu2374' />
<p class='h3'>宿法惠寺</p><p class="byline">賀鑄</p><p style="margin-left:1em">在歷陽西南九十里戊辰四月七日㳂事至順天里越斗峴山冷泉澗薄晚投宿此寺寺三隅面山而豁其西北竹樹邃密如不與人境相接庭中有泉如輪清洌而甘跨山起小閣榜曰餘翠登望曠快因賦是詩題其上</p>
<p style="text-indent:0em" class="lg-abnormal"><div class='lg-row'>驅馬越飛澗揚旌下回岡欻見層浮圖高風振琅璫重門壯且深老柏森成行佛子出延客投鞭步長廊中庭汲新泉一飲生清凉孤坐興登覽危梯趨上方蕭蕭荒竹林簷外如環牆樵牧斷行徑龍蛇知所藏山禽喜暄暘嘯侶何琅琅子規特殷勤使人懷故鄉引領洛西北暮色來蒼茫一官早見縻微尚久未償明發復東去斯遊良不忘</div>
</p></div>
<div class='div-other'><a id='mulu2375' />
<p class='h3'>野寺</p><p class="byline">郭祥正</p><p style="text-indent:0em" class="lg-abnormal"><div class='lg-row'>野寺盤山腹高秋雨霽天拂簷雲漫漫穿竹水娟娟接食憐馴鳥搘笻慕老禪經年無客到門巷疊青錢</div>
</p></div>
<div class='div-other'><a id='mulu2376' />
<p class='h3'>次韻約諸君遊長干寺</p><p class="byline">蘇頌</p><p style="text-indent:0em" class="lg-abnormal"><div class='lg-row'>寺接郡東南僧嘗為我談初因晉大士來獲古靈龕歷世名空在重興德乃堪先朝賜新額此地建精藍億載扶皇綂生民息戰函剎仍存故里龍復止深潭九級惟塗甓千梁盡架楠亭臺各軒豁巖谷更空谽殿角芝成玉松梢露墜甘穴棲多禮鼠池怪集神蠅可愛臨岡曲何人結草菴欲來尋隱逸誰與共歡酣念往須勤到登高<span class='corr'>已</span>舊諳低頭小城市舉目徧村嵐靜境由茲達塵容却自慙常思真趣嚮可抑俗饕貪宇宙開懷適江山極望涵相邀幸多暇命駕即追參</div>
</p></div>
<div class='div-other'><a id='mulu2377' />
<p class='h3'>仰山寺</p><p class="byline">胡致隆</p><p style="text-indent:0em" class="lg-abnormal"><div class='lg-row'>山下清泉迸石流山前松竹自春秋猿吟古寺偏深處雲集羣峰最上頭一老有靈飛窣堵二神無語鎖寒湫諸天更在藤蘿外欲踏層巔悵末由</div>
</p></div>
<div class='div-other'><a id='mulu2378' />
<p class='h3'>定光禪院</p><p class="byline">毛滂</p><p style="text-indent:0em" class="lg-abnormal"><div class='lg-row'>曉出開霜阪饑鳥啄麥畦山腰餘雪瘦天面冷雲低寒意梅花北禪心柏子西牕前借殘月照我渡前溪</div>
</p></div>
<div class='div-other'><a id='mulu2379' />
<p class='h3'>金陵野外廢寺</p><p class="byline">游九言</p><p style="text-indent:0em" class="lg-abnormal"><div class='lg-row'>寒花窈嫋蔓頹牆古寺蒼苔晝掩房犬吠屋頭山杳杳蟲鳴階隙草荒荒池塘淡月蒹葭冷籬竹西風橘柚香六代江山金碧地斷碑留得管興亡</div>
</p></div>
<div class='div-other'><a id='mulu2380' />
<p class='h3'>宿都嶠山靈景寺</p><p class="byline">李綱</p><p style="text-indent:0em" class="lg-abnormal"><div class='lg-row'>清晨遊棲真薄暮宿靈景山空松桂香雲細泉石冷高崖敞飛簷象緯逼參并惜無娟娟月散此林下影夜闌風露寒巖曲燈火耿疎鐘響嵌竇客枕發深省</div>
</p></div>
<div class='div-other'><a id='mulu2381' />
<p class='h3'>訪許將於大乘寺</p><p class="byline">前人</p><p style="text-indent:0em" class="lg-abnormal"><div class='lg-row'>物外仙家長自春隱淪何必為逃秦秪因檑洞贈花者便是桃源種樹人丹茘枝頭星爛熳白雲峯頂玉嶙峋主人愛客非無意端為出山多世塵</div>
</p></div>
<div class='div-other'><a id='mulu2382' />
<p class='h3'>鄱陽龍居寺</p><p class="byline">岳飛</p><p style="text-indent:0em" class="lg-abnormal"><div class='lg-row'>巍石山前寺林泉勝景幽紫金諸佛相白雪老僧頭潭水寒生月松風夜帶秋我來囑龍伯為雨濟民憂</div>
</p></div>
<div class='div-other'><a id='mulu2383' />
<p class='h3'>獨宿昭亭山寺</p><p class="byline">李彌遜</p><p style="text-indent:0em" class="lg-abnormal"><div class='lg-row'>山寒六月飛霜雪樓殿夜深鐘鼓歇琅玕無風萬戟閒屋角明河挂天闕龍牙七尺玉壺冰炯炯神清夢不成可憐幽絕無人共用看雲頭璧月生</div>
</p></div>
<div class='div-other'><a id='mulu2384' />
<p class='h3'>題海會寺</p><p class="byline">程俱</p><p style="text-indent:0em" class="lg-abnormal"><div class='lg-row'>萬杉堆青沒山骨雲埋七峰時出沒飛泉拂石瀉哀湍下有萬古蛟龍窟藏頭睡熟呼不起地坼三年蝗蝻出千山脈理漬清甘一罅涓涓流石液同遊况與惠詢輩納屐振衣何勃窣大門當前新築道跨水曲欄攲突兀舂鳴轣轆趂朝炊水[田*(巢-果)]懸流機械發搘笻對此自三歎抱甕老人長搰搰却坐幽堂忽浩歌回首<span class='corr'>已</span>失西山日</div>
</p></div>
<div class='div-other'><a id='mulu2385' />
<p class='h3'>蕭山覺苑寺雪後杜門</p><p class="byline">陳淵</p><p style="text-indent:0em" class="lg-abnormal"><div class='lg-row'>雪融簷澑如秋霖古寺掩關無足音詩書廢放道眼淨鐘鼓杳隔禪房深老僧勸坐媒以火茶鼎靜聽蒼蠅吟胷中激梗造澄澈一念不作千憂沉浮生半日未易得邂逅勝境聊安心明日孤帆落何許歲晚濁醪誰共斟</div>
</p></div>
<div class='div-other'><a id='mulu2386' />
<p class='h3'>南塘寺</p><p class="byline">朱熹</p><p style="text-indent:0em" class="lg-abnormal"><div class='lg-row'>南塘舊是尚書宅今作僧居水石清半夜月明禪定後松風猶帶管絃聲</div>
</p></div>
<div class='div-other'><a id='mulu2387' />
<p class='h3'>翠巖寺</p><p class="byline">趙師秀</p><p style="text-indent:0em" class="lg-abnormal"><div class='lg-row'>石巖看不見翠色自重重春雨生松葉山風響鐵鐘碑頑工費墨草嫩綠添茸住院吳僧老相迎憶舊<span class='corr'>逢</span></div>
</p></div>
<div class='div-other'><a id='mulu2388' />
<p class='h3'>三峯寺</p><p class="byline">真桂芳</p><p style="text-indent:0em" class="lg-abnormal"><div class='lg-row'>寂寞煙林噪亂鴉青鞵步入野僧家雲深不礙鐘聲出日轉還移塔影斜廊下蝸黏沿砌蘚佛前蜂戀插瓶花竹牀紙帳清如水一枕松風聽煑茶</div>
</p></div>
<div class='div-other'><a id='mulu2389' />
<p class='h3'>題善權寺</p><p class="byline">顧逢</p><p style="text-indent:0em" class="lg-abnormal"><div class='lg-row'>英臺修讀地舊刻字猶存一閣出霄漢萬松連寺門洞深雲氣冷池淺鹿行渾山下流來水風雷日夜喧</div>
</p></div>
<div class='div-other'><a id='mulu2390' />
<p class='h3'>宿香嚴院</p><p class="byline">王鎡</p><p style="text-indent:0em" class="lg-abnormal"><div class='lg-row'>地爐煨火柏枝香借宿寒寮到上方山近白雲歸古殿風高黃葉響空廊敲門僧踏梅花月入夜猿啼楓樹霜夢醒不知牕日上時聞清磬出松堂</div>
</p></div>
<div class='div-other'><a id='mulu2391' />
<p class='h3'>達摩庵</p><p class="byline">金許安仁</p><p style="text-indent:0em" class="lg-abnormal"><div class='lg-row'>巖壑深嚴入翠微少林金碧霧煙霏五峯屏簇禪庵小萬刧天開佛日輝聞說九年深面壁得逢二祖便傳衣千秋少室山靈在曾見神僧隻履歸</div>
</p></div>
<div class='div-other'><a id='mulu2392' />
<p class='h3'>七金山寺</p><p class="byline">趙秉文</p><p style="text-indent:0em" class="lg-abnormal"><div class='lg-row'>刳簷篆額螙蝸涎像教塵埃閱百年殿棟猶題遼日月圖經不載禹山川荒碑盤屈蜿蜒古壞壁參覃罔象拳想見當年崇奉日無邊花雨散諸天</div>
</p></div>
<div class='div-other'><a id='mulu2393' />
<p class='h3'>開元寺</p><p class="byline">前人</p><p style="text-indent:0em" class="lg-abnormal"><div class='lg-row'>歲久開元寺黃花落石龍瓶深悿碧甃蝸壁篆金容牕影年年塔禽棲夜夜鐘平生睡秋雨竹閣味偏濃</div>
</p></div>
<div class='div-other'><a id='mulu2394' />
<p class='h3'>登陶山寺</p><p class="byline">劉仲傑</p><p style="text-indent:0em" class="lg-abnormal"><div class='lg-row'>遺跡千年事恐誣幽棲誰信為陶朱不知古寺東山洞曾與西施共隱無</div>
</p></div>
<div class='div-other'><a id='mulu2395' />
<p class='h3'>遊延祚寺留題二首</p><p class="byline">高逸</p><p style="text-indent:0em" class="lg-abnormal"><div class='lg-row'><span class='corr'>已</span>向靈峰得勝遊更來延祚少遲留高槐葉密晴無日廣廈簷深氣似秋嘉果摘來聊自食新詩吟就與誰酬一瓶一鉢能隨分休把身心妄處求</div>
</p><p style="text-indent:0em" class="lg-abnormal"><div class='lg-row'>招提深靜少炎曦衰病無堪氣力微一葉未聞庭下落斷雲已見隴頭飛齋餘鳥雀爭殘啄講罷松杉轉夕暉坐羨僧身偏省事令人心地自歸依</div>
</p></div>
<div class='div-other'><a id='mulu2396' />
<p class='h3'>題海會寺以禪房花木深五字為韻得木字</p><p class="byline">鄭輝</p><p style="text-indent:0em" class="lg-abnormal"><div class='lg-row'>吾儕愛山水乘興遊金谷修竹蔭寒泉層巖排古木風軒盃暫把花院棋終局晚雨更多情留與成夜宿</div>
</p></div>
<div class='div-other'><a id='mulu2397' />
<p class='h3'>題海會寺以禪房花木深為韻得禪字</p><p class="byline">何慮</p><p style="text-indent:0em" class="lg-abnormal"><div class='lg-row'>槐柳陰陰首夏天閒門塊坐正蕭然忽蒙蘭友相為伴來訪蓮宮一問禪粉著衣襟穿翠竹冰生齒頰漱寒泉晚來更看前山雨共借西軒對榻眠</div>
</p></div>
<div class='div-other'><a id='mulu2398' />
<p class='h3'>開福寺</p><p class="byline">王渥</p><p style="text-indent:0em" class="lg-abnormal"><div class='lg-row'>翠林深處款招提冉冉春風入鼓鼙雲獻好山青入座雨添新漲綠平堤樹頭樹底見花發山後山前聞鳥啼踏月歸來聞好語兒童爭唱白銅鞮</div>
</p></div>
<div class='div-other'><a id='mulu2399' />
<p class='h3'>宿三家寺</p><p class="byline">馮延登</p><p style="text-indent:0em" class="lg-abnormal"><div class='lg-row'>老柏蒼蒼纏老藤招提牢落有殘僧暝禽自入藏經閣饑鼠時窺照佛燈未得安心如北秀却思覓法趂南能濛濛雨暗門前路更得雲房一曲肱</div>
</p></div>
<div class='div-other'><a id='mulu2400' />
<p class='h3'>登碧峰寺</p><p class="byline">無名氏</p><p style="text-indent:0em" class="lg-abnormal"><div class='lg-row'>兩峽山高月半輪五更人起馬嘶頻無端又上長安道輸與僧牕飽睡人</div>
</p></div>
<div class='div-other'><a id='mulu2401' />
<p class='h3'>遊山林寺</p><p class="byline">元王旭</p><p style="text-indent:0em" class="lg-abnormal"><div class='lg-row'>石徑俯雲壑竹林開幽境寺古僧徒稀山深嵐氣冷待遊未終興紅日忽倒影曳杖披暝煙長歌下前嶺</div>
</p></div>
<div class='div-other'><a id='mulu2402' />
<p class='h3'>遊天竺寺</p><p class="byline">白[王*延]</p><p style="text-indent:0em" class="lg-abnormal"><div class='lg-row'>山轉龍泓一徑深嵐煙吹潤撲衣巾松蘿掩映似無路猿鳥往來如有人講石尚存天寶字御梅嘗識建炎春城中遮日空西望自與長安隔兩塵</div>
</p></div>
<div class='div-other'><a id='mulu2403' />
<p class='h3'>淨居院</p><p class="byline">于石</p><p style="text-indent:0em" class="lg-abnormal"><div class='lg-row'>峰廻澗曲路縈紆萬壑中藏一畵圖雪墮枯枝龍解甲藤纏怪石虎生鬚滿樓山色自濃澹隔竹泉聲半有無紙帳蒲團清思足更添梅種兩三株</div>
</p></div>
<div class='div-other'><a id='mulu2404' />
<p class='h3'>大都遇平江龍興寺僧閒上座話唐綦[母-(、/、)+〡]潛宿龍興寺詩因次其韻</p><p class="byline">趙孟頫</p><p style="text-indent:0em" class="lg-abnormal"><div class='lg-row'>聞說龍興寺多年未款扉風林發松籟雨砌長苔衣殿古燈光定房深磬韻微秋風動歸興一錫向空飛</div>
</p></div>
<div class='div-other'><a id='mulu2405' />
<p class='h3'>樟樹鎮五公寺</p><p class="byline">何中</p><p style="text-indent:0em" class="lg-abnormal"><div class='lg-row'>久幽厭拘維暫弛欣舒散近關得禪扉擇步歷蒼蘚沈沈松陰重灩灩水光遠殘花起餘香乳禽響新轉虛廊清晝長高僧坐談簡學空素所昧慮妄還自遺移晷始知歸生煙滿林晚</div>
</p></div>
<div class='div-other'><a id='mulu2406' />
<p class='h3'>遊竹林寺</p><p class="byline">薩都剌</p><p style="text-indent:0em" class="lg-abnormal"><div class='lg-row'>野人一過竹林寺無數竹枝生白煙江近玉龍埋碧草月明黃鶴下芝田樹銜宿雨啼山鷓花落春風老杜鵑何日來分雲半榻故人不用買山錢</div>
</p></div>
<div class='div-other'><a id='mulu2407' />
<p class='h3'>題昌國普陀寺</p><p class="byline">丁鶴年</p>
<div class='div-other'><a id='mulu2408' /><p style="text-indent:0em" class="lg-abnormal"><div class='lg-row'>神鰲屹立戴崔嵬俯瞰滄溟水一杯積翠自天開罨畫布金隨地起樓臺祈靈漢使乘槎到傳法梁僧折葦來若使祖龍知勝槩豈應驅石訪蓬萊</div>
</p></div>
<div class='div-other'><a id='mulu2409' />
<p class='h4'>其二</p><p style="text-indent:0em" class="lg-abnormal"><div class='lg-row'>昆明刧火忽重然宇內名山悉變遷古剎獨存龍伯國豐碑猶記兔兒年三更日浴咸池水八月潮吞渤海天雲漢靈槎如可御便應長往問羣仙</div>
</p></div></div>
<div class='div-other'><a id='mulu2410' />
<p class='h3'>焦山寺</p><p class="byline">周權</p><p style="text-indent:0em" class="lg-abnormal"><div class='lg-row'>赤霞夜出扶桑東海雲捲浪凌虛空剛風浩浩吹不去崔嵬化作青蓮宮萬衲月寒清梵寂四面沉沉皆海色鐘聲不許到人間自送潮音落寒碧</div>
</p></div>
<div class='div-other'><a id='mulu2411' />
<p class='h3'>金山龍遊寺</p><p class="byline">前人</p><p style="text-indent:0em" class="lg-abnormal"><div class='lg-row'>金山突兀摩青冥六鰲駕海來蓬瀛風濤卷雪撼不動中流湧出毘耶城山僧眼底乾坤闊俯瞰朝暾乘落月鐘聲薄暮來蜃樓燈影晴宵入蛟窟馬銜韜怪蒼龍蹲聽法臥護孤雲根參旗歷落倚闌楯金碧照耀滄海門天光萬頃涵虛碧扁舟獨艤玻瓈國六朝興廢幾英雄往事雲浮江露白窮高一覽雙眼明天風灑我毛骨清淮山數點不可寫矯首九萬摶風鵬</div>
</p></div>
<div class='div-other'><a id='mulu2412' />
<p class='h3'>登東山寺</p><p class="byline">王都中</p><p style="text-indent:0em" class="lg-abnormal"><div class='lg-row'>古寺岧嶢隱翠微松陰行盡見朱扉巖花識面遠迎笑野鳥忘機近不飛相國書堂今寂寂山僧法坐久巍巍凭闌欲問當時事白鷺無言立釣磯</div>
</p></div>
<div class='div-other'><a id='mulu2413' />
<p class='h3'>天衣寺</p><p class="byline">韓性</p><p style="text-indent:0em" class="lg-abnormal"><div class='lg-row'>春流雙澗深曉色十峰陰勝地青蓮宇千年靜者心焚香入空翠鳴磬出幽林去路白雲滿禪宮何處尋</div>
</p></div>
<div class='div-other'><a id='mulu2414' />
<p class='h3'>龍興寺</p><p class="byline">陳植</p><p style="text-indent:0em" class="lg-abnormal"><div class='lg-row'>先朝黃葉寺老屋白雲扉燈續長明火僧披壞色衣馱經馬迹遠念佛鳥聲微唯有閑閑叟坐看紅日飛</div>
</p></div>
<div class='div-other'><a id='mulu2415' />
<p class='h3'>遊天竺寺</p><p class="byline">張翥</p><p style="text-indent:0em" class="lg-abnormal"><div class='lg-row'>石梁濺水濕蒼苔陰洞旁穿澗底回殿閣金銀從地湧山林圖畫自天開龍隨僧到分雲住猿聽人呼下樹來游興未闌斜日盡馬頭呼酒尚徘徊</div>
</p></div>
<div class='div-other'><a id='mulu2416' />
<p class='h3'>送智惠隱住水月禪院</p><p class="byline">成廷珪</p><p style="text-indent:0em" class="lg-abnormal"><div class='lg-row'>放船直到棲禪處萬頃湖心一徑開綠樹鳥驚風落果碧潭龍去水生苔西巖尊宿傳燈在東海高僧杖錫來今夜月明清似水太空無地著纖埃</div>
</p></div>
<div class='div-other'><a id='mulu2417' />
<p class='h3'>遊麻姑萬松庵</p><p class="byline">貢師泰</p><p style="text-indent:0em" class="lg-abnormal"><div class='lg-row'>積雨變秋思清遊愜道心過橋分履迹問寺逐鐘音紅墮鳥爭果綠深魚占陰何當脫塵鞅重此契幽尋</div>
</p></div>
<div class='div-other'><a id='mulu2418' />
<p class='h3'>和林子蒼元妙寺值雨</p><p class="byline">盧琦</p><p style="text-indent:0em" class="lg-abnormal"><div class='lg-row'>兩袖清風緩轡遊奧王城下少淹留客衣半濕松花雨鶴影先分竹院秋採藥僧歸雲外路吟詩人倚樹間樓憑君汲取前溪水為洗塵中浩蕩愁</div>
</p></div>
<div class='div-other'><a id='mulu2419' />
<p class='h3'>遊靈山寺</p><p class="byline">陳高</p><p style="text-indent:0em" class="lg-abnormal"><div class='lg-row'>舊聞海上有神山今見樓臺島嶼間鼇背千年開佛國鯨波十里隔人寰風吹僧影浮杯渡雲送龍身聽法還避世擬從支遁隱塵簪吾已久投間</div>
</p></div>
<div class='div-other'><a id='mulu2420' />
<p class='h3'>翠微寺</p><p class="byline">汪澤民</p><p style="text-indent:0em" class="lg-abnormal"><div class='lg-row'>欲雨不雨天墨色將崩未崩石偪側溪谷緣雲已萬盤風雨欺人作三厄客遊已慳天不慳雷電翕歘噓睛暾諸峰倒景互明滅照耀金碧開山門清都紫微逼象緯旃林貝樹羅山樊十方下視沙界迥佛骨不受炎歊袢麻衣老師寂滅久問法羞與山僧論但餘卓錫古泉水念念欲洗塵眼昬嗟予世網久躑躅坐覽古跡空盤桓暮歸却覓山下路杳杳飛鳥投荒村</div>
</p></div>
<div class='div-other'><a id='mulu2421' />
<p class='h3'>遊狼山寺</p><p class="byline">陳基</p><p style="text-indent:0em" class="lg-abnormal"><div class='lg-row'>鯨波渺渺四無涯閶闔天低手可排一塔倚空淩浩劫兩潮爭港撼層崖半晴半雨龍歸海衝煖衝寒鴈渡淮安得乞身依佛日遍尋靈迹訪齊諧</div>
</p></div>
<div class='div-other'><a id='mulu2422' />
<p class='h3'>上巳日杭州府學教授徐一夔四齊訓導拉遊智果寺訪東坡題參寥泉</p><p class="byline">張昱</p><p style="text-indent:0em" class="lg-abnormal"><div class='lg-row'>佳遊在上<span class='corr'>已</span>屬此清明前春景<span class='corr'>已</span>云晏風光猶未暄往尋智果寺竟得參寥泉雲物豈殊昔人世自更遷邈哉長公詠高吟憶當年我輩復登臨花界何因緣古佛儼香閣真詮積華軒境超萬念空道勝諸妄捐緬懷此會難徘徊未云還申章續芳藻冀或來者傳</div>
</p></div>
<div class='div-other'><a id='mulu2423' />
<p class='h3'>七佛菴三十韻</p><p class="byline">舒崸</p><p style="text-indent:0em" class="lg-abnormal"><div class='lg-row'>春色如多情陰雲貸游矚登臨不憚勞[跳-兆+孛]踤轉山谷石磴危欲攲梯身進恐覆松風響簫笙花露滴巾幅鑿鑿石齒連盤盤山脊伏初疑路不通似覺地可縮小憩林木深大觀天地育曠胷陵八荒舉手決四瀆歲暮歷險艱時危事幽獨情深山水佳興遣杖履復七佛菴先登一人泉可掬誓將寂滅心受此清淨福人世徒喧啾山門遠榮辱艱難慨諸僧落莫棲老屋江水清入懷淮山翠凝目花陰覆層簷鳥語隔幽竹稽首幡幢翻升階路徑熟禪心絮沾泥世味蠟煑粥軍政期嚴明民風慕清穆既興楊朱悲復動賈生哭再上講經臺仍摳御風服凭高氣層層眺遠山矗矗石眼松絡根崖腰樹飛瀑一泓照鬚眉兩地映蘭菊骨蛻超塵寰性空悟機軸無心雲自飛得趣景何倏綠樹啼白猿青莎臥黃犢川原豁而開麻麥蔚以蓼游辰風日和行徑草花馥冥冥鶴歸來長嘯下山麓</div>
</p></div>
<div class='div-other'><a id='mulu2424' />
<p class='h3'>過顯慶寺</p><p class="byline">謝應芳</p><p style="text-indent:0em" class="lg-abnormal"><div class='lg-row'>六載重來釋氏家一甌新啜趙州茶杏花風後春何冷柏子庭前日未斜拄杖賴能無潦倒關文煩為補楞伽要聽說法頻來往且喜平橋路不賒</div>
</p></div>
<div class='div-other'><a id='mulu2425' />
<p class='h3'>赴龍巖寺齋以詩題殿西廡</p><p class="byline">丘處機</p><p style="text-indent:0em" class="lg-abnormal"><div class='lg-row'>杖藜欲訪山中客空山沈沈澹無色夜來飛雪滿巖阿今日山光映天白天高日下松風清神遊八極騰虛明欲寫山家本來面道人活計無能名</div>
</p></div>
<div class='div-other'><a id='mulu2426' />
<p class='h3'>題金山寺</p><p class="byline">釋明本</p><p style="text-indent:0em" class="lg-abnormal"><div class='lg-row'>半江湧出金山寺一簇樓臺兩岸船月到中宵成白畫浪翻平地作青天塔鈴自觸微風語灘石長磨細浪圓龍化楚人來聽法手擎珠獻不論錢</div>
</p></div>
<div class='div-other'><a id='mulu2427' />
<p class='h3'>駕幸天長寺應制</p><p class="byline">廣宣</p><p style="text-indent:0em" class="lg-abnormal"><div class='lg-row'>天界宜春賞禪門不掩關宸遊雙闕外僧引百花間車馬喧長路煙雲靜遠山觀空復觀俗皇鑒此中閑</div>
</p></div>
<div class='div-other'><a id='mulu2428' />
<p class='h3'>聖恩顧問獨遊月鐙閣直書應制</p><p class="byline">前人</p><p style="text-indent:0em" class="lg-abnormal"><div class='lg-row'>禪居河畔無多地來往尋春物正華磴道上盤千畞竹闌干低數萬人家簷前施食來飛鳥林下行香踏落花自解剎那知佛性不勞更喻幾塵沙</div>
</p></div>
<div class='div-other'><a id='mulu2429' />
<p class='h3'>駕幸普濟寺應制</p><p class="byline">前人</p><p style="text-indent:0em" class="lg-abnormal"><div class='lg-row'>南方寶界幾由旬八部同瞻一佛身寺壓山河天宇靜樓懸日月鏡光新重城柳暗東風暖複道花明上苑春向晚鸞輿歸鳳闕曲江池上動青蘋</div>
</p></div>
<div class='div-other'><a id='mulu2430' />
<p class='h3'>過保聖寺</p><p class="byline">明高啟</p><p style="text-indent:0em" class="lg-abnormal"><div class='lg-row'>隔江寒霧隱樓臺遠逐鐘聲放艇來亂後不知僧已去幾堆紅葉寺門開</div>
</p></div>
<div class='div-other'><a id='mulu2431' />
<p class='h3'>上方</p><p class="byline">姚廣孝</p><p style="text-indent:0em" class="lg-abnormal"><div class='lg-row'>蓮宮據山椒岧嶢去天咫風香花雨新僧行白雲裏幽沈樹樂靜蕭散煙鐘起人登石路迷依依緣澗水</div>
</p></div>
<div class='div-other'><a id='mulu2432' />
<p class='h3'>遊清凉寺詩</p><p class="byline">王守仁</p><p style="text-indent:0em" class="lg-abnormal"><div class='lg-row'>春尋載酒本無期乘興還嫌馬足遲古寺共憐春草沒遠山偏與夕陽宜雨晴澗竹消蒼粉風暖巖花落紫蕤昏黑更須凌絕頂高懷想見少陵詩</div>
</p></div>
<div class='div-other'><a id='mulu2433' />
<p class='h3'>遊岳麓寺</p><p class="byline">李東陽</p><p style="text-indent:0em" class="lg-abnormal"><div class='lg-row'>危峰高瞰楚江干路在羊腸第幾盤萬樹松杉雙徑合四山風雨一僧寒平沙淺草連天在落日孤城隔水看薊北湘南俱在眼鷓鴣聲裏獨凭欄</div>
</p></div>
<div class='div-other'><a id='mulu2434' />
<p class='h3'>與趙夢麟諸人遊甘露寺</p><p class="byline">前人</p><p style="text-indent:0em" class="lg-abnormal"><div class='lg-row'>澗篠巖杉處處通野寒吹雨墮空濛垂藤路繞千年石老鶴巢傾半夜風淮浦樹來江口斷金陵潮落海門空關書未報三邊捷萬里中原一望中</div>
</p></div>
<div class='div-other'><a id='mulu2435' />
<p class='h3'>登千佛閣</p><p class="byline">劉爾牧</p><p style="text-indent:0em" class="lg-abnormal"><div class='lg-row'>莊嚴寶閣枕河流龍象開成南部洲金剎倒瀾波影動天花穠郁水光浮風塵迥出三千界雲氣如登十二樓坐對孤煙旋樹杪懸知暮磬度林丘</div>
</p></div>
<div class='div-other'><a id='mulu2436' />
<p class='h3'>集開元寺</p><p class="byline">李攀龍</p><p style="text-indent:0em" class="lg-abnormal"><div class='lg-row'>流陰拂層岑返照翳深谷古寺入蕭條迴巖抱幽獨梵影淨香臺鐘鼓殷石屋絕壁棲禪誦懸崖下樵牧秋花雨還瘦老樹霜逾禿寒泉可瑩心白雲况極目登臨客自佳搖落時何速蔬色蕩腥羶苔光清簡牘新詩發神秀舊遊耿初服歸來杖履便老去煙霞伏高城出睥睨燈火通林麓言旋轉多興後期此同宿</div>
</p></div>
<div class='div-other'><a id='mulu2437' />
<p class='h3'>僊溪龍華寺</p><p class="byline">前人</p><p style="text-indent:0em" class="lg-abnormal"><div class='lg-row'>寶幢山下煙霞古老樹如龍欲飛舞花氣薰成五色雲泉聲散作千林雨我愛溪山事事幽錦袍醉踏東風遊題詩淨掃巖頭石把酒還登竹外樓空門自與人間別夜榻焚香臥清絕明朝長嘯拂衣歸閒却溪風與山月</div>
</p></div>
<div class='div-other'><a id='mulu2438' />
<p class='h3'>神通寺</p><p class="byline">前人</p><p style="text-indent:0em" class="lg-abnormal"><div class='lg-row'>相傳精舍朗公開千載金牛去不迴初地花開藏洞壑諸天樹杪出樓臺月高清梵西風落霜淨疎鐘下界來豈謂投簪能避俗將因臥病白雲隈</div>
</p></div>
<div class='div-other'><a id='mulu2439' />
<p class='h3'>遊龍洞寺</p><p class="byline">前人</p><p style="text-indent:0em" class="lg-abnormal"><div class='lg-row'>壁削芙蓉萬仞丹禪林隱隱畵圖看人間勝地僧多占洞裏諸天客到難雲傍龍來晴作雨風從澗底暑生寒年來賸有煙霞癖石畔長松好掛冠</div>
</p></div>
<div class='div-other'><a id='mulu2440' />
<p class='h3'>聞王百穀寓南屏寺奉懷</p><p class="byline">邢侗</p><p style="text-indent:0em" class="lg-abnormal"><div class='lg-row'>卜築南屏寺多因太守賢榻移千竹潤書枕一牀眠禮佛沈香火看花細雨天無緣陪勝侶吟望獨凄然</div>
</p></div>
<div class='div-other'><a id='mulu2441' />
<p class='h3'>宿天界寺</p><p class="byline">王思任</p><p style="text-indent:0em" class="lg-abnormal"><div class='lg-row'>古寺白門邊寒風逗石煙松篁無俗徑鐘磬有諸天歲晚難為客官閒易入禪燈殘僧別去清夢竹相憐</div>
</p></div>
<div class='div-other'><a id='mulu2442' />
<p class='h3'>佛慧寺</p><p class="byline">前人</p><p style="text-indent:0em" class="lg-abnormal"><div class='lg-row'>亂竹閉僧院長松護法堂坐憐新月上行愛落花香破壁流燈影懸崖掛夕陽支公閒懶處暫此禮空王</div>
</p></div>
<div class='div-other'><a id='mulu2443' />
<p class='h3'>初秋同叔弢彥時遊崇山蘭若</p><p class="byline">前人</p><p style="text-indent:0em" class="lg-abnormal"><div class='lg-row'>習靜厭紛擾幽尋給孤園倏然香林下似得桃花源一鳥落天鏡千花秀禪門紛吾道機淺謬接甘露言月色隱秋思荷香清夜魂終希偶緇錫永矣超塵喧</div>
</p></div>
<div class='div-other'><a id='mulu2444' />
<p class='h3'>宿歐兜禪室</p><p class="byline">前人</p><p style="text-indent:0em" class="lg-abnormal"><div class='lg-row'>雲臥年年望而今積翠中一燈昏佛影萬葉下秋空客夢驚天半雞聲在海東錢塘門尚閉何事不朦朧</div>
</p></div>
<div class='div-other'><a id='mulu2445' />
<p class='h3'>永明寺與伯貞先生坐語</p><p class="byline">屠隆</p><p style="text-indent:0em" class="lg-abnormal"><div class='lg-row'>寺門瓦落挂霜藤閒與君侯說廢興秋老紫苔生臥佛日斜黃葉映千僧蠢魚古壁消殘藏風雨空堂暗一燈勘破此中須了悟昆明劫火向無憑</div>
</p></div>
<div class='div-other'><a id='mulu2446' />
<p class='h3'>寓建陽福山寺</p><p class="byline">徐[火*勃]</p><p style="text-indent:0em" class="lg-abnormal"><div class='lg-row'>磴路層層入招提夾兩山柏侵陰殿綠苔繡古牆斑細雨蟲聲碎微風蝶影閒五更鐘韻杳鄉夢屢催還</div>
</p></div>
<div class='div-other'><a id='mulu2447' />
<p class='h3'>法海寺</p><p class="byline">陳价夫</p><p style="text-indent:0em" class="lg-abnormal"><div class='lg-row'>木柝聲殘萬杵哀鄰家白苧<span class='corr'>已</span>先裁浮雲半掩無諸國落日橫斜金粟臺稿葉滿階風乍起繁霜入戶鴈初來小山芳草青如剪歲晚應悲白髮催</div>
</p></div>
<div class='div-other'><a id='mulu2448' />
<p class='h3'>寓極樂寺</p><p class="byline">王衡</p><p style="text-indent:0em" class="lg-abnormal"><div class='lg-row'>灣灣綠水帶城陰白日青蓮雙樹林萬疊雲山千里夢六時鐘磬五更心寒燈貝葉翻香蠹春日簷花坐語禽隨意竹牀葵菜好經簾不捲書堂深</div>
</p></div>
<div class='div-other'><a id='mulu2449' />
<p class='h3'>同曹學佺過宿碧峰寺愚公房得風字</p><p class="byline">吳兆</p><p style="text-indent:0em" class="lg-abnormal"><div class='lg-row'>入寺昏煙斂雙橋竹磵通僧歸殘磬裏客夢亂山中燈暗牕沾雨枝喧鳥墮風他鄉寥落夜語笑喜能同</div>
</p></div>
<div class='div-other'><a id='mulu2450' />
<p class='h3'>聖像教寺</p><p class="byline">周倫</p>
<div class='div-other'><a id='mulu2451' /><p style="text-indent:0em" class="lg-abnormal"><div class='lg-row'>梵寺吾今到空牀對許支蒲團閒聽偈草閣靜談詩雲洞龍歸夜松林鶴到時妙香清不寐塵外有遐思</div>
</p></div>
<div class='div-other'><a id='mulu2452' />
<p class='h4'>其二</p><p style="text-indent:0em" class="lg-abnormal"><div class='lg-row'>到寺江村暮溪橋出定禪香臺雙樹直油幕一燈圓竹雨鳴幽玉松風響奏絃楞嚴未須誦真覺解元元</div>
</p></div></div>
<div class='div-other'><a id='mulu2453' />
<p class='h3'>宿牛首寺</p><p class="byline">陳鐸</p><p style="text-indent:0em" class="lg-abnormal"><div class='lg-row'>到寺萬綠絕蕭然宿峰頂蒼蒼野色新漠漠秋煙瞑相期話三生夜坐石根冷微凉入虛闌老鶴語桐井支郎翻經處松子落古鼎白露下高空濕雲壓幽境披衣問姮娥霓裳曲應聽望極顛厓前寒籬眇村逕談久明月來照我天地靜半生繫虛名江山負真景自汲石泉水同僧瀹佳茗天風在林末空翠散復整一乘演微機開豁自慚省疎竹何蕭蕭雲房亂燈影</div>
</p></div></div></div>
</div><!-- end of div[@id='body'] -->
</body></html>