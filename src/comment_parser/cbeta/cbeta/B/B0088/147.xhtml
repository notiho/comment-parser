<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu5668' />
<div class='div-other'>
<p class='h2'>欽定古今圖書集成博物彙編神異典　第二百一卷目錄</p>
<ul class="">
<li><p>僧部紀事一</p>
</li>
</ul></div>
<p class='juan'>神異典第二百一卷</p>
<div class='div-other'><a id='mulu5669' />
<p class='h2'>僧部紀事一</p><p>晉書王坦之傳初坦之與沙門竺法師甚厚每共論幽明報應便要先死者當報其事後經年師忽來云貧道已死罪福皆不虛惟當勤脩道德以升濟神明耳言訖不見坦之尋亦卒</p>
<p>世說舊注殷浩於佛經有所不了故遣人迎支道林林乃虛懷欲往王右軍駐之曰深源思致淵富未易可當且<span class='corr'>己</span>所不解上人未必能通縱能服彼亦名不益倘若不合便喪十年所保林公乃不往</p>
<p>十六國春秋南燕錄慕容德稱帝初苻登既滅登弟廣率所部三千來降拜冠軍處之乞活堡至是復叛稱秦王德留撫軍魯陽王和守滑臺德率眾攻廣斬之和長史李辯殺和以滑臺降魏德曰苻廣雖平撫軍失據進有強敵退無所托計將安出尚書潘聰曰滑臺四通八達非帝王之居青齊沃壤號曰東秦地方二千里戶餘十萬四塞之固可謂用武之國德猶預未決於是遣牙門蘇撫問沙門朗公報曰山野絕俗之士不應預聞朝議但有待之累非有托無以立陛下今來即朗之檀越敬覽潘尚書之議可謂興邦之術矣撫又問以年世朗以周易筮之曰燕衰庚戌撫曰幾何曰年則一紀世則及子撫曰何其促乎朗曰封兆然也豈關人哉撫不敢言德大悅</p>
<p>異苑沙門竺慧熾新野人住江陵四層佛寺末初二年卒弟子為設七日會其日將夕燒香竟沙門道賢因往視熾弟子至房前忽曖曖若人形詳視乃慧熾也容貌衣服不異生時謂賢曰君旦食肉美否曰美熾曰我生不能斷肉今落餓鬼地獄道賢懼讋未及得答熾復言汝若不信試看我背後乃廻背示賢見三黃狗形半似驢眼甚赤光照戶內狀欲嚙熾而復止賢駭怖悶絕良久乃蘇</p>
<p>靈味寺在建康鍾山蔣林里末初三年沙門法意起造晉末有高逸沙門莫顯名迹巖棲谷隱常在鍾山之阿一夜忽聞怪石崩墜聲振林野明旦履行復見清泉湛然聚徒結宇號曰靈味</p>
<p>釋僧羣清貧守節蔬食持經居羅江縣之霍山構立茅屋孤在海中上有石盂水深六尺常有清泉古老相傳是羣仙所宅羣因絕粒其庵舍去石盂隔一小澗日夕往還以木為梁由之以汲水年至一百三十忽見一折翅鴨舒翼當梁頭就唼羣往來不得欲舉錫杖撥之恐有轉傷因此廻遂絕水經數日死臨死向人說年少時曾折一鴨翅驗此以為現報</p>
<p>續博物志高座道人不肯作漢語或問此意曰此簡應對之煩和尚胡名尸梨密宋云高座西域人傳三國王子以讓弟遂為沙門末嘉中到中國</p>
<p>宋書符瑞志武帝嘗行至下邳遇一沙門沙門曰江表尋當喪亂拯之必君也帝患手瘡積年沙門出懷中黃散一裹與帝曰此瘡難治非此藥不能瘳也倏忽不見沙門所在以散傅瘡即愈餘散帝寶藏之後征伐屢被傷通中數矣以散傅之無不立愈</p>
<p>張敷傳敷吳興太守邵子也邵為江夏王義恭撫軍功曹轉記室叅軍時義恭就太祖求一學義沙門比沙門求見發遣會敷赴假還江陵太祖謂沙門曰張敷應西當令相載及敷辭上謂曰撫軍須一意懷道人卿可以後艑載之道中可得言晤敷不奉旨曰臣性不耐雜上甚不說</p>
<p>徐湛之傳時有沙門釋惠休善屬文辭采綺豔湛之與之甚厚世祖命使還俗本姓湯位至揚州從事史王僧達傳僧達為吳郡太守期歲五遷僧達彌不得意吳郡西臺寺多富沙門僧達求須不稱意乃遣主簿顧曠率門義刧寺內沙門竺法瑤得數百萬</p>
<p>梁書何引傳初開善寺藏法師與引遇於秦望後還都卒於鍾山其死日引在般若寺見一僧授引香奩并函書云呈何居士言訖失所在引開函乃是大莊嚴論世中未有又於寺內立明珠柱乃七日七夜放光太守何遠以狀啟昭明太子欽其德遣舍人何思澄致手令以褒美之</p>
<p>伏挺傳挺除南臺治書因事納賄當被推劾挺懼罪遂變服為道人久之藏匿後遇赦乃出居大心寺會邵陵王為江州攜挺之鎮王好文義深被恩禮挺因此還俗</p>
<p>陳書虞寄傳沙門慧標涉獵有才思及陳寶應起兵作五言詩以送之曰送馬猶臨水離旗梢引風好看今夜月當入紫微宮寶應得之甚悅慧標齎以示寄寄一覽便止正色無言標退寄謂所親曰標公既以此始必以此終後竟坐是誅</p>
<p>魏書沮渠牧犍傳始罽賓沙門曰曇無讖東入鄯善自云能使鬼治病令婦人多子與鄯善王妹曼頭陁林私通發覺亡奔涼州蒙遜寵之號曰聖人曇無讖以男女交接之術教授婦人蒙遜諸女子婦皆往受法世祖聞諸行人言曇無讖之術乃召曇無讖蒙遜不遣遂發露其事拷訊殺之至此帝知之於是賜昭儀沮渠氏死誅其宗族唯萬年及祖以前先降得免伽藍記崇真寺比丘惠凝死一七日還活經閻羅王檢閱以錯名放免惠凝具說過去之時有五比丘同閱一比丘云是寶明寺智聖坐禪苦行得升天堂有一比丘是般若寺道品以誦四十卷涅槃亦升天堂有一比丘云融覺寺曇謨最講涅槃華嚴領眾千人閻羅王云講經者心懷彼我以驕凌物比丘中第麤行令唯試坐禪誦經不問講經其曇謨最曰貧道立身以來唯好講經實不諳誦閻羅王曰付司即有青衣十人送曇謨最向西北門屋舍皆異似非好處有一比丘云是禪林寺道弘自云教化四輩檀越造一切經人中像十軀閻羅王曰沙門之體必須攝心守道志在禪誦不干世事不作有為雖造作經像正欲得他人財物既得財物貪心即起既懷貪心便是三毒不除具足煩惱亦付司仍與曇謨最同入黑門有一比丘云是靈覺寺寶明自云出家之前嘗作隴西太守造靈覺寺成即棄官入道雖不禪誦禮拜不缺閻羅王曰卿作太守之日曲理枉法刧奪民財假作此寺非卿之力何勞說此亦付司青衣送入黑門太后聞之遣黃門侍郎徐紇依惠凝所說即訪諸寺果城東有寶明寺城內有般若寺城西有融覺寺禪林寺靈覺寺問智聖道品曇謨最道弘寶明等皆實有之議曰人死有罪福即請坐禪僧一百人常在殿內供養之詔不聽持經像沿路乞索若私有財物造經像者任意凝亦入白鹿山小隱修道自此以後京師比丘皆禪誦不復以講經為意</p>
<p>法雲寺西域烏陽國胡沙門曇摩羅所立也在光寶寺西隔牆並門摩羅聰慧利根學窮釋氏至中國即曉魏言隸書凡所聞見無不通解是以道俗貴賤同歸仰之作祇洹一所工制甚精佛殿僧房皆為塗飾丹素發彩金碧垂輝摹寫真容似丈六之見鹿苑神光壯麗若金剛之在雙林伽藍之內珍果蔚茂芳草蔓合嘉木被庭京師沙門好胡法者皆就摩羅受持之戒行真苦難可揄揚祕呪神驗閻浮所無也呪枯樹能生枝葉呪人變為驢馬見之莫不忻怖</p>
<p>水經注竺枝扶南記曰林楊國去金陳國步道二千里車馬行無水道舉國事佛有一道人命過燒葬燒之數千束樵故坐火中乃更著石室中從來六十餘年尸如故不朽竺枝自見之</p>
<p>靈異小錄化度寺內有無盡藏院京城捨施日漸崇盛武德貞觀后錢帛金玉積聚不可勝計常使名僧監藏為等分一分供天下伽藍修理之用一分施天下饑餓一分充舊供無遮之會城中士女奔走捨施爭次不得至暮收獲亦鉅萬有大車載錢帛捨了棄去不知姓名者多矣藏內物許天下寺院來取供給亦不可勝數貞觀年中有裴充智戒行修謹宛是修行高人入寺灑掃十年有餘寺中觀其行無玷缺使之守藏不覺被盜去黃金極多寺眾見潛走去後不還遂於充智寢房內看壁上有詩四句曰將肉遣狼守置骨向狗投自非阿羅漢焉能免得偷後莫知所之武后遂移藏東都福光寺日久錢物漸耗卻移歸舊寺至開元九年發散錢帛於京師諸寺</p>
<p>唐書郝處俊傳處俊拜東臺侍郎時浮屠盧伽逸多治丹曰可以續年高宗欲遂餌之處俊諫曰修短固有命異方之劑安得輕服哉昔先帝詔浮屠那羅邇婆寐案其方書為祕劑取靈蘤怪石歷歲乃能就先帝餌之饑而大漸上醫不知所為羣臣請顯戮其人議者以為取笑夷狄故法不得行前鑑不遠惟陛下深察帝納其言第拜盧伽逸多為懷化大將軍進處俊同東西臺三品</p>
<p>武后傳詔毀乾光殿為明堂以浮屠薛懷義為使督作懷義鄂人本馮氏名小寶偉岸淫毒佯狂洛陽市千金公主嬖之主上言小寶可入侍后召與私悅之欲掩迹得通籍出入使祝髮為浮屠拜白馬寺主詔與太平公主壻薛紹通昭穆紹父事之給廐馬中官為騶侍雖承嗣三思皆尊事惟謹至是護作士數萬巨木率一章千人乃能引又度明堂後為天堂鴻麗嚴奧次之堂成拜左威衛大將軍梁國公</p>
<p>載初中除唐屬籍拜薛懷義輔國大將軍封鄂國公令與羣浮屠作大雲經言神皇受命事</p>
<p>薛懷義寵稍衰而御醫沈南璆進懷義失望因火明堂太后羞之掩不發懷義愈狠恣怏怏乃密詔太平公主擇健婦縛之殿中命建昌王武攸寧將作大匠宗晉卿率壯士擊殺之以畚車載尸還白馬寺懷義負幸昵氣葢一時出百官上其徒多犯法御史馮思勛劾其姦懷義怒遇諸道命左右毆之幾死弗敢言默啜犯塞拜新平伐逆朔方道大總管提十八將軍兵擊胡宰相李昭德蘇味道至為之長史司馬後厭入禁中陰募力少年千人為浮屠有逆謀侍御史周矩劾狀請治驗太后曰第出朕將使詣獄矩坐臺少選懷義怒馬造廷直往坐大榻上矩召吏受辭懷義即乘馬去矩以聞太后曰是道人素狂不足治力少年聽窮劾矩悉投放醜裔懷義搆矩俄免官</p>
<p>蘇瓌傳武后鑄浮圖立廟塔役無虛歲瓌以為縻損浩廣雖不出國用要自民產日殫百姓不足君孰與足天下僧尼濫偽相半請併寺著僧常員數缺則補后善其言</p>
<p>姚崇傳中宗時近戚奏度僧尼溫戶彊丁因避賦役至是崇建言佛不在外悟之於心行事利益使蒼生安穩是謂佛理烏用奸人以汩真教帝善之詔天下汰僧偽濫髮而農者萬二千人</p>
<p>唐國史補佛法自西土故海東未之有也天寶末揚州僧鑒真始往倭國大演釋教經黑海蛇山其徒號過海和尚</p>
<p>韋相貫之為尚書右丞入內僧廣宣贊問曰竊聞閣下不久拜相貫之叱曰安得不軌之言命紙草奏僧恐懼走出</p>
<p>鑒虛為僧頗有風格而出入內道塲賣弄權勢杖殺於京兆府城中言鑒虛善煑羊脾傳以為法</p>
<p>楚僧靈律行高潔而能為文吳僧皎然亦善畵工篇什著詩評三卷及卒德宗降使取其遺文近代文僧二人首出</p>
<p>杜陽雜編大曆中澤潞有僧號普滿隨意所為不拘僧相或歌或哭莫喻其旨以言事往往有驗故時人比為萬廻建中初於潞州佛舍中題詩數篇而亡去所記者云此水連涇水雙珠血滿川青牛將赤虎還號太平年此水者泚字涇水者自涇州兵亂雙珠者泚與弟滔青牛者興元二年乙丑歲乙未也丑牛也是歲改貞元元年丙火寅虎也是歲賊平故也</p>
<p>金剛經鳩異貞元中荊州天崇寺僧智燈常持金剛經遇疾死弟子啟手足猶熱不即入木經七日却活云初見冥中若王者以念經故合掌降階因問訊言更容上人十年在世免出生死又問人間眾僧後食薏苡仁及藥食此大違本教燈報云律中有開遮條如何云此後人加之非佛意也今荊州僧眾中後無飲藥者</p>
<p>酉陽雜俎荊州貞元初有狂僧善歌河滿子嘗遇醉伍百塗辱之令歌僧即發聲其詞皆伍百從前非慝也伍百驚而自悔</p>
<p>蘇州貞元中有義師狀如風狂有百姓起店十餘間義師忽運斤壞其簷禁之不止其人素知其神禮曰弟子活計賴此顧曰爾惜乎乃擲斤於地而去其夜市火唯義師所壞簷屋數間存焉常止於廢寺殿中無冬夏常積火壞幡木像悉火之好活燒鯉魚不待熟而食垢面不洗洗之輙雨吳中以為雨候將死飲灰汁數斛乃念佛而坐不復飲食百姓日觀之坐七日而死時盛暑色不變支不摧又有安國寺僧常燒木佛往往與人語頗知宗要寺僧亦不之測</p>
<p>唐書李德裕傳自元和後天下禁母私度僧徐州王智興紿言天子誕月請築壇度人以資福詔可即顯募江淮間民皆曹輩奔走因牟擷其財以自入德裕劾奏智興為壇泗州募願度者人輸錢二千則不復勘詰普加髠落自淮而右戶三丁男必一男剔髮規影徭賦所度無筭臣閱度江者日數百蘇常齊民十固八九若不加禁遏則前至誕月江淮失丁男六十萬不為細變有詔徐州禁止</p>
<p>郎餘令傳餘令為幽州錄事叅軍有為浮屠者積薪自焚長史裴煚率官屬將觀焉餘令曰人好生惡死情也彼違蔑教義反其所欲公當察之母輕往煚試廉按果得其姦</p>
<p>因話錄江南多名僧貞元元和以來越州有清江清晝<span class='corr'>婺</span>州有乾俊乾輔時謂之會稽二清東陽二乾</p>
<p>有文淑僧者公為聚眾譚說假託經論所言無非淫穢鄙褻之事不逞之徒轉相鼓扇扶樹愚夫野婦樂聞其說聽者填隘寺舍瞻禮崇奉呼為和尚教坊效其聲調以為歌曲其甿庶易誘釋徒苟知真理及文義稍精亦甚嗤鄙之近日庸僧以名繫功德使不懼臺省府縣以士流好窺其所為視衣冠過於仇讎而淑僧最甚前後杖背流在邊地數矣</p>
<p>元和中僧鑒虛本為不知肉味作僧素無道行及有罪伏誅後人遂作鑒虛煑肉法大行於世不妨他僧為之置於鑒虛耳亦猶才命論稱張燕公革華傳稱韓文公老牛歌稱白樂天佛骨詩稱鄭司徒皆後人所誣也故其辭多鄙淺</p>
<p>盧子嚴說早年隨其懿親鄭常侍東之同遊宣州當途隱居山巖即陶貞白鍊丹所也罏跡猶在後為佛舍有僧甚高潔好事因說其先師名彥範姓劉雖為沙門早究儒學邑人呼為劉九經顏魯公韓晉公劉忠州穆監寧獨孤常州皆與之善各執經受業者數十人年八十猶精強僧行不虧性頗嗜酒飲亦未嘗及亂學徒有攜壺至者欣然而受之每進三四杯則講說方銳所居有小圃自植茶為鹿所損人勸以垣隔之諸名士悉樂為運石共成穆兵部贊事之最謹嘗得美酒密以小瓷壺置於懷中累石之際因白師曰有少好酒和尚飲否彥範笑而傾飲滿似酣則語穆曰不用般石且來聽書遂與剖析微奧至多不倦鄭君更徵其遺事僧歎息久之曰近日尊儒重道都無前輩之風因出一紙穆兵部與書傾寒暄之儀極卑敬其略曰某偶忝名宦皆因善誘自居班列終日塵屑却思昔歲臨清澗蔭長松接侍座下獲聞微言未知何時復遂此事遙瞻水中月嶺上雲但馳攀想而已和尚薄於滋味深於酒德所食僅同嬰兒所飲或如少壯常恐尊體有所不安中夜思之實懷憂戀其誠切如此月日之下但云門人姓名狀上和尚法座前不言官位當時嗜學事師可謂至矣又云有耆宿僧總持彥範之友也為人清苦一生未曾干人惟自墾山種田數畞給衣食或遇豐歲多麥傍有滯穗度知其主必不收者拾之以歸若可惜者則求而積之召主以付不至則置於路口其獨行如此</p>
<p>文宗時有正塔僧履險若平換塔杪一柱傾都奔走皆以為神上聞之曰此塔固由人工所成當時匠者豈亦有神沙門後果以妖妄伏法</p>
<p>雲溪友議李相公紳督大梁先是元相公廉察江東之日修龜山寺魚池以為放生之所戒其僧曰勸汝諸僧好護持不須垂釣引青絲雲山莫厭看經坐便是浮生得道時李公到鎮遊於寺覩元公之詩笑曰僧有漁罟之事必投於鏡湖後有犯者堅不恕焉復為二絕以示之剃髮多緣是代耕好聞人死惡人生祇園說法無高下爾輩何勞尚世情汲水添他活白蓮十千鬐鬣盡生天凡庸不識慈悲意自葬江魚入九泉忽有老僧詣謁願以因果喻之丞相問阿師從何處來答云貧道從來處來遂決二十曰任從去處去至如浮薄賓客莫敢候問三教所來俱有區別海內服其才俊終於相位也李初貧遊無錫惠山寺累以佛經為文[葶-丁+呆]被主藏僧毆打故終身憾焉後之剡川天宮精舍凭笈晝寢有老僧齋罷見一黑蛇上剎前李樹食其子焉恐其遺毒而人誤食之徐徐驅下蛇乃望東序而去入李公懷中倏忽不見公乃驚覺老僧謂曰秀才睡中有所觀否公曰夢中上李樹食李甚美似有一僧相逼及寤乃見上人老僧知此客非常延歸本院經數年而辭別赴舉將行贈以衣鉢之資因喻之曰郎君身必貴矣然勿以僧之多尤貽於禍難及領會稽僧有犯者事無巨細皆至極刑惟憶無錫之時也遂更剡川為龍宮寺額嗟老僧已逝為其營塔立碑平生之修建只於龍宮一寺耳雲溪子曰蕭相國立殊勳方明昴宿<span class='note-inline'>(前漢史謂<span class='corr'>酇</span>侯<span class='corr'>昴星</span>之精耳)</span>杜元覬因醉吐始見蛇形則李公食李於龍宮其不謬矣興元縣西墅有蘭若上座僧常飲酒食肉羣輩皆效焉一旦多作大餅招羣徒眾入屍陀林以餅裹腐屍肉而食數啖不已眾僧掩鼻而走上座曰汝等能食此肉方可食諸肉自此緇徒因成精進也此事柳僕射仲郢在興元日親驗之也</p>
<p>李常侍續分陜之日間登城樓遙見二僧抱帙從寺門而出有二鬼異狀隨僧後諦聽行過百步忽見一女子自東而來二憎極目而送鬼乃俱怒拋沙石作旋風左右或有見者召僧至問其所以具云出寺門共論經義尋有他言不敢隱諱伏藏公曰鬼神重齋戒善惡必知二僧既還益加惕勵</p>
<p>岳陽於奉釋之心日無倦色嘗撰清遠寺碑文甚得大理若僧有故投網羅者並不恕嘗斷僧結黨屠牛捕魚事由云違西天之禁戒犯中國之條章不思流水之心輙舉庖丁之刃既集徒侶須務極刑各決三十用示伽藍</p>
<p>襄州李八座翱斷僧相打云夫說法則不曾敷座而坐相打則偏袒右肩領來向佛前而作偈言各笞小杖十五以勵三千大千又斷僧通狀云七歲童子二十受戒君王不朝父母不拜口稱貧道有錢放債量決十下牒出東界</p>
<p>婺州陸郎中長源判僧常滿智真等同於娼家飲酒烹宰雞鵝等事云且口說如來之教在處貪財身著無價之衣終朝食肉苦行未同迦葉自謂頭陀神通何有淨名入諸淫舍犯爾嚴戒黷我明刑乃集遠近僧徒痛杖三十處死</p>
<p>浙西韓相公滉斷法雲晏等五人聚集賭錢因有喧爭云止法何曾執具空門不積餘財白日既能賭博通宵必醉樽罍強說天堂難到又言地獄長開並付江神收管波中便是泉臺</p>
<p>雲溪子昔遊西霞峰厥氣方壯嘗遇元朗上人者乃南泉禪宗普願大師之嗣孫也南泉之德業諸佛之支體維三經云即心是佛非心是道非心非道非道非心離佛離道即是一真大師苟云心不是佛智不是道其心有善惡智有利鈍心智兩非名為究竟南泉既逝崔行儉員外為之銘曰百骸俱散一物常靈釋徒俱服其簡妙也朗公或遇高才上智者則論六度迷津三明啟道此滅彼往無榮絕辱也或有愚士昧學之流欲其開悟則吟以王梵志詩梵志者生於西域林木之上因以梵志為名其言雖鄙其理歸真所謂歸真悟道徇俗乖真也其詩曰欺誑得錢君莫羨得了却是輸也便來往報答甚分明只是換頭不換面又曰天公未生我冥冥無所知天公忽生我生我復何為無衣遣我寒無食令我饑還爾天公我還我未生時又曰我肉眾生肉形殊性不殊元同一性命只是別形軀苦痛教他死將來作己須莫教閻老斷自想意何如又曰多置莊田廣修宅四鄰買盡猶嫌窄雕牆峻宇無歇時幾日能為宅中客造作莊田猶未<span class='corr'>已</span>堂上哭聲身已死哭人盡是分錢人口哭元來心裏喜又曰粗行出家兒心中未平實貧齋行則遲富齋行則疾貪他油煑䭔愛若波羅蜜飽食不知慚受罪無休日又曰不願大大富不願大大貧昨日了今日今日了明晨所願只如此真成上上人又曰良田收百頃兄弟猶工商却是成憂惱珠玉虛滿堂滿堂何所用妻兒日夜忙行坐聞人死不解暫思量貧兒二畞地乾枯十樹桑桑下種粟麥四時供父娘圖謀未入手秖是顧飢荒結得百家怨此身終受殃又曰本是屙屎袋強將脂粉搽凡人無所識喚作一團花相牽入地獄此最是冤家又曰生時不共作榮華死後隨車強叫喚齊頭送到墓門回分了錢財各自散又曰眾生頭兀兀常住無明窟心裏惟欺瞞口中佯念佛世無百年人擬作千年調打鐵作門關鬼見拍手笑家有梵志詩生死免入獄不論有益事且得耳根熟白紙書屏風客來即與讀空飯手捻鹽亦勝設酒肉勸君莫殺命背面被生嗔喫他他喫汝輪廻作主人又曰照面不用鏡布施不須財端坐念真相此便是如來大皮裹大樹小皮裹小木生兒不用多了事一箇足省得分田宅無人橫煎蹙但行平等心天亦念孤獨我身雖孤獨未死先懷慮家有五男兒哭我無所據哭我我不聞不哭我亦去無常忽到來知身在何處又曰世間何物貴無價是詩書了了說仁義愚夫却不知深房禁婢妾對客誇妻兒青石甃行路未知身死時</p>
<p>本事詩李章武學識好古有名於時太和末敕僧尼試經若干紙不通者勒還俗章武時為成都少尹有山僧來謁云禪觀有年未嘗念經今被追試前業棄矣願長者宥之章武贈詩曰南宗尚許通方便何處心中更有經好去苾芻雲木畔何山松柏不青青主者免之而去</p>
<p>杜舍人牧弱冠成名當年制策登科名振京邑嘗與一二同年城南遊覽至文公寺有禪僧擁褐獨坐與之語其元言妙旨咸出意表問杜姓氏具以對之又云修何業傍人以累捷誇之顧而笑曰皆不知也杜歎訝因題詩曰家在城南杜曲傍兩枝仙桂一時芳禪師都未知名姓始覺空門意味長</p>
<p>酉陽雜俎武冥六年揚州海陵縣還俗僧義本且死託其弟言我死必為我剃鬚髮衣僧衣二事弟如其言義本經宿却活言見二黃衣吏追至冥司有若王者問曰此何州縣吏言揚州海陵縣僧王言奉天符沙汰僧尼海陵無僧因何作僧領來令廻還俗了領來僧遽索俗衣衣之而卒</p>
<p>寧王常獵於鄠縣界搜林忽見草中一櫃扄鎖甚固王命發視之乃一少女也問其所自女言姓莫氏叔伯莊居昨夜遇光火賊賊中二人是僧因刧某至此動婉含嚬冶態橫生王驚悅之乃載以後乘時慕犖者方生獲一熊置櫃中如舊鎖之時上方求極色王以莫氏衣冠子女即日表上之具其所由上令充才人經三日京兆秦鄠縣食店有僧二人以錢一萬獨賃店一日一夜言作法事唯舁一櫃入店中夜久腷膞有聲店戶人怪日出不啟門撤戶視之有熊衝人走出二僧<span class='corr'>已</span>死骸骨悉露上知之大笑書報寧王寧哥大能處置此僧也莫才人能為秦聲當時號莫才人囀焉</p>
<p>那蘭陁寺僧食堂中熱際有巨蠅數萬至僧上堂時悉自飛集於庭樹</p>
<p>石鼉私訶條國金遼山寺中有石鼉眾僧飲食將盡向石鼉作禮於是飲食悉具</p>
<p>玉泉子李抱真之鎮潞州軍資匱缺計無所出有老僧大為郡人所敬服抱真因請之曰假和尚之道以濟軍中可乎僧曰無不可抱真曰但言請於鞠塲焚身某當於使宅鑿一地道通連候火作即潛以相出僧喜從之遂陳狀聲言抱真命於鞠塲積薪貯油因為七日道塲晝夜香燈梵唄雜作抱真亦引僧入地道使之不疑僧乃升坐執鑪對眾說法抱真率軍僚屬及將吏膜拜其下以俸入檀施堆於其旁由是士女駢闐捨財億計滿七日遂送柴積灌油發燄擊鐘念佛抱真密遣人填塞地道俄頃之際僧薪並灰數日籍所得貨物輦入軍資庫別求所謂舍利者數十粒造塔以貯焉</p>
<p>尚書故實洛中頃年有僧得數粒所謂舍利者貯於琉璃器中晝夜香燈檀施之利日無虛焉有士子迫於寒餒因請僧願得舍利掌而觀瞻僧遂出缾授與遽即吞之僧惶駭如狂復慮聞之於外士子曰與吾幾百緡錢當服藥出之僧喜遂贈二百緡仍取萬病丸與吃俄頃洩痢以盆盎盛貯濯而收之</p>
<p>東觀奏記僧從晦住安國寺道行高潔兼工詩以文章應制上每擇劇韻令賦亦多稱旨晦積年供奉望紫方袍之賜以耀法門上兩召至殿上謂之曰朕不惜一副紫袈裟與師但師頭耳稍薄恐不勝耳竟不之賜晦悒悒而終</p>
<p>靈應錄陳太者先家貧販紙為業而好施有一僧不知其名號長仰酒憨每來求食多說一生瞬息速作善事或問居何寺云老僧以四方為常住呵呵而<span class='corr'>已</span>如此得三載而陳氏供侍如初忽一旦謂陳曰爾有多少口要幾許金便得足陳曰弟子幼累二十口歲約一百緡粗備緣以業次淺薄無得厚利僧笑曰我有白金五十鋌酬爾三年供養因指庭中金櫻樹曰此去造一佛堂當有報應言訖而去陳謂之風狂故不信至夜見一白鼠雪色緣其樹或上或下久之揮而不去陳言於妻子曰眾言有白鼠處即有藏僧應不妄言遂掘之果獲五十笏其僧遂絕蹤矣</p>
<p>北夢瑣言唐狄歸昌右丞愛與僧遊每誦前輩詩云因過竹院逢僧話偷得浮生半日閑其有服紫袈裟者乃疎之</p>
<p>鄭谷郎中亦愛僧用蜀茶乃曰蜀茶與僧未必皆美不欲捨之</p>
<p>僧鸞有逸才而不拘檢少名著鄉閭謁薛士能尚書於嘉州八座以其顛率難為舉子乃俾出家自於百尺大像前披剃不肯師於常僧也後入京為文章供奉賜紫衣柳玭大夫甚愛其才租庸張相亦曾加敬盛言其大用由是反初號鮮于鳳修<span class='corr'>刺</span>謁柳公公鄙之不接又謁張相張相亦拒之於是失望而為李鋋江西判官後為西班小將軍竟於黃州遇害</p>
<p>唐渤海王太尉高公駢鎮蜀日因巡邊至資中郡舍於刺史衙對郡山頂有開元佛寺是夜黃昏僧禮讚螺唄間作渤海命軍候悉擒械之來晨笞背悉逐召將吏而謂之曰僧徒禮念亦無罪過但以此寺十年後當有禿丁數千作亂我以是厭之其後土人皆禿髮執兵號大髠小髠據此寺為寨凌脇州將果叶渤海之言</p>
<p>唐太尉韋公昭度舊族名人位非忝竊而沙門僧澈承恩為人潛結中禁京兆與一二時相皆因之大拜悟達國師知元乃澈之師也嘗鄙之諸相在西川行在每謁悟達皆申跪禮國師揖之請於僧澈處吃茶後掌武伐成都田軍容致澈書曰伏以太尉相國頃因和尚方始登庸在中書則開鋪賣官居翰苑則借人把筆蓋謂此也</p>
<p>唐相國張濬二子一曰義師即小字也本名格為蜀相一曰興師忘其名後號李將軍名儼與父達軍機於淮海亦遇害也格與興師昆弟俊邁而尚矯譎皆有父風興師幼年出宅門見其門僧忘其名傳相國處分笞之其僧解後莫知何罪俄而相國召僧坐安見其詞色不懌因問之僧以郎君傳相國處分見怪未知罪名相國驚駭慚謝以兒子狂騃幸師慈悲廻至堂前喚興師責怒之且曰汝見僧何罪而敢造次對曰今日雖無罪過想其向來隱惡不少是以笞之相國不覺失笑</p>
<p>五臺山僧誡慧其徒號為降龍大師鎮州大水壞其南城誠慧曰彼無信心吾使一小龍警之自言能役使毒龍故也同光初到闕權貴皆拜之唯郭崇韜知其為人終不設拜京師旱迎至洛下祈雨數旬無徵應或以焚燎為聞懼而潛去至寺慚恚而終建塔號法雨大師何其謬也</p>
<p>澤州僧洪密請舍利塔洪密以禪宗謎語鼓扇愚俗自云身出舍利曾至太原豪民迎請婦人羅拜洪密既辭婦人於其所坐之處拾得百粒正人驗之皆枯魚之目也將辭去山中要十數番粗氈半日獲五百番其惑人如此</p>
<p>梁相張策嘗為僧返俗應舉亞台鄙之或曰劉軻蔡京得非僧乎亞台曰劉蔡輩雖作僧未為人知翻然貢藝有何不可張策衣冠之子弟無故出家不能叅禪訪道抗跡塵外乃又御簾前進詩希望恩澤如此行止豈掩人口某十度知舉十度斥之清河公乃東依梁主而求際會蓋為天水拒棄竟為梁相也</p>
<p>羣居解頤南中小郡多無緇流每宣德音須假作僧道陪位昭宗即位柳韜為容管宣告使赦下到下屬州自來無僧道皆臨事差攝宣時有一假僧不伏排位太守王弘大怪而問之僧曰役未到差遣偏併去歲<span class='corr'>已</span>曾作文宣王今年又差作和尚聞者絕倒</p>
<p>偽蜀王先主未開國前西域胡僧到蜀蜀人瞻敬如見釋迦舍于大慈三學院蜀主復謁坐於廳士女就院不令止之婦女列次拜俳優王舍城揚言曰女弟子勤禮拜願後身面孔一似和尚蜀主大笑之</p>
<p>侍兒小名錄拾遺五代時有一僧號至聰禪師祝融峰修行十年自以戒行具足無所誘掖也夫何一日下山於道傍見一美人號紅蓮一瞬而動遂與合歡至明僧起沐浴與婦人俱化有頌曰有道山僧號至聰十年不下祝融峰腰間所積菩提水瀉向紅蓮一葉中</p>
<p>韋洵美先輩開平歲及第受鄴都從事辟焉乃挈所寵素娥行羅紹威聞其姝麗才達臨河令女使齋二百匹及生餼而露意焉洵美無所容足遂令糚束更衣修緘獻之素娥姓崔氏亦大梁良家子善諧謔筆札和淚作詩曰妾閉閑房君路岐妾心君恨兩依依魂神儻遇巫娥伴猶逐朝雲暮雨歸洵美乃不受辟夜度河宿一寺長吁而寢曰何處人能報不平寺有行者排闥而揖曰先輩蓄何不平事洵美具語之歘然出門而去至三更忽擲一皮囊入門乃貯素娥而至侵曉問寺僧言在寺打鐘勤苦三十餘年<span class='corr'>已</span>不知所之洵美即遁迹他所</p>
<p>五代史張策傳策少好浮屠之說乃落髮為僧居長安慈恩寺黃巢犯長安策乃返初服奉父母以避亂趙鳳傳鳳遷禮部侍郎有僧遊西域得佛牙以獻明宗以示大臣鳳言世傳佛牙水火不能傷請驗其真偽因以斧斫之應手而碎是時宮中施物<span class='corr'>已</span>及數千因鳳碎之乃止</p>
<p>東漢世家劉承鈞自李筠敗而失契丹之援無復南侵之意地狹產薄以歲輸契丹故國用日削乃拜五臺山僧繼顒為鴻臚卿繼顒故燕王劉守光之子守光之死以孽子得不殺削髮為浮屠後居五臺山為人多智善商財利自旻世頗以賴之繼顒能講華嚴經四方供施多積畜以佐國用五臺當契丹界上繼顒常得其馬以獻號添都馬歲率數百匹又於柏谷置銀冶募民鑿山取礦烹銀以輸劉氏仰以足用即其冶建寶興軍繼顒後累官至太師中書令以老病卒追封定王</p>
<p>稽神錄張武者始為廬中一鎮副將頗以拯濟行旅為事嘗有老僧過其所武謂之曰師年老前店尚遠今夕止吾廬中可乎僧忻然其鎮將聞之怒曰今南北交戰間諜如林知此僧為何人而敢留之也僧乃求去武曰吾已留師行又日晚但宿無苦也武室中惟有一牀即以奉其僧己即席地而寢盥濯之備皆自具焉夜數起視之至五更僧乃起而歎息謂武曰少年能如是耶吾有藥贈子十丸每至正旦吞一丸可延十年之壽善自愛珍重而去出門忽不見武今為常州團練副使有識者計其年<span class='corr'>已</span>百歲常自稱七十輕健如故</p>
<p>建州有僧不知其名常如狂人其所言動多有徵驗邵武縣前臨溪有大磐去水猶百步一日忽以墨畫其石及半困坐石上為持竿釣魚之狀明日山水大發遇至墨畵而退癸卯歲盡斫去臨路樹枝之向南者人問之曰免礙旗旛又曰要歸一邊及吳師之入皆行其下又城外僧寺大署其壁某等若干人處書之及軍至城下分據僧寺以為柵所安置人數亦無所差其僧竟為軍士所殺初王氏之季閩建多難民不聊生或問狂僧曰待何時當安答曰儂去即安矣及其既死閩嶺竟平皆如其言</p>
<p>茅亭客話後唐大同三年魏王綂軍克蜀孟先主尚莊宗妹福慶長公主自太原節度馳赴西川至明宗晏駕宗室喪亂朝士奔竄有新羅僧攜莊宗諸子為僧入蜀投孟主既福慶公主猶子也因為起院以莊宗萬壽節為名額蜀人號為太子太師暨聖朝弔伐入見闕庭有小師宗瑩酷好為詩其師自京歸檢校其院隳殘殆盡宗瑩與院主元亮設謀聞於時政以其師後唐宗裔不合住川由是為所奏發遣赴闕大師憂恚卒於劒門元亮與大師同日暴亡宗瑩因順賊入城焚燒院宇寄養諸寺中風恙二三年間患瘡疥狼狽亦自縊而死嗚呼不畏於天不孝於師能無及此乎</p>
<p>偽蜀廣都縣三聖院僧辭遠姓李氏薄有文學多記誦其師曰思鑿愚夫也辭遠多鄙其師云可惜辭遠作此僧弟子行坐念后土夫人變師止之愈甚全無資禮忽一日大叫轉變次空中有人掌其耳遂瞶二十餘年至聖朝開寶中住成都義井院有檀越請轉藏經鄰坐僧竊視之卷帙不類乃南華真經爾因與其施主言曰今之人好施金帛圖畫佛像意欲思慕古聖賢達有大功德及於生民置之牆壁視其形容激勸後人而云獲福愚之甚耶不知古聖賢達皆有言行遺之竹帛一大時教五千餘卷所載粲然<span class='corr'>已</span>不能自取讀究其修行之理而顧召人看讀亦云獲福益甚愚哉時人謂之僧澄伽</p>
<p>桂苑叢談太尉朱崖公兩出鎮於浙右前任罷日遊甘露寺因訪別於老僧院公曰弟子奉詔西行祗別和尚老僧者熟於祗接至於談話多空教所長不甚對以他事由是公憐而敬之煑茗既終將欲辭去公曰昔有客遺笻竹杖一條聊與師贈別亟令取之須臾而至其杖雖竹而方所持向上節眼鬚牙四面對出天生可愛且朱崕所寶之物即可知也別後不數歲再領朱方復因事到院問前時拄杖何在曰至今寶之公請出觀之則老僧規圓而漆之矣公嗟嘆者彌日自此不復目其僧矣太尉多蓄古遠之物云是大宛國人所遺竹唯此一莖而方者也昔者友人嘗語愚云往歲江行風阻未得前去沿岸野步望出嶺而去忽見蘭若甚多僧院覩客來皆扄門不內獨有一院大敞其戶見一僧翹足而眠以手書空顧客殊不介意友人竊自思書空有換鵝之能翹足類坦牀之事此必奇僧也直入造之僧雖強起全不樂客不得已而問曰先達有詩云書空翹足睡路險仄身行和尚其庶幾乎僧曰貧道不知何許事適者畫房門拔匙拋客不辭而出嗚呼彌天四海之談澄汰簸揚之對故附於此</p>
<p>宋史錢氏世家錢俶晉開運中為台州刺史數月有僧德詔語俶曰此地非君為治之所當速歸不然不利俶從其言即求歸國未幾有進思之變</p>
<p>太祖本紀太祖初漫遊無所遇舍襄陽僧寺有老僧善術數顧曰吾厚贐汝北往則有遇矣會周祖以樞密使征李守真應募居帳下</p>
<p>聞見前錄太祖微時遊渭州潘原縣過涇州長武鎮寺僧守嚴者異其骨相陰使畵工圖於寺壁青巾褐裘天人之相也今易以冠服矣自長武至鳳翔節度使王彥超不留復入洛枕長壽寺大佛殿西南角柱礎晝寢有藏經院主僧見赤蛇出入帝鼻中異之帝寤僧問所向帝曰欲見柴太尉於澶州無以為資僧曰某有一驢子可乘又以錢帛為獻帝遂行柴太尉一見奇之留募府未幾太尉為天子是謂周世宗帝與宣祖俱事之南征北伐屢見大功以至受禪萬世之基實肇於澶州之行帝既位盡召諸節度入覲宴苑中諸帥爭起論功惟彥超獨曰臣守藩無效願納節備宿衛帝喜曰前朝異世事安足論彥超之言是也從容問彥超曰卿當日不留我何也彥超曰涔蹄之木不足以澤神龍帝若為臣留則安有今日帝益喜曰獨令汝更作永興節度一任長壽寺僧亦召見帝欲官之僧辭乃以為天下都僧錄歸洛今永興有彥超畫像長壽寺殿中亦有僧畫像皆偉人也嗚呼聖人居草昧之際獨一僧識之彥超雖不議及對帝之言自有埋異哉</p>
<p>揮麈後錄北朝聞李後主崇奉釋氏陰選少年有經業口辯者往化之謂之一佛出世號為小長老朝夕與論六根四諦天堂地獄循環果報又說令廣施梵剎營造塔像身被紅羅銷金二事後主因讓其太奢乃曰陛下不讀華嚴經爭知佛富貴自是襟懷縱恍兵機守禦之謀慌然而弛帑廩漸虛財用且竭又使後主於牛頭山大起蘭若千間聚徒千眾旦暮設齋食無非異方珍饌一日食之不盡明旦再具謂之折倒時議謂折倒為煜之識及大兵至獲為營署北朝又俾僧於采石磯下築庵自云少而草衣木食後主遣使齋供獻以往佯為不受乃陰作通穴及累石為塔闊數團高數丈而夜量水面及王師尅池州而浮梁遂至繫於塔穴以渡南北不差毫釐師徒合圍召小長老議其拒守對曰臣僧當揖退之於是登城大呼而指麾兵乃小却後主喜令僧俗兵士誦救苦觀音菩薩滿城沸湧未幾四面矢石雨下士民傷死者眾後主復使呼之託疾不起及誅皇甫繼勳之後方疑無驗乃鴆而殺之觀宋鄭所記則知李氏國破之際所鴆者非真又以計免而歸本朝遂饕岳牧之任也</p>
<p>燕翼貽謀錄江南李主佞佛度人為僧不可數計太祖既下江南重行沙汰其數尚多太宗乃為之禁至道元年六月己丑詔江南兩浙福建等處諸州僧三百人歲度一人尼百人歲度一人自昔歲度僧道惟試經且因寺之大小立額如進士應舉然雖奸猾多竄身其中而庸蠢之甚者無所容自朝廷立價鬻度牒而僕廝下流皆得為之不勝其濫矣</p>
<p>遺史紀聞沐都興國寺也舊有龍興寺周世宗廢為倉國初寺僧屢訴求復為寺太宗怒其煩瀆遣使封劍誅之且曰懼即斬不懼再奏僧臨刑不懼使以聞太宗甚喜即日如其請復改為寺</p>
<p>宋史宦者傳衛紹欽為皇城內外都巡檢苛愎少恩不為眾所附太平興國中江東有僧詣闕請修天台壽昌寺且言寺成願焚身以報太宗允其請命紹欽往督營繕既訖役遽積薪於庭請僧如願僧言欲見至尊面謝紹欽曰昨朝辭日親奉德音不煩致謝僧惴怖偃蹇顧道俗望有救之者紹欽既促令躋薪上火既盛僧欲投下紹欽遣左右以叉抑按而焚之</p>
<p>胡旦傳旦字周父濱州渤海人少有雋才博學能文辭舉進士第一為將作監丞通判昇州時江南初平汰李氏時所度僧十減六七旦曰彼無田廬可歸將聚而為盜悉黥為兵</p>
<p>兵志咸平三年相國寺僧法山本洺州人彊姓其族百口悉為戎人所掠至是願還俗隸軍伍以效死力且獻鐵輪撥渾重三十三斤首尾有刃為馬上格戰具詔補外殿直</p>
<p>六一詩話國朝浮屠以詩名於世者九人故時有集號九僧詩今不復傳矣余少時聞人多稱其一曰惠崇餘八人者忘其名字也余亦略記其詩有云馬放降來地鵰盤戰後雲又云春生桂嶺外人在海門西其佳句多類此其集已亡今人多不知有所謂九僧者矣是可歎也當時有進士許洞者善為辭章俊逸之士也因會諸詩僧分題出一紙約曰不得犯此一字其字乃山水風雲竹石花草雪霜星月禽鳥之類於是諸僧皆閣筆洞咸平三年進士及第時無名子嘲曰張康渾裹馬許洞閙裝妻者是也</p>
<p>青箱雜記世傳王旦嘗記前世為僧與唐房太尉事頗相類及將捐館遺命剃髮以僧服斂家人不欲止以緇褐一襲納諸棺而已然公風骨清峭頷項微結喉有僧相人皆謂其寒薄獨一善相者目之曰公名位俱極但祿氣不豐耳故旦雖位極一品而飲啗全少不畜聲伎晚年移疾在告真宗常密賚白金五千兩旦表謝曰已恨多藏况無用處竟不受之其清苦如此</p>
<p>洞微志僧便聰於五臺將還京師寺有老僧寄以書其上題云東京城北尋勃賀分付僧竊啟封視之云度眾僧畢早來苟更強住却恐造業復封之乃至京尋訪不見其人一日五丈河側見一小兒逐一大猪名勃賀僧問之云屠者趙氏之子能引羣猪令不亂遂愛婆荷故以名僧試呼其名以書投之猪遂食其書人立而化僧徑之五臺訪老僧亦化去矣</p>
<p>湘山野錄寇萊公嘗曰母氏言吾初生兩耳垂有肉環數歲方合自疑嘗為異僧好遊佛寺遇虛窻靜院惟喜與僧談真公歷富貴四十年無田園邸舍入覲則寄僧舍或僦居在大名日自出題試貢士曰公儀休拔園葵賦霍將軍辭治第詩此其志也詩人魏野獻詩曰有官居鼎鼐無地起樓臺采詩者以為中的虜使至大名問公曰莫是無地起樓臺相公否公因早春宴客自撰樂府詞俾工歌之曰春早柳絲無力低拂青門道暖日籠啼鳥初折桃花小遙望碧天淨如掃曳一縷輕烟縹緲堪惜流年謝芳草任玉壺傾倒</p>
<p>聞見前錄皇祐初洛陽南資福院有僧錄義琛者素出入尹師魯門下師魯自平涼師謫崇信軍節度副使均州監酒過洛義琛見之曰鄉里門徒數人欲一望見龍圖有頃諸人出一喏而去皆洛中大豪義琛已密約貸錢為師魯買洛城南宮南村負郭美田三十頃師魯初不知后義琛復以歲所得地利償諸人至師魯卒喪歸洛義琛哭柩前納其券於師魯家師魯素貧子孫賴此以生嗚呼在仁宗朝一僧尚負義如此風俗可謂厚矣康節先生與義堔善每稱之</p>
<p>富公未第時家於水北上陽門外讀書於水南天宮寺三學院院有行者名宗顥嘗給事公左右及公作相顥已為僧用公奏賜紫方袍號寶月大師公致政築大第於至德坊與天宮寺相通公以病謝客宗顥來或不得前則直入道堂見公曰相公頗憶院中讀書時否公每為之笑時節送遺甚厚康節先公自共城遷洛未為人所知也宗顥獨館焉可見宗顥非俗僧也</p>
<p>揮麈餘話章獻明肅初自蜀中汎江而下舟過真州之長蘆有閩僧法燈者築茅庵岸旁燈一見聽其歌聲許以必貴倒囊津置入京繼遂遭際及位長樂燈尚在后捐奩中百萬緡命准南兩浙江南三路轉運使創建大剎工巧雄舋甲於南北俾燈住持賜予不絕李邯鄲為之碑至今存焉皇祐初名僧谷金號全大道以道行價重禪林住廬山圜通寺忽一男子貨藥入山自云帝子全見其狀貌頗異厚資其行使往京師自陳鞫治得其妄迺都人冷緒之男青也誅之全坐黥配郴州郡中令荷築城之土經歲當盛暑忽弛擔市中作頌云今朝六月六老全受罪足若不登天堂定是入地獄言訖趺坐而化郡人即其地建塔焉事有相類而禍福不侔如此者徐敦立國紀迺云全與青俱棄市誤矣</p>
<p>中山詩話洪州西山與滕王閣相對一僧盡覽詩板告郡守曰盡不佳因朗吟曰洪州太白方積翠倚穹蒼萬古遮新月半江無夕陽守異之遣出閩僧有別多詩如虹收千嶂雨潮展半江天又曰詩因試客分題僻棊為饒人下著低亦巧思也</p>
<p>澠水燕談緣江南一縣郊外古寺地僻險邑人罕至僧徒久苦不足一日有遊僧方至其寺告於主僧且將與之謀所以驚人耳目者寺有五百羅漢擇一貌類己衣其衣頂其笠策其杖入縣削髮誤為刀傷其頂解衣帶白藥傳之留杖為質約至寺將遺千錢削者述所以得杖貌相與見主僧更異之開羅漢堂門鏁生凝塵榻如久不開者視之此羅漢衣笠皆所見者頂有傷處血漬藥傳如昔前有一千皆古錢貫且朽因其嘆異之傳聞遠近施者日至寺因大盛數年其徒有爭財者謀稍泄得之外氏</p>
<p>夢溪筆談有一南方禪僧到京師衣間緋袈裟主事僧素不識南宗體式以為妖服執歸有司尹正見之亦遲疑未能斷良久喝出禪僧以袈裟送報慈寺泥迦葉披之人以謂此僧未有見處却是知府具一隻眼</p>
<p>東軒筆錄越州僧願成客京師能為符籙呪時王雱幼子夜啼用神呪而止雱雖德之然性靳嗇會章惇察訪荊湖南北二路朝廷有意經略溪洞或云蠻人多行南法畏符籙雱即薦成於章章至辰州先遣張裕李資明夷中及成等入南江受降裕等至洞而穢亂蠻婦酋田元猛者不勝其憤盡縛來使斬刳於柱次至成成搏頰求哀元猛素事佛乃不殺押而遣之願成不以為恥乃更乘大馬擁檛斧以自從稱察訪大使猶以入洞之勞得紫衣師號時又有隨州僧知緣嘗以醫術供奉仁宗英宗熙寧中朝廷取青唐武勝緣遂因執政上言乞往鄯廓見董氈說令納地上召見後苑賜白金以遣行遂自稱經略大師深為王韶所惡罷歸朝廷憐其意猶得左街首座卒</p>
<p>避暑錄話錢塘西湖舊多好事僧往往喜作詩其最知名者熙寧間有清順可久二人順字怡然久字逸老其徒稱順怡然久逸老所居皆湖山勝處而清約介靜不妄與人交無大故不至城市士大夫多往就見時有餽之米者所取不過數㪷以瓶貯置<span class='corr'>几</span>上日取其三二合食之雖蔬茹亦不常有故人尤重之其後有道潛初無能但從文士往來竊其緒餘並緣以見當世名士遂以口舌論說時事譏評人物因見推稱同時有思聰者亦似之而詩差優近歲江西有祖可惠洪二人祖可詩學韋蘇州優此數人惠洪傳黃魯直法亦有可喜而不能無道潛之過祖可病癩死思聰宣和中棄其學為黃冠又從而得官道潛惠洪皆坐累編置風俗之變此曹亦然如順久未易得也墨客揮犀華亭船子和尚有偈曰千尺絲綸直下垂一波纔動萬波隨夜盡水寒魚不食滿船空載月明歸叢林盛傳想見其為人山谷倚曲音歌成長短句曰一波纔動萬波隨簑笠一鉤絲金鱗正在深深處千尺也須垂吞又吐信還疑上鉤遲水寒江靜滿目青山載月歸</p>
<p>孫元規知杭州擿奸發伏號為神明有僧元夕市中然頂求化以新寺宇左右施利山<span class='corr'>積</span>公出見立馬不行瞰其情久之呼僧前詰其奸狀僧惶恐頓服又一僧醉臥道上為邏者所擒公問其故僧答曰野性所嗜不能自禁又問復能飲酒否曰公家賜酒安敢不飲遂與酒一壺一飲而盡公戒還者曰速扶師歸院勿使為羣小侵侮僧明日聲鼓登坐謂眾曰吾西院之人也<span class='corr'>溷</span>跡於此不幸為此子聰識不可復留矣於是結跏趺坐奄然而逝其分別淑慝皆此類也</p>
<p>清異錄禪家未粥飯先鳴槌維那掌之叢林目淨槌為引飯大師維那為欒槌都督</p>
<p>長安素上人四時止雙撚布為三衣執一鬼脚杖而已</p>
<p>梓潼雙塔寺僧書一頌曰撞來好箇寄生囊云云趺坐而化</p>
<p>比丘無染遊廬山春雨路滑忽仆石上由是洞見本原士大夫稱為泥融覺</p>
<p>獲嘉禿士貫微僭奢如貴要子弟旋織小疊勝羅染紫服號紫織方</p>
<p>去習者雲行至峩嵋山而隱蓄三隻襪常穿一補一歲久裂帛交雜望之茸茸焉自呼為獅子襪</p>
<p>揮麈後錄張懷素本舒州僧也元豐末客<span class='corr'>畿</span>邑之陳留常插花滿頭佯狂縣中自稱戴花和尚言人休咎頗驗羣小從之如市知縣事畢仲游怒其惑眾擒至庭下索其度牒江南李氏所給也仲游不問抹之從杖一百斷治還俗遞逐出境自是長髮從衣冠游號落拓野人初以占風水為生又以淫巧之術走士大夫之門因遂猖獗既敗捕獲於真州城西儀真觀室中有美婦人十餘獄中供出蹤跡本末時仲游死已久詔特贈大中大夫官其二孫</p>
</div></div>
</div><!-- end of div[@id='body'] -->
</body></html>