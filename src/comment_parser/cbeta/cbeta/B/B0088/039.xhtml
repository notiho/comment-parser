<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu1016' />
<div class='div-other'>
<p class='h2'>欽定古今圖書集成博物彙編神異典　第九十三卷目錄</p>
<ul class="">
<li><p>佛像部紀事二</p>
</li>
</ul></div>
<p class='juan'>神異典第九十三卷</p>
<div class='div-other'><a id='mulu1017' />
<p class='h2'>佛像部紀事二</p><p>梁書師子國傳師子國晉義熙初始遣獻玉像經十載乃至像高四尺二寸玉色潔潤形製殊特殆非人工此像歷晉宋世在瓦官寺寺先有徵士戴安道手製佛像五軀及顧長康維摩書圖世人謂為三絕至齊東昏遂毀玉像前截臂次取身為嬖妾潘貴妃作釵釧</p>
<p>阮孝緒傳孝緒恆所供養石像先有損壞心欲治補經一夜忽然完復眾竝異之</p>
<p>法苑珠林梁祖天監初於本宅立光宅寺造丈八金像圖樣既成不爽分寸臨鑄疑銅不足始欲上請忽有使者領銅十五車至云奉敕送寺便即鎔瀉一冶即成冠絕通國唯覺高大試以量之乃長二丈二尺以狀奏聞鑄像已成不改元樣所續送銅用亦俱盡更重審量乃增四尺敕云銅初不送何緣乃爾豈不以真相應感獨表神奇乎可鐫著華趺以為靈誌乃具疏而尅于足下</p>
<p>梁祖為父於鍾山造大愛敬寺殿大像神相有之故不重顯廣如別記有梁佛像多現神奇剡縣大石像元在宋初育王所造初有曇光禪師從北來巡行山川為幽棲之所見此山崇麗乃於峰頂構小草室聞天樂空中而有聲曰此是佛地如何輒有蔬囿耶光聞南移天台後遂繕造為佛像積經年稔終不能成至梁建安王患降夢能開剡縣石像病可得愈遂請僧祐律師既至山所規模形製嫌其先造太為淺陋思緒未絕夜忽山崩壓二百餘人其內佛現自頸已下猶在石中乃剗鑿浮石至今存焉既都除訖乃具相焉斯則真儀素在石中假工除剗故得出現梁太子舍人劉勰製碑於像前梁祖登極之後崇重佛教廢絕老宗每引高僧談敘幽旨又造等身金銀像兩軀於重雲殿晨夕禮事五十許年冬夏蹋石六時無缺足蹈石處十指文現遂卒窮祚侯景篡位猶存供養太尉王僧辯誅景修復臺城會元帝陷于江陵江南無主辯乃通款於齊迎貞陽侯蕭淵明為帝時江左未定利害相雄辯遣女壻杜龕典衛宮闕龕性兇頑不見後際欲毀二像為挺先令數卒上三休閣令壞佛頂椎鑿始舉二像一時廻顧盻之所遣諸人臂如墮落不自勝舉失瘖如醉杜龕亦爾久乃醒悟仍被打築遍身青腫唯見金剛力士可畏之物競來擊之受苦呻吟舉形洪爛膿血交流穿皮露骨而卒此乃近事道俗同知</p>
<p>梁安國寺在秣陵縣都鄉同下里以永明九年起造寺有金銅像一軀高六寸五分天監六年二月八日於寺東房北頭第三間內忽聞音樂聲爾後房主藥王尼所住房牀前時時有光照屋到二十三日於光處忽有泉涌仍見此瑞像隨水而出遠近駭觀咸生隨喜泉既不竭乃累塼為井井猶存焉</p>
<p>梁高僧傳釋法悅者戒素沙門也昔宋明皇帝經造丈八金像四鑄不成于是改為丈四悅乃與白馬寺沙門智靖率合同緣欲造丈八無量壽像以伸厥志始鳩集金銅屬齊末世道凌遲復致推斥至梁方以事啟聞降敕聽許并助造光趺材官工巧隨用資給以梁天監八年五月三日于小莊嚴寺營鑄匠本量佛身四萬斤銅融瀉已竭尚未至胷百姓送銅不可稱計投諸爐冶隨鑄而模內不滿猶自如先又馳啟聞敕給功德銅三千斤臺內始就量送而像處已見羊車傳詔載銅鑪側于是飛韝消融一鑄便滿甫爾之間人車俱失比臺內銅出方知向之所送信實靈感工匠喜踊道俗稱讚及至開模量度乃踊成丈九而光相不差又有大錢二枚猶見在衣絛竟不銷鑠竝莫測其然尋昔量銅四萬准用有餘後益三千計闕未滿而祥瑞冥密出自心圖故知神理幽通殆非人事初像素既成比丘道昭常夜中禮懺忽見素所晃然洞明詳視久之乃知神光之異鑄後三日未及開模有禪師道度梁高僧也捨其七條袈裟助費開頂俄而遙見二僧跪開像髻逼就觀之倏然不見時悅靖二僧相次遷化敕以像事委定林僧祐其年九月二十六日移像光宅寺是月不雨頗有埃塵及明將遷像夜有輕雲徧上微雨霑澤僧祐經行像所係念天氣遙見像邊有光燄上下如燈如燭并聞楗椎禮拜之聲入戶詳視揜然俱滅防寺蔣孝孫亦所同見是夜淮中賈客竝聞大航舶下催督治橋有如數百人聲將知靈器之重豈人致焉其後更鑄光趺竝有華香之瑞自葱河以左金像之最唯此一耳</p>
<p>法苑珠林梁祖武帝以天監元年正月八日夢檀像入國因發詔募往迎案佛遊天竺記及雙卷優填王經云佛上忉利天一夏為母說法王臣思見優填國王遺三十二匠及齎栴檀請大目連神力運往令圓佛相既如所顧圖了還返坐高五尺在祗洹寺至今供養帝欲迎請此像時決勝將軍郝騫謝文華等八十人應募往達具狀祈請舍衛王曰此中天正像不可適邊乃令三十二匠更尅紫檀人圖一相卯時運手至午便就相好具足而像頂放光降微細雨并有異香故優填王經云真身既隱次二像現普為眾生深作利益者是也騫等負第二像行數萬里備歷間關難以具聞又渡大海冒涉風波隨浪至山糧食又盡所將人眾及傳送者身多亡歿逢諸猛獸一心念佛乃聞像後有甲冑聲又聞鐘聲巖側有僧端坐樹下騫等負像下置其前僧起禮像騫等禮僧僧授澡灌令飲竝得飽滿僧曰此像名三藐三佛陀金毗羅王自從至彼大作佛事語頃失之爾夜僉夢見神曉共圖之至天監十年四月五日騫等達於揚都帝與百僚徒行四十里迎還太極殿建齋度人大赦斷殺但是弓刀稍等竝作蓮華塔頭帝由此蔬食斷欲至太清三年五月崩湘東王在江陵即位號元承聖遣人從揚都迎至荊都承光殿供養後梁大寶元年於城北靜陵造大明寺乃以像歸之</p>
<p>梁高僧傳僧護居石城山隱嶽寺寺北有青壁直上數十餘丈當中央有如佛燄光之形上有叢樹曲幹垂蔭護每經行至壁所輒見光明煥炳聞絃管歌讚之聲于是擎爐發誓願博山鑴造十丈石佛以敬擬彌勒千尺之容使凡厥有緣同覩三會以齊建武中招結道俗初就雕剪疏鑿移年僅成面璞頃之護遘疾而亡臨終誓曰吾之所造本不期一生成辦第二身中其願尅果後有沙門僧淑纂襲遺功而資力莫由未獲成遂至梁天監六年有始豐令吳郡陸咸罷邑還國夜宿剡溪值風雨晦冥咸危懼假寐忽夢見三道人來告云君識信堅正自然安穩有建安殿下感患未瘳若能治剡縣僧護所造石像得成就者必獲平豫冥理非虛宜相開發也咸還都經年稍忘前夢後出門乃見一僧云聽講寄宿因言去歲剡溪所屬建安王事猶憶此不咸當時矍然答云不憶道人笑曰宜更思之仍即辭去咸悟其非凡乃倒屣諮訪追及百步忽然不見咸豁爾意解具憶前夢乃剡溪所見第三僧也咸即馳啟建安王王即以上聞敕遣僧祐律師專任像事王乃深信益加喜踊充遍抽捨金貝誓取成畢初僧祐未至一日寺僧慧逵夢見黑衣大神翼從甚壯立於龕所商略分數至明旦而祐律師至其神應若此初僧護所創鑿龕過淺乃鏟入五丈更施頂髻及身相克成瑩磨將畢夜中忽當卍字處色赤而隆起今像胷卍字處猶不施金薄而赤色存焉像以天監十二年春就功至十五年春竟坐軀高五丈立形十丈龕前架三層臺又造門閣殿堂并立眾基業以充供養其四遠士庶竝提挾香華萬里來集供施往還軌迹填委自像成之後建安王所苦稍瘳今年<span class='corr'>已</span>康復</p>
<p>浙江通志天衣寺在山陰法華山有飛來銅像乃海南無量壽佛像或云是西域阿育王第四女以姿貌寢陋冀其端嚴捨金銅鑄像四十九軀首飾火焰足飾蓮花布散天下為眾生植福之本浮海而至梁武以施山中奉於西序</p>
<p>法苑珠林晉高悝獲一金像載赴長干寺係阿育王像也陳永定二年王琳屯兵江浦將向金陵武帝命將泝流軍發之時像身動搖不能自安因以奏聞帝檢之有實俄而鋒刃未交琳眾解散單騎奔北遂上流大定故動容表之天嘉之中東南兵起帝於像前乞願兇徒屏退言訖光照階宇不久東陽閩越皆平沙門慧曉長干領袖行化所及事若風移乃建重閣故使藻繢窮奇登臨極目至德之始加造方趺自晉訖陳五代王臣莫不歸敬亢旱之時請像入宮乘以帝輦上加油覆像為雨雕中途滂注常候不失有陳運不祥亟涉訛謠禎明二年像面自西雖正還爾以狀聞帝延入太極設齋行道其像先有七寶冠飾以珠玉可重三斤上加錦帽至曉寶冠挂于像手錦帽猶在頭上帝聞之燒香祝曰若國有不祥還脫寶冠用示徵咎仍以冠在首至明脫挂如昨君臣失色及隋滅陳舉國露首面縛西遷如所表焉隋高祖聞之勅送入京大內供養常躬立侍下勅曰朕年老不堪久立可令有司造坐像形相使其同立本像送興善寺像既初達殿大不可當陽乃置北面及明乃處正陽眾雖異之還移北面至明還南如初眾感愧謝</p>
<p>陳武帝崩兄子蒨立將欲修葬造轀輬車國創新定未遑經始昔梁武帝立重雲殿其中經像竝飾珍寶映奪諸國運雖在陳殿像仍舊蒨欲取重雲佛帳珠珮以飾送終人力既足四面齊至但見雲氣擁結流繞佛殿自餘方左開朗無陰百姓怪焉競往看覩須臾大雨橫澍雷電震擊煙張鵄吻火烈雲中流布光焰高下相涉欻見重雲殿影二像峙然四部神王并及寶座一時上騰煙火挾之忽然遠逝觀者傾國咸歸奉信雨晴之後覆看故處唯礎存焉至後月餘有人從東州來云於此日見殿影像乘空飛海今望海者有時見之</p>
<p>魏書釋老志高宗踐極詔復佛教詔有司為石像令如帝身既成顏上足下各有黑石冥同帝體上下黑子論者以為純誠所感興光元年秋勅有司於五緞大寺內為太祖已下五帝鑄釋迦立像五各長一丈六尺都用赤金二萬五千斤太安初有師子國胡沙門邪奢遺多浮陁難提等五人奉佛像三到京都皆云備歷西域諸國見佛影迹及肉髻外國諸王相承咸遣工匠摹寫其容莫能及難提所造者去十餘步視之炳然轉近轉微又沙勒湖沙門赴京師致佛鉢并畫像迹和平初師賢卒曇曜代之更名沙門綂初曇曜以復佛法之明年自中山被命赴京值帝出見于路御馬前銜曜衣時以為馬識善人帝後奉以師禮曇曜白帝于京城西武州塞鑿山石壁開窟五所鑴建佛像各一高者七十尺次六十尺雕飾奇偉冠于一世</p>
<p>高祖誕載于天宮寺造釋迦立像高四十三尺用赤金十萬斤黃金六百斤</p>
<p>高祖踐位詔曰夫信誠則應遠行篤則感深歷觀先世靈瑞乃有禽獸易色草木移性濟州東平郡靈像發輝變成金銅之色殊常之事絕于往古熙隆妙法理在當今有司與沙門統曇曜令州送像達都使道俗咸覩實相之容普告天下皆使聞知先是於恆農荊山造珉玉丈六像一末平三年冬迎置於洛濱之報德寺世宗躬觀致敬</p>
<p>靈徵志太和十九年六月徐州表言丈八銅像汗流於地</p>
<p>永安普泰永熙中京師平等寺定光金像每流汗國有事變時咸畏異之</p>
<p>永安三年二月京師民家有二銅像各長尺餘一頤下生白毫四一頰傍生黑毛一</p>
<p>胡叟傳叟入蜀多為豪㒞所尚時蜀沙門法成鳩率僧旅幾於千人鑄丈六金像劉義隆惡其聚眾將加大辟叟聞之即赴丹陽啟申其美遂得免焉復還於蜀法成感之遺其珍物價值千餘匹叟謂法成曰緯蕭何人能棄明珠吾為德請財何為也一無所受</p>
<p>法苑珠林元魏涼州山開出像者至太武太延元年有離石沙門劉薩訶師歷遊江表禮鄮縣塔至金陵開育王舍利能事將訖西至涼州西一百七十里番和郡界東北望御谷山遙禮而入莫測其然也訶曰此山崖當有像出靈相具者則世樂時平如其有缺則世亂人苦經八十載至正光元年因大風雨雷震山巖挺出石像高一丈八尺形相端嚴唯無有首登即選石命工安訖還落魏道凌遲其言驗矣</p>
<p>魏書世祖本紀太平真君七年詔諸州坑沙門毀諸佛像徒長安城工巧二千家于京師夏四月戊子鄴城毀五層佛圖于泥像中得玉璽二其文皆曰受命于天既壽永昌其一刻其旁曰魏所受漢傳國璽</p>
<p>法苑珠林宋文帝元嘉二十三年丙戌是北魏太平真君七年太武皇帝信任崔浩殘害釋種毀破浮圖廢棄法事又於後宮內掘地得一金像浩乃穢之陰處尤痛叫聲難忍太史卜曰由犯大神故于是廣祈名山多賽祠廟而痛苦尤重內痛彌甚有信宮人屢設諫曰陛下所痛由犯釋像請祈佛者容可止苦浩曰佛為大神耶試可求之一請便愈欣慶易心乃以車馬迎康僧會法師請求洗懺從受五戒深加敬重洛陽伽藍記景明寺宣武皇帝所立在宣陽門外一里御道東伽藍之妙最為稱首時世好崇福四月七日京師諸像皆來此寺尚書祠部曹錄像名有一千餘軀至八日以次入宣陽門向閶闔宮前受皇帝散花于時金花映日寶蓋浮雲幡幢若林香烟似霧梵樂法音聒動天地百戲騰驤所在駢比名僧德眾負錫為羣信徒法侶持花成藪車騎填咽繁衍相傾時有西域胡沙門見此唱言佛國</p>
<p>永明寺宣武皇帝所立也寺西有宜牛里里內有陳留王景皓侍中安定公胡元吉舍半宅安置僧徒時有奉朝請孟仲暉者武城人也父賓金城太守暉志性聰明學兼釋氏四諦之義窮其旨歸忽來造第與沙門論議時號為元宗先生暉遂造人中夾紵像一軀相好端嚴希世所有置皓前廳須臾光彌寶座永安二年中此像每夜行遶其座四面脚跡隱地成文於是士庶異之咸來觀矚由是發心者亦復無量永熙三年秋忽然自去莫知所之其年冬京師遷鄴武定五年暉為洛州開府長史重加採訪寥無影迹</p>
<p>永寧寺熙平元年靈太后胡氏所立也中有九層浮圖一所架木為之舉高九十丈有剎復高十丈合去地一千尺去京師百里遙<span class='corr'>已</span>見之初掘基至黃泉下得金像三十軀太后以為信法之徵是以營建過度也浮圖北有佛殿一所形如太極殿中有丈八金像一軀人中長金像十軀繡珠像三軀織成五軀作功奇巧冠于當世外國所獻經像皆在此寺</p>
<p>長秋寺劉騰所立也中有三層浮圖一所金盤靈剎耀諸城內作六牙白象負釋迦在虛中莊嚴佛事悉用金玉作工之異難可具陳四月四日此像常出辟邪師子導引其前吞刀吐火騰驤一面綵童上索詭譎不常奇伎異服冠于都市像停之處觀者如堵迭相踐躍常有死人</p>
<p>昭義尼寺閹官等所立也在東㑥門內一里御道南寺有一佛二菩薩塑工精絕京師所無四月七日常出詣景明景明三像恆出迎之伎樂之盛與劉騰相比</p>
<p>宗聖寺有像一軀高三丈八尺端嚴殊特相好畢備士庶瞻仰目不暫瞬此像一出市井皆空炎光輝赫獨絕世表妙伎雜樂亞于劉騰城東士女多來此寺觀看也</p>
<p>建春門外一里餘至東石橋南北而行石橋南道有景興尼寺亦閹官等所共立也有金像輦去地三尺施寶蓋四面垂金鈴七寶珠飛天伎樂望之雲表作工甚精難可楊榷像出之日常詔羽林一百人舉此像絲竹雜伎皆由旨給</p>
<p>平等寺廣平武穆捨宅所立在青陽門外二里御道北所謂孝敬里也寺門外金像一軀高二丈八尺相好端嚴常有神驗國之吉凶先炳祥異孝昌三年十二月中此像面有悲容兩目垂淚遍體皆濕時人號曰佛汗京師士女空市里往而觀之有比丘以淨綿拭其淚須臾之間綿濕都盡更以他綿換俄然復濕如此三日乃止明年四月尒朱榮入洛陽誅戮百官死亡塗地永安二年三月此像復汗士庶復往觀之五月北海王入洛莊帝北巡三年七月此像悲泣如初每經神驗朝野惶懼禁人不聽觀之至十二月尒朱兆入洛陽擒莊帝于晉陽在京宮殿空虛百日無主永熙元年平陽王入纂大業始造五層塔一所平陽王武穆王少子詔中書侍郎魏收等為寺碑文至二年二月五日土木畢功帝率百僚作萬僧會其日寺門外有石像無故自動低頭復舉竟日乃止帝躬禮拜怪其詭異中書舍人靈景曰石立社移上古有此陛下何怪也帝乃還宮七月中帝為侍中斛斯椿所偏奔于長安至十月終而京師遷鄴焉</p>
<p>孝義里東市北殖貨里里有太常民劉胡兄弟四人以屠為業永安年中捨宅為歸覺寺合家人入道焉普泰元年此寺金像生毛眉髮悉皆具足尚書左丞魏季景謂人曰張天錫有此事其國遂滅此亦不祥之徵至明年而廣陵被廢死</p>
<p>聞義里有燉煌人宋雲宅與惠生向西域取經從鄯善西行一千六百四十里至左未城城中圖佛與菩薩乃無胡貌訪古老云是呂光伐胡所作</p>
<p>從未城西行二十二里至捍磨城南十五里有一大寺三百餘眾僧有金像一軀舉高丈六儀容超絕相好炳然面恆東立不肯西顧父老傳云此像本從南方騰空而來於殿國王親見禮拜像載歸中路夜宿忽然不見遣人尋之還來本處即起塔封四百戶供灑掃人戶有患以金箔貼像所患處得陰愈後人於此像邊造丈六像者及諸像塔乃至數千懸綵幡蓋亦有萬計魏國之幡過半矣幡上隷書多云太和十九年景明二年延昌二年唯有一幡觀其年號是姚興時幡</p>
<p>佛沙伏城川原沃壤城郭端直民戶殷多林泉茂盛土饒珍寶風俗淳善其城內外凡有古寺名僧德眾道行高奇城北一里有白象宮寺內佛事皆是石像裝嚴極麗頭數甚多通身金箔眩曜人目寺前繫白象樹此寺之興實由茲焉花葉似棗季冬始熟父老傳云此樹滅佛法亦滅寺內圖太子夫妻以兒女乞婆羅門像胡人見之莫不悲泣</p>
<p>山西通志童子寺在太原縣西十里北齊天保年建時有二童子見于山又有大石若世尊像遂鑴為佛因名童子寺</p>
<p>北齊書後主本紀後主鑿晉陽西山為大佛像一夜然油萬盆光照宮內</p>
<p>法苑珠林北齊末晉州靈石寺沙門僧護守道直心不求慧業願造丈八石像眾僧咸怪其言大後於寺北谷中見有臥石可長丈八乃雇匠就而造佛向經一周面腹粗了而背猶著地以六具車拗舉之不動經夜自翻旦視欣然即就營作移在佛堂晉州陷日像汗流地周兵入境先燒寺塔此像被焚初不變色唯傷二指後欲倒之人牛六十牽挽不遂忽有異僧咸無識者以瓦木土塹雜壘圍之須臾便了失僧所在像後降夢信心者曰吾患指痛其人寤而補之隋氏啟運如前開復開皇十五年有盜旛蓋者即夢丈八人入室索之其賊慙怖而送</p>
<p>東晉孝武寧康三年四月八日襄陽檀溪寺沙門釋道安盛德昭彰擅聲宇內於郭西精舍鑄造丈八金銅無量壽佛明年季冬嚴飾成就晉鎮軍將軍雍州刺史郗恢之創立襄部贊擊福門其像夜出西遊萬山遺示一跡印文入石鄉邑道俗一時奔走驚嗟迎接還本供養後以其夕出住寺門眾咸駭異恢乃改名金像寺至梁普通三年四月八日下勅於建興苑鑄金銅華趺高五尺九寸廣九尺八寸莊嚴既訖泝流送之以承像足立碑頌德劉孝儀文蕭子雲書天下稱最碑現在建興周武滅法建德三年甲午之歲太原公王秉為襄州刺史副鎮將上開府長孫哲志不信法聞有靈感先欲毀除邑中士女被廢僧尼聞欲除滅哀號盈路哲見道俗歎惜瞋怒彌盛逼逐侍從速令摧碎先令一百人以繩繫頸挽牽不動哲謂不用心杖監事者各一百牽之如初又加三百不動如故哲怒愈壯又加五百牽引方倒聲振地動人皆悚慄哲獨喜踴即令融毀揚聲唱快便馳馬欲報刺史纔可百步忽然落馬失瘖直視四支不舉至夜便卒道俗唱快哲當毀像時於腋下倒垂衣內銘云晉太元十九年歲次甲午月朔日次比丘道安於襄陽西都郭造丈八金像一軀此像更三周甲午百八十年當滅後計年月興廢悉符合焉信知安師聖人誠無虛記今本所住名啟法寺所覆之石人鑿取今現存焉</p>
<p>周武建德三年猜忌佛法勇意殄滅天下闇冥有宜州姜明者督事夜行經州北百餘里山中行往往常見上山光明怪之因巡行光處見有臥石狀如像形便掘尋之乃是鐵礦不可鏨鑿故其形䃙磓高三丈許欲加磨鎣卒不可觸又向下尋乃有石趺孔穴具足乃共村人以拗舉之其像欻然流下逕趣趺孔卓然峙立眾以為奇瑞以奏聞徹時天元嗣曆佛日將融乃改為大象元年仍以其處為大象寺</p>
<p>元魏涼州山開出像無首至周元年治涼州城東七里澗忽石出光照燭幽顯觀者異之乃像首也奉安像身宛然符合神儀雕缺四十餘年身首異處二百許里相好昔虧一時還備時有燈光流照鐘聲飛響皆莫委其來也周保定元年立為瑞像寺建德將廢首又自落武帝令齊王往驗乃安首像項以兵守之及明還落如故遂有廢法國滅之徵接焉備于周釋道安碑周雖毀教不及此像開皇通法依前置寺大業五年煬帝西征躬往禮覲改為感通道塲今像存焉依圖擬者非一及成長短終不得定</p>
<p>隋時凝觀寺僧法慶開皇三年造夾紵釋迦立像一軀舉高一丈六尺像功未畢慶身遂卒其日又有寶昌寺僧大智死經三日而更甦活遂向寺僧說云於閻羅王前見僧法慶甚有憂色少時之間又見像來王前王遽走下階合掌禮拜此像像謂王曰法慶造我今仍未畢奈何令死王自顧問一人曰法慶合死未答曰命未合終而食料已盡王曰可給荷葉令終其福業也俄而不見大智甦活為寺僧說之乃令於凝觀寺看之須臾之間遂見法慶甦活所說與大智不殊法慶甦後常食荷葉以為佳味及噉餘食終不得下像成之後數年乃卒其像儀相圓滿屢放光明周襄州峴山華嚴寺行像者古來木像莫知其始而面首殊麗瞻仰無已可高五丈許徵應在昔不復具陳及周滅法人藏其首隋開皇乃出如前莊嚴以為坐像號曰盧舍那佛每年祈福以為歸依之所也隋文將崩兩鼻洟出霑汙懷中金薄剝起洟流有光拭之無塵望還如洟</p>
<p>隋開皇中蔣州興皇寺佛殿被焚當陽丈六金銅大像并二菩薩俱長丈六其模戴顒所造正當棟下于時焰火大盛眾人拱手咸共嗟悼大像融滅忽見欻起移南一步棟梁摧下像得全形四面甎木炭等皆去像身五六尺許雖被火焚而金色不變趺下有銘大眾咸駭歎聲滿路今移在白馬寺鳥雀無踐至唐永徽二年盜者欲利像銅乃鋸牕櫺斷將欲拔出遂被壓腕求拔不得脫至曉僧問盜者云有一人著白衣在堂內撮手求脫不得也</p>
<p>隋京師日嚴寺石影像者其形八楞紫石英色高八寸徑五寸內外映徹昔梁武太清年中有西域僧將來會時遇侯景作亂遂安江州廬山西林寺像頂上隋開皇十年煬帝鎮於揚越廣搜英異江表文記悉總收集乃於雜記中得影像傳即令舍人王延壽往寺推覓得之自任晉藩以來每有行往常以鳥漆函盛之令人捧而前行後登儲貳乃送曲池日嚴寺有令當寺看守封鎖勿令外人見之寺即帝之所造也大業之末天下沸騰京邑僧眾常來瞻覩有住此寺亦未之信重以見石中金晃晃疑似佛像耳仍見名行諸僧互說不同咸言了了分明面目相狀未曾有昧每慨無所見又潔齊別懺七日後依前觀之見有銀塔後又觀之見有銀佛而道俗同觀往往不同或見佛塔菩薩或見僧眾列坐或見帳蓋旛幢或見山林八部或見三途苦相或見七代存亡一覩之間或定或變雖善惡交現而善相繫焉故來祈者咸前發願往作何形來生何處依言為現信為幽途之有鏡者也至貞觀六年七月內下勅入內供養</p>
<p>隋邢州沙河縣寺四面佛者隋祖時有人入山見僧守護此佛銅身高三尺餘便請遂許失僧所在諸處聞之競來引挽都不得起唯沙河寺僧引之隨手至寺後入寺側獲金一塊上二鳥形銘云擬度四面佛因度之像身上都是鳥形後忽失之於寺側瀅中數有光現尋乃漉出隋後主聞遣工冶鑄擬之卒不成經二百餘日乃成終有缺少遂罷</p>
<p>佛祖綂紀開皇十三年帝幸岐州蒐於南山逐獸入古窑中忽失所在但見滿窑損佛像沙門曇遷曰比周武毀法故聖像多委溝壑帝乃下詔諸有佛像碎身遺影者所在官檢送寺莊嚴</p>
<p>法苑珠林開皇十五年黔州刺史田宗顯至同泰寺禮拜佛像像即放光公發心造正北大殿一十三間東西夾殿九間被運材木在荊上流五千餘里斫材運之至江散放其木流至荊州自然泊岸雖風波鼓扇終不遠去遂引上營之柱徑三尺下礎闊八尺斯亦終古無以加也大殿以沈香帖遍中安十三寶帳竝以金寶莊嚴乃至榱桁藻井無非寶華間列其東西二殿瑞像所居竝用檀帖中有寶帳華炬竝用真金所成窮極宏麗天下第一</p>
<p>隋時有阿彌陀佛五十菩薩像者西域天竺之瑞像也相傳云昔天竺鷄頭摩寺五通菩薩往安樂界請阿彌陀佛娑婆眾生願生淨土無佛形像願力莫由請垂降許佛言汝且前去尋當現彼及菩薩還其像<span class='corr'>已</span>至一佛五十菩薩各坐蓮華在樹葉上菩薩取葉所在圖寫流布遠近漢明感夢使往祈法便獲迦葉摩騰等至雒陽後騰姊子作沙門持此瑞像又達此國所在圖之未幾齋像西返而此圖傳不甚流廣魏晉以來年代久遠又經滅法經像漂除此之瑞迹殄滅不見隋文帝開教有沙門明憲從高齊道長法師所得此一本說其本起與傳符焉是以圖寫流布遍於宇內時有北齊書工曹仲達者本是曹國人善於丹青妙畫梵迹傳模像瑞京邑所推故今寺壁正陽皆其真範也</p>
<p>隋江都安樂寺釋慧海俗姓張氏清河武城人也善閑經論然以淨土為業專精致感忽有齊州僧道銓齋無量壽像來云是天竺鷄頭摩寺五通菩薩乘空往彼安樂世界圖寫儀容既冥會素情深懷禮懺乃覩神光照爍慶所希幸於是模寫懇苦願生彼土沒齒為念</p>
<p>集異記隋開皇中釋子澄空年甫二十誓願於晉陽汾西鑄鐵像高七十尺焉鳩集金炭細求用度周二十年物力乃辦於是告報遐邇大集賢愚然後選日而寫像焉及煙焰息滅啟鑪之後其像無成澄空即深自咎責稽首懺悔復堅前約再謀鑄造精勤艱苦又二十年事費復備則又告報遐邇大集賢愚然後選日而寫像焉及啟鑪其像又復無成澄空於是呼天求哀叩佛請罪大加貶挫深自勤勵又二十年功力復集乃告遐邇大集賢愚然後選日而寫像焉及期澄空乃登鑪巔百尺懸絕揚聲謂觀者曰吾少發誓願鑄寫大佛今年八十兩已不成此更違心則吾無身以終志矣况今眾善虛費積年如或踵前失吾亦無面目見眾善也吾今俟其啟鑪欲於金液而捨命焉一以謝愆於諸佛二以表誠於眾善儻大像圓滿後五十年吾當為建重閣耳聚觀萬眾號泣諫止而澄空殊不聽覽俄而金液注射赫耀踴躍澄空於是揮手辭謝投身如飛鳥而入焉及開鑪鐵像莊嚴端妙毫髮皆備自是并州之人咸思起閣以覆之而佛身洪大功用極廣自非殊力無自而致開元初李暠充天平軍節度使出游因仰大像歎曰如此相好而為風日所侵痛哉即施錢七萬緡周歲之內而重閣成就只今北都謂之平等閣者是也計僧死像成之日至暠正五十年矣以釋法推之則暠也得非澄空之後身歟</p>
<p>太平廣記隋蔣州大歸善寺釋慧偘曲阿人也靈通幽顯世莫識之而翹敬尊像事同真佛每見立像不敢輒坐勸人造像惟作坐者</p>
<p>法苑珠林晉沙門道安鑄造丈八金銅無量壽佛至周長孫哲而毀隋末分崩方隅守固襄陽留守竇盧褒攝據一部屬王世充有啟法寺憲法師者為士俗所重數諫竇君令投唐國實不從憲與士俗內外通使京輔遂發兵至襄陽竇固守三度兵至圍城不陷後知憲情遂密殺之憲臨終語弟子蘇富婁曰我與汝父見毀安師金像自爾<span class='corr'>已</span>來遺跡不嗣我死後可依造之及武德四年官軍圍急寶降方恨不取憲語枉殺何酷斯即於國有功無人申者城平富婁便從俗服憲有衣資什物並富婁收拾乃有心擬像不知何模樣一冶便成無有闕少當鑄像時天陰雲有雨華如李遍寺內富婁性巧財用自富又於家內造金銅彌勒像高丈餘後夢憲令其更造佛像乃於梵雲寺造大像高五十九尺昔隋初秦孝王後曾鎮襄都聞安師古像形製甚異乃遣人圖之於長安延興寺造之初鑄之夕亦感天樂雨華大有靈瑞像今現在延興寺也</p>
<p>大業十二年同泰寺瑞像數汗其年朱粲賊破掠諸州來至荊邑營於寺內大殿高臨城北賊上殿上射城中留守患之夜以火箭燒之城中道俗悲悼瑞像滅失其夜不覺像踰城而入至寶光寺門外立且見像存合城欣悅賊散看像故處一不被燒灰炭不及今續立殿不如前者偽梁蕭銑鳳鳴五年偽宋王楊道生等至寺禮拜像大流汗身首雨流竟日不息其年九月大唐兵馬從蜀江下其月二十日寺僧法通以唐運將統希求一瑞遶像行道其夜放光明滿堂至二十五日光彩漸滅其日趙郡王兵馬入城斯亦慶幸大同故流光為其善瑞也至於亢暘之月宰牧致誠無不畢應至貞觀六年六月大旱都督應國公武彠迎像建齋行道七日官僚上下立於像前一心觀佛良久雲氣四布甘雨滂流其年大熟都督乃捨黃金更度瑞像輦輿旛華莊嚴眾具備矣</p>
<p>法苑珠林唐隴西李大安工部尚書大亮之兄也武德中大亮任越州總管大安自京往省之大亮遣奴婢數人從兄歸至穀州鹿橋宿於逆旅其奴有謀殺大安者候其眠熟夜已過半奴以小劍刺大安項洞之刃著於牀奴因不拔而逃大安驚覺呼奴其不叛者奴婢欲拔刃大安曰拔刃便死可先取紙筆作書畢縣官亦至因為拔刃洗瘡加藥大安遂絕忽如夢者見一物長尺餘闊厚四五寸形似猪肉去地二尺許從戶入來至牀前其中有語曰急還我猪肉大安曰我不食猪肉何緣負汝即聞戶外有言曰錯非也此物即還從戶出大安仍見庭前有池水清淺可愛池西岸上有金像可高五寸須臾漸大而化成為僧被袈娑甚新淨語大安曰被傷耶我今為汝將痛去汝當平復還家念佛修善也因以手摩大安頸瘡而去大安得其形狀見僧背有紅繒補袈裟可方寸許甚分明既而大安覺遂甦而瘡亦復不痛能起坐食十數日京宅子弟迎至家家人親故來視大安為說被傷由狀及見像事有一婢在傍聞說因言大安之初行也安妻使婢詣像工為造佛像像成以彩畫衣有一點朱汙像背上當令工去之不肯今仍在形狀如郎君所說大安因與妻及家人共起觀像乃同所見無異其背點宛然補處於是歎異信知聖教不虛遂加崇信佛法彌殷禮敬益年不死</p>
<p>唐武德年邡州西南慈烏川有郝積者素有信敬見羣鹿常在山上逐去還來異之掘鹿所止處得石像高一丈四尺許移出川中村內至今現存自像出後羣鹿因散故老傳云迦葉佛時所藏有四十軀今雖兩現餘在山隱其形如今玉華東鐵礦像相似不可獲矣</p>
<p>冀州故觀城人姜滕生武德末年忽遇惡疾遂入蒙山醫療積年不愈後始還家身體瘡爛手足指落夜眠忽夢見一白石像可長三尺許謂之曰但為我續手令爾即差至旦忽憶於武德初年在黍地裏打雀於故村佛堂中取維摩經裂破用繫杖頭嚇雀有人見者云裂經大罪滕生反更惡罵遂入堂中打白石像右手斷落夢中所見宛然舊像遂往佛前頭面作禮盡心悔過雇匠續其像手造經四十卷營一精舍一年之內病得全愈鄉人號為聖像其堂及像並皆見在</p>
<p>雲仙雜記元奘以回鋒紙印普賢像施於四眾每歲五馱無餘</p>
<p>宋高僧傳釋惟忠出家法定寺寺有彌勒聖像唐武德中忽有枯查㳂江而至夜發光明因雕作像首貞觀中竇軌為長史劍門佛首光見引達於府竇公令人迎取數百人亦不能勝乃令祝之任欲何往遂言可就法定否乃一人能舉寶遂造佛身長史高士廉蓋殿以安之</p>
<p>冥祥記鳳州城南有明相寺佛數尊皆飾以金焉亂離之後有貧民刮金鬻而自給迨至時寧金彩已盡於是遍身生癬癢不可忍必須以物自刮皮盡至肉肉盡至骨而死焉</p>
<p>唐貞觀二十年征龜茲有薛孤訓者為行軍倉曹軍及屠龜茲後乃於精舍剝佛面金旬日之間眉毛盡落還至伊州乃於佛前悔過以所得金皆為造功德未幾眉毛復生</p>
<p>太平廣記唐貞觀中有人任雟州一縣令往高昌於寺得一真珠像至京師諸大寺欲與千貫錢買之不肯遂毀破賣得一千三百貫後月餘患腫寤寐之間見一僧云何因毀壞尊像遂遣人拔其舌長尺餘苦痛呻吟數日而死德安縣令薛逵備知此事</p>
<p>并州有人解畫曾陷北虜突厥可汗遣畫佛像此人時偷彩色恐被搜獲紙裹塞鼻中鼻中血出數升此人後為僧唐貞觀中於山東住寺漸漸患鼻二三年後鼻中生肉甚大如桃膿血狼藉酸疼不<span class='corr'>已</span>後請僧靈顫懺悔病亦不愈十年始亡靈顫嘗住慈恩寺說其事</p>
<p>法苑珠林襄州峴山華嚴寺行像隋文將崩兩鼻洟出貞觀二十三年四月內洟還連出塗漫懷內方圓一尺初未委也及後太宗昇遐方知兆見至六月內洟又重出合州同懼不知何禍至七月內漢水汎漲溢入城郭深丈餘陷溺不少今在本寺祈求殷矣</p>
<p>唐永徵年雍州藍田東悟真寺寺居藍谷之西崖製窮山美殿堂嚴整有像持寺北隒更修別院大石橫嶷甚為妨礙乃以火燒水沃之令散終無以致便以鐵鎚打破中獲金像一軀四面無縫天然裹甲不知何來像趺全具非工合作亦不識是何珍寶高五寸許今在山寺其年益州光明柱上有一佛二菩薩現雖削還影出初在九隴佛堂長史張緒以聚眾移入光明今現在</p>
<p>唐雍州鄠縣東灃水西李趙曲有金像高三尺六寸并焰光四尺數放光明像形露右膊極威嚴余聞往尋見之趺上銘云秦建元二十年四月八日於長安中寺造十王慧韶感佛泥曰達遇遺像是以賴身之餘造鑄神模若誠感必應願使十方同福銘文如此問其獲緣云昔廢二教遂藏於灃水羅仁渦中有人岸行聞渦中有聲亦放光明向村老說便趣水求渦中純沙水出光明便就發掘乃獲前像時尚在周村家藏隱互相供養閉在閑堂放光自照今在村中</p>
<p>唐顯慶四年撫州刺史祖氏為亢旱故請祈無效有人於州東山見有形像莫測其由將事移徒鏗然不動風聲扇及遠近同趣有潭州人云彼寺失之乃在此耶尋其行路乃現二跡各長三尺相去五百里刺史以亢炎既久便往祈請盡州官庶香華步往二十里許泣告情事勤至彌甚使三人捧之飄然應接返還州寺隨路布雲當夕霈下遂以豐足今在撫州</p>
<p>唐幽州漁陽縣無終戍城內有百許家龍朔二年夏四月戍城火災門樓及人家屋宇並為煨燼惟二精舍及浮圖并佛龕上紙簾蓮蒢等但有佛像獨不延燎火既不燒巋然獨在時人見者莫不嗟異以為佛力支持</p>
<p>唐并州城西有山寺寺名童子有大像坐高一百七十餘尺皇帝崇敬釋教顯慶末年巡幸并州共皇后親到此寺及幸北谷開化寺大像高二百尺禮敬瞻覩嗟歎希奇大捨珍寶財物衣服并諸妃嬪內宮之人並各捐捨并勅州官長史竇軌等令速莊嚴備飾聖容并開拓龕前地務令寬廣還京之日至龍朔二年秋七月內官出袈裟兩領遣中使馳送二寺大像其童子寺像披袈裟日從旦至暮放五色光流照崖巖洞燭山川又入南龕小佛赫奕堂殿道俗瞻覩數千萬眾城中貴賤覩此而遷善者十室而七八焉</p>
<p>唐龍朔三年春二月沁州像現州北六十餘里在綿上縣界長谷中半崖上有古佛龕中有三鋪石像中央像常放光明照燭林谷村人異之以事聞州遂以達上上乃勅京師大慈恩寺僧元秀共使人乘驛往審登到之時即見光明如火流飛出沒然續不絕時有雲至龕窟其光暫隱雲去光現便即馳報勅令圖寫重復依審光還如初頻繁三夕如初照耀至今相傳光仍不斷此處山林勝地鬱茂石龕佛像古跡甚多莫委其初覩瑞彌繁</p>
<p>唐益州郭下法聚寺畫地藏菩薩却坐繩牀垂脚高八九寸本像是張僧繇畫至麟德二年七月當寺僧圖得一本放光乍出乍沒如似金環大同本光如是展轉圖寫出者類皆放光當年八月勅追一本入宮供養現今京城內外道俗畫者供養並皆放光信知佛力不可測量</p>
<p>唐麟德二年簡州金水縣北三學山舊屬益州寺僧慧昱今權例得住益州郭下空慧寺從州往荊州長沙寺瑞金銅像所至誠發願意欲圖寫瑞像供養訪得巧匠張淨眼使潔淨如法已畫得六軀未有靈感至第七軀即放五色神光洞照內外遠近皆覩經於七日光漸隱滅道俗驚喜不可具述慧昱將此像來入長安未及莊飾并欲畫左右侍者菩薩聖僧供養具等當時奉勅令京城巧匠至中臺使百官諸學士監看令畫西國志六十卷圖有四十卷慧昱為外無好手就中臺憑匠范長壽裝畫像在都堂至六月七日夜至三更初像放五色光明徹照堂外有守堂人出外起止見堂上火出謂內失火驚走唱叫堂內當直官十人并兵士三十餘人為天熱並露身眠光普照身人人相見身體赤露驚起具服惟有一官姓石名懷藏素無信心但見外光看身純黑光照徹旦方歇其石懷藏發露自責盡誠悔過亦不見光照身得明及諸院官人兵士等聞喚見光並來看之聞見之者並皆發心盡行齋戒諸官人等皆畫一本至家供養</p>
<p>辯正記陳元範妻張氏精心奉佛恆願自作一金像終身供養有願莫從專心日久忽有觀世音金像連光五尺現高座上眾歎其精感所致</p>
<p>唐書狄仁傑傳武后將造浮屠大像度費數百萬官不能足更詔天下僧日施一錢助之仁傑諫曰工不役鬼必在役人物不天降終由地出不損百姓目將何求今邊陲未寧宜寬征鎮之徭省不急之務就令雇作以濟窮人既失農時是為棄本且無官助理不得成既費官財又竭人力一方有難何以救之后由是罷役</p>
<p>張廷珪傳廷珪河南濟源人慷慨有志尚第進士補白水尉舉制科異等累遷監察御史按劾平直武后稅天下浮屠錢營佛祠於白司馬坂作大像廷珪諫以為傾四海之財殫萬民之力窮山之木為塔極冶之金為像然猶有為之法不足高也填塞澗穴覆壓蟲蟻且巨億計工員窮寠驅役為勞饑渴所致疾疹方作又僧尼乞匄自贍而州縣督輸星火迫切鬻賣以充非浮屠所謂隨喜者今天下虛竭蒼生彫敝謂宜先邊境寶府庫養人力后善之召見長生殿賞慰良厚因是罷役</p>
<p>李嶠傳長壽三年嶠為成均祭酒平章事武后將建大像於白司馬坂嶠諫造像雖俾浮屠輸錢然非州縣承辦不能濟是名雖不稅而實稅之臣計天下編戶貧弱者眾有賣舍帖田供王役者今造像錢積十七萬緡若頒之窮人家給千錢則紓十七萬戶饑寒之苦德無窮矣不納</p>
<p>太平廣記唐神龍年中襄陽將鑄佛像有一老姥至貧營求助施卒不成姥有一錢則為女時母所賜也寶之六十餘年及鑄像時姥持所有因發重願投之爐中及破爐出像姥所施錢著佛胷臆因磨錯去之一夕錢又如故僧徒驚異錢至今存焉</p>
<p>吳地記般若臺晉穆侯何曾置內有水池石橋銅像一軀高一丈六尺高士戴顒建唐景龍二年有神光現數日不歇奉敕改神景寺東北有般若橋因寺而名</p>
<p>太平廣記婺州開元寺門有二金剛世稱其神鳥雀不敢近疾病祈禱者累有驗往來致敬開元中州判司於寺門樓上宴會眾人皆言金剛在此不可一人曰土耳何能為乃以酒肉內口須臾樓上雲昏電掣既風且雷酒肉飛揚眾人危懼獨汙金剛者拽出樓外數十丈而震死</p>
<p>舊唐書元宗本紀天寶三載四月勅兩京天下州郡取官物鑄金銅天尊及佛各一軀送開元觀開元寺宋高僧傳釋慧雲往報成寺發願摹寫彌勒像舉高一丈八尺募人出赤金於時施者委輸逡巡若丘阜矣遂振橐籥程巧工一鑄克成相好奇特迨景雲元年雲於寺東廊南隅造別殿安聖容太極元年五月十三日改元延和是歲刑部尚書王志愔為採訪使至浚郊宣勅應凡寺院無名額者並令毀撤所有銅鐵佛像收入近寺雲移所鑄像及造殿宇門廊猶虧綵繢遇新勅乃輟工雲於彌勒像前泣淚焚香重禮告曰若與此有緣當現奇瑞策悟羣心少頃像首上放金色光照耀天地滿城士庶皆歎希有是時生謗毀者隨喪目又有舌腫一尺許者遠近傳聞爭來瞻禮捨施如山乃全勝槩像坐垂趺人觀稽顙涉惡報者雲望像為其悔過斯須失明者重視舌卷者能言皆願為寺之奴持鐘掃地也</p>
<p>尚書故實鄭廣文作聖善寺報慈閣大像記云自頂至頤八十三尺額珠以銀鑄成虛中盛八石</p>
<p>聖善寺銀佛天寶亂為賊截將一耳後少傳白公奉佛銀三鋌添補然不及舊者會昌拆寺命中貴人毀像收銀送內庫中人以白公所添鑄比舊耳少銀數十兩遂詣白公索餘銀恐涉隱沒故也又云張林說毀寺時分遣御史檢天下所齊寺及收錄金銀佛像有蘇監察者巡覆兩街諸寺見銀佛一尺已下者多袖之而歸謂之蘇枉佛或問溫庭筠將何對好遽曰無以過密陁僧也</p>
</div></div>
</div><!-- end of div[@id='body'] -->
</body></html>