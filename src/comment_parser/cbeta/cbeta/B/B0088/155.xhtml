<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu5874' />
<div class='div-other'>
<p class='h2'>欽定古今圖書集成博物彙編神異典　第二百九卷目錄</p>
<ul class="">
<li>居士部列傳三
<ul class="">
<li>宋二
<ul class="">
<li>甄雲卿</li>

<li>馮楫</li>

<li>李彌遠</li>

<li>張九成</li>

<li>喻思淨</li>

<li>王闐</li>

<li>吳秉信</li>

<li>李秉</li>

<li>朱佛心</li>

<li>葛郯</li>

<li>陸沅</li>

<li>錢象祖</li>

<li>昝定國</li>

<li>王古</li>

<li>魏[木*巳]</li>

<li>錢端禮</li>

<li>余居士</li>

<li>孟珙</li>

<li>賈純仁</li>

<li>梅汝能</li>

<li>馬亮</li>

<li>張百端</li>

<li>孫抃</li>

<li>樓汾</li>

<li>高浩象</li>

<li>張元祥</li>

<li>李知遙</li>

<li>姚約</li>

<li>梅福</li>

<li>唐世良</li>

<li>陸偉</li>

<li>李彥通</li>

<li>陸浚</li>

<li>徐六公</li>

<li>鍾離景融<span class="note-inline">(附鍾離松)</span></li>

<li>李邴</li>

<li>張迪</li>

<li>王日休</li>

<li>葛繁</li>

<li>王仲回</li>

<li>孫忠</li>

<li>沈銓</li>

<li>金奭</li>

<li>范儼</li>

<li>瞿霆發</li>

<li>蔣十八居士</li>

<li>閻邦榮</li>

<li>馮珉</li>

<li>孫良</li>

<li>羅熈明</li>

<li>趙老</li>

<li>鄧法</li>

<li>子成</li>

<li>李智遠</li>
</ul></li>

<li>金
<ul class="">
<li>李純甫</li>
</ul></li>

<li>元
<ul class="">
<li>蓋時敏</li>

<li>陳君璋</li>

<li>元以假</li>

<li>衣和庵主</li>
</ul></li>
</ul></li>
</ul></div>
<p class='juan'>神異典第二百九卷</p>
<div class='div-other'><a id='mulu5875' />
<p class='h2'>居士部列傳三</p>
<div class='div-other'><a id='mulu5876' />
<p class='h3'>宋二</p>
<div class='div-other'><a id='mulu5877' />
<p class='h4'>甄雲卿</p><p>按齊東野語永嘉甄雲卿字龍友少有俊聲詞華奇麗而資性浮躁於鄉人無不狎侮木待問蘊之為尤甚木生朝為詞賀之末云聞道海壇沙漲也明年蓋諺云海壇沙漲溫州出相明年者俗言且待也又嘗損益前人酒令曰金銀銅鐵鋪絲緜紬絹綱魑魅魍魎魁蓋木以癸未魁天下也甄辯給雄一時謔笑皆有餘味一日登對上戲問曰卿安得與龍為友甄倉忙占奏殊不能佳及退殿陛自恨失言曰何不云堯舜在上臣安得不與夔龍為友聞者惜之競渡日著綵衣立龍首自歌所作思遠樓前之詞旁若無人然於性理解悟凡禪衲機鋒皆莫不答將亡之日命其子爓煬且召蘊之將囑以後事甄居城外昏暮門闔不得入其子白之甄曰然且止爓以待旦既旦木聞之亟來甄喜曰吾將行得君主吾喪則濟矣木許諾乃人浴更衣與木訣坐而逝既復開目曰吾儒無此也復臥乃絕</p>
</div>
<div class='div-other'><a id='mulu5878' />
<p class='h4'>馮楫</p><p>按先覺宗乘馮楫字濟川蜀遂寧人官給事號不動居士目壯叩<span class='corr'>諸</span>名宿雖在仕途不忘學佛最後居龍門從佛眼遠禪師再歲一日同遠經行法堂偶童子趨庭吟曰萬象之中獨露身遠拊公背曰好聻公於是契入紹興丁巳除給事會大慧禪師就明慶開堂大慧下座公挽之曰和尚每言於士大夫曰此生決不作這蟲豸今日因甚却納敗闕大慧曰盡大地是個杲上座伱向甚處見他公擬對大慧掌之公曰是我招得越月特丐祠坐夏徑山榜其室曰不動軒一日大慧陞座舉藥山問石頭曰三乘十二分教某甲粗知承聞南方直指人心見性成佛實未明了伏望慈悲示誨石頭曰恁麼也不得不恁麼也不得恁麼不恁麼總不得伱作麼生藥山罔措石頭曰子緣不在此可往江西見馬太師去藥山至馬祖處亦如前問馬祖曰有時教伊揚眉瞬目有時不教伊揚眉瞬目有時教伊揚眉瞬目者是有時教伊揚眉瞬目者不是藥山大悟大慧拈罷公隨至方丈曰適來和尚所舉底因緣某理會得了大慧曰伱如何會公曰恁麼也不得囌嚧娑婆訶不恁麼也不得㗭唎娑婆訶恁麼不恁麼總不得囌嚧㗭唎娑婆訶大慧印之以偈曰梵語唐言打成一塊<span class='corr'>咄</span>哉俗人得此三昧大慧又舉似尼妙總妙總曰曾見郭象註莊子識者曰却是莊子註郭象大慧見其語異復舉巖頭婆子話問之妙總答偈曰一葉扁舟泛渺茫呈橈舞棹別宮商雲山海月都拋却贏得莊周蝶夢長大慧休去一語公公疑其所悟不根後過無錫招至舟中問曰婆生七子六箇不遇知音秖這一箇也不消得便棄水中大慧老師言道人會得且如何會妙總曰<span class='corr'>已</span>上共通並是詣實公大驚烏龍長老訪公說話次公問昔有官人問泗州大聖曰師何姓大聖曰姓何曰住何國大聖曰住何國此意如何烏龍曰大聖本不姓何亦不是何國人乃隨緣化度耳公笑曰大聖決定姓何住何國如是往返數次後致書於大慧乞斷此公案大慧曰有六十棒將三十棒打大聖不合道姓何三十棒打濟川不合道大聖決定姓何若是烏龍長老教自領出去其論遂定大慧一日過明月庵見壁間畫髑髏公因有頌曰屍在這裏其人何在乃知一靈不居皮袋大慧不肯別作頌曰即此形骸便是其人一靈皮袋皮袋一靈公益難服公後知卭州所至晏晦無倦嘗自詠曰公事之餘喜坐禪少曾將脇到牀眠雖然現出宰官相長老之名四海傳紹興二十三年秋乞休致預報親知期以十月三日告終至日令後廳置高座見客如平時至辰巳間具衣冠降堦望闕肅拜請漕使攝卭事著僧衣履踞高座囑諸官吏及道俗各宜向道扶持教門建立法幢遂拈拄杖按膝蛻然而化漕使請曰安撫去住如此自由何不留一頌公張目索筆書曰初三十一中九下七老人言盡龜哥眼赤書畢竟爾長往建炎後名山巨剎教藏多不存公屢以己俸印施凡一百二十八藏門人蒲大聘嘗誌其事有語錄頌古行於世</p>
<p>按佛祖統紀楫由太學登第初訪道禪林晚年專崇淨業作西方禮文彌陀懺儀歸鄉郡作淨土會感香爐中白光亙天舍利應現靖康兵厄名山藏經多毀楫積俸資造大藏經四十八藏小藏四大部者亦四十八藏造栴檀像彌陀九品化生隨身奉供後以給事中出師瀘南率道俗作繫念會及鎮長沙於廳事設高座著僧衣登座謝官吏橫拄杖於膝上而化</p>
</div>
<div class='div-other'><a id='mulu5879' />
<p class='h4'>李彌遠</p><p>按指月錄侍郎李彌遠號普現居士叅圜悟一日朝回至天津橋馬躍忽有省通身汗流直造天寧適悟出門遙見便喚曰居士且喜大事了畢公厲聲曰和尚眼花作麼悟便喝公亦喝於是機鋒迅捷凡與悟問答當機不讓及遷吏部方在壯歲遽乞祠祿歸閩連江築庵自娛一日示微恙索湯沐浴畢遂趺坐作偈曰漫說從來收護今日分明呈露虛空桚倒須彌說甚向上一路擲筆而逝</p>
</div>
<div class='div-other'><a id='mulu5880' />
<p class='h4'>張九成</p><p>按宋史本傳九成字子韶其先開封人徙居錢塘紹興二年策進士九成擢寘首選授鎮東軍簽判後權禮部侍郎兼侍講兼權刑部侍郎先是徑山僧宗杲善談禪理從遊者眾九成時往來其間秦檜恐其議己令司諫詹大方論其與宗杲謗訕朝政謫居南安軍檜死起知溫州九成即丐祠歸數月病卒九成研思經學多所訓解然早與學佛者游故其議論多偏寶慶初特贈太師封崇國公諡文忠</p>
<p>按教外別傳侍郎無垢居士張九成未第時因客談楊文公呂微仲諸名儒所造精妙皆由禪學而至也於是心慕之聞寶印楚明禪師道傳大通居淨慈即之請問入道之要明曰此事唯念念不捨久久純熟時節到來自然證入復舉趙州柏樹子話令時時提撕公久之無省辭謁善權清禪師公問此事人人有分箇箇圓成是否清曰然公曰為甚麼某無箇入處清於袖中出數珠示之曰此是誰底公俯仰無對清復袖之曰是汝底則拈取去纔涉思惟即不是汝底公悚然未幾留蘇氏館一夕如廁以柏樹子話究之聞蛙鳴釋然契入有偈曰春天月夜一聲蛙撞破乾坤共一家正恁麼時誰會得嶺頭脚痛有元沙屆明謁法印一禪師機語頗契適私忌就明靜庵供雲水主僧惟尚禪師纔見乃展手公便喝尚批公頰公趨前尚曰張學錄何得謗大般若公曰某見處祇如此和尚又作麼生尚舉馬祖陞堂百丈卷席話詰之敘語未終公推倒卓子尚大呼張學錄殺人公躍起問旁僧曰汝又作麼生僧罔措公毆之顧尚曰祖禰不了殃及兒孫尚大笑公獻偈曰卷席因緣也大奇諸方聞舉盡攢眉臺盤趯倒人星散直漢從來不受欺尚答曰從來高價不饒伊百戰塲中奮兩眉奪角衝關君會也叢林誰敢更相欺紹興癸丑魁多士復謁尚於東庵尚曰浮山圓鑑云饒伱入得汾陽室始到浮山門亦未見老僧在公作麼生公叱侍僧曰何不祗對僧罔措公打僧一掌曰蝦蟆窟裏果沒蛟龍丁巳秋大慧禪師董徑山學者仰如星斗公閱其語要歎曰是知宗門有人持以語尚恨未一見及為禮部侍郎偶叅政劉公請大慧說法於天竺公三往不值暨大慧報謁公見但寒暄而已大慧亦默識之尋奉祠還里至徑山與馬給事諸公議格物大慧曰公祗知有格物而不知有物格公茫然大慧大笑公曰師能開諭乎大慧曰不見小說載唐人有與安祿山謀叛者其人先為閬守有畵像在焉明皇幸蜀見之怒令侍臣以劍擊其像首時閬守居<span class='corr'>陝</span>西首忽墮地公聞頓領深旨題不動軒壁曰子韶格物妙喜物格欲識一貫兩箇五百大慧始許可後守邵陽丁父艱過徑山飯僧秉鈞者意大慧議及朝政遂竄大慧於衡陽令公居家守服服除安置南安丙子春蒙恩北還道次新淦而大慧適至與聯舟劇談宗要未常語往事于氏心傳錄曰憲自嶺下侍舅氏歸新淦因會大慧舅氏令拜之憲曰素不拜僧舅氏曰汝姑扣之憲知其常執卷遂舉子思中庸天命之謂性率性之謂道修道之謂教三句以問大慧曰凡人既不知本命元辰下落處又要牽好人入火坑如何聖賢於打頭一著不鑿破憲曰吾師能為聖賢鑿破否大慧曰天命之謂性便是清淨法身率性之謂道便是圓滿報身修道之謂教便是千百億化身憲得以告舅氏曰子拜何辭繼鎮永嘉丁丑秋丐祠枉道訪大慧於育王越明年大慧得旨復領徑山謁公於慶善院曰某每於夢中必誦語孟何如大慧舉圓覺曰由寂靜故十方世界諸如來心於中顯現如鏡中像公曰非老師莫聞此論也其頌黃龍三關曰我手何似佛手天下衲僧無口縱饒撩起便行也是鬼窟裏走我脚何似驢脚又被黐膠粘著飜身直上兜率天已是遭他老鼠藥人人有箇生緣處鐵圍山下幾千年三災直到四禪天這驢猶自在旁邊</p>
<p>按先覺宗乘公設心六度不為子孫計因取華嚴善知識日供其二回食以飯緇流常供十六大天而諸位茶杯悉變為乳書偈曰稽首十方佛法僧稽首一切護法天我今供養三寶天如海一滴牛一毛有何妙術能感格試借意識為汝說我心與佛天無異一塵纔起大地隔儻或塵消覺圓淨是故佛天來降臨我欲供佛佛即現我欲供天天亦現佛子若或生狐疑試問此乳何處來狐疑即塵塵即疑終與佛天不相似我今為汝掃狐疑如湯沃雪火消冰汝今微有疑與惑鷂子便到新羅國</p>
</div>
<div class='div-other'><a id='mulu5881' />
<p class='h4'>喻思淨</p><p>按法華持驗喻思淨錢塘人自號淨土子早侍瑛法師講法華後常持誦專心念佛暇則畵佛像凡畵必於淨室寂想見彌陀光明乃下筆紹興丁巳歲端坐七日一心念佛漠然化去</p>
</div>
<div class='div-other'><a id='mulu5882' />
<p class='h4'>王闐</p><p>按寧波府志王闐自號無功叟家世名儒舉進士不得志布衣蔬食徧詢講席凡禪林宗旨天台教門無不洞達晚年述淨土自信錄以明三身四土之旨紹興十六年四月丁卯之夕忽聞異香滿室乃沐浴更衣面南趺坐而化焚其軀得舍利如菽者一百八粒</p>
</div>
<div class='div-other'><a id='mulu5883' />
<p class='h4'>吳秉信</p><p>按佛祖綂紀吳秉信四明人築庵城南坐禪製一棺夜臥其中至五更令童子擊棺而歌曰吳信叟歸去來三界無家不可住西方淨土有蓮胎歸去來聞唱即起禪誦檜相亡召為禮部侍郎後被召至蕭山驛令家人靜聽空中聞天樂之聲即曰清淨界中失念來此金臺既至吾當有行言訖而逝</p>
</div>
<div class='div-other'><a id='mulu5884' />
<p class='h4'>李秉</p><p>按佛祖綂紀李秉紹興中官也領御藥院初學禪於淨慈輝自得有省發晚閱龍舒淨土文日課佛號與其子閣長元美殿長林師文等數十人結淨業會於傳法寺久之感病忽見彌陀佛以金圓光戴其首越七日又見金華滿房乃囑付親眷書偈端坐結印而終</p>
</div>
<div class='div-other'><a id='mulu5885' />
<p class='h4'>朱佛心</p><p>按嚴州府志朱佛心壽昌人耕山誦佛遇亢晹常有雲覆之諾人祈雨輒驗邑人指為活佛忽一日至葉樞密家求山水衣其家曰無有朱曰在某篋笱中良久又曰吾帶一小畜恐驚人當出收之家尾其後見一虎繫於府前之柏葉見其靈異遂與之紹興二十九年二月八日忽留偈曰六十年來住世間隨流來往度塵寰今日<span class='corr'>已</span>歸霄漢去碧空雲外有青山趺坐而化自焚其身至今野燒至此即滅春草不生人為立庵後庵廢移其像入崇因寺祈禱多應</p>
</div>
<div class='div-other'><a id='mulu5886' />
<p class='h4'>葛郯</p><p>按教外別傳知府葛郯居士字謙問號信齋少擢上第玩意禪悅首謁無庵全禪師求指南無庵令究即心即佛久無所契請曰師有何方便使某得入無庵曰居士大無厭生<span class='corr'>已</span>而佛海來居劒池公因從遊乃舉無庵所示之語請為眾普說佛海發揮之曰即心即佛眉拖地非心非佛雙眼橫蝴蝶夢中家萬里子規枝上月三更留旬日而後返一日舉不是心不是佛不是物豁然頓明頌曰非心非佛亦非物五鳳樓前山突兀艷陽影裏倒翻身野狐跳入金毛窟無庵肯之即遣書頌呈佛海佛海報曰此事非紙筆可既居士能過我當有所聞矣遂復至虎丘佛海迎之曰居士見處止可入魔境界入佛境界猶未得在公加禮不已佛海正容曰何不道金毛跳出野狐窟公乃痛領嘗問諸禪曰夫婦二人相打通兒子作證且道證父即是證母即是或庵體禪師著語曰小出大遇淳熈六年守臨川八年感疾一夕忽索筆書偈曰大洋海裏打鼓須彌山上聞鐘業鏡忽然撲破翻身透出虛空召僚屬示之曰生之與死如晝與夜無足怪者若以道論安得生死若作生死會則去道遠矣語畢端坐而化</p>
</div>
<div class='div-other'><a id='mulu5887' />
<p class='h4'>陸沅</p><p>按佛祖綱目沅號省庵任福建提舉居常持法華經晨起即澡浴焚香目不他瞬首倡偈曰盥手清晨貝葉開不求請佛不禳災世緣斷處從他斷劫火光中舞一廻然後開卷又嘗閱大藏叅究少林心宗</p>
<p>按佛祖綂紀紹興五年四月刑部都官陸沅沐浴冠服就寢而化將殮忽聞蓮華香氣自口鼻噴出沅居四明鄞之橫溪每晨起誦法華日一過者三十載年登八秩增至三部為詩見志有清晨三度到靈山之句又閱大藏誦佛號凡天台教門少林宗旨無不博究</p>
</div>
<div class='div-other'><a id='mulu5888' />
<p class='h4'>錢象祖</p><p>按佛祖綱目象祖字公相號止庵錢塘人叅護國景元元曰欲究此事須得心法兩忘乃可法執未忘契理亦非悟也曰纔涉脣吻便落意思如何曰本自無瘡勿傷之也祖渙然有得守金陵日專修淨土創止庵高僧寮為延僧談道之所嘉定元年拜左丞相辭歸益進淨業四年二月示微疾書偈曰菡萏香從佛國來琉璃地上絕纖埃我心清淨超於彼今日遙知一朵開後三日憎有問疾者祖曰我不貪生不怖死不生天不為人惟求生淨土耳言訖跏趺而逝</p>
</div>
<div class='div-other'><a id='mulu5889' />
<p class='h4'>昝定國</p><p>按淨土晨鐘定國號省齋為州學諭專修淨土嘗造擘窠圖印施勸人念佛又每月二八日集僧俗念佛誦彌陀諸經嘉定四年夢青衣童子告曰至尊召君三日當往生屆期沐浴更衣念佛坐化</p>
</div>
<div class='div-other'><a id='mulu5890' />
<p class='h4'>王古</p><p>按淨土晨鐘古字敏仲東都人官禮部侍郎慈仁愛物深契禪宗又悟淨土法門之勝著直指淨土決疑集楊次公序之平生精勤念佛數珠未嘗去手行住坐臥悉以西方淨觀為佛事有僧神遊淨土見古與葛繫同在焉往生宜上品矣</p>
</div>
<div class='div-other'><a id='mulu5891' />
<p class='h4'>魏[木*巳]</p><p>按佛祖綱目[木*巳]字南夫壽春人累官參知政事篤信佛法每發願祈來世為僧一日命丹青寫為僧相揭之高堂請德光禪師作贊光贊曰身從果位中來位冠百僚之上只因熟處難忘故現比丘真相後[木*巳]將卒命諸子曰吾已去當為我削髮著袈裟以僧相殮之諸子遵命以三衣一鉢投棺中</p>
</div>
<div class='div-other'><a id='mulu5892' />
<p class='h4'>錢端禮</p><p>按佛祖綱目端禮字處和號松牕從景元發明己事丁酉秋示微恙修書召行機及國清瑞巖主僧有訣別之語機與二僧詣榻次禮起趺坐言笑移時即書曰浮世虛幻本無去來四大五蘊必歸終盡雖佛祖具大威德亦不能免這一著子天下老和尚一切善知識還有跳得過者無蓋為地水火風因緣和合暫時湊泊不可錯認為己有大丈夫磊磊落落當用處把定立處皆真順風使帆上下水皆可因齋慶讚去留自在此是上來諸聖開大解脫一路涅槃門本來清淨空寂境界無為之大道也今吾如是豈不快哉塵勞外緣一時掃盡荷諸山垂顧咸頤證明伏惟珍重置筆顧機曰某坐去好臥去好機曰相公去便了理會甚坐與臥耶禮笑曰法兄當為祖道自愛遂瞑目而逝</p>
</div>
<div class='div-other'><a id='mulu5893' />
<p class='h4'>余居士</p><p>按佛祖綱目余居士古杭人號放牛居士宋淳祐間叅無門開道者豁然大悟嘗曰大聰明人纔聞此事便以心意識領解所以認影為真到臘月三十日眼光欲落時向閻老子道待我澄心攝念却與伱去斷不可也須是急叅急悟又曰佛法如海皆從細流而入如人破竹纔透一節其餘皆迎刃而解不勞餘力予自小便有此志叅訪江湖名人與諸方禪者打一世口鼓自謂佛法止如此便都放倒了後參見無門開公佛眼禪師凡開口便破他劈面門截住連道不是不是退而思之許多年下工夫豈無歡喜處也曾零零碎碎悟來終不服無門道不是不是及見臭庵遂扣之吾師得無門甚麼見解敢對人天顛倒是非曰我在無門座下無法可得無道可傳只得兩箇字予問兩字如何說曰不是不是予因此而知無門老人為人處一點惡水不曾輕灑著人予雖不敏被臭庵連狀領過抱屈不少因述是非關曰直指人心見性成佛廻光返照迥絕遮攔纔擬思量白雲萬里逢人品藻遇物雌黃重古輕今貴耳賤目任伊卜度沉吟未夢見是非關在作麼生透且看又曰安吉州沈道婆問有因果否予曰有問叅學人實有悟處師家故言不是有因果否曰佛法不順人情豈無因果百丈錯答一轉語五百生墮野狐身佛說一切法為度一切心我無一切心何用一切法曰是非關有幾句曰有四句曰四句作麼生舉曰第一句有是有非則不可第二句無是無非又不可第三句是是非非也不可第四句非是是非亦不可若得離此四句始見本地風光曰我離得否予曰伱離不得曰人人有分我何離不得曰嫁雞逐雞飛嫁狗隨狗走曰如何是本地風光曰月子灣灣照幾州幾人歡樂幾人愁曰不問這箇風光曰問那箇本地風光曰無男女相底曰既無男女相底問甚是非關曰別有向上事也無曰有曰如何是向上事曰馬蝗叮住鷺鷥脚伱上天時我上天</p>
</div>
<div class='div-other'><a id='mulu5894' />
<p class='h4'>孟珙</p><p>按佛祖綱目珙字璞玉號無庵歸安人理宗朝為置制卒諡忠襄好周易而尤深於佛學進則料敵設奇輪刀上陣退則掃地焚香隱几危坐遠貨色絕滋味自贊云老拙愛遊戲忙裏放癡憨正當恁麼時無處見無庵臨終偈曰有生必有滅無庵無可說踢倒玉崐崘夜半紅日出</p>
</div>
<div class='div-other'><a id='mulu5895' />
<p class='h4'>賈純仁</p><p>按佛祖統紀賈純仁霅川人官至郢倅潛心淨業長齋念佛因微疾西向冥坐而逝頂上白光圓相異香滿室</p>
</div>
<div class='div-other'><a id='mulu5896' />
<p class='h4'>梅汝能</p><p>按佛祖綂紀梅汝能常熟人仕至縣令常有志淨業忽夢僧授紙百幅鑿破為二八字以問東靈照師師曰二八十六也豈十六觀經之謂乎適一僧以經與之忽不見自是誦經念佛取名為往生以見志因邑中破山道生師造丈六彌陀像汝能施財百萬為之妝飾設齋慶懺殿前池中生雙頭白蓮一朵其花百葉當年冬汝能無疾而終未幾道生亦亡</p>
</div>
<div class='div-other'><a id='mulu5897' />
<p class='h4'>馬亮</p><p>按佛祖綂紀馬亮官侍郎守杭詣靈山學淨土業慈雲為撰淨土行願法門淨土往生略傳臨終念佛而逝</p>
</div>
<div class='div-other'><a id='mulu5898' />
<p class='h4'>張百端</p><p>按佛祖綱目百端字平叔天台人嘗入成都遇真人授金丹藥物火候之訣乙卯述悟真篇又徧叅禪門有省讀祖英集頓明心地乃曰丹是色身至寶鍊成變化無窮更能性上悟真宗決了無生妙用後趺坐而逝火化得舍利千百粒既而又有人見之者</p>
</div>
<div class='div-other'><a id='mulu5899' />
<p class='h4'>孫抃</p><p>按佛祖綂紀孫抃武林人號無諍居士幼學易因曰易所以窮理盡性何必區區為進取計掩關晦迹居絕俗務沙門守寧與之交謂曰白樂天以儒修身以釋治性居士聞之乎抃深契僧語日閱華嚴金剛彌陀經嘗夢至蓮池與清照亨律師同立其側又夢一人持書金字梵體讀之不解人曰請十三日齋耳十二月十三日忽得疾請玅光律師欲為祈禱抃曰生死已定何必禱之乃與開導往生淨土之旨即跏趺作印西向坐化翌日清照至為入龕歸庵三日亦坐亡應同立蓮池之讖</p>
</div>
<div class='div-other'><a id='mulu5900' />
<p class='h4'>樓汾</p><p>按佛祖綂紀樓汾四明畫錦名門也因兄寶洲究明佛理每與沙門談道汾必從旁樂聽年二十二忽得疾乃一志西歸謂父母曰但得生淨土見佛此道最高仍令請僧說法開導諷觀經設像㡠對臥牀喜曰真我師也復請僧念佛千聲即曰吾<span class='corr'>已</span>身在西方乃瞑目面西念佛而化</p>
</div>
<div class='div-other'><a id='mulu5901' />
<p class='h4'>高浩象</p><p>按佛祖綂紀高浩象東平人杜門靜坐專誦無量壽經觀中汎紅葉於玉沼初未見佛乃即華上傾心致敬遙睇佛之金容光輝遠映一夕見眾菩薩來迎奄忽而化</p>
</div>
<div class='div-other'><a id='mulu5902' />
<p class='h4'>張元祥</p><p>按佛祖綂紀張元祥長安人常念佛不輟一日催家人云西方聖人待我齋畢同往淨土及事訖果索香火跏趺面西而化</p>
</div>
<div class='div-other'><a id='mulu5903' />
<p class='h4'>李知遙</p><p>按佛祖綂紀李知遙長安人率眾為五會念佛忽出堂向空頂禮空中有聲云報汝李知遙功成果自招引君往淨土同汝上金憍即就牀端坐而化天香郁然</p>
</div>
<div class='div-other'><a id='mulu5904' />
<p class='h4'>姚約</p><p>按佛祖綂紀姚約家霅川仙潭潛心內典有僧來謁必遜居東道謂不當以俗先僧也覺海友師勸里人結淨業社約實主其事忽告友曰久厭浮生不日西去師可助我繫念友遂日與持誦一日就坐而化既而夢於友曰約<span class='corr'>已</span>往生師之力也友曰欲從公遊可乎約曰師世壽未盡寺中景懿行當先至閱月果終懿蓋同社友也</p>
</div>
<div class='div-other'><a id='mulu5905' />
<p class='h4'>梅福</p><p>按佛祖綂紀梅福松江人誦經持戒繫念淨土臨終預知即絕食飲水念勢至菩薩至七日澡浴更衣端坐告眾曰勢至菩薩今來迎我即坐化去</p>
</div>
<div class='div-other'><a id='mulu5906' />
<p class='h4'>唐世良</p><p>按佛祖綂紀唐世良會稽人持戒茹素念佛禮拜年老疾病猶不就枕誦彌陀經十萬過謂家人云佛來接我言訖作禮即便坐逝有人在道味山夜夢西方異光旛華天樂空中聲云唐世良<span class='corr'>已</span>歸淨土</p>
</div>
<div class='div-other'><a id='mulu5907' />
<p class='h4'>陸偉</p><p>按佛祖綂紀陸偉錢塘人為州都掾中年厭世念佛率眾結法華華嚴二社各百許人其法各人在家誦經一卷日終就寺讀誦終日而散如是二十年遂成大會嘗手書法華華嚴楞嚴圓覺金剛金光明等經晚年子孫彫落更無餘累忽一日易衣端坐念佛而化</p>
</div>
<div class='div-other'><a id='mulu5908' />
<p class='h4'>李彥通</p><p>按佛祖綂紀李彥通家會稽為鍛師因開元繫念往預其會忽悟世無常歸心淨業一朝得疾遽云我遊行淨土見二門扄鐍甚固逡巡之際見利行人開門引入見蓮池樓閣佛菩薩眾遂請晞經道果二行人至臥榻前說法策道舉家念佛西向坐逝</p>
</div>
<div class='div-other'><a id='mulu5909' />
<p class='h4'>陸浚</p><p>按佛祖綂紀陸浚家錢塘少事公門久之棄去以淨土為業寓西湖繫念會每對佛懺悔必至垂淚道友相見說淨業因緣纔十餘句便悲咽感歎惟恐此生之不度三昧之不成往生之未諧我佛之未見也臨終得病請圓淨律師請淨土法門諷觀經至上品淨謂之曰此時好去浚曰眾聖未齊且待少時即起就竹牀面西端坐頃刻化去</p>
</div>
<div class='div-other'><a id='mulu5910' />
<p class='h4'>徐六公</p><p>按佛祖綂紀徐六公嘉興農夫也翁婆蔬食設像繫念如是四十年屢夢遊淨土預作一龕臨行之日易布衣草屩入龕端坐頃之即曰佛來迎我泊然而化</p>
</div>
<div class='div-other'><a id='mulu5911' />
<p class='h4'>鍾離景融<span class='note-inline'>(附鍾離松)</span></p><p>按佛祖綂紀鍾離景融少師第七子官朝請大夫常誦觀經念佛不輟挂冠棄仕結茅儀真東園側嘗曰識得彌陀彌陀彌陀不識彌陀奈何奈何不識彌陀彌陀更在西方外識得彌陀彌陀祗在自己家一夕命僧玅應誦普賢行願品炷香敬聽畢兩手作印而化自任氏少師大夫三世得生淨土曾孫松居於婺乾道中奉祠吳郡與寶積實師東平呂泊等結社念佛無所疾忽端坐西向合掌而化</p>
</div>
<div class='div-other'><a id='mulu5912' />
<p class='h4'>李邴</p><p>按佛祖綱目邴字漢老任城人官翰林學士後拜叅知政事醉心祖道有年聞宗杲力排默照為邪禪心疑且怒過杲觀聽值杲方示眾舉趙州柏樹子話垂語曰庭前柏樹子今日重新舉打破趙州關特地尋言語敢問大眾既是打破趙州關為什麼特地尋言語良久曰當初只道茅長短燒了方知地不平邴忽領悟謂杲曰無老師後語幾合蹉過別後以書咨決杲答書略曰示論自到城中著衣喫飯抱子弄孫色色仍舊既無拘滯之情亦非作奇特之想宿習舊障亦稍輕微三復斯語歡喜踴躍此乃學佛之驗也儻非過量大人於一笑中百了千當則不能知吾家果有不傳之妙若不爾者疑怒二字法門盡未來際終不能壞使太虛空為雲門口草木瓦石皆發光明助說道理亦不奈何方信此段因緣不可傳不可學須是自證自悟自肯自休方始徹頭公今一笑頓兦所得夫復何言後邴病將革以偈寄彌光曰曩歲曾經度厄津深將法力荷雲門如今稍覺神明復擬欲酬師不報恩光答曰胡牀穩坐<span class='corr'>已</span>通津何處還尋不二門八苦起時全體現不知誰解報深恩邴得報閱罷而逝</p>
</div>
<div class='div-other'><a id='mulu5913' />
<p class='h4'>張迪</p><p>按淨土晨鐘張迪錢塘人官助教從圓淨律師受菩薩戒咨問淨業法門篤志修持誓生安養每念佛時揚聲勇猛至失音猶不已一日謂圓淨曰定中見白色頻伽鳥飛舞於前又三年西向端坐念佛而化</p>
</div>
<div class='div-other'><a id='mulu5914' />
<p class='h4'>王日休</p><p>按淨土晨鐘王日休龍舒人國學進士博極經史一旦捐之曰是皆業習非究竟法吾其為西方之歸自是精進念佛年六十布衣蔬食日課千拜夜分乃寢作淨土文勸世激切懇到將卒三日前徧別親識有不復相見之語至期如常禮念忽厲聲稱阿彌陀佛唱言佛來迎我屹然立化如植木矣稽其日課有十二萬九千五百貼於壁邦人有夢二青衣引公西行者自是家家肖像崇事云丞相益國公周必大作贊張于湖作序</p>
</div>
<div class='div-other'><a id='mulu5915' />
<p class='h4'>葛繁</p><p>按淨土晨鐘葛繁澄江人少登科第官至朝散平居日行方便凡公署私居必營淨室設佛像常入室禮誦舍利從空而下平時以淨業普勸道俗多服其化有僧定中神遊淨土見繁在焉後無疾面西端坐而化</p>
</div>
<div class='div-other'><a id='mulu5916' />
<p class='h4'>王仲回</p><p>按淨土晨鐘王仲回官光州司士叅軍常叩天衣懷禪師有省念佛楊次公守丹陽屢就教云經中教人求生淨土而祖師云心是淨土不必更求如何楊公答曰試自忖量若在佛境則無淨無穢何用求生若未出眾生境安可不至心念佛舍穢土而求生淨土乎司士感悟欣躍而去後二年楊公在丹陽忽夢司士云向蒙指示今已得生特來致謝數日訃至言司士七日前預知時至與宗黨言別而化正感夢時也</p>
</div>
<div class='div-other'><a id='mulu5917' />
<p class='h4'>孫忠</p><p>按淨土晨鐘孫忠四明人早慕西方於郡城東築庵念佛後因病請僧百人繫念忽仰空合掌手結雙印怡然而化闔城聞天樂異香漸向西沒二子相繼念佛亦坐化</p>
</div>
<div class='div-other'><a id='mulu5918' />
<p class='h4'>沈銓</p><p>按淨土晨鐘沈銓家錢塘同妻施氏專心淨土平時諸善悉用囘向後及妻前後命終皆感化佛持錫接引而去</p>
</div>
<div class='div-other'><a id='mulu5919' />
<p class='h4'>金奭</p><p>按淨土晨鐘金奭會稽人網魚為業忽猛省持戒精進日課佛號萬聲久而弗替後無疾語家人云阿彌陀佛與二菩薩俱來迎我我歸淨土去也焚香端坐而化邑人聞異香天樂終日不散</p>
</div>
<div class='div-other'><a id='mulu5920' />
<p class='h4'>范儼</p><p>按淨土晨鐘范儼仁和人絕心世務其子不能治家儼不之顯但云我自是寄客耳日誦法華念阿彌陀佛專心不懈忽見普賢菩薩乘六牙白象放金色光報儼云明日卯時當行越一夕佛菩薩來迎就坐合掌而逝</p>
</div>
<div class='div-other'><a id='mulu5921' />
<p class='h4'>瞿霆發</p><p>按遂昌雜錄兩浙鹽運使瞿琴軒諱霆發下沙人內附後以貲雄為提舉逃大滌山山中人亦富贍瞿至日開宴張樂瞿一不少答踰數日索轎登天目便厚䞋飯寺僧時高峰妙禪師坐死關須轆轤輓籃輿乃得上下瞿入死關師語之云為遊山翫水來為生死大事來瞿但泣涕曰弟子不會師擲竹篦云不探虎穴安得虎子瞿欲捐田寺中挾寺僧一人還下沙以田若干頃歸之歸之日僧以田券呈師師大怒叱令速還瞿語之曰平常山中無田苦苦也過了今日欲得田造業耶僧至下沙以券還瞿瞿曰僧輩可謂無識此等細事何必令老僧知後為天目山建大覺師子院久之瞿老病盡遣其婢妾以貲分與諸子女戒勿來見我日與道者一人煑粥飲之脩然而卒若瞿者可謂異乎常人者矣</p>
</div>
<div class='div-other'><a id='mulu5922' />
<p class='h4'>蔣十八居士</p><p>按括異志海鹽縣蔣十八居士與其妻念二孺人日誦大乘斷除嗜欲一日洗潄更衣燒香念佛書頌而終居士頌曰這箇幻身四大合成今日分散各歸其根諸幻既滅灰飛烟絕如空中風如碧天月既無障礙又能皎潔一切永斷無復言說又云直道而行心不諂曲四十年來脫離嗜欲唯闡大乘朝讀暮讀今朝擺手西歸自有現成果足蔣孺人頌曰看過蓮經萬四千平生香火有因緣西方自是吾歸路風月同乘般若船</p>
</div>
<div class='div-other'><a id='mulu5923' />
<p class='h4'>閻邦榮</p><p>按淨土晨鐘閻邦榮池州人二十年持往生呪念佛將終家人夢佛放光迎榮及曉榮西向趺坐忽起行數步曰我去也垂手結印微笑而立妻驚扶之逝矣</p>
</div>
<div class='div-other'><a id='mulu5924' />
<p class='h4'>馮珉</p><p>按佛祖綂紀馮珉上虞人投志西方修懺念佛如是十載一夕請同修社人相助諷彌陀經念佛號次誦普賢懺罪偈願往生偈即端坐合掌而終</p>
</div>
<div class='div-other'><a id='mulu5925' />
<p class='h4'>孫良</p><p>按華嚴持驗孫良錢塘人隱居閱大藏尤得華嚴之旨居恆誦持不廢後依大智律師受菩薩戒日誦佛萬聲幾二十年一日命家人請僧念佛方半晌望空合掌云諸佛<span class='corr'>已</span>荷降臨退坐而化</p>
</div>
<div class='div-other'><a id='mulu5926' />
<p class='h4'>羅熙明</p><p>按江西通志性空居士姓羅名熙明吉水人少為蜀商遊峨嵋悅之且喜學浮屠術六十餘喪父母絕葷酒棄家潛姓名往重慶真武山中子通挾厚資物色之居士故逆知人事一日謂其徒曰明旦有遠人來善視之比曉通至相見號泣請還不答頭觸地流血被面者三日不輟居士神色不動徐慰之曰汝第歸某月日汝<span class='corr'>已</span>得子所挾物慎勿留此作祟通誓死不去則取諸徒所畫己像自書偈曰娘生本來無有相又勞丹青強畫樣改名換姓異多端古今湛寂空蕩蕩咦對面分明人不識精赤條條無遮障指謂通曰吾非汝父此為汝父能生活汝者謹奉持以行遂絕口通不得<span class='corr'>已</span>長號返舟經王陵灘風濤倏起同侶盡溺忽憶居士語抱軸浮水面得免至家子秀章生訊月日俱驗後居士年九十有二召山人周良授書二編且曰某日吾歸此編將以相報其一俟吾孫秀章來與之至期沐浴端坐逝七日面如生郡守異其事捐俸葬之秀章所得書乃居士語錄祕不示人咸疑異書云</p>
</div>
<div class='div-other'><a id='mulu5927' />
<p class='h4'>趙老</p><p>按陝西通志趙老自號山主頃刻間覺悟禪宗居富平明月山頂以藥餌濟人有疾請者乘虎以往一方依之如思邈云嘗有偈曰明月清風好坐禪休將意馬走山川此生不修真空去再遇人身幾萬年其蟬蛻骨在山寺西室</p>
</div>
<div class='div-other'><a id='mulu5928' />
<p class='h4'>鄧法</p><p>按延平府志鄧公名法沙縣二十三都人習靜於龍會山中得祐正大師饒公松心印凡祈禱皆應後將化亦微露靈異嘗自杉口歸渡以笠為舟以杖為檝即斂柴自焚而化里人收其骨塑像祀之所遺法器法衣並所焚基址尚存</p>
</div>
<div class='div-other'><a id='mulu5929' />
<p class='h4'>子成</p><p>按<span class='corr'>陝</span>西通志子成字彥美號妙明霸陵人少時為儒長而從釋洞明本宗嘗註心經五日而成萬二千言詞理精當尤善詩詞</p>
</div>
<div class='div-other'><a id='mulu5930' />
<p class='h4'>李智遠</p><p>按松江府志李智遠華亭人自號谷隱野人居頤浩寺竟日掩關澄心默坐若槁木然元兵至不去兵擒之不驚及縱之亦不喜事定月餘忽沐浴衣冠斂身危坐手書詩云四十三年處世中夢中成夢又成空今朝撒手還歸去木馬頻嘶物外風書畢而逝</p>
</div></div>
<div class='div-other'><a id='mulu5931' />
<p class='h3'>金</p>
<div class='div-other'><a id='mulu5932' />
<p class='h4'>李純甫</p><p>按金史本傳純甫字之純弘州襄陰人擢承安二年經義進士宰執愛其文薦入翰林正大末出倅坊州未赴改京兆府判官卒於汴年四十七純甫為人聰敏少自負其材謂功名可俯拾中年無仕進意得官未成考旋即歸隱日與禪僧士子遊以文酒為事晚年喜佛力探其奧義自類其文凡論性理及關佛老二家者號內[葶-丁+呆]其餘應物文字為外[葶-丁+呆]又解楞嚴金剛經老子莊子中庸集解鳴道集解號中國心學西方父教數十萬言以故為名教所貶云</p>
<p>按佛法金湯編之純自號屏山居士資性英邁於天下書無所不讀三十歲後徧觀佛書既而取道學諸家之書讀之一旦有會於其心乃合三家為一取先儒之說箋其不相合者著為成書所為鳴道集說是也</p>
<p>按佛祖綱目純甫中歲始學佛能悉其精奧嘗賦雜詩云顛倒三生夢飛塵萬刧心乾坤頭至踵混沌古猶今黑白無真色宮商豈至音維摩嬾開口枝上一蟬吟空譯流沙語難叅少室禪泥牛耕海底玉犬吠雲邊仰嶠圓茶夢曹山放酒顛書生眼如月休被衲僧穿</p>
</div></div>
<div class='div-other'><a id='mulu5933' />
<p class='h3'>元</p>
<div class='div-other'><a id='mulu5934' />
<p class='h4'>蓋時敏</p><p>按山東通志時敏臨清人字志學號西村金末兵亂人多逃竄時敏生踰月父母逃急啼不止棄之東郭外草中兵退十九日涕泣尋而瘞之見其神色明潤木葉覆庇其身兔乳之草驚兔走口尚有乳汁方知兔乳及長常以積善為務居家好施與年老如童一日無疾召集親朋攝衣冠危坐取筆書偈而逝</p>
</div>
<div class='div-other'><a id='mulu5935' />
<p class='h4'>陳君璋</p><p>按法華持驗君璋黃巖人端重寡言年四十與室葉氏披誦法華念佛惟謹年六十疾篤一夕命其子景星扶之坐謂曰吾歸去曰歸何處去曰沒處去又曰我死宜依桑門闍維法言訖合掌稱南無阿彌陀佛而逝</p>
</div>
<div class='div-other'><a id='mulu5936' />
<p class='h4'>元以假</p><p>按處州府志以假號空中棲禪於白雲山四方之侶聞風來赴履滿戶外至元丙子夏一日援筆書偈曰地火水風先佛記掘地深埋第一義一免檀那幾片柴二免人言無舍利跏趺儼然而化</p>
</div>
<div class='div-other'><a id='mulu5937' />
<p class='h4'>衣和庵主</p><p>按寧波府志衣和庵主一名知和蘇州崐山人隱居奉之雪竇山畜二鹿馴伏妙高峰千丈岩藤龕棲雲雲庵皆其跡也後徒二靈山終焉大德丁未庵為盜燬後虎乳其墟為人害咸謂庵復則虎息至元丙子復其庵肖其像虎不為害</p>
</div></div></div></div>
</div><!-- end of div[@id='body'] -->
</body></html>