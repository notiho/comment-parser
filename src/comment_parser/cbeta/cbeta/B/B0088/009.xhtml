<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu349' />
<div class='div-other'>
<p class='h2'>欽定古今圖書集成博物彙編神異典　第六十三卷目錄</p>
<ul class="">
<li>釋教部彙考五
<ul class="">
<li>元<span class="note-inline">(總一則　憲宗一則　世祖中統三則　至元二十五則　成宗元貞一則　大德十則　武宗至大四則　仁宗皇慶二則　延祐七則　英宗至治二則　泰定帝泰定四則　致和一則　文宗天曆二則　至順三則　順帝元統一則　至元四則　至正九則)</span></li>
</ul></li>
</ul></div>
<p class='juan'>神異典第六十三卷</p>
<div class='div-other'><a id='mulu350' />
<p class='h2'>釋教部彙考五</p>
<div class='div-other'><a id='mulu351' />
<p class='h3'>元</p>
<div class='div-other'><a id='mulu352' /><p>元設宣政院掌釋教僧徒及吐蕃之境置院使同知副使參議經歷都事照磨之屬諸元帥府招討司安撫司萬戶府皆隸焉</p>
<p>按元史百官志宣政院秩從一品掌釋教僧徒及吐蕃之境而隸治之遇吐蕃有事則為分院往鎮亦別有印如大征伐則會樞府議其用人則自為選其為選則軍民通攝僧俗並用至元初立總制院領以國師二十五年因唐制吐蕃來朝見於宣政殿之故更名宣政院置院使二員同知二員副使二員參議二員經歷二員都事四員管勾一員照磨一員二十六年置斷事官四員二十八年增僉院同僉各一員元貞元年增院判一員大德四年罷斷事官至大初省院使一員至治三年置院使六員天曆二年罷功德使司歸宣政定置院使一十員從一品同知二員正二品副使二員從二品僉院二員正三品同僉三員正四品院判三員正五品叅議二員正五品經歷二員從五品都事三員從七品照磨一員管勾一員並正八品掾史十五人蒙古必闍赤二人回回掾史二人怯里馬赤四人知印二人宣使十五人典吏有差</p>
<p style="margin-left:1em">斷事官四員從三品經歷知事各一員令史五人知印奏差譯史通事各一人至元二十五年始置客省使秩從五品大使二員副使一員至元二十五年置</p>
<p style="margin-left:1em">大都規運提點所秩正四品達魯花赤一員提點一員大使一員副使一員至元二十八年置</p>
<p style="margin-left:1em">上都規運提點所秩正四品達魯花赤一員提點一員大使一員副使一員知事一員至元二十八年置</p>
<p style="margin-left:1em">大都提舉資善庫秩從五品達魯花赤一員提舉一員同提舉一員副提舉一員掌錢帛之事至元二十六年置</p>
<p style="margin-left:1em">上都利貞庫秩從七品提領一員副使一員掌飲膳好事金銀諸物元貞元年置</p>
<p style="margin-left:1em">大濟倉監支納一員大使一員</p>
<p style="margin-left:1em">興教寺管房提領一員</p>
<p style="margin-left:1em">吐蕃等處宣慰司都元帥府秩從二品宣慰使五員</p>
<p style="margin-left:1em">經歷二員都事二員照磨一員捕盜官二員儒學教授一員鎮撫二員其屬二</p>
<p style="margin-left:1em">脫思麻路軍民萬戶府秩正三品達魯花赤一員萬戶一員副達魯花赤一員副萬戶一員經歷一員知事一員鎮撫一員</p>
<p style="margin-left:1em">西夏中興河州等處軍民總管府秩正三品達魯花赤一員總管一員同知一員治中一員府判二員經歷一員知事一員屬官稅務提領寧河縣官寧河脫脫禾孫五員寧河弓甲匠達魯花赤</p>
<p style="margin-left:1em">洮州元帥府秩從三品達魯花赤一員元帥二員知事一員</p>
<p style="margin-left:1em">十八族元帥府秩從三品達魯花赤一員元帥一員同知一員知事一員</p>
<p style="margin-left:1em">積石州元帥府達魯花赤一員元帥一員同知一員知事一員脫脫禾孫一員</p>
<p style="margin-left:1em">禮店文州蒙古漢軍西蕃軍民元帥府秩正三品達魯花赤一員元帥一員同知一員經歷知事各一員</p>
<p style="margin-left:1em">鎮撫二員蒙古奧魯官一員蒙古奧魯相副官一員</p>
<p style="margin-left:1em">禮店文州蒙古漢軍奧魯軍民千戶所秩從五品達魯花赤一員千戶一員副千戶一員總把五員百戶八員</p>
<p style="margin-left:1em">禮店文州蒙古漢軍西蕃軍民上千戶所秩正四品達魯花赤一員千戶一員百戶一員新附千戶二員</p>
<p style="margin-left:1em">禮店階州西水蒙古漢軍西蕃軍民總把二員</p>
<p style="margin-left:1em">吐蕃等處招討使司秩正三品招討使二員知事一員鎮撫一員其屬附</p>
<p style="margin-left:1em">脫思麻探馬軍四萬戶府秩正三品萬戶五員千戶八員經歷一員鎮撫一員</p>
<p style="margin-left:1em">脫思麻路新附軍千戶所秩從五品達魯花赤一員千戶一員副千戶一員</p>
<p style="margin-left:1em">文扶州西路南路底牙等處萬戶府秩從三品達魯花赤一員萬戶二員</p>
<p style="margin-left:1em">鳳翔等處千戶所秩從五品達魯花赤一員千戶一員百戶二員</p>
<p style="margin-left:1em">慶陽寧環等處管軍總把一員</p>
<p style="margin-left:1em">文州課程倉糧官一員</p>
<p style="margin-left:1em">岷州十八族週廻捕盜官二員</p>
<p style="margin-left:1em">常陽帖城阿不籠等處萬戶府秩從三品達魯花赤一員千戶一員</p>
<p style="margin-left:1em">階文扶州等處蕃漢軍上千戶所秩正五品達魯花赤一員千戶二員</p>
<p style="margin-left:1em">貴德州達魯花赤知州各一員同知州判各一員脫脫禾孫一員捕盜官一員</p>
<p style="margin-left:1em">必呈萬戶府達魯花赤二員萬戶四員</p>
<p style="margin-left:1em">松潘客疊威茂州等處軍民安撫使司秩正三品達魯花赤一員安撫使一員同知一員僉事一員經歷知事照磨各一員鎮撫一員威州保寧縣茂州文山縣文川縣皆隸焉</p>
<p style="margin-left:1em">靜州茶上必里溪安鄉等二十六族軍民千戶所達魯花赤一員千戶一員</p>
<p style="margin-left:1em">龍木頭都留等二十二族軍民千戶所達魯花赤一員千戶一員</p>
<p style="margin-left:1em">岳希蓬蘿蔔村等處二十二族軍民千戶所達魯花赤一員千戶一員</p>
<p style="margin-left:1em">折藏萬戶府達魯花赤一員萬戶一員</p>
<p style="margin-left:1em">吐蕃等路宣慰使司都元帥府宣慰使四員同知二員副使一員經歷都事各二員捕盜官三員鎮撫二員</p>
<p style="margin-left:1em">朵甘思田地裏管軍民都元帥府都元帥一員經歷一員鎮撫一員</p>
<p style="margin-left:1em">剌馬兒剛等處招討使司達魯花赤一員招討使一員經歷一員</p>
<p style="margin-left:1em">奔不田地裏招討使司招討使一員經歷一員鎮撫一員</p>
<p style="margin-left:1em">奔不兒亦思剛百姓達魯花赤一員</p>
<p style="margin-left:1em">碉門魚通黎雅長河西寧遠等處軍民安撫使司秩正三品達魯花赤一員安撫使一員同知一員副使一員僉事一員經歷知事照磨各一員鎮撫二員</p>
<p style="margin-left:1em">六番招討使司達魯花赤一員招討使一員經歷一員知事一員雅州嚴道縣名山縣隸之</p>
<p style="margin-left:1em">天全招討使司達魯花赤一員招討二員經歷知事各一員</p>
<p style="margin-left:1em">魚通路萬戶府達魯花赤一員萬戶一員經歷知事各一員黎州隸之</p>
<p style="margin-left:1em">碉門魚通等處管軍守鎮萬戶府達魯花赤一員萬戶二員經歷知事各一員鎮撫二員千戶八員百戶二十員彈壓四員</p>
<p style="margin-left:1em">長河西管軍萬戶府達魯花赤一員萬戶二員</p>
<p style="margin-left:1em">長河西裏管軍招討使司招討使二員經歷一員朵甘思招討使一員</p>
<p style="margin-left:1em">朵甘思哈答李唐魚通等處錢糧總管府達魯花赤一員總管一員副總管一員答剌答脫脫禾孫一員哈裏脫脫禾孫一員朵甘思瓮吉剌滅吉思千戶一員</p>
<p style="margin-left:1em">亦思馬兒甘萬戶府達魯花赤一員萬戶二員</p>
<p style="margin-left:1em">烏思藏納里速古魯孫等三路宣慰使司都元帥府宣慰使五員同知二員副使一員經歷一員鎮撫一員捕盜司官一員其屬附見</p>
<p style="margin-left:1em">納里速古兒孫元帥二員</p>
<p style="margin-left:1em">烏思藏管蒙古軍都元帥二員</p>
<p style="margin-left:1em">擔裏管軍招討使一員</p>
<p style="margin-left:1em">烏思藏等處轉運一員</p>
<p style="margin-left:1em">沙魯思地裏管民萬戶一員</p>
<p style="margin-left:1em">搽里八田地裏管民萬戶一員</p>
<p style="margin-left:1em">烏思藏田地裏管民萬戶一員</p>
<p style="margin-left:1em">速兒麻加瓦田地裏管民官一員</p>
<p style="margin-left:1em">撒剌田地裏管民官一員</p>
<p style="margin-left:1em">出蜜萬戶一員</p>
<p style="margin-left:1em">嗷籠答剌萬戶一員</p>
<p style="margin-left:1em">思答籠剌萬戶一員</p>
<p style="margin-left:1em">伯木古魯萬戶一員</p>
<p style="margin-left:1em">湯卜赤八千戶四員</p>
<p style="margin-left:1em">加麻瓦萬戶一員</p>
<p style="margin-left:1em">扎由瓦萬戶一員</p>
<p style="margin-left:1em">牙里不藏思八萬戶府達魯花赤一員萬戶一員千戶一員擔裏脫脫禾孫一員</p>
<p style="margin-left:1em">迷兒軍萬戶府達魯花赤一員萬戶一員初厚江八千戶一員卜兒八官一員</p>
</div>
<div class='div-other'><a id='mulu353' /><p>憲宗元年夏六月以僧海雲掌釋教事</p>
<p>按元史憲宗本紀云云</p>
</div>
<div class='div-other'><a id='mulu354' /><p>世祖中統元年十二月以梵僧八合思八為帝師授以玉印綂釋教</p>
<p>按元史世祖本紀云云</p>
<p>中綂三年作佛事</p>
<p>按元史世祖本紀中統三年十一月乙酉太白犯鉤鈐丁亥勅聖安寺作佛頂金輪會十二月作佛事於昊天寺七晝夜賜銀萬五千兩</p>
<p>中統四年以建太廟作佛事</p>
<p>按元史世祖本紀中統四年三月癸卯初建太廟</p>
<p>按續文獻通考建大廟命僧作佛事七晝夜歲以為常</p>
</div>
<div class='div-other'><a id='mulu355' /><p>至元元年遣僧祈雨</p>
<p>按元史世祖本紀至元元年四月壬子東平太原平陽旱分遣西僧祈雨</p>
<p>至元二年詔州郡設僧錄等官設三學講三禪會</p>
<p>按元史世祖本紀至元二年二月甲子詔諭總統所僧人通五大部經者為中選以有德業者為州郡僧錄判正副都綱等官仍于各路設三學講三禪會</p>
<p>至元三年詔僧道祈福以僧機為總統</p>
<p>按元史世祖本紀至元三年夏四月庚午勅僧道祈福於中都寺觀詔以僧機為總統居慶壽寺</p>
<p>至元四年春正月禁僧官侵理民訟</p>
<p>按元史世祖本紀云云</p>
<p>至元六年作佛事於太廟詔升國師八思巴號大寶法王賜玉印</p>
<p>按元史世祖本紀至元六年十二月作佛事於太廟七晝夜</p>
<p>按八思巴傳八思巴者土番薩斯迦人族款氏也世祖即位尊為國師授以玉印命製蒙古新字至元六年詔頒行天下詔曰朕惟字以書言言以紀事此古今通制我國家肇基朔方俗尚簡古未遑制作施用文字因用漢楷及畏吾字以達本朝之言考諸遼金以及遐方諸國例各有字今文治寖興字書有闕於一代制度實為未備故特命國師八思巴創為蒙古新字譯寫一切文字期於順言達事而已自今以往凡有璽書頒降者並用蒙古新字仍各以其國字副之遂升號八思巴曰大寶法王更賜玉印至元七年禁僧冒據民田更定其服色是年啟建白傘蓋佛事歲以為常請膽巴金剛上師住持仁王寺按元史世祖本紀至元七年閏十一月詔諭西夏提刑按察司管民官禁僧徒冒據民田十二月建大護國仁王寺於高良河勅更定僧服色</p>
<p>按祭祀志至元七年以帝師八思巴之言於大明殿御座上置白傘蓋一頂用素段泥金書梵字於其上謂鎮伏邪魔護安國剎自後每歲二月十五日於大殿啟建白傘蓋佛事用諸色儀仗社直迎引傘蓋周遊皇城內外云與眾生祓除不祥導迎福祉歲正月十五日宣政院同中書省奏請先期中書奉旨移文樞密院八衛撥傘鼓手一百二十人殿後軍甲馬五百人擡舁監壇漢關羽神轎軍及雜用五百人宣政院所轄宮寺三百六十所掌供應佛像壇面幢幡寶蓋車鼓頭旗三百六十壇每壇擎執擡舁二十六人鈸鼓僧一十二人大都路掌供各色金門大社一百二十隊教坊司雲和署掌大樂鼓板杖鼓篳篥龍笛琵琶箏[竺-二+秦]七色四百人興和署掌妓女雜扮隊戲一百五十人祥和署掌雜把戲男女一百五十人儀鳳司掌漢人回回河西三色細樂每色各三隊三百二十四人凡執役者皆官給鎧甲袍服器仗以鮮麗整齊為尚珠玉金繡裝束奇巧首尾排列三十餘里都城士女閭閻聚觀禮部官點<span class='corr'>視</span>諸色隊仗刑部官巡綽喧鬧樞密院官分守城門而中書省官一員總督視之先二日於西鎮國寺迎太子遊四門舁高塑像具儀仗入城十四日帝師率梵僧五百人於大明殿內建佛事至十五日恭請傘蓋於御座奉置寶輿諸儀衛隊仗列殿前諸色社直暨諸壇面列崇天門外迎引出宮至慶壽寺具素食食罷起行從西宮門外垣海子南岸入厚載紅門由東華門過延春門而西帝及后妃公主於五德殿門外搭金脊吾殿綵樓而觀焉及諸隊仗社直送金傘還宮復恭置御榻上帝師僧眾作佛事至十六日散謂之游皇城六月中上京亦如之</p>
<p>按續文獻通考至元七年詔請膽巴金剛上師住持仁王寺普度僧員</p>
<p>至元八年五月己巳修佛事於瓊華島</p>
<p>按元史世祖本紀云云</p>
<p>至元九年遣使祀興國寺又集僧誦大藏經</p>
<p>按元史世祖本紀至元九年春正月勅燕王遣使持香旛祀五臺興國寺秋七月集都城僧誦大藏經九會十二月建大聖壽萬安寺</p>
<p>至元十一年以亦鄰真襲帝師位</p>
<p>按元史世祖本紀至元十一年三月帝師八合思八歸土番國以其弟益鄰真襲位建大護國仁王寺成至元十三年設資戒會又命國師作佛事</p>
<p>按元史世祖本紀至元十三年二月辛酉車駕幸上都設資戒大會於順德府開元寺閏三月甲子禁西番僧持軍器九月壬辰朔命國師益鄰真作佛事於太廟辛酉設資戒會於京師</p>
<p>至元十四年二月詔以僧亢吉益鄰真加加瓦並為江南總攝掌釋教除僧租賦禁擾寺宇者</p>
<p>按元史世祖本紀云云</p>
<p>至元十六年命散都修佛事置大護國仁王寺總管府帝師卒勅設齋賜號</p>
<p>按元史世祖本紀至元十六年夏四月令泉州僧依宋例輸稅以給軍餉五月丙寅勅江南僧司文移毋輙入遞七月命散都修佛事十有五日八月置大護國仁王寺總管府十二月建聖壽萬安寺於京城帝師亦鄰吉卒勅諸國教師禪師百有八人即大都萬安寺設齋圓戒賜衣</p>
<p>按八思巴傳至元十六年八思巴卒訃聞賻贈有加賜號皇天之下一人之上宣文輔治大聖至德普覺真智佑國如意大寶法王西天佛子大元帝師</p>
<p>至元十七年立都功德使司賜國師掌教所印又印造戒本頒諸路僧人</p>
<p>按元史世祖本紀至元十七年三月乙卯立都功德使司從二品掌奏帝師所統僧人五月辛酉賜國師掌教所印十二月勅鏤板印造帝師八合思八新譯戒本五百部頒降諸路僧人</p>
<p>至元十九年罷都功德使詔帝師答耳麻八剌剌吉統領釋教</p>
<p>按元史世祖本紀至元十九年夏四月禁土番僧給驛太煩擾害於民自今非奉旨勿給秋七月闍婆國貢金佛塔冬十一月罷都功德使脫烈其修設佛事妄費官物皆徵還之十二月詔立帝師答耳麻八剌剌吉塔掌玉印統領諸國釋教造帝師八合思八舍利塔</p>
<p>至元二十年春三月臺臣言五臺山造寺伐木及南城建新寺役重詔罷之</p>
<p>按元史世祖本紀云云</p>
<p>至元二十一年以宋陵冢金銀寶器修天衣寺</p>
<p>按元史世祖本紀至元二十一年春二月立法輪竿於大內萬壽山高百尺秋九月丙申以江南總攝楊璉真加發宋陵冢所收金銀寶器修天衣寺</p>
<p>至元二十二年毀宋郊天臺為佛寺大集諸路僧作資戒會</p>
<p>按元史世祖本紀至元二十二年春正月毀宋郊天臺桑哥言楊璉真加云會稽有泰寧寺宋毀之以建寧宗等攢宮錢塘有龍華寺宋毀之以為南郊皆勝地也宜復為寺以為皇上東宮祈壽時寧宗等攢宮已毀建寺勅毀郊天臺亦建寺焉辛卯發諸衛軍六千八百人給護國寺修造十二月集諸路僧四萬於西京普恩寺作資戒會七日夜命帝師也憐八合失甲自羅二思八等遞作佛事於萬安興教慶壽等寺凡一十九會</p>
<p>至元二十三年以亦攝思憐為帝師命西僧作佛事凡三十會</p>
<p>按元史世祖本紀至元二十三年春正月以江南廢寺田土為人古據者悉付總統楊璉真加修寺是歲以亦攝思憐為帝師命西僧遞作佛事於萬壽山玉塔殿萬安寺凡三十會</p>
<p>至元二十四年十二月癸亥立尚乘寺是歲命西僧監臧宛卜卜思哥等作佛事坐靜於大殿寢殿萬壽山五臺山等寺凡三十三會</p>
<p>按元史世祖本紀云云</p>
<p>至元二十五年以宋宮室為塔寺改釋教總制院為宣政院是歲作佛事凡五十四會</p>
<p>按元史世祖本紀至元二十五年春二月江淮總攝楊璉真加言以宋宮室為塔一為寺五<span class='corr'>已</span>成詔以水陸地百五十頃養之夏四月甲戌萬安寺成佛像及窻壁皆金飾之凡費金五百四十兩有奇水銀二百四十斤遼陽省新附軍逃還各衛者令助造尚書省仍命分道招集之冬十月瀛國公趙㬎學佛法於土番十一月改釋教總制院為宣政院秩從一品印用三臺十二月命亦思麻等七百餘人作佛事坐靜於玉塔殿寢殿萬壽山護國仁王等寺凡五十四會</p>
<p>至元二十六年詔集僧誦梵寺所貯經命帝師及西僧作佛事</p>
<p>按元史世祖本紀至元二十六年冬十二月詔天下梵寺所貯藏經集僧看誦仍給所費俾為歲例幸大聖壽萬安寺置旃檀佛像命帝師及西僧作佛事坐靜二十會</p>
<p>至元二十七年立營田提舉司掌僧寺貨產禁諸王遣僧建寺擾民是歲作佛事凡七十二會</p>
<p>按元史世祖本紀至元二十七年三月立江南營田提舉司秩從五品掌僧寺貲產六月繕寫金字藏經凡糜金三千二百四十四兩九月乙巳禁諸王遣僧建寺擾民是歲命帝師西僧遞作佛事坐靜於萬壽山厚載門茶罕腦兒聖壽萬安寺桓州南屏庵雙泉等所凡七十二會</p>
<p>至元二十八年以輦真术納恩為釋教都總綂授吃剌思八斡節兒為帝師</p>
<p>按元史世祖本紀至元二十八年春二月癸酉以隴西四川總攝輦真术納思為諸路釋教都總綂五月遣脫脫塔剌海忽辛三人追究僧官江淮總攝楊璉真加等盜用官物辛亥罷脫脫塔剌海忽辛等理算僧官錢穀十二月宣政院臣言宋全太后瀛國公母子以為僧尼有地三百六十頃乞如例免徵其租從之辛卯授吃剌思八斡節兒為帝師統領諸國僧尼釋教事宣政院上天下寺宇四萬二千三百一十八區僧尼二十一萬三千一百四十八人</p>
<p>至元二十九年給還楊璉真加土田人口之隸僧坊者詔聽僧食鹽不輪課是歲修佛事七十二會</p>
<p>按元史世祖本紀至元二十九年春三月壬戌給還楊璉真加土田人口之隸僧坊者初璉真加重賂桑哥擅發宋諸陵取其寶玉凡發冢一百有一所戕人命四攘盜詐掠諸贓為鈔十一萬六千二百錠田二萬三千畞金銀珠玉寶器稱是臺省諸臣乞正典刑以示天下帝猶貸之死而給還其人口土田六月戊辰詔聽僧食鹽不輪課十二月命國師諸僧呪師修佛事七十二會</p>
<p>至元三十年冬十月戊申僧官總統以下有妻者罷之是歲作佛事祈福五十一</p>
<p>按元史世祖本紀云云</p>
<p>至元三十一年成宗即位以合剌思八斡節而為帝師</p>
<p>按元史成宗本紀至元三十一年夏四月即位六月以合剌思八斡節而為帝師賜玉印冬十二月用帝師奏釋京師大辟三十人杖以下百人賜諸鰥寡貧民鈔二百錠</p>
</div>
<div class='div-other'><a id='mulu356' /><p>成宗元貞元年以國忌飯僧七萬賜帝師佛冠及玉印是歲大建佛寺</p>
<p>按元史成宗本紀元貞元年春正月壬戌以國忌即大聖壽萬安寺飯僧七萬二月製寶玉五方佛冠賜帝師三月以東作方殷罷諸不急營造惟帝師塔及張法師宮不罷四月丙午為皇太后建佛事於五臺山以前工部尚書涅只為將作院使領工部事燕南河北道肅政廉訪使宋德柔為工部尚書董其役以大都保定真定平陽太原大同河間大名順德廣平十路應其所需五月戊寅以魯國大長公主建佛寺於應昌給鈔千錠金五十兩九月乙亥用帝師奏釋大辟三人杖以下四十七人冬十二月荊南僧普照等偽撰佛書有不道語伏誅甲子賜帝師雙龍紐玉印</p>
</div>
<div class='div-other'><a id='mulu357' /><p>大德元年皇太后將往佛寺祈祝李元禮止之</p>
<p>按元史成宗本紀大德元年春三月五臺山佛寺成皇太后將親往祈祝監察御史李元禮上封事止之五月給鈔千錠建臨洮佛寺</p>
<p>大德二年三月戊子詔僧人犯奸盜詐偽聽有司專決輕者與僧官約斷約不至者罪之</p>
<p>按元史成宗本紀云云</p>
<p>大德三年命補陀僧使日本罷江南諸路釋教總綂所</p>
<p>按元史成宗本紀大德三年春三月癸巳命妙慈弘濟大師江浙釋教總綂補陀僧一山齎詔使日本詔曰有司奏陳向者世祖皇帝常遣補陀禪僧如智及王積翁等兩奉璽書通好日本咸以中途有阻而還爰自朕臨御以來綏懷諸國薄海內外靡有遐遺日本之好宜復通問今如智已老補陀寧一山道行素高可令往諭附商舶以行庶可必達朕特從其請蓋欲成先帝遺意耳至於惇好息民之事王其審圖之五月壬午罷江南諸路釋教總綂所秋七月庚辰中書省臣言江南諸寺佃戶五十餘萬本皆編民自楊總攝冒入寺籍宜加釐正從之</p>
<p>大德五年賜諸寺地仍賜鈔</p>
<p>按元史成宗本紀大德五年春二月戊戌賜昭應宮興教寺地各百頃興教仍賜鈔萬五千錠上都乾元寺地九十頃鈔皆如興教之數萬安寺地六百頃鈔萬錠南寺地百二十頃鈔如萬安之數七月癸丑詔禁畏吾兒僧陰陽巫覡道人呪師自今有大祠禱必請而行違者罪之命御史臺檢照宣政院并僧司案牘</p>
<p>大德六年詔僧犯罪御史臺與宣政院同鞫以星變命設水陸大會</p>
<p>按元史成宗本紀大德六年春正月詔自今僧官僧人犯罪御史臺與內外宣政院同鞫宣政院官徇情不公者聽御史臺治之三月壬寅太陰犯輿鬼命僧設水陸大會七晝夜十一月詔江南寺觀凡續置民田及民以施入為名者並輪租充役</p>
<p>大德七年罷修寺工役禁僧人以修寺擾民又罷白雲宗攝所仁王寺營田提舉司及僧官有妻者</p>
<p>按元史成宗本紀大德七年三月罷修建僧寺工役夏四月左丞相答剌罕言僧人修佛事畢必釋重囚有殺人及妻妾殺夫者皆指名釋之生者苟免死者負冤於福何有帝嘉納之五月辛巳詔僧人與民均當差役秋七月禁僧人以修建寺宇為名齎諸王令旨乘傳擾民罷江南白雲宗攝所其田令依例輸租八月己丑罷護國仁王寺元設江南營田提舉司九月丙子罷僧官有妻者十一月甲子命依十二章斷僧官罪</p>
<p>大德八年以輦真監藏為帝師</p>
<p>按元史成宗本紀大德八年春正月庚午以輦真監藏為帝師冬十一月丁卯復免僧人租壬申詔凡僧姦盜殺人者聽有司專決</p>
<p>大德九年以相加班為帝師</p>
<p>按元史成宗本紀大德九年春正月戊午帝師輦真監藏卒賻金五百兩銀千兩幣帛萬匹鈔三千錠仍建塔寺二月乙未建大天壽萬寧寺三月庚戌以吃剌八思斡節兒姪相加班為帝師冬十月常州僧錄林起祐以官田二百八十頃冒為己業施河西寺勅募民耕種輸其租於官</p>
<p>大德十年罷江南白雲宗都僧錄司</p>
<p>按元史成宗本紀大德十年春正月戊午罷江南白雲宗都僧錄司汰其民歸州縣僧歸各寺田悉輸租五月癸未詔西番僧往還者不許馳驛給以舟車</p>
<p>大德十一年武宗即位以別不花建寺為國祝釐詔厚賜之又詔諸寺僧誦藏經為三宮祈福以中書省言詔省佛事又詔作佛事毋釋重囚</p>
<p>按元史武宗本紀大德十一年五月即位六月徽政使[仁-二+瓜]頭等言別不花以私錢建寺為國祝釐其父為諸王斡忽所害請賜以斡忽所得歲賜命以五年與之甲寅勅內郡江南高麗四川雲南諸寺僧誦藏經為三宮祈福八月丙午建佛閣於五臺寺九月皇太子建佛寺請買民地益之給鈔萬七百錠有奇十一月建佛寺於五臺山十二月丁巳以中書省言國用浩穰民貧歲歉詔宣政院併省佛事中書省臣言自元貞以來以作佛事之故放釋有罪失於太寬故有司無所遵守今請凡內外犯法之人悉歸有司依法裁決從之十二月勅內庭作佛事毋釋重囚以輕囚釋之</p>
</div>
<div class='div-other'><a id='mulu358' /><p>武宗至大元年立營繕署及白雲宗攝所又立萬億河渠司以僧為之又以西番僧為翰林承旨是歲大建佛寺為水陸大會</p>
<p>按元史武宗本紀至大元年春二月發軍五千百人修五臺山佛寺己未以皇太子建佛寺立營繕署秩五品三月復立白雲宗攝所秩從二品設官三員五月丙子以西番僧從駕上都途中擾民禁之禁白蓮社毀其祠宇以其人還隸民籍八月戊申立中都萬億司寧夏立河渠司秩五品官二員參以二僧為之冬十月甲辰從帝師請以釋教都總管朵兒只八兼領囊八地產錢物為都總管府達魯花赤總其財賦以西番僧教瓦班為翰林承旨乙巳改護國仁王寺昭應規運總管府為會福院秩從二品十一月以軍五千人供造寺工役辛巳以銀七百五十兩鈔二千二百錠幣帛三百匹施昊天寺為水陸大會癸未皇太后造寺五臺山摘軍六千五百人供其役閏十一月勅河西僧戶準先朝定制從軍輸稅一與民同</p>
<p>至大二年罷白雲宗攝所立頭陀禪錄司詔僧俗相犯照舊法治租稅亦不許奏免又詔封西僧子為寧國公賜金印</p>
<p>按元史武宗本紀至大二年三月辛卯罷杭州白雲宗攝所立湖廣頭陀禪錄司六月以皇太子言宣政院先奉旨毆西番僧者截其手詈之者斷其舌此法昔所未聞有乖國典且於僧無益僧俗相犯<span class='corr'>已</span>有明憲乞更其令又言宣政院文案不檢覈於憲章有碍遵舊制為宜並從之九月以大都城南建佛寺十二月封西僧迷不韻子為寧國公賜金印</p>
<p>至大三年營五臺寺改承華普慶寺總管府為崇祥監封僧亦憐真乞烈思為文國公是歲立規運總管府又改為隆禧院</p>
<p>按元史武宗本紀至大三年春正月營五臺寺役工匠千四百人軍三千五百人夏四月改大承華普慶寺總管府為崇祥監六月庚戌立規運都總管府秩正三品領大崇恩福元寺錢糧置提舉司資用庫大益倉隸之冬十月封僧亦憐真乞烈思為文國公賜金印十一月壬午改大崇恩福元寺規運總管府為隆禧院秩從二品</p>
<p>至大四年仁宗即位賜國師板的答鈔萬錠建寺又以西僧藏不班八為國師賜玉印又大賜普慶寺</p>
<p>按元史仁宗本紀至大四年春正月武宗崩二月戊申罷運江南所印佛經御史臺臣言白雲宗總攝所綂江南為僧之有髮者不養父母避役損民乞追收所受璽書銀印勒還民籍從之丁卯命西番僧非奉璽書驛券及無西番宣慰司文牒者勿輙至京師仍戒黃河津吏驗問禁止罷總綂所及各處僧錄僧正都綱司凡僧人訴訟悉歸有司三月庚寅帝即位夏四月罷僧道也里可溫答失蠻頭陀白雲宗諸司五月癸未賜國師板的答鈔萬錠以建寺於舊城六月己未復置長信寺閏七月辛亥以西僧藏不班八為國師賜玉印冬十月己巳勅繪武帝御容奉安大崇恩福元寺月四上祭辛未賜大普慶寺金千兩銀五千兩鈔萬錠西錦綵緞紗羅布帛萬端田八萬畝邸舍四百間丁丑禁諸僧寺毋得冒侵民田辛巳罷宣政院理問僧人詞訟</p>
</div>
<div class='div-other'><a id='mulu359' /><p>仁宗皇慶元年陛崇祥監為崇祥院置五臺寺濟民局又賜西僧金幣及諸寺地勅拘還回回合的先降璽書</p>
<p>按元史仁宗本紀皇慶元年春正月癸卯勅諸僧犯奸盜詐偽鬪訟仍令有司專治之己未陞崇祥監為崇祥院秩正二品二月壬申遣使賜西僧金五千兩銀二萬五千兩幣帛三萬九千九百匹三月置五臺寺濟民局佚從五品賜汴梁路上方寺地百頃夏四月辛未給鈔萬錠修香山永安寺六月壬申賜崇福寺河南官地百頃十二月勅回回合的如舊祈福凡詞訟悉歸有司仍拘還先降璽書</p>
<p>皇慶二年勅修佛事以蔬食[母-(、/、)+〡]釋重囚諸王駙馬佛寺[母-(、/、)+〡]徵田擾民僧俗辨訟令有司及主僧同問</p>
<p>按元史仁宗本紀皇慶二年春二月各寺修佛事日用羊九千四百四十勅遵舊制易以蔬食丁亥功德使亦憐真等以佛事奏釋重囚不允賜西僧搠思吉斡節兒鈔萬錠夏四月乙酉御史臺臣言西僧以作佛事之故累釋重囚外任之官身犯刑憲輙營求內旨以免罪諸王駙馬寺觀臣僚土田每歲徵租亦極為擾民請悉革其弊制曰可六月乙亥詔諭僧俗辨訟有司及主僧同問續置土田如例輸稅秋七月癸巳以作佛事釋囚徒二十九人九月以相兒加思巴為帝師勅鎮江路建銀山寺勿徙寺傍塋冢</p>
</div>
<div class='div-other'><a id='mulu360' /><p>延祐元年以作佛事擇釋獄囚</p>
<p>按元史仁宗本紀延祐元年三月乙巳以僧人作佛事擇釋獄囚命中書審察閏三月罷呪僧月給俸六月甲辰拘河西僧免輸租賦璽書</p>
<p>延祐二年春正月己巳置大聖壽萬安寺都總管府秩正三品二月庚子詔以公哥羅古羅思監藏班藏卜為帝師賜玉印仍詔天下冬十月授白雲宗主沈明仁榮祿大夫司空</p>
<p>按元史仁宗本紀云云</p>
<p>延祐三年賜諸寺田置織佛像提調所禁僧以所佩印移文有司</p>
<p>按元史仁宗本紀延祐三年春正月壬戌賜上都開元寺江浙田二百頃華嚴寺百頃秋七月辛酉賜普慶寺益都田百七十頃八月戊戌置織佛像工匠提調所秩七品設官二員十一月大萬寧寺住持僧米普雲濟以所佩國公印移文有司紊亂官政勅禁止之</p>
<p>延祐四年給帝師寺廩食及鈔禁總攝沈明仁以印移文有司</p>
<p>按元史仁宗本紀延祐四年春正月己未給帝師寺廩食鈔萬錠六月癸亥禁總攝沈明仁所佩司空印毋移文有司　按八思巴傳延祐四年宣徽使會每歲內庭佛事所供其費以斤數者用麫四十三萬九千五百油七萬九千酥二萬一千八百七十蜜二萬七千三百</p>
<p>延祐五年書金字藏經陞印經提舉司為延福監置永福寺都總管府是歲以作佛事釋囚</p>
<p>按元史仁宗本紀延祐五年二月給書西天字維摩經金三千兩三月給金九百兩銀百五十兩書金字藏經夏四月陞印經提舉司為延福監秩正三品九月甲戌以作佛事釋重囚三人輕囚五十三人辛巳置大永福寺都總管府秩三品冬十月勅僧人除宋舊有及朝廷撥賜土田免租稅餘田與民一體科徵壬辰建帝師巴思八殿於大興教寺給鈔萬錠</p>
<p>延祐六年授僧從吉祥等大司空司徒及開府儀同三司又大賜諸寺鈔仍陞乾元寺提點所為總管府是歲以作佛事釋輕重囚</p>
<p>按元史仁宗本紀延祐六年春二月特授僧從吉祥榮祿大夫大司空加榮祿大夫大司徒僧文吉祥開府儀同三司三月壬午賜大興教寺僧齋食鈔二萬錠六月壬子賜大乾元寺鈔萬錠俾營子錢供繕修之費仍陞其提點所為總管府給銀印秩正三品給鈔四十萬錠秋七月甲戌皇姊大長公主祥哥剌吉作佛事釋全寧府重囚二十七人勅按問全寧守臣阿從不法仍追所釋囚還獄命分簡奴兒及流囚罪稍輕者屯田肇州九月癸巳以作佛事釋大辟囚七人流以下囚六人十月中書省臣言白雲宗總攝沈明仁強奪民田二萬頃誑誘愚俗十萬人私賂近侍妄受名爵<span class='corr'>已</span>奉旨追奪請汰其徒還所奪民田其諸不法事宜令覈問有旨朕知沈明仁姦惡其嚴鞫之延祐七年英宗以白雲宗攝沈明仁坐罪詔籍冒為白雲僧者為民罷諸僧濫爵及即位以西僧為法師授金印大作佛事建佛寺又詔各郡建帝師殿召西僧赴京師</p>
<p>按元史仁宗本紀延祐七年春正月辛卯江浙行省丞相黑驢言白雲僧沈明仁擅度僧四千八百餘人獲鈔四萬餘錠既已辭伏今遣其徒沈崇勝潛赴京師行賄求援請逮赴江浙併治其罪從之　按英宗本紀七年春正月仁宗崩二月壬子罷造永福寺丁巳修佛事丁卯白雲宗攝沈明仁為不法坐罪詔籍江南冒為白雲僧者為民己巳修鎮雷佛事於京城四門罷上都乾元寺規運總管府奪僧輦真吃剌思等所受司徒國公制仍銷其印三月帝即位甲午作佛事於寶慈殿夏四月以西僧牙八的里為元水延教三藏法師授金印乙丑仁宗喪卒哭作佛事七日五月己卯禁僧馳驛仍收元給璽書壬寅監察御史請罷僧道濫爵及建寺之費丙午御史劉恆請興義倉及奪僧道官六月京師疫修佛事於萬壽山辛酉詔免僧人雜役辛未修寧夏欽察魯佛事給鈔二百一十二萬貫秋七月乙未賜西僧沙加鈔萬五千貫九月甲申建壽安山寺給鈔千萬貫冬十月壬子作佛事於文德殿四十日庚申勅譯佛書乙丑幸大護國仁王寺帝師請以醮八兒監藏為土番宣慰司都元帥從之庚午命拜住督造壽安山寺十一月丁亥作佛事於光天殿丁酉詔各郡建帝師八思巴殿其制視孔子廟有加十二月庚戌鑄銅為佛像置玉德殿壬戌召西僧輦真哈剌思赴京師勅所過郡縣肅迎己巳勅罷明年二月八日迎佛</p>
</div>
<div class='div-other'><a id='mulu361' /><p>英宗至治元年大建佛寺作佛像及金浮屠又金書西番經製御服珠袈裟又以僧法洪為司徒遣使賜西番僧金銀幣帛有差</p>
<p>按元史英宗本紀至治元年春正月丁丑修佛事於文德殿以壽安山造佛寺置庫掌財帛秩從七品二月己酉作仁宗神御殿於普慶寺辛亥調軍三千五百人修上都華嚴寺大永福寺成賜金五百兩銀二千五百兩鈔五十萬貫幣帛萬匹監察御史觀音保鎖咬兒哈的迷失成珪李謙亨諫造壽安山佛寺殺觀音保鎖咬兒哈的迷失杖珪謙亨竄於奴兒干地丁卯以僧法洪為釋源宗主授榮祿大夫司徒三月丙子建帝師八思巴寺於京師辛巳遣使賜西番撒思加地僧金二百五十兩銀二千二百兩袈裟二萬幣帛旛茶各有差壬午遣呪師朵兒只往牙濟班卜二國取佛經癸未製御服珠袈裟乙酉寶集寺金書西番波若經成置大內香殿益壽安山造寺役軍五月丙子毀上都回回寺以其地營帝師殿丁亥修佛事於大安閣六月作金浮屠於上都藏佛舍利冬十二月車駕幸西僧灌頂寺命帝師公哥羅古羅思監藏班藏卜詣西番受具足戒賜金千三百五十兩銀四千五十兩幣帛萬匹鈔五十萬貫乙丑置中瑞司冶銅五十萬斤作壽安山寺佛像</p>
<p>至治二年以西僧為司徒又以西僧疾詔為釋囚復賜鈔遣迎帝師於宣德府是歲稅江浙僧寺田括僧有妻者為民</p>
<p>按元史英宗本紀至治二年春正月癸巳以西僧羅藏為司徒二月西僧亦思剌蠻展普疾詔為釋大辟囚一人笞罪二十人三月庚辰勅江浙僧寺田除宋故有永業及世祖所賜者餘悉稅之閏五月癸卯禁白蓮佛事九月辛亥幸壽安山寺賜監役官鈔人五千貫丙寅西僧班吉疾賜鈔五萬貫十一月括江南僧有妻者為民乙卯遣西僧高主瓦迎帝師宣德府十二月西僧灌頂疾請釋囚帝曰釋囚祈福豈為師惜朕思惡人屢赦反害善良何福之有</p>
<p>至治三年建佛寺勅金書藏經又勅天下諸司命僧誦經十萬部又勅釋囚放生是年泰定帝即位大作佛事</p>
<p>按元史英宗本紀至治三年春正月壬寅命太僕寺僧給牝馬百匹供世祖仁宗御容殿祭祀二月癸亥朔作上都華嚴寺八思巴帝師寺及拜住第役軍六千二百人丁亥勅金書藏經二部命拜住等總之夏四月壬戌朔勅天下諸司命僧誦經十萬部甲戌勅都功德使闊兒魯至京師釋囚大辟三十一人杖五十七以上者六十九人放籠禽十萬令有司償其直勅京師萬安慶壽聖安普慶四寺揚子江金山寺五臺萬聖祐國寺作水陸佛事七晝夜　按泰定帝本紀至治三年八月即位冬十月癸亥修佛事於大明殿十一月車駕次於中都修佛事於昆剛殿十二月丙子命嶺北守邊諸王徹徹禿月修佛事以却寇兵己卯命僧作佛事於大內以厭雷塑馬哈吃剌佛像於延春閣之徵清亭下</p>
</div>
<div class='div-other'><a id='mulu362' /><p>泰定帝泰定元年大作佛事受戒於帝師又繪帝師像頒各行省俾塑祀之是歲宋本等請罷僧濫爵張珪等請罷功德使司稅僧田遣僧有妻者為民不聽按元史泰定帝本紀泰定元年春正月命僧諷西番經於光天殿二月己未修西番佛事於壽安山寺曰星吉思吃剌曰闊兒魯弗卜曰水朵兒麻曰颯間卜里喃家經僧四十人三年乃罷甲子作佛事命僧百八人及倡優百戲導帝師游京城癸未宣諭也里可溫各如教具戒三月監察御史宋本李嘉賓傅巖起言太尉司徒司空三公之職濫假僧人及會福殊祥二院並辱名爵請罷之不報夏四月修佛事於壽昌殿甲戌命呪師作佛事厭雷六月丁卯大幄殿成作鎮雷坐靜佛事辛未修黑牙蠻答哥佛事於水晶殿癸酉帝受佛戒於帝師秋七月丙午以畏兀字譯西番經置長慶寺以宦者阿亦伯為寺卿八月辛未繪帝師八思巴像十一頒各行省俾塑祀之九月乙巳昭獻元聖皇后忌日修佛事飯僧萬萬人冬十月丙子命帝師作佛事於延春閣辛丑造金寶蓋飾以七寶貯佛舍利</p>
<p>按張珪傳泰定元年六月車駕在上都先是帝以灾異詔百官集議珪乃與樞密院御史臺翰林集賢兩院官極論當世得失與左右司員外郎宋文瓚詣上都奏之其議曰累朝斡耳朵所立長秋承徽長寧寺及邊鎮屯戌別議處之自古聖君惟誠於治政可以動天地感鬼神初未嘗微福於僧道以厲民病國也且以至元三十年言之醮祠佛事之目止百有二大德七年再立功德使司積五百有餘今年一僧其目明年即指為例已倍四之上矣僧徒又復營幹近侍買作佛事指以算卦欺昧奏請增修布施莽齋自稱特奉傳奉所司不敢較問供給恐後况佛以清淨為本不奔不欲而僧徒貪慕貨利自違其教一事所需金銀鈔幣不可數計歲用鈔數千萬錠數倍於至元間矣凡所供物悉為己有布施等鈔復出其外生民脂膏縱其所欲取以自利畜養妻子彼既行不修潔適足褻慢天神何以要福比年佛事愈繁累朝享國不永致災愈速事無應驗斷可知矣臣等議宜罷功德使司其在至元三十年以前及累朝忌日醮祠佛事名目止令宣政院主領修舉餘悉減罷近侍之屬並不得巧計擅奏妄增名目若有特奉傳奉從中書復奏乃行</p>
<p>泰定二年詔僧寺續置田與民均役罷西僧修佛事及金書藏經是歲帝與皇后俱受佛戒於帝師濮州鄄城縣請徙堯塚上佛寺御史乞更正僧人給驛法俱不報</p>
<p>按元史泰定帝本紀泰定二年正月中書省臣言江南民貧僧富諸寺觀田土非宋舊置并累朝所賜者請仍舊制與民均役從之二月己亥命西僧作燒壇佛事於延華閣四月丁酉濮州鄄城縣言城西堯塚上有佛寺請徙之不報七月癸亥修大乾元寺庚午以國用不足罷書金字藏經壬申御史臺臣言西僧修佛事所費不貲於國無益宜除罷從之冬十月乙未皇后亦憐真八剌受佛戒於帝師丁巳幸大承華普慶寺祀昭獻元聖皇后於影堂賜僧鈔千錠十二月乙酉帝復受佛戒於帝師</p>
<p>按帝師八思巴傳泰定二年西臺御史李昌言嘗經平凉府靜會定西等州見西番僧佩金字圓符絡繹道途馳騎累百傳舍至不能容則假館民舍因迫逐男子奸污女婦奉元一路自正月至七月往返者百八十五次用馬至八百四十餘匹較之諸王行省之使十多六七驛戶無所控訴臺察莫得誰何且國家之製圓符本為邊防警報之虞僧人何事而輙佩之乞更正僧人給驛法且令臺憲得以糾察不報</p>
<p>泰定三年大修佛事建寺書經鑄銅佛像以帝師兄尚公主錫王爵賜帝師金銀鈔幣以萬計又賜諸寺鈔及土田</p>
<p>按元史泰定帝本紀泰定三年春二月乙未修佛事厭雷於崇天門丙申建顯宗神御殿於盧師寺賜額曰大天源延壽寺勅以金書西番字藏經甲戌建殊祥寺於五臺山賜田三百頃三月甲子命功德使司簡歲修佛事一百二十七遣僧修佛事於臨洮鳳翔星吉兒宗山等處五月乙巳修鎮雷佛事三十一所乙卯以帝師兄鎖南藏卜領西番三道宣慰司事尚公主錫王爵秋七月壬子皇后受牙蠻答哥戒於水精殿甲寅幸大乾元寺勅鑄五方佛銅像九月辛亥命帝師還京修灑淨佛事於大明興聖隆福三宮冬十月壬午帝師以疾還撤思加之地賜金銀鈔幣萬計勅中書省遣官從行備供億賜大天源延聖寺鈔二萬錠吉安臨江二路田千頃中書省臣言養給軍民必藉地利世祖建大宣文弘教等寺賜永業當時已號虛費而成宗復搆天壽萬寧寺較之世祖用增倍半若武宗之崇恩福元仁宗之承華普慶租榷所入益又甚焉英宗鑿山開寺損兵傷農而卒無益夫土地祖宗所有子孫當共惜之臣恐茲後藉為口實妄興工役徼福利以逞私欲惟陛下察之帝嘉納焉十一月癸卯中書省臣言西僧每假元辰疏釋重囚有乖政典請罷之有旨自今當釋者勅宗正府審覆以皇子小薛夜啼命帝師修佛事釋重囚三人置大承華普慶寺總管府罷規運提點所</p>
<p>按帝師八思巴傳元起朔方固已崇尚釋教及得西域世祖以其地廣而險遠民獷而好鬬思有以因其俗而柔其人乃郡縣土番之地設官分職而領之於帝師乃立宣政院其為使位居第二者必以僧為之出帝師所辟臯而總其政於內外者帥臣以下亦必僧俗並用而軍民通攝於是帝師之命與詔勅並行於西土百年之間朝廷所以敬禮而尊信之者無所不用其至雖帝后妃主皆因受戒而為之膜拜正衙朝會百官班列而帝師亦或專席於坐隅且每帝即位之始降詔褒護必勅章佩監絡珠為字以賜蓋其重之如此其未至而迎之則中書大臣馳驛累百騎以往所過供億送迎比至京師則勅大府假法駕半仗以為前導詔省臺院官以及百司庶府並服銀鼠質孫用每歲二月八日迎佛威儀往迓且命禮部尚書郎中專督迎接及其卒而歸葬舍利又命百官出郭祭餞大德九年專遣平章政事鐵木兒乘傳護送賻金五百兩銀千兩幣帛萬匹鈔三千錠皇慶二年加至賻金五千兩銀一萬五千兩錦綺雜綵共一萬七千匹雖其昆弟子姓之往來有司亦供億無乏泰定間以帝師弟公哥亦思監將至詔中書持羊酒郊勞而其兄瑣南藏卜遂尚公主封白蘭王賜金印給圓符其弟子之號司空司徒國公佩金玉印章者前後相望為其徒者怙勢恣睢日新月盛氣燄熏灼延於四方為害不可勝言</p>
<p>泰定四年皇子受佛戒於智果寺以西僧為帝師賜玉印</p>
<p>按元史泰定帝本紀泰定四年春正月庚申皇子允丹藏卜受佛戒於智果寺二月帝師叅馬亦思吉思卜長出亦思宅卜卒命塔失鐵木兒紐澤監修佛事三月命西僧作止風佛事夏四月甲午以西僧公哥列思巴沖納思監藏班藏卜為帝師賜玉印仍詔論天下僧冬十月癸卯命帝師作佛事於大天源延聖寺</p>
</div>
<div class='div-other'><a id='mulu363' /><p>致和元年作佛事帝受佛戒於帝師</p>
<p>按元史泰定帝本紀致和元年春正月命帝師修佛事於禁中三月乙卯帝御興聖殿受無量壽佛戒於帝師庚辰命僧千人修佛事於鎮國寺丙戌詔帝師命僧修佛事於鹽官州仍造浮屠二百一十六以厭海溢</p>
</div>
<div class='div-other'><a id='mulu364' /><p>文宗天曆元年大作佛事</p>
<p>按元史文宗本紀天曆元年秋九月命高昌僧作佛事於延春閣又命也里可溫於顯懿莊聖皇后神御殿作佛事冬十月己丑朔命西僧作佛事十一月辛未遣西僧作佛事於興和新內戊寅作佛事於五臺寺十二月丙午幸大崇恩福元寺謁武宗神御殿分命諸僧於大明殿延春閣興聖宮隆福宮萬歲山作佛寺又命西僧百人作佛事於徽猷閣七日</p>
<p>天曆二年建佛寺置總管府及營繕提點總其工役並給以永業又大作佛事受佛戒於帝師給金銀鈔幣送故帝師舍利還其國免僧尼一切徭役</p>
<p>按元史文宗本紀天曆二年春正月丙寅帝幸大崇恩福元寺己巳賜內外軍土四萬二千二百七十人鈔各一錠作佛事中書省臣言佛事歲費以今較舊增多金千一百五十兩銀六千二百兩鈔五萬六千二百錠幣帛三萬四千餘匹請悉減汰從之二月建遊皇城佛事三月己巳命改集慶潛邸建大龍翔集慶寺夏四月丁酉給鈔萬錠為集慶大龍翔寺置永業河南廉訪司言河南府路以兵旱民飢乞括江淮僧道餘粮以賑從之五月以儲慶司所貯金三十鋌銀百鋌建大承天護聖寺乙亥幸大聖壽萬安寺作佛事於世祖神御殿又於玉德殿及大天源延聖寺作佛事秋八月庚子命阿榮趙世安督造建康龍翔集慶寺甲寅置隆祥總管府秩正三品總建大承天護聖寺工役九月乙卯朔作佛事於大明殿興聖隆福諸宮市故宋太后全氏田為大承天護聖寺永業己未立龍翔萬壽營繕提點所海南營繕提點所並秩正四品隸龍翔總管府冬十月己丑立大承天護聖寺營繕提點所秩正五品甲辰畏兀僧百八人作佛事於興聖殿戌申作佛事於廣寒殿庚戌以親祀太廟禮成詔天下罷大承天護聖寺工役十一月乙卯以立皇后詔天下受佛戒於帝師作佛事六十日后八不沙請為明宗資冥福命帝師率羣僧作佛事七日於大天源延聖寺皇后以銀五萬兩助建大承天護聖寺西夏僧總統封國公冲卜卒其弟監藏班臧卜襲職仍以璽書印章與之丙寅改普慶修寺人匠提舉司為營繕提點所秩從五品隸隆祥總管府以平江官田百五十頃賜大龍翔集慶寺及大崇禧萬壽寺十二月以西僧輦真吃剌思為帝師詔僧尼徭役一切無有所與辛卯命帝師率其徒作佛事於凝暉閣詔諸僧寺田自金宋所有及累朝賜予者悉除其租其有當輸租者仍免其役僧還俗者聽復為僧己亥遣使驛致故帝師舍利還其國給以金五百兩銀二千五百兩鈔千五百錠幣五千匹壬寅命江浙行省印佛經二十七藏甲辰以明年正月武宗忌辰命高麗漢僧三百四十人預誦佛經二藏於大崇恩福元寺壬子織武宗御容成即神御殿作佛事</p>
<p>按蓋苗傳苗擢監察御史天曆初文宗詔以建康潛邸為佛寺務窮壯麗毀民居七十餘家仍以御史大夫督其役苗上封事曰臣聞使民以時使臣以禮自古未有不由斯道而致隆平者陛下龍潛建業之時居民困於供給幸而獲覩今日之運百姓跂足舉首以望非常之恩今奪晨時以刱佛寺又廢民居使之家破產蕩豈聖人御天下之道乎昔漢高帝興於豐沛為復兩縣光武中興南陽免稅三年既不務此而隆重佛氏何以滿斯民之望哉且佛以慈悲為心方便為教今尊佛氏而害生民無乃違其方便之教乎臺臣職專糾察表正百司今乃委以修繕之役豈其禮哉書奏御史大夫果免督役</p>
</div>
<div class='div-other'><a id='mulu365' /><p>至順元年帝及皇后燕王明宗皇子並受佛戒大賜諸寺鈔幣田土為永業遣使齎金銀詣杭州書佛經命河南諸行省誦藏經是歲以中書省臣言減上都歲作佛事百六十五所為百四所永為例</p>
<p>按元史文宗本紀至順元年春正月遣使齋金千五百兩銀五百兩詣杭州書佛經賜海南大興龍普明寺鈔萬錠市永業地戊寅賜隆禧總管府田千頃二月丁酉帝及皇后燕王阿剌忒納答剌並受佛戒己亥命明宗皇子受佛戒詔諭樞密院以屯田子粒鈔萬錠助建佛寺免其軍卒土木之役命市故瀛國公趙㬎田為大龍翔集慶寺永業御史臺臣言不必予其直帝曰吾建寺為子孫黎民計若取人田而不予直非朕志也夏四月壬午朔命西僧作佛事於仁智殿自是日始至十二月終罷以陝西饑勅有司作佛事七日壬辰以所籍張珪諸子田四百頃賜大承天護聖寺為永業壬寅括益都般陽寧海閑田十六萬二千九十頃賜大承天護聖寺為永業立益都廣農提舉司及益都般陽寧海諸提領所並隸隆祥總管府五月己卯遣使詣五臺山作佛事六月命河南湖廣江西甘肅行省誦藏經六百五十部施鈔三萬錠秋七月命西僧為皇子燕王作佛事閏七月籍鎖住野里牙等庫藏田宅奴僕牧畜給大承天護聖寺為永業中書省臣言內外佛寺三百六十七所用金銀鈔幣不貲今國用不充宜從裁省命省人及宣政院臣裁減上都歲作佛事百六十五所定為百四所令有司末為歲例八月有言蔚州廣靈縣地產銀者詔中書大禧院遣人涖其事歲所得銀歸大承天護聖寺辛酉以世祖是月生命京師率僧百七十人作佛事九月丙午命西僧作佛事於大明殿至治初以白雲宗田給壽安山寺為永業至是其僧沈明琦以為言有旨令中書省改正之十一月命帝師率西僧作佛事內外凡八所以是日始歲終罷十二月詔龍翔集慶寺工役佛事江南行臺悉給之丁卯命西僧於興聖光天宮十六所作佛事</p>
<p>至順二年加僧寶峯司徒立廣教總管府以掌僧尼之政又以僧為國師賜金玉印大建寺作佛事以金書佛經是歲以宣政院臣言列聖神御殿及諸寺佛事歲二百十六勅汰其十六為定式</p>
<p>按元史文宗本紀至順二年春正月庚辰住持大承天護聖寺僧寶峯加司徒丁亥以壽安山英宗所建寺未成詔中書省給鈔十萬錠供其費仍命燕鐵木兒撤迪等總督其工役戊子以晉邸部民劉元良等二萬四千餘戶隸壽安山大昭孝寺為永業戶二月戊申立廣教總管府以掌僧尼之政凡十六所曰京畿山後道曰河東山右道曰遼東山北道曰河南荊北道曰兩淮江北道曰湖北湖南道曰浙西江東道曰浙東福建道曰江西廣東道曰廣西兩海道曰燕南諸路曰山東諸路曰陝西諸路曰甘肅諸路曰四川諸路曰雲南諸路秩正三品府設達魯花赤總管同知府事判官各一員宣政院選流內官擬注以聞總管則僧為之己未命西僧為皇子古納答剌作佛事一周歲甲子中書省臣言陛下不用經費不勞人民創建大承天護聖寺臣等願上嚮所易鈔本十萬錠銀六百鋌助建寺之需從之甲戌命田賦總管府稅鑛銀輪大承天護聖寺三月特令沙津愛護持必剌忒納失里為三藏國師賜玉印戊子以西僧旭伱迭八答剌班的為三藏國師賜金印以籍入速速班丹徹理帖木兒貲產賜大承天護聖寺為永業庚子以將幸上都命西僧作佛事於乘輿次舍之所夏四月命西僧於五臺及霧靈山作佛事各一月為皇太子古訥答剌祈福發衛卒三千助大承天護聖寺工役詔以泥金畏兀字書無量壽佛經千部五月丙戌太禧宗禋院臣言累朝所建大萬安等十二寺舊額僧三千一百五十人歲例給糧今其徒猥多請汰去九百四十三人制可乙未詔以泥金書佛經一藏甲辰宣政院臣言舊制列聖神御殿及諸寺所作佛事每歲計二百十六今汰其十六為定式制可秋七月命西僧於大都萬歲山憫忠閣作佛事起八月八日至車駕還大都日止九月御史臺臣言大聖壽萬安寺壇主司徒嚴吉祥盜公物畜妻孥宜免其司徒壇主之職從之冬十月辛酉命西僧作佛事於興聖宮十有五日</p>
<p>至順三年置興瑞司掌中宮佛事以作佛事釋囚遣使往帝師所居以珠織制書諭其屬仍分賜鈔幣又給僧司徒印是歲寧宗即位以皇弟受戒於西僧</p>
<p>按元史文宗本紀至順三年三月置興瑞司掌中宮歲作佛事秩正三品乙未以帝師泛舟於西山高梁河調衛士三百挽舟四月以作佛事祈福釋御史臺所囚定興劉縣尹及刑部囚二十六人五月遣使往帝師所居撤思吉牙之地以珠織制書宣諭其屬仍給鈔四千錠幣帛各五千匹分賜之辛卯復以司徒印給萬安寺僧嚴吉祥詔給鈔五萬錠修帝師巴思八影殿秋七月乙亥命僧於鐵幡竿修佛事施金百兩銀千兩幣帛各五百匹布二千匹鈔萬錠　按寧宗本紀至順三年十月帝即位以皇弟燕帖古思受戒於西僧加兒麻哇剌</p>
</div>
<div class='div-other'><a id='mulu366' /><p>順帝元統二年詔節佛事冗費</p>
<p>按元史順帝本紀元統二年春正月癸卯勅僧道與民一體充役三月甲辰中書省臣言興和路起建佛事一路所費為鈔萬三千五百三十餘錠請依上都大都例給饍僧錢節其冗費從之夏四月乙酉中書省臣言佛事布施費用太廣以世祖時較之歲增金三十八錠銀二百三錠四十兩繒帛六萬一千六百餘匹鈔二萬九千二百五十餘錠請除累朝期年忌日之外餘皆罷從之</p>
</div>
<div class='div-other'><a id='mulu367' /><p>至元元年冬十二月詔凡有妻室之僧令還俗為民既而復聽為僧</p>
<p>按元史順帝本紀云云</p>
<p>至元二年冬十一月丁巳遣河南行省平章政事玥珞普華於西番為僧十二月以燕鐵木兒居第賜灌頂國師曩哥星吉號大覺海寺塑千佛於其內</p>
<p>至元三年冬十二月徵西域僧伽剌麻至京師號灌頂國師賜玉印</p>
<p>至元五年春正月癸亥禁濫予僧人名爵</p>
</div>
<div class='div-other'><a id='mulu368' /><p>至正元年春正月命永明寺寫金字經一藏</p>
<p>按以上俱元史順帝本紀云云</p>
<p>至正二年以納麟言行宣政院設崇教所治僧獄訟按元史順帝本紀不載</p>
<p>按納麟傳至正二年麟除行宣政院使上天竺者舊僧彌戒徑山耆舊僧惠洲恣縱犯法納麟皆坐以重罪請行宣政院設崇教所擬行省理問官秩四品以治僧獄訟從之</p>
<p>至正三年冬十二月丙申詔寫金字藏經</p>
<p>至正六年冬十二月甲申詔復立大護國仁王寺昭應宮財用規運總管府凡貸民間錢二十六萬餘錠至正七年春二月甲戌朔興聖宮作佛事賜鈔二千錠三月壬申遣使修上都大乾元寺冬十一月撥山東地土十六萬二千餘頃屬大承天護聖寺</p>
<p>至正十三年春正月庚午朔用帝師請釋放在京罪囚三月甲申詔修大承天護聖寺賜鈔二萬錠</p>
<p>按以上俱元史順帝本紀云云</p>
<p>至正十四年作朵思哥兒好事建佛寺皇太子以修佛事釋囚</p>
<p>按元史順帝本紀至正十四年春正月丁丑帝謂脫脫曰朕嘗作朵思哥兒好事迎白傘蓋遊皇城實為天下生靈之故今命剌麻選僧一百八人仍作朵思哥兒好事凡所用物官自給之母擾於民二月建清河大壽元忠國寺以江浙廢寺田歸之冬十一月皇太子修佛事釋京師死罪以下囚</p>
<p>按帝師八思巴傳歲時祝釐禱祠之常號稱好事者其目不一有曰鎮雷阿藍納四華言慶讚也有曰亦思滿藍華言藥師壇也有曰搠思串卜華言護城也有曰朵兒禪華言大施食也有曰朵兒只列朵四華言美妙金剛迴遮施食也有曰察兒哥朵四華言迴遮也有曰籠哥兒華言風輪也有曰噆朵四華言作施食也有曰出朵兒華言出水濟六道也有曰黨剌朵四華言迴遮施食也有曰典朵兒華言常川施食也有曰坐靜有曰魯朝華言獅子吼道場也有曰黑牙蠻答哥華言黑獄帝主也有曰搠思江朵兒麻華言護江神施食也有曰赤思古林搠華言自受主戒也有曰鎮雷坐靜有曰吃剌察坐靜華言祕密坐靜也有曰斟惹華言文殊菩薩也有曰古林朵思華言至尊大黑神迴遮施食也有曰歇白咱剌華言大喜樂也有曰必思禪華言無量壽也有曰覩思哥兒華言白傘蓋呪也有曰收札沙剌華言五護陀羅尼經也有曰阿昔答撒答昔里華言八十頌般若經也有曰撒思納屯華言大理天神呪也有曰闊兒魯弗卜屯華言大輪金剛呪也有曰且八迷屯華言無量壽經也有曰亦思羅八華言最勝王經也有曰撒思納屯華言護神呪也有曰南占屯華言懷相金剛也有曰卜魯八華言呪法也又有作擦擦者以泥作小浮屠也又有作答兒剛者其作答兒剛者或一作二所以至七所作擦擦者或十萬二十萬以至三十萬又嘗造浮屠二百一十有六實以七寶珠玉半置海畔半置水中以鎮海災</p>
<p>至正二十二年皇太子召西番高麗諸僧列坐清寧殿</p>
<p>按元史順帝本紀至正二十二年冬十二月皇太子常坐清寧殿分布長席列坐西番高麗諸僧皇太子曰李好文先生教我儒書多年尚不省其義今聽佛法一夜即能曉焉於是頗崇尚佛學</p>
<p>至正二十四年秋八月禁止西番僧人好事</p>
<p>按元史順帝本紀云云</p>
</div></div></div></div>
</div><!-- end of div[@id='body'] -->
</body></html>