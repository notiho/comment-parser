<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu2456' />
<div class='div-other'>
<p class='h2'>欽定古今圖書集成博物彙編神異典　第一百十九卷目錄</p>
<ul class="">
<li><p>僧寺部紀事二</p>
</li>

<li><p>僧寺部雜錄</p>
</li>

<li><p>僧寺部外編</p>
</li>
</ul></div>
<p class='juan'>神異典第一百十九卷</p>
<div class='div-other'><a id='mulu2457' />
<p class='h2'>僧寺部紀事二</p><p>遼史室昉傳昉同政事門下平章事致政令常居南京封鄭國公初晉國公主建佛寺于南京上許賜額昉奏曰詔書悉罪無名寺院今以主請賜額不惟違前詔恐此風愈熾上從之</p>
<p>蓼花洲閒錄五代時有僧某卓菴道邊藝蔬丐錢一日晝寢夢一金色龍食所藝萵苣數畦僧驚寤且曰必有異人至<span class='corr'>已</span>而見一偉丈夫于所夢之處取萵苣食之僧視其狀貌凜然遂攝衣延之餽食甚勤頃刻告去僧囑之曰富貴無相忘因以所夢告且曰公他日得志願為老僧于此地建一大寺偉丈夫乃藝祖也既即位求其僧尚存遂命建寺賜名普安都人稱為道者院則壽皇聖帝王封之名已兆于此</p>
<p>隨手雜錄錢王有外國所獻頗眩伽寶其方尺餘其狀如水精云可厭十里火殃乃置于龍興寺佛髻中餘杭數回祿而龍興不可近也有盜嘗焚其殿柱木悉灰燼而烟焰竟不熾皇朝改為太平祥符寺自唐至皇朝凡有十寶此其一也</p>
<p>學佛考訓宋太祖屢造佛寺每歲度僧八千人修京師封禪寺為開寶寺北鎮五丈河極其巨麗</p>
<p>佛祖統紀太平興國元年初周世宗廢龍興寺以為官倉國初寺僧擊鼓求復至是不已上遣使持劍詰之曰前朝為倉日久何為煩瀆天廷且密戒懼即斬之僧辭自若曰前朝不道毀像廢寺正賴今日聖明興復之耳貧道何畏一死中使以聞上大感歎勅復以為寺</p>
<p>宋史石守信傳守信累任節鎮專務聚斂積財鉅萬尤信奉釋氏在西京建崇德寺募民輦瓦木驅迫甚急而傭直不給人多苦之</p>
<p>韓重贇傳重贇信奉釋氏在安陽六七年課民採木為寺郡內苦之</p>
<p>遯齋閒覽太平興國中江東有僧詣闕請修天台寺且言寺成願焚身以報太宗命入內高品衛紹欽督其事紹欽日與僧笑語無間及營繕畢乃積薪于庭呼僧從願僧言願見至尊面謝紹欽不許僧大怖泣告紹欽促令登薪火盛僧欲下紹欽遣左右以杖抑按焚之而退</p>
<p>燕翼貽謀錄太宗皇帝命內侍裴愈與山陰令李易直訪王羲之蘭亭舊迹其流杯修禊處在越州僧子謙因請建寺于舊地以藏御札至道二年二月壬辰詔從子謙之請賜寺名天章仍以御書賜之</p>
<p>宋史王賓傳賓許州許田人為右羽林軍大將軍判左金吾兼六軍諸衛儀仗司事淳化四年出知揚州兼淮南發運使徙為通許鎮都監至道元年卒年七十三賻贈加等賓事宣祖太祖太宗殆六十年最為勳舊故恩寵尤異前後賜賚數千萬俱奉釋氏在黎陽日按見古寺基即以奉錢修之掘地丈餘得數石佛及石碣有賓姓名賓異其事以聞詔名寺為淳化賜新印經一藏錢三百萬以助之</p>
<p>聞見前錄章獻明肅太后成都華陽人少隨父下峽至玉泉寺有長老者善相人謂其父曰君貴人也及見后則大驚曰君之貴以此女因曰遠方不足留盍遊京師乎父以貧為辭長老者贈以中金百兩后之家至京師真宗判南衙因張耆納后宮中帝即位為才人進宸妃至正位宮闈聲勢動天下仁宗即位以太皇太后垂簾聽政玉泉長老者<span class='corr'>已</span>居長蘆矣后屢召不至遣使就問所須則曰道人無所須也玉泉寺無僧堂長蘆寺無三門后其念之后以本閤服用物下兩寺為錢建獨長蘆寺臨江門起水中既成輙為蛟所壞后必欲起之用生鐵數萬斤疊其下門乃成蓋蛟畏鐵也今玉泉寺僧堂梁記曰后所建云</p>
<p>澠水燕談錄西都北寺應天禪院乃太祖誕聖之地國初為傳舍真宗幸洛陽顧瞻遺迹徘徊感愴乃命建為僧舍功成賜院額奉安神御命知制誥劉筠誌之仁宗初又建別殿分二位塑太宗真宗聖像丞相王欽若為之記後園植牡丹萬本皆洛中尤品慶曆末仁宗御篆神御三殿碑藝祖曰興先太宗曰帝華真宗曰昭孝今為忌日行香地去留府甚遠故詩曰正夢寐中行十里此之謂也</p>
<p>蔣氏日錄寶聖石佛院在嘉興縣東南唐至德二年于寺基掘石佛四軀至今現存天聖中賜名寶聖人但呼石佛寺</p>
<p>歸田錄嘉祐八年上元夜賜中書樞密院御宴于相國寺羅漢院</p>
<p>畫墁錄相國寺燒朱院舊日有僧惠明善庖炙豬肉尤佳一頓五觔楊大年奧之往還多率同舍具飱一日大年曰爾為僧遠近皆呼燒豬院安乎惠明曰奈何大年曰不若呼燒朱院也都人亦自此改呼</p>
<p>談圃孫莘老知福州時民有欠市易錢繫獄甚眾有富人出錢五百萬葺佛殿請于莘老莘老徐曰汝輩所以施錢者何也眾曰願得福耳莘老曰佛殿未甚壞佛又無露坐者孰若以錢為獄囚償官逋使數百人釋枷鏁之苦其得福豈不多乎富人不得已諾之即日輸錢囹圄遂空</p>
<p>契丹有一佛寺甚壯麗使者至必焚香寺有大佛銀鑄金鍍豐稷奉使見其供具器皿皆神宗賜高麗之物葢高麗制于契丹每遇契丹使至其國所居殿上䲭尾皆暫徹去</p>
<p>熙豐日曆王安石劄子奏幸遇聖運超拔等夷知獎眷憐逮兼父子戴天負地感涕難勝顧迫衰殘糜捐何補不勝螻蟻微願臣今所居江寧府上元縣園屋為僧寺一所末遠祝延聖壽如蒙矜許特賜名額廣昭希曠榮遇一時仰憑威神誓報無<span class='corr'>已</span>取進止奉聖旨依所乞以報本禪寺為名額</p>
<p>佛法金湯編王安石熙寧間拜相封荊公後罷相歸建康奏施舊第為禪寺請沙門克文住持勅賜額曰報寧</p>
<p>漫笑錄蘇子贍任鳳翔府節度判官章子厚為商州令同試永興軍進士劉原父為帥皆以國士遇之二人相得歡甚同遊南山諸寺寺有山魈為祟客不敢宿子厚宿山魈不敢出</p>
<p>佛祖統紀宣和初敕廢乾明寺為五寺三監楊戩議廢太平興國寺為邸肆民舍初拆正殿瘞佛像于殿基之下肢體破裂<span class='corr'>已</span>而戩病胷腹潰裂而死是年詔天下建神霄宮州郡憚費多以巨剎易其額太平州將拆承天寺一之日董役官兵墜馬死二之日都匠墜屋死三之日兵官墜馬折臂主其議者石儀曹一子十歲為金甲神褫去其衣納於浴室火龕中聞神言曰石某絕嗣是年子兦石客死京師</p>
<p>宣政雜錄濟南府開元寺因更修掘地得古碑蓋會昌中汰僧碑也字皆刓缺磨滅不可讀惟八字獨存云僧皆烏巾尼皆綠鬢僧惡而碎之後有詔改德士遂符碑言唐武后昇中述志碑后自撰睿宗書極壯偉在嵩山下政和中河南尹上言請碎其碑詔從之宋史朱勔傳勔蘇州人父冲狡獪有智數家本賤微傭於人梗悍不馴抵罪鞭背去之旁邑乞貸遇異人得金及方書歸設肆賣藥病人服之輙效遠近輻湊家遂富因循蒔園圃結遊客致往來稱譽始蔡京居錢塘過蘇欲建僧寺閣會費鉅萬僧言必欲集此緣非朱冲不可京以屬郡守郡守呼冲見京京語故冲願獨任居數日請京詣寺度地至則大木數千章積庭下京大驚陰器其能明年召還挾勔與俱以其父子姓名屬童貫竄置軍籍中皆得官</p>
<p>竹坡詩話大梁景德寺峨眉院壁間有呂洞賓題字寺僧相傳以謂頃時有蜀僧號峨眉道者戒律甚嚴不下席者二十年一日有布衣青裘昂然一偉人來與語良久期以明年是日復相見于此願少見待也明年是日日方午道者沐浴端坐而逝至暮偉人果來問道者安在曰亡矣偉人歎惜良久忽復不見明日書數語于堂側壁間絕高處其語云落日斜西風冷幽人今夜來不來教人立盡梧桐影字畫飛動如翔鸞舞鳳非世間筆也宣和間余遊京師猶及見之玉照新志宣和間上皇南幸閱歲時上皇駕還皆親至塔下燒香每入寺寺中人皆驅出施僧伽鉢盂袈裟至親與著于身先是以普照寺大半為神霄玉清宮至是御筆畫圖以半還寺寺僧送駕出城得御筆歡喜上皇初至之時寺之緊要屋宇還之益多始所還道流盡拆去門窻及再還即并所拆門窻得之道流褫氣矣</p>
<p>竹坡詩話有數貴人遇休沐攜歌舞燕僧舍者酒酣誦前人詩因過竹寺逢僧話又得浮生半日閒僧聞而笑之貴人問師何笑僧曰尊官得半日閒老僧却忙了三日謂一日供帳一日燕集一日掃除也</p>
<p>遯齋閒覽湘潭界中有寺名方廣每至四月朔日在東壁則照見維陽宮府樓堞居民宇舍影著壁上亦物物可數又家弟公敘曾夜宿福清紫微院至三鼓忽聞院後讙呼買物之聲正如城市皆是浙音達旦而止明日起視皆高山峻壁也寺僧云一歲之中凡數次如此人謂之鬼市陰冥之事蓋有非人意所能測者</p>
<p>行營雜錄嘉興精嚴寺大剎也僧造一殿中塑大佛詭言婦人無子者祈禱于此獨寢一宵即有子殿門令其家人自封鎖蓋僧於房中穴地道直透佛腹穿頂而出夜與婦入合婦人驚問則云我是佛州人之婦多陷其術次日不敢言有仕<span class='corr'>族</span>妻亦往求嗣中夜僧忽造前既不能免即嚙其鼻僧去翊日其家遣人遍於寺中物色見一僧臥病以被韜面揭而視之鼻果有傷掩捕聞官時韓彥古子師為郡將流其僧廢其寺</p>
<p>癸辛雜識南渡之初中原士大夫落南者眾高宗愍之昉有西北士夫許占寺宇之命今時趙忠簡居越之能仁趙忠定居福之報國曾文清居越之禹跡汪玉山居衢之超化他如范元長呂居仁魏邦達甚多會大父少師亦居湖之鐵觀音寺後遷天聖寺焉</p>
<p>揮麈餘話建炎庚戌正月三日高宗航海次台州之章安鎮落帆於鎮之祥符寺前屏去警蹕易衣徒步登岸時長老者方陞座道祝聖之詞帝趾忽前聞其稱讚之語甚喜戒左右勿令驚惶而諦聽之少焉千乘萬騎畢集始知為六飛臨幸野僧初不閑禮節恐怖失措從行有司始教以起居之儀</p>
<p>括異志景德禪院去縣五里在城西門外之焚化院昔有白毫高數丈民以為祥乃作寺有白龍潭在寺前以白龍穴于此行人多漂溺居人作塔埋金劍鎮之後遂無害今人謂之三塔灣寺三伽藍順德龍王也淳熙大旱知縣李伯時以攪龍事告太守以長繩繫虎骨縋於龍潭中遂得雨取之稍遲雷電繞廳事亟令人取之乃止</p>
<p>癸辛雜識杭之北關接待寺寺額乃吳傅朋書勑賜妙行之院初扁甚小其後展而大之殊乏書體其右廡有古觀音殿亦傅朋書極佳觀音銅像高丈餘唐物也其一壁作水波有洶湧勢若毗陵太平寺之類外有給庫石碑立於側其文乃銛朴翁撰姜堯章書伽藍神左相公不知何代人寺乃淳熙間喻彌陀開山常施水飯僧于此有大石井尚存其深六丈泉極清洌喻有塔在法堂之左題云齋三百萬僧喻彌陀之塔云</p>
<p>淳祐庚戌之春創新寺於西湖之積慶山改九里松舊路輪奐極其靡麗至壬子之夏始畢工穆陵宸翰賜名顯慈集慶教寺命講師思誠為開山教主既而給賜貴妃閻氏為功德院且賜山園田畞為數頗多建造之初內史分遣吏卒市木千郡縣傍緣為奸望青採斫鞭笞追逮雞犬為之不寧雖勳臣舊輔之墓皆不得而自保或作詩諷之曰合抱長材臥澗深於今惟恨不空林誰知廣廈千斤斧斲盡人間孝子心其後恩數加隆雖御前五山亦所不逮一日忽于法堂鼓上有大字一聯云淨慈靈隱三天竺不及閻妃兩片皮于是行下天府緝捕歲餘終不得其人</p>
<p>墨客揮犀鍾弱翁嘗經過廬陵山寺有高閣壯麗弱翁與僚屬部曲擁立望其榜曰定慧之閣旁題名姓漫滅弱翁故意稱謬使僧呼梯取之拭拂視之乃魯國顏真卿書弱翁顧謂客曰似此字畫何不刻石即令刻石傳者以為笑</p>
<p>墨莊漫錄高郵禪居寺大殿佛髻珠一日為盜竊去往來夜中不得出僧怪之曰汝往來何求曰欲求門以出僧指曰此門也又復他之竟不見也僧詰問具以竊珠為對即引盜納珠令投哀引咎乃識塗而去僧因抆拭佛供見座下有敗經腐爛狼籍鼠巢其中小鼠數枚尚未能走或少足或眇目欠尾者無耳者迨無一全形殊可怪也</p>
<p>括異志東林施水院本定庵居士白蓮道塲寺有藏歲久敝甚住持僧智祥力鳩眾緣為之僅成規模其中實無所有始寺有轉藏不問多寡僧以一餅啖之由是至者甚眾人有病祟必以東林藏轉之即愈蓋寺有神姓施封護國公為之打供僧徒得以濟</p>
<p>書史唐虞世南枕臥帖雙鈎唐摹在關[木*巳]處上有褚氏圖書古印關嘗謂余曰昔越州一寺修佛殿於梁栱內藏一函古摹帖數十本所可記者王右軍十七帖世南枕臥帖十鬥九帖褚遂良奉書寧帖上皆有褚氏圖書印毫髮乾濃畢備關與僧善購得枕臥十鬥九奉書寧三帖</p>
<p>游宦紀聞世南有令原之戚以紹定戊子仲冬往懷玉修伊蒲供山行百里始至其下捨輿䇿杖無非崇山峻嶺又二十里有平地廣袤數百畞人烟數十家田疇井井滿目桑麻問道旁之人云歲熟可得米千斛其上復有峯巒圍繞一目不能窮又五里始至寺尋考記載乃唐大曆中高僧志初經始乾符初元南嶽僧寶光來居又四年賜名懷玉古志云天帝遺玉此山山神藏焉故其地神靈爽塏仙佛所居因以是名由古至今兵戈不到疫癘不及僖宗於乾寧之四年改賜定水禪院時有雙峯長老師復自長安領徒千人止息鄧公塲今德興縣是也遣人致詞于寶光曰師復酷愛此山師具慈悲若為取捨光曰舍則不捨來則不止語意深遠眾莫曉解于是雙峯選日入院光師擕杖下山別建禪剎即今興教院是也時禪月大師混居會下深達性相文筆神敏愛其林木瀟洒水石連雲建讀書堂修禪觀隱居山中遺址猶存嘗夢游他國于巖阿石室親見大士覺而追想謂之應夢羅漢或云師則羅怙羅羅漢身每入定觀率意揮染皆其真容非世間相末乃照水自狀本形既而絕筆故托于蔓感自正本之外別有臨摸二本予登羅漢閣取禪月親作本諦觀竟日其間有極破碎康爛者筆法高妙相貌古怪至道丙申五月太宗搜天下古書畫悉以進呈至二年正月復付本寺免進間有題其旁云西嶽僧貫休作皆篆文或古體或玉筯或柳葉又一軸題云大蜀國龍樓待詔明因辨果功德大師翔鱗殿引駕內供奉繼律論道門選練教授三教元逸大師守兩川僧錄大師食邑三千戶賜紫大沙門貫休字德隱今人知禪月之號則以為高僧聞貫休之名則以為能書殊不知當時所作神異如此非特能畫且于詩文尤高有西嶽集三十卷翰學吳融為之序唐相張格韋莊王鍇周庠皆有詩紀其事去寺之左里許下梯徑又二里有亭曰輔龍乃先兄之冰翁董諱熠字季興所創季興向為瑞安邑大夫有志斯世所著活民書壽國脉書嘗經一覽今浙漕有刊本作亭之意蓋為四方祈禱者憩息之所則輔龍之名良有以也且捨田入寺為輔龍不朽計又半里許始至龍湫仰望瀑布作三級傾瀉於兩山之間飛瓊濺雪洶湧澎湃浩浩然聲若奔雷下臨石壁屹立萬丈真奇觀也時雲雨未收溪流初漲嵐霧滃鬱山巔水涯千態萬狀得寓目者移時不忍捨去世南既登覽山川之奇秀且得考覈其事之顛末故詳紀之以告來者</p>
<p>元史世祖本紀至元二十二年春正月庚辰毀宋郊天臺桑哥言楊輦真加云會稽有泰寧寺宋毀之以建寧宗等攢宮錢唐有龍華寺宋毀之以為南郊皆勝地也宜復為寺以為皇上東宮祈壽時寧宗等攢宮已毀建寺勅毀郊天臺亦建寺焉</p>
<p>馬札兒台傳馬札兒台以仁宗寵遇之深忌日必先百官詣原廟致敬或一食一果之美必持獻廟中仁宗嘗建寺雲州九峯山未成而崩馬札兒台以私財成之曰是雖未足以報先帝之恩而先帝常駐蹕於茲誠不忍過其所而坐視蕪廢也又建寺都城健德門東十二年特命改封德王令翰林儒臣製詞立碑仍賜旌忠昭德之額</p>
<p>鎖咬兒哈的迷失傳鎖咬兒哈的迷失年十二宿衛英宗潛邸掌服御諸物英宗即位拜監察御史至治元年春詔起大剎于京西壽安山鎖咬兒哈的迷失與御史觀音保成珪李謙亨上章極諫以為東作方始而興大役以耗財病民非所以祈福也且歲在辛酉不宜興築初司徒劉夔妄獻浙右民田冒出內帑鈔六百萬貫丞相帖木迭兒分取其半監察御史發其姦由是嫉忌臺諫至是帖木迭兒之子瑣南為治書侍御史密奏曰彼宿衛舊臣聞事有不便弗即入白今訕上以揚己之直大不敬帝乃殺鎖咬兒哈的迷失</p>
<p>泰定帝本紀中書省臣言養給軍民必藉地利世祖建大宣文弘教等寺賜永業當時已號虛費而成宗復構天壽萬寧寺較之世祖用增倍半若武宗之崇恩福元仁宗之承華普慶租榷所入益又甚焉英宗鑿山開寺損兵傷農而卒無益夫土地祖宗所有子孫當共惜之臣恐茲後藉為口實妄興工役徼福利以逞私欲惟陛下察之帝嘉納焉</p>
<p>文宗本紀命市故瀛國公趙[日/絲]田為大龍翔集慶寺永業御史臺臣言不必予其直帝曰吾建寺為子孫黎民計若取人田而不予直非朕志也</p>
<p>至順二年三月癸巳詔累朝神御殿之在諸寺者各製名以冠之世祖曰元壽昭睿順聖皇后曰睿壽南必皇后曰懿壽裕宗曰明壽成宗曰廣壽順宗曰衍壽武宗曰仁壽文獻昭聖皇后曰昭壽仁宗曰文壽英宗曰宣壽明宗曰景壽</p>
<p>輟耕錄平江承天寺初畜大木將造千佛閣會浙省災責有司籍所在木植官酬以價寺一黠僧於閣木上皆鑿萬歲閣三字于是有司不敢取及閣成其字固在諸寺觀凡起造必作儷語題梁間其餘則記住持檀越主名此所必然獨承天諸殿俱否至正丙申春今張太尉士誠未歸順時偽稱誠王國號大周改元天祐曆曰明時由淮度浙攻破平江即承天以居盡撤去殿上像設坐于其中且以僧元鑿字名其閣豈亦有定數乎</p>
<p>平江承天寺遭回祿殿宇一空僧悅楚南來住持施財者雲集遂大興土木之工金碧殊勝有加於昔或勸題梁悅不從曰當有俗人來暫住悅陞嶺徑山卒高郵兵攻破城張士誠據以為宮佛像悉毀壞銅觀音鑄為錢既投降作太尉別造府越四五年復為寺平江虎丘閣版上有一竅當日色清朗時以掌大白紙承其影則一寺之形勝悉於此見之但頂反居下耳此固有象可寓非幻出者</p>
<p>紫柏禪師語錄潭柘寺有元妙嚴公主拜甎雙趺隱起幾透甎背相傳妙嚴為元世祖女削髮居此日禮觀音不輟遂留此迹</p>
<p>郊外農談文皇初渡江檣折前一神廟有竿其神元帝也文皇欣然命取用之遂濟竊念成功後當建一塔寺以展報誠一日江中見水湧出一寶塔上悚然起前念既即位會天禧寺浮圖災有司入奏敕兵馬督人巡衛勿救火寺既燼命取其灰投之江即其地鼎建大剎立塔十三重賜名報恩寺</p>
<p>瑯琊漫抄北京功德寺後宮像設工而麗僧云正統時張太后嘗幸此三宿乃返英廟尚幼從之遊宮殿別寢皆具太監王振以為后妃游幸佛寺非盛典也乃密造此佛既成請英廟進言於太后曰母后大德子無以報己命裝佛一堂請致功德寺後宮以酬厚恩太后大喜許之復命中書舍人寫金字藏經置東西房自是太后以佛及經在不可就寢遂不復出幸西干十寺記福聖寺為雪竇禪師祝髮處長卿偕余來遊則寺無僧井亦無泉因悟方干贈雪竇詩所云飛泉濺禪石瓶屨每生苔不誣也程仲貞曾共王公與習淨此中日未下舂蹲虎出據危石闔院之人不知也會是日劇飲狂呼撞鐘伐鼓為戲虎怖不入已而仲貞獨出見之急呼公與諸人梯樓而上持建瓴擊之虎乃去以故寺無人居</p>
<p>太平清話新昌石佛寺彌勒宣律師轉身三代鑿成發願凡有見聞隨喜者俱得成佛</p>
<p>荊溪疏金沙寺在湖㳇東南一里唐陸希聲舊宅今尚有讀易臺門外綠潭云是玉女洑流至此此洞庳淺不可入遶寺竹竿可數萬個</p>
<p>諸寺奇物記牛首弘覺寺禪堂有丹竈投以薪火風自內生甚熾烈須臾爨熟如去薪火即止</p>
<p>權子晉五臺山文殊氏弘法處也迄隋唐末梵宇麗甚某歲為巨賊所據寺僧悉散去嗣一行脚過此覩之愴然奮曰斯吾祖師道塲也而忍沒為賊虜巢耶乃矢志為恢復謀荷杖徒步走薄海內擬結僧緣以千計許有志者輙裂巾為盟而去期以某歲月日共至某所舉事至日是千人者果畢至無一後期者爰出方略戮力驅殺賊眾遂復其地糞除梵宇居眾僧已延訪僧臘中有德者登壇說法其中而己首率諸僧執弟子禮受法云</p>
</div>
<div class='div-other'><a id='mulu2458' />
<p class='h2'>僧寺部雜錄</p><p>六帖精舍梵宮寶地化城淨山鷲峰紺國紺宇皆佛寺名</p>
<p>法苑珠林原夫伽藍者昔布金西域肇樹福基締構東川終祈淨業所以寶塔蘊其光明精舍圖其形像徧滿三千之界住持一萬之年建苦海之舟航為信根之枝幹覩則發心見便忘返益福生善稱為伽藍也但惟年代日遠法教衰替寺像雖立敬福罕儔或真或偽改換隨情或精或麤乃同蕃土遂至目覩其迹莫識厥旨日用其事莫知所由是以行道之眾心無所安流俗之徒于法無敬輕慢于是乎生陵蹈於是乎起欲以此護法不亦難哉是以古德寺誥乃有多名或名道塲即無生廷也或名為寺即公廷也或名淨住舍或名法同舍或名出世間舍或名精舍或名清淨無極園或名金剛淨剎或名寂滅道塲或名遠離惡處或名親近善處並隨義立各有所表今道俗雜居豈得稱名也</p>
<p>七佛經云護僧伽藍神斯有十八神一名美音二名梵音三名天鼓四名歎妙五名歎美六名摩妙七名雷音八名師子九名妙歎十名梵音十一名人音十二名佛奴十三名歎德十四名廣目十五名妙眼十六名徹聽十七名徹視十八名遍視寺既有神護居住之者亦宜自勵不得惰怠恐招現報也</p>
<p>酉陽雜俎今人每覩棟宇巧麗必強謂魯般奇工也至兩都寺中亦往往託為魯般所造其不稽古如此續高僧傳隋釋達摩笈多至吒迦國住提婆鼻何囉此云天遊也天謂國王遊謂僧處其所王立故名天遊舊以寺代之寺乃此土公院之名所謂司也廷也又云招提者亦訛略也世依字解招謂招引提謂提攜並浪語也此乃西言耳正音云招鬥提奢此云四方謂處所為四方眾僧之所依住也</p>
<p>諸經要集述曰依如西域凡有士女既到伽藍至寺門外慶<span class='corr'>己</span>所遇先整衣服總設一禮入寺門已復設一拜然後安詳直進不得左右顧盼故涅槃經云往僧坊者有其七法一者生信二者禮拜三者聽法四者至心五者思義六者如說修行七者迴向大乘利安多人住是七善最勝最上不可譬喻</p>
<p>郁伽長者經云佛言長者居家菩薩入佛寺精舍當住門外五體作禮然後當入精舍自念言我何時當得如是居寺出塵垢之處</p>
<p>十住毘婆沙論云在家菩薩若入佛寺初欲入時於寺門外五體投地應作是念此是善人住處行慈悲喜捨住處是故頂禮</p>
<p>西國寺圖云行至佛所禮三拜竟圍繞三帀唄讚三契禮拜既<span class='corr'>已</span>方至僧房房外一拜然後入見上座次第至下各設三拜僧多一拜若見非法之事不得譏呵若發言嫌責自失善利非入寺之宜故涅槃經云夫入寺者棄捨刀杖雜物然後入寺捨刀杖者去瞋恚三寶心也捨雜物者去從三寶乞求心也且除兩過乃可入寺順佛而行不得逆行設復緣礙左遶恆想佛在右入出之時悉轉面向佛禮拜三寶者常念體唯是一何者覺法滿足名佛所覺之道名法學佛道者名僧則知一切凡聖體同無二也若入寺時低頭看地不得高視見地有蟲勿悞傷殺當歌唄讚歎不唾僧地若見草木不淨即須除却</p>
<p>凡欲入寺之行為作出世之緣建立寺者開淨土之因供養僧者為出離之軌故唯穢俗之鄙質入伽藍之淨剎所有施為恐乖法式若也還家微捨自贖表僧有法施俗有財惠舉動合宜內外俱益</p>
<p>依像法決疑經云造新不如修故作福不如避禍斯言驗矣或有村坊塔寺損故伽藍堂殿朽壞舍屋崩摧蓆扇蓬戶靡隔煙塵甕牖茅茨無掩霜露是以門牆凋毀糞穢盈階路絕人蹤僧徒漂寄不修不飾日就衰羸造罪造愆無時暫捨夜闇燈燭本自無聞盡日幡花元來非見堂絕梵唄鑪停海岸遂使惡鬼效靈善神捨衛伽藍無固直為僧徒慢惰佛法既衰亦由白衣無敬此而不憂更欲何求</p>
<p>歸田錄世俗傳訛惟祠廟之名為甚今都城西崇化坊顯聖寺者本名蒲池寺周氏顯德中增廣之更名顯聖而俚俗多道其舊名今轉為菩提寺矣</p>
<p>墨客揮犀漢以宮殿多災術者言天上有魚尾星宜為其象冠于室以禳之今自有唐以來寺觀舊殿宇尚有為飛魚形尾指上者不知何時易名為鴟吻狀亦不類魚尾</p>
<p>揮麈錄唐會昌五年毀招提蘭若四萬餘區又會要元和二年官賜額為寺私造者為招提蘭若僧輝記梵云拓鬥提奢唐言四方僧物但傳筆者訛拓為招去鬥奢留提字也招提乃十方住持耳</p>
<p>石林燕語東漢以來九卿官府皆名曰寺與臺省並稱鴻臚其一也本以待四夷賓客故摩騰竺法蘭自西域以佛經至舍于鴻臚今洛中白馬寺摩騰真身尚在或云寺即漢鴻臚舊地摩騰初來以白馬負經既死尸不壞因留寺中後遂以為浮屠之居因名白馬今僧居槩稱寺蓋本此也</p>
<p>紫薇詩話張子厚先生嘗遊山寺詩有凍僕堆堆依竈燎山僧草草具盤飱井丹已厭嘗葱葉庾亮何勞惜薤根之句蓋寺僧具食極疏略也</p>
<p>能改齋漫錄蘭若二字白樂天詩作惹字押爾雅於操切上官儀酬薛舍人萬年宮晚景寓直懷友詩中四句云東望安仁署西臨子雲閣長嘯求煙霞高步尋蘭若此又作日灼切也</p>
<p>王觀國學林新編曰晉孝武帝奉佛法立精舍於殿內引沙門居之因此世俗謂佛寺為精舍觀國按古之儒者教授生徒其所居皆謂之精舍故後漢包咸傳曰咸住東海立精舍講授又劉淑傳曰隱居之精舍授講又檀敷傳曰立精舍教授又姜肱傳曰盜就精廬求見注曰精廬即精舍也以此觀之精舍本為儒士設至晉孝武立精舍以居沙門亦謂之精舍非有儒釋之別也以上皆王說予按三國志注引江表傳曰干吉來吳立精舍燒香讀道書製作符水以療病然則晉武以前道士亦立精舍矣</p>
<p>老學庵筆記會稽鏡湖之東地名東關有天花寺呂文靖嘗題詩云賀家湖上天花寺一一軒牕向水開不用閉門防俗客愛閒能有幾人來今寺乃在草市通衢中三面皆民間廬舍前臨一支港與詩殊不合豈陵谷之變遽已如此乎或謂寺本在湖中後徙于此</p>
<p>嚴州建德縣有崇勝院藏天聖五年內降劄子設道塲云皇太后賜銀三十兩皇太妃賜錢二十貫皇后施錢十貫朱淑儀施錢五貫有仁廟飛白御書今皆存蓋院有僧嘗際遇真廟召見賜衣及香燭故也猶可想見祖宗恭儉之盛予在郡初不聞迫代歸始知之不及刻石至今為恨</p>
<p>天下名山惟華山茅山青城山無僧寺青城十里外有一寺曰布金洪水壞之今復葺於旁里許</p>
<p>今僧寺輙作庫質錢取利謂之長生庫至為鄙惡予按梁甄彬嘗以束苧就長沙寺庫質錢後贖苧還於苧中得金五兩送還之則此事亦<span class='corr'>已</span>久矣庸僧所為古今一揆可設法嚴絕之也</p>
<p>行在百官以祠事致齋於僧寺多相與徧遊寺中因遊傍近圖館或齋於道宮亦然按張文昌僧寺宿齋詩云晚到金光門外寺寺中新竹隔簾多齋官禁與僧相見院院開門不得過乃知唐齋禁之嚴如此今律所云作祀事悉禁是也</p>
<p>對雨編歐陽公好稱誦唐人竹徑通幽處禪房花木深之句以為不可及予絕喜李頎詩云遠客坐長夜雨聲孤寺秋請量東海水看取淺深愁且作客涉遠適當窮秋暮投孤村古寺中夜不能寐起坐悽惻而聞簷外雨聲其為一時襟抱不言可知而此兩句十字中盡其意態海水喻愁非過語也</p>
<p>雲麓漫抄唐有三院御史侍御史謂之臺院殿中侍御史謂之殿院監察御史謂之監院太常寺有四院天府院御衣院樂懸院神廚院皆子司耳五代有樞密院鹽鐵院糧料院等品秩亦不高本朝樞密本立禮均二府又有學士院舍人院為兩制下則糧料審計進奏官告登聞金鼓是為六院皇子之居謂之某王宮王子則分院世俗目之曰宮院僧寺亦賜名院而院之為義殆不一矣</p>
<p>愧郯錄中興以後駐蹕浙右大剎如徑山滔慈靈隱天竺宮觀如太一開元佑聖皆降勅劄差主首至於遐陬禪席如雪峯南華之屬亦多用黃牒選補珂按李文簡燾續長編熙寧八年八月戊申詔內外宮觀寺院主首及僧道正舊降宣敕差補者自今尚書祠部給帖神祖之意凡以為不足辱制旨而<span class='corr'>已</span>其制不知更于何時要鄰於瀆也</p>
<p>癸辛雜識安吉縣朱實夫馬相碧梧之壻也有溫生者因朱而登馬相之門近復無聊遂依白雲宗賢僧錄者無以媚之乃創為一說云曩聞碧梧與之言云向在相位日蒙度宗宣諭云朕嘗夢一聖僧來謁從朕借大內之地為卓錫之所朕嘗許之是何祥也馬雖知為不祥而不敢對今白雲寺所造般若寺即昔之寢殿也則知事皆前定於是其徒遂以此說載之於寺碑以神其事嗚呼使當時果有此夢方賈平章當國安得獨語馬公使馬公果聞此語安得不使子姪親友知之且獨語門吏耶可見小人之無忌憚如此余恐後人不知而輕信故不得不為之辨</p>
<p>家之巽志行為演福寺作觀音殿碑所得幾何乃大罵賈相以示高殊不知其寺常住瞻僧田一萬三千畞乃賈相所捨也其碑具銜云前朝奉大夫秘書省校書郎兼國史編修官實錄院檢討官殊不知此二兼職非卿監不可也意者欲愚庸髠眩俗眼以為榮耳碑成打造遍送當路其後官司打勘沒官田土則賈相所捨寺中萬三千畞正在數中省官呼釋髠問之云賈似道既捨許多田與寺中不知寺中呼之為何稱曰大檀越也曰寺中亦感激他否曰大眾仰食於此田安得不感激曰既是如此何乃刻碑毀罵邪髠無以應之以此知公論在人心無間於南北也</p>
<p>近者鑑湖天長觀有道士為僧獻於總攝所云照得賀知章者本是小人倚托史越王聲勢將寺改為道觀今欲乞復元寺施行楊髠遂從其請真可發笑也西疇常言國匱民貧莫今為甚矣寺觀塔廟崇建未<span class='corr'>已</span>也乃曰人自樂施非欺罔乎為國者藏富於民今乃潛耗民力竭國本矣上之人宜急為禁止也况有導之者乎</p>
<p>三藏法數四梵福二補治故寺謂修補破壞故寺當來之世受二禪天福經云補治故寺是為第二受梵天之福也</p>
<p>菽園雜記京師鉅剎大興隆大隆福二寺為朝廷香火院餘皆中官所建</p>
<p><span class='corr'>讕</span>言長語凡寺說文寺廷也有法度者也釋名寺嗣也治事者相嗣續其內也息心所棲曰精舍凡講讀之所亦曰精舍</p>
<p>客越志昭慶律寺舊為浙西叢林第一設戒壇其中每歲上<span class='corr'>已</span>推高臘者一人登座說法雲水擕錫來受戒者無慮千萬居士長者道品度門為之護法四方檀越布施金錢山積大為常住之利今寺為兵燬開府胡公助資重建使者逐游僧戒壇不復開髠徒不逞幾有戎心恐亦小功之察也</p>
<p>西干十寺記淳熙志云應夢羅漢院者唐末寺僧清瀾與婺州僧貫休遊休為畵十六梵僧像相傳國朝嘗取入禁中後感夢歙僧十五六輩求還遂復以賜汪內相詩所謂祗應夢乞歸巖寺要使邦人習氣移者也今畵本有一二存</p>
<p>秋日宿如意寺月餘矣偶閱張喬遊歙州興唐寺詩有鳥歸鐘斷之句以為指雪竇泉耳乃雪竇秪為眢井獨如意寺泉為第一在異僧白水羅願甘泉上故知喬之詠泉以此</p>
<p>太平興國叢林按經誡唐捐莊語唐肆唐空也如桐城之名盛唐亦指盛唐山得名也宋人不解以唐為國號改興唐為興國然則盛唐亦改為盛國歟</p>
<p>等覺寺齊物論曰方其夢也栩栩然蝶也其覺也蘧蘧然周也周之為蝶蝶之覺也周之為周蝶之夢也則必有分者應無所分也謂之等覺</p>
<p>無明院即周季蒙讀書處季蒙常亭午手帶一經徙倚殿左巨蛇如椽投地丈餘蹣跚勃窣繞殿趨季蒙斗室深山陡絕蟲鳥親人無無明亦無無明盡矣</p>
<p>日知錄寺字自古至今凡三變三代以上凡言寺者皆奄豎之名周禮寺人註寺之言侍也詩云寺人孟子易之閣寺詩之婦寺左傳寺人貂寺人披寺人孟張寺人惠牆伊戾寺人柳寺人羅皆此也自秦以宦者任外廷之職而官舍通謂之寺漢人以太常光祿勳衛尉太僕廷尉大鴻臚宗正大司農少府為九寺又變而浮屠之居亦謂之寺矣</p>
</div>
<div class='div-other'><a id='mulu2459' />
<p class='h2'>僧寺部外編</p><p>三寶感通錄高齊初有異僧投鄴下寺中夏坐與同房僧亡名款曲意得客僧患痢甚困名以酒與之客曰不可也名曰但飲酒雖是戒禁有患通開客顰眉為飲患損夏滿辭還本寺相送出都客曰頗聞鼓山竹林寺乎名曰聞之古來虛傳竟無至者客曰無心相造何由而至一夏同房多相惱亂患痢給酒乃是佳藥本所不欲為患而飲願不以此及人山寺孤廻時可歷覽想一登陟以副虛懷名聞喜踊曰必能導達夕死無恨至九月間尅望尋展幸賜提引不爾無由客曰若來可從鼓山東面而上東度小谷又東北上即至山寺至期與好事者五六人直詣石窟寺山僧曰何以得來曰欲往竹林道由於此僧曰世人可笑專聽妖言此山東西我並遊涉何處有寺古有斯言不勞往也名曰彼客致辭極非孟浪何有虛也只得尋之尋而不獲非余咎也石窟寺僧十數相隨依言東上度谷尋嶺忽見一翁把钁斷地又見一僧來至鋤禾四邊把鋤曳钁曰去年官寺道人放馬食我禾盡今年復來踢我秋苗舉钁趕僧並皆返歸惟名一人東北獨上翁曰放你上山乞蟲喫却遂依東上林木深茂聞南嶺上有吟詠聲名曰非往者客耶曰是也排榛而出執手敘闊相將造寺瞬目間忽見崇峰造日修竹干雲重門洞開複殿基列門外東西槽櫪飾以金鋪似有馬蹤而無繫者行至門首曰且住此入通和尚去須臾出引入佛殿前禮拜訖西至廊下和尚可年九十許眉長鼻高狀如西僧傍有官吏可三十人執文簿有所判斷舉手告曰下里山寺殊無可觀何能遠涉名即禮拜十數和尚曰行來疲頓可止將至房去便引西房北東轉見僧憑案讀經名便禮拜都不慰問便引進北行東出至本客房中歡笑通宵屢言求住彼曰一任和尚不敢為礙待明為諮報曰和尚不許乃至中食不異鄴中臨別和尚曰知欲求住知友情也然出家人不可兩處安名本寺受供可得乖否必欲求住可除彼名好去便辭送出執手恨恨既別悽然行一里間數數反顧寺塔林竹依然滿目更行二里反顧一無但峰崖雜樹行行西下依隨本道不見田苗亦無田父乃至石窟備為諸僧說之云</p>
<p>高齊初沙門寶公者嵩山高棲士也旦從林慮向白鹿山因迷失道日將過中忽聞鐘聲尋響而進巖岫重阻登陟而趨乃見一寺獨據深林三門正南赫奕輝煥前至門所看額云靈隱之寺門外五六犬其狀如牛白毛黑喙或踴或臥以眼盼寶寶怖將返須臾梵僧外來寶喚不應亦不廻顧直入門內犬亦隨入良久寶見無人漸入次門屋宇四周房門並閉進至講堂惟見牀榻高座儼然賣入西南隅牀上坐久之忽聞棟間有聲仰視見開孔如井大比丘前後從孔飛下遂至五六十人依位坐訖自相借問今日齋時何處食來或言豫章成都長安隴西薊北嶺南五天竺等無處不至動即千萬里末後一僧從空而下諸人競問來何太遲答曰今日相州城東彼岸寺鑒禪師講會各各[監-皿+立]義有一後生聰俊難問蜂起殊為可觀不覺遂晚而至寶本事鑒聞此語望得叅話希展上流整衣將起奄然失地獨坐盤石柞木之下向之寺宇一無所見唯多巖谷禽鳥翔集竇出以問尚綂法師法師曰此寺石趙時佛圖澄所造年歲久遠賢聖居之或現或隱遷徒無定今山行者猶聞鐘聲云高齊文宣在晉陽使人騎白駱駝曰向我寺取經函去使問不知何寺帝曰但任駝行自知寺處日晚出城駝行至急奄然如睡忽至一山名為真寂山半有寺羣沙彌曰高洋駱駝來也便引入寺見一老僧拜<span class='corr'>已</span>問曰高洋作天子何似答曰聖明問曰汝來何為曰令取經函僧曰洋在寺嬾讀經今北行東頭是其本房可取經函與之即乘駝而返如睡如夢奄至晉陽以函返命不久帝行至谷口木井寺有捨身癡人不解語忽語帝曰我先去爾後可來帝然之是夜癡人死不久帝于晉陽不豫使劉桃枝負行鼻血淋瀝是夜帝崩云<span class='note-inline'>(真寂法苑珠林昨冥寂)</span></p>
<p>雍州鄠縣南繫頭山寺者其山本舟人繫船其側故以名焉昔太一未分山連太行王屋白鹿河水停于此川號為山海及巨靈大人秦洪海者患水浩蕩以左掌托太華右足蹋中條太一為之裂河通地出山遂高顯仍本號焉張衡西京賦云高掌遠蹠以流河曲是也古老傳云繫頭南有九空仙寺昔有人入山採樵逼暮不知歸道依林而宿夜聞鐘聲在近即尋之忽見一寺僧眾百餘但有行坐而不敘問其人怪之至明失寺此來在近無往尋者有僧曾至山但有層峯秀林不可登踐又云山有九窟仙人所居也有藍田大谷伏羲城側歸義寺僧弘藏者有膽勇聞而往尋積日累夜巡踐山隒止獲五窟甚圓淨如人所造無缺漏似有居者又光明寺了禪師亦往尋覓依窟一夏今所謂照陽窟也足為華望之大觀也而仙寺終不見焉</p>
<p>子午關南大秦嶺竹林寺者貞觀初採蜜人山行聞鐘聲尋而至焉寺舍二間有人住處傍大竹林可有二頃其人斷二節竹以盛蜜可得五斗許兩人負下尋路而至大秦戍具告防人竹林至此可十五里戍主利其大竹將往伐取遣人依言往覓過小竹谷達于崖下有鐵鎖長三丈許防人曳鎖掣之大牢上有二大蟲據崖頭向下大呼其人怖急返走又將十人重尋值大洪雨便返藍田悟真寺僧歸真少小山棲聞之便往至小竹谷北上望崖失道而歸常以為言真云此竹林去關可十五里許</p>
<p>終南山折谷內椶櫚寺者近有人見一僧云倩為擎襆問寺在何處云在折谷炬明東額頭其人為荷襆將至寺見一僧從南崖來可長數丈來相召其人辭返語曰君日日入山採柴可於柴下取齋殘餅食之不須道得之由緣便隨其言日得其餅妻怪窮之不得已便說遂啞經年又見二僧入谷其人手招指口如是三返便即得語其人近死今入山者至炬明額側嘗聞鐘聲亦往往見異僧近有一僧聞之遇見入谷僧疑是椶櫚寺問云大德是椶櫚寺僧不曰是欲隨大德去得不曰可相隨來但聞耳邊颼颼風聲至急心思惟曰此何必是聖或入深山躓頓我竊生念時前僧便失懊恨之甚返廻三日方達谷口乃於避世堡立精舍以候之精舍現存其僧不知所終云</p>
<p>法苑珠林終南庫谷內西南又名胡盧谷昔有人於山採斫遇見一寺并石室石門門內並寶器重大不可勝然不見僧人是眾僧供用具度其人徘徊顧盼記誌處所以所齋瓠蘆掛於室樹下山召村人往尋其谷內樹上往往悉是瓠蘆莫知蹤跡今有尋山云石門扇在山崖傍半入山下其半雖出無人力開之今其谷名庫地名天藏故谷口府坊皆名天藏測其山中則彌勒下生方現于俗耳</p>
<p>酉陽雜俎長白山相傳古肅然山也峴山有鐘鳴燕世桑門釋惠霄者自廣固至此聽鐘聲稍前忽見一寺門宇炳煥遂求中食見一沙彌乃摘一桃與霄須臾又與一桃語霄曰至此<span class='corr'>已</span>淹留可去矣霄出廻頭顧失寺至廣固見弟子言失和尚<span class='corr'>已</span>二年矣霄始知二桃兆二年矣</p>
<p>佛祖綂紀羅浮山沙門慧常因採茶入山洞見金字榜羅漢聖寺居中三日而出乃在茅山人間五年矣鴈門野說建康瓦棺寺閣晉哀帝時造逶迤精巧甲於江左年代寖遠而南角久已敧側唐明皇開元九年七月十一日江淮大風拔木是夜因風雨自正大宋開寶八年十一月二十七日尅復之際為兵火所焚時已五百八十餘載矣明年有客自東海來言是夕雪中天上有光自西南引一閣由東北去聞鐘梵鼓樂之音云</p>
</div></div>
</div><!-- end of div[@id='body'] -->
</body></html>