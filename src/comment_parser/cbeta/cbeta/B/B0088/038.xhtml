<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu976' />
<div class='div-other'>
<p class='h2'>欽定古今圖書集成博物彙編神異典　第九十二卷目錄</p>
<ul class="">
<li>佛像部藝文三
<ul class="">
<li>應夢羅漢記　宋謝逸</li>

<li>廬山文殊像現瑞記　王安石</li>

<li>四菩薩閣記　蘇軾</li>

<li>大悲閣記　前人</li>

<li>清涼寺阿彌陀佛讚<span class="note-inline">(并序)</span>　前人</li>

<li>光福寺銅觀音像記　黃公頡</li>

<li>重興超果寺記　元楊維楨</li>

<li>康僧會身像放光記　潘澤民</li>

<li>報恩寺臥佛像銘　明宋濂</li>

<li>休屠王祭天金人考　程大昌</li>

<li>題少林寺達磨像　唐寅</li>

<li>達磨祖師像讚<span class="note-inline">(二首)</span>　釋智旭</li>

<li>觀音大士像讚　前人</li>

<li>海潮大士像讚　前人</li>

<li>蓮舟大士像讚　前人</li>

<li>海湧文殊像讚　前人</li>

<li>寧化邑石佛菴記　王之佐</li>
</ul></li>

<li>佛像部藝文四<span class="note-inline">(時)</span>
<ul class="">
<li>石佛　梁江淹</li>

<li>送許拾遺乞瓦官維摩圖　唐杜甫</li>

<li>維摩像唐楊惠之塑在天柱寺　宋蘇軾</li>

<li>記所見開元寺吳道子畫佛滅度以答子由　前人</li>

<li>釋迦出山息軒畫　金完顏璹</li>

<li>蓮葉觀音恩禪師所藏同路宣叔賦　元德明</li>

<li>楊祕監釋迦出山像　路仲顯</li>

<li>龍門石佛　劉中</li>

<li>題羅漢過海圖　元吳澄</li>

<li>登鎮陽龍興寺閣觀銅鑄觀音像　薩都剌</li>

<li>登開元寺閣觀浮海石佛　袁易</li>

<li>題羅漢圖　僧行端</li>

<li>慧日寺十八大阿羅漢塑像　明鄧韍</li>

<li>觀音像　沈周</li>

<li>聖像教寺　方豪</li>

<li>弘教寺　王穉登</li>

<li>題楊子文羅漢渡海圖　張以寧</li>

<li>次韻張仲舉承旨題盧楞伽過海羅漢圖　僧來復</li>
</ul></li>

<li>佛像部選句</li>

<li>佛像部紀事一</li>
</ul></div>
<p class='juan'>神異典第九十二卷</p>
<div class='div-other'><a id='mulu977' />
<p class='h2'>佛像部藝文三</p>
<div class='div-other'><a id='mulu978' />
<p class='h3'>應夢羅漢記</p><p class="byline">宋謝逸</p><p>顯謨閣待制朱公治撫之二年革北景德律寺為叢林敦請真淨法子惠洪委以禪席余常與惠洪周覽寺中得古畫一束於敗壁之下展而眎之乃十八大阿羅漢也然亡其一焉是為第五喏矩羅尊者洪作詩嘲之曰知他何處邏齋去不見雲堂第五尊後兩月武雄副指揮使杜益之女夢一老僧入其室杜氏曰此軍營也僧胡為乎來哉僧曰我非凡僧也乃北景德羅漢耳今失其侶煩迺翁為我尋之杜氏覺而診其夢益恍然不知何等語也後數日益與其女過旁舍見壁間有畫古羅漢女驚曰此夢中所見老僧也益得之以示洪洪笑曰吾詩所謂不見雲堂第五尊汝何自得之哉益悲喜再拜為言其事又施財裝飾乃新其閣而居之嗚呼異哉彼羅漢者棄於敗壁之下久矣不示現於伽藍而示現於軍營不託夢於比丘而託夢於女子果何謂哉豈非羅漢願力深重閔茲卒伍流浪苦海貪怖生死業障纏縛無解脫期所以示現於軍營而託夢於女子也豈徒然哉</p>
</div>
<div class='div-other'><a id='mulu979' />
<p class='h3'>廬山文殊像現瑞記</p><p class="byline">王安石</p><p>番陽劉定嘗登廬山臨文殊金像所沒之谷睹光明雲瑞圖示臨川王某求記其事某曰有有以觀空空亦幻空空以觀有幻亦實幻實果有辨乎然則如子所睹可以記可以無記記無記果亦有辨乎雖然子既圖之矣余不可以無記也定以熙寧元年十一月二十三日記</p>
</div>
<div class='div-other'><a id='mulu980' />
<p class='h3'>四菩薩閣記</p><p class="byline">蘇軾</p><p>始吾先君于物無所好燕居如齋言笑有時顧嘗嗜畫弟子門人無以悅之則爭致其所嗜庶幾一解其顏故雖為布衣而致畫與公卿等長安有故藏經龕唐明皇帝所建其門四達八版皆吳道子畵陽為菩薩陰為天王凡十有六軀廣明之亂為賊所焚有僧忘其名於兵火中拔其四板以迯既重不可負又迫於賊恐不能俱全遂竅其兩板以受荷西奔於岐而寄死于烏牙之僧舍版留于是百八十年矣客有以錢十萬得之以示軾者軾歸其直而取之以獻諸先君先君所嗜百有餘品一旦以是四版為甲治平四年先君沒於京師軾自汴入淮泝於江載是四版以歸既免喪所嘗與往來浮屠人惟簡誦其師之言教軾為先君捨施必所甚愛與所不忍捨者軾用其說思先君之所甚愛軾之所不忍捨者莫若是版故遂以與之且告之曰此明皇帝所不能守而焚於賊者也而况於余乎余視天下之蓄此者多矣有能及三世者乎其始求之若不及既得惟恐失之而其子孫不以易衣食者鮮矣余惟自度不能常守此也是以與子子將何以守之簡曰吾以身守之吾眼可霍吾足可斮吾畫不可奪若是足以守之歟軾曰未也足以終子之世而<span class='corr'>已</span>簡又曰吾盟於佛而以鬼守之凡取是者與凡以是予人者其罪如律若是足以守之歟軾曰未也世有無佛而蔑鬼者然則何以守之曰軾之以是予子者凡以為先君捨也天下豈有無父之人歟其誰忍取之若其聞是而不悛不惟一觀而<span class='corr'>已</span>將必取之然後為快則其人之賢愚與廣明之焚此者一也全其子孫難矣而况能久有此乎且夫不可取者存乎子取不取者存乎人子勉之矣為子之不可取者而已又何知焉既以予簡簡以錢百萬度為大閣以藏之且畫先君像於其上軾助錢二十之一期以明年冬閣成</p>
</div>
<div class='div-other'><a id='mulu981' />
<p class='h3'>大悲閣記</p><p class="byline">前人</p><p>大悲者觀世音之變也觀世音由聞而覺始於聞而能無所聞始於無所聞而能無所不聞能無所聞雖無身可也能無所不聞雖千萬億身可也而况於手與目乎雖然非無身無以舉千萬億身之眾非千萬億身無以示無身之至故散而為千萬億身聚而為八萬四千母陀羅臂八萬四千清淨寶目其道一耳昔吾嘗觀於此吾頭髮不可勝數而身毛孔亦不可勝數牽一髮而頭為之動拔一毛而身為之變然則髮皆吾頭而毛孔皆吾身也彼皆吾頭而不能為頭之用彼皆吾身而不能具身之智則物有以亂之矣吾將使世人左手運斤而右手執削目數飛鴻而耳節鳴鼓首肯旁人而足識梯級雖有智者有所不暇矣而况千手異執而千目各視乎及吾燕坐寂然心念凝默湛然如大明鏡人鬼鳥獸雜陳乎吾前色聲香味交遘乎吾體心雖不起而物無不接接必有道即千手之出千目之運雖未可得見而理則具矣彼佛菩薩亦然雖一身不成二佛而一佛能遍河沙諸國非有他也觸而不亂至而能應理有必至而何獨疑於大悲乎成都西南大都會也佛事最勝而大悲之像未睹其傑有法師敏行者能讀內外教博通其義欲以如幻三昧為一方首乃以大旃檀作菩薩像端嚴妙麗具慈愍性手臂錯出開合捧執指彈摩拊千態具備手各有目無妄舉者復作大閣以覆菩薩雄偉壯峙工與像稱都人作禮因敬生悟余遊於四方二十餘年矣雖未得歸而想見其處敏行使其徒法震乞文為道其所以然者且頌之曰吾觀世間人兩目兩手臂物至不能應狂惑失所措其有欲應者顛倒作思慮思慮非真實無異無手目菩薩千手目與一手目同物至心亦至曾不作思慮隨其所當應無不得其當引弓挾白羽劍盾諸械器經卷及香華盂水青楊枝珊瑚大寶炬白拂朱藤杖所遇無不執所執無有疑緣何得無疑以我無心故若猶有心者千手當千心一人而千心內自相攫攘何暇能應物千手無一心手手得其處稽首大悲尊順度一切眾皆証無心法皆具千手目</p>
</div>
<div class='div-other'><a id='mulu982' />
<p class='h3'>清凉寺阿彌陀佛讚<span class='note-inline'>(并序)</span></p><p class="byline">前人</p><p style="margin-left:1em">蘇軾之妻王氏名閔之字季章年四十六元祐八年八月一日卒于京師臨終之夕遺言捨所受用使其子邁迨過為畫阿彌陀佛紹聖元年六月九日像成奉安於金陵清凉寺讚曰</p>
<p style="text-indent:0em" class="lg-abnormal"><div class='lg-row'>佛子在時百憂繞臨行一念何由了口誦南無阿彌陀如日出地萬國曉何况自捨所受用畫此圓滿天日表見聞隨喜悉成佛不擇人天與蟲鳥但當長作平等觀本無憂喜與壽夭丈六金身不為大方寸千佛夫豈小此心平處是西方閉眼便到無魔嬈</div>
</p></div>
<div class='div-other'><a id='mulu983' />
<p class='h3'>光福寺銅觀音像記</p><p class="byline">黃公頡</p><p>光福寺有銅像觀音其始作歲月不得知也康定改元六月志里張氏於廟旁之泥中覩焉時久旱弗雨相與言曰觀音示現殆有謂乎迺具梵儀禱焉即時降雨以是凡有禱而弗獲者州人必請命於刺史而致敬無不得其感報夫道之在天下其廢興有數而出處有命亦惟其時而已蓋習俗沉迷之日久矣必將有以薰沐其邪意啟迪其善心教令既不足以驅之於是聖人出而輔世其在吳越則若四明奉化雙林錢塘之天竺是也或困乎俗之所趨或寓乎物之所感顯相示化變出不窮以是因緣不假言說凡見聞者隨其願求各有所得則雖頑嚚抵冒之人亦將有以善其心况根性之厚者乎則其所以輔世豈小補哉此佛教行乎中國人所賴以悔罪祈福宜乎曠世歷年而弗絕也予母葬於寺之西南嘗過其上僧蘊恭屢求為記不得辭因序其事云</p>
</div>
<div class='div-other'><a id='mulu984' />
<p class='h3'>重興超果寺記</p><p class="byline">元楊維楨</p><p>雲間超果寺有大士像郡志以為錢王時宮中所奉像也夢感於王欲適雲間王命慶依尊者奉像往時主寺者釋聰於像未至前曰三日內當有主公至至期果然像初至禮塔匯去寺十里近髻上有光貫于寺西井井有金鏝放光相接若虹霓然今名瑞光井者是也宋理皇書賜額曰超果靈感觀音教寺景定甲子寺災僧淨深者抱像投瑞光井得完今至正丙申寺燬先一月像夢於老衲曰寺不焚者廚堂之閣可徙吾座僧行緣者抱之出郊後廚閣果存閱三年己亥夏寺主僧澈自佘山輟席至募檀施建殿位置聖像已而創山門造橋亭築垣鑿沼樹藝花果又復發田五十餘頃招徠僧眾修起翼廬於是靈像具而法社成邑人士女暨境外緇素奔走歸敬徼惠於水火雨暘男女無虛日吾聞石晉時上竺僧道翊得奇木刻大士菩薩像白毫光煜乎晝夜瑞相之託靈於錢王宮者無足怪也然辭去宮邸必之雲間白衣大士亦擇地而處乎得其所託閱三災而像弗隳則於地理亦有關乎今超果得人而靈蹟益著不在於澈矣乎雖然不逃生滅者世相然也瞿曇於世間相中有不生不滅元黃不先塵墨不後雖有聖智莫盡其際若是則求蹟於有像示現之際者兒婦人之近也像以幻出幻以妄用以幻用幻以夢夢夢吾將於瞿曇乎叩其覺也澈曰惟其幻也淪我生滅皇覺我幻不生不滅吁此未可與兒婦人道也余以其言得像外指於是乎書澈字靈源冰雪其窩號耆宿僧有功於土木者誠也瑛也至正甲辰夏日</p>
</div>
<div class='div-other'><a id='mulu985' />
<p class='h3'>康僧會身像放光記</p><p class="byline">潘澤民</p><p>夫佛者覺也覺者靈照不滅也含之可以內照六根放之可以旁燭三界此從七佛至於未來聖尊一光相續而常照者也若能保光於無始常照而不斷則雖百千萬劫此光常若如新粵自漢年覺光東度迄於吳代猶未該被於是康法師以舍利示感始闢法門於吳會傳像教於江左是蓋以身光照攝東南四生之祖也既而立化天禧騰身金粟靈像棲托實在於廣慧焉甲午之春三月十有三日前教授餘干桐江姚桐壽樂年以孔懷之戚禮懺像前忽眉間若有白雲一線出於鍼孔者蜿蜒少時遂若朱蛇遊霧欻閃盤旋難以名狀久之或若虹拳或如波曲或延袤長引或輪囷成暈時佛日朗映俄見天地樓閣皆成五綵似從放光石中看金碧世界也於時大眾驚歎此瑞為世稀有余以為此寧獨法師覺光常照而<span class='corr'>已</span>哉要亦以廣文宿習圓滿今之虔禱發於天情故與靈契冥格若以鐵擊石以木鑽燧感極而光靈示現之耳此一光也更不特為廣文感極之証而見前千萬善信莫不攝身神光之內各為照徹因地使信心復萌此又法師了却過去劫中普照羣有之一大願力也余身被靈瑞五體投地援筆記此為後學啟信</p>
</div>
<div class='div-other'><a id='mulu986' />
<p class='h3'>報恩寺臥佛像銘</p><p class="byline">明宋濂</p><p>姑蘇報恩萬歲賢首寺自佛日崧公來為住持專講華嚴經疏尊為賢首講寺寺有淳祐鉅閣七楹閣下覆釋迦文佛滅度像相傳自唐則有之元季張士誠彊為佛臥非吉徵更造立像及士誠敗德巖法師起主寺事易腐為堅煥焉如新已嘆曰諸役幸粗完像不可復於古乎乃戒搏土之功琢嘉木為骨骼承以高座塑臥像其上塗以五色覆以彩衾諸弟子環列前後摩耶佛母亦立其側悵然興哀惟曼殊普賢二大士神情閒曠超出死生之外像長六十六尺高一十二尺曼殊等像高一十八尺經始於洪武十一年甲子七月明年五月訖工糜錢五萬有奇用工六百有奇俾濂為記嗚呼佛之法身猶如虛空本無去來何有生滅其示八相以覺羣迷不過降本垂跡俾同人法而已本則真諦跡則俗諦真俗混融皆不思議烏可以異觀哉抑昔人設像俱有所表如來中居表眾生大覺之心飲光在左表自利之行慶喜在右表利他之行曼殊乘師子表大智而降嗔也普賢騎象王表大行以制貪也他如劍斧兩神則表觀空擇法二智取義深遠使人目擊而道存故歷代襲之定為常法而此涅槃之像奈何獨無所表乎法師名淨行德巖其字也其化導有緣以成法師之志者善良正宗二沙門也</p>
</div>
<div class='div-other'><a id='mulu987' />
<p class='h3'>休屠王祭天金人考</p><p class="byline">程大昌</p><p>匈奴傳曰霍去病出隴西過焉耆千餘里得匈奴祭天金人師古曰作金人以為天神之主而祭之即佛像是其遺法也按今世佛像不問範金捏土采繪而其象通作黃色則皆本鑄金也武帝既得此象遂收而祠之甘泉以其得自休屠分地之內故繫之休屠也漢志謂馮翊雲陽有休屠祭天金人是也雲陽縣者甘泉宮地也休屠<span class='corr'>已</span>降而為渾邪王所殺武帝嘉其向己遂併與金象而尊之已祠諸甘泉又取休屠王列之祀典而名之以為路徑神焉日磾者休屠王太子也武帝以其父故而寵養之賜姓曰金則又本之金象也已而日磾之母死帝畫其象于甘泉而題之曰休屠王閼氏夫惟寶其象祠其父姓其子繪其母直皆以其來降而尊異之也自此以來史無他聞焉班固漢人也具著其實首尾如此之詳至曹魏時孟康註釋漢志始曰匈奴祭天處在雲陽縣甘泉山下秦奪其地後徒其象於休屠右地而又為去病所獲也自此說既出而晉史隋史亦皆據信入之正史予以世次先後考之未敢遂以為然也杜佑曰冒頓以秦二世元年自立擊走月氏則是秦二世以前月氏之地未為匈奴所有休屠未得主典其地安能徙象以寘而不為月氏所却也則謂避秦而徙休屠右地者理之必不可者也則孟康之語顯為無據不待多求矣若夫金像之所自來則於史有考而非避秦以徙之謂也張騫傳曰月氏者燉煌祈連間小國也燉煌沙州也祈連天山也本皆月氏地沙州天山之間有城焉名為昭武昭者即佛之號釋迦棄其家而從佛之地月氏既為匈奴所破則遂散竄乎葱嶺之西為十餘國凡冠昭武為姓者塞種也塞即釋聲之訛者也此地<span class='corr'>興</span>崇釋教而月氏國焉故金像遂在其地而為去病所得用何說以為主執而云自秦地徙之月氏也後漢明帝夢人飛行殿庭頃有日月光已而舉以問人傅毅曰西域有神其名曰佛陛下所夢其是乎世人信佛者多因飾為之說曰佛之靈能於其教未行中國見夢於帝而感悟之此誤也金像既已入漢而渾邪休屠數萬之眾又已徙入塞內亦有入在長安者凡此數萬之人皆月氏故種其間奉佛者必多而又以金象為之宗主則中國為其人所咻者又多故其語可以轉而上聞明帝先已知之故遂因聞生想而形之於夢此亦樂廣之所謂因者也金象未得以前無人作此夢則又樂廣謂未嘗有人夢乘車入鼠穴者是也苟云其教未傳而其神自見則傅毅中國人也何由而知飛行挾日月者其神嘗名為佛邪</p>
</div>
<div class='div-other'><a id='mulu988' />
<p class='h3'>題少林寺達磨像</p><p class="byline">唐寅</p><p>這箇和尚喚做達磨一語說不來九年面壁坐人道是觀世音化身我道他無事討事做</p>
</div>
<div class='div-other'><a id='mulu989' />
<p class='h3'>達磨祖師像讚<span class='note-inline'>(二首)</span></p><p class="byline">釋智旭</p><p style="text-indent:0em" class="lg-abnormal"><div class='lg-row'>一句安心語萬刧繫驢橛轉得鼻孔來虛空出鮮血怪底東施強效顰却令西子蒙不潔何如分付老雲門早與瞿曇同打殺</div>
</p><p style="text-indent:0em" class="lg-abnormal"><div class='lg-row'>驀地西來大似無風起浪更加折葦不免眼下栽眉饒君面壁九年落得弄巧成拙賴有楞伽四卷且喜救却一半咄逢人切忌錯舉</div>
</p></div>
<div class='div-other'><a id='mulu990' />
<p class='h3'>觀音大士像讚</p><p class="byline">前人</p><p style="text-indent:0em" class="lg-abnormal"><div class='lg-row'>白者是紙黑者是墨何處有紫竹林甚麼是磐陀石希有大士無作妙德不向空中現影偏借靈於手筆識海波澄月影寒蒲團葉翠苔痕碧善財合掌是何年同體大悲親薦得只今頂禮復是誰圓通還向耳門入南海波斯到岸來明珠價直微塵國</div>
</p></div>
<div class='div-other'><a id='mulu991' />
<p class='h3'>海潮大士像讚</p><p class="byline">前人</p><p style="text-indent:0em" class="lg-abnormal"><div class='lg-row'>疊浪層波一輪圓照磐石嵯峨毗嵐鼓竅跏趺坐斷綠苔痕動靜融歸聞性妙大悲三昧瞥相親鼻端徹聽巗花笑</div>
</p></div>
<div class='div-other'><a id='mulu992' />
<p class='h3'>蓮舟大士像讚</p><p class="byline">前人</p><p style="text-indent:0em" class="lg-abnormal"><div class='lg-row'>波翻浪湧性定心澄慈心三昧霧靄雲蒸咄蓮華一葉輕如許法界收來勝不勝</div>
</p></div>
<div class='div-other'><a id='mulu993' />
<p class='h3'>海湧文殊像讚</p><p class="byline">前人</p><p style="text-indent:0em" class="lg-abnormal"><div class='lg-row'>一片青山無邊波浪動靜不生奇形異狀湧出寶蓮文殊在上大智勇猛識風鼓盪若欲思量命失身喪咦如意拈來觸背融白毫全體光明藏</div>
</p></div>
<div class='div-other'><a id='mulu994' />
<p class='h3'>寧化邑石佛菴記</p><p class="byline">王之佐</p><p>邑南七十里為東坑又十里為寶靈山山延豪數里草木如髮虎豹強居人跡所不到宋祥符間山巔倏奇雲繚繞沉沉有鐘梵聲仰觀空中彷彿若佛子鄉人異之始斬木通路於山得阿於阿得澗於澗得三石若跏趺狀背水而坐鄉人曰異哉此豈有神降於此乎再畀之澗中詰朝仍坐如故鄉之人始礱礎庀材築招提而供之名其山曰寶靈名其菴曰石佛遠近村部凡水旱災疫奔走祈望者感應如響以故歷宋元而明數百年香火不輟嗟乎石佛之靈予不知果如人言否也昔明道先生謂鄠縣主簿南山僧舍有石佛歲傳其首放光遠近聚觀男女雜處前政莫能禁先生至則詰僧曰石佛現光有諸僧曰然先生戒之曰俟再現必先白吾吾職事不能往但取其首來觀之自是不復有光矣宋王賓性佞佛賜賚千萬俱奉釋氏嘗在黎陽捐俸修廢寺掘地丈餘得數石佛及石碣有賓姓名事聞詔賜經一藏錢三百萬然則石佛之靈古蓋有之矣吾不能如王賓之誠感於佛又不能如程先生之道高於佛但以此地耄倪疾苦豐樂悉仰賴神休則是迪善警頑佛固勷長吏之不逮非但神道設教而<span class='corr'>已</span>故因僧之請而為之記</p>
</div></div>
<div class='div-other'><a id='mulu995' />
<p class='h2'>佛像部藝文四<span class='note-inline'>(詩)</span></p>
<div class='div-other'><a id='mulu996' />
<p class='h3'>石佛</p><p class="byline">梁江淹</p><p style="text-indent:0em" class="lg-abnormal"><div class='lg-row'>幻生太浮詭長思多沉疑疑思不慙炤詭生寧盡時敬承積劫下金光爍海湄火宅斂焚炭藥草匝卉滋嘗願樂此道誦經空山坻禪心暮不雜寂行好無私軒騎久<span class='corr'>已</span>決親愛不留遲憂傷漫漫情靈意終不緇誓尋青蓮界永入梵庭期</div>
</p></div>
<div class='div-other'><a id='mulu997' />
<p class='h3'>送許拾遺乞瓦官維摩圖</p><p class="byline">唐杜甫</p><p style="text-indent:0em" class="lg-abnormal"><div class='lg-row'>詔許辭中禁慈顏赴北堂聖朝新孝理祖席倍輝光內帛擎偏重宮衣著更香淮陰新夜驛京口渡江航春隔雞人畫秋期燕子凉賜書跨父老壽酒樂城隍看畫曾饑渴追蹤恨淼茫虎頭金粟影神妙獨難忘</div>
</p></div>
<div class='div-other'><a id='mulu998' />
<p class='h3'>維摩像唐楊惠之塑在天柱寺</p><p class="byline">宋蘇軾</p><p style="text-indent:0em" class="lg-abnormal"><div class='lg-row'>昔者子輿病且死其友子祀往問之趼躚鑒并自歎息造物將安以我為今觀古塑維摩像病骨磊嵬如枯龜乃知至人外生死此身變化浮雲隨世人豈不碩且好身雖未病心<span class='corr'>已</span>疲此叟神完中有恃談笑可却于熊羆當其在時或問法俛首無言心自知至今遺像兀不語與昔未死無增虧田翁俚婦那肯顧時有野鼠銜其髭見之使人每自失誰能與詰無言師</div>
</p></div>
<div class='div-other'><a id='mulu999' />
<p class='h3'>記所見開元寺吳道子畫佛滅度以答子由</p><p class="byline">前人</p><p style="text-indent:0em" class="lg-abnormal"><div class='lg-row'>西方真人誰所見衣被七寶從雙狻當時修道頗辛苦柏生兩肘烏巢肩初如濛濛隱山玉漸如濯濯出水蓮道成一旦就空滅奔會四海悲人天翔禽哀響動林谷獸鬼躑躅淚迸泉龐眉深目彼誰子遶林彈指性自圓隱如寒月墮清晝空有孤光留故躔春遊古寺拂塵壁遺像久此霾香烟畫師不復寫名姓皆云道子口所傳從橫固<span class='corr'>已</span>蔑孫鄧有如巨鱷吞小鮮來詩所誇孰與此安得攜掛其旁觀</div>
</p></div>
<div class='div-other'><a id='mulu1000' />
<p class='h3'>釋迦出山息軒畫</p><p class="byline">金完顏璹</p><p style="text-indent:0em" class="lg-abnormal"><div class='lg-row'>龐眉袖手出巖阿及至拈花事<span class='corr'>已</span>訛千古雪山山下路杖藜無處避藤蘿</div>
</p></div>
<div class='div-other'><a id='mulu1001' />
<p class='h3'>蓮葉觀音恩禪師所藏同路宣叔賦</p><p class="byline">元德明</p><p style="text-indent:0em" class="lg-abnormal"><div class='lg-row'>瑞相分明一葉中華嚴性海共圓通補陀自有丹青變畫史區區可得工</div>
</p></div>
<div class='div-other'><a id='mulu1002' />
<p class='h3'>楊祕監釋迦出山像</p><p class="byline">路仲顯</p><p style="text-indent:0em" class="lg-abnormal"><div class='lg-row'>自從此老出山隅惱亂蒼生底事無他日若逢楊處士只教畫箇涅槃圖</div>
</p></div>
<div class='div-other'><a id='mulu1003' />
<p class='h3'>龍門石佛</p><p class="byline">劉中</p><p style="text-indent:0em" class="lg-abnormal"><div class='lg-row'>鑿破蒼崖<span class='corr'>已</span>失真又添行客眼中塵請君看取他山石不費工夫總法身</div>
</p></div>
<div class='div-other'><a id='mulu1004' />
<p class='h3'>題羅漢過海圖</p><p class="byline">元吳澄</p><p style="text-indent:0em" class="lg-abnormal"><div class='lg-row'>阿誰解衣盤礡贏作此中乘第一果等閒地獄駭屠沽如許風波無不可巨浸彌天靈怪百現前幻境元非我騰踏逍遙容易去只有虛空無障裏般若岸金剛山超登只在霎時間吾為說與諸尊者更有海門關外關</div>
</p></div>
<div class='div-other'><a id='mulu1005' />
<p class='h3'>登鎮陽龍興寺閣觀銅鑄觀音像</p><p class="byline">薩都剌</p><p style="text-indent:0em" class="lg-abnormal"><div class='lg-row'>眼中樓觀見應稀鐵鳳棲簷勢欲飛天半寶花飄閣道月中桂子落僧衣高擎玉露仙人掌上礙銀河織女機全趙堂堂遺物在山川良是昔人非</div>
</p></div>
<div class='div-other'><a id='mulu1006' />
<p class='h3'>登開元寺閣觀浮海石佛</p><p class="byline">袁易</p><p style="text-indent:0em" class="lg-abnormal"><div class='lg-row'>招提控城閨飛閣峙千尺白日轉棼楣朱霞覆檐隙升高攬萬象目炫潛動魄天驚泱漭懸地覺虛無闢閣中兩金象奇姿斲山石當年浮巨海波氾來中國未聞積水厚能負萬鈞力瞽俗昧元津至人示靈蹟區區拯世心於道詎無益危坐睨隋唐浩刧一朝夕檻前飛鳥逝戶外流水疾九衢冠蓋塲浮埃浩如積車馬何時閑丹梯展良覿</div>
</p></div>
<div class='div-other'><a id='mulu1007' />
<p class='h3'>題羅漢圖</p><p class="byline">僧行端</p><p style="text-indent:0em" class="lg-abnormal"><div class='lg-row'>諸諦空來世所無神通百變絕名模不知何處留蹤跡却被人傳作畫圖</div>
</p></div>
<div class='div-other'><a id='mulu1008' />
<p class='h3'>慧日寺十八大阿羅漢塑像</p><p class="byline">明鄧韍</p><p style="text-indent:0em" class="lg-abnormal"><div class='lg-row'>至人自藏珍古貌元氣備搏土造佛徒追真信難事亭亭青蓮宇諸天奠其位尊者十二輩高座納雙屣巍巍超凡表塵眼有矇視深厚藐漂山廣博欲際地靜沈馬足萬專守門不二覺能越幾先慈欲放踵施龍驤以珠豢虎跳以呪弭目瞑澄淵黑頂突華峯翠若真外形骸能以理勝自㗳然了得喪何有立同異麈柄操瑩玉寶花自空墜想當經營初其手空俗士我思彼尊者所造亦深邃函經入方夏後乃道宏肆以空攝萬有以道獵眾智窮山養枯骸野鳥習其髻善士瞻梵相瓶錫此焉侍安得如此塑慰我懷古意</div>
</p></div>
<div class='div-other'><a id='mulu1009' />
<p class='h3'>觀音像</p><p class="byline">沈周</p><p style="text-indent:0em" class="lg-abnormal"><div class='lg-row'>古殿陰陰古佛棲壁中波浪海高低花因觸喜偏饒笑鳥解尋聲亦亂啼化境慈悲千種相人間影向一鏝泥老僧香火如如地時眼來觀祗欲迷</div>
</p></div>
<div class='div-other'><a id='mulu1010' />
<p class='h3'>聖像教寺</p><p class="byline">方豪</p><p style="text-indent:0em" class="lg-abnormal"><div class='lg-row'>何年浮聖像二徙寺留名匹馬衝風到羣僧冒雨迎樓臺紅樹頂烟火綠葭浜一曲松風操蕭然病骨清</div>
</p></div>
<div class='div-other'><a id='mulu1011' />
<p class='h3'>弘教寺</p><p class="byline">王穉登</p><p style="text-indent:0em" class="lg-abnormal"><div class='lg-row'>內家金像出蓬萊千葉蓮花玉作臺試向白毫光裏看聖人前世是如來</div>
</p></div>
<div class='div-other'><a id='mulu1012' />
<p class='h3'>題楊子文羅漢渡海圖</p><p class="byline">張以寧</p><p style="text-indent:0em" class="lg-abnormal"><div class='lg-row'>天台之東巨瀛海濛濛元氣浮無邊應真十六山中來徑渡萬里蛟鼉淵巨靈前驅海若伏翠水帖帖開紅蓮神螭猛獸競軒翥穹龜巨魚相後先一山浮玉當其前石室古蘚垂千年異人高居役眾鬼挽過巨浸如飆旋貝宮神君迎且拜明星玉女爭花妍陰風黯淡百怪集夫容旂影飛翩翩石橋廻望渺何處紫翠明滅空雲烟問渠飛錫何所往毋乃鷲嶺朝金仙金仙雪山方晏坐笑汝狡獪何紛然書生平生未省見太息此畫人間傳清時麟鳳在郊野白日杲杲行青天</div>
</p></div>
<div class='div-other'><a id='mulu1013' />
<p class='h3'>次韻張仲舉承旨題盧楞伽過海羅漢圖</p><p class="byline">僧來復</p><p style="text-indent:0em" class="lg-abnormal"><div class='lg-row'>僧伽神變玅莫窮去住隱顯如旋風能令大海作平陸超然獨脫閻浮中山君河伯備灑掃錫飛杯渡雲行空安禪不避魔鬼窟受齋直入龍王宮文犀赤豹時作伍元猿白鹿日與同騰光噓氣閃奔電天鼓震曜驚雷公世人雖呵小乘法誰獨高舉隨雲龍我昔衡山問方廣石橋每見馱經童天姝散花跪雙膝金盤笑捧明珠紅開圖恍惚覩顏色山海遙隔精靈通那知畫者有深意丹青巧奪造化功君不聞幻遊天地同旅泊我身安得駕鶴從西東</div>
</p></div></div>
<div class='div-other'><a id='mulu1014' />
<p class='h2'>佛像部選句</p><p>梁元帝內典碑銘集林序自象教東流化行南國吳主至誠歷七宵而光曜晉王畫像經五帝而彌新</p>
<p>王冏詩法像無塵染真僧絕名利</p>
<p>唐張蠙詩樓高鐘尚遠殿古像多靈</p>
<p>李端詩獨夜焚香禮遺像空林月出始應廻</p>
<p>司空曙詩百丈金身開翠壁萬龕燈燄隔烟蘿</p>
<p>王建詩丹梯暗出三重閣古像斜開一面山</p>
<p>宋蘇軾詩吳生畫佛本神授夢中化作飛空仙覺來落筆不經意神妙獨到秋毫顛</p>
<p>韓琦詩全山鑱佛身萬木亙高閣</p>
<p>蘇舜欽詩寶像浮海來珠瓔冷光滴</p>
<p>岳飛詩紫金諸佛相白雪老僧頭</p>
<p>張至龍詩字塗窻眼黑香染佛衣黃</p>
<p>陸游詩古佛負牆塵漠漠孤燈照殿雨昏昏</p>
<p>朱熹詩冥濛罔象姿相好菩薩面</p>
<p>元宋元詩像禮旃檀千古佛經翻貝葉五天書</p>
</div>
<div class='div-other'><a id='mulu1015' />
<p class='h2'>佛像部紀事一</p><p>蓮社高賢傳法師慧遠先是尋陽陶侃刺廣州漁人見海中有神光網之得金像文殊誌云阿育王所造後商人於海東獲一圓光持以就象若彌縫然侃以送武昌寒溪主僧珍常往夏口夜夢寺火而此像室獨有神護馳還寺果焚像室果存及侃移督江州迎像將還至舟而溺荊楚為之謠曰陶惟劍椎像以神標雲翔泥宿邈何遙遙可以誠至難以力招及寺成師至江上虔禱之像忽浮出遂迎至神運殿造重閣以奉之</p>
<p>法苑珠林西晉泰山金輿谷朗公寺昔中原值亂永嘉失馭有沙門釋僧朗所居之山常有雲陰俗異其禎威聲振遠天下知聞於時無主英雄負圖七國咸敬以崇福焉諸國競送金銅像并贈寶物朗恭事盡禮每陳祥瑞今居一堂門牖常開鳥雀不近雜穢不著遠近嗟異</p>
<p>吳地記通元寺吳大帝孫權吳夫人舍宅置晉建興二年郡東南二百六十里有滬瀆漁人夜見海上光明照水徹天明日覩二石神像浮水上眾言曰水神也以三牲巫祝迎之像背身泛流而去時郡有信士朱應及東陵寺尼率眾香花鐘磬入海迎之載入郡城像至通元寺前諸寺競爭數百人牽拽不動眾議元像應居此寺言畢數人舁試像乃輕舉便登寶殿神驗屢彰光明七日七夜不絕梁簡文帝制石佛碑曰有迦葉佛維衛佛梵字刻於像背唐東宮長史陸東之書碑載初九年則天皇后遣使送珊瑚鏡一面鉢一副宣使供養兼改通元寺為重雲寺開元五年兼賜金魚字額舊通元寺移鹽官縣東四十里鮑郎市其後像失一軀後人造一軀以竝之</p>
<p>法苑珠林東晉成帝咸和年中丹陽尹高悝往還市闕每張侯橋浦有異光現乃使尋之獲金像一軀西域古製足趺竝闕悝下車載像至長于巷口牛不復行悝止御者任牛所往遂徑赴長干寺因安置之陽都翕然勸悟者甚眾像於中宵必放金光歲餘臨海縣漁人張係世於海上見銅蓮華趺丹光游泛乃馳舟接取具送上臺帝令試安像足恰然符合久之有西域五僧振錫詣悝云昔遊天竺得阿育王像至鄴遭亂藏于河濱王路既通尋覓失所近感夢云吾出江東為高悝所得在阿育王寺故遠來相投欲一禮拜悝引至寺五僧見像歔欷涕泣像為之放光照于堂內及遶像形僧云本有圓光今在遠處亦尋當至五僧即住供養</p>
<p>高悝獲金像一軀圓光尚缺至咸安元年南海交州合浦採珠人董宗之每見海底有像光浮于水上尋之得光以事上聞簡文帝勅施此像孔穴懸同光色無異凡四十餘年東西別處祥感光趺方乃符合此像華臺有西域書諸道俗來者多不識之有三藏法師求那跋摩曰此古梵書也是阿育王第四女所造時瓦官寺沙門慧邃欲求摸寫寺主僧尚恐損金色語邃曰若能令佛放光廻身西向者乃許邃至誠祈請至於中宵聞有異聲開殿見像大放光明轉坐面西於是乃許摸之傳寫數十軀所在流布</p>
<p>東晉穆帝永和六年二月八日夜有像現于荊州城北長七尺五寸合光趺高一丈一尺皆莫測其所從也初永和五年廣州商客下載欲竟恨船輕中夜覺有人來奔船驚共尋視了無所見而船載自重不可更加雖駭其異而不測也于邁利涉恆先諸舫不久遂達渚宮纔泊水次夜復覺人自船登岸船載還輕及像現也方知其兆時大司馬桓溫鎮牧西陝躬事頂拜傾動邦邑諸寺僧眾咸競奉迎鏗然不動有長沙太守江陵滕畯以永和二年捨宅為寺額表郡名承道安法師襄州綜領請一監護安謂弟子曇翼曰荊楚士庶始欲信法成其美者非爾護歟爾其行矣翼負錫南征締構一載僧宇雖就而像設弗施每歎曰育王寺像隨緣流布但至誠不極何憂不垂降乎及聞荊城像至欣感交懷曰斯像余之本誓也必歸我長沙固可心期難以力致眾咸曰必如所言驗之非遠翼燒香拜請令弟子三人捧颯然輕舉遂安本寺道俗慶悅</p>
<p>晉孝武帝太元中殷仲堪為刺史長沙寺像於中夜出寺西門邏者謂人問而不答以刀擊之鏗然視乃像也刀擊胷處文現於外有罽賓僧伽難陀禪師者多識博觀從蜀來荊入寺禮像歎咽久之僧曇翼問其故答曰近天竺失之如何遠降此土便勘年月悉符同焉看像背梵文曰阿育王造也時聞此銘更倍欽重曇翼興念致應之驗也及病將亟像光忽近翼曰佛示此相病必不振光往他方復為佛事旬日而終後僧擬光更鑄金者</p>
<p>東晉太元二年沙門支慧護於吳郡紹靈寺建釋迦文丈六金像於寺南傍高鑿穴以啟鎔鑄既成將移夜中雲內清明有華六出白色鮮發四面翻灑未及於地斂而上歸及曉白雲若煙出於鑄穴雲中白龍現長數十丈光彩煙煥徐引繞穴每至前瞻仰遲徊似歸敬者斯時風霽景清細雨而加香氣像既入坐龍乃昇天</p>
<p>太平廣記長沙寺有阿育王像相傳是阿育王女所造太元中夜浮至江津漁人見異光如晝而諸寺以千人迎之嶷然不動長沙寺翼法師者操行精苦乃率十僧至誠祈啟即時就輦至齊末像常夜行不知者以槊刺之作銅聲而倒每南朝大事及災疫必先流汗數日自像教已來最為靈應也</p>
<p>法苑珠林涼州石崖塑瑞像者昔沮渠蒙遜以晉安帝隆安元年據有涼土三十餘載隴西五涼斯最久盛專崇福業以國城寺塔終非久固古來帝宮終逢煨燼若依立之效尤斯及又用金寶終被毀盜乃顧盻山宇可以終天於州南百里連崖綿亙東西不測就而斲窟安設尊儀或石或塑千變萬化有禮敬者驚眩心目有土聖僧可如人等常自經行初無寧舍遙見便行近矚便止視其顏面如行之狀或有羅土坌地觀其行跡人纔遠之即便蹈地足跡納納來往不住如此現相經今百餘年彼人說之如此</p>
<p>東晉義熙元年司徒王謐入宮住東掖門有寺人於門東見五色光出地驚而穿之得古形銅盤盤下獲金像高四尺光趺竝具斯又同孫皓之育王像也因奉入宮宋祖素不甚信及獲此像加敬欣悟躬禮事焉此像本在瓦官後移龍光云</p>
<p>東晉周玘字宣珮義興陽羨人晉平西將軍處之第二子也位至吳興太守家世奉佛其女尤甚精進家童捕魚忽見金光溢川暎流而上當即下網得一金像高三尺許形相嚴明浮水而住牽排不動馳往白玘玘告女乃以人船送女往迎遙見喜心禮而手挽即得上船在家供養女夕夢佛左膝痛覺看像膝果有穿處便截金釵以補之玘後以女適吳郡張澄將像自隨言歸張氏後病卒乃見女在城牆上姿飾逾於平日內外咸覩俄而紫雲下迎遂上昇空極目乃沒澄曾孫事接戎旅平討孫恩之亂久廢齋戒不覺失像而光尚在舉家懺悔祈求像至有一老姥齎詣賣之索價極少識是前像方欲售直失姥所在此像遂亡光在張家云</p>
<p>晉世有譙國戴逵字安道者風清槩遠留遯奮吳宅性居理遊心釋教且機思通贍巧疑造化乃所以影響法相咫尺應身乃作無量壽挾侍菩薩研思致妙精銳定製潛於帷中密聽眾論所聞褒貶輒加詳改覈準度於毫芒審光色於濃淡其和墨點采刻形鏤法雖周人畫策之微宋客象楮之妙不能踰也委心積慮三年方成振代迄今所未曾有凡在瞻仰有若至真俄而迎像入山陰之靈寶寺道俗觀者皆發菩提心高平郗超聞而禮覲遂撮香而誓曰若使有常復覩聖顏如其無常願會彌勒既而手中之香勃焉自然芳煙直上其氣聯雲餘燻葳蕤溢於衢路凡預聞見皆心喜遍身宋臨川康王撰宣驗記亦載其顯瑞戴公居去靈寶百有餘步戴嘗中夜而起見寺上有光其明甚熾謂是燔火狼狽往赴鄰曲知者咸競駿奔而至寺門靜閉迺像放光明旦眾聞扣門方起共觀咸覩佛堂暉燄洞照于天莫不整躬虔禮歎覺化之無方也宋文帝迎像供養恆在後堂齊高帝起正覺寺欲以勝妙靈像鎮撫法殿乃奉移此像舊在正覺寺逵又造行像五軀積慮十年像舊在瓦官寺佛法金湯編顧凱之字長康小字虎頭工畫桓溫引為大司馬叅軍時沙門慧力建瓦官寺朝賢施者不過十萬長康素貧諾錢百萬人皆笑之一日于殿壁畫維摩像將點眸子曰第一日見者責施十萬第二日見者五萬第三日任例責施及開戶光明照寺施者填塞果得錢百萬</p>
<p>梁高僧傳僧道安以白馬寺狹乃更立寺名曰檀溪即清河張殷宅也大富長者竝加贊助建塔五層起房四百涼州刺史楊弘忠送銅萬斤擬為承露盤安曰露盤已託汰公營造欲迴此銅鑄像事可然乎忠欣而敬諾于是眾共柚捨助成佛像光相丈六神好明著安既大願果成謂言夕死可矣苻堅遣使送外國金箔倚像高七尺又金坐像結珠彌勒像金縷繡像織成像各一尊每講會法聚輒羅列尊像布置幢旛珠珮迭暉烟華亂發使夫升階履闥者莫不肅焉盡敬矣有一外國銅像形製古異時眾不甚恭重安曰像形相致佳但髻形未稱令弟子爐冶其髻既而光炎煥炳燿滿一堂詳視髻中見一舍利眾咸愧服安曰像既靈異不煩復治乃止識者咸謂安知有舍利故出以示眾</p>
<p>僧洪造丈六金像鎔鑄始畢未及開模時晉末銅禁甚嚴犯者必死宋武帝時為相國洪坐罪繫于相府惟誦觀世音經一心歸命佛像夜夢所鑄像來手摩洪頭問怖不洪言自念必死像曰無憂見像胷方尺許銅色燋沸會當行刑府叅軍監殺而牛奔車壞因更尅日續有令從彭城來云未殺僧洪者可原遂獲免還開模見像胷前果有燋沸</p>
<p>冥祥記南宮子敖始平人也戍新平城為狒狒虜兒長樂公所破合城數千人皆被誅害子敖雖分必死而猶至心念觀世音既而次至子敖羣刃交下或高或僻持刀之人忽疲懈四支不隨爾時長樂公親自臨刑驚問之子敖聊爾答云能作馬鞍乃令原釋子敖亦不知所以作此言時後遂得遁逸乃造一觀音小像貯以香函行則頂戴</p>
<p>宋書戴顒傳顒父逵兄勃竝隱遯有高名自漢世始有佛像形制未工逵特善其事顒亦參焉宋世子鑄丈六銅像于瓦官寺既成面恨瘦工人不能治乃迎顒看之顒曰非面瘦乃臂胛肥耳既錯減臂胛瘦患即除無不歎服</p>
<p>沈道虔傳道虔徵員外散騎侍郎不就累世事佛捨父祖舊宅為寺至四月八日每請像請像之日輒舉家感動焉</p>
<p>異苑元嘉中丹陽多寶寺畫佛堂作金剛寺主奴婢惡戲以刀割其目眼輒見一人甚壯五色綵衣持小刀挑目睛數夜眼爛于今末盲</p>
<p>法苑珠林宋元嘉二年劉式之造文殊金像朝夕禮拜頃之便失惆悵祈請夙夜匪懈經五年昏夕時見佛座有光發座至棟式之因燒香拂拭牀帳乃見失像儼然具存</p>
<p>北涼河西王蒙遜為母造丈六石像在于山寺素所敬重以宋元嘉六年遣世子興國攻於罕大敗興國遂死於佛氏遜恚恨以事佛無靈下令毀塔寺斥逐道人遜後行至陽述山諸僧候於路側望見發怒立斬數人爾時將士入寺禮拜此像涕淚橫流驚還說之遜聞往視至寺門舉體戰悸如有犯持之者因喚左右扶翼而進見像淚下若泉即稽首禮謝深自尤責登設大會倍更精到招集諸僧還本業焉</p>
<p>宋周宗者廣陵肥如人也元嘉七年隨到彥之北伐王師失利與同邑六人逃竄間行於彭城北遇一空寺無有僧徒中有形像以水精為相因共竊取出村貿食其一人羸病等輩輕之獨不得分既各還家三四年中宗等五人相繼病癩而死不得分者獨獲全免</p>
<p>宋元嘉十二年留元之東陽長山人家以種苧為業每燒田墌輒有一處叢草不然經久怪之不復墾伐後試薄掘得銅坐像高三寸許尋檢其地舊非邦邑莫測何來也</p>
<p>宋元嘉十四年孫彥曾家世奉佛妾王慧稱少而信向年大彌篤誦法華經輒見浦中有雜色光使人掘深二尺得金像連光趺高二尺一寸趺銘云建武六年歲在庚子官寺道人法新僧行所造即加磨鎣也宋尼釋慧玉長安人也行業勤修經戒通備嘗於長安薛尚書寺見紅白光十餘日至四月八日六重寺沙門來遊此寺於光處得彌勒金像高一尺餘慧玉後南渡樊郢住江陵靈收寺元嘉十四年十月夜見寺東樹有紫光爛起暉映一林以告同學妙光等而悉弗之見也二十餘日玉常見焉後寺主釋法弘將於樹下營築禪基仰首條間得金坐像亦高尺許也宋元嘉十五年羅順戍在上明十二月放鷹野澤同輩見鷹雉俱落于時火燒野草惟有三尺許叢草不然遂披而覓鳥乃得金菩薩坐像通趺高一尺工製殊巧時定襄令謂盜者所藏乃收而供之</p>
<p>宋吳興沈僧覆大明末本土饑荒逐食至山陽晝入村野乞食夜還寄寓寺舍左右時山陽諸寺小形銅像甚眾僧覆與其鄉里數人積漸竊取遂囊篋數四悉滿焉因將還家共鑄為錢事既發覺執送出都入船便云見人以火燒之晝夜叫呼自稱楚毒不可堪忍未及刑坐而死舉體皆炘裂狀如火燒吳郡朱亨親識僧覆具見其事</p>
<p>梁高僧傳僧亮少以戒行著名欲造丈六金像用銅不少非細乞能辦聞湘州界銅溪伍子胥廟多有銅器而廟甚威嚴無人敢近亮聞而造焉告刺史張劭借健人百頭大船十艘劭曰廟既靈驗犯者必斃且有蠻人守護詎可得耶亮曰若果福德與檀越共如其有咎躬自當之劭即給人船三日三夕行至廟所亮與手力一時俱進去廟屋二十許步有兩銅鑊容百餘斛中有巨蛇長十餘丈出遮行路亮乃正儀執錫呪願數十言蛇忽然而隱俄見一人秉竹笏而出云聞法師道業非凡營福事重今特相隨喜於是令人輦取廟銅既多十未取一而舫已滿唯神牀頭有一唾壺中有一蝘蜓長二尺許乍出乍入議者咸云神最愛此物亮遂不取于是而去遇風水甚利比羣蠻相報追逐不復能及還都鑄像既成唯燄光未備宋文帝為造金薄圓光安置彭城寺至宋泰始中明帝移像湘宮寺今猶在焉</p>
<p>法苑珠林宋泰始中東海何敬叔少而奉法隨湘州刺史劉韞監縣遇有栴檀製以為像既就無光營索甚勤而卒無可獲憑几思之如睡見沙門衲衣杖錫來曰檀非可得麤木不堪惟縣後何家桐盾堪用雖惜之苦求可得寤問左右果如言因固求買之何氏曰有盾甚愛患人乞奪曾未示人明府何以得知直求市耶敬叔以事告之何氏敬嘉奉以製光後為相府直省中夜夢像云鼠嚙吾足清旦疾歸視像果然矣</p>
<p>晉建元寺建康太清里寺基本宋北第元徽二年宮人陳太妃造寺塔舍利靈應相仍每夕放光寺大殿後畫迦毗羅王及毗沙門天王二像若有僧侶失儀童豎褻慢者無不影響表異使其恭肅若使虔誠懺禮摽心懇切者必空中有彈指聲或循遶翼衛其間有請福祈願者莫不尅諧</p>
<p>梁高僧傳釋曇穎嘗患瘡癬積治不除房內恆供養一觀世音像晨夕禮拜求差此疾異時忽見一蛇從像後緣壁上屋須臾有一鼠子從屋脫地涎唾沐身狀如已死穎候之猶似可活即取竹刮除涎唾以傅癬上所傅既遍鼠亦還活信宿之間瘡痍頓盡方悟蛇之與鼠皆是祈請所致於是精勤化道勵節彌堅法苑珠林宋琰稚年在交趾彼土有賢法師者道德僧也見授五戒以觀世音金像一軀見與供養形製異今又非甚古類元嘉中作鎔鐫殊工似有真好琰奉以還都時年在齠齓與二弟常盡勤至專精不倦後治改敝廬無屋安設寄京師南澗寺中于時百姓競鑄錢亦有盜毀金像以充鑄者時像在寺<span class='corr'>已</span>經數月琰晝寢夢見立於座隅意甚異之時日已暮即馳迎還其夕南澗十餘軀像悉遇盜亡其後久之像於矄暮間放光顯照三尺許地金輝秀起煥然奪目琰兄弟及僕役同覩者十餘人于時幼小不即題記比加撰錄忘其日月是宋大明七年秋也至泰始末琰移居烏衣周旋僧以此像權寓多寶寺琰時暫遊江都此僧仍適荊楚不知像處垂將十載常恐神寶與因俱絕宋昇明末遊躓峽表經過江陵見此沙門迺知像所其年琰還京師即造多寶寺訪焉寺主愛公云無此寄像琰退慮此僧孟浪將遂失此像深以惆悵其夜夢人見語云像在多寶愛公忘耳當為得之見將至寺此人手自開殿見像在殿之東眾小像中的的分明詰旦造寺具以所夢請愛公愛公乃為開殿果見此像在殿之東如夢所覩遂得像還時建元元年七月十三日也</p>
<p>梁高僧傳僧法悅嘗聞彭城宋王寺有丈八金像乃宋王車騎徐州刺史王仲德所造光相之奇江右稱最州境或應有災祟及僧尼橫延舋戾像則流汗汗之多少則禍患之濃淡也宋泰始初彭城北屬羣虜共欲遷像遂至萬夫竟不能致齊初兗州數郡欲起義南附亦驅逼眾僧助守營塹時虜帥蘭陵公攻陷此營獲諸沙門于是盡執二州道人幽繫圉裏遣表偽臺誣以助亂像時流汗舉殿皆濕時偽梁王諒鎮在彭城亦多少信向親往像所使人拭之隨拭隨出終莫能止王乃燒香禮拜至心誓曰眾僧無罪弟子自當營護不使罹禍若幽誠有感願拭汗即止于是自手拭之隨拭即燥王具表其事諸僧皆見原免悅既欣覩靈異誓願瞻禮而關禁阻隔莫由克遂</p>
<p>法苑珠林齊建元中番禺毗耶離精舍舊有扶南國石像莫知其始形甚巨異常七八十人乃能勝致此寺茅茨遇火延及屋在下風烟焰已接尼眾十餘相顧無計中有意不已者試共三四人捧之飄然而起曾無鈞石之重像既移矣屋亦焚焉每有神光州部兵寇輒淚汗滿體嶺南以為恆候後廣州刺史劉悛表送出都今在故蔣州寺中</p>
<p>浙江通志寶相寺在新昌縣南明之陽齊永明中僧護嘗隱于此護始到夜聞鐘磬仙樂之音又時現佛像煒煌可駭由是啟願鑿百尺彌勒像像成端嚴偉特名聞中外其最異者像自石中鑿出佛身之後石壁之上有自然圓暈如大車輪正當佛首而四方闊狹一同無毫釐差</p>
<p>南齊書祥瑞志末明七年越州獻白珠自然作思惟佛像長三寸上起禪靈寺置剎下</p>
<p>主書朱靈讓于浙江得靈石十人舉乃起在水深三尺而浮世祖親投于天淵池試之刻為佛像</p>
<p>法苑珠林齊末明七年有瑞石浮海來入吳境質堅貞固光采鮮潤駕潮截瀾汎若松舟時主書朱法讓即先獲石像朱應之曾孫也被使至吳獲石像獻臺是時齊武皇帝初建禪林重構七層壯美莊嚴而瑞像不遠而至協時應機朝士僉議以為宜矜妙貺式影法身乃命石匠雷卑石等造釋迦文像身坐高三尺五寸連光及座通高六尺五寸盡鐫琢之奇極金雘之巧克孚頭相元副幽禎</p>
<p>太平廣記齊竟陵王崇信內典得熱病夜中垂死夢見金像手灌神湯因遂平復</p>
<p>張逸為事至死預造金像朝夕祈命臨刑刀折而項不傷官問故答曰唯以禮像為業其像項有二刀痕如血因得免死</p>
<p>法苑珠林晉永和六年有像現於荊州城北至宋孝武時像大放光江東佛法一朝甚盛宋明帝泰始末像輒垂淚明帝尋崩嗣主狂勃便有宋齊革運荊州刺史沈攸之初不信法沙汰僧尼長沙一寺千有餘僧應還俗者將數百人舉眾惶駭長幼悲泣像為汗流五日不止有聞於沈沈召寺大德元暢法師訪問所以暢曰聖不云遠無憂不徹去來今佛佛佛想念得無今佛念諸佛乎欲請檀越不信之心故有斯應問出何經答出無量壽攸之取經尋之殊悅即停沙汰</p>
</div></div>
</div><!-- end of div[@id='body'] -->
</body></html>