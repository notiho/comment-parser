<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu3526' />
<div class='div-other'>
<p class='h2'>欽定古今圖書集成博物彙編神異典　第一百五十六卷目錄</p>
<ul class="">
<li>僧部列傳三十二
<ul class="">
<li>唐八
<ul class="">
<li>法融</li>

<li>智巖</li>

<li>那提三藏</li>

<li>善伏</li>

<li>解脫<span class="note-inline">(附普明　僧<span class="corr">奣</span>)</span></li>

<li>法嚮</li>

<li>惠明</li>

<li>惠主</li>

<li>智保</li>

<li>智詵</li>

<li>智首</li>

<li>惠璡<span class="note-inline">(附滿德　善智　真梵　敬蓬)</span></li>

<li>法礪</li>

<li>元琬<span class="note-inline">(附僧伽)</span></li>
</ul></li>
</ul></li>
</ul></div>
<p class='juan'>神異典第一百五十六卷</p>
<div class='div-other'><a id='mulu3527' />
<p class='h2'>僧部列傳三十二</p>
<div class='div-other'><a id='mulu3528' />
<p class='h3'>唐八</p>
<div class='div-other'><a id='mulu3529' />
<p class='h4'>法融</p><p>按續高僧傳法融姓韋潤州延陵人年十九翰林墳典探索將盡而姿質都雅偉秀一朝喟然歎曰儒道俗文信同糠粃般若止觀實可舟航遂入茅山依炅法師剃除周羅服勤請道炅譽動江海德誘幾神妙理真筌無所遺隱融縱神挹酌情有所緣以為慧發亂縱定開心府如不凝想妄慮難摧乃凝心宴默于空靜林二十年中專精匪懈遂大入妙門百八總持樂說無盡趣言三一懸河不窮貞觀十七年於牛頭山幽栖寺北巖下別立茅茨禪室日夕思擇無缺寸陰數年之中息心之眾百有餘人初構禪室四壁未周弟子道綦道憑于中攝念夜有一獸如羊而入騰倚揚聲脚蹴二人心見其無擾出庭宛轉而遊山有石室深可十步融于中坐忽有神蛇長丈餘目如星火舉頭揚威于室口經宿見融不動遂去因居百日山素多虎樵蘇絕人自融入後往還無阻又感羣鹿依室聽伏曾無懼容有二大鹿直入同僧聽法三年而去故慈善根力禽獸來馴乃至集於手上而食都無驚恐所住食廚基臨大壑至於激水不可環階乃顧步徘徊指東嶺曰昔遠公拄錫則朽壤驚泉耿將整冠則枯甃還滿誠感所及豈虛語哉若此可居會當清泉自溢經宿東嶺忽湧飛泉清白甘美冬溫夏冷即激引登峰趣釜經廊此水一斗輕餘將半又二十一年十一月巖下講法華經於時素雪滿階法流不絕於凝冰內獲花二莖狀如芙蓉燦同金色經於七日忽然失之眾咸嘆仰永徽三年邑宰請出建初講揚大品僧眾千人至滅諍品融乃縱其天辯商榷理義地忽大動聽侶驚波鐘磬香牀並皆搖蕩寺外道俗安然不覺顯慶元年司功蕭元善再三邀請出往建初融謂諸僧曰從今一去再踐無期離合之道此常規耳辭而不免遂出山門禽獸哀號逾月不止山澗泉池擊石湧沙一時填滿房前大桐四株五月繁茂一朝彫盡至二年閏正月二十三日終於建初春秋六十四道俗哀慕宮僚軫結二十七日窆於雞籠山幢蓋笳簫雲浮震野會送萬有餘人初融以門族五百為延陵之望家為婚聘乃逃隱茅岫炅師三論之匠依志而業又往丹陽南牛頭山佛窟寺現有辟支佛窟因得名焉有七藏經書一佛經二道書三佛經史四俗經史五醫方圖符昔宋初有劉司空造寺其家巨富用訪寫之永鎮山寺相傳守護達於貞觀十九年夏旱失火延燒五十餘里二十餘寺并此七藏並同煨燼嗟乎回祿事等建章道俗悼傷深懷惻愴初融住幽棲寺去佛窟十五里將事尋討值執藏顯法師者稽留日夕諮請經久許之乃問融所學並探材術遂寄詩達情方開藏給融即於內外尋閱不謝昏曉因循八年抄略粗畢還隱幽棲閉關自靜房宇虛廓惟一坐敷自餘蔓草苔莓擁結坐牀塵高二寸寒不加絮暑絕追凉藉草思微用畢形有然而吐言包富文藻綺錯須便引用動若珠聯無不對以宮商元儒兼冠初出幽棲寺開講大集言詞博遠道俗咸欣永徽中江寧令李修本即右僕射靖之猶子生知信向崇重至乘欽融嘉德與諸士俗步往幽棲請出州講融不許乃至三返方遂之舊齒未之許後銳所商榷及登元座有光前傑答對若雲雨寫送等懸河皆曰聞所未聞可謂中興大法於斯人也聽眾道俗三千餘人講解大集時稱榮觀爾後乘茲雅聞相續法輪邑野相趨庭宇充[門@壹]時有前修負氣望日盱衡乍聞高價驚惶忿怒來至席端昌言徵責融辭以寡薄不偶至人隨問遣答然猶謙挹告大眾曰昔如來說法其理猶存人雖凡聖義無二准何為一時一席受道之眾塵沙今雖開演領悟之賓絕滅豈非如行如說心無累於八風如說如行情有薄於三毒不然將何自拔耶聞者撫心推測涯極故使聽眾傾耳莫不解形情醉初武德七年輔公託跨有江表未從王政王師薄伐吳越廓清僧眾五千晏然安堵左僕射房元齡奏稱入賊諸州僧尼極廣可依關東舊格州別一寺置三十人餘者遣歸編戶融不勝枉酷入京陳理御史韋挺備覽表辭文理卓明詞彩英贍百有餘日韋挺經停房公伏其高致固執前迷告融云非謂事理不無但是曾經自奏何勞法衣出俗將可返道賓王五品之位俯若拾遺四千餘僧未勞傍及融確乎不拔知命運之有窮旋於本邑後方在度又弘護之誠喪形為本略出一兩示其化迹永徽之中睦州妖女陳碩真邪術惑人謗誤良善四方遠僧都會建業州縣搜討無一延之融時居在幽巖室猶懸磬寺眾貧煎相顧無聊日漸來奔數出三百舊侶將散新至無依雖欲歸投計無所往縣官下責不許停之融乃告曰諸來法侶無問新舊山寺蕭條自足依庇有無必失勿事羈離望剎知歸退飛何往並安伏業禍福同之何以然耶並是捨俗出家遠希正法業命必然安能避也近則五賊常逐遠則三獄恆纏心無離於倒迷事有障於塵境斯為巨蠹志異驅除安得瑣瑣公途繫懷封著並隨本志無得遠於幽林融以僧眾口給日別經須躬往丹陽四告士俗聞者割減不爽祈求融報力輕強無辭擔負一石八斗往送復來日或二三莫有勞倦百有餘日事方寧靜山眾恬然無何而散於時局情寡見者被官拷責窮刻妖徒不能支任或有自縊而死者而融立志滔然風塵不涉客主相顧諧會琴瑟遂得釋然理通情洽豈非命代開士難擁知人寒木死灰英英間出實斯人矣時有高座寺亙法師陳朝名德年過八十金陵僧望法事攸屬開悟當塗融在幽棲聞風造往以所疑義封而問曰經中明佛說法言下受悟無生論中分別名句文相不明獲益法師受佛遺寄敷轉法輪如融之徒未聞靜惑為是機器覆塞為是陶化無緣明昧廻遑用增虛仰必願開剖盤結伏志遵承亙良久憮然告曰吾昔在前陳年未冠肇有璀禪師王臣歸敬登座控引與子同之吾何人哉敢當遺寄遂爾而散融還建初寺潛結同倫亙重其道志策杖往尋既達建初寺有德善禪師者名稱之士喜亙遠來歡愉談謔而善與融同寺初未齒之亙曰吾為融來忽輕東魯乃召而問之令敘元致即坐控舉文理具揚三百餘對言無浮采於是二德嗟味滿懷仍於山寺為立齋講然融儀表瓌異相越常人頭顱巨大五嶽隆起眉目長廣顙頰濃張龜行鶴視聲氣深遠如從地出立雖等倫坐則超眾衣服單素纔得充軀肩肘絕綿動逾累紀嘗有遺者返而還之而用心柔輭慈悲為懷童稚之與耆艾敬齊如一屢經憂惱而即忘情不顧曾有同友聞人私憾加謗融身詈以非類乃就山說之融曰向之所傳總是風氣出口即滅不可追尋何為負此虛談遠傳山藪無住為本願不干心故其安忍刀劍情靈若此或登座罵辱對眾誹毀事等風行無思緣顧而顏貌熙怡倍增悅懌是知斥者故來呈拙光飾融德者乎傳者抑又聞之昔如來說化加謗沸騰或殺身以來誚或繫杆以生誹滅跡內以死蟲反說面欺大聖斯徒眾矣而佛府而隱之任其訕誹及後過咎還露或生投地穴或死入泥犂天人之所共輕幽顯為之悲慟而如來光明益顯金德彌昌垂範以示將來布教陳於陸海融嘗二十許載備覽羣經仰習正覺之威容俯眄喋喋之聲說陀那之風審七觸之安有剎那之想達四選之無停固得體解時機信五滓之交貿覽其指要聊一觀之都融融實斯融斯言得矣</p>
</div>
<div class='div-other'><a id='mulu3530' />
<p class='h4'>智巖</p><p>按指月錄牛頭山智巖禪師曲阿華氏子弱冠智勇過人隋大業中為郎將常以弓挂濾水囊隨所至自汲用累立戰功年四十遂乞出家入舒州皖公山從寶月禪師一日宴坐覩異僧身長丈餘謂之曰卿八十生出家宜加精進言訖不見嘗在谷中入定山水暴漲師怡然不動其水自退有獵者遇之遂改過修善復有昔同從軍者二人聞師隱遁共入山尋之既見謂曰郎將狂耶何為住此師曰我狂欲醒君狂正發夫嗜色淫聲貪榮冒寵流轉生死何由自出二人感嘆而去</p>
</div>
<div class='div-other'><a id='mulu3531' />
<p class='h4'>那提三藏</p><p>按續高僧傳那提三藏此言福生具依梵言則云布如烏伐邪以言煩多故此但訛略而云那提也本中印度人少出家名師開悟志氣雄遠弘道為懷歷遊諸國務在開物而善達聲明通諸詁訓大夏名為文士擬此土蘭臺著作者性汎愛好奇尚聞有涉悟不憚遠夷曾往執師子國又東南上楞伽山南海諸國隨緣達化善解書語至此敷演度人立寺所在揚扇承脂那東國盛轉大乘佛法崇盛贍洲稱最乃搜集大小乘經律論五百餘夾合一千五百餘部以永徽六年創達京師有敕令於慈恩安置所司供給時元奘法師當途翻譯聲華騰蔚無由克彰掩抑蕭條般若是難既不蒙引返充給使顯慶元年敕往崐崘諸國採取異藥既至南海諸王歸敬為別立寺度人授法弘化之廣又倍於前以昔被敕往理須返命慈恩梵本擬重尋研龍朔三年還返舊寺所齎諸經並為奘將北出意欲翻度莫有依憑惟譯八曼茶羅禮佛法阿吒那智等三經要約精最可常行學其年南海真臘國為那提素所化者奉敬無已思見其人合國宗師假途遠請乃云國有好藥惟提識之請自採取下敕聽往返迹未由余自博訪大夏行人云那提三藏乃龍樹之門人也所解無相與奘同旨西梵僧云大師隱後斯人第一深解實相善達方便小乘五部毘尼外道四圍陀論莫不洞達源底通明言義詞出珠聯理暢霞舉所著大乘集義論可有四十餘卷將事譯之被遺遂闕夫以抱麟之嘆代有斯蹤知人難哉千齡罕遇那提挾道遠至投俾北冥既無所待乃三被毒載充南役崎嶇數萬頻歷瘴氣委命遭命斯人斯在嗚呼惜哉</p>
</div>
<div class='div-other'><a id='mulu3532' />
<p class='h4'>善伏</p><p>按續高僧傳善伏一名等照姓蔣常州義興人生即白首性知遠離五歲於安國寺兄才法師邊出家布衣蔬食日誦經卷目覩七行一聞不忘貞觀三年竇刺史聞其聰敏追充州學因爾日聽俗講夕思佛義博士責之對曰豈不聞乎行有餘力所以博觀如不見信請問前聞乃試之一無所滯重為聯類佛教兩用疎通於是學館傾首何斯人之若斯也後逃隱出家志樂佛法欲罷不能忽逢山水淹留忘返斯因宿習非近學也至蘇州流水寺璧法師所聽四經三論又往越州敏法師所周流經教頗涉幽求至天台超禪師所示以西方淨土觀行因以廣行交桂廣循諸州遇綜會諸名僧諮疑請決又上荊襄蘄部見信禪師示以入道方便又往廬山見遠公淨土觀堂還到潤州巖禪師所示以無生觀後共暉才二師入桑梓山行慈悲觀又為鬼神受戒莫噉肉神又降巫者令召伏受戒巫者殺生祀神神打之次死降語曰吾已於伏闍棃受戒誓不食肉如何為吾殺生愍爾愚癡且恕汝命後更爾者必加至死自後諸祀永絕羶腥常婺二州人同載績麻為貨至江神所一以蔬祭一欲殺生而未行其麻並濕前蔬祭麻並乾燥於是行人忌憚無敢肉祭故授戒功驗人神敬仰有陵犯者立見禍害江淮間屠販魚肉鵝鴨雞猪之屬受法開放市無行肆官人怪之有義興令素不信嫌伏動眾將加私度之罪伏昆季賂之其人忽似狗登繩牀生諸惱患不久除名往常州筮之卦云由犯賢聖罪不可救其人得急就伏求免永徽二年被括還家然志好出俗見家如獄復往山居苦節翹勤人不堪其憂也眾又屯聚因為說法讚令行慈不殺者佛教之都門也不能行之若講禮而為倨傲耳又勸行六道供以先祖諸亡者無越此途又曰山有玉則草木潤泉有龍則水不竭住處有三寶則善根增長常在伏牛山以虎豹為同侶食蚊蝱為私行視前六尺未曾顧盻經中要偈口無輟音大約十五觀四明論以為崖准顯慶五年行至衡嶽意欲求靜返更迍結說法既久忽告曰一切無常氣息難保夜深各散緣盡當離時不測其言也便返閉而坐爾夜衡州諸寺鐘及笙管鳴聲徹曉道俗咸怪至房關掩乃破而開之見伏端坐久終便以奏聞</p>
</div>
<div class='div-other'><a id='mulu3533' />
<p class='h4'>解脫<span class='note-inline'>(附普明　僧<span class='corr'>奣</span>)</span></p><p>按續高僧傳解脫姓邢臺山夾川人七歲出家依投名匠志在出道唯在禪思遠近訪法無師不詣復往五臺縣照果寺隱五臺南佛光山寺四十餘年今猶故堂十餘見在山如佛光華彩甚盛至夏大發昱人眼目其側不遠有清凉山山下清凉即文殊師利遊處之地也有高行沙門曜者年百六歲自云我五十時與解脫上人至中臺東南下三十里大孚靈鷲寺請見文殊行至花園北遇一大德形神慈遠徐行東去解脫頂禮發願我時精神欣喜不及諮請解脫云<span class='corr'>已</span>曾三度親見文殊誡語云汝自悔責若切至必悟道也便依言自咎晝夜尅責心便安靜又感諸佛見身說偈曰諸佛寂滅甚深法曠劫修行今乃得若能開明此法明一切諸佛皆隨喜因問寂滅法何者是若為教人令解之諸佛即隱空中聲曰方便智為燈照見心境界欲究真實法一切無所見遂因此法化導有緣在山學者來往七八百人四遠欽風資給弘護四十餘年常在佛光永徽中卒今靈軀尚在嶷然坐定在山窟中又五臺南娑婆寺南五六里普明禪師獨靜坐禪求見文殊意欲請法有神人空中告曰汝無神習止可長生龕前取藥服之可得延壽明懷疑不決後又告曰藥名長松汝何不服此藥無毒明便依言服之又告同行諸僧已騰空而去厥處見在去恆嶽目矚相接又有僧奣禪師者住欣州秀容建國寺恆於定襄來望人山南坐禪餌藥年將八十道俗尊仰不知志入何法而興嘆者號不可思議入其山靈泉望迹石上見在祈福者眾永徽中有人無目不知何來彈琵琶誦法華一部向望人山手彈口誦以娛此山亦不測其然</p>
</div>
<div class='div-other'><a id='mulu3534' />
<p class='h4'>法嚮</p><p>按續高僧傳法嚮姓李揚州海陵葛岡人形長八尺儀貌魁傑眉目秀異立性威嚴言不妄發足下有黑子圓淨分明相者曰長為軍將仍有重名於天下也年十六辭親出家即事精苦與人卓異尼嫗叅禮未嘗與言戒行清淨誦法華通攝山棲霞寺恭禪師住法後賢眾所歸仰承名延致於寺側立法華堂行智者法華懺嚮依法行三七專注大獲瑞應知而不言恭既入京嚮還江北海陵寧海二縣各延供養隋末海陵大寧寺僧智喜開房延入於中靜坐晝臥驚起曰火發喜四出顧視了無嚮曰吾患耳妄聞耶明日晝驚如此三度遂東還寧海去後李子通賊破縣燒寺如所告焉大蟲傷害日數十人乃設禳災大齋忽有一虎入堂搏一人將去嚮逐後喚住何造次今為檀越設齋可放此人依言即放諸虎大集以杖扣頭為說法於是相隨遠去又欲往天台尋智者古迹謂弟子曰吾雖欲至天台而不達在江南一山中西北望見一城及過江至江陰縣道俗留連於縣東南山起寺號曰定山便經年稔後天下漸安又還海陵鹽亭百姓留之有小孤山出地百仞四面無草木於前立寺名為正見處之貞觀四年冬初謂門人曰吾與汝別近夢惡將不起矣遂臥二十日忽起索湯盥浴剃髮自辰至酉面西而終年七十八將終謂弟子曰吾願以身施諸鳥獸此無林木食若不盡穢人眼目可埋山西南及依往埋掘便值石磐礡無由又更試掘遂得一處凹陷石上恰得容身因厝中置塔其上嚮生常日頭陀林野馴伏猛獸觀想西方口唱南無佛不多說法隨緣一兩句有災祥者令避託以夢想所見貞觀二年有常州人往幽州見一女人問海陵嚮禪師健不又問識耶答不識女人以烏絲布頭巾用寄嚮師此人遇患經年不至嚮預知之每嘆息那不至耶人至江陰附頭巾於海陵人將至其處乃令弟子迎之恰至門首相值以巾付還嚮得巾執玩咨嗟裂破付弟子各得一片有不得者貞觀三年天下大括義寧私度不出者斬聞此咸畏得頭巾者並依還俗其不得者見今出家其年大雪深數尺告弟子曰吾須新菜弟子曰雪深叵得曰上山求之可有如言上山數里至一樹下皆是青菜取之而返預知皆如此也</p>
</div>
<div class='div-other'><a id='mulu3535' />
<p class='h4'>惠明</p><p>按續高僧傳惠明姓王杭州人少出家遊道無定所時越州敏法師聚徒揚化遠近奔隨明於法席二十五年眾侶千僧解元第一持衣大布二十餘載時共目之青布明也翹勇果敢策動無偶後至蔣州巖禪師所一經十年諮請禪法在山禪念經雪路塞七日不食念言吾聞不食七日便死今明知業也若業自在可試知之以繩自懸於高崖怳怳如人割斷因落崖底如人擎置一無所損復至荊州四望山頭陀二虎交鬬自往分解冬夏一服行止形俱所去無戀即經所謂如鳥凌空喻斯人矣誦思益經依經作業近龍朔年從南山出至京遊觀與其言論無得為先不久旋返云往江曲依閑修道莫知定所</p>
</div>
<div class='div-other'><a id='mulu3536' />
<p class='h4'>惠主</p><p>按續高僧傳惠主俗姓賈氏始州永歸縣人六歲出家為斌法師弟子後令誦遺教一夕便度以經驗師多有乖越便舍之而往姜律師所誦法華經寺東房中講於俗律試聽一徧性若曾聞乃問十關無能解者刺史已下闔州白黑皆往諮問莫不歸伏始州一部祖宗道眾即為州內律主受菩薩戒既爾約束以佛為師尚不敬天况復神道於是佛法方得開弘於黃安縣造寺七所梓潼縣造十寺武連縣造三寺從彼至今方將盛矣初主登冠欲受具足當境無人乃入京選德於甘露寺受戒唯聽四分餘義旁通夢見三日三夜天地闇冥眾生無眼過此忽明眼還明淨覺已汗流一百日後周毀經道方知徵應即返故鄉南山藏伏唯食松葉異類禽獸同集無聲或有山神送茯苓甘松香來獲此供養六時行道禽獸隨行禮佛誦經似如聽仰仍為幽顯受菩薩戒後有獮猴羣共治道主曰汝性躁擾作此何為曰時君異也佛日通也深怪其言尋爾更有異祥龍飛獸集香氣充山其類眾矣後有八人採弓材者甚大驚駭便慰主曰聖君出世時號開皇矣即將出山以事奏聞蒙預出家大業中敕還本州香林寺常弘四分為業武德之始陵陽公臨益州素少信心將百餘馱物行至始州令於寺內講堂佛殿僧房安置無敢違者主從莊還見斯穢雜即入房中取錫杖三衣出歎曰死活今日矣舉杖向諸驢騾一時倒仆如死兩手各擎一馱擲棄坑中州縣官人驚怖執主狀申陵陽大喜一無所怪書曰弟子數病不逢害鬼蒙得律師破慳貪袋深為大利今附沉香十斤紬綾十段仰贈後還京日從受菩薩戒焉貞觀三年寺有明禪師者清卓不羣白日獨坐見無半身向眾述曰吾與律師建立此寺兩人同心忽失半身將不律師先去不者明其死矣明日食時俗人驚去寺家設會見有四路客僧數千人入寺覓又無蹤至午時主便無疾而逝春秋八十九矣</p>
</div>
<div class='div-other'><a id='mulu3537' />
<p class='h4'>智保</p><p>按續高僧傳智保河東人弱齡入道清慎居心而任性剛謇不軌流俗進受具後正業禁司擁節專制挺超羣侶博聽異解貫練心神廢立文旨大觀掌內所以律部遐被實賴斯人故能維攝自他言行相守至於流略墳索頗獲其宗談對元儒不後其術筆記之工時揚大義緣情流彩嗣接英華初住勝光末居禪定國供豐積受用多虧所以名僧大德日陳形器憑准神解可以言傳至於衣食資求未能清洗僧眾四百同食一堂新菜果瓜多選香美保低目仰手依法受之任得甘苦隨便進噉皆留子實恐傷種相由知法者少疑未詳檢其知量敬護皆若此也後返勝光厲業彌峻園蔬溉灌水雜細蟲直歲高視但論事辦保念此無辜交被刑害躬執漉具送達方還寺有草物堪為僧用者必拾掇鳩聚身送廚帳其雜行紛綸誠難備舉以武德末年遘疾將漸而正氣明爽告友人惠滿曰余其死矣而精神不得超勝如何有問意故答云觀其來陰似作守寺之神耳而止於西院佛殿余頻以法遺之卒不能離言訖便絕自爾所陳殿宇人罕獨登時須開入無不悚然毛動及後百日嘗有老嫗內懷酒食將遺諸僧行至寺門忽被神害身<span class='corr'>死</span>委地酒器流離斯亦嚴厲之所致也故僧侶懾其風威有涉鄙恡者皆懅而悛正矣自保之據道卓秀出羣一食充軀雖經疾重不變前節不宿俗舍常止僧坊雖曾遠涉必棲林野三衣常被瓶鉢自隨不執俗器不親音樂五嶽六府誓不身經理會高僧聞便赴仰故每日再講必瓶鉢自隨肅然成風無累於教處眾而食曾無贏長殘水餘濺並以餅拭而噉之一滴無遺恐損施福故也常遇重病每有食食餘一兩匙者停貯多日可得升許親看溫煑命淨人食之有問其故答曰僧食難棄不可妄輕業耳傳者目驗生常景行故直筆書其弘護之相焉又嘗患瘧寒則水淋熱則火炙渴急鹽塞其口痢則絕其食取差斯徒眾矣</p>
</div>
<div class='div-other'><a id='mulu3538' />
<p class='h4'>智詵</p><p>按續高僧傳智詵字惠成姓徐本徐州人炫法師之弟也少聰敏有志節在蜀遊學務勤律肆會周陵法因事入關不果所期遂隱南嶺終南太白形影相弔有隋革命光啟正法招貴碩德率先僧首即於長安敷揚律藏益州總管蜀王秀奏請還蜀王自出迎住法聚寺道俗歸崇寺設大齋無不來赴將食捉筯問炫法師曰此處護淨不答曰初還未得檢校承道不護淨乃擲筯而起曰寧噉屠兒食此洋銅何得噉也諸僧數千一時都散其嚴忌若此故其在眾屏氣寂然性不受施不妄干物有僧道恢為人兇險遙見走避人曰卿從來不畏一人何故畏詵律師耶答曰此佛法中王那得不畏人曰以恢公膂力可不敵律師百人耶答曰縱敵千人遙見百脈已沉四肢不舉何敵之有乎後以人請戒禁行將諠擾乃辭入龍居山寺幽棲深阻軌迹不通延出辭疾意欲登劒閣廓清井絡與詵書令歸國化便略答云辱使至止并以誠言披閱循環一言三復文清淥水理破秋毫貧道戒行多闕化術無方宅身荒谷四十餘載狎魚鳥以樵歌習禪那思般若以此卒歲分填溝壑不謂耆年有幸運屬休明伏惟相王殿下德隆三古道振百王公攘臂而歸舊里衣錦而旋本邑百姓有再生之期萬物起息肩之望搢紳君子捧玉帛而來儀慷慨丈夫委干戈而伏道昔長卿返蜀徒擅清文鄧艾前來未能偃武公華陽甲族井絡名家捧日登朝懷金問道劍南長幼並俟來蘇豈藉微風自然草靡當勸諸首領越境參迎攜得書示軍眾先作禮曰人物爭歸律師之力也以武德元年十月一日端居而逝年八十矣</p>
</div>
<div class='div-other'><a id='mulu3539' />
<p class='h4'>智首</p><p>按續高僧傳智首姓皇甫氏其源即安定元晏先生之後也家世丘園索居物表隨宦流寓徙宅漳濱而幼抱貞亮夙標雄傑髫年離俗馳譽鄉邦初投相州雲門寺智旻而出家焉旻亦禪府龍驤心學翹望即稠公之神足也首歲居學稚且略禁科權示五門擁其三業而神慧所指不慕下流覽屬遺教戒為師本定慧眾善自此而繁義理相得敢違先誥所以每值律徒諧聲諮問隨聞弘範如說修行由是五眾分鑣莫不就而請謁俄而母氏辭俗復入道門名為法施住於官寺深修八敬遵重五儀志欲預有制門誓願奉而承則然居眾在道染附情深戒約是投率多輕毀而施割愛從道履正棲心威伏尼流聲高魏土自元化東被未有斯蹤以首膝下相親素鍾華望施欲早服道味濡沫戒宗乃啟旻授其具足而未之許也便內惟正檢外訊儕章恭附遵修緝諧倫伍旻察其儀軌然後識之知其風骨堅深乃許其受戒首以緣成之法事假明賢恐薄墜行門便有淪道器乃周訪鄭衛盛德勝人不累年期必邀登計時過三載方遂素懷二十有二方稟大戒雖從師授而得不未知乃于古佛塔前請祈顯證蒙降佛摩頂身心安泰方知感戒有實自爾旦夕諮訪挺出恆標雖教所未聞而行儀先備及尋律部多會其文明若夙知更陶神府其有事義乖滯者皆汱澮相融冥逾合契後聽道洪律席同侶七百鋒穎如林至于尋文比義自言迥拔及元思厲勇通冠羣宗剛正嚴明風颷遺緒者莫尚于首矣故未至立年頻開律府懿德敏行咸共器之靈裕法師道震雄伯範超倫等親管緇屬預在下筵時共美之重增榮觀會隋高造寺遠召禪宗將欲廣振律詮流暉帝壤若不附定通戒行學無歸遂隨師入關止于禪定解脫冥通聲光三輔初達大邑具覽篇章便更博觀親解開以前聞有識悟其元規更開講肆既副本願登即然之每日處眾敷弘餘時却掃尋閱于是三藏眾經四年考定其有詞旨與律相關者並對疎條會其前失自律部東闡六百許年傳度歸戒多迷體相五部混而未分二見紛其交襍海內受戒並誦法正之文至于行護隨相多委師資相襲緩急任其取捨輕重互而裁斷首乃銜慨披括往往發蒙商略古今具陳人世著五部區分鈔二十一卷所謂高墉崇映天網遐張再敞殊文統疎異術羣律見翻四百餘卷因循講解由來一亂今並括其同異定其廢立本疏雲師所撰今纘兩倍過之故得諸部方駕于唐衢七眾同睇于貞觀者首之力矣但關中專尚素奉僧祇洪遵律師創開四分而兼經通誨道俗奔隨至于傳文律儀蓋蔑如也首乃播此幽求便即對開兩設沈文伏義亙通古而未弘碩難巨疑抑眾師之不解皆標宗控會釋然大觀由是理思淹融故能統詳決矣使夫持律之賓日填堂宇遵亦親于法座命眾師之相成之道不忘弘讚之功靡替遂得知歸秦土莫不宗猷法鏡始于隋文末紀終于大漸之前三十餘載獨步京輦無敢抗衡敷演所被成匠非一所以見迹行徒知名唐世者皆是首之汲引實由匡弼之功而復每升法宇規戒學徒微涉濫非者為停講座或有惰學者皆召而誨諭聞者垂泣無不懲軰大業之始又追住大禪定道場今所謂大總持寺是也供事轉厚彌所遺削顧以道穆帝里化移關表舊土凋喪流神靡依乃抽撤什物百有餘段於相州雲門故墟今名光嚴山寺于出家受戒二所雙建兩塔鎣以珠寶飾以丹青為列代之儀表亦行學之資據各銘景行樹于塔右貞觀元年有天竺三藏大齎梵本擬譯唐文乃詔所司搜揚英達僉議所及遂處翻傳其有義涉律宗皆諮而取正至于八年上以聖善早喪遠感難陳雖化滿天下而罔極之情未展奉為太穆皇后于宮城之西造弘福寺廣延德望咸萃其中恐僥倖時譽妄登位席以首道素嚴正不濫邀延百辟上聞召為弘福上座即總綱任採擢僧倫其有預在徵迎莫不諮而趣舍使夫眾侶雲會等臭如蘭不肅成規流芳不絕自爰初問講誓窮百遍必得果心夕死可矣始于漳表終至渭濱隨方陶誘恰窮本願慶本所念未幾而終詳諸物議可為知命以貞觀九年四月二十二日宿疾再加卒于所住春秋六十有九皇上哀悼下敕令百司供給喪事所須務令周備自隋至唐僧無國葬創開模楷時共重之僕射房元齡詹事杜正倫并諸公卿並親盡哀訴崇戒範也至二十九日裝辦方具時惟炎夏而屍不腐臭眾共嗟之斯持戒力也諸寺門學競引素幢充諸街衢官給地十畞于京城西郊之龍首原縣夫三百築土墳之種松千株于今茂矣慕義門學共立高碑勒于弘福寺門許敬宗為文記之</p>
</div>
<div class='div-other'><a id='mulu3540' />
<p class='h4'>惠璡<span class='note-inline'>(附滿德　善智　真懿　敬道)</span></p><p>按續高僧傳惠璡姓吳揚州江都人也母懷之時即祛嗜慾辛腥俗味眇然不顧識者以為兒之所致同身子矣及年七歲心慕緇徒道見沙門尋而忘返親欣其信仰也遂放依榮法師而出家焉孝謹天然罔由師訓隨從奉敬初無乖越每從榮遊履諸寺無敢出離便于榮所臥牀下席地而伏斯例非一聽榮攝論大悟時倫即而講說嗟賞者眾談吐清雅妙會物情仁壽年中從榮被召入于禪定及具戒後專精律儀聽遵師講凡二十遍又聽首律師數亦相及謙弱成治[監-皿+立]論不言講揚攝論方敷律相時以其寄大乘而弘行範也大業末曆郊壘多虞禪定一眾雅推璡善能御敵乃總集諸處人士普在昆池一莊多設戰樓用以防礙璡獨號令莫敢當鋒時司竹羣賊鼓行郊野所至摧殄無抗拒者兵臨莊次意存誅蕩璡登樓一望但見張旗十里乃收束弓刀反縛奴僕大設餚饌廣開倉廩身先入陣勞問軍主引至莊中命令就坐既見盛設相與開顏各執璡手健道人也飽噉而旋唯取牛十頭擬勞軍士牽至中道璡後從乞以銜前顧皆用還之所以義寧之初通莊並潰惟有禪定如舊無損即深明機要善達問遮一人而已加又偏工巧性無施不可或莊嚴綵飾或丹青輪奐或裁縫服翫或驅策人物眾兼四百通用推賢至于誦說戒經清音流靡由來怠惰者聞璡說戒皆來坐聽竦耳峻坐畏其聲止貞觀之初任雲華寺上座常弘攝論化開律部晚又下令徵入普光綱理僧倫大小清穆以八年冬終于此寺春秋五十餘矣時又有沙門滿德善智真懿敬道者同璡所學慕義朋從德慧悟天開談說弘暢智博解深奧情欣護法懿導說有功化行無阻道抱素自資性存經史多從物故懿獨存焉揚敷京輦</p>
</div>
<div class='div-other'><a id='mulu3541' />
<p class='h4'>法礪</p><p>按續高僧傳法礪俗姓李氏趙人也因官遂家于相焉生而牙齒全具迄于終老中無亂毀堅白逾常登年學位便欣大法初歸靈祐法師即度為弟子風素翔郁威容都雅言議博達欣尚元奧受具已後敦慎戒科從靜洪律師諮考四分指撝刑罔有歷年所振績徽猷譽騰時類功業既著更師異軌又從恆州淵公聽集大義乃周兩載統略枝葉窮討根源當即薄引所聞開講律要詞吐簡諳攻難彌堅故得鄰幾獨絕尤稱今古末又往江南遊覽十誦而咸專師授討擊未資還返鄴中適緣開導屬隋煬道銷岳瀆塵擾聽徒擁戢諮逮無因唐運初基法門重闢會臨漳令裴師遠夙承清訓預展法筵請礪在縣敷弘相續綿積累載開悟極多四方懷道宵興命駕解契昇堂行敦入室礪以初學舊習委訪莫歸若不流于文記是則通心無路乃開拓素業更委異聞旁訊經論為之本疏時慧休法師道聲遠被見重世猷讚擊神理文義相接故得符彩相照律觀高邈休有功焉以貞觀九年十月卒于故鄴日光住寺春秋六十有七前後講律四十餘遍製四分疏十卷羯磨疏三卷捨懺儀輕重敘等各施卷部見重于時時衛州道爍律學所宗業駕于礪為時所重矣</p>
</div>
<div class='div-other'><a id='mulu3542' />
<p class='h4'>元琬<span class='note-inline'>(附僧伽)</span></p><p>按續高僧傳元琬俗姓楊弘農華陰人也遠祖因徙今居雍州之新豐焉青衿悟道履操冲明在志學年方遊法苑事沙門曇延法師振領宏標遺教法主隋文欽重立寺處之而琬位居入室恭恪據懷及進具後便隨洪遵律師服膺四分冠冕遮性鎔汰持犯涉津三載便事敷演使于後進樂擁前英嘆美乃旋踵本師涅槃真體捃掇新異妙寫幽微又欲欽佩惟識包舉理性於曇遷禪師稟學攝論并尋閱眾鋒窮其心計法華大集楞伽勝鬘地論中百等並資承茂實研覈新聞環循彌討其際搜會擢其元理然顧福智相導有若輪馳慧業略割於終標樹創開於始末惟延師存日願造丈六釋迦經略未圓奄便物故誓志營復尅遂先模于仁壽二年提洽有緣便事鑪錘寺乃京皐衝要峙望歸心故使至感冥通控引咸遂當時空色清朗杲日流輝上天雨華狀如雲母滿空飄灑終墜像前僚庶嘉其罕逢法屬慶斯榮瑞及開模之後雅相逾圓即為關輔棟梁金像之大未有過也今在本寺每于靜夜清朝飛流八音之響而不測其來至又造經四藏備盡莊嚴諸有繕寫皆資本據又以二月八日大聖誕沐之晨追惟舊緒敬宗浴具每年此旦開講設齋通召四眾供含悲敬辦羅七物普及僧儔又常慨運距像末有虧歸禁至于授受遮難滋彰乃鎣飾道場尋諸懺法每春于受戒之首依二十五佛及千轉神呪潔齋行道使彼毀禁之流澄源返淨登壇納法明白無疑並傳嗣於今住持不絕從此而求可謂護法菩薩也而重法尊行晨夕相仍若值上德異人必揖對欣振諮承餘令雖聞同昔習而翹仰如新斯後<span class='corr'>已</span>謙光罕有蹤矣逮貞觀初年以琬戒素成治朝野具瞻有敕召為皇太子及諸王等受菩薩戒故儲宮已下師禮崇焉有令造普光寺召而居之供事豐華廣沾會響又別敕延入為皇后六宮并妃主等受戒椒掖問德禁中授納法財日逾填委而欽若自守不顧有餘䞋施所資悉營功德尋有別敕于苑內德業寺為皇后寫見在藏經當即下令於延興寺更造藏經並委其監護琬以二宮所寄惟各其誠祇奉不難義須弘選自周季滅法隋朝再興傳度法本但存卷表至于尋檢文理取會多乖乃結義學沙門讎勘正則其有詞旨不通者並諮而取決故得法寶無濫於疑偽迷悟有分於本末綱領卓明自琬始也昔育王再集於周時今琬定宗於唐世彼此誠異厥致齊焉然其匠訓於世三藏含之偏以苦節自修德以律儀馳譽言為世範緇素攸歸華彝諸國僧尼從受具戒者三千餘人王公僚佐爰及皂隸從受歸戒者二十餘萬左僕射蕭瑀兄弟人倫藻鏡久厭時煩每路法華三會之旨龍樹明中之教沉吟移景奉佩而旋右僕射杜如晦臨終委命召為歷劫師資大將軍薛萬徹昆季并及母氏並欽崇戒約蔬素形終普光道岳法師解洞幽關辯開慧府敬奉戒香行菩薩道而汲引忘疲弘務終日因之草勵恆習者計非恆准故京輔士庶繼踵煙隨禮供相尋日盈廚庫時有巫覡者云每至授戒說法異類鬼神諸方屯聚如相承受自非至功冥被孰能致乎琬以戒勸之至物我同欽義等風行事符草偃乃致書皇太子曰元正告始景福維新伏惟殿下膺時納祐罄無不宜但琬夙縈沈疴不獲奉慶蒙降遠問無任荷戢感顧恩隆罔知攸厝今略經中要務即可詳行者四條留意尋檢永綏寶祚初勸行慈引涅槃梵行之文令起含養之心存兼濟之救也二減殺者引儒禮無故不殺牛羊者皆重其生去其濫逸也又云王者修其教不易其俗齊其政不易其宜見其生不忍其死聞其聲不食其肉此即上帝悼損害之失樹止殺之漸也故佛經有恕己之喻誡之以殺打諸事也琬聞東宮常膳日多烹宰審如所承誠有大損殿下以一身之料遍擬羣僚及至斷命所由莫不皆推殿下所以長懷夕惕望崇慈恕自今<span class='corr'>已</span>往請少殺生東宮內外咸減肉料則曆長命久仁育斯隆三順氣者如經不殺曰仁仁主肝肝者木也春陽之時萬物盡生宜育羣品用答冥造如其有殺是不順氣殿下位處少陽福居春月行慈以和正氣施惠以保天齡請每年春季斷肉停殺慜彼含育順此陽和四奉齋者如經年三月六齋能潔六根便資五福伏願遵行受持齋戒何者今享此重位咸資往因復能進德崇善用成其美則善知識者是大因緣元琬道德疎微曲蒙顧盼謹率聞見敢塵聽覽登即答曰辱師所示妙法四科循覽周環用深銘佩法師早祛塵累遊神物表闡鷲嶺之微言探龍宮之祕藏洞開靈府凝照元門固以高步彌天鄰幾初地遂能留情博施開導蒙心理實義周詞華致遠包括今古網羅內外訓誘之至審諭之方縱聖達立言師傅弘道亦未足髣髴要津擬議高論但行慈減殺順氣奉齋斯乃仁人之心以成大慈之行謹當緘諸心府奉以周旋永藉勝因用斯冥祐餘文不載其言令之行化及此類九年下詔斷殺起于三月盡于五月琬以仁育兼濟乃上啟更延帝又特聽盡於歲暮貞觀十年杪冬遘疾知歸後世又致啟東宮累以大法又上遺封表于帝曰元琬聞真容晦迹像教陵遲無不假緇素以住持設內外而為護遂得法雲再潤慧日重輝光協萬乘紹隆千載竊尋住持之理義有多門弘護之方教乃非一若不依佛取捨仍恐賞罰乖宗如其准教驗時是則簡徑當理伏以僧尼等不依戒律致犯刑章聞徹闕庭塵瀆聽覽琬等僧徒無任慚懼但恐餘年昏朽疾苦相仍弱命不存洪恩未答遂于經中撰佛教後代國王賞罰三寶法及安養蒼生論并三德論各一卷伏願聖躬親降披覽陛下廣開上書之路冀納芻蕘之言謹獻祕要之經請詳金口之教但琬忝當傳法庶無匿教之[億-音+(天*天)]扶劣署封以酬終後之事不勝戀仰謹奉經以聞又遺誡門人在於道檢言極詳切讀者垂淚又云餘廕施諸眾生餘骸依古焚棄制服喪臨一無預懷遂以臘月七日卒於延興寺房春秋七十有五道俗失依皇儲哀慟天子下詔曰元琬律師戒行貞固學業精通方寄弘宣正法利益羣品不幸沒世情深惻悼賜物如別齋殯所須事由天府春官懿戚卿相重臣並捨金貝榮加賵贈營助追福暨於百日特進蕭瑀太府蕭璟宗正李伯藥詹事杜正倫等並親奉戒約躬盡哀禮後旋殯山寺幢蓋相映香華亂空從者如雲眾盈數萬前儐遠達於終南後塵猶繼於城闕四十里間皂素充道皆云我師斯亡戒業誰保故為時宗如此也弟子等五百餘人奉遵遺旨爾時雲高風靜水淨油香七眾彌山一心悲結乃命下火依法闍維薪盡灰飛廓然歸本仍於焚所建佛塔一區用津靈識儀像在焉東宮洗馬蘭陵蕭鈞製銘宗正卿李伯藥製碑立於塔所時為冠絕初琬自始及終意存弘濟生善福智無不綴心武德之初時經剝喪粒食湧貴客僧無託乃自竭餘力行化魁豪隨得貨賄並充供給日到寺廚親問豐約故主客同慶焉又像季澆雜多輕戒律乃以身軌物引諸法屬親執經文依時附聽乃經十遍遠嗣先塵智首律師德光榮聞於帝京者實資成讚能扇芳風自見令達罕能推挹如此人矣故使唐運搜舉歲拔賢良多是律宗實由琬之篤課也而容範端肅聲氣朗峻預瞻敬者莫不凜然圖像厥相猶令人畏有弟子僧伽俗姓元氏清悟寡嗜欲常隨琬導物而立志貞正譏諫變適不犯顏色以味靜為宗又不希人世依閑業道是所謀焉臨終清嗽斂容明晦而卒豈非師資謙德能世其塵而恨其早卒清規未遠</p>
</div></div></div></div>
</div><!-- end of div[@id='body'] -->
</body></html>