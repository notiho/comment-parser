<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu1449' />
<div class='div-other'>
<p class='h2'>欽定古今圖書集成博物彙編神異典　第一百九卷目錄</p>
<ul class="">
<li>僧寺部彙考三
<ul class="">
<li>河南通志<span class="note-inline">(崇法寺　祐國寺　正覺寺　葆光寺　常樂寺　寶蓮寺　化城寺　安國寺　少林寺　會善寺　御題寺　福勝寺　龍巢寺　香巖寺)</span></li>

<li>陝西通志<span class="note-inline">(慈恩寺　金勝寺　招福寺　光宅寺　寶剎寺　臥龍寺　章敬寺　開福寺　二龍寺　資聖寺　羅漢寺　廣敬寺　大定寺　靈泉寺　崇皇寺　法相寺　正果寺　中興寺　八龍院寺　金塔寺　安靖寺　壽聖寺　精進寺　普濟寺　廻鑾寺　大佛寺　大金佛寺　法門寺　八角寺　開元寺　龍眼寺　湧泉寺　福巖寺　走平寺　石<span class="corr">櫃</span>山寺　古塔寺　觀音寺　丈八寺　石宮寺　龍馬寺　妙華寺　三泉寺　普<span class="corr">圓</span>寺　瑞應寺　普觀寺　聖容寺　莊嚴寺　塔寺　弘覺寺　髮塔寺)</span></li>

<li>江南通志<span class="note-inline">(靈谷寺　栖霞寺　雞鳴寺　清凉寺　吉祥寺　弘濟寺　靜海寺　嘉善寺　崇化寺　大報恩寺　天界寺　弘覺寺　花巖寺　高座寺　永寧寺　瓦官寺　廻光寺　慧光寺　三山寺　崇因寺　崇明寺　白龍寺　飛來寺　開元禪寺　瑞光禪寺　虎丘禪寺　靈源教寺　治平教寺　靈巖禪寺　光福講寺　寒山寺　翠峯禪寺　慧聚教寺　報國講寺　聖像教寺　無礙講寺　<span class="corr">留</span>光禪寺　南翔講寺　萬安教寺　廣安教寺　壽安講寺　南禪寺　北禪寺　普照講寺　興聖教寺　延慶講寺　化成永壽寺　法忍教寺　龍華教寺　明心教寺　太平教寺　觀音禪寺　積善講寺　澱山禪寺　頤浩講寺　天寧萬壽禪寺　祥符寺　慧山禪寺　長泰寺　南<span class="corr">嶽</span>講寺　廣福教寺　乾明廣福禪寺　迎福講寺　焦山寺　招隱寺　因勝寺　勝果寺　法雲寺　普照寺　妙果寺　開元教寺　<span class="corr">景</span>慧禪寺　華嚴寺　天寧寺　法雲寺　上方禪智寺　石塔寺　乾明寺　河院寺　木塔寺　齊興寺　雙蓮寺　迎江寺　法蕭寺　茂林寺　石屋寺　山谷寺　太平興國寺　南<span class="corr">源</span>古寺　靈泉寺　景德寺　興國教寺　廣教講寺　三天教寺　法雲禪寺　天寧禪寺　靈山寺　寶勝禪寺　水西首寺　崇慶禪寺　報恩教寺　崇果教寺　瑞蓮寺　翠微寺　化城寺　隱靜禪寺　廣濟院　龍興寺　開元寺　大聖禪寺　上龜山寺　宣梵寺　興國寺　永慶寺　開化禪寺　褒山寺　淨戒寺　興教寺　定慧禪寺)</span></li>
</ul></li>
</ul></div>
<p class='juan'>神異典第一百九卷</p>
<div class='div-other'><a id='mulu1450' />
<p class='h2'>僧寺部彙考三</p>
<div class='div-other'><a id='mulu1451' />
<p class='h3'>河南通志</p>
<div class='div-other'><a id='mulu1452' />
<p class='h4'>崇法寺</p><p>寺在開封府治東北齊天保六年始建名曰建國唐睿宗改為相國寺明洪武初勅修置僧綱司成化二十年更賜今額嘉靖三十二年重修</p>
</div>
<div class='div-other'><a id='mulu1453' />
<p class='h4'>祐國寺</p><p>寺在府治東北隅晉天福中僧紫薇課初建於明德坊名曰等覺禪院宋乾德間詔遷豐美坊即今所慶曆中改上方寺內有鐵色琉璃塔俗呼為鐵塔寺元末為兵廢明洪武十六年僧視全重建天順間修葺嘉靖間重修</p>
</div>
<div class='div-other'><a id='mulu1454' />
<p class='h4'>正覺寺</p><p>寺在禹州西義讓里宋時建明洪武六年修以文殊龍福崇因龍潭土城清凉六寺併焉</p>
</div>
<div class='div-other'><a id='mulu1455' />
<p class='h4'>葆光寺</p><p>寺在彰德府湯陰縣西三十里唐天寶間建金大定間修明成化十六年重修相傳晉孫登學道之所有嘯臺及煉丹井白雲洞遺跡尚存</p>
</div>
<div class='div-other'><a id='mulu1456' />
<p class='h4'>常樂寺</p><p>寺在武安縣南三十里鼓山之麓按齊書文宣帝自鄴都詣晉陽往來山下嘗起離宮于此以備巡幸復建此寺初名石窟天綂間改智力宋嘉祐中復改今名金正隆三年重修</p>
</div>
<div class='div-other'><a id='mulu1457' />
<p class='h4'>寶蓮寺</p><p>寺在安陽縣南三十里邑人余鍾英刱建鍾英明萬曆丁未科進士深心內典此寺遂為南北叢林之冠</p>
</div>
<div class='div-other'><a id='mulu1458' />
<p class='h4'>化城寺</p><p>寺在懷慶府濟源縣東北三十里有洞唐相裴休讀書之所咸通中建明永樂七年修</p>
</div>
<div class='div-other'><a id='mulu1459' />
<p class='h4'>安國寺</p><p>寺在河南府治南唐咸通間建明洪武初修置僧綱司于內成化弘治間相繼修葺叅議喬縉為記</p>
</div>
<div class='div-other'><a id='mulu1460' />
<p class='h4'>少林寺</p><p>寺在登封縣西少室山北麓後魏孝文帝時建梁時達磨居此面壁九年隋文帝改名陟岵唐復名少林明洪武間重修</p>
</div>
<div class='div-other'><a id='mulu1461' />
<p class='h4'>會善寺</p><p>寺在登封縣西後魏時建宋王著有記又有元雪庵李溥光所書茶牓刻字</p>
</div>
<div class='div-other'><a id='mulu1462' />
<p class='h4'>御題寺</p><p>寺在靈寶縣治南初唐德宗為雍王時征史朝義過之題詩于壁後即位僧元覺詣長安請寺額詔以御題為名金大定四年修明洪武十五年置僧會司于內成化六年重修</p>
</div>
<div class='div-other'><a id='mulu1463' />
<p class='h4'>福勝寺</p><p>寺在鄧州治西南宋天聖間建明洪武十年修置僧正司于內寺東北隅有塔十三層高百餘丈中一井呼為海眼因為塔以鎮之</p>
</div>
<div class='div-other'><a id='mulu1464' />
<p class='h4'>龍巢寺</p><p>寺在浙川縣東三十里魏太和間建因龍巢于此故名今窟尚存有碑</p>
</div>
<div class='div-other'><a id='mulu1465' />
<p class='h4'>香巗寺</p><p>寺在浙川縣東南白崖山有兩禪院乃唐一行與虎茵二師所開一行在長安示寂肅宗歸而葬之鄧守表聞自葬後山中香風經月不息故名其寺曰香巗始建未詳明永樂間重修</p>
</div></div>
<div class='div-other'><a id='mulu1466' />
<p class='h3'>陝西通志</p>
<div class='div-other'><a id='mulu1467' />
<p class='h4'>慈恩寺</p><p>寺在西安府南曲江池唐高祖建中有雁塔進士既捷題名於此</p>
</div>
<div class='div-other'><a id='mulu1468' />
<p class='h4'>金勝寺</p><p>寺即崇仁寺在府城西郭外即唐三藏法師譯經處古有玉佛殿尊經閣並轉輪藏</p>
</div>
<div class='div-other'><a id='mulu1469' />
<p class='h4'>招福寺</p><p>寺乾封二年睿宗在藩立本隋正覺寺寺南北門額並睿宗所題長安二年上出等身金銅像一鋪並九部樂南北二門額上與岐薛二王親送至寺景龍二年詔寺中別建聖容院是睿宗在青宮真容也先天二年勅出內庫錢二千萬工匠一千人重修</p>
</div>
<div class='div-other'><a id='mulu1470' />
<p class='h4'>光宅寺</p><p>儀鳳二年望氣者言光宅坊有興氣勅令掘得石函函內有佛舍利骨萬餘粒遂立光宅寺武太后始置七寶臺丞相韋處厚自居內庭至相位每歸輙至此寺焚香瞻禮</p>
</div>
<div class='div-other'><a id='mulu1471' />
<p class='h4'>寶剎寺</p><p>隋開皇中立為寺佛殿後造四面立柱當中構虛起兩層榱棟屈曲為京城之奇妙故曰寶剎寺</p>
</div>
<div class='div-other'><a id='mulu1472' />
<p class='h4'>臥龍寺</p><p>寺在陸海坊四牌樓南有吳道子書觀音像及佛足跡碑初以像名觀音寺宋有僧惟果長臥其中人以臥龍呼之故名臥龍</p>
</div>
<div class='div-other'><a id='mulu1473' />
<p class='h4'>章敬寺</p><p>寺在通化門外本魚朝恩宅後章敬皇后立寺故名殿宇四千一百三十間分四十八院以曲江亭百司館華清宮觀風樓及將相沒官宅捨給其用今廢</p>
</div>
<div class='div-other'><a id='mulu1474' />
<p class='h4'>開福寺</p><p>寺在得辛坊有貝葉三片長三寸闊二寸細輭如綿帛蒼色真府中奇觀也瞻仰者甚眾</p>
</div>
<div class='div-other'><a id='mulu1475' />
<p class='h4'>二龍寺</p><p>寺在咸寧永寧坊中有龍井宋咸淳國師曇延說法於此</p>
</div>
<div class='div-other'><a id='mulu1476' />
<p class='h4'>資聖寺</p><p>寺本趙國公長孫無忌宅龍朔年為文德皇后立為尼寺咸亨四年改為僧寺後被火焚灰燼中得經數部不損一字眾以為異數日之間施捨鉅萬遂營造如故今改為神峪寺在咸寧白鹿原下</p>
</div>
<div class='div-other'><a id='mulu1477' />
<p class='h4'>羅漢寺</p><p>寺在五臺西石鼈谷四十里又上嶺二十里有羅漢洞遊人至此如在天上</p>
</div>
<div class='div-other'><a id='mulu1478' />
<p class='h4'>廣教寺</p><p>寺在咸陽縣北三十里睦村地俗名三絕謂修塑畫也中有吳道子畫壁神彩飛動</p>
</div>
<div class='div-other'><a id='mulu1479' />
<p class='h4'>大定寺</p><p>寺在鄠縣東南六十里昔魏武之始有李順卿者隱居此地誦金剛經聚疊瓦塔以記經數至隋大業中乃以此地賜附馬尉遲安為柴莊安嘗見一老人素服謂曰此古寺地何不再葺之安遂置寺掘地得順卿石像焉寺即居賢寺</p>
</div>
<div class='div-other'><a id='mulu1480' />
<p class='h4'>靈泉寺</p><p>寺在臨潼縣驪山下唐太宗幸溫泉改為溫泉宮元宗每年幸之</p>
</div>
<div class='div-other'><a id='mulu1481' />
<p class='h4'>崇皇寺</p><p>寺在高陵縣漢薄姬至此誕文帝唐初置宋太宗賜額</p>
</div>
<div class='div-other'><a id='mulu1482' />
<p class='h4'>法相寺</p><p>寺在涇陽縣東北有宋游師雄題畵碑及金人題咏并前賢分襟橋詩周克新過師墓必下馬謁告師又有集賢書堂涇陽茹通判起穆進士世傑賽知縣賢三原劉主事德學馬光祿理及高陵馬生世傑吉生士皆講學於中</p>
</div>
<div class='div-other'><a id='mulu1483' />
<p class='h4'>正果寺</p><p>寺在涇陽縣西北十五里係唐時古剎寺有佛藏全部在內</p>
</div>
<div class='div-other'><a id='mulu1484' />
<p class='h4'>中興寺</p><p>寺在盩厔縣黑水谷仙遊潭上有馬融讀書石室</p>
</div>
<div class='div-other'><a id='mulu1485' />
<p class='h4'>八龍院寺</p><p>寺在富平縣東三十里神光祖師說法八龍聽講處有塔半截斜立不崩俗名半截塔</p>
</div>
<div class='div-other'><a id='mulu1486' />
<p class='h4'>金塔寺</p><p>寺在同州治東隋文帝建以葬其養母神尼者有司祝釐習儀之所也</p>
</div>
<div class='div-other'><a id='mulu1487' />
<p class='h4'>安靖寺</p><p>寺在朝邑縣有鐘浮水而至叩之不鳴或曰宋熙寧間所鑄也</p>
</div>
<div class='div-other'><a id='mulu1488' />
<p class='h4'>壽聖寺</p><p>寺在朝邑縣大慶關渡之西唐建一名雙泉寺明時某孝廉會試遇火感佛救益侈大之</p>
</div>
<div class='div-other'><a id='mulu1489' />
<p class='h4'>精進寺</p><p>寺在澄城縣東門外唐肅宗時建有浮圖九級</p>
</div>
<div class='div-other'><a id='mulu1490' />
<p class='h4'>普濟寺</p><p>寺在澄城縣金沙谷上有佛圖澄洗腸泉禱雨輙應</p>
</div>
<div class='div-other'><a id='mulu1491' />
<p class='h4'>迴鑾寺</p><p>寺在澄城縣南景家河隋文帝避暑迴鸞於此</p>
</div>
<div class='div-other'><a id='mulu1492' />
<p class='h4'>大佛寺</p><p>寺在邠州西三十里唐尉遲敬德建石岩萬仞即鑿大佛像故名</p>
</div>
<div class='div-other'><a id='mulu1493' />
<p class='h4'>大金佛寺</p><p>寺在鳳翔府治東元大德年勅修世祖鑄金佛像</p>
</div>
<div class='div-other'><a id='mulu1494' />
<p class='h4'>法門寺</p><p>寺在扶風縣北二十里古塔四層唐憲宗迎佛骨於此明正德年僧澄段修</p>
</div>
<div class='div-other'><a id='mulu1495' />
<p class='h4'>八角寺</p><p>寺在寶雞縣東一里有泉其形八角故名</p>
</div>
<div class='div-other'><a id='mulu1496' />
<p class='h4'>開元寺</p><p>寺在隴州北二里內有木塔七級唐建</p>
</div>
<div class='div-other'><a id='mulu1497' />
<p class='h4'>龍眼寺</p><p>寺在隴州東十五里山脊有二泉如龍眼故名唐鄂國公建</p>
</div>
<div class='div-other'><a id='mulu1498' />
<p class='h4'>湧泉寺</p><p>寺在漢中府北七十里天臺山有湧泉故名</p>
</div>
<div class='div-other'><a id='mulu1499' />
<p class='h4'>福嚴寺</p><p>寺在褒城縣西南九十里即金華寺中有龍骨塔昔老僧嚴公於後洞得龍牙龍角龍骨數十夜夢一巨人縞衣告曰此山神龍所依因樵牧污穢龍已去矣今德人住此龍當復來今洞中之骨其蛻也嚴公即建塔取龍骨盡瘞之</p>
</div>
<div class='div-other'><a id='mulu1500' />
<p class='h4'>走平寺</p><p>寺在鳳縣東南一百里寺舊在山頂一旦山裂寺走平地亦奇事也故名走平</p>
</div>
<div class='div-other'><a id='mulu1501' />
<p class='h4'>石櫃山寺</p><p>寺距平涼府華亭縣二十里唐趙聖僧有證道歌留壁</p>
</div>
<div class='div-other'><a id='mulu1502' />
<p class='h4'>古塔寺</p><p>寺在華亭縣城內塔高數十仞</p>
</div>
<div class='div-other'><a id='mulu1503' />
<p class='h4'>觀音寺</p><p>寺在華亭縣西二十五里有湫水甚靈民賴之</p>
</div>
<div class='div-other'><a id='mulu1504' />
<p class='h4'>丈八寺</p><p>寺在崇信縣銅城佛高丈八巍然屹立</p>
</div>
<div class='div-other'><a id='mulu1505' />
<p class='h4'>石宮寺</p><p>寺在崇信縣上三鄉東南鑿崖為洞刻成石像如水簾洞</p>
</div>
<div class='div-other'><a id='mulu1506' />
<p class='h4'>龍馬寺</p><p>寺在涇州東長武鎮宋太祖微時常過此僧守嚴者異其骨相陰使畫工圖于寺壁</p>
</div>
<div class='div-other'><a id='mulu1507' />
<p class='h4'>妙華寺</p><p>寺在鞏昌府治北元至正年建有浮圖一十二層</p>
</div>
<div class='div-other'><a id='mulu1508' />
<p class='h4'>三泉寺</p><p>寺在徽州東四十里石出三泉州之奇勝</p>
</div>
<div class='div-other'><a id='mulu1509' />
<p class='h4'>普圓寺</p><p>寺在徽州西四十里有臥佛像有石岩石洞奇甚</p>
</div>
<div class='div-other'><a id='mulu1510' />
<p class='h4'>瑞應寺</p><p>寺在秦州東八十里麥積山上隋時建有唐杜甫及五代時王仁裕詩</p>
</div>
<div class='div-other'><a id='mulu1511' />
<p class='h4'>普觀寺</p><p>寺在甘州衛城南一百三十里祁連山下古名馬蹄寺開創無考有石門二石洞七層共三十餘處每洞廣狹不一俱有佛像明永樂十五年勅賜額曰普觀寺</p>
</div>
<div class='div-other'><a id='mulu1512' />
<p class='h4'>聖容寺</p><p>寺在永昌衛城北二十里地名金川舊有石佛在石崖間</p>
</div>
<div class='div-other'><a id='mulu1513' />
<p class='h4'>莊嚴寺</p><p>寺在涼州城南六十里紅崖地舊名淨覺禪寺明永樂五年三藏國師耳赤建勅改今名</p>
</div>
<div class='div-other'><a id='mulu1514' />
<p class='h4'>塔寺</p><p>寺在涼州城北門內有石磚塔一十三級高一十一丈</p>
</div>
<div class='div-other'><a id='mulu1515' />
<p class='h4'>弘覺寺</p><p>寺在西寧衛城東南隅舊名妙華菴明洪武二十三年建永樂十年勅賜額曰弘覺</p>
</div>
<div class='div-other'><a id='mulu1516' />
<p class='h4'>髮塔寺</p><p>寺在山丹衛城東南隅初掘土得鐵佛五石函一內藏髮又有石罏一刊曰髮塔寺</p>
</div></div>
<div class='div-other'><a id='mulu1517' />
<p class='h3'>江南通志</p>
<div class='div-other'><a id='mulu1518' />
<p class='h4'>靈谷寺</p><p>寺在江寧府鍾山東南舊於獨龍阜建道林寺梁改開善宋改太平興國後改蔣山明洪武初徙山之東偏改名靈谷自山門入松徑五里乃至寺其中路履之有聲鼓掌則聲若彈絲俗呼琵琶街殿宇不施一木皆壘甓空洞而成後有浮圖即梁寶誌改葬處塔前有石泉迴曲僧曇隱所得八功德水也石旁有古松偃榦明高帝月夜掛衣于上蟲蟻不生方丈扁以青林堂榜明高帝山居詩於上左有梅花塢寺有明高帝大靈谷寺記及徐一夔奉勅撰靈谷寺碑</p>
</div>
<div class='div-other'><a id='mulu1519' />
<p class='h4'>栖霞寺</p><p>寺在府攝山南齊明僧紹故宅捨為寺陳江總有碑隋造舍利塔於寺後唐改功德寺高宗製明隱君碑南唐改妙因寺徐鉉書額宋改普雲寺仁宗賜金寶方碑明洪武初仍名棲霞寺寺有王世貞記陳文燭重修棲霞寺碑陸光祖天王殿記汪道昆般若堂及多寶塔記序焦竑董其昌五百阿羅漢畫像記按攝山一名[糸*育*ㄆ]山中峰屹然卓立左右山環抱如拱陳江總及唐高宗碑尚完天王大雄法堂諸殿接於中峰之麓隋舍利塔前中峰澗水從石蓮孔中噴出為品外泉倚山石佛千身為千佛巖紗帽峰明月臺循中峰而上有白鹿泉珍珠泉疊浪巖再上為天開巖為明徵君故宅宅後有白乳泉僧寮倚山架壁各擅其勝白雲庵紫峰閣[虛*頁]稱幽峻歷朝以來高僧棲息明覺浪禪師開法於此塔在焉笑峰竺庵山門重新今禪堂創建于中峰之下</p>
</div>
<div class='div-other'><a id='mulu1520' />
<p class='h4'>雞<span class='corr'>鳴</span>寺</p><p>寺在府雞籠山與覆舟臺城相接晉永康間始創道塲明初為普濟禪師廟洪武二十年改創雞鳴寺遷靈谷寶誌公法函瘞於山麓建浮圖五級有施食臺寺中有憑虛閣望湖亭</p>
</div>
<div class='div-other'><a id='mulu1521' />
<p class='h4'>清凉寺</p><p>寺在府石城門內崇山之阿寺極幽邃吳順義中為興教寺南唐為文益禪師道塲號法眼宗最盛後主嘗留宿寺中宋太平興國間改清凉廣惠寺蘇軾嘗捨彌陀像于寺中明洪武初周王重建賜今額左上為清凉臺俯視大江即南唐翠微亭舊址</p>
</div>
<div class='div-other'><a id='mulu1522' />
<p class='h4'>吉祥寺</p><p>寺在府清凉山之北元時為天妃廟明永樂初改寺萬曆間焦竑讀書於寺建華嚴樓為重修吉祥寺碑記後有古梅虬枝鐵幹扶疎十畞</p>
</div>
<div class='div-other'><a id='mulu1523' />
<p class='h4'>弘濟寺</p><p>寺在府觀音門外燕子磯明洪武初即山建觀音閣正德間因閣建寺賜名弘濟殿閣皆緣崖構成以鐵繩穿石繫棟俯臨大江從江上望之如燕子飛</p>
</div>
<div class='div-other'><a id='mulu1524' />
<p class='h4'>靜海寺</p><p>寺在府儀鳳門外盧龍山之麓明永樂間命使海外風波無警因建寺賜額有潮音閣傑出殿表</p>
</div>
<div class='div-other'><a id='mulu1525' />
<p class='h4'>嘉善寺</p><p>寺在府鐵石山明正統中僧法通建寺賜額山椒有石佛閣蒼雲崖一線天奇石綺錯崖壑幽勝</p>
</div>
<div class='div-other'><a id='mulu1526' />
<p class='h4'>崇化寺</p><p>寺在府高峯院明正統間重修賜額崖下有泉沸起水面若散花故名梅花水</p>
</div>
<div class='div-other'><a id='mulu1527' />
<p class='h4'>大報恩寺</p><p>寺在府聚寶門外古長干里吳赤烏間康僧會致舍利吳大帝神其事置建初寺及阿育王塔江南塔寺之始也晉太康間劉薩阿得舍利於長干里復建長干寺晉簡文帝勅長干造三級塔梁武帝詔修宋改天禧寺建聖感塔元改天禧慈恩旌忠寺元末燬於兵明永樂十年勅建梵宇悉準宮闕造九級琉璃塔賜額大報恩寺御製碑記宣德再賜御製碑</p>
</div>
<div class='div-other'><a id='mulu1528' />
<p class='h4'>天界寺</p><p>寺在府聚寶門外善世橋南舊在城中大市橋北元名龍翔集慶寺明初改天界寺洪武戊辰寺災徙建今所榜寺門曰善世法門永樂間增置毘盧閣栴檀林三十六庵天順間重建觀音輪藏諸殿成化中益廊廡規制宏敞僧廬悠邃寺中萬松庵半峰亭最勝崇禎間博山艤禪師開法於此其後覺浪盛禪師繼之</p>
</div>
<div class='div-other'><a id='mulu1529' />
<p class='h4'>弘覺寺</p><p>寺在郡牛首山梁天監間司空徐度建名佛窟寺唐大曆元年代宗因感夢勅修浮圖七級相峙東西峰頂宋太平興國二年更名崇教寺明正統間改賜今額茲山為唐法融禪師開教處入門有白雲梯石磴百級銀杏一株蔭蔽天日上為觀音閣為兜率崖又上為文殊洞洞傍有含虛閣巒壑萬狀踞牛首之勝先是明有御製牛山庵記舍利塔在文殊洞下西峰又有方塔在文殊洞前</p>
</div>
<div class='div-other'><a id='mulu1530' />
<p class='h4'>花巖寺</p><p>寺在府幽棲山陰即古獻花巖唐高僧懶融居此有百鳥獻花因名明成化間始建寺賜額寺中巖洞臺<span class='corr'>閻</span>最盛</p>
</div>
<div class='div-other'><a id='mulu1531' />
<p class='h4'>高座寺</p><p>寺在府雨花臺梅岡晉末嘉中建名甘露寺西竺僧尸黎蜜據高座說法因名舊志云有僧號高座道人葬此故名或曰竺道生所居明洪武中重修弘治間復加恢拓</p>
</div>
<div class='div-other'><a id='mulu1532' />
<p class='h4'>永寧寺</p><p>寺在府梅岡古名剎按志高座亦名永寧今為二寺後有方正學祠景大夫祠其地高敞有木末亭亭後有嘯風亭南對雨花北眺鍾陵有芝泉出于其間</p>
</div>
<div class='div-other'><a id='mulu1533' />
<p class='h4'>瓦官寺</p><p>寺在府城西南隅建康實錄晉哀帝興寧二年詔移陶官於淮水北遂以南岸陶所建寺故名瓦官內有晉義熙中獅子國所獻玉佛先有徵士戴安道手製佛像五軀及顧長康維摩圖世號三絕南唐昇元中改寺曰昇元寺閣曰昇元閣宋太平興國五年改為院額曰崇勝戒壇明初寺廢嘉靖中杏花村建積慶庵掘地得昇元石像云此即瓦官寺故地遂為古瓦官寺</p>
</div>
<div class='div-other'><a id='mulu1534' />
<p class='h4'>廻光寺</p><p>寺在府城南隅梁天監間創蕭子雲飛白大書寺額名蕭帝寺唐保大中改法光寺宋至和中改鹿苑寺明永樂間有迴光大士自西域至重建改今額</p>
</div>
<div class='div-other'><a id='mulu1535' />
<p class='h4'>慧光寺</p><p>寺在府新亭鄉宋治平間建賜古光宅寺創制極古佛宇後山石如掌雲光法師講經于此明洪武間重建賜今額</p>
</div>
<div class='div-other'><a id='mulu1536' />
<p class='h4'>三山寺</p><p>寺在府三山之麓明洪武十三年建其地三峰相連中隱孤寺有磯頭懸江中登者豁目</p>
</div>
<div class='div-other'><a id='mulu1537' />
<p class='h4'>崇因寺</p><p>寺在府城南十里石馬山之陰劉宋時名曠野寺齊廢梁大同中復建唐開元中以懶融嘗居改禪居院太和中改崇果院宋改寺額曰崇因明嘉靖間重修此地舊為新亭有王謝遺跡劉誼詩云十里崇因寺臨江水氣中</p>
</div>
<div class='div-other'><a id='mulu1538' />
<p class='h4'>崇明寺</p><p>寺在句容縣東北隅晉咸熙中建名義和梁昭明太子書額宋太平興國年改今額寺有浮圖甚峻明隆慶四年重修鐘樓崇禎十六年再修</p>
</div>
<div class='div-other'><a id='mulu1539' />
<p class='h4'>白龍寺</p><p>寺在溧陽縣西七十里晉建舊有三塔一名三塔寺或云僧伽化行之地又名大聖院</p>
</div>
<div class='div-other'><a id='mulu1540' />
<p class='h4'>飛來寺</p><p>寺在高淳縣西南三里明天啟二年中秋夜忽有銅像彌勒一尊端坐太平圩之東角及旦黃沙蔽天士民咸集見而異曰殆飛來佛耶建寺遂以飛來名</p>
</div>
<div class='div-other'><a id='mulu1541' />
<p class='h4'>開元禪寺</p><p>寺在蘇州府盤門內吳孫權母吳夫人捨宅建永禪師開山名通元寺寺有石佛二相傳晉建興二年滬瀆海口漁者見神光照水徹天旦而視之乃二石像浮水上或曰水神也以三牲巫祝迎之像泛流而去吳人朱膺等復于海濱迎入城置通元寺光明七晝夜不絕其後漁者復于此獲一青石鉢初疑臼類葷而用之俄有佛像現於外遂併以供佛唐東宮長史陸柬之書碑延載元年則天遣使送珊瑚鏡一面鉢一副宣賜供養兼改重雲寺開元中再改今額舊在城北陲後唐同光中錢氏遷置于此</p>
</div>
<div class='div-other'><a id='mulu1542' />
<p class='h4'>瑞光禪寺</p><p>寺在府開元寺南吳赤烏間僧性康建名普濟院宋宣和間建浮圖十三級五色光現詔賜今額并賜塔名天寧萬壽寶塔</p>
</div>
<div class='div-other'><a id='mulu1543' />
<p class='h4'>虎丘禪寺</p><p>寺在府虎丘山晉王珣及弟珉別業也咸和二年捨建即劍池分為東西二寺今合為一</p>
</div>
<div class='div-other'><a id='mulu1544' />
<p class='h4'>靈源教寺</p><p>寺在府太湖洞庭東山碧螺峰下峰有靈泉故名梁天監元年建</p>
</div>
<div class='div-other'><a id='mulu1545' />
<p class='h4'>治平教寺</p><p>寺在府上方山下梁天監二年建舊名楞伽寺宋治平元年改今名寺傍有石井隋人刻字蓋楊素移郡橫山時也</p>
</div>
<div class='div-other'><a id='mulu1546' />
<p class='h4'>靈巖禪寺</p><p>寺在府靈巖山上舊名秀峰寺宋改顯親崇報禪院即吳故館娃宮也梁天監中始建為寺寺成有異僧負鉢囊入憩廡下長身黧面梵相奇古其徒不之省夜索筆圖其像于壁而去其後異僧見之驚曰此西土智積菩薩也因建智積菩薩殿弘治間重建</p>
</div>
<div class='div-other'><a id='mulu1547' />
<p class='h4'>光福講寺</p><p>寺在吳縣鄧尉山龜峰上梁大同間建寺有舍利塔又有銅觀音像郡水旱祈禱輙應</p>
</div>
<div class='div-other'><a id='mulu1548' />
<p class='h4'>寒山寺</p><p>寺在府閶門西十里楓橋下唐人詩有姑蘇城外寒山寺夜半鐘聲到客船之句</p>
</div>
<div class='div-other'><a id='mulu1549' />
<p class='h4'>翠峰禪寺</p><p>寺在府莫釐山之陰唐將軍席溫捨宅建天寶間僧重顯所謂雪竇禪師常居此其遺跡有降龍井羅漢樹悟道泉猶存</p>
</div>
<div class='div-other'><a id='mulu1550' />
<p class='h4'>慧聚教寺</p><p>寺在崑山縣馬鞍山下梁天監十年吳興沙門惠嚮建相傳嚮登山寓一石室忽見寺神請助千工用佐景福是夜風雨暴作喑嗚之聲人皆聞之遲明殿基成延袤一十七丈高丈有二尺巨石轟然其直如矢事聞因命建寺賜今額封山神為大聖山王仍賜鐵爐繡佛勅張僧繇繪龍於四柱歷朝御書題味甚多</p>
</div>
<div class='div-other'><a id='mulu1551' />
<p class='h4'>報國講寺</p><p>寺在崑山縣景德寺西舊在城西一里許名九品觀堂相傳其地本屠沽所聚寺僧師諒一夕夢有神人披髮執戈而告曰此地當作道塲師何不興一觀堂名以九品鑿池為沼當有石塔現寤與眾言之因協力建造果得石塔數層上刻元幹僧師諒九品觀堂元泰定間改建於此後荃公重建奏請今額</p>
</div>
<div class='div-other'><a id='mulu1552' />
<p class='h4'>聖像教寺</p><p>寺在崑山縣南三十五里滬濱晉建興二年有迦葉維衛二石像從海逆水而來至此眾迎像置郡城開元寺里人趙罕復捨所居建寺于此勅賜今額</p>
</div>
<div class='div-other'><a id='mulu1553' />
<p class='h4'>無礙講寺</p><p>寺在吳江縣常樂坊西故名西寺梁開平間建晉天福七年賜額華嚴賢首講寺吳越王常浴于此改名無礙寺浴池猶存</p>
</div>
<div class='div-other'><a id='mulu1554' />
<p class='h4'>留光禪寺</p><p>寺在嘉定縣澄江門內宋天聖中建庵俄有祥光現鑿土得異木刻觀音像頗著靈異乾道初始建寺</p>
</div>
<div class='div-other'><a id='mulu1555' />
<p class='h4'>南翔講寺</p><p>寺在嘉定縣南二十四里梁天監間掘地得石徑丈常有二鶴飛集其上即其地作精舍每鶴至止必獲檀施後鶴去不返僧方悵然俄時見石上有白鶴南翔去不歸之語因名</p>
</div>
<div class='div-other'><a id='mulu1556' />
<p class='h4'>萬安教寺</p><p>寺在嘉定縣萬壽寺西新華浦與南翔大德為三大剎成于泰定</p>
</div>
<div class='div-other'><a id='mulu1557' />
<p class='h4'>廣安教寺</p><p>寺在太倉州直唐市唐乾元初簡大師建相傳簡領二人來遊立庵於此插竹護籬落後遂成林初名寶林寺宋祥符元年改今額紹興六年建塔鑿地得磚有長安二年瞿像寶塔字乃知唐武后時嘗建塔宇於此</p>
</div>
<div class='div-other'><a id='mulu1558' />
<p class='h4'>壽安講寺</p><p>寺在崇明縣永興沙舊在三沙東鄉宋淳祐間有二僧曰模曰儔卓錫曠野拾枯柟簪土祝曰枿復榮當建道塲無何枯枿向榮遂結庵名富安院後拓之元延祐戊午賜額永福壽安寺尋<span class='corr'>圮</span>於潮秦定甲子遷於東仁鄉之中土</p>
</div>
<div class='div-other'><a id='mulu1559' />
<p class='h4'>南禪寺</p><p>寺在松江府學東宋崇寧中張頭陀卜築於此鑿地得住世羅漢像人異之遂為施水庵紹興中賜名演教禪院後改今額</p>
</div>
<div class='div-other'><a id='mulu1560' />
<p class='h4'>北禪寺</p><p>寺在府城內東北宋紹興間僧法寧建寧先住沂州馬[山*耆]山淨居寺航海至青龍有章氏者迎止於此發地得古碑云大唐禪寺又得金銅天王像因建寺焉</p>
</div>
<div class='div-other'><a id='mulu1561' />
<p class='h4'>普照講寺</p><p>寺在華亭縣治西唐乾元中建宋大中祥符元年改今額每歲正旦冬至及聖節郡縣俱習儀於此</p>
</div>
<div class='div-other'><a id='mulu1562' />
<p class='h4'>興聖教寺</p><p>寺在府治東南穀市橋西五代漢乾祐二年建初名興國長壽宋祥符中改今額地縱廣踰三十畝東有水陸池南有浮圖四面九級有鐘樓高及浮圖之半鐘聲洪亮聞數十里</p>
</div>
<div class='div-other'><a id='mulu1563' />
<p class='h4'>延慶講寺</p><p>寺在府治守禦千戶所東其地本施家瀁宋隆興中每遇陰晦或金氣亙天間有聞鐘聲者吳僧守祥結芧蘆葦中以眾力成十六觀堂乾道六年間賜額</p>
</div>
<div class='div-other'><a id='mulu1564' />
<p class='h4'>化成永壽寺</p><p>寺在府南二十七里其址古胥顧泖也泖有六和神靈甚宋端平間僧妙智苦節清修並泖架一室奉神神顯靈於人凡禱祈者以所驗重輕發土實泖未幾泖隆然遂構精舍曰成化庵元泰定中賜額</p>
</div>
<div class='div-other'><a id='mulu1565' />
<p class='h4'>法忍教寺</p><p>寺在婁縣朱涇鎮唐咸通十年建宋法忍院也其地本船子和尚覆舟處寺有船子及夾山會禪師遺像又有東法忍寺</p>
</div>
<div class='div-other'><a id='mulu1566' />
<p class='h4'>龍華教寺</p><p>寺在上海縣黃浦西龍華村相傳吳越忠懿王常夜泊浦上風雨驟至草莽間祥光燭天鐘梵隱然詢其地古龍華寺基也遂命大盈莊務將張仁泰重建宋治平初賜額曰空相西北隅舊有白蓮教院前有寶塔時時放光至今存焉舊有山門門外有二井俗呼龍井明嘉靖間山門燬於倭僧惠林重建萬曆間詔頒佛藏于諸名山僧達果疏請特遣中涓齋勅詣寺并賜達果金環紫衣護藏慈聖皇太后復賜其徒理國銀環紫衣護藏如其師又賜範金千葉寶蓮毘盧佛一金彩結旛十丈并日月錦旛二鏤銅器五勅賜大興國慈華禪寺</p>
</div>
<div class='div-other'><a id='mulu1567' />
<p class='h4'>明心教寺</p><p>寺在上海縣西南六十里梁開平初建初名華嚴院宋治平二年賜今額寺有石函觀音像禱求響答</p>
</div>
<div class='div-other'><a id='mulu1568' />
<p class='h4'>太平教寺</p><p>寺在上海縣二十三保華亭太平禪寺在其西俗呼此為東太平宋太平興國間僧及操舟雲游夜泊范家濱間蘆葦間有鐘鼓音疑為梵宇訪之無有後夜復然又見白光燭天發地得鐵佛一因以建寺</p>
</div>
<div class='div-other'><a id='mulu1569' />
<p class='h4'>觀音禪寺</p><p>寺在上海縣西宋崇寧初建淳熙三年賜額慈報禪院元燬明洪武十六年重建改今額為縣之首剎</p>
</div>
<div class='div-other'><a id='mulu1570' />
<p class='h4'>積善講寺</p><p>寺在上海縣西北宋紹興間里人李阡夢金人乞坐地遂捨地為精舍度其孫師立主之元至大間有番賈航海南來拜師立道上自云慕師高德以貨寶一巨艘施之不通姓名而去立遂大拓舊規請額為積善院明成化間重修後建海雲堂今寺為本縣祝聖習儀之地</p>
</div>
<div class='div-other'><a id='mulu1571' />
<p class='h4'>澱山禪寺</p><p>寺在青浦縣薛澱湖中山頂宋建炎初建紹興八年賜額普光王寺內有會靈祠祀降聖夫人今為伽藍神何松年記云秦始皇時邢氏有三姑長曰雲鶴夫人主沈湖次曰月華夫人主柘湖季曰降聖夫人主澱湖即此相傳神靈甚赫嘗大旱祈雨隨車而至每歲湖中羣蛟競鬥水為沸騰獨不入祠</p>
</div>
<div class='div-other'><a id='mulu1572' />
<p class='h4'>頤浩講寺</p><p>寺在青浦縣金澤鎮宋景定中始創經堂僧道崇主之其徒如信開拓遂成大剎元元貞中賜今額</p>
</div>
<div class='div-other'><a id='mulu1573' />
<p class='h4'>天寧萬壽禪寺</p><p>寺在常州府城東門外舊名廣福唐天復間齊雲長老維亢施舍利卜寺址淮南楊行密因名齊雲南唐保大中進浮圖七級龕僧伽所留國祥寺衲衣號普照王塔宋崇寧二年詔天下建崇寧寺加萬壽二字四年賜塔名曰慈雲政和元年改崇寧為天寧</p>
</div>
<div class='div-other'><a id='mulu1574' />
<p class='h4'>祥符寺</p><p>寺在府治馬跡山上唐貞觀初嘗徙置津里山隩名靈山居重湖疊嶂間最為清絕宋大中祥符間改祥符禪院宣和四年間陞為寺</p>
</div>
<div class='div-other'><a id='mulu1575' />
<p class='h4'>慧山禪寺</p><p>寺在無錫縣西七里慧山梁大同間建名法雲唐會昌中廢咸通重建名惠山宋至道中更名普利紹興初以寺賜信安郡王孟忠厚奉昭慈聖憲皇后歲祀改旌忠薦福寺依慧山麓有泉石之勝</p>
</div>
<div class='div-other'><a id='mulu1576' />
<p class='h4'>長泰寺</p><p>寺在無錫縣南四十里梁大同元年建名長泰宋改普寧禪院為僧伽掛笠之所寺後有巨人跡雨後則現明洪武十五年復舊名</p>
</div>
<div class='div-other'><a id='mulu1577' />
<p class='h4'>南嶽講寺</p><p>寺在宜興縣南嶽山齊永明二年建唐天寶中稠錫禪師廬其旁有滌塲池卓錫真珠二泉天然井又有吳越金書法華經二帙宋改勝果禪院明洪武二十四年改今額</p>
</div>
<div class='div-other'><a id='mulu1578' />
<p class='h4'>廣福教寺</p><p>寺在宜興縣芙蓉山唐乾元初建紹興間僧了清為記有龐居士三到斯山之語</p>
</div>
<div class='div-other'><a id='mulu1579' />
<p class='h4'>乾明廣福禪寺</p><p>寺在江陰縣治東初本二寺唐乾貞元年建名崇聖宋太平興國五年賜額乾明院廣福院嘉祐中賜飛白御書治平中改壽聖紹興避高宗號改廣福乾道九年始併為一寺有泛海觀音像相傳天聖初自海浮至又有草書心經石刻</p>
</div>
<div class='div-other'><a id='mulu1580' />
<p class='h4'>迎福講寺</p><p>寺在江陰縣治南大寧坊唐天祐十一年建名報恩宋紹興間有異僧書華嚴經畢擲筆池中化青蓮花</p>
</div>
<div class='div-other'><a id='mulu1581' />
<p class='h4'>焦山寺</p><p>寺在鎮江府焦山傳燈錄載為歷代祖庭創自漢興平間名普濟寺唐時重建宋名普濟庵元祐初復名寺明宣德正統間規模漸壯景泰間復拓之與北固金山相抗</p>
</div>
<div class='div-other'><a id='mulu1582' />
<p class='h4'>招隱寺</p><p>寺在郡南七里招隱山宋景平元年創即戴顒隱居之地梁昭明太子嘗讀書于此</p>
</div>
<div class='div-other'><a id='mulu1583' />
<p class='h4'>因勝寺</p><p>寺在郡西二十五里五州山梁時山中有寺武帝曾遊幸焉輦道尚存宋熙寧中陳丞相升之葬親于山半為建寺曰顯慈宋元祐中蘇右丞頌請為功德院遂名為因勝報親院</p>
</div>
<div class='div-other'><a id='mulu1584' />
<p class='h4'>勝果寺</p><p>寺在郡虎踞門外宋乾道中建高宗成肅皇后謝氏功德寺也后父冀王母慶國夫人劉氏墓在焉寺有古繡七佛像及墨竹石刻今皆不存</p>
</div>
<div class='div-other'><a id='mulu1585' />
<p class='h4'>法雲寺</p><p>寺在郡平昌鄉唐大中五年建初名流水院宋改今額寺有大中年所鑄鐘</p>
</div>
<div class='div-other'><a id='mulu1586' />
<p class='h4'>普照寺</p><p>寺在郡壽丘山巔宋高宗故宅也陳名慈和寺宋號延慶先是泗州有僧伽塔紹興中始建塔院于此山之上方以奉僧伽像名曰普照</p>
</div>
<div class='div-other'><a id='mulu1587' />
<p class='h4'>妙果寺</p><p>寺在丹陽東南七里竹村宋咸淳間創庵後改為寺元至元大德元統間相繼恢拓遂為巨剎</p>
</div>
<div class='div-other'><a id='mulu1588' />
<p class='h4'>開元教寺</p><p>寺在淮安府城內唐開元五年奉詔賜額宋末兵廢明宣德成化間重修內有枸[木*巳]井</p>
</div>
<div class='div-other'><a id='mulu1589' />
<p class='h4'>景慧禪寺</p><p>寺在淮安府城西北二十餘里鉢池山仙境有古勅賜額</p>
</div>
<div class='div-other'><a id='mulu1590' />
<p class='h4'>華嚴寺</p><p>寺原在府治東北十里淮河北岸宋元豐年建後遷淮河南有劉伶臺</p>
</div>
<div class='div-other'><a id='mulu1591' />
<p class='h4'>天寧寺</p><p>寺在揚州府城大東門外東晉時褚叔度請謝安捨別墅建</p>
</div>
<div class='div-other'><a id='mulu1592' />
<p class='h4'>法雲寺</p><p>寺有二一在府城大東門外運司前本晉謝安宅手植雙檜唐時尚存溫庭筠劉禹錫有詩一在儀真縣胥浦西唐景雲間建名慶雲寺宋治平中改今額明洪武中遷于三堰中衢</p>
</div>
<div class='div-other'><a id='mulu1593' />
<p class='h4'>上方禪智寺</p><p>寺在江都縣東大儀鄉一名竹西寺寺側有蜀井明太祖曾幸此寺有三絕碑及蘇軾送客詩石刻</p>
</div>
<div class='div-other'><a id='mulu1594' />
<p class='h4'>石塔寺</p><p>寺在府城本慧照寺唐乾元中名木蘭苑宋蘇軾有石塔寺詩</p>
</div>
<div class='div-other'><a id='mulu1595' />
<p class='h4'>乾明寺</p><p>寺有二一在興化縣北宋乾道間建一在儀真縣本唐大雲請雨寺宋改今名舊有星居院一所及石浮圖宣和中更為神霄宮後移寺于城北隅乾道間守張郯奏請賜額</p>
</div>
<div class='div-other'><a id='mulu1596' />
<p class='h4'>河院寺</p><p>寺在高郵州西南武安湖濱舊傳湖傍常有光夜燭天居民掘之得一石上鐫河院寺三字自後不復有光因醵金建寺</p>
</div>
<div class='div-other'><a id='mulu1597' />
<p class='h4'>木塔寺</p><p>寺在興化縣東有古黃梅一株以花之東西盛衰兆上下河田豐歉</p>
</div>
<div class='div-other'><a id='mulu1598' />
<p class='h4'>齊興寺</p><p>寺在寶應縣治西八十里南唐保大四年建宋乾德四年賜額內有梁武帝讀書臺</p>
</div>
<div class='div-other'><a id='mulu1599' />
<p class='h4'>雙蓮寺</p><p>寺在安慶府城阜民坊內產雙青蓮因以名寺有大塔又名大塔寺宋范文虎捨宅為之元至元間建塔明正德間塔廢</p>
</div>
<div class='div-other'><a id='mulu1600' />
<p class='h4'>迎江寺</p><p>寺在府樅陽門外明隆慶間建萬佛塔有光宗御書護國永昌禪寺特建宸翰樓貯之</p>
</div>
<div class='div-other'><a id='mulu1601' />
<p class='h4'>法蕭寺</p><p>寺在桐城縣東三十里梁昭明太子讀書處有祠存額為唐宣宗筆</p>
</div>
<div class='div-other'><a id='mulu1602' />
<p class='h4'>茂林寺</p><p>寺在桐城縣南一百二十里黃陂坂宋建有古鐘相傳飛來者</p>
</div>
<div class='div-other'><a id='mulu1603' />
<p class='h4'>石屋寺</p><p>寺在桐城縣東一百里青山晉建元至正間裴仙修煉處明正統初重修寺有十奇稱仙蹟</p>
</div>
<div class='div-other'><a id='mulu1604' />
<p class='h4'>山谷寺</p><p>寺舊名乾元寺在潛山縣北十五里梁僧寶誌卓錫之地宋太宗時有民柯萼遇老僧往萬歲山指古松下掘之得石篆乃誌公記聖祚綿遠之文進之朝名瑞石遣使致謝諡曰寶公賜號道林真覺禪師兼為三祖璨大師道塲古今題味甚富寺有覺寂塔唐時為三祖璨大師建至今莓苔不茁鳥雀不棲歲有龍來洗塔雷電晦冥則龍爪悉見</p>
</div>
<div class='div-other'><a id='mulu1605' />
<p class='h4'>太平興國寺</p><p>寺在徽州府歙縣西南舊名興國寺宋太平興國中勅改今額別院三十有四今存其十中阜曰應夢羅漢院唐僧貫休為寺僧清瀾書十六梵像後取入禁中帝夢歙僧十五六輩求歸因復賜之</p>
</div>
<div class='div-other'><a id='mulu1606' />
<p class='h4'>南源古寺</p><p>寺在歙縣長陔祀梁武帝暨寶誌有古碑存朱文公讀書寺中手書新安大好山水六字鐫石壁</p>
</div>
<div class='div-other'><a id='mulu1607' />
<p class='h4'>靈泉寺</p><p>寺在祁門縣八都寺前有泉從椒石中出病者飲之輒愈</p>
</div>
<div class='div-other'><a id='mulu1608' />
<p class='h4'>景德寺</p><p>寺在寧國府治北陵陽三峰上今為祝釐習儀之所寺始晉時名永安唐初名大雲開元中改額開元有水閣東向刺史裴休延黃檗禪師開堂演法宋景德中更今名殿後有鐵佛一座北面有多寶塔</p>
</div>
<div class='div-other'><a id='mulu1609' />
<p class='h4'>興國教寺</p><p>寺在府城北門外里許舊名延慶唐咸通乙酉建有木浮圖因號木塔寺</p>
</div>
<div class='div-other'><a id='mulu1610' />
<p class='h4'>廣教講寺</p><p>寺在府北五里敬亭山南唐大中己巳刺史裴休建相傳其材皆蘿松黃檗禪師募之安南寺後有金雞井材從井出顯其神異宋太宗賜御書百二十卷建閣貯藏元末盡燬惟兩浮圖存亦名雙塔寺</p>
</div>
<div class='div-other'><a id='mulu1611' />
<p class='h4'>三天教寺</p><p>寺在府城東七十里稽亭山舊名妙顯隋扶風禪師智琰棲息處開皇乙巳詔建勅近寺居民五十戶充灑掃宋治平中賜額壽昌紹興末改今額</p>
</div>
<div class='div-other'><a id='mulu1612' />
<p class='h4'>法雲禪寺</p><p>寺在府城西六十里行廊山梁杯渡禪師建舊名興雲宋治平中改今額山有杯渡巖有梁武帝及師像</p>
</div>
<div class='div-other'><a id='mulu1613' />
<p class='h4'>天寧禪寺</p><p>寺在府城西一里明洪武中廢天啟元年建造時掘得石小獅子二枚小石碑一面上書古天寧寺四字因復其名</p>
</div>
<div class='div-other'><a id='mulu1614' />
<p class='h4'>靈山寺</p><p>寺在南陵縣西三十里朗陵峰下諸峰攢簇泉溪縈繞梁天監元年杯渡禪師建</p>
</div>
<div class='div-other'><a id='mulu1615' />
<p class='h4'>寶勝禪寺</p><p>寺在涇縣西五里舊名水西寺宋太平興國中建名五松院賜御篆元豐五年改名寶勝禪院有御書閣洪武初僧宗泐重建法堂廊廡在焉</p>
</div>
<div class='div-other'><a id='mulu1616' />
<p class='h4'>水西首寺</p><p>寺在涇縣與寶勝崇慶竝在水西唐上元中建寺後白雲泉在半山間有澗水出焉又有東峰亭即淳于氏送客亭前瞰賞溪登覽最勝唐乾寧二年為白雲院明正統間為西方院後改今額</p>
</div>
<div class='div-other'><a id='mulu1617' />
<p class='h4'>崇慶禪寺</p><p>寺在涇縣西五里南齊永明元年建相國淳于棼捨宅始名凌巖唐上元初改天宮水西寺大中中重建宋太平興國賜今名凡十四院其最勝者曰華嚴院橫跨兩山廊廡皆閣道泉流其下</p>
</div>
<div class='div-other'><a id='mulu1618' />
<p class='h4'>報恩教寺</p><p>寺在涇縣東六十里城山嶺有十八景唐至德間建宋政和中修造浮圖七級</p>
</div>
<div class='div-other'><a id='mulu1619' />
<p class='h4'>崇果教寺</p><p>寺在寧國縣西一百一十里唐貞觀中建寺前有石鏡又有羅漢竹一十八竿每一笋生則一竿枯竹下龍潭湧泉正統間重建</p>
</div>
<div class='div-other'><a id='mulu1620' />
<p class='h4'>瑞蓮寺</p><p>寺在旌德縣北二十五里唐乾符中建時產碧蓮故名</p>
</div>
<div class='div-other'><a id='mulu1621' />
<p class='h4'>翠微寺</p><p>寺在太平縣西南六十里唐中和二年置麻衣禪師道塲明洪武立為叢林</p>
</div>
<div class='div-other'><a id='mulu1622' />
<p class='h4'>化城寺</p><p>寺在池州府青陽縣九華山晉隆安五年建唐開元間賜額造千佛閣方丈廊廡規制大備為九華諸寺之冠</p>
</div>
<div class='div-other'><a id='mulu1623' />
<p class='h4'>隱靜禪寺</p><p>寺在太平府繁昌縣東南二十里隱靜山一名五峰寺宋祥符間改普慧禪寺嘉祐三年建閣藏三朝御書百一十軸明洪武初改今額</p>
</div>
<div class='div-other'><a id='mulu1624' />
<p class='h4'>廣濟院</p><p>院在蕪湖縣北赭山南麓有塔唐乾寧中建內有黃庭堅滴翠軒遺址</p>
</div>
<div class='div-other'><a id='mulu1625' />
<p class='h4'>龍興寺</p><p>寺在鳳陽府東三里盛家山南舊名皇覺寺明太祖初潛此寺後登極勅修之有御書亭有御製僧律法其道塲最為宏麗</p>
</div>
<div class='div-other'><a id='mulu1626' />
<p class='h4'>開元寺</p><p>寺在府聞賢門內一名莊臺寺唐開元二十六年詔天下州郡各建一大寺以紀年為額</p>
</div>
<div class='div-other'><a id='mulu1627' />
<p class='h4'>大聖禪寺</p><p>寺在泗州治西唐普光王寺龍朔中有僧伽者自西域來長安至泗上景龍二年中宗遣使召至京師伽請以佛號名寺書額曰普光王寺後焚于火宋時重建有碑今以水侵寺漸廢</p>
</div>
<div class='div-other'><a id='mulu1628' />
<p class='h4'>上龜山寺</p><p>寺在盱眙縣治西南宋天禧二年建元末兵廢明洪武初重建有鐵羅漢一百五十軀</p>
</div>
<div class='div-other'><a id='mulu1629' />
<p class='h4'>宣梵寺</p><p>寺在天長縣西四十五里元建明正統間浚古井獲石佛三十六尊</p>
</div>
<div class='div-other'><a id='mulu1630' />
<p class='h4'>興國寺</p><p>寺在太和縣東門內明景泰年建掘地得斷碣有興國二字故名</p>
</div>
<div class='div-other'><a id='mulu1631' />
<p class='h4'>永慶寺</p><p>寺在徐州碭山縣西街北明永樂七年建琉璃塔九層于寺內嘉靖十一年建千佛閣</p>
</div>
<div class='div-other'><a id='mulu1632' />
<p class='h4'>開化禪寺</p><p>寺在滁州南十里瑯琊山塘建時列圖將進天子夜夢遊一山寺形勝制度隱然在心忽覽封章冥合符契因賜號寶應後太平興國二年賜今額藏累朝御書元季兵燹明洪武重修今屬龍興寺</p>
</div>
<div class='div-other'><a id='mulu1633' />
<p class='h4'>褒山寺</p><p>寺在舍山縣山以唐貞觀惠褒禪師得名宋元豐後黃魯直王介甫王深甫皆有記塔上寶塔二字猶傳張安國書明初永樂中鄭和使西域還建殿堂制度甚工無蛛絲鼠竄云有辟塵珠所致然不知所在藏經楮小而古蠹不敢蝕云有異香所塗住持世守更有玉杵鐵杖金磬錦帨玻璃盤栴檀座等物或侵或毀無復遺者</p>
</div>
<div class='div-other'><a id='mulu1634' />
<p class='h4'>淨戒寺</p><p>寺在含山縣南七十里唐貞觀二年密禪師建有彭祖煉丹井併仙室在焉</p>
</div>
<div class='div-other'><a id='mulu1635' />
<p class='h4'>興教寺</p><p>寺在含山縣東關嶺唐貞觀三年鐵船祖師建有關公飲馬池卓刀泉</p>
</div>
<div class='div-other'><a id='mulu1636' />
<p class='h4'>定慧禪寺</p><p>寺在廣德州治舊名竹山寺唐咸通八年建明太祖駐師廣德更賜今額併龍牌立碣以識</p>
</div></div></div></div>
</div><!-- end of div[@id='body'] -->
</body></html>