<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu3584' />
<div class='div-other'>
<p class='h2'>欽定古今圖書集成博物彙編神異典　第一百五十九卷目錄</p>
<ul class="">
<li>僧部列傳三十五
<ul class="">
<li>唐十一
<ul class="">
<li>僧伽<span class="note-inline">(附木叉　慧儼　慧岸)</span></li>

<li>慧安</li>

<li>萬迴</li>

<li>道鑒</li>

<li>慧昭</li>

<li>岸禪師</li>

<li>破竈墮</li>

<li>道英</li>

<li>法秀</li>

<li>普明</li>

<li>威秀</li>

<li>復禮</li>

<li>惠立</li>

<li>元嶷</li>

<li>法明</li>

<li>元珪</li>

<li>惠符</li>

<li>泓師</li>

<li>慧日<span class="note-inline">(附真法師)</span></li>

<li>員相</li>

<li>僧達</li>

<li>神鼎</li>

<li>業方</li>

<li>光儀</li>

<li>自覺</li>

<li>慧雲</li>
</ul></li>
</ul></li>
</ul></div>
<p class='juan'>神異典第一百五十九卷</p>
<div class='div-other'><a id='mulu3585' />
<p class='h2'>僧部列傳三十五</p>
<div class='div-other'><a id='mulu3586' />
<p class='h3'>唐十一</p>
<div class='div-other'><a id='mulu3587' />
<p class='h4'>僧伽<span class='note-inline'>(附木叉　慧儼　慧岸)</span></p><p>按宋高僧傳僧伽者葱嶺北何國人也自言俗姓何氏亦猶僧會本康居國人便命為康僧會也然合有胡梵姓名名既梵音姓涉華語詳何國在碎葉國東北是碎葉附庸耳伽在本土少而出家誓志遊方始至西涼次歷江淮當龍朔初年也隷名于山陽龍興寺自此始露神異初將弟子慧儼同至臨淮就信義坊居人乞地下標誌之言于此處建立伽藍遂穴土獲古碑乃齊國香積寺也得金像衣葉刻普照王佛字居人歎異其碑像由貞元長慶中兩遭災火因亡蹤矣嘗臥賀跋氏家身忽長其牀榻各三尺許莫不驚怪次現十一面觀音形其家欣慶信重遂捨宅焉其香積寺基即今寺是也由此奇異之蹤旋萌不止景龍二年詔赴內道塲帝御法筵言談造膝占對休咎契若合符仍[〦/失/衣]飾其寺日普光王四年示疾勅自內中往薦福寺安置三月二日儼然坐亡神彩猶生止瞑目耳俗齡八十三法臘罔知在本國三十年化唐土五十三載帝慘悼黯然於時穢氣充塞而形體宛然多現靈跡勅有司給絹三百疋俾歸葬淮上令羣官祖送士庶填[門@壹]五月五日抵於今所帝以仰慕不忘因問萬迴師曰彼僧伽者何人也對曰觀音菩薩化身也初伽化行江表止嘉禾靈光寺彼澤國也民家漁梁矰弋交午伽苦敦喻諸殺業陷墮於人宜疾別圖生計時有裂網折竿者多矣伽閑而宴息見神告曰天方亢暘百姓苗死身胡藏懶龍耶伽曰為之奈何神曰今夕但以小指出窻隙外伽依之其夜霆擊異常質明視指微有紅線脉焉伽日吾與此壤無緣乃行抵晉陵見國祥寺荒廢乃留衣於殿梁而去後人聞異香芬馥伽嘗記之曰伊寺有人王重興去三十年後果有僧俗姓全為檀那矣萬歲通天中於山陽眾中懸知嫌鄙伽者乃昌言曰吾有五十萬錢奉助功德勿生橫議伽於淮岸招呼一舩曰汝有財施吾可寬刑獄汝所載者剽略得耳盜依言盡捨佛殿由是立成無幾盜敗拘於揚子縣獄伽乘雲下慰喻言無苦不日果赦文至免死矣昔在長安駙馬都尉武攸暨有疾伽以澡罐水噀之而愈聲振天邑後有疾者告之或以柳枝拂者或令洗石師子而瘳或擲水缾或令謝過驗非虛設功不唐捐却彼身災則求馬也警其風厄則索扇歟或認盜夫之錢或咋黑繩之頸或尋羅漢之井或悟裴氏之溺或預知大雪或救旱飛雨神變無方測非恆度中宗勅思度弟子三人慧岸慧儼木叉各賜衣盂令嗣香火洎乎已滅多歷年所嘗現形往漢南市漆器及商人李善信船至寺覓買齋器僧忽見塔中形像凝然而指曰正惟此僧來求買矣遠近嗟嘆又嘗於洪井化易材木結筏而至焉大曆中州將勒寺知十驛俾出財供乘傳者至十五年七月甲夜現形於內殿乞免郵亭之役代宗勅中官馬奉誠宣放仍齎捨絹三百疋雜綵千段金澡罐皇太子衣一襲令寫貌入內供養又乾元中州牧李有推步者云為土宿加臨災當惡弱伽忽現形撫李背曰吾來福至汗出災消後無他咎嘗於燕師求氈罽稱是泗州寺僧燕使齎所求物到認塔中形信矣遂圖貌而歸自燕薊展轉傳寫無不徧焉長慶元年夜半於州牧蘇公寢室前歌日淮南淮北自此福焉自東自西無不熟矣其年獨臨淮境內有年耳二年寺塔皆焚惟伽遺形儼若無損咸通中龐勛者本徐州戍卒擅離桂管沿路劫掠而攻泗州圍逼其城伽於塔頂現形外寇皆睡城中偶出擊之驚竄而陷宿州以事奏聞仍錫號證聖大師也文德元年外寇侵軼州將嬰城拒敵伽現形於城西北隅寇見知堅壘難下駭而宵遁大順中彭門帥時浦令張諫攻於北城除勦戮外有五百餘人拘鞠場中諫凭案恍惚間見僧衣紫誨之曰此輩平人何可殺耶不如捨之言畢不見諫遂縱之而逸乾寧元年太守臺蒙夢伽云寒東南少備蒙不喻旨以緜衾法服施之十二月晦夜半有兵士踰壘而入蒙初不知復夢一僧以錫杖置於心上冷徹心骨驚起蒙令動鼓角賊驚奔獲首領姓韓至是方曉矣由此多於塔頂現小僧狀領州瞻望然有吉凶表兆於時乞風者分風求子者得子今聞有躬禮者往往有全不見伽形相者或見笑容者吉不然則凶其不可爰度者如此洎乎周世宗有事於江南先攻取泗上伽寄夢於州民言不宜輕敵如是達於州牧皆未之信自爾家家夢同告之遂降全一郡生民賴伽之庇矣天下凡造精廬必立伽真相牓曰大聖僧伽和尚有所乞願多遂人心李北海邕胡著作浩各為碑頌德今上御宇也留心於此其年三月有尼遊五臺山迴因見伽於塔頂作嬰孩相遂登剎柱捨身命供養太平興國七年勅高品白承睿重蓋其塔務從高敞加其層累八年遣使別送舍利寶貨同葬於下基焉其日有僧懷德預構柴樓自持蠟炬焚身供養炎燎之中經聲不絕又將欲建浮圖有巨木三根沿淮而下至近浮橋且止收為塔心柱焉續勅殿頭高品李庭訓王之先是此寺因竁中金像刻其佛曰普照王乃以為寺額後避天后御名以光字代之近宣索僧伽實錄上覽已勅還其題額曰普照王寺矣弟子木叉者以西域言為名華言解脫也自幼從伽為剃䰂弟子然則多顯靈異中和四年刺史劉讓厥父中丞忽夜夢一紫衣僧云吾有弟子木叉葬寺之西為日久矣君能出之仍示其葬所初夢都不介意再夢如初中丞得夢中所示之處欲施斸之見有二姓占居於是饒錢市焉開穴可三尺許乃獲坐函遂啟之於骨上有舍利放光命焚之收舍利八百餘顆表進上僖宗皇帝勅以所焚之灰塑像仍賜諡曰真相大師於今侍立於左若配饗焉弟子慧儼未詳氏姓生所恆隨師僧伽執侍缾錫從楚州發至淮陰同勸東海裴司馬妻悋曰金沙羅而墮水抵肝胎開羅漢并宿賀跋元濟家儼侍十一面觀音菩薩旁自爾詔僧伽上京師中宗別勅度儼并慧岸木叉三人各別賜衣鉢焉</p>
</div>
<div class='div-other'><a id='mulu3588' />
<p class='h4'>慧安</p><p>按宋高僧傳慧安姓衛氏荊州支江人也其貌端雅紺<span class='corr'>䰂</span>青目降神乃隋開皇初年也安受性寬裕不染俗塵修學法門無不該貫文帝十七年勅條括天下私度僧尼勘安云本無名姓亡入山谷大業中開通濟渠追集夫丁饑殍相望安巡乞多鉢食救其病乏存濟者眾煬帝聞之詔安遂潛入太和山至帝幸江都海內擾攘乃杖錫登衡嶽寺行頭陀法貞觀中至蘄州禮忍大師麟德元年遊終南山石壁而止時所居原谷之間早霜傷苗稼安居處獨無四十里外皆苦青女之災矣天皇大帝聞而召焉安不奉詔未淳二年至滑臺草亭居止中坐繩牀四方坦露勅造寺以處之號招提是也如是却還家鄉玉泉寺時神秀禪師新歸寂咸請住持安弗從命天后聖歷二年四月告門人學眾曰各歸閉戶至三更有神人至扈衛森森和鈴鉠鉠風雨偕至其神旋繞其院數遭安與之語丁寧教誡再拜而去或問其故曰吾為嵩山神受菩薩戒也天后嘗問安甲子對曰不記也曰何不記耶乃曰生死之身如循環乎環無起盡何用記為而又此心流注中間無閒見漚起滅者亦妄想耳從初識至動相滅時亦只如此何年月可記耶天后稽顙焉聞安闕并勅為鑿焉安曰此下有赤祥慎其傷物將及泉見蝦䗫金色蠢然出沮洳間合其懸記帝倍加欽重迨中宗神龍二年九月勅令中官賜紫袈裟并絹度弟子二十七人復詔安并靜禪師入禁中供施三年賜摩納一副便辭歸少林寺至景龍三年三月三日囑門人曰吾死已將屍向林間待野火自焚之勿違吾願俄爾萬迴和尚來見安猖狂執手言論移刻旁侍傾耳都不體會至八日閉戶偃身而寂春秋一百三十許歲起開皇二年至景龍三年故也火焚屍畢收舍利八十粒內五粒紅紫色進內餘散施隨力造塔先天二年門人建浮圖焉</p>
</div>
<div class='div-other'><a id='mulu3589' />
<p class='h4'>萬迴</p><p>按宋高僧傳萬迴俗姓張氏虢州閿鄉人也年尚弱齡白癡不語父母哀其濁氣為鄰里兒童所侮終無相競之態然口自呼萬迴因爾字焉且不言寒暑見貧賤不加其慢見富貴不足其恭東西狂走終日不息或笑或哭略無定容口角恆滴涎沫人皆異之不好華侈尤少言語言必讖記事過乃知年始十歲兄戌遼陽一云安西久無消息母憂之甚乃為設齋祈福迴倏白母曰兄安極易知耳奚用憂為因裹齋餘出門徑去際晚而歸執其兄書云平善問其所由默而無對去來萬里後時兄歸云此日與迴言適從家來因授餅餌共啖而返舉家驚喜自爾人皆改觀聲聞朝廷中宗孝和皇帝詔見崇重神龍二年勅別度迴一人而<span class='corr'>已</span>自高宗末天后時常詔入內道塲賜錦繡衣裳宮人供事先為兒時於閿鄉興國寺累瓦石為佛塔入內之後其塔遂放光明因建大閣而覆之然其施作皆不可測量出言則必有其故勅賜號為法雲公外人莫可得見先是天后朝任酷吏行羅織事官稍高隆者日別妻子博陵崔元暐位望俱極其母盧氏賢而憂之曰汝可一日迎萬迴此僧寶誌之流可以觀其舉止知其禍福也乃召到家母垂泣作禮兼施中金匕筯一雙迴忽下階擲其匕箸向堂屋上掉臂而去一家謂為不祥經數日令升屋取之匕箸下得書一卷觀之乃讖緯書也遽令焚之數日有司忽來其家大索圖讖不獲得雪時酷吏多令盜投蠱道物及偽造祕讖用以誣人還令誣告得實屠戮籍沒其家者多崔氏非聖人擲匕箸何由知其偽圖讖也中宗末嘗罵韋后為反悖逆斫爾頭去尋而誅死太平公主為造宅於懷遠坊中與主宅前後爾又孝和親送金城公主出降吐蕃幸始平迴出迎駕時崔日用武平一宋之問沈佺期岑羲薛稷皆肅揖鄭重問訊諸公曰各欲求聖人一言以定吉凶撫沈背曰汝真才子沈不勝其喜曰聖人與我受記諸子不可更爭又謂武曰與汝作名佛童當無憂也目羲稷有不善之色岑以馬避之目稷云此多是野狐其言何足懼也乃顧云汝亦不免及羲稷之誅人益貴重同時有僧伽化迹不恆中宗問迴曰此何人也迴曰觀音之化身也貞觀中三藏奘師西歸云天竺有石藏寺奘入時見一空房有胡牀錫杖而已因問此房大德咸曰此僧緣闕法事罰在東方國名震旦地號閿鄉於茲萬迴矣奘歸求見迴便設禮問西域宛如目矚奘將訪其家迴謂母曰有客至請備蔬食俄而奘至神異之迹多此類也正諫大夫明崇儼者道術之士謂人曰萬迴神僧也元宗潛龍時與門人張暐等同謁迴見帝甚至褻黷將漆杖呼且遂之同往者皆被驅出曳帝入反扃其戶悉如常人更無他重撫背曰五十年天子自愛已後即不知也張公等門外歷歷聞其言故傾心翼戴焉五十年後蓋指祿山之禍也睿宗在邸時或遊行人間迴於聚落街衢中高聲曰天子來或曰聖人來其處信宿間帝必經過徘徊也惠莊太子乃睿宗第二子也天后曾抱示迴曰此兒是西域大樹精養之宜兄弟也安樂公主元宗之季妹附會韋后熱可炙手道路懼焉迴望車騎連唾之曰腥腥不可近也不旋踵而禍滅及之帝愈知迴非常人也出二宮人日夕侍奉之特勅於集賢院圖形焉暨迴垂卒而大呼遣求本鄉河水門人徒侶求覓無所迴曰堂前即是河水何不取耶眾於階下掘井河水湧出飲畢而終迴宅坊中井皆鹹苦惟此井甘美後有假託或稱小萬迴以惑市里多至誅死焉至於終後右常侍徐彥伯為碑立閿鄉玉澗西路云</p>
</div>
<div class='div-other'><a id='mulu3590' />
<p class='h4'>道鑒</p><p>按宋高僧傳道鑒姓馮氏吳郡人未知從來而居歷下靈巖山寺蹤迹神異不測僧也元和中有馮生者亦吳郡人也以明經調選未捷因僑寄長安一日見老僧來詣馮居謂之曰汝吾姓也因相與往還僅於歲餘遂注擬作尉於東越方務治裝鑒負錫來告去馮問師去安所詣乎鑒曰吾廬在齊州靈巖之西廡下薄遊神京至今正十年矣幸得與子遊今歸舊所故來相別然吾子尉於越鄉道出靈巖寺下當宜一訪我也馮諾之曰謹受教矣數日馮出關東之赴任至靈巖寺門立馬望曰豈非鑒師所居寺乎即入訪之時一僧在庭馮問道鑒上人廬舍安在僧曰此寺無道鑒馮疑異默而計曰鑒公純直豈欺我乎於是獨遊寺中行至西廡下忽見壁書一僧與鑒師貌同馮大驚嗟鑒師果異人歟且能降神與我交久之視其真相旁題云馮氏子吳郡人也年十歲學浮屠法以道行有聞卒年七十八馮閱其題方悟云汝吾姓也言非謬矣一說蘇州西去城二十許里有靈巗山寺西北廡下書沙門形云是梁天監十五年作遊方居士狀經過山寺寓過宵宿而於僧廚借筆硯僧眾皆不留意詰旦僧徧搜索而兦有客見殿隅畫一梵僧面骨權奇膚色皴黑眉長且垂眸子電轉眥間青白昂鼻方口張脣露齒擎拳依右肩之上身屈可長一丈五寸衣麤衲袈裟臂擐大珠徒跣眾見驚懾莫測其來遠近咸格有焚香禮歎者有請福禳災者或於晴夜殿中㭊窣聞有行道之聲由是鳥雀不敢汙踐簷楹之間矣然則鄉人謂之靈巖和尚或云靈巖聖僧嘗見形謂一老姥曰貧道好食茭糉疑是聖者翼日持簞入殿供養<span class='corr'>迄</span>今年別三月三日民競送之以菰蔣葉角黍米瀹之吳人謂之茭糉也唐先天二年陸魯公子疾醫工未驗公憂慮增劇門遇一僧分衛屈入遂索水器含噀之即時病間魯公喜贈物頗豐了不迴視遂問和尚居處何寺答曰貧道住蘇州吳縣西靈巖寺郎君為官江表望入寺相尋斯須已去未久調補尚書刑部郎續遷桂州廉使常念當年救病之僧迂路姑蘇入靈巖寺覓焉乃說其形貌合寺僧云非此所有陸盡日徘徊不忍去忽於殿中見聖者形曰往年療某者此僧也寺僧說其由致通感難知陸捨錢數萬備香火之資却留旬日供養方去又寺中淨人每於像前占燭燈添油助燼意盜油塗髮耳居無何其髮焦卷而墮傍人勸令禮懺別買麻膏增炷平復如初又武宗將廢佛教也近寺有陸宣者夢聖者云受弟子供施年深今來相別且歸西天去也宣急命畫工圖寫真貌至會昌五年毀拆寺宇方知告別之意焉距咸通七年蝗災爾時彌空亙野食人苗稼至於入人家食繒帛之物百姓徬徨莫能為計時民人吳延讓等率耆艾數十百人詣像前焚香泣告即日蟲飛越境焉乾符五年寺眾當詣闕乞鐘歸寺差僧選日登途聖者先入右神策軍本局預陳囑託及至請鐘僧到見司吏怪問數日前有僧來云隸蘇州靈巖山寺其僧曰某行無伴侶後右軍胥因事遊吳見壁畫云此是七月中曾來司內計會鐘僧也然吳中極彰靈異且不測厥由曾有梵僧來禮畫像云智積菩薩何緣在此歎嗟彌久而自此號智積應身也</p>
</div>
<div class='div-other'><a id='mulu3591' />
<p class='h4'>慧昭</p><p>按宋高僧傳慧昭未詳何許人其為僧也性僻而高恆修禪定貌頗衰羸好言人之休戚而皆必中與人交言且不馴狎閉關自處左右無侍童每日乞食里人有八十餘者云昭居此六十餘年其容貌無異於少時昔日也但不知其甲子元和中有陳廣者由孝廉調為武陵官而酷好浮屠氏一日因詣寺盡訪諸僧昭見廣且悲且喜曰陳君何來之晚乎廣愕然自揣平生不識此僧何言來晚乃曰未嘗與師遊何責遲暮昭曰此非倉卒可言當為子一夕靜話方盡此意廣甚驚異後時詣昭宿因請其事昭曰我劉氏子宋孝文帝之元孫也曾祖鄱陽王休業祖士弘並詳於史氏先人文學自負為齊竟陵王子良所知子良招集賢俊文學之士而先人預焉後仕齊梁之間為會稽令吾生於梁普通七年夏五月年三十方仕於陳至宣帝時為卑官不為人知徒與沈彥文為詩酒之交後長沙王叔堅與始興王叔陵皆多聚賓客大為聲勢各恃權寵有不平心吾與彥文俱在長沙之門下及叔陵被誅吾懼不免因皆銷聲匿跡於林谷拾橡栗而食掬溪澗而飲衣一短褐雖寒暑不易以待所憂之所定無何有一老沙門至吾所居曰子骨法甚奇當無疾耳彥文再拜請其藥曰子無劉君之壽奈何雖服吾藥亦無所補遂告別將去復謂我曰塵俗以名利相勝竟何有哉惟釋氏可以捨此矣恭納其言自是不知人事凡十五年又與彥文俱至建業時陳氏已亡宮闕盡毀臺城牢落荊榛蔽路景陽并塞結綺基頹文物衣冠蕩然而盡故老相遇相攜而泣且曰一人無良已至於是隋氏所滅良可悲乎又聞後主及諸王皆入長安乃率沈挈一囊乞食於路以至關中吾長沙王之故客也恩遇甚厚聞其遷往瓜州則徑往就謁長沙王長於綺紈而早貴盛雖流放之際尚不事生業時方與沈妃酣飲吾與沈再拜於前長沙悲慟久之瀝泣而起乃謂吾曰一日家國淪兦骨肉播遷豈非天乎吾自此且留晉昌氐羌之塞數年而長沙殂又數年而彥文亡吾因剃髮為僧遁跡會稽山寺凡二十年時<span class='corr'>已</span>百歲矣雖容體枯瘠而筋力不衰尚日行百里因與一僧同至長安時唐高祖<span class='corr'>已</span>有天下建號武德至六年吾自此或居京洛或遊江左至於三蜀五嶺無不住焉殆今二百九十年矣雖烈寒酷熱未嘗有微恙貞元末於此寺夢一丈夫衣冠甚盛熟視乃長沙也吾迎延坐話舊傷感如平生時而謂吾曰後十年我之六世孫廣當官於此郡師其念之乃問之曰王今何為曰為冥官極尊既而又泣曰師存我之六世孫矣悲夫吾夢覺因紀君之名於經笥中至去歲凡十年乃以君之名氏訪於郡人尚怪君之未至昨因乞食里中遇邑吏訪之果得焉及君之來又依然長沙之貌也然自夢及今十一年矣故訝君之晚也已而悲惋泣下數行因出經笥示之廣再拜願執屨錫為弟子昭曰君且去翼日當再來廣受教而還明日至其居昭<span class='corr'>已</span>遁去莫知其適時元和十一年也至太和初廣為巴州掾於山南道路逢昭驚喜再拜曰願棄官請從師為物外之遊昭亦許之其夕偕舍於逆旅至天將曙廣早起而省昭<span class='corr'>已</span>去矣廣茫然若有所喪自是神情沮敗竟不知所往也然則昭自梁普通七年生於時歲在丙午下至唐元和十年乙未凡二百九十年則與昭言如合符契焉</p>
</div>
<div class='div-other'><a id='mulu3592' />
<p class='h4'>岸禪師</p><p>按宋高僧傳岸禪師并州人也約淨土為真歸之地行方等懺服勤無缺微有疾作禪觀不虧見觀音勢至二菩薩現於空中持久不滅岸召境內畫人無能畫者忽有二人云從西京來欲往五臺自樂輸工畫菩薩形相繢事畢贈鞵二緉忽隱無蹤岸知西方緣熟告諸弟子云吾今往生誰可偕行有小童子稽顙曰願隨師去乃令往辭父母父母謂為戲言而令沐浴著淨衣入道塲念佛須臾而終岸責曰何得前行時岸索筆讚二菩薩曰觀音助遠接勢至輔遙迎寶瓶冠上顯化佛頂前明俱遊十方剎持華候九生願以慈悲手提獎共西行述讚已別諸弟子入道塲命門徒助吾念佛端坐而終春秋八十時垂拱元年正月七日也</p>
</div>
<div class='div-other'><a id='mulu3593' />
<p class='h4'>破竈墮</p><p>按宋高僧傳破竈墮者不知何許人也天后之世叅事嵩嶽安禪師通徹禪法逍遙弗羈嘗遇巫氏能與人醮竈祓禳若漢武之世李少君以祠竈可以致物同也凡其解奏之時往往見鬼物形兆閭里迭畏傳於眾多殺少牢以祭之者交午重其主竈乃旛蓋擁之祕而罕覩焉揚子所謂靈塲之威宜夜矣乎時墮詣之始勸巫者終為神說法已告云我聞師教決定生天乃現其形禮辭且曰蒙師提耳獲益彌深得生殊勝天言訖而隱其竈即神祠也隨而瓦解自然破落非人力也遐邇驚駭此師素不稱名由此號破竈墮也</p>
</div>
<div class='div-other'><a id='mulu3594' />
<p class='h4'>道英</p><p>按宋高僧傳道英不知何許人也戒德克全名振天邑住寺在布政坊咸亨中見鬼物寺主慧簡書曰曉見二人行不踐地入英院焉簡怪而問之英曰向者秦莊襄王使使傳語饑虛甚久以師大慈欲望排食并從者三百人勿辭勞也吾以報云後日曉具饌可來專相候耳簡聞之言以<span class='corr'>酒</span>助之反期果來侍從甚嚴坐食倉皇謂英曰弟子不食八十年矣英問其故答曰吾生來不無故悞其如滅東周絕姬祀或責以功德吾平日未有佛法可以懺度唯以赦宥矜恤惸獨塞之終為未補以福少罪多受對未畢今此一餐更四十年方復得食因歷指座上云此是白起王翦為殺害多罪報未終又云此陳軫以虛詐故英曰王何不從人索食而甘虛腹此奚可忍乎王曰慈心人少餘人不相見吾緣貴人不可妄行祟禍所以然也英指酒曰寺主簡公將獻深有所愧垂去謂英曰甚感此行傷費饜飫可知弟子有少物即送相償城東通化門外尖塚以其銳上而高大是吾棲神之所世人不知妄云呂不韋墓耳英曰往遭赤眉開發何有物來曰賊取不得英曰貧道非發丘中郎是出家人無用物所必勿將來言訖長揖而去英感下趣如此罔知終畢</p>
</div>
<div class='div-other'><a id='mulu3595' />
<p class='h4'>法秀</p><p>按宋高僧傳法秀者未詳何許人也居於京寺遊於咸鎬之間以勸率眾緣多成善務至老未嘗休懈開元末夢人云將手巾袈裟各五百條可於迴向寺中布施覺後問左右並云無迴向寺及募人製造巾衣又徧詢老舊僧俗莫有此伽藍否時有一僧形質魁梧人都不識報云我知迴向寺處問要何所須并人伴等答曰但齎所施物名香一斤即可矣遂依言授物與秀偕行其僧徑入終南山約行二日至極深峻初無所覩復進程見碾石一具驚曰此人迹不到何有此物乃於其上焚所齎香再三致禮哀訴從午至夕谷中霧氣瀰浸咫尺不辨逡巡開霽當半崖間有朱門粉壁綠牖璇題剎飛夭矯之旛樓直觚稜之影少選見一寺分明雲際三門而懸巨牓曰迴向寺秀與僧喜甚皋陟遂到時<span class='corr'>已</span>黃昏而聞鐘磬唱薩之聲門者詰其所從遲迴引入見一老僧慰問再三倡言曰唐皇帝萬福否處分令別僧相隨歷房散手巾袈裟唯餘一分指一房空榻無人有衣服坐席似有所適者既而却見老僧若綱任之首曰其往外者當已來矣其僧與秀復欲至彼授手巾等一房但空榻者亦無人也又具言之老僧笑令坐顧彼房內取尺八來至乃玉尺八也老僧曰汝見彼胡僧否曰見已曰此是將來權代汝主者京師當亂人死無數此胡名磨滅王其一室是汝主房也汝主在寺以愛吹尺八罰在人間此常所吹者也今限將滿即却來矣明日遣就齋齋訖曰汝當迴可將此尺八并袈裟手巾與汝主自收也秀禮拜而還童子送出纔數十步雲霧四合則不復見寺矣乃持手巾袈裟玉尺八進上元宗召見具述本末帝大感悅凝神久之取笛吹之宛是先所御者後數年果有祿山之禍秀所見胡僧即祿山也秀感其所遇精進倍切不知所終世傳終南山聖寺又有迴向也</p>
</div>
<div class='div-other'><a id='mulu3596' />
<p class='h4'>普明</p><p>按宋高僧傳普明不知何許人也或云西域之僧每談禪法舉攉元微莫可測其泬寥之高遠歟大曆初年受胙縣人請居阿蘭若學者螘聚塵中往來白衣禮而施之日以千計或一覩相自然懲忿窒慾食葚懷音沿善革惡以歲計無央數也右僕射義成軍節度使賈躭者本謫仙也優游道學率略空門纔覿明也若羊祜之識舊環蔡順之見慈母焉降心延請住州寺迎引傾郭巷無居人由是為人說法雖老不疲行疾如風質貌輕壯以貞元八年壬申閏十二月十日囑付門徒奄然坐滅生年或云三百歲以其年百歲者見之顏容不易之故依天竺法火化收舍利二十粒堅固圓明羣姓於明所居禪庭立塔一所後遷座於塔下焉明兦之後十年王師西征安靜邊塞滑人有材勇者柴清因覘獫狁深入虜庭巡邏者多乃晝伏夜動迷方失路迂直不分清見明在前導若老馬之先驅焉及抵漢城忽然不見歸州就塔作禮遐邇傳之</p>
</div>
<div class='div-other'><a id='mulu3597' />
<p class='h4'>威秀</p><p>按宋高僧傳威秀不知何許人也博達多能講宣是務志存負荷勇而有儀其於筆語掞張特推明敏無何天皇即位龍朔二年四月十五日勅勒僧道咸施俗拜時則僧徒惶惑罔知所裁秀嗟教道之中微嘆君王之慢法乃上表稱沙門不合拜徵引諸史爰歷累朝抑挫朝纔發令夕又改圖皆非遠略也方引經律論以為量果辭皆婉雅理必淵明如云故出家不存家人之禮出俗無霑處俗之儀其道顯然百代不易之令典也表上勅百官集中臺都議其事時朝宰五百三十九人請不拜三百五十四人請拜時大帝至六月勅不拜君而拜父母尋亦廢止秀之為法實謂忘身乎抗表之際當年四月二十一日也時京邑僧等二百餘人往蓬萊宮申表上請時相謂秀等曰勅令詳議拜否未定可待後集秀等乃退於是大集西明寺相與謀議共投啟狀聞諸達官貴戚若救頭然時宣律師上雍州牧沛王啟別上榮國太夫人啟等秀之批鱗所謂以身許法也</p>
</div>
<div class='div-other'><a id='mulu3598' />
<p class='h4'>復禮</p><p>按宋高僧傳復禮京兆人也俗姓皇甫氏少出家住興善寺性虛靜寡嗜慾遊心內典兼博元儒<span class='corr'>尤</span>工賦詠善於著述俗流名士皆仰慕之三藏地婆訶羅實叉難陀等譯大莊嚴華嚴等經皆勅召禮令同翻譯綴文裁義實屬斯人天皇永隆二年辛巳因太子文學權無二述釋典稽疑十條用以問禮請令釋滯遂為答之撰成三卷名曰十門辯惑論賓主酬答剖析稽疑文出於智府義在於心外如斯對答堅陣難摧赤旛曳而魔黨降天鼓鳴而修羅退權文學所舉稽疑數義也於餘則難在禮殊易何邪蓋不知教有弛張文存權實謂為矛盾故行弔伐之師如小偏裨須請軍門之命無二既披來論全釋舊疑乃復書云續晨鳧之足鑿混沌之竅百年之疑一朝頓盡永遵覺路長悟迷源爇煩惱之薪餐涅槃之飯請事斯語以卒餘年云此雖一時之解紛實為萬代之龜鑑也禮之義學時少比儔兼有文集行於代加復深綜元機特明心契作真妄頌問天下學士擊和者數人當草堂宗密師銓擇臻極唯清凉澄觀得其旨趣若盧郎之米粒矣餘未體禮師之見故唐之譯務禮為宗匠故惠立謂之譯主譯主之名起於禮矣妙通五竺融貫三乘古今所推世罕倫匹其論二軸編入藏酬外難之攻但用此之戈盾也矣</p>
</div>
<div class='div-other'><a id='mulu3599' />
<p class='h4'>惠立</p><p>按宋高僧傳惠立本名子立天皇改為惠立俗姓趙氏天水人也遠祖因官徙寓新平故為豳人焉爰祖及父俱馳高譽立即隋起居舍人司隸從事毅之第三子也生而歧嶷有棄俗之志年十五貞觀三年出家住幽州昭仁寺此寺即破薛舉之戰場也立識敏才俊神清道邁習林遠之高風有肇融之識量聲譽聞徹勅召充大慈恩寺翻經大德次補西明寺都維那後授太原寺主皆降綸旨令維寺任天皇之代以其博考儒釋雅著篇章妙辯雲飛益思泉湧加以直詞正色不憚威嚴赴火蹈湯無所屈撓頻召入內與黃冠對論皆愜帝旨立以元奘法師求經印度若無紀述季代罕聞遂撰慈恩三藏行傳未成而卒後廣福寺沙門彥悰續而成之總十卷故初題云沙門惠立本釋彥悰箋是也立削[葶-丁+呆]云畢慮遺諸美遂藏諸地府世莫得聞爾後臨終令門侍掘以啟之將出乃即終焉初立見尚醫奉御呂才妄造釋因明圖注三卷非斥諸師正義立致書責之其警句有云奉御於俗事少閑逐謂真宗可了何異乎鼷鼠見釜竈之堪陟乃言崑丘之非難蛛蝥覩棘林之易羅亦謂扶桑之可網不量涯分何殊此焉才由茲而寢太常博士柳宣聞其事息乃歸信以書檄翻經僧眾云其外禦其侮釋門之季路也</p>
</div>
<div class='div-other'><a id='mulu3600' />
<p class='h4'>元嶷</p><p>按宋高僧傳元嶷俗姓杜氏幼入元門纔通經法黃冠之侶推其明哲出類逸羣號杜乂鍊師方登極籙為洛都大恆觀主遊心七略得理三元道術之流推為綱領天后心崇大法揚闡釋宗又悟其食蓼非甘却行遠舍願反初服嚮佛而歸遂懇求剃落詔許度之住佛授記寺尋為寺都焉則知在草為英在禽為雄信有之矣續叅翻譯悉彼宗之乖謬知正教之可憑或問之曰子何信佛邪嶷曰生死飈疾宜早圖之無令臨衢整轡中流竚枻乎有若環車望斗劾鬼求仙以此用心非究盡也乃造甄正論一部指斥其失令歸正真施設主客問答極為省要焉嶷不知厥終</p>
</div>
<div class='div-other'><a id='mulu3601' />
<p class='h4'>法明</p><p>按宋高僧傳法明本荊楚人也博通經論外善羣書辯給如流戒範堅正中宗朝入長安遊訪諸高達適遇詔僧道定奪化胡成佛經真偽時盛集內殿百官侍聽諸高位龍象抗禦黃冠翻覆未安臲卼難定明初不預其選出塲擅美問道流曰老子化胡成佛老子為作漢語化為作胡語化若漢語化胡胡即不解若胡語化此經到此土便須翻譯未審此經是何年月何朝代何人誦胡語何入筆受時道流絕口無對明由此公卿歎賞則神龍元年也其年九月勅所在官吏廢此偽經刻石於洛京白馬寺以示將來</p>
</div>
<div class='div-other'><a id='mulu3602' />
<p class='h4'>元珪</p><p>按宋高僧傳元珪姓李氏伊闕人也稟氣英奇寬裕閑雅既緣宿習乃誓出家於永淳二年遂登滿足乃隸名閑居寺以習毗尼服勤無懈執律唯堅後悟少林寺禪宗大通心要深入元微遂卜廬於嶽中龐塢謂其徒仁素曰吾始居寺東嶺吾滅汝必塔吾骸於此珪安於巗阿時有峨冠袴褶部曲繁多輕步舒徐稱謁大師珪覩其貌偉精爽不倫謂之曰善來仁者胡為而至曰師寧識我耶珪曰吾觀佛與眾生等吾一目之豈分別識耶對曰我此嶽神也吾能利害生死於人師安得一目我哉珪曰汝能生死於人吾本不生汝焉能死吾視身與空等視吾與汝等汝能壞空與汝乎苟能壞空及壞汝吾則不生不滅也汝尚不能如是又焉能生死吾耶嶽神稽首再拜曰我亦聰明正直於餘神豈能知師有廣大之智辯乎願授之正戒令我度世助其威福珪曰神既乞戒即既戒也所以者何戒外無戒又何戒哉神曰此理也我聞茫昧止求師戒我身為門弟子珪辭不獲即為張座焚香秉鑪正几曰付汝五戒汝能奉持即嚮曰能不能即曰否神曰洗耳傾聽虛心納教珪曰汝能不婬乎神曰亦娶也曰非謂此也謂無雜欲也神曰能曰汝能不盜乎神曰何乏我也焉有盜取哉曰非謂此也謂饗而福淫不供而禍善也神曰能曰汝能不殺乎神曰政柄在躬焉曰不殺曰非謂此也謂有濫誤混疑也神曰能曰汝能不妄乎神曰我本正直焉能有妄曰非謂此也謂先後不合天心也神曰能曰汝能不遭酒敗乎神曰力能珪曰如上是為佛戒也又言以有心奉持而無心拘執以有心為物而無心想身能如是則先天地生不為精後天地死不為老終日變化而不為動畢盡寂默而不為休悟此則雖娶非妻也雖饗非取也雖柄非權也雖作非故也雖醉非惛也若能無心於萬物則羅欲不為淫福淫禍善不為盜濫誤混疑不為殺先後違天不為妄惛荒顛倒不為醉是謂無心也無心則無戒無戒則無心無佛無眾生無汝及無我無我無汝孰能戒哉神曰我神通亞佛珪曰汝神通十句五能五不能佛則十句七能三不能神悚然避席啟跪頗恭曰可得聞乎曰汝能㑦上帝東天行而西七曜乎曰不能又曰汝能奪地祇融五嶽而結四海乎曰不能珪曰是為五不能也又曰佛能空一切相成萬法智而不能即滅定業佛能知羣有性窮億刧事而不能化導無緣佛能度無量有情而不能盡眾生界是為三不能也定業亦不牢久無緣亦謂一期眾生界本無增減更無一人能主有法有法無主是謂無法無法無主是謂無心如我解佛亦無神通也但能以無心通達一切法耳作用冥現有情前也若有心有作作用必不普周焉嶽神曰我誠淺昧未聞空義願師授我戒我當奉行更何業因可拘塵界我願報慈德効我所能珪曰吾觀身無物觀無常法窟塊然更有何欲神曰師必命我為世間事展我少小神功使已發心初發心未發心不信心必信心五等人目我神蹤知有佛有神有能有不能有自然有非自然者珪曰無為是無為是神曰佛亦使神護法師寧隳叛佛耶隨意垂誨珪不得已而言曰東巗寺之障也莽然無樹北岫有之而背非屏擁汝能移北樹於東嶺乎神曰<span class='corr'>已</span>聞命矣又陳曰我必昏夜風雷擺搖震運願師無駭即鄭重作禮辭去珪門送而且觀之見儀衛逶迤如王者之行仗又復碧靄紅霞紫嵐皓氣間錯四散幢蓋環珮戈戟森森凌高浸空杳渺隱沒焉其夕果有暴風吼雷奔雲霆電隆棟壯宇岌礘將<span class='corr'>圮</span>定僧瞻動宿鳥聲狂互相敲礚物不安所乃謂眾僧曰無怖無怖神與我契矣詰旦和霽則北巖松栝盡移東嶺森然行植焉而珪謂其徒曰吾歿後無令外知若為口實人將妖我也以開元四年丙辰歲囑累門人若委蛻焉春秋七十三遂營塔於嶽之東嶺影堂存於本院後十二年告成縣尉許籌追珪之德為記焉</p>
</div>
<div class='div-other'><a id='mulu3603' />
<p class='h4'>惠符</p><p>按宋高僧傳惠符姓戚氏越州諸暨人也年方弱冠勇氣過人角力馳逐無能及者然其任俠且厭在家忽投香嚴寺矯迹柔心淳淑頓變納法之後練行孤標每夜沿山據草座安禪不動復研尋經論見潛縣之霍山昔漢武嘗徙南嶽之祭於此極成勝境其中天柱寺可以棲神乃結庵居焉無幾有巨蛇張口毒火焱焱符徐語之曰汝尋宿債吾可噬也不然洗身定意如運業通來為受戒斯須弭按蜿蜒而去果化成人形來求出家符為之落髮披衣受訖禮辭而退後被告符私度具以實對辯符云若私度有[億-音+(天*天)]甘聽其罪官吏知非常而縱之符凡見瘡癤膿流皆呪之則差至開元十八年無疾而終乃從火葬見骨節相連之狀焉</p>
</div>
<div class='div-other'><a id='mulu3604' />
<p class='h4'>泓師</p><p>按唐書方技傳有浮屠泓者黃州人與天官侍郎張敬之善敬之以武后在位嘗指所服示子冠宗曰朝服耳俄冠宗以父應入三品詣有司言狀泓忽曰君無煩求三品也敬之大驚<span class='corr'>已</span>而知出冠宗意敬之弟訥之疾殆泓曰公弟當位三品不足憂也<span class='corr'>已</span>而愈嘗為燕國公張說市宅戒曰無穿東北王隅也它日見說曰宅氣索然云何與說共視隅有三坎丈餘泓驚曰公富貴一世而已諸子將不終說懼將平之泓曰客土無氣與地脉不連譬身瘡痏補它肉無益也說子皆汙賊死斥云</p>
<p>按宋高僧傳泓師者齊安人也神龍中來遊京輦簡傲自持而罕言語語則瑰怪頗善地理之學占擇塋兆郭景淳一行之亞焉而出入於鄖公韋安石之門與韋既密一日謂之曰貧道於鳳棲原見一段地約二十畝有龍起伏之形勢有藏此者必累世居台鼎韋曰老夫有別墅在城南候閑隙陪國師訪地問其價幾何同遊林泉又資高興異日韋尋前約方命駕次韋公夫人曰令公為天子大臣國師通陰陽術數奈何潛遊郭外而營生藏非所宜也遂止韋曰舍弟滔有中殤男未葬便示此地泓曰如賢弟得此地不得他將相止列卿而<span class='corr'>已</span>滔買葬中殤後為太常卿禮儀使而卒泓每行視山原即為圖狀嘗自洛東言於張說曰缺門道左有好山岡丞相可用之說曰已位極人臣吉孰過此泓曰無人勝此遂咨源監察乾曜曰先人有遺旨矣後曜請假東洛遷奉而迴<span class='corr'>已</span>經年矣泓再經缺門其地已成塋兆問居人曰源氏之松柏也泓曰冥數合歸源氏坐可待其變化不數年曜果登庸焉泓曾誡燕公曰宅勿於西北隅取土後成坑三二處為穴泓驚謂燕公曰禍事令公富貴一身耳更二十年禍及賢郎耳及均垍受祿山偽官肅宗復京以減死論太上皇苦執令處斬皆符泓言然中睿朝皆崇重泓號國師占相之言未嘗差謬</p>
</div>
<div class='div-other'><a id='mulu3605' />
<p class='h4'>慧日<span class='note-inline'>(附真法師)</span></p><p>按宋高僧傳慧日俗姓辛氏東萊人也中宗朝得度及登具足後遇義淨三藏造一乘之極躬詣竺乾心恆羨慕日遂誓遊西域始者泛舶渡海自經三載東南海中諸國崐崙佛誓師子洲等經過略徧乃達天竺禮謁聖迹尋求梵本訪善知識一十三年咨稟法訓思欲利人振錫還鄉獨影孤征雪嶺胡鄉又涉四載既經多苦深厭閻浮何國何方有樂無苦何法何行能速見佛徧問天竺三藏學者所說皆讚淨土復合金口其於速疾是一生路盡此報身必得往生極樂世界親得奉事阿彌陀佛聞<span class='corr'>已</span>頂受漸至北印度健馱羅國王城東北有一大山山有觀音像有志誠祈請多得現身日遂七日叩頭又斷食畢命為期至七日夜且未央觀音空中現紫金色相長一丈餘坐寶蓮華垂右手摩日頂曰汝欲傳法自利利他西方淨土極樂世界彌陀佛國勸令念佛誦經迴願往生到彼國已見佛及我得大利益汝自當知淨土法門勝過諸行說<span class='corr'>已</span>忽滅日斷食既困聞此強壯及登嶺東歸計行七十餘國總一十八年開元七年方達長安進帝佛真容梵夾等開悟帝心賜號曰慈慜三藏生常勤修淨土之業著往生淨土集行於世其道與善導少康異時同化也又以僧徒多迷五辛中興渠興渠人多說不同或云蕓薹胡荽或云阿魏唯淨土集中別行書出云五辛此土唯有四一蒜二韭三葱四薤闕於興渠梵語稍訛正云形具餘國不見迴至于闐方得見也根麤如細蔓菁根而白其臭如蒜彼國人種取根食也於時冬天到彼不見枝葉薹荽非五辛所食無罪日親見為驗歟以天寶七年卒于住寺報齡六十九葬於白鹿原成小塔焉餘姚休光寺釋真法師金華人也俗姓王氏真[髟/公/心]丱辭家童蒙悟道發大精進堅持戒地一門之中數人緇服真學習師古義成先聖八部經理宛在掌中三乘法源盡於度內天寶六年太守秦公長史狄公知其行高遂以名薦主休光寺焉二公常相謂曰真公通深妙法元無上義問一得三言發響應昔利涉辯博僧會智周與之齊驅未可同日以其八年終於寺本縣令王璲述德刊銘洪元眘書焉</p>
</div>
<div class='div-other'><a id='mulu3606' />
<p class='h4'>員相</p><p>按宋高僧傳員相蜀人也七歲出家博綜內外善屬文時號奇童內修律範人無間然龍朔元年有疾而終於此寺將啟手足房內長虹若練而飛上天寺塔鈴索無風自鳴其大門屋壁畫剝落每夜有鼓角聲經百餘日方息從此鳥雀不棲其屋咸亨四年甘露降於講堂前椶櫚樹焉相終弟子收文集三十餘卷寺中石像碑相作辭龔靈曠同撰是歟</p>
</div>
<div class='div-other'><a id='mulu3607' />
<p class='h4'>僧達</p><p>按宋高僧傳僧達姓王氏會稽人也稚齒英奇不參戲弄於龜山妙喜道塲出俗其寺南梁初建後樂遊方見黃梅忍禪師若枯苗得雨隨順修禪罔有休懈遇印宗禪師重磨心鑑光州見道岸律師更勵律儀四眾依歸如水宗海開元七年示疾而終春秋八十二云</p>
</div>
<div class='div-other'><a id='mulu3608' />
<p class='h4'>神鼎</p><p>按宋高僧傳神鼎者不詳何許人也狂狷而純直髮垂眉際每持一斗巡長安寺中乞丐得食就而食之人或施麤帛幣布錦綺羅穀並綴聯衣上而著且無選擇嘗入寺中見利貞法師講於座前傾聽少時而問貞曰萬物定<span class='corr'>已</span>否貞曰定鼎曰闍棃若言定何因高岸為谷深谷為陵有死即生有生即死萬物相糾六道輪迴何得定耶貞曰萬物不定鼎曰若不定何不指天為地呼地為天召星為月命月為星何得不定耶貞無以應之時眾驚其辯發如流貞公奧學被挫其鋒頗形慙色張文成見之歎嗟謂之曰觀法師迅辯即是菩薩行位人也鼎曰菩薩得之不喜失之不怨撻之不怒辱之不瞋鼎今乞得即喜不得即怨撻之即怒辱之即瞋由此觀之去菩薩遠矣時眾錯愕合掌而散焉</p>
</div>
<div class='div-other'><a id='mulu3609' />
<p class='h4'>業方</p><p>按宋高僧傳業方者解脫禪師之法孫也身長七尺五寸古貌軒昂垂手過膝眉長數寸目有重瞳人望凜然禮誦不倦紹脫高躅動合無形不捨利物而再修梵宮時太原府士女造文殊像一軀將送入山到㴲池河側洪波汎漲方隔岸焚香啟告河為流減過文殊畢水還瀰溢後終建塔寺西北一里肉身現存而多神異焉</p>
</div>
<div class='div-other'><a id='mulu3610' />
<p class='h4'>光儀</p><p>按宋高僧傳光儀姓李氏本唐宗室也父瑯琊王與越王起兵欲復本朝中興帝道不克天后族誅之而無噍類儀方在襁褓中乳母負之而逃後數年則天竊聞瑯琊有子在民間購之逾急乳母將至扶風界中鬻女工以自給儀年八歲狀貌不羣神悟超拔乳母疑遭貌取而敗且極憂疑乃造布襦置錢於腰腹間於桑林之下告之令去勅搜不慢吾慮俱死無益於事汝聰穎必可自立或一旦富貴無忘老姥言訖對泣儀慟不自勝乳母從此而逝矣儀茫然行至逆旅與羣兒戲有郡守夫人往夫所住處方息居此見儀羣聚且貌俊爽因而憐之召謂之曰郎君家何在而獨行至此儀紿之曰莊鄰於此有時閑戲耳夫人食之又給之錢乃解衣而納其錢曰暮尋逕而去擬投村墅遇一老僧呼曰爾小子汝今一身家已破滅將奚所適儀驚愕佇立老僧又曰出家閑曠且無憂畏小子欲之乎儀曰素所願也老僧因擕其手至大樹陰令禮十方佛歸依常住佛法僧<span class='corr'>已</span>因削其髮又出袈裟以披服之小大稱其體其執持收掩猶如幾夏比丘老僧喜曰此習性使然善持僧行遂指東北曰去此數里有伽藍汝直詣彼謁寺主云我使汝為其弟子也言畢老僧欻然亡矣方知聖僧也儀如言趨彼寺主駭其言因留之經十年許儀已洞明經律善其禪觀而屬中宗即位唐室復興勅求瑯琊王後儀方向寺僧言之時眾大駭因出詣扶風李使君即儀之諸父也見之悲喜乃舍之於家方以狀聞固請不可使君有女年齒相侔一見儀而心悅願致情曲儀恐懾而避焉他日會使君夫人出其女靚妝麗服從者越多來而逼之儀固拒百端終不屑就紿之曰身不潔請沐浴待命女許諾方令具湯沐女出因閉關女還排戶既不得入自牖窺之方持削髮刀顧而言曰有於此根故為慾逼今若除此何逼之為女懼止之不可遂斷其勢投之於地儀亦悶絕戶既不開俄而使君夫人俱到女實情具告遂破戶視之漸蘇命醫工舁歸蠶室以火燒地苦酒沃之坐之于上以膏傳之月餘瘡愈使君奏儀是瑯琊王子有勅命驛置至京引見慰問優賚豐洽詔襲父爵儀懇讓誓願為僧確乎不拔中宗勅令領徒任置蘭若自恣化方儀性好終南山因居法興寺於諸谷口造庵寮蘭若凡數十處率由道聲馳遠談說動人或山行十里間緇素侍者常數千百人迎候瞻待甚於權要卿相焉儀恆居寂定或言將來事以決吉凶必無差忒人益歸之開元二十三年六月二十三日先囑累弟子當謹護身口勿事喧譁祖師意無別事靜則真法現前此外提唱皆不獲<span class='corr'>已</span>言極激切因北首而臥枕肱右脇著席而亡此大涅槃之表兆也遺言令葬於少陵原南乃鑿原成室而封之柩之發也異香芬馥狀貌如生祖車出城白鶴數百鳴唳空中綵雲依約覆車數十里道俗號咷多持孝服所葬之地遂建天寶寺弟子皆留而守之</p>
</div>
<div class='div-other'><a id='mulu3611' />
<p class='h4'>自覺</p><p>按宋高僧傳自覺博陵望都人也稚齒厭於俗態俄白親老言兒樂從佛求度世去二親驚愕咄咤俾去然無慚怍再拜請命乃彊禮本部開元寺知欽欽觀其志氣弗羣立字白自覺訓之曰汝聞名思義答曰佛種從緣起唯聽明誨矣既而誦經及格蒙度至德二年年滿鎮州受具足法即往靈壽縣禪法寺習律經論勤瘁九年皆造微也便言當入太行山於一磐石上結茅菴三畝小溪為蘭若不亦快乎大曆元年九月晦往平山縣界得重林山院果應所求遁跡自娛至二年五月天甚旱熯覺則跣足經行冬則右肩偏袒其林薄山谷虎狼狃跡重複唯拾果采蔬卯時一食時恆陽節度使張君患炎旱聞覺精苦躬入山請其祈雨張語之日某無政術致累百姓三年亢陽借苦引咎自責良無補矣或云龍王多依師聽法忘其施雨願師垂救旱之誓有如白水如念蒼生請輟禪定略入軍府覺乃虔恪啟告龍神未移晷刻天輙大雨二辰告足張帥歸向勤重若孝子之事父母焉覺始入法已來學諸佛因中誓願其數亦四十九也其一願身長隨大悲菩薩次願造鑄大悲像寺及乎發言響應檀施臻萃用赤金鼓鑄成舉高四十九尺梵相端嚴眼臂全具迨更年稔寺亦隨成今城西山大寺是歟遂於壇前誦念至三更見神光二道作中金色於晃朗中見彌陀佛觀音勢至左右翼從佛垂金臂呼自覺聲漸下雲來摩其頂曰守願勿悛無宜懈廢利物為先汝去吾隨任從汝意言畢雲收杳無朕迹覺以願心酬畢返山林之間擇送終之處貞元十一年二月望夜有神人現半身若毗沙門狀謂日師今歲滅度矣舉手謝神人曰往來定分吾聞命矣其年六月十四日奄歸寂滅門人欲奉神龕歸山寺州府人苦留終於大悲寺南遷塔焉則十三年四月八日也其大悲為恆陽奇事感應潛通至周顯德初勅鑄九府園法天下銅像一例除毀時州人相率出錢贖此像不允登即爐槖鎔冶真定之人莫不悲悼時炭熾飛煙無之從頂至胷旋收銅汁斯須計料匠氏暴卒自此罷工迨宋太祖神德皇帝追鑄令全代懺前事焉</p>
</div>
<div class='div-other'><a id='mulu3612' />
<p class='h4'>慧雲</p><p>按宋高僧傳慧雲姓姚氏湖湘人也性識精明氣貌疎朗高宗麟德元年正十歲矣邈然有出塵之志二親多厭沮之其心匪席不可卷也父哀其所願從往南嶽初祖禪師稟承慈訓而能黠慧好味經教沈默如也至於弱冠於嶽寺受具足法自專護戒且善毗尼尋罷講科專營福事發言響答化俗風從立事絕私士庶欽揖乃出重湖而遊荊郢江南振錫浙汭擕囊務在勸人令捨慳病隨處葢造葺修寺宇二十餘所皆功成不宰天后久視元年江北行化因緣未會長安元年來觀梁苑夜宿繁臺企望隨河北岸有異氣屬天質明入城尋覩乃歙州司馬宅西北園中池沼雲徙步臨岸見瀾漪中有天宮影參差樓閣合沓珠瓔門牖綵繪而九重儀像逶迤而千狀直謂兜率之宮院矣雲覩茲異事喜貫心膺吾聞智嚴經說琉璃地上現宮殿之影此不思議之境界也今決擬建梵宮答其徵瑞乃挂錫於安業寺神龍二年丙午往濮州屬縣報成寺發願為國摹寫彌勒像舉高一丈八尺募人出赤金於時施者委輸逡巡若丘阜矣遂振橐籥程巧工一鑄克成相好奇特迨景龍四年庚戌六月屬溫王讓位奉睿宗叔父也景雲元年雲於寺東廊南隅造別殿安聖容始云治材方議版築檀越眾議紛紜未成建樹至二年辛亥於福慧寺經坊北貿新安典午鄭景宅方事興工掘得古碑則北齊天保六年乙亥歲置建國寺乃高歡嗣子文宣帝也覩之者皆驚嘆同舍利弗悲螘垤焉採訪使君稱異再三遂㳂此記改福慧為建國寺迎取安業聖容及殿材至寺太極元年五月十三日改元延和是歲刑部尚書王志愔為採訪使至浚郊宣勅應凡寺院無名額者並令毀撤所有銅鐵佛像收入近寺雲移所鑄像及造殿宇門廊猶虧綵繢遇新勅乃輟工雲於彌勒像前泣淚焚香拜禮重告曰若與此有緣當現奇瑞策悟羣心少頃像首上放金色光照曜天地滿城士庶皆嘆希有是時生謗毀者隨喪兩目又有舌腫一尺許者遠近傳聞爭來瞻禮捨施如山乃全勝槩像坐垂趺人觀稽顙涉惡報者雲望像為其悔過斯須失明者重視舌卷者能言皆願為寺之奴持鐘掃地也採訪使王志愔賀蘭務同錄祥瑞奏聞睿宗潛符夢想有勅改建國之牓為相國蓋取諸帝由相王龍飛故也仍勅佛授記寺大德明幹同共檢校功德勿令州府煩擾中書舍人賈曾侍郎崔沼給事中盧逸中書侍郎平章事岑羲皆捐俸祿共構因緣或啟發心之緣或施外護之力先天中行傳神於潞邸元宗即位至八月十五日上皇御書寺額奉詔令大德真諦并弟子二人品官一人齎勅賜旛華及寺額至迎受懸挂雲道化梁園身榮福樹百齡有限四相交遷終於寺之別院葬今京之東郊寺莊塔亭存焉時號造寺祖師雲去世後天寶四載造大閣號排雲肅宗至德年中造東塔號普滿者至代宗大曆十年畢工或云造塔僧能分身行化難測品階文殊維摩是王府友吳道子裝塑又開元十四年元宗東封迴勅車政道往于闐國摹寫天王樣就寺壁畫焉僧智儼募眾畫西庫北壁三乘入道位次皆稱奇絕今之殿宇皆大順年火災之後蓋造宋太祖重修翰林待詔高益筆跡壁畫時推筆墨之妙矣</p>
</div></div></div></div>
</div><!-- end of div[@id='body'] -->
</body></html>