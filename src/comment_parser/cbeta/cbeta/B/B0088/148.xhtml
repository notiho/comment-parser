<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu5670' />
<div class='div-other'>
<p class='h2'>欽定古今圖書集成博物彙編神異典　第二百二卷目錄</p>
<ul class="">
<li><p>僧部紀事二</p>
</li>

<li><p>僧部雜錄</p>
</li>
</ul></div>
<p class='juan'>神異典第二百二卷</p>
<div class='div-other'><a id='mulu5671' />
<p class='h2'>僧部紀事二</p><p>明道雜志殿中丞丘浚多言人也嘗在杭謁珊禪師珊見之殊傲俄頃有州將子弟來謁珊降階接禮甚恭浚不能平子弟退乃問珊曰和尚接浚甚傲而接州將子弟乃爾恭耶珊曰接是不接不接是接浚勃然起摑珊數下乃徐曰和尚莫怪打是不打不打是打</p>
<p>續聞見近錄劉瑾元忠知真定入寺見僧坐禪以為不敬執赴有司僧告吏曰願少憩供答吏可之僧即跏趺而化眾甚異之他日有僧以事至府元忠急呼杖之且曰少緩即又坐化矣</p>
<p>春渚紀聞金陵有僧嗜酒徉狂時言人禍福人謂之風和尚陳瑩中未第時問之云我作狀元否即應之曰無時可得瑩中復謂之曰我決不可得耶又應如初明年時彥御試第一人而瑩中第二方悟其言無時可得之說</p>
<p>汴渠第五鋪有異僧眾名之聖和尚時語人禍福扣之則不復道也熙寧初余伯父朝奉君與先博士君同章申公詣闕時申公改官未久先博士未第也申公所在喜訪異人至鋪具飯遇僧過門即延之入座熟視先君曰福人福人宰相是你手裏出<span class='corr'>已</span>而回視申公曰承天一柱判斷山河視伯父獨無言既去先君戲申公曰承天一柱判斷山河則當是正拜之徵然一柱為何申公曰我作宰相更容兩人也後果如其言而先君宰相之出獨未徵驗云</p>
<p>張道人福州福清人生以樵採為給一日樵歸於山道遇二道人對棋弛擔就觀棋者忽顧之而語曰子頗憶與吾二人同學之勤否我亦以子沈滯人間亦能遠引也今子困躓亦已至矣復能從我竟學乎張忽醒然悟解通知宿命且語之曰我安能從爾學神仙也我將學大乘法為浮屠氏不久吾師至矣棊者問子師為誰曰今勅住秀州崇德福嚴寺真覺大師志濟是也即負樵還家翼日入城以相字為名而言人禍福率皆如見歲餘黃八座裳自明守移鎮至郡實攜志濟而來張即投之祝髮郡人但以道人呼之每擇佛字敝壞者輙入居之不俟募化而施者雲集至鼎新而遷他所福人甚欽敬之一夕郡城火自郡將監司而下環視無策或有言何不呼張道人也郡官曰張道人何知欝攸之事而須呼之也靈而火迫郡署至取郡額投火以從厭勝之說其烈愈熾不得已使召之應呼而至即長揖郡官曰俱而火致敬回音誦心火滅凡火滅六字張乃攜瓶水上履層簷騰踔如飛亦大稱誦六字水所過處火不復延須臾遂止今尚存所傳異事不止此也</p>
<p>吳興蘭村沈氏子嘗具舟載往平江中道有僧求附舟尾生因容之行十餘里生晨炊僧求飯遂分共之且謂僧曰適與舟人羹魚為饌無物為盤羞不罪也僧曰無問魚與菜施當在子心耳生意僧欲得羹因分餉之食[〦/兄]僧謂生曰汝量出數金為䞋施生曰食魚而須䞋施非余所當獻也僧曰無問魚與菜在汝心施耳生復意其欲金量與䞋僧問生齋僧一員欲何所獻生曰食魚非齋何獻之有僧曰無問魚與菜在汝心獻耳生不得已戲謂之曰請獻藺村大王僧遂合掌祝獻既行數里登岸而去明年正月生與社人祭神廟中神降於稠人中謝生曰去歲深承輟飯齋僧而無心布施得福最多以是一僧之故我甚增威力生<span class='corr'>已</span>忘前事神人謂生曰汝至某村有僧附舟汝以魚飯之次有惡獸欲截汝舟我時已陰護之矣生始記憶因語其詳於<span class='corr'>社</span>人云</p>
<p>羅湖野錄趙清獻公平居以北京天鉢元禪師為方外友而咨決心法暨牧青州日聞雷有省即說偈曰退食公堂自凭几不動不搖心似水霹靂一聲透頂門驚起從前自家底舉頭蒼蒼喜復喜剎剎塵塵無不是中下之人不得聞妙用神通而已矣元豐間以太子少保歸三衢與里民不間位貌名所居為高齋有詩見意曰腰佩黃金已退藏箇中消息也尋常時人要識高齋老只是阿村趙四郎又誌其壽塋曰吾政已致年七十二百歲之後歸此山地彼真法身不即不離充滿大千普現悲智不可得藏不可得置壽瑩之說如是如是親其漏泄家風了無剩語豈容裴龐擅美於前耶若夫身退名遂善始今終不出戶庭心契佛祖賢於知機遠禍駕言從赤松子游者遠矣太史黃公魯直元祐間丁家艱館黃龍山從晦堂和尚游而與死心新老靈源清老尤篤方外契晦堂因語次舉孔子謂弟子以我為隱乎吾無隱乎爾吾無行而不與二三子者是丘也於是請公詮釋而至於再晦堂不然其說公怒形於色沈默久之時當暑後凉生秋香滿院晦堂乃曰聞木樨香乎公曰聞晦堂曰吾無隱乎爾公欣然領解及在黔南致書死心曰往日嘗蒙苦口提撕常如醉夢依稀在光景中蓋疑情不盡命根不斷故望崖而退耳謫官在黔州道中晝臥覺來忽然廓爾尋思平生被天下老和尚謾了多少唯有死心道人不肯乃是第一相為也噫世之所甚重者道而<span class='corr'>已</span>公既究明則杜子美謂文章一小技豈虛也哉</p>
<p>冷齋夜話鄧峰未庵主南禪師子也未嘗問法南禪公所至輒隨之魯直聞其風而悅之眼不及識有自慶者事末久即以慶主黃龍宜州為作疏語特奇峻叢林於慶改觀又見之與語多解休又嗣法南公宜州過永舊庵題其壁曰奪得胡兒馬便休休嗟李廣不封侯當時射殺南山虎子細看來是石頭</p>
<p>張文定公方平為滁州日游琅邪周行廊廡神觀清淨至藏院俛仰久之忽呼左右梯梁間得經一函開視之則楞伽經四卷餘其半未寫公因點筆續之筆蹟不異味經首四句曰世間相生滅猶如虛空花智不得有無而興大悲心遂大悟流涕見前世事葢公生前嘗主藏於此病革自以寫經未終願再來成之故也公立朝正色自慶曆以來名臣為人主所敬者莫如公暮年出此經示東坡居士坡為重寫題公之名於其右刻於浮玉山龍游寺</p>
<p>東坡夜宿曹溪讀傳燈錄燈花墮卷上燒一僧字即以筆記於牕間曰山堂夜岑寂燈下讀傳燈不覺燈花落茶毗一箇僧梵誌詩曰城外土饅頭饀草在城裏一人吃一箇莫嫌沒滋味魯直曰既是饀草何緣更加滋味易之曰顯兒以酒澆且圖有滋味</p>
<p>東坡鎮維陽幕下皆奇豪一日石塔長老遣侍者投牒求解院東坡問長老欲何往對曰歸西湖舊廬即令出別侯指揮東坡於是將僚佐同至石塔令擊鼓大眾聚觀袖中出疏使晁無咎讀之其詞曰大士何曾出世誰作金毛之聲眾生各自開堂何關石塔之事去無作相住亦隨緣戒公長老開不二門施無盡藏念西湖之久別亦是偶然為東坡而少留無不可者一時稽首重聽白槌渡口船㢠依舊雲山之色秋來雨過一新鐘鼓之聲謹疏予謂戒公甚類杜子美黃四娘耳東坡妙觀逸想託之以為此文遂與百世俱傳也</p>
<p>東坡志林王中令既平蜀捕逐餘寇與步隊相遠饑甚入一村寺中一僧醉甚箕踞公怒欲斬之僧應對不懼公奇而赦之問求蔬食僧云有肉無蔬公益奇之餽以蒸猪頭食之甚美公喜問僧止能飲酒食肉耶抑有他技也僧自言能詩公令賦蒸豚援筆立成詩云嘴長毛短淺含臕久向山中食藥苗蒸處已將蕉葉裹熟時更用杏漿澆紅鮮雅稱金盤飣輭熟真堪玉筯挑若把羶根來比並羶根只合喫藤條公大喜與紫衣</p>
<p>朱氏子出家小名照僧少喪父與其母尹皆願出家照僧師守素乃參寥弟子也照僧九歲舉止如成人誦余赤壁賦鏗然鸞鶴聲也不出十年名聞四方此參寥之法孫東坡門僧也</p>
<p>妙總師參寥子予友二十餘年矣世所知獨其詩文所不知者蓋過於詩文也獨好面折人過失然人知其無心如虛舟之觸物蓋未嘗有怒者</p>
<p>秀州本覺寺一長老少蓋有名進士自文字言語悟入至今以筆研作佛事所與游皆一時文人</p>
<p>法穎沙彌參寥子之法孫也七八歲事師如成人上元夜予作樂穎坐一夫肩上觀之予謂曰出家兒亦看燈耶穎愀然變色若無所容啼呼求去自爾不復出嬉遊今六七年矣後當嗣參寥者</p>
<p>予在惠州有永嘉羅漢院僧惠誠來謁曰明日當還浙東問所欲幹者予無以答之獨念吳越多名僧與予善者常十九偶錄此數人以授惠誠使歸見之致予意且為道予居此起居飲食狀以解其念也信筆書紙語無倫次又當尚有漏落者方醉不能詳也紹聖二年三月二十三日東坡居士書</p>
<p>軒渠錄東坡知湖州嘗與賓客遊道塲山屏退從者而入有僧憑門閫熟睡東坡戲云髠閫上困有客即答曰何不用釘頂上釘</p>
<p>竹坡詩話聰聞復錢塘人以詩見稱於東坡先生余遊錢塘甚久絕不見此老詩松園老人謂余言東坡倅錢塘時聰方為行童試經坡謂坐客言此子雖少善作詩近參寥子作昏字韻詩可令和之聰和篇立成云千點亂山橫紫翠一鉤新月挂黃昏坡大稱賞言不減唐人因笑曰不須念經也做得一個和尚是年聰始為僧</p>
<p>道山清話紹聖改元九月禁中為宣仁作小祥道塲宣隆報長老陞座上設御幄於旁以聽其僧祝曰伏願皇帝陛下愛國如身視民如子每念太皇之保佑常如先帝之憂勤庶尹百僚謹守宋家之法度四方萬里永為趙氏之封疆既而有僧問話云太皇今居何處答云身居佛法龍天上心在兒孫社稷中當時傳播人莫不稱嘆</p>
<p>富丞相一日于墳寺鬀度一僧貢父聞之笑曰彥國壞了幾個才度得一箇人問之曰彥國每與僧對話往往獎予過當其人恃此傲慢反以致禍者攽目擊數人矣豈非壞了乎皆大笑然亦莫不以其言為當也</p>
<p>過庭錄忠宣尹洛其佛牙院主不自檢束穢行甚彰然不犯有司忠宣初不問也時五侍郎從居嫉惡之力勸忠宣抵其罪忠宣曰彼有犯固在不宥豈可無犯而求之乎吾則未能俟爾守此未晚後數年侍郎果守洛久患其事有茶肆婦人文及甫之舊妾也與佛牙主通被盜訟至府事連佛牙侍郎忽省前過知其文氏妾恐有所請就庭下直面鞫勘案成僧罪應徒而背有大瘤吏以聞侍郎判曰非瘡非病特決戒閽者扃門即行及甫繼至無及復回僧二杖而瘤落三杖而至斃一境莫不驚伏</p>
<p>老學菴筆記晏景初尚書請僧住院僧辭以窮陋不可為景初曰高才固易耳僧曰巧婦安能作無麪湯餅乎景初曰有麪則拙婦亦辦矣僧慙而退</p>
<p>宋史王衣傳衣字子裳濟南歷城人以門蔭仕中明法科歷深冀二州法曹掾入為大理評事升寺正林靈素得幸將毀釋氏以逞其私襄州僧杜德寶毀體然香有司觀望靈素竟捕以聞衣閱之曰律自傷者杖而已靈素求內批坐以害風教竄流之停衣官</p>
<p>陳仲微傳仲微為莆田尉臺閫委以縣事囊山浮屠與郡學爭水利久不決仲微按法曰曲在浮屠他日過寺其徒久揭其事鐘上以為冤旦暮祝詛然莫省為仲微也仲微見之曰吾何心哉吾何心哉質明首僧無疾而逝</p>
<p>避暑錄話和尚置梳篦亦俚語言必無用也崇寧中改僧為德士皆加冠巾蔡魯公不以為然嘗爭之不勝翼日有冠者數十人詣公謝髮既未有皆為贗髻以簪其冠公戲之曰今當遂梳篦乎不覺烘堂大笑冠有墮地者</p>
<p>韓建粗暴好殺而重佛教治華州患僧眾龐雜犯者眾欲貸之則不可盡治之則恐傷善類乃擇其徒有道行者使為僧正以訓治之而擇非其人反私好予奪修謹者不得伸犯法者愈無所憚建久之乃悟一日忽判牒云本置僧正欲要僧正僧既不正何用僧正今去僧正使僧自正傳者雖笑然亦適中理</p>
<p>宜黃縣志羅漢笠距縣三十里曹山之巔宋崇寧二年八月嘗有胡僧羣至其上迫而觀之但存僧笠其製甚異元至正甲辰失之</p>
<p>可談先公侍上見宣諭慈本上云京師繁盛細民逐末朕要卿勸善無他語詣禁中賜十禪師號及御製僧惟白續燈錄敘釋後賜僧楷四字禪師號楷故不受以釣名推避之際頗不恭朝廷正其罪投之遠方無他異術窮情露教遂不振又狂逆不道伐冢誘略多出浮屠中宣和初乃譯正其教改僧為德士復姓氏完髮膚正冠裳盡革其尤者</p>
<p>鐵圍山叢談宣和六年春正月甲子寔上元節故事天子御樓觀燈則開封尹設次以彈壓於西觀下又於時從六宮於其上以觀天府之斷決者簾幕重密下無由知是日上偶獨在西觀上而宦者左右皆不從其下則萬眾忽有一人躍出緇布衣若僧寺童行狀以手指簾謂上曰汝是某邪有何神乃敢破壞吾教吾今語汝報將至矣吾猶不畏汝汝豈能壞諸佛菩薩邪時上下聞此皆失措恐震捕於觀下上命中使傳呼天府亟治之且親臨其上則又曰吾豈逃汝乎吾故示汝以此使汝知無奈吾教何爾聽汝苦吾吾今不語矣於是箠掠亂下又加諸炮烙詢其誰何略不一言亦無痛楚上益憤復召行天法羽士曰宋冲妙世號宋法師者亦神奇至視之則奏曰臣所治者邪鬼此人者臣所不能識也因又斷其足筋俄施刀臠血肉狼藉上大不怡為罷一日之歡至暮終不得為何人付獄盡之嗚呼浮屠寔有人</p>
<p>冷齋夜話予遊褒禪山石崖下見一僧以紙軸枕首跣足而臥予坐其旁久之乃驚覺起相向熟視予曰方聽萬壑松聲泠然而夢夢見歐陽公羽衣折角巾杖藜逍遙潁水之上予問師嘗識公乎曰識之予私自語曰此道人識歐公必不凡乃問曰師寄此山如今幾年矣道具何在伴侶為誰僧笑曰出家欲無累公所言袞袞多事人也曰豈不置鉢耶曰食時寺有椀又曰豈不有經卷耶曰藏中自備足曰豈不備笠耶曰雨吾即不行曰鞋履亦不用耶曰昔有之今敝棄之跣足行殊快人予愕曰然則手中紙軸復何用曰此吾度牒也亦欲睡枕頭予甚愛其風韻恨不告我以名字鄉里然識其吳音也必湖山隱者南還海岱逢佛印禪師元公出山重荷者百夫擁輿者十許夫巷陌聚觀喧吠雞犬予自嘆曰使褒禪山石崖僧見之則子為無事人耶</p>
<p>趙閱道休官歸三衢作高齋而居之禪誦精嚴如老爛頭陀與鍾山佛慧禪師為方外友唱酬妙語照映叢林性喜食素日須延一僧對飯可以想見其為人矣</p>
<p>宣政雜錄濟南府開元寺因更修掘地得古碑蓋會昌中汰僧碑也字皆刓缺磨滅不可讀惟八字獨存云僧皆烏巾尼皆緣鬢僧惡而碎之後有詔改德士遂符碑言</p>
<p>談苑有一定僧在中谷中漢軍執之此僧曰吾有銀與汝勿殺我也漢軍受其銀斬其首白乳涌出</p>
<p>泊宅編明州有僧佯狂頗言人災福時號癲僧睦州王君儀才弱冠寓陸農師門下力學攻文銳意應舉至忘寢食一日癲僧來託宿陸公曰王秀才雖設榻不曾睡可就歇息明日僧夙興見君儀猶挾策窻下睥睨而言若要官須四十九歲君儀聞之頗不懌其後累應舉盡不偶直至四十八歲又夢癲僧笑而謂曰明年做官矣是時癲僧遷化已久而來年又非唱第之年君儀頗惻然歲籥一新陸公入預大政既對首薦君儀遂除湖州學教授君儀嘗謂予云欲游四明求師遺事為作傳以報之而未能也</p>
<p>揮麈後錄姚宏字令聲越人也父舜明廷暉嘗任戶侍令聲少有才名呂元直為相薦為刪定官以憂去秦會之當國屢求官不報張如瑩澄與令聲為中表令聲托為叩之秦云廷暉與某靖康末俱位柏臺上書粘罕乞存趙氏拉其連銜持牘去經夕復見歸竟不僉名此老純直非狡獪者聞皆宏之謀也繇是薄其為人如瑩以告令聲令聲曰不然先人當日固書名矣今世所傳秦所上書與當來者大不同更易其語以掠美名用此誑人以僕嘗見之所以見忌已而言達於秦秦大怒思有以害之會令聲更秩調知衢州江山縣適當亢旱有巡檢者自言能以法致雷雨試之果然而邑民訟其以妖術惑眾追赴大理竟死獄中初令聲宣和中在上庠有僧妙應者能知人休咎語令聲云君不得以令終候端午日伍子胥廟中見石橊花開則奇禍至矣令聲初任監杭州稅任三載足迹亦不敢登吳山將赴江也自其諸暨所居趍越來訪師憲既歸出城數里值大風雨亟愒路旁一小廟中見庭下榴花盛開妍甚可愛詢祝史云此伍子胥廟其日乃五月五日令聲慘然登車未幾遂罹其酷</p>
<p>揮麈三錄湯致遠鵬舉守婺州與通判梁仲寬厚善仲寬者越人也晚得一婢甚憐寵之一旦辭去遂為天章寺長老德範者所有納之於方丈梁悒悒以終湯時帥長沙有過客為湯言之且悲且憤識之胷中明年湯易帥浙東入境即往天章甫至寺急呼五百擒主僧決而逐出大以快意然德範者與婢一舸東去已逾月被撻之髠入院蓋未久也</p>
<p>昨夢錄建炎初中州有什宦者踉蹌至新市蹔為寺居親舊絕無牢落淒凉斷其蹤跡茫茫殊未有所向寺僧忽相過存問勤屬時時餽餚酒仕宦者極感之語次問其姓則曰姓湯而仕宦之妻亦姓湯於是通譜系為親戚而致其周旋餽遺者愈厚一日告仕宦者曰聞金人旦至台眷盍早圖避地耶仕宦者曰某中州人忽到異鄉且未有措足之所又安有避地可圖哉僧曰某山間有菴血屬在焉共處可乎於是欣然從之即日命舟以往及已去僧曰事已小定駐蹕之地不遠公當速往除援仕宦者告以闕乏僧於是辦舟贈鏹二百緡使行仕宦者曰吾師之德於我至厚何以為報僧曰既為親戚義當爾也乃留其孥於菴中僧為酌別飲大醉遂行翼日睡覺時日已高起視乃泊舟太湖中四旁十數里皆無居人舟人語啐啐過午督之使行良久始慢應曰今行矣既而取巨石磨斧仕宦者罔知所措叩其所以則曰我等與官人無涉故相假借不忍下手官人當作書別家付我訖自為之所爾仕宦者惶惑顧望未忍即自引決則曰今幸尚早若至昏夜恐官不得其死也仕宦者於是悲慟作家書畢自沉焉時內翰汪彥章守霅川有赴郡自首者鞫其情寔曰僧納仕宦之妻酬舟人者甚厚舟人每以此持僧需索百出僧不能堪一夕中夜往將殺之舟人適出其妻自內窺月明中見僧持斧也乃告其夫舟人以是自首汪以謂僧固當死而舟人受賂殺命官情罪俱重難以首從輕論其刑惟均可也又其妻請以亡夫誥勅易度牒為尼二事奏皆可汪命獄吏故緩其死使皆備受慘酷數月然後刑之</p>
<p>輟耕錄宋高宗朝錢唐喻氏出家為沙門名思靜建妙行院於北關接待供僧三百萬畵阿彌陀佛入於神妙楊侍郎傑贊為喻彌陀人從而稱之靜又于西湖之北鐫石為大佛頭父老相傳云此石乃秦始皇繫纜石蓋是時皆浙江耳初無西湖之名始皇將登會稽為風浪所阻故泊舟此處</p>
<p>貴耳集孝宗幸天竺及靈隱有僧輝相隨見飛來峰問輝曰既是飛來如何不飛去對曰一動不如一靜又有觀音像手持數珠問曰何用曰要念觀音菩薩問自念則甚曰求人不如求己因進圓覺經二句使虛妄心若無六塵則不能有經本四字一句以三句合而為二句孝宗大喜</p>
<p>清波雜志道士一萬人僧二十萬人乃紹興二十七年禮部見注節之數時未放行度牒迨今三十餘年其復有所損益歟紹興間福建大剎有申所屬謂積下度僧錢若干乞備申舉以獻助乞量給度牒三兩道葢嘗試也時議者謂宜依所請第令具戒臘最深者三五輩以聞並與師號淳熙間執政進呈江州置駐泊軍因依趙雄奏昨已准宣諭賣度牒非佳事今湖廣總領所歲有給降度牒定數不知紹興年間不曾給降亦自足用豈紹興間未有江州軍耶雄奏令契勘江州軍自紹興三十年創置以萬人為額度牒初未行也上曰待以示三省朕不欲給降度牒當漸革之張孝祥建議自恭人至孺人邑號分等第立價許貴家婦女及妾投名書填則數千百萬不日可辦於以佐國用較以度牒生齒不削戶口不耗仍不為民之蠧雖曰得策終以鬻爵以誘婦人名器輕假而不果行</p>
<p>行營雜錄行都崇新門外鹿花寺乃殿帥楊存中郡王特建以處北地流寓僧一歲元宵側近營婦連夜入寺觀燈有殿司將官妻同一女往觀乃為數僧引入房中置酒盛饌逼令其醉遂留宿於幽室遽殺母而留女女不敢哀及半年三僧盡出其房窻外乃是野地女因窺窻見一卒在地打草呼近窻下備語前事可急往某寨某將家報知速來取我卒如言往報將官即告楊帥帥令人告報本寺云來日郡王自齋合寺僧行人力本府自遣廚子排齋至是坐定每二卒擒下一僧合寺僧行人力盡縛之又令百餘卒破其寺果得此女見父號慟遂綁三人主首送所屬依法施行而毀其寺逐去諸髠</p>
<p>樂善錄潁川一異僧能知人宿命時歐陽永叔領郡事見一女妓口氣常作青蓮花香心頗異之舉以問僧僧曰此妓前生為尼好轉妙法蓮花經三十年不廢以一念之差失身至此後因郡會其妓女適侍立在旁公因以僧語告之且問今亦曾轉妙法蓮華經否妓曰某不幸為妓日事應接何暇轉經公命取經令讀一閱如流宛若素習公益異之</p>
<p>墨莊漫錄劉安世器之在都下僧化成見之曰公在胞胎中當有不測驚危幼年復有惡疾幾為廢人然卒無恙蓋器之父航赴官蜀中時母方娠遇棧道天雨新霽磴滑危甚忽石隕馬蹶夫人<span class='corr'>已</span>墜崖下矣眾皆驚泣無復生望試使下瞰崖腹有巨木葛藟縈結蟠屈如蓋落葉委籍夫人安坐於上呼之即應乃以衾幮懸縋而上了無所傷至官未幾而育器之後十餘歲居京師苦赤目甚惡睛溢於外百醫莫差一日有客云某有一相識來調官畜惡目藥甚效昨日來別云<span class='corr'>已</span>陛辭早晚即行試使人往求之時行李<span class='corr'>已</span>出房云藥誠有之匆匆忘記在甚篋中初發一篋藥乃在焉遂得之令以藥傅睛上軟帛纏護戒七日方開一傅痛即止及開睛已內眸子瞭矣二事器之自為劉勉中言</p>
<p>三朝野史史彌遠之立理宗而廢濟王或者謂其於夢寐之中有所感而然也後村先生劉克莊以詩譏之云楊柳春風丞相府梧桐夜雨濟王家人皆謂彌遠是佛位中人乃父丞相浩與覺長老道契握手入堂奧問之曰和尚好我好覺見堂奧中簾幕綺羅榮華富裕粉白黛綠環列左右乃應答曰大丞相富貴好老僧何好之有既而曰此念頭一差積年蒲團工夫俱廢未免墮落一日浩坐廳上儼然見覺長揖突入堂內使人往寺中請相見人回報云覺長老坐化圓寂於法堂上頃間浩堂裏弄璋浩默然自知後以覺字為彌遠小名觀彌遠二十七年當國冊立理宗措天下於泰山之安運籌廊廟日食萬錢豈非佛位中人歟遠自恃冊立之功專權納賄天下變為污濁功則有之忠則未也賈似道不許配享理宗由此</p>
<p>宜興縣志莫謙之初為僧德祐元年糾合義士捍禦鄉閭詔為溧陽尉尋沒於戰贈功大夫時有萬安僧亦起兵舉義旗曰降魔其詩曰時危聊作將事定復為僧旋亦敗歿</p>
<p>金史張通古傳海陵御下嚴厲收威柄親王大臣未嘗少假以顏色惟見通古必以禮貌會磁州僧法寶欲去張浩張暉欲留之不可得朝官又有欲留之者海陵聞其事詔三品以上官上殿責之曰聞卿等每到寺僧法寶正坐卿等皆坐其側朕甚不取佛者本一小國王子能輕舍富貴自苦修行由是成佛今人崇敬以希福皆妄也况僧者往往不第秀才市井游食生計不足乃去為僧較其貴賤未可與簿尉抗禮閭閻老婦迫於死期多歸信之卿等位為宰輔乃復效此失大臣體張司徒老成舊人三教該通足為儀表何不師之召法寶謂之曰汝既為僧去住在己何乃使人知之法寶戰懼不知所為海陵曰汝為長老當有定力今乃畏死耶遂於朝堂杖之二百張浩張暉杖二十</p>
<p>張暐傳暐以諫議大夫兼禮部侍郎上問曰僧道三年一試八十而取一不亦少乎對曰此輩浮食無益有損不宜滋益也上曰周武帝唐武宗後周世宗皆賢君其壽不未雖曰偶然似亦有因也對曰三君矯枉太過今不毀除不崇奉是為得中矣</p>
<p>王脩傳王脩明昌二年改知大興府事時僧徒多游貴戚門脩惡之乃禁僧午後不得出寺嘗一僧犯禁皇姑大長公主為請翛曰奉上命即令出之立召僧杖一百死京師肅然</p>
<p>元史劉秉忠傳秉忠字仲晦初名侃因從釋氏又名子聰拜官後始更今名其先瑞州人也世仕遼為宦族曾大父仕金為邢州節度副使因家焉故自大父澤而下遂為邢人庚辰歲木華棃取邢州立都元帥府以其父潤為都綂事定改署州錄事歷鉅鹿內丘兩縣提領所至皆有惠愛秉忠生而風骨秀異志氣英爽不羈八歲入學日誦數百言年十三為質子於帥府十七為刑臺節度使府令史以養其親居嘗鬱鬱不樂一日投筆嘆曰吾家累世衣冠乃汩沒為刀筆吏乎丈夫不遇於世當隱居以求志耳即棄去隱武安山中久之天寧虛照禪師遣徒招致為僧以其能文詞使掌書記後遊雲中留居南堂寺世祖在潛邸海雲禪師被召過雲中聞其博學多材藝邀與俱行既入見應對稱旨屢承顧問秉忠於書無所不讀尤邃於易及邵氏經世書至於天文地理律曆三式六壬遁甲之屬無不精通論天下事如指諸掌世祖大愛之海雲南還秉忠遂留藩邸中綂元年世祖即位問以治天下之大經養民之良法秉忠采祖宗舊典叅以古制之宜於今者條列以聞於是下詔建元紀歲立中書省宣撫司朝廷舊臣山林遺逸之士咸見錄用文物粲然一新秉忠雖居左右而猶不改舊服時人稱之為聰書記至元元年翰林學士承旨王鶚奏言秉忠久侍藩邸積有歲年叅帷幄之密謀定社稷之大計忠勤勞績宜被褒崇聖明御極萬物惟新而秉忠猶仍其野服敬號深所未安宜正其衣冠崇以顯秩帝覽奏即日拜光祿大夫位太保參預中書省事詔以翰林侍讀學士實默之女妻之賜第奉先坊且以少府宮籍監戶給之</p>
<p>阿魯渾薩理傳阿魯渾薩理畏兀人祖阿台薩理當太祖定西域還時因從至燕會畏兀國王亦都護請於朝盡歸其民詔許之遂復西還精佛氏學生乞台薩理襲先業通經律論業既成師名之曰萬全至元十二年入為釋教都總統拜正議大夫同知總制院事加資德大夫統制使年七十卒子三人長曰畏吾兒薩理累官資德大夫中書右丞行泉府太卿季曰島瓦赤薩理阿魯渾薩理其中子也以父字為全氏幼聰慧受業於國師八哈思巴既通其學且解諸國語世祖聞其材俾習中國之學於是經史百家及陰陽曆數圖緯方技之說皆通習之後事裕宗入宿衛深見器重至元二十年有西域僧自言能知天象譯者皆莫能通其說帝問左右誰可使者侍臣脫烈對曰阿魯渾薩理可即召與論難僧大屈服帝悅令宿衛內朝</p>
<p>廉希憲傳時方尊禮國師帝命希憲受戒對曰臣受孔子戒矣帝曰孔子亦有戒耶對曰為臣當忠為子當孝孔子之戒如是而已</p>
<p>輟耕錄吾鄉陳剛宗先生孚臨海縣人國初時嘗為僧以避世變一日大書所作詩於其父執某之粉牆上云我不學寇丞相地黃變髮髮如漆又不學張長史醉後揮毫掃狂墨平生紺髮三十丈幾度和雲眠石上不合感時怒衝冠天公罰作圓頂相肺肝本無兒女情亦豈惜此雙鬢青只憶山間秋月冷搔首不見髼鬆影父執見之曰此子欲歸俗也呼來館穀之命養髮經半年餘謂曰汝當娶吾將以女事汝先生辭謝再三既而命寓他所遣媒妁行言擇日迎歸父執喜曰五馬入門矣先生雖獲佳偶自妻母以至妻之兄姊弟妹皆不然遂挈家入京館閣諸老交章薦舉入翰林會朝廷遣使交趾授先生禮部郎中副之至交州嘗有詩曰老母越南垂白髮病妻塞北倚黃昏蠻烟瘴雨交州客三處相思一夢魂及抵安南國以文字言語諭之其國遂降將其世子并國相入朝後以功授治中典鄉郡終老焉若父執者可謂識人也<span class='corr'>已</span></p>
<p>元史仁宗本紀雲南行省右丞算只兒威有罪國師搠思吉幹節兒奏請釋之帝斥之曰僧人宜誦佛書官事豈當與耶</p>
<p>張思明傳思明拜叅知政事仁宗即位浮屠妙總統有寵勅中書官其弟五品思明執不可帝大怒召見切責之對曰選法天下公器徑路一開來者雜遝故寧違旨獲戾不忍隳祖宗成憲使四方得窺陛下淺深也帝心然其言而業已許之曰卿可姑與之後勿為例乃為萬億庫提舉不與散官</p>
<p>樊執敬傳執敬字時中濟寧鄆城人性警敏好學由國子生擢授經郎嘗見帝師不拜或諗之曰帝師天子素崇重王公大臣見必俯伏作禮公獨不拜何也執敬曰吾孔氏之徒知尊孔氏而<span class='corr'>已</span>何拜異教焉</p>
<p>不忽木傳西僧為佛事請釋罪人祈福謂之禿魯麻豪民犯法者皆賄賂之以求免有殺主殺夫者西僧請被以帝后御服乘黃犢出宮門釋之云可得福不忽木曰人倫者王政之本風化之基豈可容其亂法如是帝責丞相曰朕戒汝無使不忽木知今聞其言朕甚愧之使人謂不忽木曰卿且休矣朕今從卿言然自是以為故事</p>
<p>淥水亭雜識萬松老人耶律文正王之師也其語文正王曰以儒治國以佛治心王亟稱之謂雲門之宗悟者得之於緊峭迷者失之識情臨濟之宗明者得之於峻拔昧者失之鹵莽曹洞之宗智者得之於綿密愚者失之廉纖獨萬松老人全曹洞之血脉具雲門之善巧備臨濟之機鋒誠宗門之大匠四海之所式範其傾心至矣老人有萬壽語錄釋氏新聞又善撫琴嘗從文正王索琴王以承華殿春雷及種玉翁悲風譜贈之見湛然居士集且作詩寄老人有一曲悲風對譜傳之句又嘗寄孔雀便面附以詩云風流彩扇出西州寄與白蓮老社頭遮日招風都不礙休從侍者索犀牛傳之法門亦佳話也</p>
<p>瑯嬛記真觀寶高才博學儀神雋令而性託夷簡目不視邪色要其心固有所待一日遇僧如公相之曰君相淡泊取菩薩位如拾芥耳第淫根未斷奈何觀寶曰師言知我勝我自知若素志一遂天下浮華不足棄也僧曰世緣一謝後當見我與君相別不過二十年後觀寶得諧鸞凰才子佳人精彩照耀各相謂曰素願已畢誓伉儷終身及二十年後復遇此僧於叢林中觀寶以前愆不能無愧色僧曰君不必愧是君夙緣固應及此及今努力彼岸非遙即說偈曰世有男女相此人自分別以佛視淫慾如蚊蚋交感譬如兩木人分作男女根說機能搖動解衣共喜戲兩根雖相接無增亦無滅以佛視世人交感誠如是汝若發菩提往事如空華天女本來<span class='corr'>淨</span>摩登婬第一今各成正果淨婬無分別試使取淨婬追尋了無得如何空華相展轉謂真實此是眾生心汝何固執著淨婬無差別即汝妙明心觀寶言下大悟</p>
<p>等師勸修淨土以信為入門之要一切世法亦不痛禁第云勿談人遇飲酒不至醉茹葷不至殺生房室不至於邪治本業有餘暇隨地閉目端坐心念佛號目觀佛容一年半載後念觀稍熟即行住坐臥皆可為之至於夢中亦得見佛此乃必成之驗也此僧又有奇術與人共坐靜室能攝其神共游安養境界大都與阿彌經所說彷彿是人既神游一二次則夢中所見往往類之其夢游既多則臨終靈性自無他往必西方無疑也由是從者甚眾皆得往生大有奇驗至有見形報其家者然則淨土之說固可不信乎</p>
<p>輟耕錄嘉興天寧寺有老僧曰果興坐平生不蓄積得錢輙買酒飲長老念空海每歲遺衣段至正癸巳正月一日無疾而卒一百二歲</p>
<p>聖君初政記高祖惡頑民竄緇流聚犯者眾掘地埋其身十五井列特露其頂用大斧削之一削去數顆頭謂之鏟頭會時有神僧在列因示神變元既喪隨復出凡三五不止乃釋之并罷斯會</p>
<p>公餘日錄末樂初有吳僧聰聞及寄鉢於吾邑君山光孝禪寺善聲詩其徒有從學者屢請之未見啟受一日同行晚眺口占一絕云粥罷行來坐看山何人學得老僧閒農家未熟黃昏飯一縷青烟出樹間曰此絕法也音趣雅適時頗取之然不耕坐食之罪正恐不免於自首耳</p>
<p>吳中往哲記永樂中欲杜釋源籍童行皆謫為邊士吳僧隆菩薩表求焚身救之許焉積薪坐其上圍以刀戟擁燧未至口吐三昧火自焚肉盡而枯骸植立節節不墮謫者由是皆赦今吳中有燒身<span class='corr'>圖</span>也</p>
<p>喫肉和尚不知何來無名字游丐吳中將十年能食肉一頓盡數十斤或四五日不食其色黃瘁而神清扣之無答夜宿北寺門下巡按御史王濬親臨視之亦坐不起也惟摸其帶笑焉死時謝諸嘗施食者為乞水飲二石盡洗腸胃乃化</p>
<p>蘇談陽山寺僧道旵能默誦法華經七軸熟如注水每旦入城則沿途持以為課至半道輒一周焉他如圓覺了義慈悲懺法金光明地藏皆能口述不煩披閱餘惟華嚴般若則梢對經本然閉目亦能諷誦略據行墨而<span class='corr'>已</span>吾輩士人固多愧之也</p>
<p>語怪東海傍人有步於海濱者得一初生孩意為私產所棄己且無子漫取歸[田/廾]其妻畜之兒無他異第合眼不開久之以為盲其人曰雖無目吾既取之不忍復棄之死地比長不肯食葷誦佛經號出家僧行甚高遠近投禮號福菩薩至高年乃坐而命其徒告以將逝復集眾叅禮師即口吐三昧火漸出次七竅中出火以自焚焉</p>
<p>英宗實錄番僧有數等曰大慈法王曰西天佛子曰大國師曰國師曰禪師曰都綱曰剌麻俱光祿寺支待有日支酒饌一次二次三次又支廩餼者有但支廩餼者上即位初禮部尚書胡濚等議減去六百九十一人正統元年五月濚等備疏慈恩隆善能仁寶慶四寺番僧當減去者又四百五十人</p>
<p>權子晉五臺山佛教文殊氏弘法處也迄隋唐末梵宇麗甚某歲為巨賊所據寺僧悉散去嗣一行脚過此觀之愴然奮曰斯吾祖師道場也而忍沒為賊虜巢耶乃矢志為恢復謀<span class='corr'>荷</span>杖徒步走薄海內擬結僧緣以千計許志者輒裂巾為盟而去期以某歲月日共至某所舉事至日是千人者果畢至無一後期者爰出方略勠力驅殺賊眾遂復其地建除梵宇居眾僧<span class='corr'>已</span>延訪僧臘中有德者登壇設法其中而<span class='corr'>已</span>首率諸僧執弟子禮受法云</p>
<p>代醉編王陽明嘗遊僧寺見一室鎖封甚密欲開視之寺僧不可云中有入定僧閉門五十年矣陽明固請開視之見龕中坐一僧儼然若生其貌酷肖陽明先生曰此豈吾之前身乎既而見壁間一詩云五十年前王守仁開門原是閉門人精靈剝后還歸復始信禪門不壞身先生曰此固吾之前身悵然久之建塔以瘞而去</p>
<p>列朝詩集宗乘字載之常熟東塔寺僧秀贏好靜不諧於俗時為小詩亦不求人解從汰法師於華山卒於嘉定石林源公刻其遺詩吳郡海岱字聞光弱冠棄妻子薙髮於馬鞍山仰天塢叅憨大師於匡廬歸禮二楞幽谿通惟識元談大義諸方皆稱之同時有實印字慧持妙嚴字端友際瞻字師星源際字曠兼皆吳江少年苾芻為詩社以清新之句相尚而皆早歿通洽字履正華亭超果寺僧叅雨汰諸講席有詩名如曉字萍蹤蕭山人善畫竹喜天目山高秀孤栖三年自稱天目寓僧入天台汎剡溪挂瓢湖南有萍草詩亦皆早歿印有秋葉近銷為客性寒花當有向禪心耳際波濤成避世腹中冰雪自為天嚴詠梅有雪深客未至月白夢初殘瞻有溪綠冰初斷村寒花偶遲際有鶯聲初在柳花氣薄迎衣洽有秋盡寒猶淺晚來山漸深曉有夕陽移古岸漁笛弄秋聲皆佳句也</p>
<p>青溪暇筆近日一蕃僧自西域來貌若四十餘通中國語自言六十歲矣不御飲食日㗖棗栗數枚而<span class='corr'>已</span>所坐一龕僅容其身如欲入定則命人鎖其龕門加紙密糊封之或經月餘謦欬之聲亦絕人以為化去潛聽之但聞<span class='corr'>掐</span>念珠歷歷濟川楊景方嘗館於其家有叩其術者則勸人少思少睡少食耳一切布施皆不受曰吾無用也予親見雨花臺南回回寺中此與希夷一睡數月何異可見異人無世無之</p>
</div>
<div class='div-other'><a id='mulu5672' />
<p class='h2'>僧部雜錄</p><p>酉陽雜俎相傳云一公初謁華嚴嚴命坐頃曰爾看吾心在何所一公曰師馳白馬過寺門矣又問之一公曰危乎師何為處乎剎末也華嚴曰聰明果不虛試復觀我一公良久泚顙面洞亦作禮曰師得無入普賢地乎集賢校理鄭符云柳中庸善易嘗詣普寂公公曰筮吾心所在也柳云和尚心在前簷第七題復問之在某處寂曰萬物無逃於數也吾將逃矣嘗試測之柳久之瞿然曰至矣寂然不動吾無得而知矣又詵禪師本傳云日照三藏詣詵詵不迎接直貴之曰僧何為俗入囂湫處詵徵瞚亦不答又云夫立不可過人頭豈容摽身鳥外詵曰吾前心於市後心剎末三藏果聰明且復我日照乃彈指數十曰是境空寂諸佛從是出也予按列子曰有神巫自齊而來處於鄭命曰季咸列子見之心醉以告壺丘子壺丘子曰嘗試與來以吾示之明日列子與見壺丘子壺丘子曰嚮吾示之以地文殆見吾杜德機也嘗又與來列子又與見壺丘子壺丘子曰嚮吾示之以天壤列子明日又與見壺丘子出曰子之先生不齊吾無得而相焉吾示之以太沖莫朕嘗又與來明日又與之見壺丘子立未定失足而走壺丘子曰吾與之虛而猗移因以為方靡因以為流波故逃也予謂諸說悉互竄是事也如晉時有人百擲百盧王衍曰後擲似前擲矣蓋取於列子均後於前之義當時人聞以為名言人之易欺多如此類也</p>
<p>因話錄元和以來京城諸僧及道士尤多大德之號偶因勢進則得補署遂以為頭銜各因所業談論取本教所業以符大德之目此猶近於理至有號文章大德者夫文章之稱豈為緇徒設耶訛亦甚矣有似昔歲德宗搜訪懷才抱器不求聞達者有人於昭應縣逢一書生奔馳入京問求何事答云將應不求聞達科此科亦豈可應耶號欺聾俗皆此類也</p>
<p>青箱雜記近世釋子多務吟詠唯國初贊寧獨以著書立言尊崇儒術為佛事故所著駁董仲舒繁露二篇難王充論衡三篇證蔡邕獨斷四篇斥顏師古正俗七篇非史通六篇答雜斥諸史五篇折海潮論兼明錄二篇抑春秋無賢臣論一篇極為王禹偁所激賞故王公與贊寧書曰累日前蒙惠顧諛才辱借通論日殆三復未詳指歸徒觀其滌繁露之瑕劘論衡之玷瞭獨斷之瞽砭正俗之疹折子元之邪說泯米穎之巧言逐光庭若摧枯排孫卻似國蔓使聖人之道無傷於明夷儒家者流不至於迷復然則師胡為而來哉得非天助素王而假手於我師者歟</p>
<p>避暑錄話佛氏論持律以隔牆聞釵釧聲為破戒人疑之久矣蘇子由為之說曰聞而心不動非破戒心動為破戒子由蓋自謂深於佛者而言之陋如此何也夫淫坊酒肆皆是道塲內外牆壁初誰限隔此耳本何所在今見有牆為隔是一重公案知聲為釵釧是一重公案尚問心動不動乎吳僧淨端者行解通脫人以為散聖章丞相子厚聞召之飯而子厚自食葷執事者誤以饅頭為餕餡置端前端得之食自如子厚得餕餡知其誤斥執事者而顧端曰公何為食饅頭端徐取視曰乃饅頭耶怪餕餡乃許甜吾謂此僧真持戒者也</p>
<p>高僧傳略載孫綽道賢論以當時七僧比七賢竺法護比山巨源帛法祖比嵇叔夜竺法乘比王濬冲竺法深比劉伯論支道林比向子期竺法蘭比阮嗣宗于道邃比仲容各以名迹相類者為配惜不見全文七人支道林最著其餘亦班班見世說晉人本超逸更能以佛理佐之宜其高勝不凡但恨當時未有禪經文傳者亦未廣猶以老莊為宗竺法深王敦之弟賢於王氏諸人遠矣即支遁求買沃州報之未聞巢由買山而隱者蓋遁猶輸此一著想見其人物也</p>
<p>晉宋間佛學初行其徒猶未有僧稱通曰道人其姓則皆從所投學如支遁本姓關學於支謙為支帛道猷本姓馮學於帛尸黎密為帛是也至道安始言佛氏釋迦今為佛子宜從佛氏乃請皆姓釋世以釋舉佛者猶言楊墨申韓今以為稱者自不知其為姓也貧道亦是當時儀制定以自名之辭不得不稱者疑示尊禮許其不名云耳今乃反以名相呼而不諱蓋自唐已然而貧道之言廢矣</p>
<p>能改齋漫錄唐宣宗時中書門下奏若官度僧尼有闕則擇人補之仍申祠部給驗其欲遠遊尋師者須有本州公驗乃知本縣僧尼出遊給公驗自唐<span class='corr'>已</span>然矣</p>
<p>唐詩多以僧為上人曰杜子美已上人茅屋是也按摩訶般若經云何名上人佛言若菩薩一心行阿耨菩提心不散亂是名上人十誦律云人有四種一麤人二濁人三中間人四上人</p>
<p>雲麓漫抄唐書志道士女冠僧尼見天子必拜今之不拜未知起自何時儀</p>
<p>清波雜志大觀二年詔大相國寺慧林禪院長老元正坐化並無衣鉢闕葬送之用賜絹三百疋錢三百貫賜寂照之塔仍間度一僧浮屠示寂寸絲不掛亦安用爾許縑帛方崇道教詔道流敘位在僧之上元正何人而膺此優典</p>
<p>捫蝨新話世傳王荊公嘗問張文定公曰孔子去世百年生孟子亞聖後絕無人何也文定公曰豈無又有過孔子上者公曰誰文定曰江西馬大師汾陽無業禪師雪峰岩頭丹霞雲門是也公暫聞意不甚解乃問曰何謂也文定曰儒門淡薄收拾不住皆歸釋氏耳荊公欣然歎服其後說與張天覺天覺撫几歎賞曰達人之論也遂記案間予謂馬大師等在孔子上下今不必論然自馬大師之後釋門又復淡薄收拾不住絕無一人何也豈其復生吾儒中乎近世歐陽文忠公司馬溫公范蜀公皆不喜佛然其聰明之所照了德行之所成就真儒法也豈復在馬大師下乎吾以是知儒釋二者殆迭為盛衰不知歐公後數十年當復生釋氏中未可知也方當吾儒生聖賢之時要不可使邪說詭服者得以自肆可也雖然吾豈與今世脫空謾語者較其上下耶惜荊公不聞此語僧伽龍朔中遊江淮間其迹甚異有問之曰汝何姓答曰姓何又問何國人答曰何國人唐李邕作碑不曉其言乃書傳曰大師姓何何國人此正所謂對癡人說夢耳李邕遂以夢為真真癡絕也僧贊寧以其傳編入僧史又從而解之曰其言姓何亦猶康會本康居國人便命為康僧會詳何國在碎葉東北是碎葉國附庸耳此又夢中說夢可掩卷一笑</p>
<p>高仲靈作遠公影堂記六件事且罪學者不能深考遠行事以張大其德著明於世予曰仲靈寧嘗自考其事乎謝靈運欲入社遠拒之曰是子思亂將不令終盧循反而遠與之執手言笑謂遠知人則何暗於循謂不知人則何獨明於靈運遠自以宗教為己任而授詩禮於宗雷輩與道安諫苻堅勿伐洛陽同科父子於釋氏其可謂純正而知大體者耶</p>
<p>輟耕錄大德間僧膽巴者一時朝貴咸敬之德壽太子病瘢薨不魯罕皇后遣人問曰我夫婦崇信佛法以師事汝止有一子寧不能延其壽邪答曰佛法譬猶燈籠風雨至乃可蔽若燭盡則無如之何矣此語即吾儒死生有命之意異端中得此亦可謂有口才者矣</p>
<p>墐戶錄晉世不惟士人語清標元致而釋子輩語亦復可聽薛道衡稱則公之文曰屢發新彩英英獨照慧帝聞梵唄曰亹亹溜滴似伏流之吐波又曰却轉弄響飛揚長引聲發喉中脣口不動又曰以哀婉為入神用騰擲為清舉文句則如端夏多隙無事忽景又云依義莫依語又曰籠餐詎貴釣耳難嘗又云沙漠織寒長風負雪又云莊矜老帶彈沐斜埃又云早帳風首春席雲阿又云雖淚至之有端固憂來之無兆使入世說固不能辨也</p>
<p>暖姝由筆僧衣肩下有大環雖聞其名而不知其字鄭元祐遂昌雜錄云哲那環常聞哲呼為執音耳</p>
<p>羣碎錄隋文帝以沙門彥崇為學士命僧以官始此戒菴漫筆漢明帝聽陽城侯劉峻等出家僧之始也濟陽婦女阿潘等出家尼之始也</p>
<p>太平清話乞士者有四種食合藥種植田園名下口食仰觀星宿名仰口食四方巧語名方口食玩術卜算名四維口食比丘不作此四名清淨乞士也</p>
<p>日知錄少林寺中有唐太宗為秦王時賜寺僧教其辭曰王世充叨竊非據敢違天常法師等並能深悟幾變早識妙因擒彼兇孽廓茲淨土聞以欣尚不可思議今東都危急旦夕殄除並宜勉終茂功以垂令範是時立功十有三人裴漼少林寺碑所稱志操惠瑒曇宗等惟曇宗拜大將軍餘不受官賜地四十頃此少林僧兵所起考之魏書孝武帝西奔以五千騎宿於瀍西楊王別舍沙門都維那惠臻負璽持千牛刀以從舊唐書元和十年嵩山僧圓淨與淄青節度使李師道謀反結勇士數百人伏於東都進奏院乘雒城無兵欲竊發焚燒宮殿小將楊進李再興告變留守呂元膺乃出兵圍之賊突圍而出入嵩嶽山棚盡擒之宋史范致虛以僧趙宗印充宣撫司參議官兼節制軍馬宗印以僧為一軍號尊勝隊童子行為一軍號<span class='corr'>淨</span>勝隊然則嵩雒之間固世有異僧矣</p>
<p>嘉靖中少林僧月空受都督萬表檄禦倭於松江其徒三十餘人自為部伍持鐵棒擊殺倭甚眾皆戰死嗟乎能執干戈以扞疆場則不得以其髠徒而外之矣宋靖康時有五臺僧真寶與其徒習武事於山中欽宗召對便殿命之還山聚兵拒金晝夜苦戰寺舍盡焚為金所得誘勸百方終不顧曰吾法中有口回之罪吾既許宋皇帝以死豈當妄言也怡然受戮而德祐之末常州有萬安僧起義者作詩曰時危聊作將事定復為僧其亦有屠羊說之遺意者哉</p>
</div></div>
</div><!-- end of div[@id='body'] -->
</body></html>