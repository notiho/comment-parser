<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu5087' />
<div class='div-other'>
<p class='h2'>欽定古今圖書集成博物彙編神異典　第一百九十四卷目錄</p>
<ul class="">
<li>僧部列傳七十
<ul class="">
<li>明六
<ul class="">
<li>九龍盆火頭</li>

<li>無異</li>

<li>通新</li>

<li>悟進</li>

<li>羅墅庵僧</li>

<li>寂光</li>

<li>弘乘</li>

<li>大慧</li>

<li>雲光</li>

<li>如圭</li>

<li>曇晦</li>

<li>康齋</li>

<li>廣德</li>

<li>海禪師</li>

<li>通睿</li>

<li>了然</li>

<li>朝宗</li>

<li>正嵓</li>

<li>慶祐</li>

<li>行徹</li>

<li>海會</li>

<li>無學</li>

<li>戒生</li>

<li>靈江</li>

<li>清欲</li>

<li>德觀</li>

<li>巨方</li>

<li>源古</li>

<li>碧峰</li>

<li>智旭</li>

<li>承皓</li>

<li>至剛</li>

<li>相如</li>

<li>處珪</li>

<li>湛明</li>

<li>通振</li>

<li>弘叅</li>

<li>觀英</li>

<li>居溟</li>

<li>善酇</li>

<li>方晟</li>

<li>允襲</li>

<li>隆琦</li>

<li>通容</li>

<li>無用</li>

<li>尺木</li>

<li>弘聖</li>

<li>行幟</li>

<li>古燈</li>

<li>本仁</li>

<li>自濯</li>

<li>萬如</li>

<li>箬庵</li>

<li>弘儲</li>

<li>弘璧</li>

<li>末慈</li>

<li>靈睿</li>

<li>破山</li>

<li>正志</li>

<li>戒顯</li>

<li>遠俊</li>

<li>行元</li>

<li>通省</li>

<li>檝庵</li>

<li>晝林</li>

<li>太然</li>

<li>恆證據禪師</li>

<li>函是</li>

<li>函可</li>
</ul></li>

<li>皇清
<ul class="">
<li>弘覺</li>

<li>玉林</li>

<li>半庵頭陀</li>

<li>元潔瑩禪師</li>

<li>超杲</li>

<li>原直</li>

<li>恆轉</li>

<li>濟恆</li>

<li>導禪師</li>

<li>習融</li>

<li>竺庵</li>

<li>方宜</li>

<li>德修</li>

<li>明照</li>
</ul></li>
</ul></li>
</ul></div>
<p class='juan'>神異典第一百九十四卷</p>
<div class='div-other'><a id='mulu5088' />
<p class='h2'>僧部列傳七十</p>
<div class='div-other'><a id='mulu5089' />
<p class='h3'>明六</p>
<div class='div-other'><a id='mulu5090' />
<p class='h4'>九龍盆火頭</p><p>按衡嶽志九龍盆火頭河南人不知其名號以崇禎戊辰年入九龍執事火頭遇濕柴輙焚香禮拜以燭然之火即起人往往見火中吐蓮花狀二十年不言語忽於乙未冬無病執帚為佛聖掃塵向韋馱作語云來世當生何地自天子而下皆不欲不如再來修行因擊鼓三通聚眾行禮告以三日後當長往矣後果如期端坐而逝</p>
</div>
<div class='div-other'><a id='mulu5091' />
<p class='h4'>無異</p><p>按衡嶽志無異衡陽人明和尚之胞兄也依天童密雲老和尚薙染遍叅後於白石峰前祇林住靜曾作山中四威儀云山中行步步步無停穿雲去垂手捉明星山中住不插梧桐樹鳳兒來指伊歸宿處山中坐哩囉歌頻播音韻希世上人難和山中臥夢裏佛慵做打鼾齁虛聲天來大今遷海會庵</p>
</div>
<div class='div-other'><a id='mulu5092' />
<p class='h4'>通新</p><p>按寧波府志通新字鏡宗慈谿劉氏子少時從軍薊遼中年覽心經有省依金山朝陽和尚祝髮後叅天童密雲和尚屢問屢打一日至齋堂方拈箸間忽然有悟自是為天童化主十餘年時天井古剎久廢陳恭潔公良謨因請鏡宗主之而里人陳士英輩各捐資修建於是天井復興深鄙諸方募緣陋習務耕種以自給其開示學者直截便易多有省發云</p>
</div>
<div class='div-other'><a id='mulu5093' />
<p class='h4'>悟進</p><p>按嘉興府志介庵禪師諱悟進其先自武林遷禾母賀氏長齋好施捨夢日輪而姙師幼不從兒嬉喜游諸寺院見佛像依依不忍去弱冠習舉子業常繙內典切空門之慕一日書偈於壁出走見鴛湖大師示人語曰道在是矣湖入閩師從其嗣萬如禪師剃度從之游最久又嘗謁天童密老問道後受法於湖返禾依興善居蓋興善為湖與萬出家之地師不忘其舊也主席開法者數次晚住金明寺寺後范湖為放生故址師與紳士修舉之將示寂遍辭相識沐浴更衣作偈曰來無一物去無一物金明古剎付與檀越遂冥然坐逝世壽六十二僧臘三十七有語錄及拈頌行世傳法弟子十五人古燈禪師諱真烱者其高座也師塔在大慈庵右方伯王庭為誌其言曰予嘗謂當今法門盛極而衰得清操如師數人標榜叢林足為狂瀾救矣</p>
</div>
<div class='div-other'><a id='mulu5094' />
<p class='h4'>羅墅庵僧</p><p>按武進縣志羅墅庵僧周姓專修淨土一心念佛數日前自知時至募大眾各與薪一束積如山至期來觀者千餘人口出三昧火自焚鄉人即其處建庵立塔藏之名化身庵</p>
</div>
<div class='div-other'><a id='mulu5095' />
<p class='h4'>寂光</p><p>按漢陽府志廬山三昧大師寂光廣陵人博通象教尤精梵網西游於楚至漢口之生生林說戒一期僧俗會者殆至千餘人江漢間所未睹也去之沔陽結廣長社以居崇禎末避兵入廬山遂示滅焉</p>
</div>
<div class='div-other'><a id='mulu5096' />
<p class='h4'>弘乘</p><p>按漢陽府志長沙神山問石禪師法名弘乘臨濟三十五世萬蜂法藏禪師之嗣既受心印乃涉江而上時江漢間頗不嫺於宗門內事惟武陵龍人儀為漢陽博士與郡蕭方伯喜談禪乃請師開期結制於大別寺之藏經閣於是法侶雲集宗風始振刻有語錄一卷未幾居九峰旋入長沙崇禎末始示疾遷化塔在神山</p>
</div>
<div class='div-other'><a id='mulu5097' />
<p class='h4'>大慧</p><p>按宣城縣志大慧寧信寺僧掩關七年使寺眾以針刺體液出皆乳未幾辭往峩嵋至黃鎮勝果寺謂其徒曰予從此逝矣趺坐說偈而寂口中火出燔其軀獨腦不燬賈人為建塔</p>
</div>
<div class='div-other'><a id='mulu5098' />
<p class='h4'>雲光</p><p>接濟南府志雲光不自言其何許人亦不詳其姓氏於崇禎十三年間嘗坐正覺寺中說法時往時來神變莫測其坐處嘗有五色雲焉今西方禪院是其法眷也</p>
</div>
<div class='div-other'><a id='mulu5099' />
<p class='h4'>如圭</p><p>按宣城縣志如圭號覺一景德寺僧歷叅名山通大小乘崇禎丙子止靜黃蘗茆菴閱石屋語錄遂示寂著苦海浮囊在家尸羅等書</p>
</div>
<div class='div-other'><a id='mulu5100' />
<p class='h4'>曇晦</p><p>按武昌府志曇晦禪師海東新羅國人母夢白龍駒負如意珠光感而生師遍叅諸國至中土尋尊宿領臨濟宗悟禪住平等山楚王迎奉之於崇禎壬申臘月日趺坐吉祥而逝全身歸塔</p>
</div>
<div class='div-other'><a id='mulu5101' />
<p class='h4'>康齋</p><p>按浙江通志康齋不知其名字四川人崇禎年嘗至富陽栗塢山枯坐石洞中飯糠茹菜戒業清苦夜有猛虎巨蛇護其洞口一日忽語里人曰貧僧欲去願丐薪若干屆期厝薪於空地趺坐其上以油布帽覆首吐三昧自焚觀者如堵火已發忽自舉帽向人呼曰大眾信女中有生氣相沖火不得化請各退避眾詢之果有孕婦輒命去復以帽自覆火遂大舉須臾而盡其徒收骨藏洞中名曰康齋庵</p>
</div>
<div class='div-other'><a id='mulu5102' />
<p class='h4'>廣德</p><p>按江寧府志月潭講師名廣德字國一廣陵桂氏子生而趺坐不近葷血誦經史日千餘言一日聞佛踰王城學道事有感遂往雲棲出家受具足戒叅請無虛日諸佛法藏明若指掌年二十六辭雲棲徧印海內耆宿萬曆丁酉至京師講華嚴宗旨道價高重旋錫秣陵諸剎輟講延請設化德教觀雙融臻微入妙義學知解渙然冰釋崇禎己卯雲棲諸法屬請還山拈示揚舉多所開悟還返白下示寂於鳳山龍阿之間德修眉秀目品儀魁岸於佛法不輕許人嘗曰癡禪狂慧為法門害若解學不深品行不高何足以寄斯道故開悟後葷一時為盛</p>
</div>
<div class='div-other'><a id='mulu5103' />
<p class='h4'>海禪師</p><p>按寶慶府志慧山海禪師閩人依溈山養拙師師為密老人家嗣五峰白足海得心印於拙公隱衡山未幾拙公示寂迎海繼席宗風大暢弘覺忟禪師遺以御賜金襴袈裟師以休老隱邵陽之龍山荊竹坪功德寺遠邇歸依猶之在溈山也甫二載而示寂郡紳復迎家嗣與峰智公繼席法嗣古梅冽公邵陽人今住溈山芙蓉易庵應公亦繼席於龍山而與峰禪師今弘法於新化明熙寺休老於盤山祖孫父子兄弟皆有語錄行於世</p>
</div>
<div class='div-other'><a id='mulu5104' />
<p class='h4'>通睿</p><p>按江陰縣志洞如禪師名通睿夏港薛氏子父母強之婚於除夕遯去夜半抵青暘宿人家簷下俟旦即冒雪行追者不得及而歸至二十三歲感異夢往徑山出家叅龍池為密雲和尚所器歸杜門手佛漥力叅樵牧不得窺其面有臭皮囊歌行世</p>
</div>
<div class='div-other'><a id='mulu5105' />
<p class='h4'>了然</p><p>按合肥縣志了然合肥西門外三里庵僧目不識字口不譚經年七十九一日趺坐說偈曰我今去我今去不向幽泉一直路直上西方見如來好認來時真面目言畢而寂</p>
</div>
<div class='div-other'><a id='mulu5106' />
<p class='h4'>朝宗</p><p>按武進縣志朝宗俗姓陳武進東郭人也出家從三峰和尚已契道機後意謂未足至天童謁密雲和尚傳拂為靈濟三十五法嗣後住靈祐靈石曹山為大眾師和尚自立機語不依傍三峰三要語所有語錄行世者如斬新創語亦自稱常州陳四郎門下問道者多不輕付拂</p>
</div>
<div class='div-other'><a id='mulu5107' />
<p class='h4'>正嵓</p><p>按浙江通志正嵓字豁堂金陵郭氏子明初其祖以軍功授杭州衛指揮遂家焉七齡即絕葷十歲喪父依靈隱薙染禮補陀作偈有善才叅後無童子更二千年我一人之句叅淨慈三峰漢和尚聞靜板聲有悟後嗣橫山一默禪師駐足南屏預言逝期至日沐浴更衣命侍者出視日晷云正午遂跏趺書偈擲筆而逝弟子華庵恆觀等為建塔於永明壽塔之右師生穎敏兼通儒釋所著詩文偈頌語錄若干卷行於世</p>
</div>
<div class='div-other'><a id='mulu5108' />
<p class='h4'>慶祐</p><p>按蘇州府志慶祐字自天溧陽李氏子投五臺湧泉寺出家南歸叅三峰藏未契再叅瑞光徹舉三元三要師信口呈偈遂許入室鼎革之際結茅南園躬耕自給既遷香光律院掩關閱藏者五夏說戒昭慶寺掃塔五臺山遊長安還主瑞光祖庭傳戒二載退老香光示疾而逝</p>
</div>
<div class='div-other'><a id='mulu5109' />
<p class='h4'>行徹</p><p>按天台縣志行徹字無礙荊溪人得法林野繼席通圓闡法泰寧邑侯董請住萬年道德精嚴四眾皈依有語錄詩集行世定壽塔於寺之西</p>
</div>
<div class='div-other'><a id='mulu5110' />
<p class='h4'>海會</p><p>按崇陽縣志海會號了然俗姓黃仁上里人居美錦坊生萬曆甲申崇禎十三年十一月二十三日未刻解衣躍入薪火中喃喃作聲竟坐化時年五十三按了然作止靡恆混迹勞賤納婦生女與眾人同性剛戾半生行己多在清濁之間又隱身宦僕繫籍與臺因公牘愆期被刑法署乃一朝解脫遂證上果可見凡夫積習咸有慧根苦海靈山只爭一轉人固在所樹耳若夫膏粱世胄與輦上貴人又當思飯牛走狗之中或有生天出世之種無恣己凌人撻仙杖佛是亦證果之因也</p>
</div>
<div class='div-other'><a id='mulu5111' />
<p class='h4'>無學</p><p>按吉安府志無學和尚者廬陵良家子也常住西峰寺往來酒肆中丐食得飲輒醉醉則歡呼跳躍遇人詈罵毆辱之亦不為動或以葷腥進紿曰菜則食曰雞豬則弗食莫喻其意皆以為狂僧也尤工詩善書見鄒南臯先生畫像拈筆題曰烈著都門名噪天下世人見之謂是仗節死義之臣無學視之仍是水田老者水田鄒所居之地為詩贈人多勸導諷動語登講坐杖麈如意皆發明微旨註楞嚴經尤為宗匠後示寂於九江火其骨投之江一夕風雷大作沙石湧積墳起其處人稱為無學洲乃知其神異</p>
</div>
<div class='div-other'><a id='mulu5112' />
<p class='h4'>戒生</p><p>按興國州志戒生浙江人明季郡人劉興覲鍾大鼎等迎至銀山寺開堂接眾歲饑荒多所濟給其對人與父言慈與子言孝隨地開發未嘗勸人奉佛也一時血食諸神俱從受戒如州城東嶽祠之太保廣濟縣之箕仙尤顯著者年七十端坐說偈而逝瘞塔之夕燐火千百炬彌滿山谷間頗似會葬然眾驚呼遂散去不復見</p>
</div>
<div class='div-other'><a id='mulu5113' />
<p class='h4'>靈江</p><p>按天台縣志靈江字寒月四明人開叅九載講貫四方每期聽眾千餘歷住幽溪處己孤高志存弘道著心經前茅圓宗鏡觀等行世</p>
</div>
<div class='div-other'><a id='mulu5114' />
<p class='h4'>清欲</p><p>按臨海縣忠清欲邑人號了庵九歲入徑山十六歲依虎岩得度雲遊蘇門所至咸加企敬所著有南堂錄</p>
</div>
<div class='div-other'><a id='mulu5115' />
<p class='h4'>德觀</p><p>按僊居縣志德觀居景星庵掩關三十年郡侯以書迎即批其尾云誰將瑣末人間事換我一生林下閑使再跡之失其廬而去</p>
</div>
<div class='div-other'><a id='mulu5116' />
<p class='h4'>巨方</p><p>按安陸府志巨方安陸人也姓曹氏幼稟業於明福院朗禪師初講經論後叅禪會及造北宗秀入室侍對應機無爽尋至上黨寒嶺居焉後於五臺山闡化二十餘年示寂塔本山</p>
</div>
<div class='div-other'><a id='mulu5117' />
<p class='h4'>源古</p><p>按太平府志源古號別山宜興人天童法派兼工詩笻笠遍五嶽晚年結茅黃泥岡偶憩姑溪禪院患腹疾侍者治寂具旬日復愈經行別室見所藏具憮然曰汝輩慮我為死耶良久徐云既爾便去未為不可取水浴趺坐次日啟視<span class='corr'>已</span>圓寂矣居常得句曰四海有身空寄夢普天無地不留詩</p>
</div>
<div class='div-other'><a id='mulu5118' />
<p class='h4'>碧峰</p><p>按重慶府志碧峰和尚棲郡西之龍洞寺得道前知時文侍郎微時讀書寺中每試其事無不早驗一日與文對坐偶大喝曰公僕有持餉自家來者途次遇虎我為公逐之公初不信少焉家有人至匜器俱碎云值虎於途得暴雷擊之而散又文有弟同館其攻苦如一而僧曰後文伯子當貴顯惜不壽文仲子雖止明經却耄耆以終後果然諸如此類莫不先知卒之日徒以火葬一鄉猶於焰霧中見其人焉</p>
</div>
<div class='div-other'><a id='mulu5119' />
<p class='h4'>智旭</p><p>按江寧府志靈峰法師智旭號滿益俗姓鍾父母持白衣大悲呪十年夢大士送子而生幼讀儒書長而出家體究大事細行無忒皎如冰霜究心台部歷開講筵始入靈峰作請藏因緣草衣木食若將終身來金陵住祖堂述唯識心要相宗八要直解彌陀要解移長干三藏殿演楞嚴文句生平不事于謁名公大人執經問難者必直決可否不徇俗情嘗有言曰漢宋註疏盛而聖賢心法晦譬如方木入圓竅也隨機羯磨出而律學衰譬如水添乳也指月錄盛行而禪道壞譬如鑿混沌竅也四教儀流傳而台宗昧譬如執死方而醫變症也乙未正月趺坐向西稱佛而逝塔於靈峰眾香塢</p>
</div>
<div class='div-other'><a id='mulu5120' />
<p class='h4'>承皓</p><p>按安陸府志承皓荊門玉泉僧也依大力院出家後遊方叅北塔發明心要得大自在三昧製犢鼻裩書歷代祖師名字乃曰惟有文殊普賢較些子且書於帶上故叢林自為皓布裩師示寂門人圍繞師笑曰吾年八十一老死舁屍出兒郎齊著力一年三百六十日言畢而逝</p>
</div>
<div class='div-other'><a id='mulu5121' />
<p class='h4'>至剛</p><p>按溫州府志至剛瑞安陳氏子號真翁其父與江寺僧妙慧善一日慧來語曰吾當以翼日午逝世至期果然師之鄰女夢慧告曰吾<span class='corr'>已</span>托生陳家眉有白毫是其驗也及生果見白毫垂兩眉間年十二於永嘉福聖寺祝髮受具首住平陽之東林樹幢說法學徒坌集遷住開元振舉宗綱修繕廢墜集摩訶大目揵連懺文刊以傳世</p>
</div>
<div class='div-other'><a id='mulu5122' />
<p class='h4'>相如</p><p>按太平府志相如合肥人愛隱玉山巔之勝止於懸崖斷壁中緣竹編茅不閉風雨虎狼率相視曳尾去山有寺頗饒僧眾爭欲供養之相如不許遊人往叅餽果蔬粟麥則受雖金錢滿槖弗顧也靜夜空林經聲從雲際出所居無半榻朝夕枯坐其間癯骨方瘞支節稜稜可數涅槃先數日與山鄰別云後十餘年當復相見人擬之辟支佛云</p>
</div>
<div class='div-other'><a id='mulu5123' />
<p class='h4'>處珪</p><p>按仙居縣志處珪邑人武魁陳正大之大父也字瑩中號松筠少不羈嗜酒縱聲妓以詩著名一日游廬山適值雲怡大師坐叢席處珪詰曰如何是英雄師曰放下真英雄曰如何是前因曰隨處是前因處珪憬然悟遂祝髮焚修戒嚴行潔深得不傳之心印</p>
</div>
<div class='div-other'><a id='mulu5124' />
<p class='h4'>湛明</p><p>按臨海縣志湛明邑人幼入山得禪坐正觀法中年住錫雲峰尤精戒行陳寒山常師事之將歸寂見火光滿山漸近寺側曰吾逝矣口占一偈而別</p>
</div>
<div class='div-other'><a id='mulu5125' />
<p class='h4'>通振</p><p>按江陰縣志別溪通振禪師少歷講座晚究禪宗得法天隱初住四溪東禪諸處後住江陰之華山開闢叢席緇白景從師行履篤實有古尊宿風語錄及雜著行世</p>
</div>
<div class='div-other'><a id='mulu5126' />
<p class='h4'>弘叅</p><p>按建州淨慈南詢弘叅禪師傳師名弘叅福建漳之海澄楊氏子母周氏父早喪遺腹而生師七歲茹齋幼有出塵之志因母在未敢遠離母病不起臨終問曰我若去世子作何事業師云出家母喜曰汝若出家先要度我語畢合掌而逝母喪事畢遂投龜洋智公出家忽一日思母遺囑欲了生死如何即得問一老宿如何是禪宿云山也是禪水也是禪當時不決其旨偶閱禪關策進始知有出生死之徑聞鼓山末覺和尚出世往求開示精勤叅究始契證偈云髑髏裂破色非聲樝著金剛隻眼睛得後方知無一事年年三月柳條青自此出嶺徧叅濟洞諸大宗匠語默有準當機不讓諸方稱為透網金鱗而師終不自肯道經信州博山叅見古航即以大事付囑勉師住山偈曰凡情聖量病無差最是嘵嘵害道芽未到穿楊難負悟縱橫無敵最堪誇於玉泉結茅三年限滿四眾請出世開法淨慈宗風大振其上堂小叅機辯迅速手眼精明片言隻字學者珍為至寶有全錄行於世</p>
</div>
<div class='div-other'><a id='mulu5127' />
<p class='h4'>觀英</p><p>按無錫縣志觀英號毅庵合肥孫氏子年二十出家叅瑞光徹禪師有省<span class='corr'>已</span>忽自疑曰使禪只如此亦何以叅為一夕竟去謁天童叅弁山皆不得契時靈巖禪師住祥符往見始肯依止久之大悟淨徹從上淆訛儲開罏靈巖命為西堂執竹篾鍛煉學者自是歷諸名剎皆從後付源流令開法國清至則鍵關六年謝絕酬應衲子苦其嚴冷而儲獨重之嘗曰今天下會第一句者三人老僧與具兄及毅庵耳具兄謂徑山禮禪師也歷主光嚴祥符諸剎晚乃退居邑雙河之柏成庵丁巳秋示疾歎曰吾為法求人無措吾機者今<span class='corr'>已</span>矣學者各自勉師古人若須拂子三十錢買取撲蠅蚋耳九月說偈而逝聞眾悲慟忽瞠視曰俗氣未除乃瞑塔龍山石門</p>
</div>
<div class='div-other'><a id='mulu5128' />
<p class='h4'>居溟</p><p>按無錫縣志居溟字去息蘇州徐氏子初出家鄧尉後叅靈巖儲禪師依焉時靈巖以著語課學者甲乙甚峻溟輙得印可自是機悟敏捷既大徹受莂記猶在最初諸弟子之列尋主祥符及邑之摩朅保安而住靜溪上寶華庵頗樂其蕭曠後繼靈巖祖席者二年復退居錫山棲北禪之旁舍閒門晝掩修竹一庭叩之移時始自曳杖延客嘗語學人叅禪要知靜坐又曰空却此心是本譬諸器用中空則能受物讀宗鏡錄謂宗門淨土本無異旨吾死亦當西遊耳居常憑几獨坐不置書帙罏香等亦不閉目跏趺人不知所為也溟本半偈居士王穉登之甥然自言早時了不解文義悟後乃自得所和宋栯堂禪師山居詩四十首風格特妙歲庚午三月示微疾有請說偈者不應泊然而逝世壽七十塔於邑西開原之青山</p>
</div>
<div class='div-other'><a id='mulu5129' />
<p class='h4'>善酇</p><p>按天台縣志善酇字翼庵末嘉人年志學依退翁剃染於靈鷲溫研十五夏而得法戒行嚴精修大悲懺終其身歷住秀州真如西泠笑隱國清通圓四會語錄二十卷和寒山詩二卷行世</p>
</div>
<div class='div-other'><a id='mulu5130' />
<p class='h4'>方晟</p><p>按無錫縣志方晟字雍簴通州孫氏子少為諸生嘗受業馬文肅世奇之門中年歸釋氏得法於靈巗儲禪師主無錫保安寺既而退隱吳門寶華之南麓其宗旨務在言行相符乘戒具急嘗慨末法流敝考古證今作宗門崇行錄晚歸泰伯鄉之福慧庵後遂逝寂於此</p>
</div>
<div class='div-other'><a id='mulu5131' />
<p class='h4'>允襲</p><p>按天台縣志允襲字祖憲通州人得法退翁歷住國清能仁護國延豐諸名剎大振宗風學人雲集傳刻語錄著有戞雲草行世</p>
</div>
<div class='div-other'><a id='mulu5132' />
<p class='h4'>隆琦</p><p>按高僧摘要隆琦字隱元福建東林林氏子也父在田母龔氏琦生六歲父客於湘家產日耗難以攻讀漸以耕樵為業每靜夜與二三友坐臥松下仰觀天河運轉星月流輝誰繫誰主纏度不忒心甚駭焉遂有慕佛之念年二十母與長兄欲定聘自思身為男子不知父之遊蹤急於娶非孝也因告母兄將聘金為路用直往豫章抵南京至寧波舟山見族叔又至紹興經歷一載囊<span class='corr'>已</span>空隨香船至南海朝觀音見佛地莊嚴一時凡念冰釋遂發心持齋投潮音洞主出家明年二月航海歸閩省母母以為自天降下喜不自勝勸母奉齋歸佛越明年母歸寂會鑑源於印林寺方便接引遂從削髮即發願精修辛酉往紹興顯聖寺聽涅槃經時聞本師費和尚之名因遍處叅尋壬戌鸚窩頂聽法華冬在夾石碧雲聽楞嚴忽聞密老和尚來應金粟即往叅見隨問學人初入禪門未知做工夫求開示密云我這裏無有工夫可做要行便行要坐便坐要臥便臥師云蚊子多臥不得時如何密云一巴掌師有省便拜云某甲會得和尚掌中意和尚云道看師便喝和尚云再道看師又喝和尚云三喝四喝後如何師云今歲鹽貴如米自此日常活潑潑地忽一日窻外風吹入寒毛卓[監-皿+立]通身白汗大徹源底便知三世諸佛歷代祖師天下老和尚情與無情盡在一毫頭了了分明無二無別不可舉示於人庚午春黃蘗本寺請老和尚進山師同回寺辛未眾請住獅子巖癸酉冬馬峰請費和尚主席命師為西堂一日諸禪人頌百丈再叅馬祖一喝三日耳聾黃蘗聞之不覺吐舌因緣師亦頌云一聲塗毒聞皆喪徧野髑髏沒處藏三寸舌申安國劒千秋凜凜白如霜呈上費老人即圈出示眾陞座付拂甲戌回獅子巖隱靜丙子夏本山請繼黃蘗法席<span class='corr'>卻</span>之不能巗下有側石如舟俱以不平為嘆師一夜在石上坐持大悲呪三遍默祝龍天此去黃蘗吾道大行為山增色此石可平祝畢歸室次早徒良哉報云石<span class='corr'>已</span>自平師乃名為自平石適法通專使送大衣源流至丁丑仲冬至開山堂</p>
</div>
<div class='div-other'><a id='mulu5133' />
<p class='h4'>通容</p><p>按嘉興府志通容字費隱年十四禮慧山為師十七叅湛然和尚於華林寺繼叅壽昌經禪師奮勵激切又見博山來禪師掀倒禪座一眾駭然二十五往廬山謁憨大師反覆縱辯震威大喝作偈云吾年二十五氣宇吞佛祖不過古人關豈蹈今時路二十九叅天童悟和尚於吼山問覿面相提事凡七打所有知見渙然冰釋四十二繼席黃蘗四十六嘉禾蔡子穀等請往金粟順治乙酉移天童庚寅內翰范周請主徑山丁酉住福嚴凡五載殿堂寮舍百廢具興辛丑三月二十九日示寂微笑而逝茶毘烟光所及舍利如雨齒牙頂骨五色燦然所著有法語十四卷及五燈嚴統祖庭鉗錘錄漁樵錄挂瓢集別集居士禪燈錄心經鬬輪解諸書</p>
<p>按高僧摘要通容聞密雲寓吼山遂往謁雲雲問薰風自南來殿閣生微凉汝作麼生會師云水向石邊流出冷風從花裏過來香雲便休去既而雲主金粟命職西堂明年隨赴黃蘗以源流衣拂付焉崇禎丙子歲師自黃蘗遷金粟丙戌遷天童又遷超果又遷福嚴順治庚寅師受鎮將邑侯諸鄉紳請上徑山鉗錘衲子寒暑弗懈偶題云五峰開似五蓮花梵宇幽居勝足誇龍象繼蹤那有億祖燈續焰自無涯蒼松夾道飛空入翠竹藏天壓日斜法座我登將甚說萬山圍繞笑趺跏一片婆心孳孳矻矻不知老之將至云</p>
</div>
<div class='div-other'><a id='mulu5134' />
<p class='h4'>無用</p><p>按衡嶽志無用奇僧也不詳其名江西饒州人先居匡廬崇禎間旅食南嶽不住庵室日夜行山中高聲念佛夜逢羣虎無悸心虎亦不為害二十年晝夜如是順治丁酉秋偶至香水庵染恙緣石鼓自投江中由合江亭逆流而上至瀟湘門郡人奇之收茶毗入葬茅平普同塔有偈云人心癡呆不回頭誰肯修身淨土遊一句彌陀真極樂凡情僧俗一齊修</p>
</div>
<div class='div-other'><a id='mulu5135' />
<p class='h4'>尺木</p><p>按山西通志尺木大同人本姓朱幼為弟子員性聰慧善詩詠工草隸值闖逆之變棄家雲遊徧歷多方雖奔走風塵嘗有言南泉十八歲解作活計趙州十八歲能破家散宅余十八歲便有個入處不假外求戊子入白下過匡廬遊南贛郡自揣可以續佛慧命克振宗風始薙髮於雩之龍坑菴從崆峒戒子傳衣鉢覔帆下江至漢口延壽庵歲癸巳正月二十三日早齋畢忽問院主十王殿前那塊地捨得麼答云捨得師云擡我去遂趺坐而逝午後現出笑像口至耳邊垂涎不止夜半轉來索筆手書徧示大眾其塔銘云卜地卜地三上之三乘時乘時二月之二萬彙萌芽造化順理一稼反生吾道乃逆遇雷而鳴逢火出世其示范景淹云我徒好大言不慚往往說拏定生死要生就生要死就死今日幸博得一塲如意大快大快至二月二日師出定沐浴剃鬚髮現出紅光滿面持杖侍者扶至塔前倏化老比丘相問眾居士可認得麼眾對畢師仰天呵呵大笑說偈擲杖而逝著有銅鞮語錄</p>
</div>
<div class='div-other'><a id='mulu5136' />
<p class='h4'>弘聖</p><p>按宜興縣志弘聖字碩機荊溪巫氏子六歲始能言十九歲得重疾哀求父母送<span class='corr'>淨</span>明庵剃度疾愈投澄江十方庵受戒後叩三峰藏和尚充侍者又叅金粟悟和尚一夕因問薰風自南來句遂大悟隱遯江右雲陽山中禪者輻輳順治丁酉坐化於羅山</p>
</div>
<div class='div-other'><a id='mulu5137' />
<p class='h4'>行幟</p><p>按寧波府志法幢名行幟即溫州瑞安林增志也崇禎時由進士仕至右春坊中允自甲申變後即薙髮為僧居呂峰山後徙密印尋遊鴈山壬辰曳屩登雪竇山觀瀑布拜石奇僧嗣其法己未入大梅山訪梅子真故蹟披茸剪荊新唐僧法常舊觀值歲饑食蒿餌然松膏怡然自樂凡六載丁未復還東甌示寂於密印焉有作四書附餘一卷與幟辨其略曰尊解云天有<span class='corr'>已</span>也而命不已人有已也而純不已是天與命有二矣詩不云維天之命於穆不已乎仁者人也人與純亦豈有異乎竊謂純亦不已正是人無有已若云天命不已人亦不已也又曰尊解云第識所為心者又無以害其心竊謂識得即是無害若識得又無害是又分為兩事矣其見理精切如此蓋能折衷於儒釋之間而貫通之非徒緇流之學也所著有四書攝提裁正嚴統雋東甌宗說通語錄若干卷</p>
</div>
<div class='div-other'><a id='mulu5138' />
<p class='h4'>古燈</p><p>按溫州府志古燈本姓楊舊名毓岳永嘉人母分娩時父夢異僧來訪覺而生之幼穎異不凡髫時聲噪黌序嗣從藏經閣中讀法華所說十二因緣憬然有悟甲申棄鉛槧赴徑山謁費隱和尚遂薙髮焉朝夕印可費公即欲分座師辭去擕瓢笠遊五臺金陵復至天台台亢旱有神降言師在天峰若求彼即雨有司敦請師就山中拈香甘澍立沛後歸瞿溪建化城院天峰永和尚遣人授衣鉢力辭不受偶至法通寺得疾眾請偈偈成擲筆而逝</p>
</div>
<div class='div-other'><a id='mulu5139' />
<p class='h4'>本仁</p><p>按無錫縣志本仁字明潔姓李氏邑故提學副使應祥之子初名仍枝為諸生試不售甲申之變去而歸禪始於邑西華嚴山去其先人之墓五里而居既而之夫椒將依祥符退翁會已去之天台不遇潔既老且病不任行脚乃復歸華嚴而卒</p>
</div>
<div class='div-other'><a id='mulu5140' />
<p class='h4'>自濯</p><p>按處州府志自濯天童和尚之弟子幼薙髮長遊括地至椒山見其岑寂幽靜遂闢草結庵以居後四方多重其品行為之構叢林真修五十餘年壽至古稀外於康熙三年六月之六日坐化結龕囑其徒曰三年後可開是龕存吾不燬法身以為汝輩榜樣及期啟龕果如其言徒眾祀之二十年後范庵和尚為之舉火得舍利建塔於是山茲地原葉諱烓公號椒山創書院於上故名</p>
</div>
<div class='div-other'><a id='mulu5141' />
<p class='h4'>萬如</p><p>按宜興縣志萬如為覺初禪師高弟覺初舊住龍池及出主天童遂令萬如繼席順治間開堂說法僧眾歸者以千計四方施者絡繹不絕時山中多盜覬覦僧貲夥聚往劫及近寺輒有虎隘其道不容入羣盜為法力所降遂解散</p>
</div>
<div class='div-other'><a id='mulu5142' />
<p class='h4'>箬庵</p><p>按宜興縣志箬庵邑人俞安期子年十八出家為天隱法嗣後於杭州十八磵開堂順治初天隱圓寂師亦不知所終</p>
</div>
<div class='div-other'><a id='mulu5143' />
<p class='h4'>弘儲</p><p>按無錫縣志弘儲母夢異僧授金環而生年二十五慨然曰大丈夫有一事不知猶以為恥況如來大法乎遂見三峰藏禪師於邑之錦樹庵尋從入鄧尉剃染嘗自期七日明道至六日危立如塑像忽見兩行僧相對問訊嚗然自落積劫未明之事徹底現前又三年遂獲印記崇禎中初住祥符又主能仁國清興化靈石天寧瑞巖靈岩堯封虎丘月掌龍華金粟後遊湘楚歷南嶽福巖所說語錄合百餘卷以無礙辨才剪除窠臼獨拔諸方天童三峰開創之後至是抉發無遺嘗曰吾於唐宋諸祖殆無多愧前後往來梁溪說法時最多其大弟子觀英居溟輩皆久闡於錫故邑士大夫究心禪乘者皆宗之後退老靈岩康熙十一年九月示寂世壽六十有八火後啟龕忽大聲如雷放異光燭草樹如晝龕結五色琉璃塔於堯封之巔</p>
</div>
<div class='div-other'><a id='mulu5144' />
<p class='h4'>弘璧</p><p>按蘇州府志弘璧字剖石無錫鄭氏子十二出家樂誦華嚴宛如宿習叅三峰藏和尚嘗作青州布衫頌峰器之目為涅槃闍棃一日與老宿相拜下頓悟元要呈真佛真法真道三偈峰喜曰涅槃闍棃今為獅吼闍棃矣結茅翠巗峰藏疾招回門頭安行者夢神人輿擁一沙門曰聖恩主人到也明日璧至遂令嗣席平日掩關寂坐四方名碩向道諮叩語惟真實相為皆服其高簡晚年益棲心華嚴復構華嚴壇精擇梵眾六時修禮感佛中夜放光他如天山塔大雄天王二殿大悲壇還元閣祖堂法堂四宜堂等次第鼎新檀施自湊太傅金之俊復延修北寺古塔三載告成遂還山出衣鉢散眾歲除周巡眾寮勤苦示誨歸方丈趺坐而逝壽七十二所著語錄八卷及廣錄十二卷</p>
</div>
<div class='div-other'><a id='mulu5145' />
<p class='h4'>永慈</p><p>按寧波府志永慈號道弘俗家杭州生而樂善好施常客於明州至萬壽寺山門遇一年少麗人已忽不見入寺頂禮見蓮花座上坐白衣大士宛所見也遂決志出家因禮三昧律師為師祝髮華山久之再過四明寺已閴寂無人因念吾昔於此間示現何可忘之遂留寺中興廢舉墜輪奐一新立心慈悲耑以濟眾為事凡行脚往來或貧不能活者皆就食焉值歲饑時日常數百人永慈一無所怯或不繼則解所衣衲質米以歸以是為常其或就食者少則轉自疑謂我所以待之者必未至也其誠於濟人如此檀護加額曰親見如來康熙間示寂年八十塔在城南三十里之匯頭</p>
</div>
<div class='div-other'><a id='mulu5146' />
<p class='h4'>靈睿</p><p>按臨海縣志靈睿號攝庵姓鍾邑人少讀書年二十四畢姻之夕猛然棄家出西門至留賢鋪忽轉念回至西門外復去如是者三及三次回城門<span class='corr'>已</span>閉矣遂徑往天台將入華頂路逢一僧指示云可往大慈禮如恆師以續智者一燈語畢不見師遂入大慈寺落髮受具寺居深山虎白晝傷人自師入釋後屏跡遠去居五載年二十九歲在東甌永嘉寺修大悲懺七日有老僧手持天然古木手爐端坐聽講自稱宋懺主慈雲大師聽畢即以木爐遺師囑曰善持之言畢不知所往由是虔修六期持此爐手與心一覺心地發明若有冥助者既而十乘三觀了無遮障徧歷教苑開堂講解符文析理大眾皈依其在四明延慶寺有鵝伏方丈聽講青鳥衘花獻供種種靈奇博學六籍皆通與人言依五倫亢者示之平競者示之恬嘗曰佛無別法要在常常提醒此心性至孝每言及父母淚沾襟僧臘五十七手奉父母木主刻不離身稜角為之磨削父母墓在西郊外晚年謝眾歸台築度親臺於大固山之麓朝夕登高望壠而拜時年已八十一歲矣康熙己未四月二十八日作書示郡城有道居士稱智者大師接引數次在於初一日歸返天台并以木手爐遺之曰為後祀昌盛驗也至月朔日戌時端坐誡侍僧曰人命將終當擊鐘念佛增其正念口念偈曰百年聚首剎那時分手從教任所之仰藉普門三昧力願扶精爽向蓮池西向而逝上首奉靈龕歸瘞於天台大慈寺佛隴東岡</p>
</div>
<div class='div-other'><a id='mulu5147' />
<p class='h4'>破山</p><p>按四川總志破山禪師大竹蹇氏子幼讀志公禪師勸世歌至身世皆空處不覺墮淚遂棄家學道嘗閱楞嚴至一切眾生皆由不知常住真心性淨明體用諸妄想此想不真故有輪轉終日迷悶往住黃梅破頭山立誓此生不悟無落此山曾立懸崖至第七日忽然人境雙空眼前世界一平如掌更無坑坎不覺墮身巖下有省從此南行遍叅名宿至金粟機鋒迅利才辯縱橫眾以源流付之住福城上堂云金鋤削盡千峰雪露出天涯星月孤照得世間人廓徹都來依樣畫葫蘆大眾還有依樣畫得者麼有則不妨好手手中呈好手紅心心裏射紅心其或未然山僧自畫去也以杖打圓相擲地云層落落影團團千古萬古與人看小叅打底不是坐叅的不是禪快活日子不過逐日思想成顛所謂離心意識叅絕聖路學凡[口*爾]又云叅禪本要了生死生死了時却放叅欲了須知下手處揚眉瞬目剎那間不隨喜怒哀樂轉不被貪嗔癡愛瞞不著聖凡塵見解不忘行住坐臥看眼耳鼻舌身意識六門六賊緊牢關即此便是真精進即此便是真危安如是了知法戒性水是水兮山是山晚歸蜀中開法梁山將及十年煙烽四起蠻觸交爭師隨機開導護惜殘黎有土帥李鷂子者殘忍好殺師以上帝好生勸之李曰勸我不殺須師食肉師慨然從之李亦從此稍戢識者比之志公啖鴿摩什吞針至康熙四年示寂世壽七十塔在昭覺寺</p>
</div>
<div class='div-other'><a id='mulu5148' />
<p class='h4'>正志</p><p>按蘇州府志正志字檗庵湖廣嘉魚人俗名熊開元天啟乙丑進士令崇明調吳江擢給事中以直言廷杖編管武林開元自少時受天如和尚記叅覺來生大師仕吳入三峰藏室既值難剃髯隱匡廬南嶽間弘儲招致靈岩溫研七年乃承印記住三峰興濟潮音仰山華山諸寺皆不上堂祗有示眾語六卷別錄十二卷<span class='corr'>尤</span>重毘尼編次戒法五卷自仰山還吳退居真際而逝</p>
</div>
<div class='div-other'><a id='mulu5149' />
<p class='h4'>戒顯</p><p>按蘇州府志戒顯字願雲雙鳳王氏子年十九補諸生名藉甚甲申三月裂儒冠及文字詣孔廟雜燒之遂上華山從三昧光出家後得法於靈隱歷禮江右之雲居疎山薦福楚之雙峰寒溪安國粵東之曹溪青源閩之獅子林靈隱退院請顯繼席後於佛日集眾告別而逝顯長身廣額具大人相博通內外典工詩善書凡十坐道場所至緇素傾向初名瀚字原達有二弟浮湛皆以諸生殉義死</p>
</div>
<div class='div-other'><a id='mulu5150' />
<p class='h4'>遠俊</p><p>按無錫縣志遠俊字介石邑故國子生王永嘉也生有至性而躁急不能諧俗變革之際避地鄉居遂不入城邑去依諸禪師於靈岩薙染數年得源流衣拂之付歷主瑞巖徑山未嘗為眾說法晚而退居邑開化鄉之洞庵入滅後因塔焉又靈岩門人志元古嶷亦邑人早化</p>
</div>
<div class='div-other'><a id='mulu5151' />
<p class='h4'>行元</p><p>按高僧摘要行元號百癡閩漳浦蔡氏子幼習儒怙恃繼失依兄居住年二十功名不就因憩同安邑邸夜夢有人呼曰時至矣速前去明晨行遇戒師偕入長泰石獅巖禮求薙髮崇禎甲戌春往黃蘗叅費隱和尚凡有所問被痛棒打出未幾證入元奧命掌記室戊寅費老人主金粟師為西堂付衣拂回建寧蓮峰住靜辛巳冬出世隨移寶峰百山二剎及浙之太平長慶戊子夏初海鹽護法徐覲周等以金粟虛席集眾卜請師恬然自若繼席六載竭力勞心衣鉢微貲悉以供眾癸巳八月覲周送藏經入寺即於明晨退院上堂云六載住持全沒滋味檢點將來討甚閒氣何如長松下片石間灑灑瀟瀟科頭箕踞任他道法遷更蠓蠅口沸且臨行一曲如何演唱擊拂子云囉囉哩囉囉嗹白髮催人容易老寬懷無事是神仙便行覲周同諸檀護迎入梵勝今遷明發師有語錄十六卷行世</p>
</div>
<div class='div-other'><a id='mulu5152' />
<p class='h4'>通省</p><p>按寧波府志通省字質之姚氏子生而茹素長攻舉子業善詩文猶精究禪學嘗至天童叅密雲和尚以儒服往來逮後訪破山於金陵洞受記莂於徑山之費老人遂命名通省改號虛舟諸弟於西湖雷峰之麓構一淨室憩息其中題曰留錫戊申五月六日忽起坐榻中援筆作偈曰百骸終潰散覺性只如昨我從無量劫弄影深知錯今朝撒手行也不問極樂炎炎五月天冰凍堆丘壑一陣西風來吹落黃金索書竟擲筆惟見雪顱毿毿氣湧如雲良久而逝弟子為造塔於留錫庵之側</p>
</div>
<div class='div-other'><a id='mulu5153' />
<p class='h4'>檝庵</p><p>按武進縣志檝菴邑廩生巫大章也少孤母疾篤刲股獲愈崇禎庚寅歲大荒力請當事賑濟躬為調劑全活者甚眾四入棘圍後不試學師給以廩金却之薙髮去妻子入天台山國清寺供火頭職於順治十六年端坐入寂有爨餘草語錄等書行世</p>
</div>
<div class='div-other'><a id='mulu5154' />
<p class='h4'>晝林</p><p>按武進縣志晝林姓祁山陰明家子庠生原名奕禧駐錫於祥符寺開闡法乘不墮塵詮峻節高風洒然絕俗不數年翛然而逝</p>
</div>
<div class='div-other'><a id='mulu5155' />
<p class='h4'>大然</p><p>按鎮江府志笑峰大然禪師丹徒冊田人姓倪氏宋倪文正公思之裔也名嘉慶字篤之別號樸庵少沉默好學明天啟辛酉由江寧學鄉薦壬戌成進士歷官戶部主事陞郎中會烏程相濫體仁爭枚卜傾東林緣侯司農恂定璫案并嫉嘉慶遂借事下嘉慶刑部七年論戍遣比戍浙范司空景文倪學士元璐交薦復官未赴甲申賊陷京師江南弘光初遂改吏部員外郎尋再改戶料給事以言事忤馬士英出察淮揚鹽政已而愴念深沉治亂遂入棲霞山為僧叅究諸宗旨得其奧嗣曹洞之覺浪法師更名大然號笑峰初嘉慶在戶部時裁<span class='corr'>陝</span>西諸邊驛傳疏力爭恐滋亂弗得而流賊王嘉引李自成之禍果自是起竟以致喪亡生平在部科有諫草一卷為僧有五燈語錄年七十有二</p>
</div>
<div class='div-other'><a id='mulu5156' />
<p class='h4'>恆證據禪師</p><p>按歙縣志恆證據禪師原籍新安程氏子年十三禮霜輪和尚薙髮徧叅叢席依天童一十五載臨別天童囑云子來辭我往南嶽我亦酸腸亦歡樂七十二峰駕鐵船呈橈舞棹須斟酌後師衍化慶雲水西丁山斷山梓山杉山最後住黃山慈光寺暨開黃禪院大闡宗風為黃山燃一燈順治十四年十月二十四日示寂嗣法弟子八水眉等塔師全身於慈光剎基之左</p>
</div>
<div class='div-other'><a id='mulu5157' />
<p class='h4'>函是</p><p>按湯來賀天然是和尚塔誌雷峰天然是禪師名函是字麗中別字天然華首獨和尚法嗣也本姓曾世為番禺望族初名起莘字宅師生而胎胞紫衣墮地始出六歲就外傅自覺身若隕虛大哭而返如是者再十三思計周易問太極相生於塾師為依文解說師曰此名言耳太極究為何物且兩儀未生極從何住兩儀既判極從何去塾師不能答十七補諸生輒以康濟為己任遽求出世父母曰汝欲出世當俟名成師體志慰勉蔚為名儒年二十六舉崇禎癸酉鄉試榜視功名富貴與己無與上春宮歸途病劇感異夢而愈自是斷欲絕葷叅究益力衣不解帶者彌月大悟元宗謁獨和尚於黃岩往返扣擊針芥相投獨示以偈曰風旛一頌解投機千里同風事亦奇三上黃岩問端的實知野老不相欺復上公車舟次南康值獨和尚移錫歸宗詣求祝髮先是詔行保舉師以大臣交薦當得美官乃謂選官不如選佛棄猶敝屣省親廣州開法訶林師以文人慧業深入真際直見本源斷諸委曲全提正令大闡綱宗行無等慈目空千古緇素禮足凡數千人甲申後避地雷峰旋徙棲賢更歷華首芥庵海幢丹霞諸剎師雖處方外仍以忠孝廉節垂示及門以故學士大夫從之遊者每於生死去就多受其益甚深諦信抑且為法忘軀競相落䰂紹隆聖種弘贊宗猷父母妻妹子媳先後俱著條依實有以作觀感也晚年退居紫霄峰之淨成猶孜孜汲汲為法求人時佛法濫觴惟師門風孤峻與諸方異曾有宰官猷以世法繩諸剎乃返雷峰既而示疾預尅去期臨行手偈示眾端坐而逝壽七十有八僧臘四十有七著有楞伽楞嚴金剛三疏禪醉焚筆似詩諸書</p>
</div>
<div class='div-other'><a id='mulu5158' />
<p class='h4'>函可</p><p>按僧函可禪師塔銘函可字祖心別號剩人惠州博羅人本姓韓父曰纘中明萬曆進士官禮部尚書諡文恪師生聰穎少補諸生有聲性好義豪快疎闊有貧士冤獄自分死師密白得免士方德有司廉斷入而知韓公子所為嘗獨出里門為市兒所窘識者報家人追至將赴理師遽止曰彼惟弗知故敢爾豈有吾輩不能忘人誤犯其豁達愛人如此比文恪公捐館舍京師師奔喪往返萬餘里哀毀未嘗一日間迨歸閉戶絕交遊悒悒無生人趣聞余叅空歸自匡山師亟入廣州一見且拉余住止園凡兩月適空隱老人至東官乃相謁因僧問諸識義師從旁擊節隱曰此子根器大利指示叅趙州無字有頌呈曰道有道無老作精黃金如玉酒如澠門前便是長安路莫向西湖覓水程從此微細披剝無虛旦夕兩踰月復舉勘破婆子話更豁然隱曰子今得不疑也即隨入匡山剃落登具命掌記室還住華首又命充都寺甲申變後以請藏至金陵行李過城閫為守者擒送軍門當事疑有徒黨拷掠至數百械送至京途次幾欲脫去感大士甘露灌口乃安忍如常逮下刑部獄越月釋發瀋陽師初至瀋陽因達藏主閱藏普濟為諸苾芻疏通經義講席欣然多席座下乃領大眾瀋內外戶咸仰師寬大益篤信宗門開法之日元旦喇嘛率諸遼海王臣道俗稱佛出世自普濟歷廣慈大寧末安慈航接引向陽凡七坐大剎會下凡五七百眾忽一日曰我後十日必去集大眾告誡皆宗門勉勵語搜丈室無長物平日所蓄衣拂如意杖笠悉分付侍僧孑然一身囑行後全軀赴渾河示偈曰發來一個剩人死去一具臭骨不費常住柴薪又省行人挖窟移向渾河波裏赤骨律秖待水流石出眾環跪乞留肉身哀懇再三乃默然端坐而逝瀋之人迎龕入千山建塔蓋順治十六年己亥十一月也師世壽四十有九坐夏二十</p>
</div></div>
<div class='div-other'><a id='mulu5159' />
<p class='h3'>皇清</p>
<div class='div-other'><a id='mulu5160' />
<p class='h4'>弘覺</p><p style="margin-left:2em">按寧波府志弘覺字木陳號山翁廣東大埔林氏子甫冠棄弟子員從匡廬若昧明法師薙染受具戒於憨山清大師得法為天童密雲悟和尚繼席後退居五磊遷台州廣潤越州大能仁吳興道塲青州法慶復循四明再主天童順治間世祖章皇帝嚮師名徵召至京前席問道留住齋宮萬善殿結冬開堂封號弘覺禪師錫以敕印并賜弘法禪寺額一日與師語及密雲禪師有生不同時之嘆因進處士曾黥所繪道影喜甚遂命供奉王國材臨摹二幅具一沉香龍座親送至萬善方丈指所畫衣褶曰此皆朕手自著墨也即賜藏天童原像留中供養又賜悟和尚語錄入藏流通賜關公及左右二將軍像共三軀為山中護法賜服玩外凡頒三衣前後共十一頂御書扁額詩畫手卷及存問手札共若干軸回山造奎煥樓以藏之師辭南還隨命中官留衣拂杖笠蒲團念珠之類九事存供大內兼留門人本月本晢擇城南善果龍安二大剎出帑金三千兩俾之開法今上御極二師疏請還山因賜馳驛回天童</p>
</div>
<div class='div-other'><a id='mulu5161' />
<p class='h4'>玉林</p><p style="margin-left:2em">按宜興縣志玉林禪師江陰楊氏子年十九偶打翻器見浮漚即決志出家事天隱天隱稱為再來人後開堂磬山海會順治戊戌世祖章皇帝詔迎入禁問如何是孔顏樂處對曰憂心悄悄慍於羣小世祖大悅敕封大覺禪師賜帑金歸葬其母庚子春遣使賜紫衣金印冬再詔入京辛丑春今上命重臣驛送南還乙卯以善權寺火怏怏圓寂</p>
</div>
<div class='div-other'><a id='mulu5162' />
<p class='h4'>半庵頭陀</p><p style="margin-left:2em">按歙縣志半庵頭陀胡姓名文柱法名行印號半庵良干人明天啟間曾任內閣中書舍人掖左忠毅於廷時並杖不死能竟收左骸骨順治二年兩膝患人面瘡經七年一日瘡口氣騰出作語稱是梁時盧昭容被害洛陽宮半庵不解怒曰弒昭容者誰庵悟遂力疾書經一千二十卷患平康熙三年寓江寧大報恩寺修藏禪院知府富平陳開虞允紳士請入志載流寓經藏院中有碑記半庵曰我歙人也何忘本根以所書妙法蓮華仁王護國般若等經二十卷供黃山慈光寺</p>
</div>
<div class='div-other'><a id='mulu5163' />
<p class='h4'>元潔瑩禪師</p><p style="margin-left:2em">按武昌府志上方寺第一代方丈元潔瑩禪師雲門湛禪師法孫弁山瑞禪師法嗣初住洞山順治甲午年合邑迎住上方開山嗣住弁山康熙辛亥師年六旬赴雲門請出院日拈世尊於涅槃會上以手摩胷告眾云汝等善觀吾紫摩金色之身瞻仰取足勿令後悔若謂吾滅度非吾弟子吾不滅度亦非吾弟子等語眾異之至壬子閏七月二十六日師示微疾馳書辭諸山併檀護大眾造方丈請末後句師趺坐朗聲召云大眾大眾諾師云聽取聽取泊然而逝眾始知前出院拈示意</p>
</div>
<div class='div-other'><a id='mulu5164' />
<p class='h4'>超杲</p><p style="margin-left:2em">按無錫縣志超杲號玹水黃氏子生有異徵年十三出家得法於龍池既而遊京師世祖章皇帝聞而召之遂蒙顧問歷主慈雲廣濟杲嘗南歸修建惠山嵩山二剎及錫山龍光塔皆久<span class='corr'>圮</span>之後捐資鼎新至躬自升屋親采繪之事稱有造於桑梓杲性孝前後遭父母喪皆克盡志後遊楚歸至儀真示寂千佛寺</p>
</div>
<div class='div-other'><a id='mulu5165' />
<p class='h4'>原直</p><p style="margin-left:2em">按武進縣志原直武進橫林王氏子生有異祥其母夢金日墮牀赤光滿室俄而師生夙根敏慧幼肄儒業與同舍生較滕王閣序一遍輙成誦止遺三字年十九入泮喟然歎曰讀世書何如出世法耶娶於莊氏生一子後婦以節死師感焉遂入靈巖從繼起和尚薙髮刻意冥搜苦身勵行者六年一旦大悟乙未辭靈岩欲訪馬祖遺跡於南嶽路徑九峰眾留開法三年復出鄂渚入寶陀寶陀為巖頭和尚道塲祖塔迷沒不可得師指大樹下曰此祖塔在也令人披荊榛闢七果得舍利一瓶共四十九顆重建祖塔人以為巗頭再來云過洞庭至華林入衡州花藥寺逾年受南嶽福嚴之請遊望日亭憇靜室棒喝鉗錘警迷甚力至潭州龍王現形受戒至今祀者必素食葷酒不許入廟門又至曹溪合山坐六祖方丈合山比歲多虎師至虎皆遠遁韶人奇之建伏虎亭線將軍聞之遣使迎入西粵所到香花夾道抵桂省居定粵寺由是弔湘山識慈明生處壬寅卓錫德山遠邇輻輳偏沅巡撫周召南數往來咨決師一日預告以別期至期趺坐而化道臘五十有六是時分巡湖北道陳士本師同邑人也親為舉火焚其蛻煙燄中現一金身羅漢騰空張目四矚萬人羅拜周召南勒碑德山紀其異</p>
</div>
<div class='div-other'><a id='mulu5166' />
<p class='h4'>恆轉</p><p style="margin-left:2em">按江陰縣志恆轉靖江人住鎮山苦志清修誦經念佛無他事康熙二十年七月先十日預知時至至二十九日沐浴更衣入龕端坐合掌而逝時年六十八歲塔於本山</p>
</div>
<div class='div-other'><a id='mulu5167' />
<p class='h4'>濟恆</p><p style="margin-left:2em">按靖江縣志濟恆字巨渤生有異慧十歲時即語其父求為僧未果年十七有妻雖同寢處然不解衣如是者三年至二十乃決意披剃入本邑崇聖寺見僧眾所行俱無當乃之杭之廣孝寺講究內典繼往湖之中峰寺習靜三年遂得了義受衣鉢於具德順治<span class='corr'>己</span>丑住廣陵天寧寺淮揚諸宰官縉紳多敬禮焉從之者常千餘人有語錄三卷行世</p>
</div>
<div class='div-other'><a id='mulu5168' />
<p class='h4'>導禪師</p><p style="margin-left:2em">按衡嶽志寶華諾諾導禪師金陵劉氏子少依朝宗和尚於祗院林得受具戒於天童居古虔寶華寺以順治戊戌托鉢到湘南卓錫白門禪林上堂問十方聚會選佛塲開向上一句如何舉唱師云月落砧千杵江空鴈一聲進云畢竟如何保任師便喝後師仍歸寶華以法付超本全具令住白門</p>
</div>
<div class='div-other'><a id='mulu5169' />
<p class='h4'>習融</p><p style="margin-left:2em">按<span class='corr'>滎</span>陽縣志行脚僧習融不知何人寓港南六廟甫踰年忽於康熙九年六月遍告通鄉刻期而逝又赴庠友蕭自英家與約為之藏塔翼日同合鄉數百人至河干掘地為坑解衣跏趺說偈訖瞑目垂手而寂為之聚土成塔距縣不數百武</p>
</div>
<div class='div-other'><a id='mulu5170' />
<p class='h4'>竺庵</p><p style="margin-left:2em">按江寧府志棲霞竺庵禪師名大成楚人幼豪邁喜飲好為詩忽於夢中有儆投南嶽無碍和尚出家閱高峰狗䑛熱油鐺話到處諮詢無能答者發心叅方其師送至博山值雪關大師至小祗園成以前話問之雪師云伱狗子即今在甚麼處成答不契打出隨上博山執事不容討單成念少喪父母雖薙染出家又未蒙師友之教遂失聲大哭雪關大師憐而許之成於佛前誓欲發明己事蒲團默坐猛提話頭忽聞開靜魚聲通身汗下又久之豁然爆地始知落處雪關大師熟視良久曰汝捉得賊也癸未再叅浪丈人益臻微奧開法南嶽壽昌匡廬以掃塔至金陵紳士留住棲霞門風峻絕無敢當鋒者洞宗為之再振</p>
<p style="margin-left:2em">按衡嶽志竺庵得心印於覺浪和尚住壽昌禪寺順治丁酉移錫南嶽毘廬洞廣濟禪寺上堂僧問諸眾設供請和尚舉揚般若如何是般若師云三脚蝦蟆吞却月問如何是般若體師云井裏紅塵撲海飛問如何是般若用師云闍棃分上未在乃云古人先明道眼然後山居道眼若未發明安知鋤頭底下有無盡生涯拆脚鐺邊有現成活計縱饒上座覿面拈出未免白雲萬里</p>
</div>
<div class='div-other'><a id='mulu5171' />
<p class='h4'>方宜</p><p style="margin-left:2em">按浙江通志方宜字夢曙苕人出家法相寺左筆善書有詩名張鼐董其昌並稱之年十九有悟盡棄章句續雲棲放生之會不替者三十年闢叢席於上鄉之淳橋康熙改元仲冬二十五日徧禮佛像集徒講演金剛經一卷次日至大江之濱卓杖大聲曰好江水遂泊然立化</p>
</div>
<div class='div-other'><a id='mulu5172' />
<p class='h4'>德修</p><p style="margin-left:2em">按浙江通志德修錢塘人寓方家峪茶亭先是薙髮後習靜北山窮谷中與猛獸雜處面壁二十年不知其叅尋何自後住茶亭康熙七年元宵日忽出衣單分給人云當別去及早自取水沐浴召鄰人為封龕說偈曰無拘無<span class='corr'>束</span>不與形役逍遙自在正月十六眾竊笑之見其攜火入龕趺坐龕纔合火自內出風熾燄疾頃刻而化</p>
</div>
<div class='div-other'><a id='mulu5173' />
<p class='h4'>明照</p><p style="margin-left:2em">按衡嶽志明照禪師號別山黃陂阮氏子早住西園登講座於茅坪湘潭諸處卓錫龍泉於康熙元年八月登祝融峰同襄陽袁奐唱和有衡嶽詩三十首</p>
</div></div></div></div>
</div><!-- end of div[@id='body'] -->
</body></html>