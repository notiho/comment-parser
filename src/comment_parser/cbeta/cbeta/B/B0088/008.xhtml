<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu309' />
<div class='div-other'>
<p class='h2'>欽定古今圖書集成博物彙編神異典　第六十二卷目錄</p>
<ul class="">
<li>釋教部彙考四
<ul class="">
<li>宋二<span class="note-inline">(仁宗天聖七則　景祐一則　寶元一則　慶曆六則　皇祐三則　至和一則　嘉祐二則　又一則　英宗治平一則　神宗熙寧四則　元豐四則　哲宗元祐四則　紹聖一則　元符一則　徽宗建中靖國一則　崇寧三則　大觀一則　政和一則　宣和四則　欽宗靖康一則　高宗建炎一則　紹興十二則　孝宗乾道六則　淳熙九則　光宗紹熙一則　寧宗慶元一則　嘉定一則　理宗寶慶一則　淳祐二則　度宗咸淳一則)</span></li>

<li>金<span class="note-inline">(太宗天會一則　海陵貞元一則　正隆一則　世宗大定三則　章宗承安一則　宣宗貞祐一則)</span></li>
</ul></li>
</ul></div>
<p class='juan'>神異典第六十二卷</p>
<div class='div-other'><a id='mulu310' />
<p class='h2'>釋教部彙考四</p>
<div class='div-other'><a id='mulu311' />
<p class='h3'>宋二</p>
<div class='div-other'><a id='mulu312' /><p>仁宗天聖元年勅內侍降香入天竺靈山為國祈福南海駐輦國進金葉天竺梵經</p>
<p>按宋史仁宗本紀不載</p>
<p>按佛祖統紀天聖元年勅內侍楊懷古降香入天竺靈山為國祈福慈雲式法師復以天台教文入藏為請懷古為奏上知南海駐輦國遣使進金葉天竺梵經詔三藏法護譯之</p>
<p>天聖二年詔賜天台教文入藏及賜白金百兩飯靈山千眾西天沙門愛賢護賢來進貝葉梵經詔賜紫服</p>
<p>按宋史仁宗本紀不載</p>
<p>按佛祖統紀云云</p>
<p>天聖三年夏竦等進新譯經音義七十卷詔不許收度曾犯真刑及文身者</p>
<p>按宋史仁宗本紀不載</p>
<p>按佛祖統紀天聖三年翰林學士夏竦同三藏惟淨等進新譯經音義七十卷判都省馬亮言佛道貴重人天所師請無得收度曾犯真刑及文身者詔從之</p>
<p>天聖五年西域僧獻梵書惟淨進大藏經目錄賜名天聖釋教錄</p>
<p>按宋史仁宗本紀天聖五年二月丁丑西域僧法吉祥等來獻梵書</p>
<p>按佛祖統紀五年三藏惟淨進大藏經目錄二表賜名天聖釋教錄凡六千一百九十七卷</p>
<p>天聖六年罷兩川歲貢織佛御製三寶讚</p>
<p>按宋史仁宗本紀天聖六年春正月己酉罷兩川乾元節歲貢織佛</p>
<p>按佛祖綂紀天聖六年御製三寶讚以賜宰輔及譯經院</p>
<p>天聖七年勅建慈化寺為先帝薦福</p>
<p>按宋史仁宗本紀不載</p>
<p>按佛祖統紀天聖七年勅於京師大建慈化寺謂宰臣曰此蓋為先帝薦福之舉今後毋得無故擅興力役</p>
<p>天聖九年勅迎六祖衣鉢奉安大內清淨堂詔僧懷問往西天建塔迎開寶寺佛牙置禁中尋奉還寺</p>
<p>按宋史仁宗本紀不載</p>
<p>按佛祖統紀天聖九年勅韶州守臣詣寶林山南華寺迎六祖衣鉢入京闕供養及至奉安大內清淨堂勅兵部侍郎晏殊撰六祖衣鉢記傳法院言沙門懷問嘗往天竺為真宗皇帝建塔於佛金剛座之側今欲再往為皇太后今上更建二塔乞賜先朝聖教序皇太后發願文聖上三寶讚刊石塔下及製袈裟奉釋迦像詔可仍令詞臣撰沙門懷問三往西天記初太祖疑宣律師佛牙非真遣使取自洛烈火煅之色不變心敬神異遂製發願文太宗朝復取驗以火製偈讚以申敬因奉安大相國寺法華院真宗嘗迎供開寶寺靈感塔下瞻拜之夕神光洞發遂製偈讚上以三朝敬事遂迎置禁中以薔薇水灌之忽於穴中得舍利一五色映人因為製讚以金䀃二重藏之奉以還寺</p>
</div>
<div class='div-other'><a id='mulu313' /><p>景祐元年毀天下無額寺院賜趙元昊佛經詔試童行誦法華經中選者始得度</p>
<p>按宋史仁宗本紀景祐元年閏六月乙亥毀天下無額寺院十二月癸酉賜西平王趙元昊佛經</p>
<p>按佛祖統紀景祐元年詔試天下童行誦法華經中選者得度命參政宋綬夏竦同監試有童行誦經不過問習業幾年對曰十年矣二公笑且閔之約歸各取經誦綬十日竦七日不遺一字是歲天下僧三十八萬五千五百二十人尼四萬八千七百四十人</p>
</div>
<div class='div-other'><a id='mulu314' /><p>寶元二年僧懷問等自中天竺還召見慰勞賜號及紫衣金幣</p>
<p>按宋史仁宗本紀不載</p>
<p>按佛祖統紀寶元二年五月三往西天懷問同沙門得濟永定得安自中天竺摩竭陀國還進佛骨舍利貝葉梵經貝多子菩提樹葉無憂樹葉菩提子念珠西天碑十九本召見慰勞賜號顯教大師紫衣金幣</p>
</div>
<div class='div-other'><a id='mulu315' /><p>慶曆元年僧惟淨中丞孔輔道請罷譯經不許</p>
<p>按宋史仁宗本紀不載</p>
<p>按佛祖統紀慶曆元年三藏法師惟淨言西土進經新舊萬軸鴻臚之設有費廩祿欲乞停罷譯經上曰三聖舊謨焉敢即廢且琛貢之籍非鴻臚則不可識未幾中丞孔輔道上疏請罷譯經上出淨疏示之諭以先朝盛典不可輙廢</p>
<p>慶曆二年賜僧本如號及紫方袍又賜白蓮社額</p>
<p>按宋史仁宗本紀不載</p>
<p>按佛祖統紀慶曆二年初東掖山本如法師結百僧修法華長懺一年是年七月駙馬都尉李尊勗以聞於朝賜號神照紫方袍嘗於山西南見一虎臥以杖擊之曰非汝住處也虎俛首而去後於虎臥處結屋為庵以是年歸閒此中慕盧山之風與郇公章得象諸賢結白蓮社六七年間寖成巨剎主上素聞道風因賜白蓮之額</p>
<p>慶曆三年詔迎佛牙入內殿禱雨作金殿奉藏</p>
<p>按宋史仁宗本紀不載</p>
<p>按佛祖統紀慶曆三年六月久旱詔迎相國寺佛牙入內殿躬禱須臾雨大注乃作金殿四門以象天宮用以奉藏復製發願文以見歸敬宰相章得象兼譯經潤文使</p>
<p>按學佛考訓三年詔迎佛牙於禁中禱雨以海上薔薇水灌之得舍利一顆貯琉璃瓶中七寶嚴飾藉以白㲲覆以瓔珞龍鳳衣供奉踰月</p>
<p>慶曆四年靈感塔災勅取塔基舍利入內供養</p>
<p>按宋史仁宗本紀不載</p>
<p>按佛祖統紀慶曆四年六月開寶寺靈感塔災勅中使取塔基所藏舍利多入內供養將事再建諫臣余靖力諫上不說</p>
<p>慶曆七年詔封紫服神僧為慈忍寧濟大師御製譯經頌賜僧法護</p>
<p>按宋史仁宗本紀不載</p>
<p>按佛祖統紀慶曆七年春不雨遣使往隨州大洪山祈雨使人晨興叩殿遇紫服神僧以目視之翌日大雨詔封慈忍寧濟大師御製譯經頌賜三藏法護</p>
<p>慶曆八年詔請僧法華於化成殿齋</p>
<p>按宋史仁宗本紀不載</p>
<p>按佛祖統紀諫臣司馬光屢疏乞立儲嗣上聞開寶寺法華有異行夜焚香默祝翌日請法華大士於化成殿齋暨旦上道衣凝佇俄內侍奏言法華自右掖門趨入將至寢殿訶不能止上笑曰朕召之耳至則徑升御榻趺坐受齋上問儲嗣事索紙連書十三十三字後英宗繼統乃濮王第十三子</p>
</div>
<div class='div-other'><a id='mulu316' /><p>皇祐元年詔再建靈感塔勅中使往陳留八關寺迎佛指舍利</p>
<p>按宋史仁宗本紀不載</p>
<p>按佛祖統紀皇祐元年詔再建靈感塔奉藏舍利勅中使往陳留八關寺迎佛指舍利或以為偽上命試以烈火擊以金椎了無所損俄而舍利流迸光照西方上曰功德欲歸闡教乎乃以水晶寶匣盛之御製發願文奉迎歸寺初是陳留邑人為沙門義津建寺請額為闡教俄有梵僧至曰我自天竺擕佛指舍利欲求吉祥處奉安非師不能護施之而去既而瑞光屢發祈禱頻應</p>
<p>皇祐二年以宰相文彥博兼譯經潤文使詔僧懷璉等入對化成殿賜舜老夫依舊為僧</p>
<p>按宋史仁宗本紀不載</p>
<p>按佛祖統紀皇祐二年宰相文彥博兼譯經潤文使彥博在京師與淨嚴禪師結僧俗十萬人念佛為往生淨土之願詔左街淨因禪寺懷璉禪師入對化成殿升座右街僧錄智林等問話奏對稱旨賜號大覺初舜老夫住廬山棲賢南康守以私忿民其衣大覺迎至淨因居以正室上每召師入內未嘗言之一日嘉王至寺見大覺侍立舜旁甚恭怪問左右知大覺曾入舜室歸以奏上上召對便殿道貌奇偉敬之曰山林之高人也即於扇上書賜曉舜依舊為僧再住棲賢寺賜紫衣銀鉢</p>
<p>皇祐五年西天沙門智吉祥等來朝進梵經各賜紫服</p>
<p>按宋史仁宗本紀不載</p>
<p>按佛祖統紀云云</p>
</div>
<div class='div-other'><a id='mulu317' /><p>至和元年勅賜諸僧號</p>
<p>按宋史仁宗本紀不載</p>
<p>按佛祖統紀至和元年勅三藏法護戒德高勝可特賜六字師號曰普明慈覺傳梵大師上夢至景德寺門見龍蟠地上驚而寤遣使往視之見一僧臥門外其名道隆明日召見奏對詳敏賜號明悟禪師勅曹門外建華嚴院以居之</p>
</div>
<div class='div-other'><a id='mulu318' /><p>嘉祐元年乾元節勅開寶寺福勝塔院建大齋施僧袈裟</p>
<p>按宋史仁宗本紀不載</p>
<p>按佛祖統紀云云</p>
<p>嘉祐三年西夏國奏國內新建伽藍乞賜大藏經典詔許之</p>
<p>按宋史仁宗本紀不載</p>
<p>按佛祖統紀云云</p>
</div>
<div class='div-other'><a id='mulu319' /><p>　　　年以歲度僧太多始三分減一</p>
<p>按宋史仁宗本紀不載</p>
<p>按張洞傳洞判祠部時天下戶口日蕃民去為僧者眾洞奏至和元年勅增歲度僧舊勅諸路三百人度一人後率百人度一人又文武官內臣墳墓得置寺撥放近歲滋廣若以勳勞宜假之者當依古給戶守冢禁勿樵採而已今祠部帳至三十餘萬僧失不裁損後不勝其弊朝廷用其言始三分減一</p>
</div>
<div class='div-other'><a id='mulu320' /><p>英宗治平四年神宗即位給陝西轉運司度僧牒令糴穀賑旱賜天下寺院額</p>
<p>按宋史神宗本紀治平四年正月帝即位冬十月庚戌給陝西轉運司度僧牒令糴穀賑霜旱州縣</p>
<p>按佛祖統紀四年勅天下私造寺院及三十間者並賜壽聖之額</p>
</div>
<div class='div-other'><a id='mulu321' /><p>神宗熙寧元年始鬻僧度牒</p>
<p>按宋史神宗本紀不載</p>
<p>按佛祖統紀熙寧元年七月司諫錢公輔言祠部遇歲饑河決乞鬻度牒以佐一時之急自今聖節恩賜並與裁損鬻牒自此始是歲天下僧二十二萬六百六十人尼三萬四千三十人</p>
<p>熙寧三年夏四月丁卯給兩浙轉運司度僧牒募民入粟</p>
<p>按宋史神宗本紀云云</p>
<p>熙寧五年勅錢唐天竺觀音院歲度一僧以奉香火按宋史神宗本紀不載</p>
<p>按佛祖統紀云云</p>
<p>熙寧七年八月丁丑賜環慶安撫司度僧牒以募粟振漢蕃饑民</p>
<p>按宋史神宗本紀云云</p>
</div>
<div class='div-other'><a id='mulu322' /><p>元豐三年勅設千僧齋改賜譯經僧試少卿者為三藏法師</p>
<p>按宋史神宗本紀不載</p>
<p>按佛祖統紀元豐三年正月勅大內設千僧齋施袈裟金剛經為慈聖太后追福詳定官制朝儀以自唐至本朝譯經僧官皆授試光祿卿或鴻臚卿今後改賜譯經三藏法師試少卿者賜三藏法師革江州東林律院為禪席命常總禪師居之</p>
<p>元豐五年詔僧宗本入對延和殿</p>
<p>按宋史神宗本紀不載</p>
<p>按佛祖統紀元豐五年詔相國寺闢六十四院為八禪二律以東西序為慧林智海二巨剎詔淨慈宗本禪師住慧林東林常總禪師住智海總固辭許之本入對延和殿山呼即就榻加趺侍衛驚顧師方自若賜茶舉盞撼蕩之上問受業對曰承天永安上大喜語論久之既退上目之曰僧中寶也侍者問主上何語曰吃茶閑話耳</p>
<p>按可談元豐間詔僧慈本住慧林禪院召見賜茶以為榮遇先公侍上見宣諭慈本上云京師繁盛細民逐末朕要卿來勸人作善別無他語</p>
<p>元豐七年王安石請以江寧府園廬為僧寺賜額報本禪院</p>
<p>按宋史神宗本紀不載</p>
<p>按佛祖綂紀云云</p>
<p>按熙豐日曆王安石劄子奏幸遇聖運超拔等夷知獎眷怜逮兼父子載天負地感涕難勝顧迫衰殘糜捐何補不勝螻蟻微願臣今所居江寧府上元縣園屋為僧寺一所永遠祝延聖壽如蒙矜許特賜名額廣昭希曠榮遇一時仰憑威神誓報無<span class='corr'>已</span>取進止奉聖旨依所乞以報本禪寺為名額</p>
<p>元豐八年皇太子手寫佛書為帝祈福</p>
<p>按宋史哲宗本紀元豐八年二月神宗寢疾宰相王珪乞早建儲為宗廟社稷計又奏請皇太后權同聽政神宗首肯三月甲午朔皇太后垂簾於福寧殿諭珪等曰皇子性莊重從學穎悟自皇帝服藥手寫佛書為帝祈福因出以示珪等所書字極端謹珪等稱賀遂奉制立為皇太子</p>
</div>
<div class='div-other'><a id='mulu323' /><p>哲宗元祐元年高麗僧義天來朝</p>
<p>按宋史哲宗本紀不載</p>
<p>按佛祖統紀元祐元年高麗王子祐世僧統義天來朝勅禮部蘇軾館伴有司供帳甚設義天四上表乞傳華嚴教乃勅主客楊傑送至錢唐受法於慧因淨源法師復往天竺謁慈辯諫法師傳天台教見靈芝照律師請戒法及資持記至金山謁佛印元禪師坐納其禮楊傑驚問其故元師曰義天異域僧耳若屈道徇俗何以示華夏師法朝廷聞之以師為知大體義天既還國乃建剎傳教奉慈辯為始祖復寄金書華嚴經新舊三譯於慧因建閣以藏</p>
<p>元祐三年勅內侍齎黃金往東林妝飾神運五殿佛像</p>
<p>按宋史哲宗本紀不載</p>
<p>按佛祖統紀云云</p>
<p>元祐五年詔賜僧昇號曰神智</p>
<p>按宋史哲宗本紀不載</p>
<p>按佛祖統紀元祐五年神智昇法師來居越之興福時趙清獻公抃為帥適亢旱大疫久禱不應遂請師迎大士入府治懇禱一夕雨如霔疫病亦息抃奏於朝賜所居曰圓通錫師號曰神智</p>
<p>元祐七年詔賜佛陀波利塔院額</p>
<p>按宋史哲宗本紀不載</p>
<p>按佛祖統紀元祐七年潁川守臣蘇軾言佛陀波利塔院祈禱屢驗乞降勅額詔賜光梵之院波利在唐儀鳳初復回西竺取尊勝呪經再來譯傳後至潁而亡里人漆其身造塔以嚴事之</p>
</div>
<div class='div-other'><a id='mulu324' /><p>紹聖元年召僧於禁中為宣仁作小祥道塲</p>
<p>按宋史哲宗本紀不載</p>
<p>按道山清話紹聖改元九月禁中為宣仁作小祥道塲宣隆報長老陛座上設御幄於旁以聽其僧祝曰伏願皇帝陛下愛國如身視民如子每念太皇之保佑常如先帝之憂勤庶尹百僚謹守漢家之法度四方萬里永為趙氏之封疆既而有僧問話云太皇今居何處答云身居佛法龍天上心在兒孫社稷中當時傳播人莫不稱嘆於戲太皇之聖華夷稱為女堯舜方其垂簾每有號令天下人謂之快活條貫</p>
</div>
<div class='div-other'><a id='mulu325' /><p>元符三年徽宗即位詔修嵩高少陵道塲</p>
<p>按宋史徽宗本紀元符三年正月帝即位</p>
<p>按佛祖統紀元符三年詔治泰陵登封令樓异請因餘力脩嵩高少林道塲官民同役一朝而具名曰面壁蘭若既而林中產芝草十二本雨甘露於池上夜有光屬於天後山陳無己為之記</p>
</div>
<div class='div-other'><a id='mulu326' /><p>徽宗建中靖國元年召僧詣禁中講經</p>
<p>按宋史徽宗本紀不載</p>
<p>按可談建中靖國元年召僧詣禁中講經賜十禪師號及御製僧惟白續燈錄序釋徒尤以為盛事</p>
</div>
<div class='div-other'><a id='mulu327' /><p>崇寧二年勅天下建崇寧寺賜諸僧諡</p>
<p>按宋史徽宗本紀崇寧二年九月癸巳令天下郡皆建崇寧寺</p>
<p>按佛祖統紀二年賜終南山唐澄照律師道宣諡法慧大師天竺山慈雲大師遵式諡法寶大師南屏梵臻諡實相大師孤山智圓諡法海大師</p>
<p>崇寧三年勅迎相國寺佛牙入內供養賜諸僧諡</p>
<p>按宋史徽宗本紀不載</p>
<p>按佛祖統紀崇寧三年勅迎相國寺三朝御讚釋伽佛牙入內供養隔水晶匣舍利出如雨點詔諡白馬寺摩騰三藏啟道圓通法師竺法蘭開教總持法師雙林傅大士等空紹覺大士方山李長者顯教妙嚴長者</p>
<p>崇寧五年詔除佛法</p>
<p>按宋史徽宗本紀不載</p>
<p>按佛祖統紀崇寧五年十月徽宗詔曰有天下者尊事上帝敢有弗虔而釋氏之教乃以天帝置於鬼神之列瀆神逾分莫此之甚有司其除削之又勅水陸道塲內設三清等位元豐降詔止絕務在檢舉施行舊來僧居多設三教像遂為院額殿名釋迦居中老君居左孔聖居右非所以奉天真與儒教之意可迎其像歸道觀學舍以正其名洛京沙門永道讀詔泣曰域中孔老法天制教故不違天佛出世法天人所師故不違佛自古明王奉佛以事上帝者為知此理也佛法平等故其垂教雖聖凡俱會而君臣尊卑之分莫不自殊祖宗以來奉法已定一旦除削吾恐毀法之禍兆於此矣聞者為之憮然</p>
</div>
<div class='div-other'><a id='mulu328' /><p>大觀三年禁勳戚指占有額寺院充墳寺功德</p>
<p>按宋史徽宗本紀不載</p>
<p>按佛祖統紀大觀三年勅勳臣戚里應功德墳寺自造屋置田止賜名額蠲免科敷從本家請僧住持不許指占有額寺院充墳寺功德許御史臺內侍省彈劾施行</p>
<p>大觀四年春正月辛酉詔士庶拜僧者論以大不恭二月庚午朔禁然頂煉臂刺血斷指五月壬寅停僧牒三年</p>
<p>按宋史徽宗本紀云云</p>
</div>
<div class='div-other'><a id='mulu329' /><p>政和四年取驗陳留八關寺佛指</p>
<p>按宋史徽宗本紀不載</p>
<p>按佛祖統紀政和四年方士言陳留八關寺佛指乃海狗指耳有詔取驗火焚鐵捶十餘日色不變勅加禮還之</p>
</div>
<div class='div-other'><a id='mulu330' /><p>宣和元年詔毀佛法</p>
<p>按宋史徽宗本紀宣和元年正月乙卯詔佛改號大覺金仙餘為仙人大士僧為德士易服飾稱姓氏寺為宮院為觀尼為女德</p>
<p>按佛祖統紀元年正月詔曰自先王之澤竭而胡教始行於中國雖其言不同要其歸與道為一教雖不可廢而猶為中國禮義害故不可不革其以佛為大覺金仙服天尊服菩薩為大士僧為德士尼為女德士服巾冠執木笏寺為宮院為觀住持為知宮觀事禁毋得留銅鈸塔像初釋氏之廢外廷莫有承向者開封尹盛章為奸人激以利害始為之從乃以上旨諭蔡京京曰國家安平日久英雄無所用多隱於此徒一旦毀其居而奪之衣食是將安所歸乎必大啟怨咨聚而為變諸君他日將使誰任其咎上聞之怒曰是輩欲懼我耳京家人勸之曰上怒矣京曰吾以身當之以報佛會僧徒將投牒於京求辨論盛章廉得之捕其首高僧日華嚴明覺二律師凡七十杖殺之左街寶覺大師永道上書曰自古佛法未嘗不與國運同為盛衰魏太武崔浩滅佛法未三四年浩竟赤族文成大興之周武衛元嵩滅佛法不五六年元嵩貶死隋文帝大興之唐武宗趙歸真李德裕滅佛法不一年歸真誅德裕竄死宣宗大興之我國家太祖太宗列聖相承譯經試僧大興佛法成憲具在雖萬世可守也陛下何忍一旦用奸人之言為驚世之舉陛下不思太武見弒於閹人之手乎周武為鐵獄之囚乎唐武受奪壽去位之報乎此皆前監可觀者陛下何蹈惡君之禍而違祖宗之法乎書奏上大怒勅流道州上以京執不肯行遂罷輔相之議專決於左右盛章逼僧錄洪炳上表奉旨於是盡改僧為德士悉從冠服否則毀之京數懇列於上前曰天下佛像非諸僧自為之皆子為其父臣為其君以祈福報恩耳今大毀之適足以動人心念非社稷之利也上意為之少回</p>
<p>宣和二年詔復釋氏名稱</p>
<p>按宋史徽宗本紀宣和二年六月丁亥復寺院額九月乙巳復德士為僧</p>
<p>按佛祖統紀宣和二年八月下詔曰向緣奸人建議改釋氏之名稱深為未允前旨改德士女德士者依舊稱為僧尼九月詔大復天下僧尼</p>
<p>宣和七年六月道州永道得旨放回勅住昭先禪院賜名法道以旌護法</p>
<p>按宋史徽宗本紀不載</p>
<p>按佛祖統紀云云</p>
<p>宣和八年勅禁毀辱僧尼</p>
<p>按宋史徽宗本紀不載</p>
<p>按佛祖統紀宣和八年七月吳國公主敬重空門勅品官庶民如有毀辱僧尼罵稱禿字者照祥符三年指揮治罪</p>
</div>
<div class='div-other'><a id='mulu331' /><p>欽宗靖康二年高宗即位召僧克勤詣行在說法命僧法道為宣教郎總管司參謀軍事</p>
<p>按宋史高宗本紀不載</p>
<p>按佛祖統紀靖康二年五月康王即位於宋州十月上幸揚州遣使八輩召金山克勤禪師詣行在所演說禪法賜號圓悟東京留守宗澤承制命法道法師住左街天清寺補宣教郎總管司叅謀軍事為國行法護佑軍旅師往淮潁勸化豪右出糧助國軍賴以濟</p>
</div>
<div class='div-other'><a id='mulu332' /><p>高宗建炎四年以林靈素故居為資福院詔加僧法道為圓通法濟大師</p>
<p>按宋史高宗本紀不載</p>
<p>按佛祖統紀建炎四年二月乙亥上次江心寺有旨以林靈素故居為資福教院丞相呂頤浩舉圓辨法師道琛主之三月己未上發江心詔法道法師隨駕陪議軍國事上欲加以冠冕師力辭詔加圓通法濟大師四月上駐蹕於會稽天旱詔道法師禱於圓通寺即日雨至上大說</p>
</div>
<div class='div-other'><a id='mulu333' /><p>紹興二年帝於禁中書佛經披讀詔建觀音殿</p>
<p>按宋史高宗本紀不載</p>
<p>按佛祖統紀紹興二年正月上駐蹕於錢唐升為臨安府上每於禁中書金剛圓覺普門品心經七佛偈暇日常自披讀以發聖解又御書阿育王山舍利塔曰佛頂光明之塔二月詔再建天竺觀音大士殿</p>
<p>紹興三年詔僧居道上</p>
<p>按宋史高宗本紀不載</p>
<p>按佛祖統紀紹興三年二月廬山道法師申劄都省稱崇觀之後道士叨冒資品林靈素王冲道輩視兩府者甚眾遂令道士冒居僧上靖康建炎道士視官已行追毀而國忌行香寺院聚會猶敢傲然居上其蔑視國法有若此者今欲復還祖宗舊制僧史略具載每當朝集僧先道後並立殿廷僧東道西凡遇郊天道左僧右尋送禮部取到太常寺狀稱因革禮乾德元年宣德門肆赦故事道左僧右又檢照嘉祐編勅并紹興新書並以僧道立文為次其政和條內道僧觀僧及道士位在僧上並已刪去不行尋蒙朝旨依條改正以僧居上十一月太常寺徧符諸路應行香立班諸處聚會並依祖宗成法以僧居左</p>
<p>紹興四年勅建水陸大齋濟度戰沒之人</p>
<p>按宋史高宗本紀不載</p>
<p>按佛祖統紀紹興四年偽齊劉豫同金虜入寇上下詔親征九月上親詣天竺大士殿焚香恭禱早平北虜既而淮東宣撫使韓世忠敗金人齊人於承州世忠獻俘行在因陳戰沒之人乞加贈恤上蹙然曰死於鋒鏑誠為可憫即勅直學士院胡松年具詞建水陸大齋以為濟度是夕也有見鬼神來會甚眾有夢戰死者咸忻然相慶以為自此得生善趣者上聞之大說</p>
<p>紹興五年詔道法師入內祈雨賜金鉢又賜僧應如度牒銀幣</p>
<p>按宋史高宗本紀不載</p>
<p>按佛祖統紀紹興五年彌月大旱詔道法師入內祈雨結壇作法以四金瓶各盛鮮鯽噀水默祝遣四急足投諸江使未回而雨<span class='corr'>已</span>洽上大悅特賜金鉢九月上幸天竺大士殿炷香住山應如奏對如流上悅賜萬歲香山以供大士及度牒銀幣之類</p>
<p>紹興七年詔有額寺院充墳寺功德者並令改正</p>
<p>按宋史高宗本紀不載</p>
<p>按佛祖統紀紹興七年左司諫陳公輔上疏乞照祖宗成法不許執政指射有額寺院應臣僚前曾陳乞有額寺院充墳寺功德者並令改正許與無額小院詔可初是知院李綱占常州普利及邵武興聖臺臣論奏以兩處俱為有額有所違礙詔令別占無額小院士論為快又樞密沈與求奏稱墳寺妙嚴院雖本家建造既元有勅額不當撥賜上以為自造之屋不必改正時諫臣謂與求能體祖宗法意革今日之弊宜從所請有旨許之</p>
<p>紹興九年勅天下州郡立報恩光孝禪寺為徽宗專建追嚴之所</p>
<p>按宋史高宗本紀不載</p>
<p>按佛祖統紀云云</p>
<p>紹興十二年五月停給度僧牒</p>
<p>按宋史高宗本紀云云</p>
<p>按佛祖統紀十二年左脩職郎詹叔義上財賦表乞住賣度牒朝廷從之時臨安府乞度牒脩天竺大士殿敕給錢五萬緡謂侍臣曰朕觀古者人主欲除釋老二教或毀其像或廢其徒皆不及久往往愈熾今不放度牒則自可漸銷而制勝</p>
<p>紹興十三年勅建佛寺壽星院僧乞撥度牒不許</p>
<p>按宋史高宗本紀不載</p>
<p>按佛祖統紀十三年勅西湖北山建天申萬壽圓覺寺再脩西湖壽星院主事者乞撥度牒上曰言者皆欲賣牒以資國用然一牒所得不過二百緡而一夫不耕矣若住撥十年則其徒自少矣</p>
<p>紹興二十四年詔以上天竺為御前道塲特免科敷等事</p>
<p>紹興三十年十一月住靈隱道昌禪師上表乞頒行度牒不報</p>
<p>紹興三十一年禮部侍郎吳子才奏乞頒行度牒言事者以佞佛斥之罷歸田里</p>
<p>按以上宋史高宗本紀俱不載</p>
<p>按佛祖統紀云云紹興三十二年孝宗即位出內府玉器施大士殿</p>
<p>按宋史孝宗本紀不載</p>
<p>按佛祖統紀紹興三十二年五月禪位於太子十月淫雨不止上遣內侍禱於上天竺燎烟始升曉日開霽上喜出內府玉器三品以施大士殿壽成太后施七寶冠</p>
</div>
<div class='div-other'><a id='mulu334' /><p>孝宗乾道元年召僧子琳入見勅禁毀辱僧尼</p>
<p>按宋史孝宗本紀不載</p>
<p>按佛祖綂紀乾道元年二月召靈山子琳法師入見問曰朕欲讀經以何為要師曰金剛圓覺最為要道問參禪之法師曰直須自悟上悅賜號慈受三月以鄭國公主出家勅品官庶民有毀辱僧尼罵稱禿字者依祥符宣和勅旨品官勅停庶民流千里仰天下州軍徧榜曉諭仍許僧尼錄白指揮與度牒隨身永同公據應僧尼過犯官司不得私理須奏聞取旨施行</p>
<p>乾道三年幸上天竺授僧若訥右街僧錄勅建內觀堂於禁中一遵上竺制度</p>
<p>按宋史孝宗本紀不載</p>
<p>按佛祖統紀乾道三年二月駕幸上天竺禮敬大士問住山若訥曰大士之前合拜不合拜師曰不拜則各自稱尊拜則遞相恭敬上欣然致拜又問歲旦脩光明懺之意師曰佛為梵釋四王說金光明三昧之道囑其護國護人後世祖師立為懺儀於歲旦奉行其法為國祈福此盛世之典也上悅授右街僧錄復賜錢即道翊法師故居建十六觀堂命內翰樓鑰作記三月勅於禁中建內觀堂一遵上竺制度</p>
<p>乾道四年召僧若訥領五十僧入內觀堂修佛事</p>
<p>按宋史孝宗本紀不載</p>
<p>按佛祖統紀乾道四年四月八日召上竺訥法師領五十僧入內觀堂行護國金光明三昧齋罷說法上曰佛法固妙安得如許經卷師曰有本者如是上悅進授左街僧錄慧光法師自是歲歲佛生日賜入內僧帛五十匹修舉佛事</p>
<p>乾道七年召僧慧遠入對選德殿</p>
<p>按宋史孝宗本紀不載</p>
<p>按佛祖統紀乾道七年二月靈隱慧遠禪師入對選德殿上曰如何免得生死對曰不悟大乘終未能免上曰如何得悟對曰本有之性磨以歲月自然得悟上曰悟後如何對曰悟後始知今日問答皆非上曰一切處不是後如何對曰脫體現前更無可見之相上有省首肯之</p>
<p>乾道八年幸天竺寺召諸僧集內觀堂賜齋</p>
<p>按宋史孝宗本紀乾道八年春正月丁酉幸天竺寺玉津園</p>
<p>按佛祖統紀八年正月車駕幸靈隱錫賚有加八月召天竺訥法師徑山印禪師靈隱遠禪師及三教之士集內觀堂賜齋復令遠禪師獨對東閣賜坐問曰前日睡中忽聞鐘聲不知夢覺是同是別對曰夢覺無殊教誰分別上曰鐘聲從何處起對曰從陛下問處起十月賜靈隱慧遠佛海禪師</p>
<p>乾道九年幸天竺寺召訥法師獨對選德殿</p>
<p>按宋史孝宗本紀乾道九年正月辛酉幸天竺寺玉津園</p>
<p>按佛祖統紀九年正月召上竺訥法師獨對選德殿賜坐問大士歷代靈跡及法華經旨</p>
</div>
<div class='div-other'><a id='mulu335' /><p>淳熙元年詔於上竺建藏殿召僧入對禁中</p>
<p>按宋史孝宗本紀不載</p>
<p>按佛祖統紀淳熙元年二月賜內帑於上竺建藏殿及賜大藏經皇太子為書殿榜四月召鴈山靈峰中仁禪師入對禁中五月召靈隱遠禪師入對便殿</p>
<p>淳熙二年詔建護國金光明道塲召僧若訥入對遣中使迎佛舍利塔</p>
<p>按宋史孝宗本紀不載</p>
<p>按佛祖統紀淳熙二年三月駕幸上竺炷香禮敬大士詔建護國金光明道塲賜白雲堂印令天下三教諸宗並詣白雲堂公舉用印申明有司六月召上竺訥法師獨對內觀堂十二月遣中使至阿育王山迎佛舍利塔上瞻禮之頃見塔上有如月輪他日復見如水晶者勅迎往東宮皇太子見相輪上纍纍若水晶貫珠</p>
<p>淳熙三年迎舍利於碧琳堂詔以天台教文入藏召僧德光入對選德殿</p>
<p>按宋史孝宗本紀不載</p>
<p>按佛祖統紀淳熙三年正月迎舍利於碧琳堂上見塔角有光若金珠者勅內侍奉塔還山具齋以謝靈貺又勅福州依天聖二年已降聖旨天台一宗教部付開元東禪鏤版入藏先是慈雲式法師奏乞天台教文入藏詔可之二月詔台州報恩德光禪師入住靈隱十一月入對選德殿上問曰釋迦雪山六年所成者何事師曰將謂陛下忘<span class='corr'>卻</span>上說賜號佛照禪師</p>
<p>淳熙四年召光禪師入對內殿</p>
<p>按宋史孝宗本紀不載</p>
<p>按佛祖統紀淳熙四年召靈隱光禪師入對內殿進宗門直指上問浙東名山太白玉几之外以何為勝師曰保國護聖國清萬年上悅當時侍臣咸皆歎賞以為名對</p>
<p>淳熙五年御書太白名山賜住山了朴禪師</p>
<p>按宋史孝宗本紀不載</p>
<p>按佛祖統紀云云</p>
<p>淳熙七年召僧雪竇等入對內殿</p>
<p>按宋史孝宗本紀不載</p>
<p>按佛祖統紀淳熙七年召明州雪竇寶印禪師入見上問曰三教聖人本同此理師曰譬如虛空初無南北上曰但所立門戶異耳故孔子以中庸設教師曰非中庸何以立世間華嚴有云不壞世間相而成出世間法上曰今時學者祇觀文字不識夫子心師曰非獨今之學者當時顏子為具體祇說得瞻之在前忽焉在後如有所立卓爾亦未足以識夫子心夫子亦曰二三子以我為隱乎吾無隱乎爾以此而觀當時弟子尚不識夫子心况今人乎張商英有云唯吾學佛然後能知儒上曰朕意常作此見上又問曰老莊之教何如師曰可比佛門中小乘人耳小乘厭身如桎梏棄智如雜毒化火焚身入無為界正如莊子形固可使如槁木心固可使如死灰老子曰吾有大患為吾有身大乘人則不然度眾生盡方證菩提正如伊尹所謂予天民之先覺者也將以斯道覺斯民也如有一夫不被其澤者若己推而內之溝中也上大悅即日詔住徑山又詔佛照禪師德光住阿育王山十一月召對內殿賜妙勝之殿四字為釋迦舍利殿額</p>
<p>淳熙十年上親注圓覺經賜徑山寶印禪師刊行於世</p>
<p>按宋史孝宗本紀不載</p>
<p>按佛祖統紀云云</p>
<p>淳熙十一年僧錄若訥請試經以行古道貴牒以限常人詔下僧司具格式以供申不明不果行</p>
<p>按宋史孝宗本紀不載</p>
<p>按佛祖統紀淳熙十一年上竺左街僧錄若訥劄子洪惟聖朝遵用唐制立試經度僧之科竊詳太宋高僧傳洪覺範僧寶傳所載自建隆開國至於南渡名德高行皆先策試法華然後得度以由此經是如來出世一化之妙唱羣生之宗趣袠惟七卷繁簡適中故學者誦習無過與不及之患自唐至今五百年來昭垂令典雖下及萬世可舉而行唐世之式遠矣及我朝而甚詳如文瑩湘山錄載國初潭州僧童試經此州郡比試也歐陽歸田錄載執政宋綬夏竦同試童行此朝廷開試也若僧史略載朱梁時不許私度願出家者入京比試竊詳三書之意當是天下童行先就州郡試中然後入京執政開塲親監覆試第名奏上乃下祠部給牒若特詔疏恩如建隆八千僧太平普度十七萬則又不在試經之限或謂有虧國用者則將對之曰但於每歲以千牒為試經之擬即以千牒之資均於餘牒俾不能誦經而裕於財者亦得求度厥今天下僧冗矣試經以行古道貴牒以限常人誠足以復祖宗之成法救末流之冗弊也上可其奏付執政下僧司具格式以供申不明竟為中書所沮</p>
<p>淳熙十六年光宗即位尊孝宗號壽皇壽皇召慧光若訥法師注金剛般若經</p>
<p>按宋史光宗本紀淳熙十六年二月壬戌孝宗行內禪禮帝上尊號曰至尊壽皇聖帝</p>
<p>按佛祖統紀壽皇召慧光若訥法師入內殿注金剛般若經書成上積日披覽益有省發</p>
</div>
<div class='div-other'><a id='mulu336' /><p>光宗紹熙二年十月慧光法師入寂諡宗教廣慈法師塔曰普照</p>
<p>按宋史光宗本紀不載</p>
<p>按佛祖統紀云云</p>
</div>
<div class='div-other'><a id='mulu337' /><p>寧宗慶元三年勅加封隋僧智者為靈惠大師</p>
<p>按宋史寧宗本紀不載</p>
<p>按佛祖統紀慶元三年荊門軍申忠翊郎趙善瑩狀當陽縣玉泉山景德禪寺為隋智者禪師開山道塲蜀將軍關王奉智者為師祈禱屢應乞賜加封勅宜賜靈惠大師</p>
</div>
<div class='div-other'><a id='mulu338' /><p>嘉定十一年正月乙未以度僧牒千給四川軍費</p>
<p>按宋史寧宗本紀云云</p>
</div>
<div class='div-other'><a id='mulu339' /><p>理宗寶慶二年勅天申萬壽圓覺寺改為天台教以師贊法師主之</p>
<p>按宋史理宗本紀不載</p>
<p>按佛祖統紀云云</p>
</div>
<div class='div-other'><a id='mulu340' /><p>淳祐六年勅以僧澄照諸記附入大藏</p>
<p>按宋史理宗本紀不載</p>
<p>按佛祖統紀淳祐六年十一月臨安明慶聞思律師奏南山澄照律師戒疏業疏事鈔等并大智律師述三部諸記共七十三卷乞附入大藏制可續據省部下諸郡經坊鏤板頒行</p>
<p>淳祐十年勅指占有額寺院充守墳功德者並與追正</p>
<p>按宋史理宗本紀不載</p>
<p>按佛祖統紀淳祐十年三月臣寮上言國家優禮元勳大臣近貴戚里聽陳乞守墳寺額蓋謂自造屋宇自置田產欲以資薦祖父因與之額故大觀降旨不許近臣指射有額寺院充守墳功德及紹興新書不許指射有額寺院著在令甲凡勳臣戚里有功德院止是賜額蠲免科敷之類聽從本家請僧住持初非以國家有額寺院與之邇年士夫一登政府便萌規利指射名剎改充功德侵奪田產如置一莊子弟無狀多受庸僧財賄用為住持米鹽薪炭隨時供納以一寺而養一家其為汙辱祖宗多矣况宰執之家所在為多若人占數寺則國家名剎所餘無幾官中一有科需則必均諸人戶豈不重為民害臣愚欲望睿旨申嚴舊制應指占勅額寺院並與追正仍從官司請僧庶以杜絕私家交通寺院賄貨之弊制可</p>
</div>
<div class='div-other'><a id='mulu341' /><p>度宗咸淳九年五月丁卯申禁奸民妄立經會私刱菴舍以避征徭保伍容庇不覺察坐之</p>
<p>按宋史度宗本紀云云</p>
</div></div>
<div class='div-other'><a id='mulu342' />
<p class='h3'>金</p>
<div class='div-other'><a id='mulu343' /><p>太宗天會元年十月己亥上京慶元寺僧獻佛骨却之</p>
<p>按金史太宗本紀云云</p>
</div>
<div class='div-other'><a id='mulu344' /><p>海陵貞元三年以張浩張暉見僧法寶失大臣體命各杖之</p>
<p>按金史海陵本紀貞元三年三月壬子以左丞相張浩平章政事張暉每見僧法寶必坐其下失大臣體各杖二十僧法寶妄自尊大杖二百乙卯命以大房山雲峰寺為山陵建行宮其麓</p>
</div>
<div class='div-other'><a id='mulu345' /><p>正隆元年二月庚辰御宣華門觀迎佛賜諸寺僧絹五百匹綵五十段銀五百兩十一月癸巳禁二月八日迎佛</p>
<p>按金史海陵本紀云云</p>
</div>
<div class='div-other'><a id='mulu346' /><p>世宗大定二年正月甲戌除迎賽神佛禁令</p>
<p>按金史世宗本紀云云</p>
<p>大定十四年諭民無建佛寺</p>
<p>按金史世宗本紀大定十四年四月乙丑上諭宰臣曰聞愚民祈福多建佛寺雖<span class='corr'>已</span>條禁尚多犯者宜申約束無令徒費財用</p>
<p>大定二十六年幸諸佛寺</p>
<p>按金史世宗本紀大定二十六年三月癸巳香山寺成幸其寺賜名大永安給田二千畝粟七千株錢二萬貫九月辛丑幸仙洞寺壬寅幸香林淨名二寺甲辰朔幸盤山上方寺因徧歷中盤天香感化諸寺</p>
</div>
<div class='div-other'><a id='mulu347' /><p>章宗承安四年二月庚午御宣華門觀迎佛</p>
<p>按金史章宗本紀云云</p>
</div>
<div class='div-other'><a id='mulu348' /><p>宣宗貞祐三年五月壬戌降空名宣勅紫衣師德號度牒以補軍儲八月丙申諭樞密院撒合輦所簽軍有具戒僧人可罷遣之</p>
<p>按金史宣宗本紀云云</p>
</div></div></div></div>
</div><!-- end of div[@id='body'] -->
</body></html>