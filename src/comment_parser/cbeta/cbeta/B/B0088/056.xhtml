<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu1637' />
<div class='div-other'>
<p class='h2'>欽定古今圖書集成博物彙編神異典　第一百十卷目錄</p>
<ul class="">
<li>僧寺部彙考四
<ul class="">
<li>浙江通志<span class="note-inline">(淨慈寺　靈隱寺　上天竺寺　中天竺寺　下天竺寺　雲棲寺　僊林寺　潮鳴寺　勝果寺　真教寺　高麗寺　悟空寺　崇光寺　龍居寺　慈修寺　興聖寺　招提寺　精嚴講寺　祥符講寺　楞嚴講寺　金明教寺　東塔講寺　淨土教寺　本覺禪寺　真如教寺　金粟寺　衹園寺　八聖寺　天聖禪寺　襃能教寺　大慈教寺　百福寺　精舍禪寺　阿育王寺　天童寺　仗錫禪寺　白龍寺　寶陀寺　大能仁寺　小能仁寺　寶林寺　大善寺　光相寺　戒珠寺　開元寺　大中禹跡寺　天章寺　天衣寺　臨江寺　大禹寺　雲門寺　雲門廣孝寺　明覺寺　福慶寺　末壽寺　正覺寺　龍泉寺　積慶寺　龍藏寺　寶相寺　天寧寺　延恩寺　保壽寺　普濟寺　善濟寺　無礙寺　清修寺　靈石寺　壽寧寺　無相寺　明巖寺　白巖寺　萬年寺　高明寺　闡法寺　妙相寺　天寧寺　密印寺　西巖寺　石佛寺　法<span class="corr">隆</span>寺　智者寺　文峰崇慧禪寺　寶林禪寺　智度教寺　九峰禪寺　<span class="corr">證果</span>禪寺　妙法院　禪定院　乾明禪寺　大中祥符寺　天寧萬<span class="corr">壽</span>禪寺　保安寺　靈山寺　<span class="corr">崇勝</span>教寺　龍華寺　龍泉寺　<span class="corr">圓</span>通院　<span class="corr">柵源</span>院　江心寺　仙巖聖壽禪寺　佛日寺　<span class="corr">福</span>林寺　崇仁寺　寶<span class="corr">勝</span>院)</span></li>

<li>江西通志<span class="note-inline">(普賢寺　延慶寺　大安寺　香城寺　總持寺　永寧寺　興福寺　龍光寺　桑林寺　大雄寺　崇因寺　寶雲寺　百丈寺　惠安寺　雙林寺　寶峰寺　<span class="corr">雲</span>堂院　永<span class="corr">福</span>寺　馬祖禪寺　東臺寺　寶積寺　天寧寺　景德寺　普寧寺　鵝湖寺　<span class="corr">海</span>智寺　章法院　歸宗寺　開先寺　能仁羅漢寺　雲居禪寺　凌霄崖院　上大林寺　天池寺　臥雲寺　竹林寺　烏竹寺　檗禪寺　上<span class="corr">鍾</span>山觀音巖寺　靈峯寺　法水寺　寶應寺　明水寺　疎山寺　天寧寺　蕭山寺　<span class="corr">隆</span>慶寺　龍濟寺　福聖院　禪那寺　淨覺寺　大平興國寺　慈化寺　永清院　寶塔寺　大乘寺　普化寺　寶界寺　玉峯院)</span></li>
</ul></li>
</ul></div>
<p class='juan'>神異典第一百十卷</p>
<div class='div-other'><a id='mulu1638' />
<p class='h2'>僧寺部彙考四</p>
<div class='div-other'><a id='mulu1639' />
<p class='h3'>浙江通志</p>
<div class='div-other'><a id='mulu1640' />
<p class='h4'>淨慈寺</p><p>寺在杭州府南屏山周顯德元年建道潛禪師居之潛嘗欲從吳越王求金鑄十八阿羅漢未白于王也王忽夢十八巨人隨行翌日道潛以請王異而許之宋建隆初禪師延壽撰宗鏡錄一百卷遂作宗鏡堂</p>
</div>
<div class='div-other'><a id='mulu1641' />
<p class='h4'>靈隱寺</p><p>寺在北高峰下晉咸和中僧慧理建山門扁曰絕勝覺塲相傳葛洪書寺門有五亭今止存冷泉由冷泉上為翠微亭韓蘄王布袍跨驢日夕行遊其中口不言兵今尚有故址</p>
</div>
<div class='div-other'><a id='mulu1642' />
<p class='h4'>上天竺寺</p><p>寺在北山舊志天竺之名起于晉後七百載而觀音大士發跡西峰則自晉天福間始時有僧道翌結庵山中得奇木刻為觀音大士像乾祐間有僧崇勳自洛陽持古佛舍利置頂中妙相咸備晝放白光吳越王建天竺看經院宋咸平中浙西大旱郡守張法華有禱輒應嘉祐中沈文通治郡命僧辨才主之累代有宣賜宋孝宗理宗俱有贊至今靈感神異每歲春正月至四月士女進香者以百萬計雨暘祈禱輒應</p>
</div>
<div class='div-other'><a id='mulu1643' />
<p class='h4'>中天竺寺</p><p>寺在府城西一十七里宋太平興國初建</p>
</div>
<div class='div-other'><a id='mulu1644' />
<p class='h4'>下天竺寺</p><p>寺在府城西一十五里晉咸和中建寺前復有飛來蓮花諸峰有合澗跳珠泉有夢謝流盃月桂諸亭遊人多至其間</p>
</div>
<div class='div-other'><a id='mulu1645' />
<p class='h4'>雲棲寺</p><p>寺在梵村禪師袾宏伐茅建庵於此宏本諸生姓沈初雲棲山居五雲之西徑曲林幽四山圍合荒僻人跡罕至頻有虎患隆慶五年袾宏行脚南還愛其寂寥趺坐壁間虎即避去植歲大旱禱於山應時而澍村民大悅後其教大行愚夫愚婦皆知有蓮池大師</p>
</div>
<div class='div-other'><a id='mulu1646' />
<p class='h4'>僊林寺</p><p>寺在府治北宋紹興中建理宗書額并製鐘銘</p>
</div>
<div class='div-other'><a id='mulu1647' />
<p class='h4'>潮鳴寺</p><p>寺在府治東舊為歸德院宋高宗幸寺夜聞潮聲遂賜額曰潮鳴</p>
</div>
<div class='div-other'><a id='mulu1648' />
<p class='h4'>勝果寺</p><p>寺在鳳凰山右寺有排衙石石洞郭公泉月巖唐僧處默詩有到江吳地盡隔岸越山多之句</p>
</div>
<div class='div-other'><a id='mulu1649' />
<p class='h4'>真教寺</p><p>寺在文錦坊南元延祐間回回大師阿老丁所建先隋開皇入中國宋室徒蹕多從駕而南元時內附者又往往編管于江浙閩廣間杭州尤夥惟誦經持齋歸於清淨按禮部郎中丁澎碑記略曰建自宋紹興二年宋末傾圮及元至正辛巳因舊址而開拓之其發脉自吳山而來最為省城形勝所係明永樂勅諭碑在正殿內景泰中復茸焉</p>
</div>
<div class='div-other'><a id='mulu1650' />
<p class='h4'>高麗寺</p><p>寺在府城西一十二里與玉岑山相對元志云以高麗木起殿故名內有宋御書碑尚存</p>
</div>
<div class='div-other'><a id='mulu1651' />
<p class='h4'>悟空寺</p><p>寺在錢唐淳佑橋東晉天福七年僧齊教建舊名崇新宋改今額蔚為叢林歷宋至明僧法昌等相繼修葺今僧超煜嗣法莫菴得弘覺國師之傳</p>
</div>
<div class='div-other'><a id='mulu1652' />
<p class='h4'>崇光寺</p><p>寺在臯亭山陽宋紹興間建真歇了禪師為開山祖後多高僧掛錫有宋寧宗御書臯亭山三字及崇光顯孝華嚴教寺八字</p>
</div>
<div class='div-other'><a id='mulu1653' />
<p class='h4'>龍居寺</p><p>寺在黃鶴山之陽舊名永慶唐清泰二年建明萬曆間延聞谷印禪師說法遂成叢林</p>
</div>
<div class='div-other'><a id='mulu1654' />
<p class='h4'>慈修寺</p><p>寺在富陽縣治西寺近江潮汐可觀往來者多遊息焉</p>
</div>
<div class='div-other'><a id='mulu1655' />
<p class='h4'>興聖寺</p><p>寺宣德間重建在嘉興府治東北本嘉興縣丞廳宋孝宗誕育於此嘉定間賜額興聖院理宗御書流虹聖地興聖之寺八字碑刻尚存</p>
</div>
<div class='div-other'><a id='mulu1656' />
<p class='h4'>招提寺</p><p>寺在府治西北二里唐光啟中刺史曹信子珪捨宅建寺內有靜照堂寺東舊有曹史君祠</p>
</div>
<div class='div-other'><a id='mulu1657' />
<p class='h4'>精嚴講寺</p><p>寺在郡治西北一百八十步晉成帝時徐尚書熈因地發光請捨宅為寺吳越文穆王時立山門掘得石龜</p>
</div>
<div class='div-other'><a id='mulu1658' />
<p class='h4'>祥符講寺</p><p>寺在郡治西北一里東晉興寧間哀帝詔剡山法師竺潛講般若經於禁中還止檇李魏公家因捨宅為精舍</p>
</div>
<div class='div-other'><a id='mulu1659' />
<p class='h4'>楞嚴講寺</p><p>寺在郡治西北二里萬曆中神宗母后勅建禪堂及天王殿遣內臣齎賜藏經五千卷及護藏紫衣觀音神宗有護藏御勅禮部有護藏告示后復勅刻大藏方冊於是臣庶協力相繼集事</p>
</div>
<div class='div-other'><a id='mulu1660' />
<p class='h4'>金明教寺</p><p>寺在郡治西南二里相傳范蠡故宅宋乾道中郡僧壽萬王者療治史丞相彌遠疾却謝請建梵剎史乃購地建此</p>
</div>
<div class='div-other'><a id='mulu1661' />
<p class='h4'>東塔講寺</p><p>寺在嘉興縣東六里漢朱買臣故宅有墓慶元間寂照法師修治殿塔寧宗召講華嚴經手書華嚴經閣並雷音海印二堂名賜之買臣墓後有景龍樓宋孝宗賜名</p>
</div>
<div class='div-other'><a id='mulu1662' />
<p class='h4'>淨土教寺</p><p>寺在嘉興縣東三十六里五代時邑人陳求宅嘗得咸通中石幢因申漢南王捨基為安福寺宋祥符元年改淨土寺多奇竹內有碧蘇亭又有坡公井傳蘇學士嘗憩此郎中聞人安道賢良陳舜俞俱有詩</p>
</div>
<div class='div-other'><a id='mulu1663' />
<p class='h4'>本覺禪寺</p><p>寺在秀水縣西二十七里即古檇李亭地唐大中間有臨海僧冀來宿亭下感夢結庵事聞賜名報本</p>
</div>
<div class='div-other'><a id='mulu1664' />
<p class='h4'>真如教寺</p><p>寺在秀水縣南四里唐至德二年立大中十年裴相休捨宅為寺後改為正德院雪峰和尚結庵於中寺僧掘地得銀塔像宋建炎初知州趙叔近死王事殯於寺至今祠之寺有雪峰井長水塔清輝堂彩雪橋柏屏龍槐石梅纓絡松諸景</p>
</div>
<div class='div-other'><a id='mulu1665' />
<p class='h4'>金粟寺</p><p>寺在海鹽縣西南三十六里金粟山下吳赤烏中建宋濂太平萬壽寺記云吳時江以南尚無佛寺赤烏中康居沙門僧會為吳大帝祈禱獲釋迦文佛真身舍利始創三寺一為金陵之保寧一為太平之萬壽其一即海鹽之金粟也</p>
</div>
<div class='div-other'><a id='mulu1666' />
<p class='h4'>祇園寺</p><p>寺在石門縣西北二十五里梁天監中建寺中有檜樹相傳梁時所植</p>
</div>
<div class='div-other'><a id='mulu1667' />
<p class='h4'>八聖寺</p><p>寺在湖州府德清縣東韶村梁天監五年青州節度使沈子真宅一夕鐘磬自鳴堂前井中放白毫光八道俄有八龍騰空而去子真遂捨宅為寺八年武帝賜今名吳越王病目常取此井水洗之即愈因賜栴檀香作井欄宋太宗賜御書祕藏</p>
</div>
<div class='div-other'><a id='mulu1668' />
<p class='h4'>天聖禪寺</p><p>寺在府治北唐中和二年郡人吳言捨宅建寺有古桂趙孟頫摹為圖顏其堂曰古桂堂殿左右柱舊刻木為龍盤繞其上不知來自何時忽一日柱龍下飲池水為老僧所見即還殿柱左右盤錯後有雷雲之祥二龍遂飛去趙學士之碑歲久亦斷缺不可讀又謂本殿自是無塵亦名無塵殿又謂學士嘗讀書本寺就殿壁寫瀟湘烟景二墨竹二為吳中墨妙稱最</p>
</div>
<div class='div-other'><a id='mulu1669' />
<p class='h4'>襃能教寺</p><p>寺在南潯南柵建炎二年金人陷揚州高宗南幸金人追之帝至潯懼追者見及匿嘉應神祠中月下俄見泥馬忽動跨之而行遂入杭州舊封康王寺今改褒能俗呼康王寺</p>
</div>
<div class='div-other'><a id='mulu1670' />
<p class='h4'>大慈教寺</p><p>寺在武康縣東梁普通六年建唐大曆五年僧神悟欲鑄寺鐘方作念間忽聞空中有聲徹數十里及鐘成聲聞果如其遠朝命輦至都下中都遽躍入水中求之不能得宋治平二年改今額</p>
</div>
<div class='div-other'><a id='mulu1671' />
<p class='h4'>百福寺</p><p>寺在孝豐縣東南孝豐鄉靈峰山梁開平元年建沈樞詩云築室最高處軒窻八面通鑒山流乳液開戶納薰風即此</p>
</div>
<div class='div-other'><a id='mulu1672' />
<p class='h4'>精舍禪寺</p><p>寺在府城西南唐大中元年改為禪院中有井廣半畝水甚清湛有靈鰻長數尺背有金線俗呼為鰻菩薩水旱求禱出見井面</p>
</div>
<div class='div-other'><a id='mulu1673' />
<p class='h4'>阿育王寺</p><p>寺在寧波府阿育王山中晉義熈初建一名廣利寺梁武帝賜今名寺有阿育所造真身舍利塔又有宸奎閣貯宋神宗御書蘇軾作記</p>
</div>
<div class='div-other'><a id='mulu1674' />
<p class='h4'>天童寺</p><p>寺在天童山中晉時僧義興結屋山間有一童子日給薪水後辭去曰吾太白神也言訖不見寺以此得名</p>
</div>
<div class='div-other'><a id='mulu1675' />
<p class='h4'>仗錫禪寺</p><p>寺在鄞縣西一百二十里奉化餘姚上虞嵊五縣交界唐龍紀元年天童山紀禪師飛錫至此建立宋寶慶元年敕賜仗錫延勝院額前有石巖丈餘上刻四明山心四字乃漢隷也</p>
</div>
<div class='div-other'><a id='mulu1676' />
<p class='h4'>白龍寺</p><p>寺在慈谿縣東十里五代漢乾佑間里人唐居惠捨址結宇修道講經有白龍矯首室外而聽宋建隆間重置號白龍院</p>
</div>
<div class='div-other'><a id='mulu1677' />
<p class='h4'>寶陀寺</p><p>寺在普陀落迦山世傳觀音現像於此寺中有潮音洞善才洞磐陀石三摩地玩月巖真歇巖靈鷲峰觀音峰洪武初徙寺於鄞縣東三里改名普陀</p>
</div>
<div class='div-other'><a id='mulu1678' />
<p class='h4'>大能仁寺</p><p>寺在紹興府南二里晉許詢捨宅建號祇園寺政和七年上后土號曰承天効法厚德光大后土皇地祇詔天下承天僧寺皆改為能仁寺蓋避后土號也</p>
</div>
<div class='div-other'><a id='mulu1679' />
<p class='h4'>小能仁寺</p><p>寺在府西北二里宋開寶六年觀察使錢儀建城中諸寺獨小能仁習禪持戒旦夕為飯接眾明季時渡海謁普陀者往反必一飽當春日以百千計鄉人爭擔米助之未嘗缺也小能仁接眾之名聞於四方叢林</p>
</div>
<div class='div-other'><a id='mulu1680' />
<p class='h4'>寶林寺</p><p>寺宋元徽元年製法華經維摩經疏僧遺教等與法華惠基於寶林山下建寺名寶林時有皮道與捨宅連山造寺山之巔有石岫岫有靈鰻旁有巨人跡錫杖痕初晉末沙門曇彥與許詢元度同造甎木二塔未成詢亡久之至梁天監中岳陽王將至彥預告門人曰許元度來也岳陽亦早承誌公密示至州即入寺尋訪彥望而曰許元度來何暮昔日浮圖今如故王曰弟子姓蕭名詧彥曰未達宿命焉得知之遂握手入室席地王忽悟前身造塔之事宛如今日由是復修塔塔加壯麗</p>
</div>
<div class='div-other'><a id='mulu1681' />
<p class='h4'>大善寺</p><p>寺在府東一里中有七層浮圖梁天監三年民黃元寶捨地有錢氏女未嫁而死遺言以奩貲造寺僧澄貫主其役未期年而成賜名大善屋棟有題字云天監三年歲次甲申十二月庚子朔八日丁未建宋建炎中大駕巡幸以州治為行宮而守臣寓治於大善及移蹕臨安乃復以行宮賜守臣為治所歲時內人及使命祭攢陵猶館于大善乾道中蓬萊館成乃止</p>
</div>
<div class='div-other'><a id='mulu1682' />
<p class='h4'>光相寺</p><p>寺在府西北三里後漢太守沈勳公宅晉義熙二年宅有瑞光遂捨為寺安帝賜光相額世說許掾年少時人以比王苟子許大不平時諸人士及林法師並在會稽西寺講王亦在焉許意甚忿便往西寺與王論理共決優劣苦相折挫王遂大屈許復執王理王執許理更相覆疏王復屈許謂支法師曰弟子向語何似支從容曰君語佳則佳矣何至相苦耶豈是求理中之談哉相傳此即西寺</p>
</div>
<div class='div-other'><a id='mulu1683' />
<p class='h4'>戒珠寺</p><p>寺在蕺山南晉右軍王羲之故宅或曰其別業也其創始者莫考陳大建二年有僧定光來寓寺中耳過其項擎銀像長立不臥又有天竺僧辨博神異及死葬山上其形數現後夢語其門人曰必為臥像屋以壓之我則不現僧定光乃立臥佛像果不復現而所構華壯敞潔甲于郭內其臥佛殿今尚存其所謂十大弟子者哀泣其旁或候氣或捫足而佛之父母亦在焉故又名臥佛寺有竹堂雪軒泰宇閣皆一都登覽之勝宋紹興中為士人肄業之地策名者常十餘人巍科接踵此葢山川之秀有以相之也</p>
</div>
<div class='div-other'><a id='mulu1684' />
<p class='h4'>開元寺</p><p>寺在府東南二里五代節度使董昌故宅也後唐長興元年吳越武肅王建寺蓋處二城之中四方遠近適均重甍廣殿修廊傑閣大鐘重數千觔聲聞浙江之湄佛大士應真之像皆雄麗工緻冠絕他剎歲正月幾望為燈市旁十數郡及海外商賈皆集玉帛珠犀名香珍藥組繡髹藤之器山積雲委炫耀人目法書名畫鐘鼎彝器玩好奇物亦間出焉士大夫以為可配成都藥市宋咸平中僧曉原立戒壇遇聖節則開以傳度其徒建炎庚戌金人侵之既退羣盜投隙而至遂焚不遺一椽後雖興葺然未能如初</p>
</div>
<div class='div-other'><a id='mulu1685' />
<p class='h4'>大中禹跡寺</p><p>寺在府東南四里晉義熙十二年驃騎郭將軍偉捨宅建唐會昌中例廢大中五年僧居元詣闕請僧契真復興此寺并置禪院於北賜名大中禹跡寺門為大樓奉五百阿羅漢甚壯麗初釋寺自達磨至慧能以來禪宗皆寓律寺至百丈山懷海始創為禪居乃不復寓律寺契真亦懷海弟子是時禪寺雖創尚未盛行故猶寓禹跡為禪院宋紹興末曾文清公卜居於越得寺之東偏空舍十餘間居之手種竹日讀書賦詩其中公平生清約不營尺寸之產所至寓僧舍蕭然不蔽風雨唯食奉祠之祿假二三老兵僅給使令而已</p>
</div>
<div class='div-other'><a id='mulu1686' />
<p class='h4'>天章寺</p><p>寺在山陰蘭渚山今蘭亭曲水在其側舊有右軍畫像及書堂宋至道二年神宗降御書天章之閣四字既成聖意未愜再書之有內侍奏章獻太后言越州天章寺天下名山今欲乞皇帝更書一寺字易閣字以賜太后與帝欣然許之此四字是也紹興八年高宗降御書蘭亭序石刻元季寺燬於火碑像猶在</p>
</div>
<div class='div-other'><a id='mulu1687' />
<p class='h4'>天衣寺</p><p>寺在山陰法華山前有十峰雙澗晉義熙十三年高僧曇翼結庵多靈異內使孟覬請置法華寺至梁惠舉禪師亦隱此山武帝徵之不至昭明太子遺以金縷木蘭袈裟遂以天衣名寺宋嘉泰中翼公所頂帶紫檀十二面觀音及梁太子遺舉公金縷木蘭袈裟紅銀澡瓶紅琉璃鉢猶在寺又有化身普賢及飛來銅像化身普賢即曇翼所立飛來銅像乃海南無量壽佛像或云是西域阿育王第四女以姿貌寢陋冀其端嚴捨金銅鑄像四十九軀首飾火焰足飾蓮花布散天下為眾生植福之本浮海而至梁武帝以施山中奉於西序寺多杜鵑花每歲盛開觀者競集寺後有十峯堂堂之前有唐李邕撰碑斷石尚存</p>
</div>
<div class='div-other'><a id='mulu1688' />
<p class='h4'>臨江寺</p><p>寺在牛頭山一名牛峯寺晉天福中建上有石室旁有陸太傅書院景德初陸太傅軫與鄉士數人習業於此嘗遇大雪絕食累日陸公禱山神明日獲二麂焉聞者歎異及陸公直集賢院來仕鄉邦遣衙校致祭書室在寺之西北隅今寺僧猶能識其處</p>
</div>
<div class='div-other'><a id='mulu1689' />
<p class='h4'>大禹寺</p><p>寺在禹陵之左梁大同十一年建自唐以來為名剎唐孟浩然義公禪房詩義公習禪寂結宇依空林戶外一峰秀堦前眾壑深即此</p>
</div>
<div class='div-other'><a id='mulu1690' />
<p class='h4'>雲門寺</p><p>寺在雲門山或謂雲門寺本東面主秦望而對陶堰等山如列屏障會昌廢寺後止存一小殿南面者未毀遂附益以為寺非復舊址而舊址乃多犂以為田宋紹興中淮僧廣勤為雍熙副院嘗因牛足陷得小銅佛像於田中蓋古雲門寺地也</p>
</div>
<div class='div-other'><a id='mulu1691' />
<p class='h4'>雲門廣孝寺</p><p>寺在雲門山晉義熙三年建寺有彌陀道塲門外有橋亭名麗句亭刻唐以來名士詩最多先唐時雲門止有此一寺後乃裂而為四有宋高宗御書傳忠廣孝之寺六字碑寺之前有辯才塔今按虞集所撰記雲門傳考其沿革有分合寺在雲門山者皆得稱以雲門寺故昔人題味動曰雲門今雲門與廣孝分為二</p>
</div>
<div class='div-other'><a id='mulu1692' />
<p class='h4'>明覺寺</p><p>寺在刺涪山唐開元十八年建有千歲和尚塔亦有碑而其說荒怪不可考質然院頗幽絕可愛門外諸峯如柳柳州所謂林立四野者入門石壁屹立盛夏爽然如秋</p>
</div>
<div class='div-other'><a id='mulu1693' />
<p class='h4'>福慶寺</p><p>寺在府城東南七十里晉將軍何充宅也世傳充常設大會有一僧形容甚醜齋畢擲鉢騰空而去且曰此當為寺號靈嘉遂捨為靈嘉寺寺有于闐鐘</p>
</div>
<div class='div-other'><a id='mulu1694' />
<p class='h4'>末壽寺</p><p>寺在金雞山之北晉咸和中丹陽人高理浦中獲一金像後有西域五僧至理家云昔遊天竺得阿育王像至鄴藏河濱夢王謂曰吾東遊為公所獲理驚出像五僧見之放光勅送像藏于寺</p>
</div>
<div class='div-other'><a id='mulu1695' />
<p class='h4'>正覺寺</p><p>寺在菩提山中之南晉開運元年建初名菩提院後改今額寺周圍皆山唯有一徑屈曲通山麓水從峽中出跨峽一小橋橋旁有一指石一指點之即動以手力推則屹然峽內又有喝開石相傳舊有菩提樹生子必一百八顆</p>
</div>
<div class='div-other'><a id='mulu1696' />
<p class='h4'>龍泉寺</p><p>寺在餘姚龍泉山自山麓至絕頂殿閣儼然背山面水為一邑佳處寺額三字作歐陽率更體或云即歐書未知然否虞世南王安石輩皆棲于此宋天子幸之今漸蕪廢</p>
</div>
<div class='div-other'><a id='mulu1697' />
<p class='h4'>積慶寺</p><p>寺在燭溪湖之梅梁山宋史巖之功德院也清流當門景物幽勝寺前石碑宋理宗御書積慶教寺四大字上又作行書賜史巖之四字鈐以玉璽今後殿已廢惟正殿在四壁亦不完僧房十餘間別在溪邊而山十餘頃田三百餘畞僧猶享其利御書碑今折為兩段半埋草中</p>
</div>
<div class='div-other'><a id='mulu1698' />
<p class='h4'>龍藏寺</p><p>寺在嵊縣靈芝鄉梁天監二年建號龍宮院有巨并深浚水色紺寒疑有蛟龍居焉又有老松如龍數百年物也唐李紳少嘗經游後領郡因新之復為作文刻石以記</p>
</div>
<div class='div-other'><a id='mulu1699' />
<p class='h4'>寶相寺</p><p>寺在新昌縣南明之陽齊末明中僧護嘗隱於此護始到夜聞鐘磬仙樂之音又時現佛像煒煌可駭由是啟願鑿百尺彌勒佛像像成端嚴偉特名聞中外其取異者像自石中鑿出佛身之後石壁之上有自然圓暈如大車輪正當佛首而四方闊狹一同無毫釐差</p>
</div>
<div class='div-other'><a id='mulu1700' />
<p class='h4'>天寧寺</p><p>寺在台州府臨海縣東南巾子山下元至正間有僧十八附船渡海而來先見夢于葛令比至船則木像存焉因奉置大殿左右明洪武中僧宗泐奉詔來寺闡揚臨濟禪宗法裔遂盛于台相傳梁岳陽王得釋迦舍利建塔七所存止此又傳有齊眉大師趺化如生塔於寺之東隅宋貢院後有小浮圖存焉舊銅鐘一唐乾元癸亥所鑄又有佛牙香二株沉香觀音及宋時累朝所賜宸翰甚眾今佛牙香尚留云</p>
</div>
<div class='div-other'><a id='mulu1701' />
<p class='h4'>延恩寺</p><p>寺在縣東南七十九里舊名湧泉晉泰康中建因任旭女弟卓庵誦蓮經俄有泉自地湧出生蓮花故名其後聖僧懷玉飛錫於此涅槃真骨尚存禱祀多驗</p>
</div>
<div class='div-other'><a id='mulu1702' />
<p class='h4'>保壽寺</p><p>寺在臨海縣東南七里有三目觀音像舊傳天聖初有一木泝潮而至泊於院山浮圖之下時見異光僧惟諒遂以為像奉安日剨然有聲視其目自裂為三極靈感禱雨祈嗣皆有應驗故禱者益眾誕日尤甚</p>
</div>
<div class='div-other'><a id='mulu1703' />
<p class='h4'>普濟寺</p><p>寺在臨海縣東七里有僧法腴庵於西山持呪水湧以療疾立愈側有井井上有亭舊有秀野亭地多梅花</p>
</div>
<div class='div-other'><a id='mulu1704' />
<p class='h4'>善濟寺</p><p>寺在臨海縣東南一百二十里金鼇山本祥符塔院宋建炎中高宗避敵至此回杭賜今額又賜箔金三十兩度僧三人有御座尚存西有如畫軒下瞰長江前挹海門諸峯</p>
</div>
<div class='div-other'><a id='mulu1705' />
<p class='h4'>無礙寺</p><p>寺在臨海縣東南一百三十四里梁時嘉法師建舊傳僧灌頂常升座講經時海寇擁兵以入見持幟戟者甚盛身皆丈餘駭而竄院有千佛像舊傳章安客舟艤江滸挽之不下遇一僧略以指撮取舟遂行共載至回浦僧墮水須臾浮出一石乃此像也明嘉靖間廢惟金沙佛像碑記尚存</p>
</div>
<div class='div-other'><a id='mulu1706' />
<p class='h4'>清修寺</p><p>寺在臨海縣東南一百一十五里建炎初高宗泊舟金鼇山渡江登覽御書清修風景千年在滄海烟嵐一笑開之句</p>
</div>
<div class='div-other'><a id='mulu1707' />
<p class='h4'>靈石寺</p><p>寺在黃巖縣西五十里海寇孫恩屯兵其處忽有飛石擊之賊懼退遂改名靈石有智顗翻經臺唐李義著書堂又有飛來石或傳自西北飄墜於此一鐘頗鉅云自海門浮至鐫西度鐘三字又云昔有異人塑殿中佛像期以十旬啟門僧怪之未及期而啟忽有雙鶴飛出視所塑纔二像珠髻光起熒然故名耀珠殿</p>
</div>
<div class='div-other'><a id='mulu1708' />
<p class='h4'>壽寧寺</p><p>寺在寧海南一十里門外有石高數尺許石〡有紹聖中高述陳安道以下題字其西三十步有洗腸井其水白色旱澇不損益太宗搜訪名山工部侍郎王化基奏聞至道元年遣內侍裴愈手捧御書三十軸以賜後多散逸</p>
</div>
<div class='div-other'><a id='mulu1709' />
<p class='h4'>無相寺</p><p>寺在天台縣西南三十五里有僧師簡以杖叩臥龍起雨故名遠近勝槩凡十</p>
</div>
<div class='div-other'><a id='mulu1710' />
<p class='h4'>明巖寺</p><p>寺在天台縣西南七十里吳越昭儀孫氏捨資俾天台鎮將陳希靖建即僧全宰棲禪處更名明巖介居巖谷間道狹不容軌入門兩石夾峙堂宇半居巖下大槩如寒山石</p>
</div>
<div class='div-other'><a id='mulu1711' />
<p class='h4'>白巖寺</p><p>寺在天台縣西北三十里宋僧普羅憩此地有神江白郎告曰此吾居也以師德業尊廣願推此室相奉遂呼白巖</p>
</div>
<div class='div-other'><a id='mulu1712' />
<p class='h4'>萬年寺</p><p>寺在天台縣西北五十里晉興寧中僧曇獻憩此四顧八峰回抱雙澗合流以為真福地也有親到堂以宋仁宗賜衣時口宣有如朕親到之語故名又有妙蓮閣覽眾亭淳熙十四年日本國僧榮西建三門西廡仍開大池香積有釜極深廣世傳閣提首那尊者所鑄也</p>
</div>
<div class='div-other'><a id='mulu1713' />
<p class='h4'>高明寺</p><p>寺在天台縣東北三十里清泰三年號智者幽溪道塲今殿前有石經幢刻云天福二年捨入幽溪禪院可驗也故老相傳謂先此惟喬木參天薜蘿翳穴<span class='corr'>麏</span><span class='corr'>䴥</span>是居樵牧罕至智者大師時居佛隴講淨明經為風飄翩翩不下乃杖錫披荊尋徑所詣行五里許風息而經憩此大師乃即其地以營淨居智者十二剎此其一也</p>
</div>
<div class='div-other'><a id='mulu1714' />
<p class='h4'>闡法寺</p><p>寺在天台縣南五里晉督護將軍劉元捨宅建名建平舊傳元因遇雨感金錢之異建寺原在縣南五十步後有鴿子和尚徙今地號鴿子道塲寺側有靈龜峰又有綴石坡草木蒙茂左右溪流縈帶民居皆桃花熙春彌望如綺錯焉至祥符元年改今額</p>
</div>
<div class='div-other'><a id='mulu1715' />
<p class='h4'>妙相寺</p><p>寺在寧海縣東三百步有鐵爐係建文三年鑄上鐫典史魏澤名魏公原以刑部尚書謫官保全方正學遺孤嘉定張鴻磐有妙相寺鐵爐詩</p>
</div>
<div class='div-other'><a id='mulu1716' />
<p class='h4'>天寧寺</p><p>寺在金華府城內宋大中祥符間建面對溪山舊有石浮圖可以盡覽一郡之勝</p>
</div>
<div class='div-other'><a id='mulu1717' />
<p class='h4'>密印寺</p><p>寺在府治北百四十五步舊名永福吳越錢氏建宋大中祥符間更名密印有塔九級屹峙雲際中玲瓏可梯治平初建明隆慶初重修侍郎王崇有記</p>
</div>
<div class='div-other'><a id='mulu1718' />
<p class='h4'>西巖寺</p><p>寺在府城北四十里舊名赤松巖寺梁大同間建寺有鐵羅漢五百一十八尊</p>
</div>
<div class='div-other'><a id='mulu1719' />
<p class='h4'>石佛寺</p><p>寺在金華縣東北四十里舊名赤松巖寺梁大同間僧道瓊止於山南聞金石讚唄之音緣巖而上見琢成大石佛一軀高可六丈趺坐儼然因建寺有鐵羅漢五百十八尊宋改今額</p>
</div>
<div class='div-other'><a id='mulu1720' />
<p class='h4'>法隆寺</p><p>寺在金華縣南三里寺前經幢高可五丈刻云唐大中十一年立其幢累石為之青綠色製琢精奇幢下石隙周匝有大金錢徑二寸許以杖舉之宛轉其中竟莫之得俗呼金錢寺</p>
</div>
<div class='div-other'><a id='mulu1721' />
<p class='h4'>智者寺</p><p>寺在金華縣北十五里梁武帝召樓約受戒號智者國師辭還適谷口見白氣浮空曰茲地當興三寶普通間勅造智者禪寺</p>
</div>
<div class='div-other'><a id='mulu1722' />
<p class='h4'>文峯崇慧禪寺</p><p>寺在蘭谿縣南二十里地名大經塢奇秀天設羣巒環拱順治甲午里人郭爾儒兄弟延僧樵之淨玉開山僧得石雨老人之傳有法語四卷行世遠近多重之</p>
</div>
<div class='div-other'><a id='mulu1723' />
<p class='h4'>寶林禪寺</p><p>寺在蘭谿縣南二十五里雲黃山下梁普通元年傅大士依雙檮木結庵大同六年即其地建寺因名雙林</p>
</div>
<div class='div-other'><a id='mulu1724' />
<p class='h4'>智度教寺</p><p>寺在義烏縣西四十里五雲山唐智忍禪師修行之地大順二年僧彥休過此里人建院曰臥雲吳越錢元懿為婺州刺史建殿落成五色雲見因名五雲宋大中祥符間賜額智度院後改寺</p>
</div>
<div class='div-other'><a id='mulu1725' />
<p class='h4'>九峯禪寺</p><p>寺在湯溪縣南十里九峯山下梁天監間嵩頭陀卓錫於此寺有三賢堂祀先賢龍丘萇徐伯貞徐安珍</p>
</div>
<div class='div-other'><a id='mulu1726' />
<p class='h4'>證果禪寺</p><p>寺在湯溪縣西北十五里梁天監間達摩禪師基有僧鑿井於佛殿東閣二十步深三十丈得古銅鉢盂上有覺地二字因以名其室寺有宋濂書額尚在</p>
</div>
<div class='div-other'><a id='mulu1727' />
<p class='h4'>妙法院</p><p>院在金華縣南五十里晉天福間僧道密自天台來結庵於此白光自口出成白蓮花屬天經夕不散日啖草根野蔌惟誦法華經里人申寒迎之下山捐地建剎郡上其事賜名法華</p>
</div>
<div class='div-other'><a id='mulu1728' />
<p class='h4'>禪定院</p><p>院在金華縣東七十里昔時山旁鐘磬流音莫知所來有二獸似狼白耳長尾止於山麓眾逐之亟去厥明一僧年可六七十眉長六七寸自稱頭陀禪師循獸路而下指曰可於此置禪定院僧忽不見鄉人異之梁大同二年內史李景翊表立是院唐咸通間賜額</p>
</div>
<div class='div-other'><a id='mulu1729' />
<p class='h4'>乾明禪寺</p><p>寺在衢州府城南三十五里舊名開明禪院宋端拱九年僧開明禪師儀召宴赴闕賜對便殿未幾乞還山詔開明院為明禪院有禪師尊體</p>
</div>
<div class='div-other'><a id='mulu1730' />
<p class='h4'>大中祥符寺</p><p>寺在西安縣治西北太平寰宇記云吳征討將軍鄭平公捨宅建寺唐中書侍郎平章事陸宣公給田千餘畞以飯僧</p>
</div>
<div class='div-other'><a id='mulu1731' />
<p class='h4'>天寧萬壽禪寺</p><p>寺在西安縣治西華豐樓先有金華聖者定光古佛坐化於此真身漆布祈禱有應及火厥體巋然獨存宋趙清獻公有贊宋末六都義士楊復義捨田四百餘畞以飯僧</p>
</div>
<div class='div-other'><a id='mulu1732' />
<p class='h4'>保安寺</p><p>寺在常山縣北二十五里吳越侍御史江景房建建隆初吳越納土景房歸隱開化桂巖曾為里人白其冤送金十鎰以謝景房笑斥之里人以金買地入寺重構院宇創祠堂塑景房像</p>
</div>
<div class='div-other'><a id='mulu1733' />
<p class='h4'>靈山寺</p><p>寺在開化縣西五十步相傳五代時有兩僧來止其一嘗夜出人見有秉燭前導者已忽不見其一嘗夜臥榻上有蛇蜿蜒與居號曰役鬼禪師臥蛇禪師大德後皆化去宋皇祐辛卯僧清臣始建寺於山麓其兩僧舊居嘗有神光詔賜今額元初兵燬</p>
</div>
<div class='div-other'><a id='mulu1734' />
<p class='h4'>崇勝教寺</p><p>寺在嚴州府建德縣西三十里宋大中祥符八年賜名崇勝院時有僧義澄真宗嘗賜以御札詩云正觀心地法色相本皆空禪慧明宗性超然萬法中院舊有真宗仁宗皇太后太妃賜義澄劄子御書</p>
</div>
<div class='div-other'><a id='mulu1735' />
<p class='h4'>龍華寺</p><p>寺在淳安縣南四十五里舊名永泰寺不知所建年代圖經云寺有寶大二年都嵒將方鄴等乞重修狀及有寶大三年睦州請僧住持帖按寶大寶正皆錢氏年號則此寺蓋建於五代以前也宋政和三年以犯哲宗陵名改賜今額</p>
</div>
<div class='div-other'><a id='mulu1736' />
<p class='h4'>龍泉寺</p><p>寺在淳安縣東五十五里舊名龍泉院唐咸通七年建院有泉一泓出雲雨以蘇旱乾疑有龍在焉因以名宋政和六年縣人裒錢一新諫議大夫江公望為之記且載龍泉之異其略曰一斛之水甚微龍託之而神濡為膏澤以福於人而佛祠託之以興云</p>
</div>
<div class='div-other'><a id='mulu1737' />
<p class='h4'>圓通院</p><p>院在府城東興仁門外東津山上唐善道和尚開山院有觀音像遇旱祈雨輒應宋紹興七年知州胡寅送趙抃詩有寺亭高絕面靈山迤邐羣峰不可攀之句即此</p>
</div>
<div class='div-other'><a id='mulu1738' />
<p class='h4'>柵源院</p><p>院在淳安縣東北昌期鄉不知所建年代圖經云院有至道三年知縣孫讜撰重建殿宇記有云越王勾踐襲吳兵行之際於此源口立砦柵千載而下始有是寺因地而稱又曰寺有聖者像鄉民歲時水旱疾疫有禱必獲應又曰院壁有咸通十三年沙門師魯書武宗詔毀天下佛寺聖者之像巋然曾不焦壞洎像教復興吳人王璿得之於山塢泥潦之中相好儼然益彰是教之不可泯其大要如此</p>
</div>
<div class='div-other'><a id='mulu1739' />
<p class='h4'>江心寺</p><p>寺在溫州府城北江中寺有東西二塔一名龍翔興慶院宋建炎初高宗航海駐蹕於此御書清暉浴光二軒扁刻於石</p>
</div>
<div class='div-other'><a id='mulu1740' />
<p class='h4'>仙巖聖壽禪寺</p><p>寺在樂清縣崇泰鄉仙巖山唐至德間建乃天下第二十六福地宋陳止齋讀書於此朱晦菴訪之書溪山第一四字唐司空圖有溫州仙巖寺銘</p>
</div>
<div class='div-other'><a id='mulu1741' />
<p class='h4'>佛日寺</p><p>寺在處州府城南五里宋建寺左有高陽洞前有爽氣亭</p>
</div>
<div class='div-other'><a id='mulu1742' />
<p class='h4'>福林寺</p><p>寺在白雲山唐建寺前有鏡心池亭西有青山亭</p>
</div>
<div class='div-other'><a id='mulu1743' />
<p class='h4'>崇仁寺</p><p>寺在龍泉縣南五里五代時建有華嚴寶塔宋何執中嘗題詩於塔頂</p>
</div>
<div class='div-other'><a id='mulu1744' />
<p class='h4'>寶勝院</p><p>院在縉雲縣南三里有石塔高數丈王雋詩山中石塔不知年七級嵯峨尚宛然玉柱高擎天咫尺金蓮光照界三千即此</p>
</div></div>
<div class='div-other'><a id='mulu1745' />
<p class='h3'>江西通志</p>
<div class='div-other'><a id='mulu1746' />
<p class='h4'>普賢寺</p><p>寺在南昌府城惠民門內晉故禪居寺隆安四年太守熊鳴鵠捨宅建改為隆興院會昌間觀察使裴休迎希運禪師居此南唐保大二年刺史邊鎬以鐵二十萬觔鑄普賢乘白象寺遂以普賢名明永樂間重建</p>
</div>
<div class='div-other'><a id='mulu1747' />
<p class='h4'>延慶寺</p><p>寺在府城順化門內晉建武元年得琉璃佛像詔建寺以處之名琉璃寺唐咸通二年觀察使嚴譔表請重建因延慶節奏改今名</p>
</div>
<div class='div-other'><a id='mulu1748' />
<p class='h4'>大安寺</p><p>寺在府城北初名東寺有鐵香爐高六尺許識云赤烏元年造晉時西域僧安世高本安息王太子避位來止於此遂名大安寺唐武德間改為宣明寺大中間又改普濟寺明初重建復今名</p>
</div>
<div class='div-other'><a id='mulu1749' />
<p class='h4'>香城寺</p><p>寺在西山晉僧白雲善六戊法因寇亂以杳遍插山口煙遂為城寇見遠遁民賴脫患</p>
</div>
<div class='div-other'><a id='mulu1750' />
<p class='h4'>總持寺</p><p>寺在府城進賢門內唐開元中建舊名總持院寺內有龍井祈雨屢驗</p>
</div>
<div class='div-other'><a id='mulu1751' />
<p class='h4'>末寧寺</p><p>寺一名上藍寺在府城初郡故子城西有蛟井在梁豫章王師葛鱏宅東南天監中龍鬥井中豫章王蕭綜造大佛鎮之鱏復於太清初捨宅名大佛寺唐開元間改為開元寺又貢院亦稱開元寺址有唐明皇銅像號真容殿大曆間馬祖建道塲於此大中間燬後南平王鍾傳奏復建為上藍院以居上藍山僧令超宋真宗時改承天寺政和間改能仁寺明初以寺址創南昌縣治遷寺於元故帝師殿一云即鍾傳之故居明景泰間更名末寧為祝釐習禮之所有藏經閣順治戊子會城之變兵馬蹂躪梵宇傾<span class='corr'>圮</span>住持僧照福募緣修葺總督張朝璘巡撫董衛國倡率文武各官捐資重修大殿鼎建藏經閣鑄丈六金身佛像改名佑清寺</p>
</div>
<div class='div-other'><a id='mulu1752' />
<p class='h4'>興福寺</p><p>寺在府城南宋悟覺禪師講經有白蛇來聽又呼蛇聽寺</p>
</div>
<div class='div-other'><a id='mulu1753' />
<p class='h4'>龍光寺</p><p>寺在府城北龍沙岡三面積沙蜿蜒擁抱南有蓮池池水澄瑩不受沙侵如山律師說戒處布政使陸長庚重修</p>
</div>
<div class='div-other'><a id='mulu1754' />
<p class='h4'>桑林寺</p><p>寺在南昌縣六十四都舊名延福寺唐武德五年建有建炎二年鐘一宣和六年石一</p>
</div>
<div class='div-other'><a id='mulu1755' />
<p class='h4'>大雄寺</p><p>寺在南昌縣十八都瑤湖西汊唐世有大雄村善士建齋飛旛至此因建寺以大雄名</p>
</div>
<div class='div-other'><a id='mulu1756' />
<p class='h4'>崇因寺</p><p>寺在進賢縣上坊宋治平三年賜額宋晏殊舉神童過此作詩有云苔逕雨餘堆落葉石樓風靜鎖閒雲</p>
</div>
<div class='div-other'><a id='mulu1757' />
<p class='h4'>寶雲寺</p><p>寺在奉新縣東北梁太清初建殿中有七寶石五色爛然潤澤可愛舊存鐵鑄菩薩像五十三軀南唐祕書郎陳用覺作寶雲寺碑</p>
</div>
<div class='div-other'><a id='mulu1758' />
<p class='h4'>百丈寺</p><p>寺在百丈山唐大智禪師創建一名大智禪院有柳公權所書法正禪碑相傳寺後有青猿聽大智講經講罷長嘯而去寺南有靈境亭</p>
</div>
<div class='div-other'><a id='mulu1759' />
<p class='h4'>惠安寺</p><p>寺在奉新縣西寺前瞰溪流有兼勝閣登之盡見溪山之勝宋分寧黃庭堅書閣榜</p>
</div>
<div class='div-other'><a id='mulu1760' />
<p class='h4'>雙林寺</p><p>寺在靖安縣繡谷峰梁天監間西域沙門竺曇忽過此稱其山水似西天婆羅雙林間如來說法之地因名唐柳公權書門額曰大中雙林禪寺嘉禾彭輅詩有云地脉遙分雙樹下雲屏高對萬峰聯</p>
</div>
<div class='div-other'><a id='mulu1761' />
<p class='h4'>寶峯寺</p><p>寺在石門山初名泐潭唐馬祖藏塔於此有權德與碑張商英記寺有選佛堂藕潭釣磯冕旒山諸勝</p>
</div>
<div class='div-other'><a id='mulu1762' />
<p class='h4'>雲堂院</p><p>院在新建縣梅嶺唐僧貫休居此有山居詩休嘗畫羅漢<span class='corr'>已</span>畢十五身忽從禪定起自寫本身以足之今第十六身是</p>
</div>
<div class='div-other'><a id='mulu1763' />
<p class='h4'>永福寺</p><p>寺在饒州府治東梁鄱陽王蕭恢捨宅為寺天聖二年有二異僧至建石塔高三十丈元至正二十五年<span class='corr'>劚</span>基得玻璃瓶中貯甘露貢於朝遂詔以甘露名其門明宣德七年遷府治於右隙地唐司馬姑蘇顧况有詩</p>
</div>
<div class='div-other'><a id='mulu1764' />
<p class='h4'>馬祖禪寺</p><p>寺唐初大師行脚至此見山頂址俱石如立馬狀因名馬祖至宋咸平二年僧幻菴修行其中通禪慧元李兵燬明洪武初重興二十五年歸併中興道院靈山庵入寺為叢林禪寺永樂八年增三山飯堂</p>
</div>
<div class='div-other'><a id='mulu1765' />
<p class='h4'>東臺寺</p><p>寺唐景福元年建名資勝寺宋淳祐間檀越楊漢兄弟三人俱登進士第漢為東臺官奏陞為東臺資勝寺元季兵燬明洪武初重興</p>
</div>
<div class='div-other'><a id='mulu1766' />
<p class='h4'>寶積寺</p><p>寺在浮梁縣北隅唐大中建宋佛印修戒於此手植二柏有詩元末寺壞明洪武甲子年重興後有三賢堂祀蘇軾黃庭堅佛印</p>
</div>
<div class='div-other'><a id='mulu1767' />
<p class='h4'>天寧寺</p><p>寺在廣信府上饒縣耆德坊吳周瑜故宅址也唐覺範洪禪師開山賜額報恩光孝禪院宋政和二年改今名</p>
</div>
<div class='div-other'><a id='mulu1768' />
<p class='h4'>景德寺</p><p>寺在上饒縣南一里許舊有十五小院曰薌巖曰浴佛曰報恩曰水陸曰孔雀曰文殊曰普賢曰慈氏曰禪月曰玉白曰戒壇曰齋庫曰泗州曰廣信曰尊聖俱宋景德間建今存者報恩孔雀水陸慈氏而<span class='corr'>已</span>明洪武二十四年立為叢林</p>
</div>
<div class='div-other'><a id='mulu1769' />
<p class='h4'>普寧寺</p><p>寺在玉山縣信豐鄉宋皇祐間建寺後有武安塔宋陸子靜有詩謝禹武安塔有賦</p>
</div>
<div class='div-other'><a id='mulu1770' />
<p class='h4'>鵝湖寺</p><p>寺在鉛山縣北十五里舊名壽禪院以鵝湖山改今名唐代宗大曆中大義禪師披荊振錫結菴峰頂後順宗朝以庵置峰頂禪院第二代雪峰敷禪師移臨官道咸平中賜宸翰歲許度僧景德四年改賜鵝湖有大義真身慈濟菴通濟廟大義泉新羅捨身崖御書閣說法堂臨深妙峯躡雲雙松諸亭皆經兵燬宋太宗仁宗真宗有詩唐宋名人多題味是為邑之禪院第一道傍長松延袤十餘里云大義所植明萬曆間養菴禪師自臨濟卓錫寺中重興法席戒律精嚴遠近尊師之宗風復振唐韋處厚有碑宋曾鞏有佛殿記明顧錫疇有養菴和尚碑</p>
</div>
<div class='div-other'><a id='mulu1771' />
<p class='h4'>海智寺</p><p>寺在鉛山縣東南五十里距大塵山之巔極為懸峻唐昭宗景福二年為龍福院治平二年改賜有法雲堂堂之中有靈泉今為邑第三禪院</p>
</div>
<div class='div-other'><a id='mulu1772' />
<p class='h4'>章法院</p><p>院在鉛山縣東四十里踞天柱山唐僧道和駐錫其下四方諸禪競宗之初結草庵後代遂為精藍昭宗乾寧五年西林院宋治平二年改賜高林蓊鬱飛湍激洄有中和堂光閣芙蓉軒水月池左之銅鐘天順二年檢校廬州刺史張崇鑄或曰與上藍鐘同時有端拱元年觀音寺僧令休碑今為邑第二禪院張固和游章法院詩劃見地與藏勝境始知天柱是名山</p>
</div>
<div class='div-other'><a id='mulu1773' />
<p class='h4'>歸宗寺</p><p>寺在南康府紫霄峰下晉王羲之故宅僧佛馱耶自西來羲之施宅為寺唐智常禪師居之宋嘉祐間周伯祥捨錢增修</p>
</div>
<div class='div-other'><a id='mulu1774' />
<p class='h4'>開先寺</p><p>寺在廬山南麓南唐李中主問舍於五老峰下野夫獻之買為書堂及即位以為寺名開先太平興國二年賜名開先華藏明天順初都綱大然請賜今額</p>
</div>
<div class='div-other'><a id='mulu1775' />
<p class='h4'>能仁羅漢寺</p><p>寺宋咸平間廣濟堅禪師建寺成章聖皇后夢十八應真乞歸廬山<span class='corr'>已</span>而高麗來貢佛及羅漢金像詔就寺奉置因併賜藏經土田瑪瑙琴象皮鼓</p>
</div>
<div class='div-other'><a id='mulu1776' />
<p class='h4'>雲居禪寺</p><p>寺在建昌縣世傳顏雲捨宅為寺又云僧道容相地為之江西節度使王鍾傳奏賜額曰龍昌宋改曰真如仁宗書飛白字及賜僧了元袈裟晏殊為記</p>
</div>
<div class='div-other'><a id='mulu1777' />
<p class='h4'>凌霄崖院</p><p>院一名明真院唐僧馬祖建今馬祖洞猶存傍有石梵亭臺泉石幽秀</p>
</div>
<div class='div-other'><a id='mulu1778' />
<p class='h4'>上大林寺</p><p>寺在九江府廬山之巔晉創元末兵燬明宣德年間增修寺前有寶樹二株莫紀其年曲幹垂枝圓旋如蓋</p>
</div>
<div class='div-other'><a id='mulu1779' />
<p class='h4'>天池寺</p><p>寺在廬山之巔上有一池四時不涸宋嘉定間開創塔係韓<span class='corr'>侂</span>胄所造元壬辰兵燬明洪武六年復建太祖因周顛賜碑記及銅鐘象鼓中大佛三尊</p>
</div>
<div class='div-other'><a id='mulu1780' />
<p class='h4'>臥雲寺</p><p>寺在烏龍潭下元僧東巖復創宋時有僧朝太宗勘之曰朕聞臥雲深處不朝天僧無語</p>
</div>
<div class='div-other'><a id='mulu1781' />
<p class='h4'>竹林寺</p><p>寺在天池之南有名無寺惟鐘鼓燈影可憑時或見之石罅中有清虛靈臺四字外有竹林寺三字李夢陽云非篆非隷周顛僊筆也</p>
</div>
<div class='div-other'><a id='mulu1782' />
<p class='h4'>烏竹寺</p><p>寺在瑞昌縣甘露鄉宋建元末廢明萬曆間土人伐薪見羅漢像古甚所求甚應乃新之</p>
</div>
<div class='div-other'><a id='mulu1783' />
<p class='h4'>檗禪寺</p><p>寺在瑞昌縣黃茅山麓棟柱牕櫺無一非石雕鏤精巧丹艧輝煌舊名北禪雲居晦山禪師有時題壁重訂今名</p>
</div>
<div class='div-other'><a id='mulu1784' />
<p class='h4'>上鍾山觀音巖寺</p><p>寺在湖口縣南唐咸通元年僧雪峯創院名崇壽宋隆興以來<span class='corr'>圮</span>壞僧重修建改今額元至正二十三年八月初八日明太祖駐師南湖嘴征陳友諒幸本寺御書濟巖二字</p>
</div>
<div class='div-other'><a id='mulu1785' />
<p class='h4'>靈峰寺</p><p>寺在建昌府南城縣東南五里三十四都從姑山頂宋紹聖初一僧遇旱曝身巖上雨澤沾足因榜曰秋澤巖元符中道者周智方又奉南安主至巖中禱應如響會郡有靈峯寺久廢因移是額遂以名之知府秦藑詩雲斂千峯出天寒一鴈秋</p>
</div>
<div class='div-other'><a id='mulu1786' />
<p class='h4'>法水寺</p><p>寺在瀘溪縣四都舊名靈泉有苦行僧結庵於院東乃感溫泉湧於石竇歲旱不涸祁寒不變唐開元改為禪林故以溫湯為額後復改靈泉宋景德初改法水禪院寺前有羅漢松二株大數百圍高七八丈盤鬱婆娑形如偃蓋相傳植自唐時曾梅阜有詩明萬曆戊戌年毀石文器有重建序</p>
</div>
<div class='div-other'><a id='mulu1787' />
<p class='h4'>寶應寺</p><p>寺在撫州府治南即謝靈運翻經處唐白居易有記</p>
</div>
<div class='div-other'><a id='mulu1788' />
<p class='h4'>明水寺</p><p>寺在府城西三十里唐建有雙石號石門關道多古松開池種蓮號十里松風九里蓮池</p>
</div>
<div class='div-other'><a id='mulu1789' />
<p class='h4'>疎山寺</p><p>寺在金谿縣西北五十里唐何仙舟隱此中和間始建寺中有白雲閣後有一覽亭宋曾鞏有詩</p>
</div>
<div class='div-other'><a id='mulu1790' />
<p class='h4'>天寧寺</p><p>寺在臨江府學左唐以前名興化咸通中韋宙改建更名鐵佛寺宋曰天寧萬壽寺紹興中改報恩光孝寺元末燬於兵明初郡守劉貞重建內置僧綱司正綂十年勅賜袈裟及藏經藏經尋燬袈裟勅書尚存</p>
</div>
<div class='div-other'><a id='mulu1791' />
<p class='h4'>蕭山寺</p><p>寺在峽江縣西七都黃源梁天監中侍郎蕭子雲結菴隱居煉丹修道之所立碑創剎有流觴曲水飲馬芳池海棠洞蹴球塲煉丹井石筍諸勝宋淳熙中朝散郎謝盤為記</p>
</div>
<div class='div-other'><a id='mulu1792' />
<p class='h4'>隆慶寺</p><p>寺在吉安府城西內有五百羅漢堂宋蘇軾書榜</p>
</div>
<div class='div-other'><a id='mulu1793' />
<p class='h4'>龍濟寺</p><p>寺在吉安府吉水縣治東南十里踞東山第一峯後唐修禪師把茅手闢二百餘年宋明以來宗風甚盛</p>
</div>
<div class='div-other'><a id='mulu1794' />
<p class='h4'>福聖院</p><p>院在安福縣東三十里唐仙女吳彩鸞來遊手植二樹曰羅漢柏二柏甚茂交年結實</p>
</div>
<div class='div-other'><a id='mulu1795' />
<p class='h4'>禪那寺</p><p>寺在瑞州府治南鳴鳳坊寺前有池圓如鏡旱極不涸相傳舊產叢蓮每年花九品因名九蓮池</p>
</div>
<div class='div-other'><a id='mulu1796' />
<p class='h4'>淨覺寺</p><p>寺在新昌縣西一百一十里劉宋武帝建唐柳公權書額</p>
</div>
<div class='div-other'><a id='mulu1797' />
<p class='h4'>太平興國寺</p><p>寺在袁州府城南大仰山下二神捐地與小釋迦結庵之所塔尚存唐會昌賜名棲隱宋改今名山水奇勝石徑縈迴飛瀑湍駛泉流洒洒鳴殿下敻異人境唐宋賜經御書碑碣甚多俱燬今存元碑程鉅夫撰記</p>
</div>
<div class='div-other'><a id='mulu1798' />
<p class='h4'>慈化寺</p><p>寺在府城北一百二十里寺常聚僧千人</p>
</div>
<div class='div-other'><a id='mulu1799' />
<p class='h4'>永清院</p><p>院在分宜縣院內有白巖清暉閣方池古松圭齋為賦四詩歐陽貞撰清暉閣賦</p>
</div>
<div class='div-other'><a id='mulu1800' />
<p class='h4'>寶塔寺</p><p>寺在贛州府信豐縣後有石塔無影影見則火</p>
</div>
<div class='div-other'><a id='mulu1801' />
<p class='h4'>大乘寺</p><p>寺在興國縣有飛來石佛</p>
</div>
<div class='div-other'><a id='mulu1802' />
<p class='h4'>普化寺</p><p>寺在南安府城東三十五里舊名龍山唐咸通中郡人建宋勅賜額元延祐年間增飾後易山名曰鎮龍以山左有潭潭有龍也傍有獅象形前有瑞人峰</p>
</div>
<div class='div-other'><a id='mulu1803' />
<p class='h4'>寶界寺</p><p>寺在府城西北歲三大禮郡邑官僚習儀於此因扁曰萬壽山又曰祝壽道塲宋皇祐初建名福田院後稍增廓易今名</p>
</div>
<div class='div-other'><a id='mulu1804' />
<p class='h4'>玉峰院</p><p>院在大庾縣西六十里鄉名上峒有五山蜿蜒而來中有圓阜俗名五龍珠後有峰最高為照山名玉峰</p>
</div></div></div></div>
</div><!-- end of div[@id='body'] -->
</body></html>