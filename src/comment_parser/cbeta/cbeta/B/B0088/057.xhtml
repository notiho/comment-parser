<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu1805' />
<div class='div-other'>
<p class='h2'>欽定古今圖書集成博物彙編神異典　第一百十一卷目錄</p>
<ul class="">
<li>僧寺部彙考五
<ul class="">
<li>湖廣通志<span class="note-inline">(鐵佛寺　寶通寺　頭陀寺　鸚鵡寺　九峰寺　寒溪寺　靜寶寺　柏泉寺　方廣寺　天然寺　高塔寺　護國寺　葛陀寺　誌公巖寺　馬巖寺　仙宮寺　鐵佛寺　花藥寺　花光寺　福嚴寺　楚興寺　書堂寺　崇勝寺　至源寺　一歸寺　穀山寺　佛光寺)</span></li>

<li>福建通志<span class="note-inline">(萬歲寺　法海寺　開元寺　光孝寺　鼓山湧泉寺　大乘愛同寺　南澗寺　西禪寺　鳳池寺　九峰寺　仙宗寺　極樂寺　天王寺　竹林寺　靈峰寺　寶應寺　寶林院　寶華巖庵　聖水寺　方廣寺　名山寺　靈石寺　延慶寺　靈隱寺　重興寺　開元寺　寶藏寺　梵天寺　永安寺　開元寺　報恩光孝寺　龍山寺　斗峰寺　勝果寺　聖跡寺　光化寺　瑞巖壽聖寺　烏山興福寺　報恩寺　報國寺　靈巖廣化寺　囊山慈壽寺　龍華寺　仁壽寺　西庵寺　廣福寺　金鐃報國寺　開元淨慧萬歲寺　淨眾寺　清泉寺　目連寺　昭明寺　方廣寺)</span></li>

<li>四川總志<span class="note-inline">(大慈寺　聖壽寺　普慈寺　祇園寺　龍潭寺　梵安寺　東林寺　西林寺　石經寺　惠劍寺　羅漢寺　觀音閣　資福寺　靈泉寺　欒巴寺　甘露寺　龍泓寺　旌喜院　白塔寺)</span></li>

<li>廣東通志<span class="note-inline">(光孝寺　淨慧寺　懷聖寺　<span class="corr">蒲澗</span>寺　寶陀寺　西禪<span class="corr">龜</span>峰寺　大<span class="corr">通</span>古寺　海<span class="corr">鰲</span>寺　長壽庵　華林寺　寶林寺　資福寺　無量寺　華山寺　廣慶寺　北山寺　<span class="corr">延</span>祥寺　仁壽光運寺　報恩光孝寺　南華寺　月華寺　<span class="corr">龜</span>峰寺　金<span class="corr">船</span>寺　太平寺　<span class="corr">耽</span>石院　延祥寺　雲封寺　寶成寺　天寧寺　寧國寺　東<span class="corr">洲</span>寺　天寧萬壽<span class="corr">禪</span>寺　天寧寺　普明寺)</span></li>

<li>廣西通志<span class="note-inline">(棲霞寺　<span class="corr">鑑</span>山寺　報恩光孝寺　香海庵　景祐寺　報恩寺　佛壽寺　西竺寺)</span></li>

<li>貴州通志<span class="note-inline">(大興國寺　永祥寺　陽寶山寺　圓通寺　三教寺　<span class="corr">釋慈</span>寺　中山寺　吉祥寺)</span></li>

<li>雲南通志<span class="note-inline">(五華寺　<span class="corr">圓</span>通寺　玅湛寺　妙高寺　佛嚴寺　玅定寺　靈芝寺　<span class="corr">盤</span>龍寺　華嚴寺　報恩寺　玉泉寺　善覺寺　<span class="corr">湧</span>金寺　鳳翔寺　五龍寺　<span class="corr">瀘</span>源寺　<span class="corr">感</span>通寺　<span class="corr">崇</span>聖寺　弘聖寺　帝釋寺　鶴頂寺　<span class="corr">靈</span>塔寺　羅筌寺　飛來寺　<span class="corr">道</span>勝寺　水<span class="corr">目</span>寺　般若寺　<span class="corr">傳</span>衣寺　<span class="corr">石</span>鐘寺　龍泉寺　天興寺　天應寺　雲泉寺　觀音寺　龍<span class="corr">蟠</span>寺　絕峰寺　白雲寺　竹<span class="corr">掃</span>寺　天花寺　德雲寺　飛來寺　蘭若寺　石龍寺　<span class="corr">等</span>覺寺)</span></li>
</ul></li>
</ul></div>
<p class='juan'>神異典第一百十一卷</p>
<div class='div-other'><a id='mulu1806' />
<p class='h2'>僧寺部彙考五</p>
<div class='div-other'><a id='mulu1807' />
<p class='h3'>湖廣通志</p>
<div class='div-other'><a id='mulu1808' />
<p class='h4'>鐵佛寺</p><p>寺在武昌府治西南文昌門內梁天監中邵陵王捨宅建唐天寶中有紅白二蜘蛛出入寺井為妖鑄鐵佛三鎮之更今額明勅修置僧綱司於內</p>
</div>
<div class='div-other'><a id='mulu1809' />
<p class='h4'>寶通寺</p><p>寺在府治東十里洪山下內有寶通塔唐寶曆中善信禪師開山宋制置使孟珙都統張順重修明楚昭王益擴舊制</p>
</div>
<div class='div-other'><a id='mulu1810' />
<p class='h4'>頭陀寺</p><p>寺在府治黃鵠磯即今觀音閣一名竹林寺齊王巾為文以紀其勝</p>
</div>
<div class='div-other'><a id='mulu1811' />
<p class='h4'>鸚鵡寺</p><p>寺在府治南鸚鵡洲畔即黃祖殺彌衡處人哀之故立寺</p>
</div>
<div class='div-other'><a id='mulu1812' />
<p class='h4'>九峰寺</p><p>寺在府城東六十里高僧無念開山明楚昭王供之太祖召入京賜金鉢盂千佛衣詩章後遣人賜松花並詩葬本寺塔下</p>
</div>
<div class='div-other'><a id='mulu1813' />
<p class='h4'>寒溪寺</p><p>寺在武昌縣晉陶侃得文殊銅像于海上初送寒溪即此</p>
</div>
<div class='div-other'><a id='mulu1814' />
<p class='h4'>靜寶寺</p><p>寺在嘉魚縣東北六十里宋建明正統三年重建中有石塔云僧紹忠邑人披剃本寺持戒精嚴以醫藥救濟嘗乘白馬無轡有一黑犬每隨出入必導馬前後師端坐而逝號嬾狗祖師至今肉形尚存其犬亦埋塔前上生牡丹一叢士人每年以花開稀盛占歲豐歉若移植則不花</p>
</div>
<div class='div-other'><a id='mulu1815' />
<p class='h4'>柏泉寺</p><p>寺在漢陽府城西北六十里寺前有古井世傳大禹治水時植柏大別山其根盤曲直至井底因名</p>
</div>
<div class='div-other'><a id='mulu1816' />
<p class='h4'>方廣寺</p><p>寺在黃州府城金鋪山北金鼎山中前後二塔明楚王孫建為都御史方任讀書處</p>
</div>
<div class='div-other'><a id='mulu1817' />
<p class='h4'>天然寺</p><p>寺在蘄水縣青獅山三祖僧璨得法後即住靜於此</p>
</div>
<div class='div-other'><a id='mulu1818' />
<p class='h4'>高塔寺</p><p>寺在黃梅縣東南隅寺肇於唐宋建塔十二級高百七十丈明永樂五年重修今燬新構小殿一重</p>
</div>
<div class='div-other'><a id='mulu1819' />
<p class='h4'>護國寺</p><p>寺在荊州府城東草市梁天監中建張僧繇嘗於柏堂內圖孔聖十哲像明帝怪問釋寺何為寫孔聖之容僧繇曰後當賴此及後周廢浮屠法獨此寺有孔聖像得不燬明洪武初復修</p>
</div>
<div class='div-other'><a id='mulu1820' />
<p class='h4'>葛陂寺</p><p>寺在府城相傳葛洪煉丹於此丹井尚存</p>
</div>
<div class='div-other'><a id='mulu1821' />
<p class='h4'>誌公巖寺</p><p>寺在鄖陽府房縣西北二十五里誌公禪師碑存</p>
</div>
<div class='div-other'><a id='mulu1822' />
<p class='h4'>馬巖寺</p><p>寺在房縣西百里馬祖道塲碑尚存</p>
</div>
<div class='div-other'><a id='mulu1823' />
<p class='h4'>仙宮寺</p><p>寺在房縣西南四十里陳摶修煉處石基猶存</p>
</div>
<div class='div-other'><a id='mulu1824' />
<p class='h4'>鐵佛寺</p><p>寺在長沙府城北唐建鑄三鐵佛因名元燬明洪武初重建</p>
</div>
<div class='div-other'><a id='mulu1825' />
<p class='h4'>花藥寺</p><p>寺在衡州府郡城西南創自宋寶祐年舊傳為晉黃葛二仙煉藥處</p>
</div>
<div class='div-other'><a id='mulu1826' />
<p class='h4'>花光寺</p><p>寺在衡陽太平鄉宋僧花光居此黃山谷過之贈以詩</p>
</div>
<div class='div-other'><a id='mulu1827' />
<p class='h4'>福嚴寺</p><p>寺在衡山亦云般若寺舊有唐梵經太宗御書五十卷</p>
</div>
<div class='div-other'><a id='mulu1828' />
<p class='h4'>楚興寺</p><p>寺在永州府城西四十里其地即金剛山五代時楚王馬氏屯兵於此夜聞鐘聲遂建寺以鎮之內有高麗國僧鐵山塔</p>
</div>
<div class='div-other'><a id='mulu1829' />
<p class='h4'>書堂寺</p><p>寺在府城北二十里唐僧懷素故居中有懷素遺像向有碑石後燬</p>
</div>
<div class='div-other'><a id='mulu1830' />
<p class='h4'>崇勝寺</p><p>寺在岳州府君山晉創呂雲卿遇江叟吹笛召洞庭神即此</p>
</div>
<div class='div-other'><a id='mulu1831' />
<p class='h4'>至源寺</p><p>寺在臨湘縣南八十里僧寶方精經典明神宗召入禁內賜有衣鉢幡幢藏經藏於此</p>
</div>
<div class='div-other'><a id='mulu1832' />
<p class='h4'>一歸寺</p><p>寺在臨湘縣六十里金竹山下溪巒秀絕為一邑勝景</p>
</div>
<div class='div-other'><a id='mulu1833' />
<p class='h4'>穀山寺</p><p>寺在臨湘縣唐創相傳寺左有一塔容二僧塔前有柏一株樹下一隙每日空中流穀二升以給二僧一日老僧出募其徒以斧鑿其空欲其多隨止不復有樹亦漸枯塔亦隳至今基址猶存</p>
</div>
<div class='div-other'><a id='mulu1834' />
<p class='h4'>佛光寺</p><p>寺在常德府西南五里有沈約嘯臺</p>
</div></div>
<div class='div-other'><a id='mulu1835' />
<p class='h3'>福建通志</p>
<div class='div-other'><a id='mulu1836' />
<p class='h4'>萬歲寺</p><p>寺在福州府九仙山西有浮屠七級曰定光塔唐天祐中閩王審知建梁開平中表請上祝聖壽曰萬歲塔元黃鎮成重建定光塔銘有厚壤祛幽圓珍發貯纍修於寸積重於株石礱川運材伐山輸等語嘉靖中雷震萬壽寺塔藩司屠僑詣寺拜火天方雨急以雨衣藉地拜至三塔頂所覆鐵鼎忽然墜地大書曰諸天及人無由見鼎地搖三日天雨四花土田三變今古同時屠人握閩雨衣三拜其事甚奇</p>
</div>
<div class='div-other'><a id='mulu1837' />
<p class='h4'>法海寺</p><p>寺在羅山下本梁孟司空捨宅為之有羅山館萬緣堂諸勝旁有彌陀殿明末重建</p>
</div>
<div class='div-other'><a id='mulu1838' />
<p class='h4'>開元寺</p><p>寺在芝山南梁太清中建唐開元間改今名會昌中汰天下僧寺州存其一即此南為靈源閣閣額靈源二字書文皆作水形為面南厭火而設閣上復祀羅計星像以制之大殿後向為藏經院按閩王審知時泥金銀萬餘兩作金銀字四藏經各五千四十八卷栴檀為軸玉飾諸末寶髹朱架內龍腦其中以滅蠹蟫唐翁承贊為之碑銘</p>
</div>
<div class='div-other'><a id='mulu1839' />
<p class='h4'>光孝寺</p><p>寺在閩縣時昇里宋崇寧中建政和間改天寧萬壽寺曰松風堂李綱謫居寓此有詩又曰藏六庵李邴建有枯木有人能采菌白牛無地可施鞭之句又有海月來薰二亭</p>
</div>
<div class='div-other'><a id='mulu1840' />
<p class='h4'>鼓山湧泉寺</p><p>寺在閩縣唐建中間創閩王審知命僧神晏居此歷代興廢不一明初重修有華嚴堂白雲堂妙峰閣一多庵癡坐軒憨睡室無盡門</p>
</div>
<div class='div-other'><a id='mulu1841' />
<p class='h4'>大乘愛同寺</p><p>寺在閩縣東山梁大同年置大乘寺十二年又置愛同寺唐大中間合二寺為一遂名中有夜光臺神僧室諸勝</p>
</div>
<div class='div-other'><a id='mulu1842' />
<p class='h4'>南澗寺</p><p>寺在侯官縣神光寺東梁大通間蘇清捨宅為之唐乾寧中建殿以地在烏石山澗旁故名有石佛像天寶間驟雨雷電從地湧出毆陽詹記</p>
</div>
<div class='div-other'><a id='mulu1843' />
<p class='h4'>西禪寺</p><p>寺在候官縣永欽里怡山唐咸通間長沙溈山僧大安居此五代唐更名長慶明宣德間重建有奎華閣明遠亭紫翠亭放生池諸勝</p>
</div>
<div class='div-other'><a id='mulu1844' />
<p class='h4'>鳳池寺</p><p>寺在候官縣鳳池山五代漢乾祐中建有擢秀亭翠微亭宋建炎二年進士題名於此又覽輝亭鳳池軒華池閣陳瓘被放後蒙恩自便居此李綱有鳳去空餘舊浴池竹梧交蔭翠參差之句</p>
</div>
<div class='div-other'><a id='mulu1845' />
<p class='h4'>九峰寺</p><p>寺在候官縣興城里唐大中創咸通中賜名九峰鎮國院柳公權書額</p>
</div>
<div class='div-other'><a id='mulu1846' />
<p class='h4'>仙宗寺</p><p>寺在候官縣六都五代唐同光二年創元至正間重修有寶峰亭洗鉢池曇花磴虬松關金鷄巗卓錫泉垂蘿徑諸勝</p>
</div>
<div class='div-other'><a id='mulu1847' />
<p class='h4'>極樂寺</p><p>寺在古田縣十二都唐天寶建明萬曆間重修有息見亭自貞軒放生池伏虎庵宋縣令李湛有詩</p>
</div>
<div class='div-other'><a id='mulu1848' />
<p class='h4'>天王寺</p><p>寺在長樂縣西隅唐建初有檀木遡江潮而上牧童取之夜中發光里人林錡夢其木謂我北方毘沙門天王遂捨宅為寺故名有天王閣烟蘿亭望江亭樂壽臺松石峰今多頹<span class='corr'>圮</span></p>
</div>
<div class='div-other'><a id='mulu1849' />
<p class='h4'>竹林寺</p><p>寺在長樂縣十二都唐戶曹林勣捨宅為寺有藏經室函藏經五百餘軸內函係乾德中得於海上以巨螺盛之乃妙蓮經也寺後一山其形若龜蔡襄嘗至其地指為龜山有親筆勒於石又通判蔣之奇有詩又有白龍巖安適軒</p>
</div>
<div class='div-other'><a id='mulu1850' />
<p class='h4'>靈峰寺</p><p>寺在長樂縣十九都唐建初名龍龕寺八年賜額有香爐靈山天池諸勝明萬曆間重修宋董淵湛俞俱有詩</p>
</div>
<div class='div-other'><a id='mulu1851' />
<p class='h4'>寶應寺</p><p>寺在連江縣仁賢里白巖唐建張瑩尚書讀書其中夜間鐘鼓自鳴明正統元年重建</p>
</div>
<div class='div-other'><a id='mulu1852' />
<p class='h4'>寶林院</p><p>院在連江縣中鵠里唐建有獨覺巗雷移石唐宣宗時僧法詮與涅槃大溈怡山諸老為法空友寺後絕峰有巨石如覆盆詮雅好居之欲移其室而未能因指之曰人實無力神乃有功俄而風雨雷電作詰旦石移山下儼然一室詮居其中四十年坐化</p>
</div>
<div class='div-other'><a id='mulu1853' />
<p class='h4'>寶華巖庵</p><p>庵在連江縣清里巖下有石室石洞頂有塔定光佛庵居其中丐夢多驗內有石眼泉碁盤石伏虎石九仙跡羚羊洞栖賢亭諸勝唐大中間建明永樂重修</p>
</div>
<div class='div-other'><a id='mulu1854' />
<p class='h4'>聖水寺</p><p>寺在羅源縣蓮花山下宋建有筆硯峰龍虎巗仙源泉彌陀石玉并金鐘潭棲雲洞眠鶴亭</p>
</div>
<div class='div-other'><a id='mulu1855' />
<p class='h4'>方廣寺</p><p>寺在末福縣保安里方廣巖下山半有石天門王翰鐫飛珮二字</p>
</div>
<div class='div-other'><a id='mulu1856' />
<p class='h4'>名山寺</p><p>寺在永福縣二十都高蓋山之下唐建五代唐賜今額有東西二石室</p>
</div>
<div class='div-other'><a id='mulu1857' />
<p class='h4'>靈石寺</p><p>寺在福清縣清源里唐建先是武宗時僧元修結庵於此誦七俱胝呪治疾崇後深入巖谷中人以為遁去有蔬甲泛流而下乃沿源訪而得之再往則廬<span class='corr'>已</span>虛蓋避會昌禁也宣宗時出詣闕貢金買山始創精舍名翠石院至是賜靈石俱胝院額宋天<span class='corr'>聖</span>初重修有仙人碑蟠桃塢等十勝</p>
</div>
<div class='div-other'><a id='mulu1858' />
<p class='h4'>延慶寺</p><p>寺在福清縣新安里五代唐建初名靈曜宋賜今額山泉甘洌所產茶異常品</p>
</div>
<div class='div-other'><a id='mulu1859' />
<p class='h4'>靈隱寺</p><p>寺在福清縣龍仁寺旁宋建有不溢泉平步臺小龍潭海月庵</p>
</div>
<div class='div-other'><a id='mulu1860' />
<p class='h4'>重興寺</p><p>寺在福清縣光賢里五代周建初為庵名大悲至是拓之乃更今名旁有石高峰石馬泉</p>
</div>
<div class='div-other'><a id='mulu1861' />
<p class='h4'>開元寺</p><p>寺在泉州府晉江縣肅清門外邑長者黃守恭捨宅為寺初名蓮花寺寺有東西二塔東塔號鎮國唐僧文偁作木塔宋易以石西塔五代閩王審知建木塔號無量壽塔宋紹興始為石塔明萬曆間叅政黃文炳修正殿法堂及兩廊萬曆三十二年地震東塔頂折邑人侍郎詹仰庇修之三十四年大風西塔葫蘆壞大學士李廷機修之如舊</p>
</div>
<div class='div-other'><a id='mulu1862' />
<p class='h4'>寶藏寺</p><p>寺在德化縣未建時有牧者繫牛於此忽有一人追之須臾不見後即其地掘之得洪鐘鄉人為蓋寺故名</p>
</div>
<div class='div-other'><a id='mulu1863' />
<p class='h4'>梵天寺</p><p>寺在同安縣大輪山阿齋舍東有朱子刻戰龍松三大字於石旁有泉歷壑而下曰靈泉越壑上有瞻亭二字倒挂於石亦朱子書其巔峰四望海色蒼冥竝歸一覽朱子有隷書於石曰極目翠微之際</p>
</div>
<div class='div-other'><a id='mulu1864' />
<p class='h4'>永安寺</p><p>寺在建寧府建安縣黃華山麓創自唐貞觀中五代唐為功德院更名永安宋名十方禪院明嘉靖間因大中寺火移建於此為祝聖道塲</p>
</div>
<div class='div-other'><a id='mulu1865' />
<p class='h4'>開元寺</p><p>寺在甌寧縣雲際山麓晉時建俗傳為呂蒙故宅初名林泉唐改今額元於紫芝峰頂建塔曰善見後燬明天順間建丹青閣於寺左半山之阿駕橋以渡萬曆間閣左建馬仙庵向有佛牙僧視為法寶</p>
</div>
<div class='div-other'><a id='mulu1866' />
<p class='h4'>報恩光孝寺</p><p>寺在甌寧縣獅峰之麓宋賜名景德院崇寧中改崇寧政和間又改天寧萬壽寺紹興七年改今額明萬曆間建輪藏寶塔</p>
</div>
<div class='div-other'><a id='mulu1867' />
<p class='h4'>龍山寺</p><p>寺在甌寧縣龍首山下初建於長汀名龍山福王院五代間移今所內有華歆并瑞松亭</p>
</div>
<div class='div-other'><a id='mulu1868' />
<p class='h4'>斗峰寺</p><p>寺在甌寧縣明初建中有石鼓松蘿蓮花湖仙會亭白雲橋占星峰卓錫泉蘸月池</p>
</div>
<div class='div-other'><a id='mulu1869' />
<p class='h4'>勝果寺</p><p>寺在浦城縣治東隅漢越王餘善行宮故址梁武帝<span class='corr'>圮</span>名崇雲寺隋廢唐改今額明永樂間累修又<span class='corr'>圮</span>萬曆間重建</p>
</div>
<div class='div-other'><a id='mulu1870' />
<p class='h4'>聖跡寺</p><p>寺在建陽縣唐咸通間建相傳馬道一禪師卓錫於此留跡在石深如篆鐫</p>
</div>
<div class='div-other'><a id='mulu1871' />
<p class='h4'>光化寺</p><p>寺在崇安縣唐咸通中創於隱漿之後田地苦沮下宋祥符中遷於濯纓坊跨山為址寺有龍藏并龍經樓寺門之右為張仲龍讀通鑑室朱子為記</p>
</div>
<div class='div-other'><a id='mulu1872' />
<p class='h4'>瑞巖壽聖寺</p><p>寺在崇安縣唐廣明庚子建宋熙寧三年賜名壽聖寺隆興初賜瑞巖額先是扣冰古佛自廣福移錫居霄歷山有仙人曰請師更入東山中有古道塲蓋此地云</p>
</div>
<div class='div-other'><a id='mulu1873' />
<p class='h4'>烏山興福寺</p><p>寺在崇安縣其地舊為鬼區多古松怪木神鴉羣集人無敢採樵者唐咸通五年行全和尚即其地建寺後有壇世傳為古佛撒麻降魔處</p>
</div>
<div class='div-other'><a id='mulu1874' />
<p class='h4'>報恩寺</p><p>寺在崇安縣有漆觀音像又甕有舊醢久而不敗皆唐時物也</p>
</div>
<div class='div-other'><a id='mulu1875' />
<p class='h4'>報國寺</p><p>寺在延平府南平縣新興里五代唐建舊有開山寺僧普明嘗留醋一缶囑其徒遇佛諱日以湯投之酌而且用以和蔬後經數百餘年尚存色味不變</p>
</div>
<div class='div-other'><a id='mulu1876' />
<p class='h4'>靈巖廣化寺</p><p>寺在興化府城南門外鳳凰山下梁陳間邑儒鄭露居第捨為金仙院隋開皇間改為寺唐景雲初賜額靈巖柳公權書宋太平興國初改賜今額近寺別為院者十為庵者百有二十今院惟東塔西塔月峯庵惟普門南山存東塔院內有石浮屠高五級</p>
</div>
<div class='div-other'><a id='mulu1877' />
<p class='h4'>囊山慈壽寺</p><p>寺在莆田縣延壽里唐中和初建有慧薰塔宋淳熙志云妙應大師塔也示寂於唐乾寧中宋紹興中易額慧薰</p>
</div>
<div class='div-other'><a id='mulu1878' />
<p class='h4'>龍華寺</p><p>寺在仙遊縣西南仁德里隋大業中僧惟勝結茅於此山林幽邃人跡不到後有白龍衘白蓮自空中來獻故名寺內有石浮圖二高各有三十餘丈屬院十有一庵七十七宋林篆陳易嘗隱此山寺屢燬於火宋紹興元元貞明洪武萬曆間屢建</p>
</div>
<div class='div-other'><a id='mulu1879' />
<p class='h4'>仁壽寺</p><p>寺在邵武府邵武縣東南隋仁壽間建中有十景遊人多題味焉</p>
</div>
<div class='div-other'><a id='mulu1880' />
<p class='h4'>西庵寺</p><p>寺在邵武縣東三里兩山環抱由月山循谷而入別成洞天</p>
</div>
<div class='div-other'><a id='mulu1881' />
<p class='h4'>廣福寺</p><p>寺在邵武縣西南唐會昌間建為邵武叢林勝地掛錫常數百眾</p>
</div>
<div class='div-other'><a id='mulu1882' />
<p class='h4'>金鐃報國寺</p><p>寺在建寧縣城東金鐃山之麓後梁龍德間建內有八景曰白蓮池紅芍圃虎溪橋蟾窟井龍鱗松鐵線梅翠蒲澗白玉峰</p>
</div>
<div class='div-other'><a id='mulu1883' />
<p class='h4'>開元淨慧萬歲寺</p><p>寺在漳州府治西北唐嗣聖間建又有明皇銅像宋末燬於兵元開元與淨慧寺合為一賜今額明洪武間扁曰紫芝峰宋張徵詩鑄金像出開元末檢玉書藏景祐間</p>
</div>
<div class='div-other'><a id='mulu1884' />
<p class='h4'>淨眾寺</p><p>寺在府治西北梁貞明二年建明永樂間扁其門曰萬松峰宋郭祥正詩南州三百寺此寺最輝煌</p>
</div>
<div class='div-other'><a id='mulu1885' />
<p class='h4'>清泉寺</p><p>寺在詔安縣西北五里宋胡頖隱於此寺前有泉清而甘以此得名</p>
</div>
<div class='div-other'><a id='mulu1886' />
<p class='h4'>目連寺</p><p>寺在寧德縣後周顯德元年僧雅公建名靈石庵宋開寶五年重建僧義韶居此四十餘年不食自飽嘗衣紙衣飄若環珮</p>
</div>
<div class='div-other'><a id='mulu1887' />
<p class='h4'>昭明寺</p><p>寺在寧德縣十七都梁大通元年昭明太子建賜額并造浮圖以鎮溫麻</p>
</div>
<div class='div-other'><a id='mulu1888' />
<p class='h4'>方廣寺</p><p>寺在寧德縣十五都元至元間建寺在萬山中境界幽絕澗水清瑩可照可濯與鳳山寺俱有靈異</p>
</div></div>
<div class='div-other'><a id='mulu1889' />
<p class='h3'>四川總志</p>
<div class='div-other'><a id='mulu1890' />
<p class='h4'>大慈寺</p><p>寺在成都府城東唐至德間建明皇書大聖慈寺四字</p>
</div>
<div class='div-other'><a id='mulu1891' />
<p class='h4'>聖壽寺</p><p>寺在府治西南漢建在唐為空慧寺後改龍淵孟蜀時宰相王處回捨宅以廣其基規制壯麗至宋大中祥符間移聖壽寺額於此中有秦太守所鑿石屏今在殿前俗呼為石牛寺殿中有井相傳與海通所謂龍淵也或云寺後有鄧艾廟為有識者撤去之內有唐太和中馬季武所書經呪石幢縣令雷叔聞嘗結詩社於此名曰竹林</p>
</div>
<div class='div-other'><a id='mulu1892' />
<p class='h4'>普慈寺</p><p>寺在府治東蜀人多於此餞客宋漢仲明詩城東蕭寺無人跡幾度曾因送客來</p>
</div>
<div class='div-other'><a id='mulu1893' />
<p class='h4'>祇園寺</p><p>寺在華陽治東南殿壁有琴聲撫掌則聞</p>
</div>
<div class='div-other'><a id='mulu1894' />
<p class='h4'>龍潭寺</p><p>寺在華陽治東寺內有古八角井</p>
</div>
<div class='div-other'><a id='mulu1895' />
<p class='h4'>梵安寺</p><p>寺在成都治西南五里前代為尼居名桃花寺隋文帝時易以僧大曆中崔寧鎮蜀以冀國夫人任氏本浣花女遂重修之繪任氏真於其中會昌中欲燬寺夜聞女子啼泣之聲乃止<span class='corr'>已</span>而禱雨有驗明改今名俗呼草堂寺</p>
</div>
<div class='div-other'><a id='mulu1896' />
<p class='h4'>東林寺</p><p>寺在內江縣治東北隅宋紹興十一年僧會照建明洪武中耆民陰覺賢重修傍崖結樓即石鐫像高閣臨江渚俯秋水之清漣紺殿列峰巒望晴雲之縹緲消蟬鳴於六月聽漁唱于三更</p>
</div>
<div class='div-other'><a id='mulu1897' />
<p class='h4'>西林寺</p><p>寺在內江縣治北一里宋咸淳五年僧道果建明洪武中僧昌慈重修萬松鬱鬱俯瞰江流多水雲逸趣日光初出影浴金波與東林並勝</p>
</div>
<div class='div-other'><a id='mulu1898' />
<p class='h4'>石經寺</p><p>寺在簡州治北明正德問楚山和尚入滅於此甲申賊三舉火而三熄遂相駭去成都知府冀應熊有題味</p>
</div>
<div class='div-other'><a id='mulu1899' />
<p class='h4'>惠劍寺</p><p>寺在什邡縣治東一十里唐波淪禪師嘗以劍飛卓於此</p>
</div>
<div class='div-other'><a id='mulu1900' />
<p class='h4'>羅漢寺</p><p>寺在重慶府榮昌縣治南有唐明皇御製石刻</p>
</div>
<div class='div-other'><a id='mulu1901' />
<p class='h4'>觀音閣</p><p>閣在榮昌縣治北三里佛光常現</p>
</div>
<div class='div-other'><a id='mulu1902' />
<p class='h4'>資福寺</p><p>寺在順慶府西充縣治東唐圭峰禪師說法於此二龍聽講是夜雨花</p>
</div>
<div class='div-other'><a id='mulu1903' />
<p class='h4'>靈泉寺</p><p>寺在岳池縣石壁間有王右軍遺筆</p>
</div>
<div class='div-other'><a id='mulu1904' />
<p class='h4'>欒巴寺</p><p>寺在保寧府通江縣西四百里欒巴真人建法座下有石穴每歲仲夏一蛇可三尺許先出羣蛇大小顏色不一絡繹隨之遊于殿堂几榻廚器之間或至數日絕不畏人人亦弗相害也必僧為食以飼之食<span class='corr'>已</span>其先出者先至穴口俟羣蛇畢入而後入焉土人傳為四萬八千尾云今尚然</p>
</div>
<div class='div-other'><a id='mulu1905' />
<p class='h4'>甘露寺</p><p>寺在桐梓縣三坡砌石為徑高下迥異行人憩此每苦渴甚副將陳福平寇至此見軍士覓水弗得為之側然因建寺一所相巖度勢斲木為槽引水五里施茶往來恣飲不涸巡撫張德地查捕經臨憑覽久之因題其名為甘露焉</p>
</div>
<div class='div-other'><a id='mulu1906' />
<p class='h4'>龍泓寺</p><p>寺在嘉定州治四里石壁間有九龍相傳唐明皇幸蜀時鐫</p>
</div>
<div class='div-other'><a id='mulu1907' />
<p class='h4'>旌喜院</p><p>院在眉州蟇頤山北宋建蘇轍嘗讀書其間及轍顯以為功德寺中有韓琦等記蘇洵詩石刻</p>
</div>
<div class='div-other'><a id='mulu1908' />
<p class='h4'>白塔寺</p><p>寺在丹稜縣西舊名白鶴唐大中末建內有浮圖宋重修蘇轍為記明永樂初改今名狀元楊慎有詠塔詩</p>
</div></div>
<div class='div-other'><a id='mulu1909' />
<p class='h3'>廣東通志</p>
<div class='div-other'><a id='mulu1910' />
<p class='h4'>光孝寺</p><p>寺在廣州府城內西北一里本南粵王建德故宅三國吳虞翻居此以為圃多植蘋婆訶子樹名曰虞苑晉隆和中僧罽賓始創為王園寺劉宋永初間陀羅三藏飛錫至此指訶子樹曰此西番訶梨勒果之林宜曰訶林遂創戒壇預讖曰後當有肉身菩薩于此受戒梁天監元年智藥三藏自西竺持菩提一株航海而來植於壇前曰吾過後一百七十年有肉身菩薩于此樹下開演上乘儀鳳元年僧慧能論風幡因祝髮樹下遂建風幡堂神龍元年三藏於此譯楞嚴經唐相國房融筆授後宋經略蔣之奇建軒曰筆授軒宋太祖改為乾明禪院高宗紹興二十年改為報恩廣孝寺後易為光孝咸淳五年重修元至元十二年重修兜率閣大定延祐間修鐵塔鑄齋僧大鑊明洪武十五年設僧綱司頒印置正副僧官二員凡遇慶賀先期有司于此習儀成化間欽定光孝寺名弘治七年僧定俊建四廊萬曆十九年勅修經樓天啟六年僧通岸建禪堂伽藍五祖等堂崇禎九年給事盧兆龍增石欄杆十四年李象蒙建亭殿左</p>
</div>
<div class='div-other'><a id='mulu1911' />
<p class='h4'>淨慧寺</p><p>寺在府西北半里南漢時為長壽寺梁大同三年僧曇裕建舍利塔曰寶莊嚴寺宋端拱中改名淨慧後元祐間林修建千佛塔紹聖間蘇軾至顏曰六榕明洪武六年毀其半以建永豐倉惟存塔及觀音殿八年僧堅愈於塔東重創佛殿啟門東向仍曰六榕二十四年併入西禪寺永樂九年復為本寺</p>
</div>
<div class='div-other'><a id='mulu1912' />
<p class='h4'>懷聖寺</p><p>寺在府城內西二里唐時番彝所創內建番塔輪囷直上一十六丈五尺明成化四年都御史韓雍建留達官阿都剌十七家居之塔巔有金鷄隨風南北每歲五六月彝人率以五鼓登絕頂呼號以祈風信不設佛像惟書金字為號以禮拜焉洪武二十年七月金雞為颶風所墮送京貯庫以銅易之亦為颶風所墮萬曆庚子修復易以葫蘆</p>
</div>
<div class='div-other'><a id='mulu1913' />
<p class='h4'>蒲澗寺</p><p>寺在府城北白雲山麓宋淳化元年建相傳安期生以七月二十五日於此上昇粵人是日悉往澗中沐浴以期霞舉宋太守醵鄉士大夫往遊謂之鰲頭會明學士何吾騶書額曰古蒲澗寺</p>
</div>
<div class='div-other'><a id='mulu1914' />
<p class='h4'>寶陀寺</p><p>寺在靈峰山寺有寶陀佛因名焉明太監韋眷重修蘇軾謫惠州舟泊於此感夢遂為詩云靈峰山上寶陀寺白髮東坡又到來前世得雲今我是依稀猶記妙高臺粵人呼為小金山</p>
</div>
<div class='div-other'><a id='mulu1915' />
<p class='h4'>西禪龜峰寺</p><p>寺在城西四里殿後石形如龜故名後魏提學毀建明大學士方獻夫祠寺內舊如來座跡填之輒陷兩藩入粵審理曾法孔毀祠修復顏曰西禪原跡填之始滿兩廣李棲鳳有文紀之續修萬佛樓記則巡撫董應魁撰焉</p>
</div>
<div class='div-other'><a id='mulu1916' />
<p class='h4'>大通古寺</p><p>寺在大通灣南越劉晟時賜名寶光寺達岸禪師住此化去有肉身祈禱輙應政和六年經略使覺民題賜大通慈應禪院明萬曆六年大旱眾僧迎至訶林禱雨隨降復欲迎回本寺輿重舉之不動</p>
</div>
<div class='div-other'><a id='mulu1917' />
<p class='h4'>海鰲寺</p><p>寺在番禺琵琶洲明萬曆中勳卿郭棐光祿丞王學曾建九級浮圖培通省氣脉葺寺三座於前中為制府生祠</p>
</div>
<div class='div-other'><a id='mulu1918' />
<p class='h4'>長壽庵</p><p>庵在城西南五里舊順母橋故址明萬曆丙午巡按沈正隆至得疾士民爭走神祠誦觀音救苦經數日御史夢見一白衣婦人翼蔽而前詢之云來自城西疾遂瘳因即舊地恢建慈度閣以奉大士餘為妙證堂左右禪房悉[備-用+冉]顏曰長壽地可八畝知縣劉廷元益以白雲廢寺田四十三畝一分俾世香燈遂成名剎有御史碑記</p>
</div>
<div class='div-other'><a id='mulu1919' />
<p class='h4'>華林寺</p><p>寺在城西南一里梁普通七年西天達磨從本國來汎重溟凡三周寒暑至此始建</p>
</div>
<div class='div-other'><a id='mulu1920' />
<p class='h4'>寶林寺</p><p>寺在順德縣南鳳凰山之麓創始於五代季宋開禧間鄉民嚴宗易更新之明嘉靖間僧懷樹文照文覺募化重修為祝聖習儀之所</p>
</div>
<div class='div-other'><a id='mulu1921' />
<p class='h4'>資福寺</p><p>寺在東莞縣治西南漢邵廷瑁建週圍四至四井為界元季毀明永樂十一年重修有羅漢閣舍利塔蘇軾作羅漢閣記有再生柏以祖堂禪師去而枯迎師回而復榮亦蘇軾為之銘</p>
</div>
<div class='div-other'><a id='mulu1922' />
<p class='h4'>無量寺</p><p>寺在香山縣東宋紹興間劉中行宅掘地得鐵佛遂捨宅修建蕭惠叔又捨銅佛一軀元季毀明洪武十一年僧本廉于已毀寶慶寺舊址起創仍舊額嘉靖二年魏提學行文教諭顏階毀銅佛鑄籩豆二十四以祀文廟七年遊僧重建</p>
</div>
<div class='div-other'><a id='mulu1923' />
<p class='h4'>華山寺</p><p>寺在三水縣僧復庵建僧古溪重修內有金沙井<span class='corr'>鬬</span>龍鐘</p>
</div>
<div class='div-other'><a id='mulu1924' />
<p class='h4'>廣慶寺</p><p>寺在清遠縣即清遠峽飛來寺梁普通間真俊禪師建賜額至德宋康定二年改今額相傳真俊師原駐舒州夜夢山神謁語曰中宿名勝也不可無寺鎮之師許之是夜風雨大作黎明啟戶寺已飛至本山</p>
</div>
<div class='div-other'><a id='mulu1925' />
<p class='h4'>北山寺</p><p>寺在陽山縣治北賢令山之東循石磴層折而上古松遶逕清泉響澗石橋流水環門穿舍迥然別有天地中為上帝殿左為文昌祠右為觀音堂建觀音閣于後以堂地改造三元祠明崇禎四年邑人歐陽熙重建</p>
</div>
<div class='div-other'><a id='mulu1926' />
<p class='h4'>延祥寺</p><p>寺初在韶州府湘江門內宋時廨宇壯麗經樓有五百羅漢像極精巧朱翼舍人常寓此後以寺基增建王府遷寺曲江縣治西即舍人園亭故址明景泰間重建嘉靖十八年都綱何應珍重修</p>
</div>
<div class='div-other'><a id='mulu1927' />
<p class='h4'>仁壽光運寺</p><p>寺在府城西隋時名仁壽臺天寶二年有道廣和尚坐化於此因建廣界寺南漢改曰仁壽宋寶元間重建余襄撰塔銘相傳為晉始興內史王導故宅宋孫時敏有碑記</p>
</div>
<div class='div-other'><a id='mulu1928' />
<p class='h4'>報恩光孝寺</p><p>寺在河西本唐大梵寺開元二年僧宗錫建名開元寺太守韋宙請六祖說壇經處崇寧三年詔諸州建崇寧寺政和中改天寧寺宋紹興丁巳專奉徽宗香火賜額曰報恩光孝寺前堂有秦綱義士像宋季騤明曹時中碑記</p>
</div>
<div class='div-other'><a id='mulu1929' />
<p class='h4'>南華寺</p><p>寺在城南六十里梁天監元年西僧智藥三藏謂此山宛然西天寶林後二百年當有法寶來此演法唐儀鳳間慧能傳黃梅衣鉢居此應讖為南宗六祖今衣鉢與真身俱存唐元和十年賜諡大鑒禪師塔曰靈照塔開寶間賜名南華禪寺塔毀明成化六年重建寺有降龍塔伏虎亭卓錫泉避難石曹溪水諸景</p>
</div>
<div class='div-other'><a id='mulu1930' />
<p class='h4'>月華寺</p><p>寺在城南一百里天竺僧智藥開創唐招提朗法師演法之地紹聖初重建蘇軾題其梁曰上祝天子萬年永作神主斂時五福敷錫庶民地獄天宮皆為淨土有性無性齊成佛道</p>
</div>
<div class='div-other'><a id='mulu1931' />
<p class='h4'>龜峰寺</p><p>寺在樂昌縣南環抱縣治為一邑關鍵</p>
</div>
<div class='div-other'><a id='mulu1932' />
<p class='h4'>金船寺</p><p>寺在乳源縣遼水與水浮沉人咸異之</p>
</div>
<div class='div-other'><a id='mulu1933' />
<p class='h4'>太平寺</p><p>寺在翁源縣西北二十里新塘鋪巖石嵯峩宮宇華煥元元綂間建明弘治中僧真廣重修僉事劉慶祥通判符錫知縣朱景運邑人黃器先俱有詩</p>
</div>
<div class='div-other'><a id='mulu1934' />
<p class='h4'>耽石院</p><p>院在翁源縣長安鄉高山絕頂巨石如屏泉自石中湧出唐大中三年有僧名耽玩建寺於此因名耽石院宋余靖讀書於此有記明洪武初毀成化間重建</p>
</div>
<div class='div-other'><a id='mulu1935' />
<p class='h4'>延祥寺</p><p>寺在南雄府城東二里宋大中祥符己酉建西有寶塔九層世傳異人所造前有三影堂明洪武二十五年立為叢林正統丙寅重修翰林編修丘濬記內為僧綱司署</p>
</div>
<div class='div-other'><a id='mulu1936' />
<p class='h4'>雲封寺</p><p>寺在梅關上唐時創名梅山院宋大中祥符三年賜今額元大德間嶺北叅政鐵柱建觀音閣路總管塔里牙赤作記明洪武二十五年立為叢林廣東布政使蒼梧吳廷舉有詩</p>
</div>
<div class='div-other'><a id='mulu1937' />
<p class='h4'>寶成寺</p><p>寺在惠州府典寧縣城內舊為宣化寺明景泰三年本縣典史盧高建日久頹圮至嘉靖九年庚寅邑令吳悌重修左右有廊左為上帝殿南有六祖堂右為慚愧殿稍南有花公堂三十年辛亥邑令黃國奎盡復侵地前至老街後至新街萬曆十三年鄉宦李元鳳等重修</p>
</div>
<div class='div-other'><a id='mulu1938' />
<p class='h4'>天寧寺</p><p>寺在肇慶府城東一里宋時建中有菩提樹二枝葉糾結陰覆梵宇</p>
</div>
<div class='div-other'><a id='mulu1939' />
<p class='h4'>寧國寺</p><p>寺在陽江縣東北半里北山之陽唐武德五年僧覺起民徐玉鑑建有銅佛像遇旱禱雨則浴之輒應元至正十六年圮于兵火明洪武十四年重修</p>
</div>
<div class='div-other'><a id='mulu1940' />
<p class='h4'>東洲寺</p><p>寺在高明縣治東郭外以鐍水口本縣滄溪水自西而東一瀉千里堪輿嘗病其空虛下流無底適邇年水起一洲肖魚遊水上此天造地設以阻水口也明嘉靖三十九年通邑紳衿里老具呈本縣徐純教諭管維乾訓導黃淳典史黃崑各捐俸及鄉紳士民各捐貲鼎建將治北延慶寺拆去改名于此有進士麥而炫舉人羅煥章碑記</p>
</div>
<div class='div-other'><a id='mulu1941' />
<p class='h4'>天寧萬壽禪寺</p><p>寺在雷州府城西關外唐大曆五年建舊名報恩寺宋蘇軾寓此愛其幽勝題萬山第一四大字於門宋南渡李綱亦寓此宋末毀於兵火元住持僧石心重建明洪武十五年重修成化間郡守魏瀚以殿後觀音堂圮改建懷坡堂郡人羅璋記弘治丙辰太監陳榮捐貲復修左右翼兩樓懸以鐘鼓山門外[監-皿+立]石坊勒東坡四大字於扁寺後有一覽亭歲時祝釐咸在於此</p>
</div>
<div class='div-other'><a id='mulu1942' />
<p class='h4'>天寧寺</p><p>寺在瓊州府城外北一里宋時建初為天南寺元更今名明洪武癸酉詔僧錄司以無名庵堂歸併一寺因拆天寧堂殿宇于今基建兩廊為普庵六祖等堂丁丑指揮桑昭捐貲重建二殿三門其寺內佛像係各處庵堂所歸併者一應扁額皆教諭趙謙書郡邑迎詔習儀皆在於此永樂間知府王修扁其門曰海南第一禪林正統六年韓真祐捐貲重建正殿八年知府程瑩闢地為觀音閣及大雄寶殿暨諸樓閣法藏僧舍齋堂御史堂舟記成化間僧普明重修二堂及外門知縣陳暉記正德丁丑僧善慧重修萬曆戊寅唐守可建亭於正殿乙巳知府翁汝遇重建萬壽亭僧普宥募修正殿尚書王弘誨有記設僧綱司在本寺內住持原有寺田三十六丁</p>
</div>
<div class='div-other'><a id='mulu1943' />
<p class='h4'>普明寺</p><p>寺元至治元年辛酉文宗潛邸于城南創觀音閣及還戊辰即位賜名大興龍普明禪寺置規運提點所設官六員命翰林撰記</p>
</div></div>
<div class='div-other'><a id='mulu1944' />
<p class='h3'>廣西通志</p>
<div class='div-other'><a id='mulu1945' />
<p class='h4'>棲霞寺</p><p>寺在桂林府城東七星巖下唐時建內有藏經樓聽月亭壽佛峒香積廚順治八年楚僧渾融募化拓建殿閣亭臺備極宏麗佳勝</p>
</div>
<div class='div-other'><a id='mulu1946' />
<p class='h4'>鑑山寺</p><p>寺在陽朔縣治南壽陽山下有佛母宮輪藏康熙十五年知縣陳石庵修相傳萬曆時寺內鐘常入潭與龍鬬後鐘化龍去人見於昭平道中猶勒朔人姓氏</p>
</div>
<div class='div-other'><a id='mulu1947' />
<p class='h4'>報恩光孝寺</p><p>寺在全州湘山即無量佛道塲唐元和二年建宋紹興十三年賜額明洪武十六年間設僧正司中有亭榭佳勝</p>
</div>
<div class='div-other'><a id='mulu1948' />
<p class='h4'>香海庵</p><p>庵在梧州府岑溪縣城西百花洲明崇禎間知縣錢夢蘭建洲島縈廻松竹陰蔭頗稱<span class='corr'>佳</span>勝</p>
</div>
<div class='div-other'><a id='mulu1949' />
<p class='h4'>景祐寺</p><p>寺在潯州府即南山寺唐武后賜經五千卷建樓貯之宋太宗賜御書二百二十四軸元順宗幸其寺明建文遊寺有詩</p>
</div>
<div class='div-other'><a id='mulu1950' />
<p class='h4'>報恩寺</p><p>寺在南寧府橫州北郭宋嘉定間建咸淳及元至順明永樂正統嘉靖俱重修佳勝為州治冠吳悟齋詩有草逕人來雙葉下松扉雲去一僧眠之句</p>
</div>
<div class='div-other'><a id='mulu1951' />
<p class='h4'>佛壽寺</p><p>寺在橫州城南宋紹興建明建文君南遯寓居十五年人不知也徒眾歸者以千數今寺額壽佛禪林四字乃其手筆忽一日作詩曰讀罷楞嚴磬懶敲笑看黃屋住團瓢南來障嶺千尋險北望天門萬里遙款段久忘飛鳳輦袈裟新換袞龍袍百官侍從歸何地惟有羣烏早晚朝遂為人覺奔往田州土官庭自明為建文君官司震愕因啟將若何答曰吾老矣欲送骸骨歸帝鄉因送之赴京</p>
</div>
<div class='div-other'><a id='mulu1952' />
<p class='h4'>西竺寺</p><p>寺在慶遠府城西明建文君雲遊寓此時彭英者視衛篆先曾侍帝遇之嗚咽不自勝饋蒸羊帝起作偈繞而誦之乃食既登舟英復多所贈帝解所乘馬酬之復作偈曰</p>
<p style="text-indent:0em" class="lg-abnormal"><div class='lg-row'>蹴路人間知幾年艱難險阻共周旋我今別爾東西去何日相逢兜率天及解纜馬忽騰躍而斃</div>
</p></div></div>
<div class='div-other'><a id='mulu1953' />
<p class='h3'>貴州通志</p>
<div class='div-other'><a id='mulu1954' />
<p class='h4'>大興國寺</p><p>寺在貴陽府城中元至正間廬陵賈人彭如玉建明洪武二年遊僧南宗重修萬曆三十年寺僧法印赴京請大藏經回巡撫郭子章建閣貯之南京諭德黃輝題曰龍輪寶藏丁亥賊毀壬辰年重建</p>
</div>
<div class='div-other'><a id='mulu1955' />
<p class='h4'>永祥寺</p><p>寺在府城內西南隅舊名潮音明成化太監鄭忠重建勅賜今額</p>
</div>
<div class='div-other'><a id='mulu1956' />
<p class='h4'>陽寶山寺</p><p>寺在貴定縣北前後兩寺為一方名勝</p>
</div>
<div class='div-other'><a id='mulu1957' />
<p class='h4'>圓通寺</p><p>寺在安順府治南劚石為柱長三丈餘後有石塔古柏</p>
</div>
<div class='div-other'><a id='mulu1958' />
<p class='h4'>三教寺</p><p>寺在平越府城東南明洪武間副使趙之屏建崇禎十二年郡人樊師孔捐貲請藏經於寺子都建閣貯之</p>
</div>
<div class='div-other'><a id='mulu1959' />
<p class='h4'>釋慈寺</p><p>寺在湄潭縣城北三里上有古鐘常不叩自鳴</p>
</div>
<div class='div-other'><a id='mulu1960' />
<p class='h4'>中山寺</p><p>寺在鎮遠府城東東巖明郡守黃希英建水部郎趙之緒購藏經構層樓以貯之</p>
</div>
<div class='div-other'><a id='mulu1961' />
<p class='h4'>吉祥寺</p><p>寺在府治南明永樂初建成化丙午重修古檜二株蒼翠盤曲如虬</p>
</div></div>
<div class='div-other'><a id='mulu1962' />
<p class='h3'>雲南通志</p>
<div class='div-other'><a id='mulu1963' />
<p class='h4'>五華寺</p><p>寺在雲南府五華山舊名憫忠元至元時建明定邊伯沐昂都督沐璘增修樓曰聚遠堂曰泰然亭曰真意正殿有建文帝獅子座今止存正殿</p>
</div>
<div class='div-other'><a id='mulu1964' />
<p class='h4'>圓通寺</p><p>寺在螺峰山建自蒙氏元延祐間重修梵宇幽深石磴旋折危欄飛閣盡依翠壁丹巖回視龍江環抱北郭其前則萬家烟火掩映於蒼波浩渺中時一登臨疑其非人間世也</p>
</div>
<div class='div-other'><a id='mulu1965' />
<p class='h4'>玅湛寺</p><p>寺在官渡里元時建規模弘敞甲東鄉諸剎邑人李傑建毗盧閣於後左有玉皇閣右有文明閣登此則遠近湖山盡歸一覽</p>
</div>
<div class='div-other'><a id='mulu1966' />
<p class='h4'>玅高寺</p><p>寺在三華山蒙氏建林壑幽奇棟宇璀璨不假拂拭自無塵埃滇中疊遭兵燹此寺林木獨存信為福地</p>
</div>
<div class='div-other'><a id='mulu1967' />
<p class='h4'>佛嚴寺</p><p>寺在太華山腹元僧鉉鑑建紺宇琳宮左右焜燿內有碧蓮室縹緲樓思召堂一碧萬頃閣</p>
</div>
<div class='div-other'><a id='mulu1968' />
<p class='h4'>玅定寺</p><p>寺在羅漢山殿閣重重綴於峭壁殿南為龍王廟上數十武有壽佛殿祖師殿飛雲閣傍有趙道人墓北有靈官殿三清閣玉皇閣太清宮自山半斜逕而下有朱家庵懸巖架木若棲鶻危巢登此以望昆池烟霞變幻陰晴皆作奇觀</p>
</div>
<div class='div-other'><a id='mulu1969' />
<p class='h4'>靈芝寺</p><p>寺在富民縣西南五里元延祐間闢地得靈芝五本故名一邑之勝</p>
</div>
<div class='div-other'><a id='mulu1970' />
<p class='h4'>盤龍寺</p><p>寺在晉寧州東五里山秀泉幽萬松葱鬱元至正間神僧蓮峰建明初僧祖源重修</p>
</div>
<div class='div-other'><a id='mulu1971' />
<p class='h4'>華嚴寺</p><p>寺一名大雲寺在舊三泊縣南四十里元僧大雲建後廢明正統中僧古庭寓其內夢大士告曰木樨樹下有碑試掘之果得大雲舊記遂募修焉</p>
</div>
<div class='div-other'><a id='mulu1972' />
<p class='h4'>報恩寺</p><p>寺在曲靖府南寧縣城東青龍山內有吟嘯樓明萬曆二年郡人唐時英建</p>
</div>
<div class='div-other'><a id='mulu1973' />
<p class='h4'>玉泉寺</p><p>寺在南寧縣城西南龍頂山寺傍有溫泉如玉故名元至正年重修</p>
</div>
<div class='div-other'><a id='mulu1974' />
<p class='h4'>善覺寺</p><p>寺在臨安府阿迷州東創自明正統間壯麗巍峨為州偉觀</p>
</div>
<div class='div-other'><a id='mulu1975' />
<p class='h4'>湧金寺</p><p>寺在臨安府通海縣秀山嶺螺峰下倚山面水林木鬱葱元僧東巖建有王景常重修記</p>
</div>
<div class='div-other'><a id='mulu1976' />
<p class='h4'>鳳翔寺</p><p>寺在澂江府河陽縣城東二里明隆慶五年知府徐可久建習儀之所</p>
</div>
<div class='div-other'><a id='mulu1977' />
<p class='h4'>五龍寺</p><p>寺在武定府祿勸州東北五十里撒馬邑林木深密石隙玲瓏周圍出清泉數處故云五龍近寺一帶田畝賴其灌溉</p>
</div>
<div class='div-other'><a id='mulu1978' />
<p class='h4'>瀘源寺</p><p>寺在廣西府治西五里傍有洞深杳不可測為郡中名勝</p>
</div>
<div class='div-other'><a id='mulu1979' />
<p class='h4'>感通寺</p><p>寺在大理府太和縣城南十二里漢時摩騰竺法蘭由天竺入中國時建明太祖有御製詩十八章賜僧無極今存</p>
</div>
<div class='div-other'><a id='mulu1980' />
<p class='h4'>崇聖寺</p><p>寺在太和縣城西北寺凡三塔其一高十餘丈十六級其二差小各錯金為頂頂有金鵬世傳龍性敬塔而畏鵬大理舊為龍澤故以此鎮之寺有觀音像高二丈四尺唐蒙氏時董善明鑄有雨銅供冶之異傍為瑞鶴觀嘉靖間修</p>
</div>
<div class='div-other'><a id='mulu1981' />
<p class='h4'>弘聖寺</p><p>寺在太和縣城西南有塔高十丈為級十世傳周時阿育王建明嘉靖間郡人李元陽重修修撰楊慎記</p>
</div>
<div class='div-other'><a id='mulu1982' />
<p class='h4'>帝釋寺</p><p>寺在太和縣西北應樂峰其地靈異夜半或聞天樂聲</p>
</div>
<div class='div-other'><a id='mulu1983' />
<p class='h4'>鶴頂寺</p><p>寺在太和縣南佛頭峰之半盤龍禪師所建明嘉靖間重修今殿中拜石有禪師足跡深六分</p>
</div>
<div class='div-other'><a id='mulu1984' />
<p class='h4'>靈塔寺</p><p>寺在太和城南斜陽峰麓唐段赤城誅蟒為蟒所食人思其功于蟒腹中取其骨葬之建塔其上山半為寶林寺</p>
</div>
<div class='div-other'><a id='mulu1985' />
<p class='h4'>羅筌寺</p><p>寺在洱河東玉案山初洱河多有龍覆舟神僧道安結庵此地夜間童子百餘人語曰師至吾屬不安盍遷去師厲聲曰是法住法住安從遷明日水浮死蟒百餘海患乃息因創寺西有天鏡閣</p>
</div>
<div class='div-other'><a id='mulu1986' />
<p class='h4'>飛來寺</p><p>寺在趙州北五里昔傳有佛像飛來</p>
</div>
<div class='div-other'><a id='mulu1987' />
<p class='h4'>道勝寺</p><p>寺在趙州南百里唐時張建成入朝賜以浮屠像并佛書建成歸刱寺藏之</p>
</div>
<div class='div-other'><a id='mulu1988' />
<p class='h4'>水目寺</p><p>寺在水目山段氏時楊普濟經始明洪武二十四年僧志圓成之舊有虎窩風洞黃龍木犬之異至今遺址尚存</p>
</div>
<div class='div-other'><a id='mulu1989' />
<p class='h4'>般若寺</p><p>寺在雲南縣北八里有寶燈飛入雙塔中夏夜常見光明</p>
</div>
<div class='div-other'><a id='mulu1990' />
<p class='h4'>傳衣寺</p><p>寺在雞足山相傳昔釋迦佛以僧伽棃衣付弟子迦葉波以待彌勒迦葉持衣于雞足山入定寺以此名今稱華首門即此處也北有淨雲庵東北為八角庵後為彌勒庵圓通庵自淨雲而北為般若庵菩提塲折而西為五華庵圓淨庵大乘庵龍華寺前為了空庵南為雲海庵海會庵白石庵庵東有彌勒寺東北為鉢盂寺大士庵東南為白水庵西南為淨覺庵其頂有舍利塔曹溪庵護法堂慧靈庵北麓寺奉真院普光寺皆雞足山之名剎也</p>
</div>
<div class='div-other'><a id='mulu1991' />
<p class='h4'>石鐘寺</p><p>寺據雞足山之阿其懸巖扣之如鐘</p>
</div>
<div class='div-other'><a id='mulu1992' />
<p class='h4'>龍泉寺</p><p>寺在末昌府保山縣南門外前有泉從地湧上建一鑑樓</p>
</div>
<div class='div-other'><a id='mulu1993' />
<p class='h4'>天興寺</p><p>寺在保山縣東二百里寶臺山初樵牧聞其山有雞犬聲跡之不見明泰昌元年僧金臺鑿石誅茅窮其勝得異境因建寺</p>
</div>
<div class='div-other'><a id='mulu1994' />
<p class='h4'>天應寺</p><p>寺在騰越州羅生山墀前之地雨則瞨晴反潤屢驗不爽</p>
</div>
<div class='div-other'><a id='mulu1995' />
<p class='h4'>雲泉寺</p><p>寺在楚雄府楚雄縣西一里鳴鳳山巔中隱怪石擊之有聲俗名響石寺</p>
</div>
<div class='div-other'><a id='mulu1996' />
<p class='h4'>觀音寺</p><p>寺在楚雄西臥龍岡所奉觀音像傳有漂水逆流之異</p>
</div>
<div class='div-other'><a id='mulu1997' />
<p class='h4'>龍蟠寺</p><p>寺在廣通縣羅苴甸東明嘉靖間鑿水為河甃石為橋以便往來知縣沈嘉言有碑記</p>
</div>
<div class='div-other'><a id='mulu1998' />
<p class='h4'>絕峰寺</p><p>寺在黑井司治北自麓至嶺約十里危峰疊翠迥出雲表明嘉靖間李文忠修今名接天寺</p>
</div>
<div class='div-other'><a id='mulu1999' />
<p class='h4'>白雲寺</p><p>寺在定邊縣西六十里山環水遶常有白雲凝結</p>
</div>
<div class='div-other'><a id='mulu2000' />
<p class='h4'>竹掃寺</p><p>寺在太極山頂去縣六十里有虎跳澗拜佛臺木蓮花諸勝每竹葉落時風自掃去</p>
</div>
<div class='div-other'><a id='mulu2001' />
<p class='h4'>天花寺</p><p>寺在定邊縣北內有攀枝花花艷則年豐淡則年歉</p>
</div>
<div class='div-other'><a id='mulu2002' />
<p class='h4'>德雲寺</p><p>寺在姚安府姚州治東北四十里妙峰山上旁有龍湫明萬曆中禪僧周理將建寺周行山頂見白衣老僧出入叢箐中遂結茅其地或風雨驟至水暴漲將沒庵周理趺坐不動翊午水退有龍神受戒遂以其地建寺歲時祭龍不用血食今山頂不動庵猶存</p>
</div>
<div class='div-other'><a id='mulu2003' />
<p class='h4'>飛來寺</p><p>寺在姚州治西南六十里明萬曆中黔國公沐昌祚鑄金像玉皇送雞足山供奉途次苴里鋪夜忽不見逾月有樵者見像於大苴村元和山之巒報聞因建寺以奉焉</p>
</div>
<div class='div-other'><a id='mulu2004' />
<p class='h4'>蘭若寺</p><p>寺在鶴慶府觀音山驛西南三里有石洞深五丈闊三丈巖嶂岑蔚飛泉瀑布清氣襲人</p>
</div>
<div class='div-other'><a id='mulu2005' />
<p class='h4'>石龍寺</p><p>寺在劒川州南五里石壁有生成觀音像</p>
</div>
<div class='div-other'><a id='mulu2006' />
<p class='h4'>等覺寺</p><p>寺在蒙化府東南隅蒙氏所建明永樂間重修內有毗盧閣輪藏殿觀音殿燃燈殿習儀之所</p>
</div></div></div></div>
</div><!-- end of div[@id='body'] -->
</body></html>