<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu2090' />
<div class='div-other'>
<p class='h2'>欽定古今圖書集成博物彙編神異典　第一百十五卷目錄</p>
<ul class="">
<li>僧寺部藝文四
<ul class="">
<li>興隆寺記　宋王禹偁</li>

<li>重修雲居真如禪院碑記　晏殊</li>

<li>因果禪院佛殿記　前人</li>

<li>分寧縣雲峰院記　曾鞏</li>

<li>兜率院記　前人</li>

<li>金山寺重建水陸堂記　前人</li>

<li>太平興國禪院記　李覯</li>

<li>建昌軍景德寺重修大殿彌陀閣記　前人</li>

<li>真如法堂記　司馬光</li>

<li>揚州龍興十方講院記　王安石</li>

<li>大別方丈銘　蘇軾</li>

<li>永安禪院僧堂記　張商英</li>

<li>東松寺題記　岳飛</li>

<li>楓橋寺記　孫覿</li>

<li>重建佛殿記　洪邁</li>

<li>萬壽閣記　元虞集</li>

<li>釋迦殿記　牟瓛</li>

<li>法輪教寺記略　僧惠光</li>

<li>寒山寺重興記　明姚廣孝</li>

<li>虎丘雲巖禪寺記　楊士奇</li>

<li>聖恩禪菴記　陳亢宗</li>

<li>保聖寺安隱堂記　歸有光</li>

<li>重修大龍興寺碑記　葉向高</li>
</ul></li>
</ul></div>
<p class='juan'>神異典第一百十五卷</p>
<div class='div-other'><a id='mulu2091' />
<p class='h2'>僧寺部藝文四</p>
<div class='div-other'><a id='mulu2092' />
<p class='h3'>興隆寺記</p><p class="byline">宋王禹偁</p><p>佛滅度後末世一切眾生並陷業障法有輪柅而不轉魔有網結而高張積覆簣之邪峰乃峻極寢濫觴之苦波乃尾閭是諸凡夫煩惱不斷是諸世界虛妄大行地水火風攻之於外貪嗔愛慾寇之於內大則金玉滿堂垂子孫之計小則刀錐競利務衣食之源末俗於是難移真如以之不競幻身有酒寧知牛乳之方火宅將焚孰信鹿車之論則有悟電泡之非久識生死之有緣以慈悲喜捨為身謀以因果報應為己任謂財能賈禍我則輕之若浮雲謂福可濟身我則捐之為彼岸者其惟京兆杜公乎公慤愿理躬淳和賦性出言有信重于千乘之盟立事去奢笑彼三家之僭自謂出太平之代飽歌頌之聲兵革不聞伏臘無懼上則知其帝力熙熙常陟於春臺下則依彼空門世世期臻於淨土始念劬勞未報風樹纏哀耕山起曾子之歌陟岵動詩人之嘆堂雖肯構畜五牸以成家養就弗能奉三牲而何益爰思追薦是用修崇出茲潤屋之財飾彼布金之地興隆者東兗招提之甲也先是三門建於大中年間兗海沂密等州連帥劉公莒之所立也位歷數朝時踰百紀風雨所寇簷楹不完寺眾羞之思所整葺而力未支也公乃革其舊址立以新基易之以金鋪構之以直閣他圖日亟葳事靡遑丁丁伐褒谷之材陰疎烟葉落落輦他山之石翠斷雲根役夫憧憧車轍轔轔繩者墨者陶人圬人繼踵接武其來如雲因為揆日之期特起凌霄之勢乃曰有其材而無其工則材將棄矣有其工而無其首則工乃隳矣疇其代我魁以董之乃得藏主大德洪昭司其事且戒季子航以左右之由是無晦暝無風雨是剞是劂以圬以墁畚鍤之影齊來雲生東岱追琢之聲互動雷殷南山板幹畢興土木交作惟知日入而息豈俟定之方中加以勞來有常趣督忘倦工不敢怠人豈知疲星辰始周功績告備莫不拔地若湧掀空欲飛金碧交光爍亭午之日欒櫨互映過崇朝之雲複道排虛龍蟠夭矯之狀重簷截漢鵬運扶搖之風崢嶸而始謂鰲擎來從碧海峭拔而終疑蜃吐飛出紅塵其或春雨絲紛秋雲羅散夏引清飈而凄楚冬涵皓雪以溟濛憑欄放懷望遠送目前對孤桐之岫香靄凝嵐左連浮磬之川縈廻淨練足以作魯邦之勝概為法門之雄觀者歟事既畢公乃慶良緣會大眾且以香花落之故得觀瞻之眾雲趨讚祝之音雷動飛聲走譽自邇及遠緣事有成福德無量亦何必持長者之葢方表修行捨畵師之金始為利益者哉公欲紀茲功德思所銘刊猥顧菲才俾揚善績其或敘如來之教法則內典詳矣陳伯禽之土風則禹貢具矣是故書歲時而不敢略語修建而無媿辭秉筆成文猶謝簡栖之作拂石為碣永留寶積之名太平興國七年記</p>
</div>
<div class='div-other'><a id='mulu2093' />
<p class='h3'>重修雲居真如禪院碑記</p><p class="byline">晏殊</p><p>山嶽配天廬阜標其秀江湖紀地彭蠡擅其雄盤址崔嵬層淵祕邃中畵郡國外羅邑居靈真之所廻翔川涂之所衝要寬柔有教世號南方之強戒施俱修俗虔西竺之化由是苾芻淨侶霧集乎郊坰麗跂仁祠棋分於都鄙雲居山者茲土之勝境也前控章水左界廬峰崇巒隱其迷天複岫森其蔽日外壁立以千仞中坦然而一方油雲郁紛陽林以之晝暝積雪凝沍陰谷於焉夏寒真如禪院者茲山之淨土也枕倚岧嶢盤據平敞超彼塵界屹如化城煥百寶之莊嚴壓萬景之明滅香花襞積十善之人是依象馬紛紜六和之眾攸集其始也唐元和中有高僧道容渡杯游方頓錫此地少林隻履既謀於定居祇園側金乃兆乎締構容師去世其徒全慶全誨續而住持譬如為山一簣之功不止起於纍土九層之業以成影像倏其云兦軌躅淪其莫嗣中和歲道膺禪師者得洞山之密契為南宗之偉人始居廬陵化導彌盛將赴貴池之勤請適界豫章之大藩時南平王鍾傳素仰道風方持戒律攝衣延見虛左相待亦既接彌天之妙辨且欲駐出世之高蹤會此邑人與本院僧徒等詣府抗辭請揚真諦南平欣然許之黑白歡迎人天景從登獅子之座撫納眾生宣海潮之音開導羣品南平於是奏賜額曰龍昌禪院津梁大闢星紀載更將示民于有終俄與物而共盡南平敘其遺懿聞于帝庭詔諡曰弘覺大師繼師之化者曰遵簡繼簡曰道昌繼昌曰懷嶽繼嶽曰德錄繼錄曰懷滿繼滿曰智深繼深曰清錫繼錫曰義德一燈是續十代於茲既而世變風移人亡政息雖靈光之制巋然獨存而瞿相之賓<span class='corr'>已</span>去過半禪枝摧其落蔭覺路浩其揚塵時道齊禪師居洪井之雙林傳法燈之要旨梯航所會遐邇爭趣僧眾等越境致恭願移法席師亦牢讓不獲濡足來暨憑五衍之軾正道有歸航六度之舟迷津響附聽一音者如聆韶箾之韻翕純而自怡霑一雨者如沐睢渙之流藻繢而增麗鴻蔭既廣勝幡既揚復歸其真無怛不化今禪師契環實奉遺旨紹宣法輪環禪師智乃出家之雄心存接物之念佩菩提之密印悟佛上乘傳達磨之信衣仍當世嫡貞風一闡名流四臻提唱叢林作歸救之所宣揚義海無戲論之譏由是三江繁會之區比屋富饒之俗仰傾大士想像能仁修飾伽藍期追二梵之福喜捨珍藏靡恡萬金之材度木也取徂松甫柏之良擇匠焉得班輪王爾之妙萃之以目力鳩之以歲功即舊以謀新其規益壯因高而俯下其制增嚴斤斧揮風筌繩揆景丹梁畵栱矗虹蜺之蜿蜒縹瓦朱簷爍鴛鳳之騰跂髹彤煥爛琳碧精熒廣廈重深坐迷于凉燠清虛䆗窱倏變于朝昏夫其祕殿森羅金容海藏之攸設華屋濬敞宿德緇流之是依門闈洞開樓觀岑立館庫爰闢于以峙乎糗糧浴室弘披于以滌乎塵垢賓館在塾津橋亙途山泉脉引于通溝石磑環周乎翠瀲莫不經營有漸輪奐增華易圭律者二十秋登奧阼者五百室矧良疇別墅竝列于郊坰而峻宇重扉咸新乎制度信可謂廣大悉備規模弘遠華鬘妙相永藉于閒安白足方袍長資于晏坐豐功博利罔不宣臻洪惟聖皇丕闡元元敦崇像教獎賁空門大中祥符元年詔改賜金額芝泥玉檢降澤雲霄銀榜璇題生輝巖谷足以表昌辰之崇奉增率土之歸依彰勝果于妙嚴贊景業于無量者已夫道靡不在原周于大方民罔常懷實賓于眾若乃起居淨界深證于真常迥人塵勞廣施于饒益如環師之精進敻出于等倫抵壁捐金仰資于佛事移風易俗漸暨于度門如此方之信向特越于思議宜乎高岸為谷壯麗之功不騫大海揚塵鴻明之福常茂余繕性于利屬辭罕工風波之塗方悼于淪滯蟲篆之作徒欣于贊揚避命不遑濡毫增媿銘曰兜率儲精迦維降靈身超十地智廣三明揭披戒品宣滋法乘揄揚善利濟度羣生奏入漢閣經傳中夏仰式佛土競崇精舍想像清鴛形容白馬制軼耆山功超鹿野江陽舊壤宮亭奧區屹乎翠戺㢠若仙閭招提是託肸蠁潛扶谷鳥衘供山祇禳居奄宅一方代有名德大海為藏圓珠在裓忍草林滋狂猿檻匿泡電徒奔雷雲起息紹我正法惟吾導師騰凌慧日茂蔚禪枝續佛壽命作人軌儀四生是仰八部為依長者叅禪都人預會聞法施金投誠獻蓋喜捨珍玩增修梵界霧委珠纓星羅寶貝環材致用良工效奇辨方審曲測景裁基彫鏤土木貿遷歲時聿成大壯有煥新規華闥崇隆雕楹巨麗儼若神運孑如翬致寶像熒煌華鐘沸渭無量之緣于茲具備天垂紫詔帝賜嘉名煌煌寶篆肅肅高真神祇翊護雅俗歡榮常資妙善以贊隆平淨眾依投編氓向慕道闡八正人亡五怖劫石有盡溟波有駐惟此叢林湛然常住四代孫晏大正重書勒石</p>
</div>
<div class='div-other'><a id='mulu2094' />
<p class='h3'>因果禪院佛殿記</p><p class="byline">前人</p><p>南紀名區臨川古郡接豫章之都會界麻源之福鄉精舍仙壇華姑從茲飈駕銅陵碧澗康樂之所勝遊三災不興既王化之攸洽一變至道在民風而甚醇由是崇飾善因緣歸依大法像犀渠鶴膝靡習吳都之強寶剎蓮宮益盛耆山之教因果禪院者控臨闤闠左右邑居碧瓦虯簷上鄰霄漢清軒濬閾迥隔遊氛驗圖籍之所傳歷年序而滋久苾芻淨眾遊方者其至如歸象馬都人集福者有來斯應矧乃運鍾上聖道闡能仁溫詔誕頒嘉名是錫重門有伉載揭於華題下土式瞻增隆於淨信郡人陳延昭者聲塵不染結念四禪戒施具修留心二梵瞻言紺殿鎮此名邦獨創宏規不假眾力策於詹尹歲月其良陟彼景山梗柟畢集節杵有睢陽之曲執材無澤門之謳於垣而百堵皆興不日而千櫨競立雕楹爛其照地雲屋森其造天瑩冰級於丹墀爍霞光於洞戶文楣走獸憑剞劂以生姿藻井圓荷映銀黃而絢色榆檀未改輪奐聿成然灼楚焞以揆吉辰飾蘭盆而修淨會中嚴黼帳金資寶相以閒安四廠華臺眾聖威神而列侍鴻鐘九吼旦發清音列炬千輪宵凝紫焰天龍之所攝護緇素之所瞻祈昭大事之莊嚴導一方之善利戒香智果漸廣聞薰惠日光雲徧蘇蒙翳亦何必毗耶之室方丈增嚴祗樹之園黃金側布而已主院僧善修夙承佛記久住禪叢攝伽梨之衣登獅子之座護我正法成茲妙因聊用直言以祗勤請云爾</p>
</div>
<div class='div-other'><a id='mulu2095' />
<p class='h3'>分寧縣雲峰院記</p><p class="byline">曾鞏</p><p>分寧勤生而嗇施薄義而善爭其土俗然也自府來抵其縣五百里在山谷窮處其人修農桑之務率數口之家留一人守舍行饁其外盡在田田高下磽腴隨所宜雜殖五穀無廢壤女婦蠶杼無懈又茶鹽蜜紙竹箭材葦之貨無有纖鉅治咸盡其身力其勤如此富兼田千畝廩實藏錢至累歲不發然視捐一錢可以易死寧死無所捐其於施何如也至其間利害不能以稊米父母兄弟夫婦相去若奕碁然於其親固然於義厚薄可知也長少雜坐里閭相講語以法律意嚮小戾則相告訐結黨妄詐事關節以動視聽甚者畫刻金不為章印摹文書以給吏立縣庭下變偽一日千出雖笞扑徙死交迹不以屬心其喜爭訟豈比他州縣哉民雖勤而皆如是漸涵入骨髓故賢令長佐吏比肩常病其未易治致使移也雲峰院在縣極西無籍圖不知自何時立景德三年邑僧道常治其院而侈之門闥靚深殿寢言言棲客之廬齋庖庫庾序列兩旁浮屠所用鐃鼓魚螺鐘磬之編百器備完吾聞道常氣質偉然雖索其學其歸未能當於義然治生事不廢其勤亦稱其土俗至有餘輙斥散之不為黍累計惜樂淡泊無累則又若能勝其嗇施喜爭之心可言也或曰使其人不汩溺其所學其歸一當於義則傑眎邑人者必道常乎未敢必有慶曆三年九月與其徒謀曰吾排蓬藋治是院不自意成就如此今老矣恐泯泯無聲畀來人相與圖文字買石刻之使永永與是院俱傳何不可也咸曰然推其徒子思來請記遂來予不讓為申其可言者寵嘉之使刻示邑人其有激也</p>
</div>
<div class='div-other'><a id='mulu2096' />
<p class='h3'>兜率院記</p><p class="byline">前人</p><p>古者為治有常道生民有常業若夫祝除髮毛禁棄冠環帶裘不撫耡耒機盎至他器械水土之物其時節經營皆不自踐君臣父子夫婦兄弟皆不為其所當然而曰其法能為人禍福者質之于聖人無有也其始自漢魏傳挾其言者浸淫四出抵今為尤盛百里之縣為其徒者少幾千人多至萬以上宮廬百十穹墉奧屋文衣精食輿馬之華封君不如也古百里之國封君一人然而力殆不輕得足也今地方百里過封君者累百十飛奇鉤貨以病民以此治教信讓奚而得行也而天下若是蓋幾宮幾人乎有司常錮百貨之利細若蓬芒一無所漏失僕僕然其勞也而至於浮屠人雖費如此皆置不問反傾府空藏而棄與之豈不識其非古之制也抑識不可然且故存之耶愚不能釋也分寧縣郭內外名為宮者百八十餘所兜率院在治之西八十里其徒尤相率悉力以侈之者也其構興端原有邑人黃庠所為記其後院主僧某又治其故而大之殿舍中嚴齋宮宿廬庖湢之房布列兩序廐圉囷倉以固以密所資以奉養之物無一而外求疏其事而來請記者其徒省懷也噫子之法四方人奔走附集者衍衍施施未有止也予無力以拒之獨介然於心而掇其尤切者為是說以與之其使子之徒知己之饗利也多而人蒙病<span class='corr'>已</span>甚且以告有司而諗其終何如焉</p>
</div>
<div class='div-other'><a id='mulu2097' />
<p class='h3'>金山寺重建水陸堂記</p><p class="byline">前人</p><p>慶曆八年潤之金山寺火明年寺之僧瑞新來治寺事某月擇山之陽亢爽之地勸州之人某氏為水陸堂積錢之數百三十萬積日之數若干而成之夫金山以遊觀之美取勝於天下非獨據江瞰海並楚之衝而濱吳之要也蓋其浮江之檻負崖之屋椽摩棟揭環山而四出亦有以夸天下者則天下之東馳而莫不顧慕者豈特一山之好哉而其作之完蓋非一人一日之力及火余固嗟夫未嘗得與時之君子遊而縱夫余心之所樂焉至于今未久也則聞夫山之穹堂奧殿瓌傑之觀滋起矣此非佛之法足以動天下蓋新者余嘗與之從容彼其才且辨有以動人者故成此不難也夫廢于一時而後人不能更興者天下之事多如此至于更千百年委棄鬱塞而不得振行于天下者吾之道是也豈獨牽于勢哉蓋學者之難得而天下之才不足也使如此寺之壞而有新之才一日之作軼千百年累世之迹則事廢者豈足憂而世之治可勝道哉新方以書告某氏之世善而其子某又業為士因以求予記堂之始故為之歷道其興壞之端而并予之所感者寓焉</p>
</div>
<div class='div-other'><a id='mulu2098' />
<p class='h3'>太平興國禪院記</p><p class="byline">李覯</p><p>佛教初由梵僧至中國不知其道而欲駕其說師徒相承積數十年日言天宮地獄善惡報應使人作塔廟禮佛飯僧而<span class='corr'>已</span>厥後菩提達磨以化緣在此土始傳佛之道以來其道無怪譎無刓飾不離尋常自有正覺思而未嘗思故心不滯於事動而未嘗動故形不凝於物物有萬類何物而非己性有萬品何品而非佛佛非度我而我自度經非明我而我自明無緇素才拙一言開釋皆得成道由茲立大精舍聚徒說法以衣鉢相傳授居無彼我來者受之嗣無親疎能者當之諸祖既沒其大弟子各以所聞分化海內自源而瀆一本千支羣居之儀率從其素故崇山廣野通都大邑院稱禪者往往而是庸裨邪妄無識洗心從學王臣好事稽首承教蓋與夫老氏之無為莊周之自然義雖或近我其盛哉然末俗多敝護其法者有非其人或以往時叢林私於院之子弟閉門治產誦經求利虛堂不登食以自飽則一方之民失所信嚮矣通人高士疾之茲久而未克以澄清逮我宋有天下兵革既已息禮樂刑政治世之器既已完備惟愛民之心以佛法之有益也廣祠度眾不懈益勤聖上蒞阼體聞釋部之缺因詔凡禪居為弟子前旅有者與終其身後當擇人以主之意將補罅漏鉏榛蕪使宗門愈高大則建昌軍太平興國禪院復什方住持者奉此制也按舊記唐天祐丙子制置使陳暉所創號顯源末興始有可幽師杖錫來居推輪法事逮李氏僭江表其別子景達以齊王守臨川乃命德琳師以張大其業琳師道行峭潔知解雄俊圜迴千里瞻仰弗暇樹稼數十頃立屋累百楹至太宗時例以年號更賜今額眾安法行剎此邦者莫與為等琳既化去道喪不傳而其徒以僥倖居之垂四紀矣凡鄉之學禪者雖知有真乘法印尚迷而疑何所取決今年夏主者皓病物故時侍禁馮君德宣光祿寺丞李君虞卿同權軍政深惟天聖詔書求可以長是院為人師者粵有桑門首耆老識達之士相與謀曰嘗聞建安崇儼師得法于石霜楚圓和尚巡禮所至學者圍繞師避而處行今在邇抑可以致之乎因列名以舉郡然其言乃就迎十撫州景德院讓不可得而後至升堂之日會者萬計師據牀安坐有問斯答如鐘之鳴如谷之響重昏宿蒙冰解雪釋歡喜贊嘆洶動街陌論者謂國朝嚴佛事俾擇知識表于禪林太平郡之福地也而儼師以正真道臨之燈燈繼照曷有窮已然非吾儒文之不足以謹事始而信後裔僉來謁予曰文子職也其可以辭重違父兄意故為之一說時則景祐三年秋九月也</p>
</div>
<div class='div-other'><a id='mulu2099' />
<p class='h3'>建昌軍景德寺重修大殿彌陀閣記</p><p class="byline">前人</p><p>儒失其守教化墜於地凡所以修身正心養生送死舉無其柄天下之人若饑渴之於飲食苟得而<span class='corr'>已</span>當是時也釋之徒以其道鼓行之焉往而不利無思無為之義晦而心法勝積善積惡之誡泯而因緣作空假中則道器之云戒定慧則明誠之別至於虞祔練祥春秋祭祀之儀不競則七日三年地獄劫化之辯亦隨而進蕃衍光大繫此之由故嗣迦葉者師子達摩流為東山牛頭傳龍樹者惠文惠思熾乎天台灌頂二家之學並用於世若夫律戒之盛凡出家者當由此塗按白居易撫州景雲寺律和尚碑文如來十弟子中優波離善持律波離滅南嶽大師得之南嶽滅景雲大師得之師南城人初隸景雲寺徙洪州龍興終廬山東林度男女萬五千人姜相國公輔顏太師真卿本道廉使楊憑韋丹皆與友善樂天之敘如此南城於宋為建昌軍景雲為景德寺律和尚之迹已無見土木之堅久者惟殿與門殿之制不靡而其材良乃今所無基高而旁羸入風雨者四面如一將恐腐折後難為功寺僧義明乃營屋若干柱以翼之且作彌陀閣于其前右兼壯與麗為永永計先其謀者文憲宗正既而憲住他院正亦遂輟克有終者推明殿之財集于眾閣成于孀何氏始卒凡八年明講經論頗喜事以雅于予來乞文因論釋之所由興亦使其徒知此寺昔嘗有僧為律戒師于江之南度人以萬數當世賢者與之游以為寺之榮而有所慕焉</p>
</div>
<div class='div-other'><a id='mulu2100' />
<p class='h3'>真如法堂記</p><p class="byline">司馬光</p><p>壬辰歲夏四月有僧清辯踵門來告曰清辯秀州真如草堂僧也真如故有講堂庳狹不足以庥學者清辯與同術惠宗治而新之今高顯矣願得子之文刻諸石以諗來者光固辭不獲乃言曰師之為是堂也其志何如曰清辯之為是堂也屬堂中之人而告之曰二三子苟能究明吾佛之書為人講解者吾且南鄉坐而師之審或不能則將取于四方之能者皆伏謝不能然後相率抵精嚴寺迎沙門道歡而師之又屬其徒而告之曰凡我二三子肇自今以後相與協力同志堂<span class='corr'>圮</span>則扶之師闕則補之以至于金石可磨山淵可平而講肄之聲不可絕也光曰師之志則美矣抑光雖不習佛書亦嘗剽聞佛之為人矣夫佛蓋西域之賢者其為人也清儉而寡慾慈惠而愛物故服敝補之衣食蔬糲之食巖居野處斥妻屏子所以自奉甚約而憚于煩人也雖草木虫魚不敢妄殺蓋欲與物並生而不相害也凡此之道皆以涓潔其身不為物累葢中國於陵仲子焦光之徒近之矣後世之為佛書者日遠而日訛莫不侈大其師之言而附益之以淫怪誣罔之辭以駭俗人而取世資厚自豐殖不知厭極故一衣之費或百金不若綺紈之為愈也一飯之直或萬錢不若膾炙之為省也高堂巨室以自奉養佛之志豈如是哉天下事佛者莫不然而吳人為甚師之為是堂將以明佛之道也是必深思于本原而勿放蕩于末流則治斯堂之為益也豈其細哉皇祐四年立</p>
</div>
<div class='div-other'><a id='mulu2101' />
<p class='h3'>揚州龍興十方講院記</p><p class="byline">王安石</p><p>予少時客遊金陵浮屠慧禮者從予遊予既吏淮南而慧禮得龍興佛舍與其徒日講其師之說嘗出而過焉庳屋數十椽上破而旁穿側出而視後則榛棘出人不見垣端指以語予曰吾將除此而宮之雖然其成也不以私吾後必求時之能行吾道者付之願記以示後之人使不得私焉當是時禮方丐食飲以卒日視其居枵然余特戲曰姑成之吾記無難者後四年來曰昔之所欲為凡百二十楹頼州人蔣氏之力既皆成盍有述焉噫何其能也蓋慧禮者予知之其行謹潔學博而才敏而又卒之以不私宜成此不難也世既言佛能以禍福語傾天下故其向之如此非徒然也葢其學者之材亦多有以動世耳今夫衣冠而學者必曰自孔氏孔氏之道易行也非有苦身窘形離性禁欲若彼之難也而士之行可一鄉才足一官者常少而浮屠之寺廟被四海則彼其所謂材者寧獨禮耶以彼之材由此之道去至難而就甚易宜其能也嗚呼失之此而彼得焉其有以也夫</p>
</div>
<div class='div-other'><a id='mulu2102' />
<p class='h3'>大別方丈銘</p><p class="byline">蘇軾</p><p>閉目而視目之所見冥冥蒙蒙掩耳而聽耳之所聞隱隱隆隆耳目雖廢見聞不斷以搖其中孰能開目而未嘗視如鑑寫容孰能傾耳而未嘗聽如穴受風不視而見不聽而聞根在塵空湛然虛明遍照十方地獄天宮蹈冒水火出入金石無往不通我觀大別三門之外大江方東東西萬里千溪百谷為江所同我觀大別方丈之內一燈常紅門閉不開光出于隙<span class='corr'>[暘-勿+((傘-(企-止))-┬+(一/ㄎ))]</span>如長虹問何為然笑而不答寄之盲聾但見龐然秀眉月面純漆點瞳我作銘詩相其木魚與其鼓鐘</p>
</div>
<div class='div-other'><a id='mulu2103' />
<p class='h3'>永安禪院僧堂記</p><p class="byline">張商英</p><p>古學道之士灰心湣智于深山幽谷之間穴土以為廬約草以為衣掬溪而飲煑藜而食虎豹之與鄰猿狙之與親不得已而聲名腥薌文彩發露則枯槁同志之士不遠千里裹糧躡屩來從之游道人深拒而不受也則為之樵漁為之舂炊為之灑掃為之刈植為之給侍奔走凡所以效勞苦致精一積月累歲不自疲厭覬師見而閔之賜以一言之益而超越死生之岸烏有今日所謂堂殿宮室之華牀榻臥具之安所須而具所求而獲也哉嗚呼古之人吾不得而見之矣因永安禪院之新其僧堂也得以發吾之緒言元祐六年冬十一月吾行郡過臨川聞永安主僧物故以兜率從悅之徒了常繼之常陞座說法有陳氏子一歷耳根生大欣慰謂常曰諦觀師誨前此未聞當有淨侶雲集而僧堂狹陋何以待之願出家貲百萬為眾更造明年堂成吾使謂常擊鼓集眾以吾之意而告之曰汝比丘此堂既成坐臥經行惟汝之適汝能于此帶刀而眠離諸夢想則百丈即汝汝即百丈若不然者昏沉睡眠毒蛇伏心暗冥無知晝入幽壤汝能於此跏趺晏坐深入禪定則空生即汝汝即空生若不然者獼猴在檻外觀樝栗雜想變亂坐化異類汝能于此橫經而誦研味聖意因漸入頓因頓入圓則三藏即汝汝即三藏若不然者春禽晝啼秋虫夜鳴風氣所使曾無意謂汝能于此閱古人話一見千悟入紅塵裏轉大法輪則諸祖即汝汝即諸祖若不然者狗齧枯骨鴟啄腐鼠鼓喙呀脣重增饑火是故析為垢淨列為因果判為情想感為苦樂漂流汩溺極昧來際然則作此堂者有損有益居此堂者有利有害汝等比丘宜知之汝能斷毗盧髻截觀音臂刳文殊目折普賢脛碎維摩座焚迦葉衣如是受黃金為垣白銀為壁汝尚堪任何况一堂戒之勉之吾說不虛元祐七年壬申歲十二月十日南康赤烏觀雪夜擁爐書以為記</p>
</div>
<div class='div-other'><a id='mulu2104' />
<p class='h3'>東松寺題記</p><p class="byline">岳飛</p><p>余自江陰軍提兵起發前赴饒郡與張招討會合崎嶇山路殆及千里過祁門西約一舍餘當途有菴一所問其僧曰東松遂邀後軍王團練并幕屬隨喜焉觀其基址乃鑿山開地創立廟廡三山環聳勢凌碧落萬木森鬱密掩煙甍勝景瀟灑實為可愛所恨不能款曲進程遄速俟他日殄滅盜賊凱旋回歸復得至此即當聊結善緣以慰菴僧紹興改元仲春十有四日河朔岳飛題</p>
</div>
<div class='div-other'><a id='mulu2105' />
<p class='h3'>楓橋寺記</p><p class="byline">孫覿</p><p>平江自唐白公為刺史時即事賦詩已有八門六十坊三百橋十萬戶為東南之冠詩云茂苑太繁雄是也逮乾符光啟間大盜蠭出爭為強雄而武肅王錢鏐以破黃巢誅董昌之功盡有淛東西之地五代分裂諸藩據數州自王獨常順事中國有宋受命盡籍土地府庫帥其屬朝京師遂去其國葢自長慶訖宣和更七代三百年矣吳人老死不見兵革覆露生養至四十三萬家而吳泰伯廟棟猶有唐昭宗時寧海鎮東軍節度使錢鏐姓名書其上可謂盛矣建炎盜起官寺民廬一夕為煨燼而楓橋寺者距州西北六七里枕漕河俯官道南北舟車所從出而巋然獨無恙殆有數焉寺無石誌按吳郡圖經實妙利普明塔院而不著經始之歲月唐人張繼張祐嘗即其處作詩記遊吟誦至今而楓橋寺亦遂知名於天下太平興國初節度使孫承祐重建浮圖七層峻峙磐固人天鬼神所共瞻仰至嘉祐中始改賜普明禪院而雄傑偉麗之觀滋起矣屬有天幸僅脫于兵火而官軍蹂踐寺僧逃匿頹簷委地飄瓦中人臥榻之上仰視天日四壁蕭然如逃人家紹興四年長老法遷者會其徒入居而相之其室無不修銖積寸累扶顛補敗棟宇一新可支十世寺有水陸院嚴麗靚深龍像所棲升濟幽明屢出靈響尤為殊勝而塔之役最大更三年而後就一日遷老過余言曰願有記也余常怪天下多故縣官財匱力屈天子減膳羞大臣辭賜金將吏被甲冑以死士大夫毀車殺牛而食而吾民則當輸家財助邊卒常睊睊然舉首蹙額疾視其上無慨然樂輸之意而佛之徒無尺寸之柄無左右介紹之先瓦盂錫杖率爾至門則倒衣吐哺躧履起迎唯恐後己乃捐金幣捐囷廩捨所甚愛如執左契交手相付無難色此何道也今觀遷老積精營作練學苦空敝衣糲食不以一毫私其身日以飾蠱壞起頹仆為急又飭其徒二三輩持鉢叩門或持簿乞民間日有獲焉惟資以治寺以故一方道俗皆向慕之凡所欲為無不如志故成就如此今吾鄉縣之長人者晨擁百吏坐一堂之上赫然如神明之臨又假聲威以怛之而後吏得以投其隙吾欲以柔道理之量其力之所堪任而與之為均無急之以期無使吏迫之上下休戚共為一體人人歡然欣戴如駒犢嬰兒之慕以盡夫為民父母之道夫以子弟而事父母其於奉佛固間然矣故著予之所欲言為記使歸刻焉紹興十六年七月望晉陵孫覿記</p>
</div>
<div class='div-other'><a id='mulu2106' />
<p class='h3'>重建佛殿記</p><p class="byline">洪邁</p><p>江自岷山而下歷巴夔湘楚包吞前沫橫漾浯流沱潛澧沔眄金巨川數千百演迤橫放薄于朱方極沛以大然後東入于海舉天下之水莫盛此焉金焦兩山崒然天立鎮乎中流皆有大蘭若岧嶢其上古記謂紫金浮玉者是矣浮玉處其左如幽人逸士巖棲谷隱恐入林之不密故航葦罕至而僧居觸事隨亦泯歇惟紫金超遙擅勝不復與同蕩然開闢八面應敵所謂江心一峯水面千里潭月雙暎雲天四垂真能雄跨東南二百州如宸章所表揭者千颿下來萬客鱗萃魚龍之所憑怙人天之所賓悒古今推勝無得擬議寺舊名澤心天禧中真宗皇帝感宵夢所抵更為龍游飛帛扁額以貴方來室廬崢嶸概與境稱遭罹魔劫鞠為燼墟中興以還視力開葺軍師劉寶奮營大殿幾成而厄于火明年郡守韓及祖又嗣為之築于道謀旋即蠹敗淳熙四年樞密沈公復出治慨然歎曰吾行四方多矣未有如此剎者住山非本色人其可哉乃卑禮厚帛延金華蘊衷師于集山俾主張是舍寂而居囂去安而即煩人以為介介師不屑也徧行其疆悲智歘起自念己身逢此壞相亟倒空鉢囊先眾募捨前所未及一切趍新展前資以安耆舊抗塔院以壯瞻睹壽坊經室庖浴廂縈易翳為明寬潔敞靚江濱故址隘而不舒累石拓基堤護榆楊作屋二十四楹中建亭命曰烟雨奇觀游士戾止洗心儲清又捨法施為後人買田六十頃唯雄殿尊居役鉅費侈居之六年而後敢議擇廉謹僧入閩即山伐木如約浮海歸命黿鼉而協謨節定星而揆日道充干內而跡彰于外其聲遠揚如谷應響施者惟恐不克豐其獻匠者惟恐不克既其巧度為崇五十有五尺為廣七十有四尺糜錢六十萬閱四寒暑而成廓如穹如輪奐華奕卻顧城闕根塵聿清前瞻海潮法音如在吳頭楚尾莫之與京功甫訖師移錫錢塘靈隱邦人願有記使來謁當紹興之季戎馬飲江暴骨堆莽是時長老淨信誘化童隷收拾瘞藏予再奉使往來親見為之啟于太上被褒寵計僧徒二十人則予于茲山疑若有宿因故書而不辭殿經始于癸卯之孟夏成于乙巳之仲春而記于丁未之秋八月實有二十四日癸巳云</p>
</div>
<div class='div-other'><a id='mulu2107' />
<p class='h3'>萬壽閣記</p><p class="byline">元虞集</p><p>南徐古治限大江之堧受眾川之委東趍而將至于海也其浸汪洋以無涯其流舒肆而莫止拳然屹立中江以迎其衝者金山也山有佛祠始建于晉明帝時梁武帝著水陸齋儀親幸其寺至宋真宗賜名龍游禪寺國朝至大己酉僧應深以天子之命主之兼[田/廾]以馬薛里吉思所據銀山東西二院且敕使者修水陸大會如梁之儀延祐至治間又兩敕建會如至大故事于是應深以辛酉之歲即寺之右建大閣焉上嚴萬佛之象下肖羅漢之容為位五百後三年今上皇帝潛邸之日由江引舟而親登是閣壯其締構雄偉而善深之為也出帑金成佛像千以贊之又三年皇帝既登大寶建元天曆三遣使齎名香白金往祠之山祇波神魚躍龍舞幽顯咸若應感著焉至順元年秋應深來朝京師十月乙未入見上御奎章閣奉佛像以進上曰閣中萬佛<span class='corr'>已</span>莊嚴乎對曰像具而未完以金也上曰朕悉為若成之即出內府寶鈔五萬緡以賜之仍歸以羅漢莊陷江沙汰之田明日應深入謝曰臣僧請以萬佛祝萬壽願萬壽等萬佛上曰朕之崇佛豈私朕躬所願含生均被佛力因名其閣曰萬壽又明日敕學士臣集勒文以記之臣集聞諸浮屠氏之說曰充乎法界一佛身也何有于萬及其化現至百千億恆河之沙析為微塵猶不能擬豈萬可言用像設教取數千圓以表也臣請喻之以言今我聖皇運至善大慈之心位乎億兆萬民之上一念慮之善一佛之全體也一號令之善一佛之大用也一日二日<span class='corr'>已</span>具萬幾至于歲時積善無數即佛之言非萬可計然則聖天子萬施之施豈獨見于斯閣而已哉有生之類無間遠邇大小知上之念己也仰而望之一一如親涵上之恩惠焉辟如瞻日于天人各見日如日視己不知所見共一日也觀月于水人各見月如月視己不知所見同一月也散之諸有名之為萬歸之于無其實一佛也一佛萬佛也我聖天子一佛萬佛之所具乎一佛之壽已不勝計即至萬佛其壽無量即壽即佛即佛即壽是故斯閣可得而名矣請書其事以諗諸來者而深之勒亦得繫于無窮焉</p>
</div>
<div class='div-other'><a id='mulu2108' />
<p class='h3'>釋迦殿記</p><p class="byline">牟瓛</p><p>普照寺陸士衡別業也自孫氏歸晉兄弟入洛以文人膺事任震動當時倚伏相尋曾未瞬息<span class='corr'>已</span>有華亭鶴唳之歎而其臺榭化為像設研席化為梵唄乃至今存何歟寺北坐九峯層巒疊嶂相為蔽虧陰陽家謂風氣藏聚可安于眾者也唐乾元時本號大明寺僧良慧常刱釋迦如來殿逮宋祥符間改賜今額凡三度重建淳祐戊申厄于祝融里人錢武翌首議興造其事未竟子大信繼之咸淳甲戌僧慧思與武翌有舊念不可廢前人功亟勸率賄施以助殿始成眾請行超典殿畢塗暨而營像設于是慧辨賢慧悟秀以白鎮守沙侯欣然厚施久之而就萬瓦鴛浮重簷翬跋加以藻繪金碧交輝中設釋迦像若左若右分列八位備極莊嚴而三世如來圓通大士應真羅漢諸天人之相亦次第而成至于琉璃無盡燈瓜華諸供具莫不完好每歲州侯率其僚屬于此建道塲申祝讚而禱水旱禳風災者亦皆至焉夫成之難則其傳之也必久是役也再見丁未甲子復周蓋非一手足之力而超成其終超既寂其孫子聞來霅求文以記曰是故可以久傳而不廢也為之贊曰維昔普照王本自法身出光明攝方寸虛空常獨耀盡三千大千無量河沙界皆佛慧照中夫是之謂普眾生宿業重展轉墮迷悞願佛垂慈憫與除諸障礙譬如摩尼珠烱烱照濁水一作是念已業去障自空而我初不覺心目劃開朗稽首釋迦尊為我証明之至大戊申三月既望</p>
</div>
<div class='div-other'><a id='mulu2109' />
<p class='h3'>法輪教寺記略</p><p class="byline">僧惠光</p><p>雙鳳法輪寺離常熟州百里昔有天竺沙門道林支遁禪師自金陵之姑蘇禮吳中石佛像訪瞿硎先生于梅李清夜露坐見東南一舍外有五色煜然詰旦探至南沙盡界遇一高原隆如息壤二樹合抱至暮棲其下夜將半氣與光忽起南原尋丈之間若合符節師以是謀立道塲卓錫記之黎明令耕者<span class='corr'>斸</span>之其氣若蒸其土五色有石函二龜大盈尺里人聚而觀之移日間化為鳳翔空盤舞千仞而下止諸樹端僉曰師之道德獲感嘉禎願施此地以建法幢得地四十二畝復輪緡鏹以相其成因是開基剏寺勅賜雙鳳之額地方百里為雙鳳鄉時東晉成帝咸和六年後師返京師囑弟子子員等繼之化崑山常熟二州田若干自是僧徒繁衍宋太宗祥符年間例改天下寺額欽勅法輪為名逮今至正癸巳計千有餘年惜乎古碑磨滅遺事僅存述此以告來者云</p>
</div>
<div class='div-other'><a id='mulu2110' />
<p class='h3'>寒山寺重興記</p><p class="byline">明姚廣孝</p><p>出閶門西行不十里即楓橋橋之南去尋丈地寒山寺在焉臨運河塘其塘北抵京口南通武林為衝要之所舟行履馳蟬聯蟻接晝夜靡間唐元和中有寒山子者不測人也冠樺布冠著木履被藍縷衣掣風掣顛笑歌自若來此縛茅以居暑暍則設茗飲濟行旅之渴挽舟之人施以草屩或代其挽尋遊天台寒巖與拾得豐干為友終隱入巖石而去希遷禪師於此創建伽藍遂額曰寒山寺寺當山水之間不甚幽邃來遊者無虛日唐詩人張懿孫賦楓橋夜泊有姑蘇城外寒山寺夜半鐘聲到客船之句天下傳誦于是黃童白叟皆知有寒山寺也自唐歷五代及宋與元寺凡幾興廢碑刻澌泯無考粵自聖朝永樂三年深谷昶禪師老成有戒行劄授住持赤手奮發化募眾檀刜荊蓁畚瓦礫先建佛殿次立丈室山門及說法之堂棲禪之所庖庫湢溷凡合有者畢備殿內塑釋迦世尊於中迦葉阿羅侍側文殊普賢二大士坐左右梵王帝釋秉鑪而前十八應真列于兩傍香雲晻曖金碧焜熀一會靈山儼然未散方丈則設寒拾豐干之像不敢忘其所自也道塲一新規模可覩都人士之遊覽豈無如懿孫之題咏者耶雖然深谷興復之偉績寧可泯沒無聞歟其同叅友雲海請余記勒石以告夫來者永樂十一年十月長洲姚廣孝撰</p>
</div>
<div class='div-other'><a id='mulu2111' />
<p class='h3'>虎丘雲巖禪寺記</p><p class="byline">楊士奇</p><p>蘇長洲縣之西北不十里有山曰虎丘吳闔閭所葬處岡阜盤鬱葢晉王珣及弟珉之別墅咸和二年捐為寺始東西二寺唐會昌中合為一而名雲巖者則昉於宋大中祥符間載盧熊郡志如此始清順尊者主此寺至隆禪師而復振歷世變故寺屢壞屢興洪武甲戌寺復燬永樂初普真主寺始作佛殿寺僧寶林重葺浮圖七級繼普真者宗南作文殊殿十七年良玠繼宗南作選佛塲又明年作妙莊嚴閣三年落成葢寺至良玠始復完所作閣之功最鉅凡三重崇一百尺有奇廣八十尺有奇深六十尺上奉三世佛及萬佛像中奉觀音大士及諸天像其材之費為鈔三十餘萬貫金石綵繪之費六十餘萬貫又經營作天王殿以次成良玠杭之海昌人原石其字前僧錄闡教止菴其師也余聞諸刑部主事陳亢宗云余聞虎丘據蘇之勝歲時蘇人閑暇而出游者必之于此士大夫宴餞賓客亦必之於此四方貴人名流之過蘇者必不以事而廢遊于此也然亦有興念夫王氏之嘗樂於此者乎自捨宅建寺以來今千餘年其與山川相輝映稱名勝于東南愈久而不衰者固佛之道足以鼓動天下亦必其徒刻勵勤篤之人能張大其師之道以致夫多助之力也刻勵勤篤之人其用意也宏其立志也確有不為為之而孰禦其成哉</p>
</div>
<div class='div-other'><a id='mulu2112' />
<p class='h3'>聖恩禪庵記</p><p class="byline">陳亢宗</p><p>中吳宿號名區非特以人物產雄天下而佛宇之盛咸極壯麗雖僻壤無處無之郡西連山數十鬱然森聳香臺寶坊爭據殊勝若靈巖之軒豁白雲之深秀天池之幽邃固為古今所稱賞其巋然興於我朝則聖恩禪庵其一焉庵葢禪師萬峯蔚公所剏在郡西袁墓邨之鄧蔚山按志以袁為元蔚為尉而名邨以山公嘗得石刻山下乃宋進士迪功葉君和甫墓中物紹興二十九年所藏由是始克正三字之誤碑晚出庵時未甚有名故志不暇悉疑三字或姓則莫知其然也厥地瀕太湖草木清潤郡巒環抱庵當其腹軒豁深秀重樓複閣位置適宐依山勢為起伏層觀疊出如畵法華山自東逶迤而南轉折西指墮半湖中宛若飛舞下有小阜隆然離立類覆鉢正當其前西洞庭諸峯點綴波間處其次而湖南苕霅諸山復次其後云遠黛浮嵐風颿沙鳥日夕容與三萬六千頃之汪瀾七十二峯之奇秀一盱衡若指諸掌初公以元末壬申提其師千巗之學自浙東游歷至是覩厥殊勝丐迪功之元孫華一得棄隙數弓縛禪居之久之人漸信向皇明開天表章真乘而公道價益隆緇素奔湊洪武九年始闢地為庵閣禮觀音像於中稱曰聖恩尋與其徒普壽等稱演法之堂落成而公示寂壽與其徒普隱用甲乙之傳繼主庵事乃乘其願力發遺資於經畫指授處建大佛殿以及伽藍祖師二祠再建三塔院齋廚有堂春磑有室凡像設之莊嚴妙麗則僧普現善明與今住持智璿任之<span class='corr'>已</span>而首座普持以為梵宇之製必備鼓鐘警昏旦以集眾而闕焉非所以肅眾乃創重屋範銅為鉅鐘而法鼓雲鐃則委之僧淨心自是雷轟鯨吼六時震撼花香燈供淨潔鮮明而規制漸備矣永樂七年智璿既正席尤孜孜於述作首撤大殿瓴甓之毀敗者而一新之議以為前所造法堂去殿一隅非稱乃改卜于殿後龕置欈李蔡景和所施大藏經於中易舊為丈室中奉大士小像前設無盡燈後營僧堂右立碧照軒為娛賓之署而山門廊廡眾寮庫庾船坊之類一十四年之冬咸用告成于是丹甍紺宇文栱華榱山湧翬飛人天瞻駭而山川改觀四方遊覽之迹莫不以寓目為勝事雲水之徒從而棲止者恆及百數計有不遠萬里而至者咸謂其勝槩宏模雖宿號名剎者未易過之其為役至殷為費至鉅雖出于四方善信之所樂施大殿則郡人金榮甫罄家以濟而功居其半僧堂則智璿佐以衣盂之羨為鈔六千緡前後置山園廣二頃餘畝斂其產植貿遷以供歲用不足則賴遠近好事家舟肩之助庸取給焉始公鑿四大井人莫測其意及是人得無遠汲之困益可見其慧力之至矣智璿念自刱始以來三百甲子而登載固未有記爰礱石以文來請予竊以為天時人事之會合一皆有數是地距郡僅七十里初無崇岡峻嶺長林大澤為之限方袍羽人之蹤日相尋乎是而有目弗見焉豈非天造地設鬼神呵衛有俟於今日乎方公之得石刻也欣然若有夙契則其兆固非偶然矣抑嘗觀夫所謂名山勝剎者皆興自往昔垂千百年而後剏建始備公以赤手入吳得容膝之棄地於榛莽蒙羃中非若名山勝剎素為人所欽仰之為易舉其難奚啻什伯乃能跨而軼之隱然成一大叢林雖由時事之會合而公愿力之感召於人者良不誣<span class='corr'>已</span>普壽等又能篤于繼述益可見其源流之懿非能深達理事之不二示現有為以成始成終者疇能然乎方今聖人執金輪以馭世佛日再中行見敕額之頒有不期而然者矣余不足以知佛學之奧庸備著其山川之美剏始之詳欲使繼之者無忘所事而顧名思義以共報夫君師之恩因不覺其辭之覼縷云</p>
</div>
<div class='div-other'><a id='mulu2113' />
<p class='h3'>保聖寺安隱堂記</p><p class="byline">歸有光</p><p>長洲東南五十里地名甫里天隨先生之故居在焉今為保聖教寺而郡志又有白蓮講寺然甫里無二寺蓋白蓮即保聖之別院也志云寺剏于唐大中間熙寧六年僧惟吉重修白蓮者僅在西廡其後即為天隨先生祠區宇非廣不當別稱為寺也予少時過先生祠游行寺中尋古碑刻殆無存者惟元統二年法華期懺田記存耳成化二十年左善世璇大章來自京師迎其母供養于愛日堂重修此寺又明年五月落成凡為殿堂七廊廡六十初壞殿時見梁栱間有板識紹興保祐之年故知以前修剏蓋不一而無文字可考也自成化乙未至嘉靖癸亥蓋又七十有七年矣寺之西北有安隱堂安隱者僧住持寺事已謝而退故稱安隱云寺之盛時僧每房皆以堂為別凡為堂如安隱比者無慮數十房所為愛日者亦其一也主僧法慧懼且盡廢故時安隱之房分為二[泳-永+(瓜-、)]乃與同堂之徒復為合一誓與共守之請為堂記鑱之石庶幾少延以待後人夫文章于天地間至重也自大中迄今世變多矣而寺嘗存蓋無廢而不興而文之傳獨少也宐慧之汲汲于此也哉</p>
</div>
<div class='div-other'><a id='mulu2114' />
<p class='h3'>重修大龍興寺碑記</p><p class="byline">葉向高</p><p>蓋聞聖人載起肇禎歸五嶽之城帝業克昌景福叶萬靈之貺故劍授神冶上皇解佩於山靈夢繞赤蛇大佛開祥於長壽若夫丹陵瑞啟三河白水嘉生九穗巍巍蕩蕩丕答成功鬱鬱葱葱獨鍾佳氣凡以天開地闢通理于黃中虎踞龍蟠茂膺乎赤紀惟睠命而享天心乃受圖而醻神祐欽惟我太祖高皇帝握天鏡以通寶筏廻地軸而履金繩手提日月于迷方力拔乾坤于苦海誕靈縱叡苞囊函夏之光華接統膺期攬結方輿之雄秀洎八紘靖謐四極和寧洞劃石牛舍開白馬爰從中都建大龍興寺其地首諸夏以控天邑總寰瀛而號日畿三天握籥于橫襟八部盡圖於指掌仙臺創構佛土宏開鷲華蜚翥鳳之區虬鉢下潛龍之境引太虛于元鍵遠蒸萬國之雲烟盪元氣于丹楹近簇二陵之風雨蓋功諧幽贊技殫絕羣耆闍藻函蓋之容維極挾江山之助於休哉紺宇薦靈于譙亳元房佐祉于岐豐矣迨我英宗睿皇帝闢紫極以登三彌恢駿業孝宗敬皇帝繼黃離而乘六丕鬯鴻恩睠龍象于炎崑渙絲綸于福地錦繡重披寶界雲霞頓麗銀庭蓋念五鳳七麟曾肇王基於舊跡千秋萬歲或遊魂夢於故鄉物力方饒周澤維渥故能起雷霆於步顧回蛇蠖於翬飛芝楣桂棟俄盈既盡之墟龍變螺文復見維新之象何期勝地不常刧灰再焰祗樹香沉於幻鳥率陀影散於空花四照枝殘醉象攪藤蘿之月三華葉爛毒龍沉舍衛之城繇正嘉而來歷八十餘禩則詹御史事講曹郡守時聘李郡守驥千先後圖之大殿甫成羣工未輯徒存丹艧何取藩垣又二十年而庭鞠茂草法熄殘僧凡在顧瞻無不愴歎屬今皇之御宇緬先德以興思祥遡姚墟鎖支祈於泗水禮降原廟咨神鼎於淮濱慎遴守土之臣肅布康岐之政時則張郡守大孝從董兵使元學議再圖之而郡丞馬協別駕徐應麟蔡鸞翔周承緒司理趙弘道咸預經營郡丞實綜其事謀僉同於羣策數更極於百年大開覺路於明幽共唱慈風於法俗筇鳩竹馬鶩香闕以披華玉縰珠纓望鸚林而布地由是續往因於未斷合大力於幾成虹霓通雙殿以崢嶸八龍忽涌星日絢重廊而隱現兩鴿齊飛鴛瓦促魚鱗煥墉垣於下麓鶴軒疊鴈齒敞笏室於中巖蓋將揚慧日以輝昏衢亦復灑法雲而清火宅爾其皇幢輝於羽仗魚梵雜以嵩呼曇雯迎劍佩以凝華鬘綵結簪纓而<span class='corr'>鬬</span>色蹌蹌陽馬之曦恍趨規地戞戛風烏之唄疑接中天則嚴威儼若朝廷悃款肅於辟士若夫庭俯喬松窻含遠岫瓜剖華京之浩穰虬蹲湯沐之崇隆噴薄陰陽之氣於重閟之年而斐斐遠冪發揮川嶽之精於方通之候而[山*雙][山*雙]盈襟則峯標欲界之仙都天挺明神之窟宅又若仰斗電之重華拾天花於玉雨挹紫雲之異彩競界線於金鋪赤字第一山入微塵而不滅瑤文無盡藏銷刧石以靡窮又若瞻故里於新豐恭承桑梓儼翠華于初地悽動松楸閱先帝之經營憶創守維艱之會感仁王之啟翼追天人相與之符則投戈而棲意慈林列聖所為寓神武於不殺也撫遺而遊心豐芑列聖所為寄無念于昭茲也嗚呼慶鍾長發則繼明襲嘉而兩卜之傳自永神應昌期則重熙累洽而百靈之護彌周蓋先天啟聖嘿契元扄後聖函靈陰扶帝脉此諸君子所為臨彼岸以褰裳悲化城而反袂嘿初禎于功德昭申明于聖神也繇斯以譚祝釐之典尚屬具文幹蠱之思猶然永事豈與夫掇屠耆之金供伊蘭之饌恣麈尾之逸風披虎溪之勝韻同乎哉至于妙度羣品盡出幽厄萬感咸趨一靈必應則真如能事姑不論焉役舉于萬曆三十八年肇云初夏落以次年杪迺作銘曰乾函萬籥坤軸九維靈氛葱菀嘉祉葳蕤常因効法上聖膺期日懸大覺天度羣迷鼇柱斯標龍宮俶奠如鷲于[山*耆]如鹿于苑花雨環纓航雲揲檻日月法燈風雷魚梵為我摩尼斗極皇皇為我祇園楚甸章章忍亦佛界福亦佛堂三吳維左荊汝其陽江流漫漫淮流[泳-永+畟][泳-永+畟]孤山巉巉鳳山翼翼是名淥池是名方石度亦非航卓亦非錫蓮花寶墨貝葉龍文天與如大佛與如尊蒸蒸法力消我塵棼彤彤法寶食我德芬列聖有靈爰清殿宅我望穆清嘿軫人厄二三力臣式我構畫奉宣睿謨還我赫赫神謀於舊人謀於新詎曰力饒而醻國禎詎曰偉觀而重國根以歸帝力以治帝心智炬不然慈雲不飾其然非空其飾非色羣力則共羣心何式神武慈慈乃見天則</p>
</div></div></div>
</div><!-- end of div[@id='body'] -->
</body></html>