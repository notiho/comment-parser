<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu4014' />
<div class='div-other'>
<p class='h2'>欽定古今圖書集成博物彙編神異典　第一百七十一卷目錄</p>
<ul class="">
<li>僧部列傳四十七
<ul class="">
<li>唐二十三
<ul class="">
<li>道悟<span class="note-inline">(附崇信)</span></li>

<li>希遷</li>

<li>神會</li>

<li>法欽</li>

<li>道樹</li>

<li>慧空<span class="note-inline">(附元觀)</span></li>

<li>崇珪<span class="note-inline">(附全植)</span></li>

<li>道一</li>

<li>智藏</li>

<li>光瑤<span class="note-inline">(附道堅)</span></li>

<li>靈坦</li>

<li>道通</li>

<li>懷暉</li>

<li>惟寬<span class="note-inline">(附寶修)</span></li>

<li>志滿</li>

<li>遺則</li>

<li>靈默<span class="note-inline">(附志閑)</span></li>

<li>石藏</li>

<li>神秀</li>

<li>慧明</li>

<li>神會</li>

<li>曇璀</li>

<li>法持</li>

<li>道亮</li>
</ul></li>
</ul></li>
</ul></div>
<p class='juan'>神異典第一百七十一卷</p>
<div class='div-other'><a id='mulu4015' />
<p class='h2'>僧部列傳四十七</p>
<div class='div-other'><a id='mulu4016' />
<p class='h3'>唐二十三</p>
<div class='div-other'><a id='mulu4017' />
<p class='h4'>道悟<span class='note-inline'>(附崇信)</span></p><p>按宋高僧傳道悟姓張氏婺州東陽人也受天粹氣為王子生而神儁長而謹愿年十四金翅始毛麒麟方角啟白尊老將求出家慈愛之旨不見聽許輒損薄常膳日唯一食雖體腹羸餒彌年益堅父母不獲<span class='corr'>已</span>而許之遂往明州大德剃落年二十五依杭州竹林寺大德具戒以勇猛力扶牢強心於六度門修諸梵行常以為療膏肓者資上妙藥開暗冥者求善知識不假舟檝其濟渡乎遂蹶然振䇿投徑山國一禪師悟禮足始畢密受宗要於語言處識衣中珠身心豁然真妄皆遣斷諸疑滯無畏自在直見佛性中無緇磷服勤五載隨亦印可俾其法雨潤諸叢林悟蓄力向晦冞入深阻實冀一飛摩霄乃轉遁於餘姚大梅山是時大曆十一年也層崖絕壑天籟蕭瑟敻無鄰落七日不食至誠則通物感乃靈猱㹶豰玃更饋橡栗異日野夫操斧言伐其楚偶所遭覩駭動悚息馳諭朋曹謂為神奇曾不旬朔詣者成市憑嵌倚峭且構危棟貲糧供具環遶方丈猛虎耽耽侶出族遊一來座側斂折肢體其類馴擾可知也夫語法者無階漸涉功者有淺深木愈鑽而見火鑑勤磨而照膽理必然矣是以掃塵累遯巖藪服形體遺晝夜精嚴不息趣無上道其有旨哉如是者三四年矣將翔雲表慮羽毛之頹鍛欲歸寶所疑道塗之乖錯故重有諮訪會其真宗建中初詣鍾陵馬大師二年秋謁石頭上士於戲自徑山抵衡嶽凡三遇哲匠矣至此即造父習御郢人運斤兩虛其心相與脗合白月映太陽齊照洪河注大海一味仲尼謂顏子亞聖然燈與釋迦授記根果成熟名稱普聞如須彌山特立大海繇是近佛恢張勝因凡諸國土緣會則答始卜於澧陽次居於澋口終棲於當陽柴紫山即五百羅漢翱翔地也檉松蓊鬱以含風崖巘巉巗而造天駕瀲灔之紫霞枕清泠之玉泉鸞鳳不集於蓬藋至人必宅於勢勝誠如是也洪鐘待扣童蒙求我川流星聚虛往實歸或接武於林樾或駢肩於廬舍戶外之履爛其盈矣荊州雄藩也都人士女動億萬計莫不擎跪稽首嚮風作焉崇業上首以狀于連帥而邀之不違願力聿來赴請屩及於虛落錫及於都城白黑為之步驟幡幢為之轇轕生難遭想得未曾有彼優波鞠多者夫何足云有天皇寺者據郡之左標異他剎號為名藍困於人火蕩為煨燼僧坊主靈鑒族而謀之以為滿人攸居必能福我夫荷擔大事蔑棄小瑕乃中宵默往肩舉而至二寺夕有所失朝有所得諍論鋒起達於尊官重於返復畢安其處江陵尹右僕射裴公縉紳清重擁旄統眾風望眄睞當時準程驅車盛禮問法勤至悟神氣灑落安詳自處徐以輭語為之獻酬必中精微洞過肯綮又常秉貞操不修逢迎一無卑貴坐而揖對裴公訝其峻拔徵其<span class='corr'>義</span>趣謂抗俗之志當徑挺如是邪悟以為是法平等不見主客豈效世諦與人居而局狹邪裴公理冥意會投誠歸命既見仁者我心則降如熱得濯躁憒冰散自是禪宗之盛無如此者元和丁亥歲有背痛疾命弟子先期告終以夏四月晦奄然入滅春秋六十僧臘三十五以其年八月五日葬之郡東隅靈龕建塔從僧禮也悟身長七尺神韻孤傑手文魚躍頂骨犀起行在於瓔珞志在於華嚴度人說法雄健猛利其一旨云垢淨共住水波同體觸境迷著浩然忘歸三世平等本來清淨一念不起即見佛心其悟解超頓為若此也先是煙燄之末殿宇不立顧緇褐且虧瞻禮密念結構罔知權輿禪宴之際若值神物自道祠舍濱江水焉凡我疆畛富於松梓悉願傾倒施僧伽藍命工覘之宛若符契於是斬巨棟幹修楹撐崖拄壑雲屯并構時維秋杪水用都涸徒眾斂手塊然無謀會一夕雨至萬株並進晨發江滸暮抵寺門剞劂之際動無乏者其餘廊廡牀案靡非幽贊事鄰語怪闕而不書其感攝靈祇皆此類也比丘慧真文賁等禪子幽閑皆入室得悟之者或繼坐道塲或分枝化導時太常協律符載著文頌德焉世號天皇門風也又唐<span class='corr'>澧</span>州龍潭禪院釋崇信未詳氏族信在俗為渚宮胡餅師之子弱齡宛異神府寬然昔天皇寺悟禪師隱耀藏光人莫我測信家居寺巷恆日提餅笥饋悟公齋食食畢且留一餅曰吾惠汝以蔭子孫信一日自念曰餅是我持去何以反遺我邪莫別有旨乎遂拱手問焉悟公曰是汝持來復汝何咎信聞似有驚怪因勸出家便求攝受曰爾昔崇福善今信吾言故名之也由是躬於井臼供億服勤乃問悟云未蒙指示心要悟公云時時相示信食稟斯言如遊子之還家若貧人之得寶直從荊渚乃詣<span class='corr'>澧</span>陽龍潭棲止因李翱尚書激揚時乃出世後德山鑒師出其門宗風大盛矣</p>
</div>
<div class='div-other'><a id='mulu4018' />
<p class='h4'>希遷</p><p>按宋高僧傳希遷姓陳氏端州高<span class='corr'>要</span>人也母方懷孕不喜葷血及生岐嶷雖在孩提不煩保母既冠然諾自許未嘗以氣色忤人其鄉洞䝤民畏鬼神多淫祀率以牛酒助作聖供遷輒往毀叢祠奪牛而歸歲盈數千鄉老不能禁其理焉聞大鑒禪師南來學心相踵遷乃直往大鑒衎然持其手且戲之曰苟為我弟子當肖遷逌爾而笑曰諾既而靈機一發廓若初霽自是上下羅浮往來三峽間開元十六年羅浮受具戒是年歸就山夢與大鑒同乘一龜泳於深池覺而占曰龜是靈智也池是性海也吾與師乘靈智遊性海久矣又何夢耶後聞廬陵清凉山思禪師為曹溪正宗又攝衣從之當時思公之門學者麏至及遷之來乃曰角雖多一麟足矣天寶初始造衡山南寺寺之東有石狀如臺乃結庵其上登臨絕嶽眾仰之號曰石頭和尚焉初嶽中有固瓚讓三禪師皆曹溪門下僉謂其徒曰彼石頭真師子吼必能使汝眼清凉由是門人歸慕焉或問解脫曰誰能縛汝問淨土曰誰能垢汝其答對簡速皆此類也廣德二年門人請下於梁端自江西主大寂湖南主石頭往來憧憧不見二大士為無知矣貞元六年庚午歲十二月二十五日順化春秋九十一僧臘六十三門人慧朗振朗波利道悟道銑智舟相與建塔於東嶺塔成三十載國子博士劉軻素明元理欽尚祖風與道銑相遇盛述先師之道軻追仰前烈為碑紀德長慶中也敕諡無際大師塔曰見相焉</p>
</div>
<div class='div-other'><a id='mulu4019' />
<p class='h4'>神會</p><p>按宋高僧傳神會俗姓石本西域人也祖父徙居因家於岐遂為鳳翔人矣會至性懸解明智內發大璞不耀時未知之年三十方入蜀謁無相大師利根頓悟冥契心印無相歎曰吾道今在汝矣爾後德充慧廣蔚為禪宗其大略寂照滅境超證離念即心是佛不見有身當其凝閉無象則土木其質及夫妙用默濟雲行雨施蚩蚩羣甿陶然知化覩貌遷善聞言革非至於廓蕩昭洗執縛上中下性隨分令入以貞元十年十一月十二日示疾儼然跏趺坐滅春秋七十五法臘三十六沙門那提得師之道傳授將來以十二年二月二十二日門人弟子緇俗遷座於本院之北隅孺慕師德號哭之聲山林為之變色初曾傳法在坤維四遠禪徒臻萃於寺時南康王韋公臯最歸心於會及卒哀咽追仰蓋粗入會之門得其禪要為立碑自撰文并書禪宗榮之</p>
</div>
<div class='div-other'><a id='mulu4020' />
<p class='h4'>法欽</p><p>按宋高僧傳法欽俗姓朱氏吳郡崐山人也門地儒雅祖考皆達元儒而傲睨林藪不仕欽託孕母管氏忽夢蓮華生於庭際因折一房繫於衣裳既而覺已便惡葷羶及迄誕彌歲在於髻辮則好為佛事立性溫柔雅好高尚服勤經史便從鄉舉年二十有八俶裝赴京師路由丹徒因遇鶴林素禪師默識元鑒知有異操乃謂之曰觀子神府溫粹幾乎生知若能出家必會如來知見欽聞悟識本心素乃躬為剃髮謂門人法鑑曰此子異日大興吾教與人為師尋登壇納戒鍊行安禪領徑直之一言越周旋之三學自此辭素南征素曰汝乘流而行逢徑即止後到臨安視東北之高巒乃天目之分徑偶問樵子言是徑山遂謀挂錫於此見苫蓋覆罝網屑近而宴居介然而坐時雨雪方霽旁無煙火獵者至將取其物頗甚驚異歎嗟皆焚網折弓而知止殺焉下山募人營小室請居之近山居前臨海令吳貞捨別墅以資之自茲盛化叅學者眾代宗睿武皇帝大曆三年戊申歲二月下詔曰朕聞江左有蘊道禪人德性冰霜淨行林野朕虛心瞻企渴仰懸懸有感必通國亦大慶願和尚遠降中天盡朕歸向不違願力應物見形今遣內侍黃鳳宣旨特到詔迎速副朕心春暄師得安否遣此不多及勅令本州供送凡到州縣開淨院安置官吏不許謁見疲師心力弟子不筭多少聽其隨侍帝見鄭重咨問法要供施勤至司徒楊綰篤情道樞行出人表一見欽於眾退而嘆曰此實方外之高士也難得而名焉帝累賜以縑繒陳設御饌皆拒而不受止布衣蔬食悉令弟子分衛唯用陶器行少欲知足無以儔比帝聞之更加仰重謂南陽忠禪師曰欲錫欽一名手詔賜號國一焉德宗貞元五年遣使齎璽書宣勞并慶賜豐厚欽之在京及回浙令僕公王節制州邑名賢執弟子禮者相國崔渙裴晉公度第五琦陳少遊等自淮而南婦人禮乞號皆目之為功德山焉六年州牧王顏請出州治龍興寺淨院安置婉避韓滉之廢毀山房也八年壬申十二月示疾說法而長逝報齡七十九法臘五十德宗賜諡曰大覺所度弟子崇惠禪師次大祿山顏禪師叅學范陽杏山悟禪師次清陽廣敷禪師於時奉葬禮者弟子實相常覺等以全身起塔於龍興淨院初欽在山猛獸鷲鳥馴狎有白兔二跪於杖履之間又嘗養一雞不食生類隨之若影不遊他所及其入長安長鳴三日而絕今雞冢在山之椒欽形貌魁岸身裁七尺骨法奇異今塔中塑師之貌凭几猶生焉杭之錢氏為國當天復壬戌中叛徒許思作亂兵士雜宣城之卒發此塔謂其中有寶貨見二甕上下合藏肉形全在而髮長覆面兵士合甕而去刺史王顏撰碑述德比部郎中崔元翰湖州刺史崔元亮故相李吉甫丘丹各有碑碣焉</p>
</div>
<div class='div-other'><a id='mulu4021' />
<p class='h4'>道樹</p><p>按宋高僧傳道樹姓聞氏唐州人也少以辯智沈靜虛豁耽嗜經籍曾無少懈其為人也貞固足以幹事隱括足以矯時偶遇僧敦喻遂誓出塵自慨年近不惑求法淹遲禮本部明月山大光院惠文為授業登即剃染二年受具乃觀方向道天台南嶽無所不遊後至壽州三峯結茅而居常有野人服色朴素言談異常於言笑之外化作佛形仙形菩薩羅漢或放神光或呈聲響如是涉一十年學侶覩之不測端緒後皆寂爾樹告眾曰野人作多色伎倆眩惑於人只消老僧不見不聞伊伎倆有窮吾不見不聞無盡所謂作偽心勞而日拙其自知之卷羞懷拙而去追無朕迹矣樹於寶曆初年示疾而終報齡九十二明年正月遷塔焉</p>
</div>
<div class='div-other'><a id='mulu4022' />
<p class='h4'>慧空<span class='note-inline'>(附元觀)</span></p><p>按宋高僧傳慧空姓崔江陵人也家世儒雅奕葉纓緌父任<span class='corr'>陝</span>服靈寶縣空丁艱天屬堅請入空門庸報乳哺重恩乃投迴鑾寺恆超下授受經業三載誦通及格蒙度聽習敏利因入嵩少遇寂師禪會豁如開悟乃迴三峯於仙掌間有道流綢繆論道薄暮方散非止一過州帥元公頗知歸向召之多以疾辭或至必登元席代宗皇帝聞其有道下詔俾居京師廣福寺朝廷公卿罔不傾信後終於寺春秋七十八大曆八年癸丑九月四日全身堅固而遷塔焉次南嶽東臺釋元觀姓袁氏長安人也父為河中府掾母兄為沙門甚敦道化見觀幼齡聰慧風標秀舉有成人之度因勸其出家乃投興善寺誦經通利五年得度乃於律部俱舍二本渙然條理後出遊方登諸禪會明悟真性如醒宿酲遂趨衡山於東臺而止其道彌昌冥有所感恆得神人密送供施隨其眾寡不聞有闕忽一日神現形再拜曰我是此山檀越常送薄供者我身是也觀問汝何業所致曰我前身曾稱知識體悟匪全妄受信施坐此為神偶師居此我曹饋糧粗副私願今二十年已足得遂超度故來訣別也觀化緣斯極囑累禪徒而終春秋七十九太和四年十月二日遷塔焉</p>
</div>
<div class='div-other'><a id='mulu4023' />
<p class='h4'>崇珪<span class='note-inline'>(附全植)</span></p><p>按宋高僧傳崇珪姓姜氏郟城人也門傳儒素相綴簪裾自天寶已來安史之亂侵敗王略家族遷蕩父為商賈趨利遵塗於鞏洛間父亡於逆旅珪慨責曰少遭不造孑遺哀煢遂議出家至年十八經業蔚通得度俄有雲水之興遊南嶽棲息數齡起<span class='corr'>迴</span>樂南徐茅山乃依棲霞寺珪已登徑門道聲洋溢會贊皇李公德裕廉問是邦延諸慈和寺一交雅談如遊形器之外曰吾有幽憂之疾非是居侯藩聚落之人也明歲遂行重抵嵩少居於嶽寺太和戊申歲洛下亢暘唯嶽中雨信相繼或謂為珪之德動龍神之故也開成元年贊皇公攝冢宰請珪於洛龍興寺化徒兩京緇白往來問道檀施交駢其所談法宗秀之提唱獲益明心者多矣忽告眾訣別入方丈而滅春秋八十六白侍郎撰塔銘會昌元年辛酉八月十日入塔云次淮南都梁山釋全植姓芮光州人也少稟異操自言學作佛度生去忽投本州榮光禪院大智下求度師頗嚴謹約其誦經受具後至洛陽叅問禪法徹了無疑辭師觀方至淮南都梁山建立茅舍太守衛文卿命於州治長壽寺化徒衛侯問將來佛法隆替若何植曰真實之物無振自古於今往復軌躅有為之法四相遷流法當陻厄君侯翹足可見預言武宗毀教也植終年九十三門人建塔立碑會昌四年甲子九月七日人浮圖焉</p>
</div>
<div class='div-other'><a id='mulu4024' />
<p class='h4'>道一</p><p>按宋高僧傳道一姓馬氏漢州人也華以喻性不植於高原浪以辯識發明於溟海生而凝重虎視牛行舌過鼻準足文大字根塵雖同於法體相表特異於幻形既云在凡之境亦應隨機之教年方稚孺厭視塵躅脫落愛取遊步恬曠削髮於資州唐和尚受具於渝州圓律師示威儀之旨曉開制之端浣衣鍛金觀門都錯大龍香象羈絆則難權變無方機緣有待聞衡嶽有讓禪師即曹溪六祖之前後也於是出岷峩玉壘之深阻詣靈桂貞篁之幽寂一見讓公泯然無際頓門不俟於三請作者是齊於七人以為法離文字猶傳蠹露聖無方所亦寄清源遂於臨川棲南康龔公二山所遊無滯隨攝而化先是此峰岫間魑魅叢居人莫敢近犯之者災釁立生當一宴息於是有神衣紫元冠致禮言捨此地為清淨梵塲語終不見自爾猛蟄毒螫變心馴擾沓貪背憎即事廉讓郡守河東裴公家奉正信躬勤諮稟降英明簡貴之重窮智術慧解之能每至海霞斂空山月凝照心與境寂道隨悟深自明者在乎周物博施者期乎濟眾居無何裴公移典廬江壽春二牧於其進修維勤率化不墜大曆中聖恩普洽隸名於開元精舍其時連率路公聆風景慕以鍾陵之壤巨鎮奧區政有易柱之絃人同湊轂禪宗戾止降祥則多順而無違居僅十祀日臨扶桑高山先照雲起膚寸大雨均霑建中中有詔僧如所隸將歸舊壤元戎鮑公密留不遣至戊辰歲舉措如常而請沐浴訖儼然跏趺歸寂享年八十僧臘五十先於建昌鄙山名石門環以絕巘呀為洞壑平坦在中幽偏自久是謀薪火塵刧之會非議岡阜地靈之吉亞相觀察使隴西李公藩寄嚴厲素所欽承於以率徒依歸緬懷助理爰用營福道在觀化情存飾終輟諸侯之旌旗資釋子之幢蓋其時日變明晦人萃遐邇檝覆水而為陸炬通宵而成晝山門子來財施如積邑里僧供飯香普熏自昔華嚴歸真於嵩陽善導瘞塔於秦嶺禮視齋斬人傾國城哀送之盛今則三之初於林中經行座下開示平等垂法不標於四科安恬告盡刻期於二月此明一終之先兆也示疾云逝俾葬遠山凡百攀援願留近郭終遂窮僻式遵理命此又明一晦迹之素誠也將歸靈龕爰泝淺瀨人力未濟舟行為遲膏雨驟下於遠空窮溪遄變於深涉此又明一通神之應感也惟一知真在空無我於有是二俱離假一為乘示生死者人能作佛辯邪正者魔亦似聖現身不留於大上負手俄萎於哲人弟子智藏鎬英崇泰等奉其喪紀憲宗追諡曰大寂禪師丹陽公包佶為碑紀述權德輿為塔銘今海昏縣影堂存焉</p>
</div>
<div class='div-other'><a id='mulu4025' />
<p class='h4'>智藏</p><p>按宋高僧傳智藏姓廖氏虔化人生有奇表八歲從師道趣高邈隨大寂移居龔公山後謁徑山國一禪師與其談論周旋人皆改觀屬元戎路嗣恭請大寂居府藏乃迴郡得大寂付授納袈裟時亞相李公兼國相齊公映中郎裴公通皆傾心順教元和九年四月八日終春秋八十夏臘五十五即遷於塔諫議大夫韋綬追問藏言行編入圓經太守李渤請旌表至長慶元年諡大覺禪師云</p>
</div>
<div class='div-other'><a id='mulu4026' />
<p class='h4'>光瑤<span class='note-inline'>(附道堅)</span></p><p>按宋高僧傳光瑤姓周氏北京人也幼鍾茶蓼都不勝情誓志出家捨講肆入禪林凡嚮宗師悉從求益未遭會禪師金錍抉瞙明視十方後到沂水蒙山結草成庵怡然宴坐鄫費之人翕然從化時慎邑大夫知重首創禪宮次兗州節使王僚尚書躬請入州行化奏<span class='corr'>署</span>額號寶真學侶憧憧多霑大利元和二年示滅享年九十二云又唐襄州慈恩寺釋道堅姓王氏丹陽人也初發心於牛頭山慧忠禪祖大曆元年栖隱池州南泉山後詣襄漢泊慈恩寺元和初載相國燕公鎮於漢南深相欽重問道周勤施供繁沓遂於鳳林關外造寺請居二年示滅春秋七十三云</p>
</div>
<div class='div-other'><a id='mulu4027' />
<p class='h4'>靈坦</p><p>按宋高僧傳靈坦姓武氏太原文水人也則天太后姪孫父諱宣洛陽縣令母夏侯氏初妊坦也夢神僧授與寶鑑表裏瑩然且曰吾以此寄汝善保護之及誕親無所苦年甫七歲誦習畢通應童子舉十三從宦旋升太子通事舍人如是悅學不休三教之書彌增洞達然而恆嗟朽宅誓入空門已備大乘之資糧終到涅槃之境域於時洛都盛化荷澤寺神會禪師也方遮普寂之光漸沒秀師之道坦往叅焉會施善誘頓見其心默而許之容其執侍父母不能迴其意飛颺莫繫始末研磨得破疑滯天寶初載召坦曰吾有一句是祖祖相傳至曹溪曹溪付吾汝諦受之吾當有留難遂辭遊方焉未幾果勅移會於弋陽坦遂向廬州浮槎寺覽大藏經後聞忠國師自南陽詔入於大曆五年禮覲之八年欲出關忠奏曰此人是貧道同門俱神會弟子勅賜號曰大悲兼齎墨勅行化至梁園時相國田公神功供養邐迤適維揚六合方嘆大法陵夷忽聞空中聲云開心地即見菩薩如文殊像曰與汝印驗令舉項以掌按之尋觀有四指赤痕其印跡恆現又止潤州江中金山今澤心也其山北面有一龍穴常吐毒氣如雲有近者多病或斃坦居之毒雲滅迹又於江陰定山結庵俄聞有讚歎之聲視之則白龜二坦為受皈戒又見二大白蛇身長數丈亦為受戒懺悔如是却往吳興林山造一蘭若有三丈夫衣金紫趨步徐正稱歎道塲惟善村落之民多棄罟網元和五年相國李公鄘之理廣陵也以峻法操下剛決少恩一見坦鄭重加禮召居華林寺寺內有大將軍張遼墓寺僧多為鬼物惑亂坦居愀然無朕矣又揚州人多患山妖水怪之所熒惑坦皆遏禦焉人爭歸信至十年忽見二胡人稱自龜茲國來彼無至教遠請和尚敷演十一年五月十三日於荷澤忌齋告眾吾赴遠請七月示疾九月將滅斯預告也至季秋八日果寂爾而終遷塔於揚州西馴翟坊之南岡越州掾鄭詹建塔報齡一百八歲僧臘八十四焉坦即曹溪之孫荷澤之子也</p>
</div>
<div class='div-other'><a id='mulu4028' />
<p class='h4'>道通</p><p>按宋高僧傳道通姓何氏廬江人其為童也持重寡辭見佛形像必對禮嘆咏不捨因父宦於泉州南安便求捨丱披緇誦經合格敕度之當天寶初載也時道一禪師肇化建陽佛跡巖聚徒通往焉一師於臨川南康龔公山亦影隨而去然誓遊方吳越之間台明山谷靡不登陟迨乎迴錫江西泐潭山門勵心僧務不憚勤苦貞元二年往南嶽見石頭禪師猶采縷加朱藍之色也四年大寂禪師垂欲歸化昌言曰夫玉石潤山秀利益汝道業遇可居之通聞此言且同隱懺殊不詳練其年秋與伏牛山自在禪師同遊京洛迴至唐州西有山峯孤林密四絕人煙實有塵外之趣乃問鄉人云此山是紫玉山通方憶大寂之懸記我合居是峰也乃陟崔嵬見山脊有石方正其色紫玉瑩然嘆曰號紫玉者合其稱也先師之言非虛記也挂錫解囊叅學之徒霧集始則誅茅構舍刺史李道古作意為建禪宮焉元和八年弟子金藏出叅禮百丈山海禪師迴見通通愀然作色曰汝來矣此山有主也曳杖徑去襄州道俗皆迎至七月十五日無疾而終春秋八十三一云故相國于頔最所歸心尚書李翱禮重焉</p>
</div>
<div class='div-other'><a id='mulu4029' />
<p class='h4'>懷暉</p><p>按宋高僧傳懷暉姓謝氏泉州人也宿植根深出塵志遠迨乎進具乃尚雲遊貞元初禮洪州大寂禪師頓明心要時彭城劉濟頗德暉互相推證後潛岨崍山次寓齊州靈巖寺又移上百家巖泉石幽奇苦於禪子請問繁雜上中條山行禪法為法者躡跡而往蒲津人皆化之元和三年憲宗詔入於章敬寺毗盧遮那院安置則大曆中敕應天下名僧大德三學通瞻者並叢萃其中屬誕辰多於此修齋度僧焉暉既居上院為人說禪要朝寮名士日來叅問復詔入麟德殿賜齋推居上座元和十年乙未冬示疾十二月十一日滅度春秋六十二越明年二月門人智朗志操等奉全身葬於灞橋北原敕諡大宣教禪師立碑於寺門嶽陽司倉賈島為文述德焉</p>
</div>
<div class='div-other'><a id='mulu4030' />
<p class='h4'>惟寬<span class='note-inline'>(附寶修)</span></p><p>按宋高僧傳惟寬姓祝氏衢州信安人也祖曰安考曰皎生十三歲見殺生者衋然不忍食退而出家求剪髮於僧曇受尸羅於僧崇學毗尼於僧如證大乘法於止觀成最上乘於大寂道一貞元六年始行化於閩越間歲餘而迴心改服者百數七年伏猛虎於會稽作滕家道塲八年與山神受歸戒於鄱陽作迴向道塲十三年感非人於少林寺二十一年作有為功德於衛國寺明年施無為功德於天宮寺元和四年憲宗章武皇帝詔於安國寺五年問道於麟德殿其年復靈泉於不空三藏池十二年二月晦大說於傳法堂訖奄然而化報齡六十三僧夏三十九歸葬於灞陵西原詔諡曰大徹禪師塔號元和正真初寬說心要法三十年度黑白眾殆及百千萬應病授藥安可既乎白樂天為宮贊時遇寬四詣法堂每來垂一問寬答如流白君以師事之門弟子殆千餘得法者三十九入室受遺寄者曰義崇圓照焉唐羅浮山釋寶修俗姓周資州人也從師於純德寺志求元理於蘄州忍大師法裔決了重疑後愛羅浮山石室安止檀越為造梵宇蔚成大寺一日告門人曰因緣相偪愀然不樂眾咸莫測順宗皇帝深重佛宗知修之名詔入京與三藏擊問并答翻譯之意朗暢如流乃留居輦下三年終於京寺云</p>
</div>
<div class='div-other'><a id='mulu4031' />
<p class='h4'>志滿</p><p>按宋高僧傳志滿姓康氏洛陽人也幼少之年屬其家命沙門陳佛會滿意樂不捨遂投潁川龍興寺出家聞洛下神會禪師法席繁盛得了心要南遊到黃山靈湯泉所結茅茨而止後采黃連鄉人見滿喜躍滿問此何處耶鄉人曰黃連山屬宣城也願師鎮此奈何虎豹多害滿曰虎亦有佛性乃焚香祝厭之由茲弭息遂成大禪院後示寂春秋九十一末貞元年入塔焉</p>
</div>
<div class='div-other'><a id='mulu4032' />
<p class='h4'>遺則</p><p>按宋高僧傳遺則俗氏長孫京兆長安人也祖冽鄂州司馬考利涉隱居金陵則弱不雜俗恬恬終日而無所營始從張懷瓘學草書獨盡筆妙雅躭經史尤樂佛書以為得吾心一朝捐家業從牛頭山慧忠忠所謂牛頭六祖也始天竺達磨以釋氏心要至傳其道者有曹溪能嵩山秀學能者謂之南宗學學秀者謂之北宗學而信祖又以其道傳慧融融得之居牛頭山弟子以傳授由是達磨心法有牛頭學則既傳忠之道精觀久之以為天地無物也我無物也雖無物未嘗無物也此則聖人如影百姓如夢孰為死生哉至人以是能獨照能為萬物主吾知之矣遂南遊天台至佛窟巖蓋薜荔薦落葉而尸居飲山流飯木實而充虛虎豹以為賓麋鹿以為徒兀然如枯其後剫木者見之轉相告有慕其道者曰道者未有弟子相率為築室圖佛安僧蔚為精舍焉故元和已來傳則道者又自以為佛窟學佛窟之號自則始也一坐四十年大官名侯齎書問訊檀捨則未嘗有報謝禮拜者未嘗而作起時歲在庚戌季夏十有三日召弟子曰汝其勉之至十五日夜遂坐歿是夜山下人聞若山崩旦望之則綵雲翔泊於巖上父老皆泣曰師死矣已而視之果然凡則二十歲為僧臘五十有八而終善屬文始授道於鍾山序集融祖師文三卷為寶誌釋題二十四章南遊傅大士遺風序又無生等義凡所著述辭理粲然其他歌詩數十篇皆行於世則元居瀑布泉西佛窟本院建龕塔會昌中例毀之其院為道門所有後開元寺僧正法光於咸通乙酉歲遂徒碑於今所河南尹韓乂為碑文</p>
</div>
<div class='div-other'><a id='mulu4033' />
<p class='h4'>靈默<span class='note-inline'>(附志閑)</span></p><p>按宋高僧傳靈默俗姓宣毗陵人也本成立之歲悅學忘疲約以射策登第以榮親里承豫章馬大師聚眾敷演造禪關馬師振容而示相默密契元機便求披剃若熟癰之待刺耳受具之後苦練行門確乎不拔貞元初入天台山中有隋智者蘭若一十二所懸記之曰此地嚴妙非雜器所棲若能居此與吾無異默因住白砂道塲經於二載猛虎來馴近林產子意有所依又住東道塲地僻人稀山神一夜震雷暴雨懸崖委墜投明大樹倒欹庵側樹枝交絡茅苫略無少損遐邇聞旃皆來觀歎後遊東白山俄然中毒而不求醫閉關宴坐未幾毒化流汗而滴乃復常矣行次浦陽盛化有陽靈戍將李望請默居五洩焉元和初亢暘田畯惶惶默沿澗見青蛇夭矯瞪目如視行人不動咄之曰百姓苦旱暍苗死汝胡不施雨救民邪至夜果大雨合境云足民荷其賜屬平昌孟簡中丞廉問浙東廢管內蘭若學徒散逸時暨陽令李胄狀舉靈山許重造院十三年三月二十三日澡沐焚香端坐繩牀囑累時眾溘然而絕壽齡七十二法臘四十一高僧志閑道行峭拔文辭婉麗亦江左之英達為默行錄焉</p>
</div>
<div class='div-other'><a id='mulu4034' />
<p class='h4'>石藏</p><p>按宋高僧傳石藏姓呂漢東人也年鄰小學露成人之度跪告堂親願為佛子遂志入開元寺削染受戒尅願禮嵩山寂禪師豁悟禪法至中山大像峰間石室孤坐冥寂數夏安然同好者望風而至蔚成叢眾陶化博陵人咸欣戴會州帥李公卓翹仰之切命入城住貴親元論謝云野性難拘不閑禮法恐玷威稜卓躬登山訪問款密交談深開昏昧遂奏院題額曰定真焉藏預白眾訣別明日坐亡春秋八十三貞元十六年正月入塔立碑頌德云</p>
</div>
<div class='div-other'><a id='mulu4035' />
<p class='h4'>神秀</p><p>按宋高僧傳神秀俗姓李氏今東京尉氏人也少覽經史博綜多聞既而奮志出塵剃染受法後遇蘄州雙峰東山寺五祖忍師以坐禪為務乃歎伏曰此真吾師也決心苦節以樵汲自役而求其道昔魏末有天竺沙門達磨者得禪宗妙法自釋迦佛相傳授以衣鉢為記世相傳付航海而來梁武帝問以有為之事達磨貴傳逕門心要機教相乖若水投石乃之魏隱於嵩丘少林寺尋卒其年魏使宋雲於葱嶺見之門徒發其冢但有衣履而<span class='corr'>已</span>以法付慧可可付粲粲付道信信付忍忍與信俱住東山故謂其法為東山法門秀既事忍忍默識之深加器重謂人曰吾度人多矣至於懸解圓照無先秀者忍於上元中卒秀乃往江陵當陽山居焉四海緇徒向風而靡道譽馨香普蒙熏灼則天太后聞之召赴都肩輿上殿親加跪禮內道塲豐其供施時時問道勅於昔住山置度門寺以旌其德時王公<span class='corr'>已</span>下京邑士庶競至禮謁望塵拜伏日有萬計洎中宗孝和帝即位尤加寵重中書令張說嘗問法執弟子禮退謂人曰禪師身長八尺龐眉秀目威德巍巍王霸之器也初秀同學能禪師與之德行相埒互得發揚無私於道也嘗奏天后請追能赴都能懇而固辭秀又自作尺牘序帝意徵之終不能起謂使者曰吾形不揚北土之人見斯短陋或不重法又先師記吾以嶺南有緣且不可違也了不度大庾嶺而終天下散傳其道謂秀宗為北能宗為南南北二宗名從此起秀以神龍二年卒士庶皆來送葬詔賜諡曰大通禪師又於相王舊邸造報恩寺歧王範燕國公張說徵士盧鴻各為碑誄服師喪者名士達官不可勝紀門人普寂義福並為朝野所重蓋宗先師之道也</p>
</div>
<div class='div-other'><a id='mulu4036' />
<p class='h4'>慧明</p><p>按宋高僧傳慧明姓陳氏鄱陽人也本陳宣帝之孫國亡散為編氓矣明少出家於永昌寺懷道頗切叩雙峰之法高宗之世依忍禪師法席極意研尋初無證悟若喪家之犬焉忽聞五祖密付衣鉢與盧居士率同意數十許人躡迹急追至大庾嶺明最先見餘輩未及能祖見<span class='corr'>已</span>便擲袈裟明曰我來為法非望衣鉢也時能祖便於嶺首一向指訂明皆洞達悲喜交至問能曰某宐何往能記之曰遇蒙當居逢袁可止明再拜而去便更其名以舊云道明也下嶺紿諸僧曰向陟崔嵬遠望杳無蹤跡僧即退轉一說居士擲衣鉢於磐石曰此衣為信豈可力爭耶任君拈去明遂手掀如負鈞石而無舉分拱立捨旃則咸亨四年也以明未捨家曾署諸衛故有將軍之號矣宜春太守秦琢奏諡號焉</p>
</div>
<div class='div-other'><a id='mulu4037' />
<p class='h4'>神會</p><p>按宋高僧傳神會姓高襄陽人也年方幼學厥性惇明從師傳授五經克通幽賾次尋莊老靈府廓然覽後漢書知浮圖之說由是於釋教留神乃無仕進之意辭親投本府國昌寺顥元法師下出家其諷誦羣經易同反掌全大律儀匪貪講貫聞嶺表曹侯溪慧能禪師盛揚法道學者駿奔乃斆善財南方叅問裂裳裹足以千里為跬步之間耳及見能問會曰從何所來答曰無所從來能曰汝不歸去答曰亦無所歸能曰汝太茫茫答曰身緣在路能曰由自未到答曰今<span class='corr'>已</span>得到且無滯留居曹溪數載後徧尋名跡開元八年勅配住南陽龍興寺續於洛陽大行禪法聲彩發揮先是兩京之間皆宗神秀若不淰之魚鮪附沼龍也從見會明心六祖之風蕩其漸修之道矣南北二宗時始判焉致普寂之門盈而後虛天寶中御史盧奕阿比於寂誣奏會聚徒疑萌不利元宗召赴京時駕幸昭應湯池得對言理允愜勅移往均部二年勅徒荊州開元寺般若院住焉十四年范陽安祿山舉兵內向兩京板蕩駕幸巴蜀副元帥郭子儀率兵平殄然於飛輓索然用右僕射裴冕權計大府各置戒壇度僧僧稅緡謂之香水錢聚是以助軍需初洛都先陷會越在草莽時盧奕為賊所戮羣議乃請會主其壇度於時寺宇宮觀鞠為灰燼乃權創一院悉資苫蓋而中築方壇所獲財帛頓支軍費代宗郭子儀收復兩京會之濟用頗有力焉肅宗皇帝詔入內供養勅將作大匠併功齊力為造禪宇於荷澤寺中會之敷演顯發能祖之宗風使秀之門寂寞矣上元元年囑別門人避座望空頂禮歸方丈其夜示滅受生九十三歲矣即建午月十三日也遷塔於洛陽寶應寺勅諡大師曰真宗塔號般若焉</p>
</div>
<div class='div-other'><a id='mulu4038' />
<p class='h4'>曇璀</p><p>按宋高僧傳曇璀俗姓顧氏吳郡人也肇國著姓其來彌光丞相有佐命之勳尚書有挺濟之譽衣冠鼎胄太嶽峻岱峰之高令問徽猷江漢為南國之紀星象降精靈祇効祉德備胎教香符夢徵元珪應上聖之祥神寶蓄河汾之氣特受異準生而不凡襁褓之日而童蒙來求佩觿之時而忘身殉道和敏而純素溫恭而克明神器夙昭清風漸扇遂勉節出塵栖心物表金經祕藏一日萬言不逾歲敘而大經淹通遂於晚年緬懷宗匠始事牛頭山融大師融醇懿瓌雄東夏之達磨歟梵幢寶柱大海津梁目以上根乃誨之曰色聲為無生之鴆毒受想是至人之坑穽致遠多泥子不務乎璀默而審之直轡獨上餐甘露味飲葡萄漿猶金翅不食異類帝釋無共鬼居乃晦迹鍾山斷其漏習養金剛定趣大能位納衣空林多歷年所時淮南導首廣陵覺禪師江左名德建業如法師咸杖錫方來降心義體握珠懷寶虛往實歸則天皇母臨朝恭行佛事高其道業周勤詔書時棲霞約法師梵門之秀傑躬以敦勸朝天抗詔皇明恐未然也璀曰<span class='corr'>支</span>伯辭帝舜之師干木謝文侯之命元暢以善論而抗宋主惠遠不下山而傲齊后彼何人哉由是遁北阜踰東岡考槃雲冥後止於竹林之隩葺宇簋缶而告老焉既而紹列聖之鴻徽繼前賢之能事翼亮皇梵保寧天人俄端然入定七日而滅春秋六十二是歲天授三年二月六日也翼日依天竺法火化遺骸收灰建塔士庶含酸悉皆號慟門弟子僧感僧頵等刻石紀事奉全師禮正議大夫使持節潤州刺史汝南郡昇嚮風遐想悅而久之褒德尚賢贊成厥美焉</p>
</div>
<div class='div-other'><a id='mulu4039' />
<p class='h4'>法持</p><p>按宋高僧傳法持俗姓張氏潤州江寧人也儀貌邕肅膚體至潤幼而棄俗長事明師天機內發識浪外澄年十三聞黃梅忍大師特往禮謁蒙示法要領解幽元後歸青山重事方禪師更明宗極命其入室傳燈繼明紹迹山門大宣道化方既出山凡是學眾咸悉從其咨稟心要聲價騰遠海內聞知數年之中四部依慕時黃梅謝緣去世謂弟子元賾曰後傳吾法者可有十人金陵法持即其一也是知兩處禪宗重代相襲後以法眼付門人智威長安二年九月五日終於延祚寺遺囑令露骸松下飼諸禽獸令得飲食血肉者發菩提心其日空中有神旛數首從西而來遶山數轉眾人咸見先居幽棲故院竹林變白報齡六十有八矣</p>
</div>
<div class='div-other'><a id='mulu4040' />
<p class='h4'>道亮</p><p>按宋高僧傳道亮姓朱氏越州人也年八歲出家極通經業受具後學河中三論復講涅槃經尋入深谷破衣覆形蔬食資命不交俗務直守童真神龍元年孝和皇帝詔亮與法席宗師十人入長樂大內坐夏安居時帝命受菩薩戒睿宗及妃后送異錦衾氈席二年詔於西園問道朝廷欽貴大都督李孝逸工部尚書張錫國子監司業崔融祕書監賀知章睦州刺史康詵同心慕仰請問禪心多結師資或傳香火卒年八十二門人慧遠等建塔萬齊融為銘紀述</p>
</div></div></div></div>
</div><!-- end of div[@id='body'] -->
</body></html>