<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu2750' />
<div class='div-other'>
<p class='h2'>欽定古今圖書集成博物彙編神異典　第一百二十六卷目錄</p>
<ul class="">
<li>僧部列傳二
<ul class="">
<li>晉二
<ul class="">
<li>單道開</li>

<li>竺佛調</li>

<li>康僧淵<span class="note-inline">(附康法號　支教度)</span></li>

<li>僧慧理</li>

<li>竺法慧</li>

<li>道安</li>

<li>竺僧輔</li>

<li>竺僧敷</li>

<li>法和</li>

<li>竺法汰<span class="note-inline">(附曇臺　曇貳)</span></li>

<li>竺法雅<span class="note-inline">(附毗浮　曇相　曇習)</span></li>

<li>道立</li>

<li>曇戒</li>

<li>支遁<span class="note-inline">(附法虔　竺法伸)</span></li>

<li>帛僧光</li>

<li>慧力</li>

<li>帛法橋<span class="note-inline">(附僧執)</span></li>

<li>于法蘭<span class="note-inline">(附竺法典　支法淵　于法道)</span></li>

<li>于法開<span class="note-inline">(附于法成)</span></li>

<li>于道邃</li>

<li>竺法崇<span class="note-inline">(附道寶)</span></li>

<li>竺僧朗<span class="note-inline">(附支僧敦)</span></li>

<li>法遇</li>

<li>曇徽</li>

<li>竺法義</li>

<li>竺僧度<span class="note-inline">(附竺慧超)</span></li>

<li>僧光<span class="note-inline">(附道護)</span></li>

<li>慧受</li>

<li>竺曇猷<span class="note-inline">(附慧同　慧具)</span></li>

<li>竺法曠</li>

<li>竺道壹<span class="note-inline">(附帛道教　道寶)</span></li>

<li>曇翼<span class="note-inline">(附僧術)</span></li>

<li>曇邕</li>
</ul></li>
</ul></li>
</ul></div>
<p class='juan'>神異典第一百二十六卷</p>
<div class='div-other'><a id='mulu2751' />
<p class='h2'>僧部列傳二</p>
<div class='div-other'><a id='mulu2752' />
<p class='h3'>晉二</p>
<div class='div-other'><a id='mulu2753' />
<p class='h4'>單道開</p><p>按高僧傳單道開姓孟燉煌人少懷棲隱誦經四十餘萬言絕穀餌柏實柏實難得復服松脂後服細石子一吞數枚數日一服或時多少噉薑椒如此七年後不畏寒暑冬袒夏溫晝夜不臥始同學十人共契服食十年之外或死或退惟開全志阜陵太守遣馬迎開開辭能步行三百里路一日早至山樹諸神或現異形試之初無懼色以石虎建武十二年從西平來一日行七百里至南安度一童子為沙彌年十四稟受教法行能及開時太史奏虎云有仙人星現當有高士入境虎普敕州郡有異人令啟聞其年冬十一月秦州刺史上表送開初止鄴城西法綝祠中後徙臨漳照德寺於房內造重閣高八九丈許於上編菅為禪室如十斛籮大常坐其中虎資給甚厚開皆以惠施時樂仙者多來諮問開都不答乃為說偈云我矜一切苦出家為利世利世須學明學明能斷惡山遠糧粒難作斯斷食計非是求仙侶幸勿相傳說開能救眼疾時秦公石韜就開治目著藥小痛韜甚憚之而終得其效佛圖澄曰此道士觀國興衰若去者當有大災至石虎太寧元年開與弟子南度許昌虎子姪相殺鄴都大亂至晉昇平三年來之建業俄而至南海後入羅浮山獨處茅茨蕭然物外春秋百餘歲卒於山舍敕弟子以屍置石穴中弟子乃移之石室有康泓者昔在北間聞弟子敘開昔在山中每有神仙去來乃遙心敬悒及後從役南海親與相見側席鑽仰稟聞備至乃為之傳讚讚曰蕭哉若人飄然絕塵外軌小乘內暢空身元象暉曜高步是臻飡茹芝英流浪巖津晉興寧元年陳郡袁宏為南海太守與弟頴叔及沙門支法防共登羅浮山至石室口見開形骸及香火瓦器猶存宏曰法師業行殊羣正當如蟬蛻耳乃為讚曰物儁招奇德不孤立遼遼幽人望巖凱入飄飄靈仙茲焉遊集遺屣在林千載一襲後沙門僧景道漸並欲登羅浮竟不至頂</p>
</div>
<div class='div-other'><a id='mulu2754' />
<p class='h4'>竺佛調</p><p>按高僧傳竺佛調者未詳氏族或云天竺人事佛圖澄為師住常山寺積年業尚純樸不表飾言時咸以此高之常山有奉法者兄弟二人居去寺百里兄婦疾篤載出寺側以近醫藥兄既奉調為師朝晝常在寺中諮詢行道異日調忽往其家弟具問嫂所苦并審兄安否調曰病者粗可卿兄如常調去後弟亦策馬繼往言及調旦來兄驚曰和尚旦初不出寺汝何容見兄弟爭以問調調笑而不答咸共異焉調或獨入深山一年半歲齎乾飯數斗還恆有餘有人嘗隨調山行數十里天暮大雪調入石穴虎窟中宿虎還共臥窟前調謂虎曰我奪汝處有愧如何虎乃弭耳下山從者駭懼調後自尅亡日遠近皆至悉與語曰天地長久尚有崩壞豈况人物而求末存若能蕩除三垢專心真淨形數雖乖而神會必同契眾咸流涕固請調曰死生命也其可請乎調乃還房端坐以衣蒙頭奄然而卒後數年調白衣弟子八人入西山伐木忽見調在高巖上衣服鮮明姿儀暢悅皆驚喜作禮和尚尚在耶調曰吾常在耳具問知舊可否良久乃去八人便捨事還家向諸同法者說眾無以驗之共發塚開棺不復見屍惟衣履在焉有記云此竺佛調譯出法鏡經及十慧等按釋道安經錄云漢靈帝光和中有沙門嚴佛調共安元都尉譯出法鏡經及十慧等語在譯經傳而此中佛調乃東晉中代時人見名字是同便謂為一謬矣</p>
</div>
<div class='div-other'><a id='mulu2755' />
<p class='h4'>康僧淵<span class='note-inline'>(附康法暢　支敏度)</span></p><p>按高僧傳康僧淵本西域人生於長安貌雖梵人語實中國容止詳正志業弘深誦放光道行二般若即大小品也晉成之世與康法暢支敏度等俱過江暢亦有才思善為往復著人物始義論等暢常執麈尾行每值名賓輒清談盡日庾元規謂暢曰此麈尾何以常在暢曰廉者不求貪者不與故得常在也敏度亦聰哲有譽著傳譯經錄今行於世淵雖德愈暢度而別以清約自處常乞丐自資人未之識後因分衛之次遇陳郡殷浩浩始問佛經深遠之理卻辯俗書性情之義自畫至曛浩不能屈由是改觀瑯琊王茂弘以鼻高眼深戲之淵曰鼻者面之山眼者面之淵山不高則不靈淵不深則不清時人以為名答後於豫章山立寺去邑數十里帶江傍嶺松竹鬱茂名僧勝達嚮附成羣常以持心梵天經空理幽遠故徧加講說尚學之徒往還填委後卒於寺焉</p>
</div>
<div class='div-other'><a id='mulu2756' />
<p class='h4'>僧慧理</p><p>按浙江通志慧理西天竺人咸和初來武林見靈鷲峰識其從天竺飛來以呼出黑白二猿為證卓錫建剎曰靈隱</p>
</div>
<div class='div-other'><a id='mulu2757' />
<p class='h4'>竺法慧</p><p>按高僧傳竺法慧本關中人方直有戒行入嵩高山事浮屠蜜為師晉康帝建元元年至襄陽止羊叔子寺不受別請每乞食輒齋繩牀自隨於問曠之路則施之而坐時或遇雨以油帔自覆雨止唯見繩牀不知慧所在訊問未息慧已在牀每語弟子法昭曰汝過去時折一鷄脚其殃尋至俄而昭為人所擲脚遂末疾後語弟子云新野有一老公當命過吾欲度之乃行於畦畔之間果見一公將牛耕田慧從公乞牛公不與慧前自捉牛鼻公懼其異遂以施之慧牽牛呪願七步而反以牛還公公少日而兦從征西庾稚恭鎮襄陽既素不奉法聞慧有非常之迹甚嫉之慧預告弟子曰吾宿對尋至誡勸眷屬令勤修福善爾後二日果收而刑之春秋五十八矣臨死語眾人云吾死後三日天當暴雨至期果洪注城門木深一丈居民淹沒多有死者</p>
</div>
<div class='div-other'><a id='mulu2758' />
<p class='h4'>道安</p><p>按高僧傳道安姓衛氏常山扶柳人也家世英儒早失覆蔭為外兄孔氏所養年七歲讀書再覽能誦鄉鄰嗟異至年十二出家神性聰敏而形貌甚陋不為師之所重驅役田舍至於三年執勤就勞曾無怨色篤性精進齋戒無闕數歲之後方啟師求經師與辯意經一卷可五千言安齎經入田因息就覽暮歸以經還師更求餘者師曰昨經未讀今復求耶答曰即已闇誦師雖異之而未信也復與成具光明經一卷減一萬言齎之如初暮復還師師執經覆之不差一字師大驚嗟而敬異之後為受具戒恣其遊學至鄴入中寺遇佛圖澄澄見而嗟嘆與語終日眾見形貌不稱咸共輕怪澄曰此人遠識非爾儔也因事澄為師澄講安每覆述眾未之愜咸言須待後次當難殺崑崙子即安後更覆講疑難鋒起安挫銳解紛行有餘力時人語曰漆道人驚四鄰後避難潛於獲澤太陽竺法濟并州支曇講陰持入經安後從之受業頃之與同學竺法汰俱憩飛龍山沙門僧先道護<span class='corr'>已</span>在彼山相見欣然乃共披文屬思妙出神情安後於太行恆山創立寺塔改服從化者中分河北時武邑太守盧歆聞安清秀使沙門敏見苦要之安辭不獲免乃受請開講名實既符道俗欣慕至年四十五復還冀部住受都寺徒眾數百常宣法化石虎死彭城王嗣立遣中使竺昌蒲請安入華林園廣修房舍安以石氏之末國運衰危乃西適牽口山迄冉閔之亂人情蕭索安乃謂其眾曰今天災旱蝗寇賊縱橫聚則不立散則不可遂復率眾入王屋女林山頃之復渡河依陸渾山棲木食修學俄而慕容俊逼陸渾遂南投襄陽行至新野謂徒眾曰今遭凶年不依國主則法事難立又教化之體宜令廣布咸曰隨法師教乃令法汰詣揚州曰彼多君子好尚風流法和入蜀山水可以修閑安與弟子慧遠等四百餘人渡河夜行值雷雨乘電光而進前行得人家見門裏有二馬柳之間懸一馬篼可容一斛安便呼林伯升主人驚出果姓林名伯升謂是神人厚相接待既而弟子問何以知其姓氏安曰兩木為林篼容伯升也既達襄陽復宣佛法初經出<span class='corr'>已</span>久而舊譯時謬致使深義隱沒未通每至講說唯敘大意轉讀而已安窮覽經典鉤深致遠其所注般若道行密迹安般諸經並尋文比句為起盡之義及析疑甄解凡二十二卷序致淵富妙盡深旨條貫既序文理會通經義克明自安始也自漢魏迄晉經來稍多而傳經之人名字弗說後人追尋莫測年代安乃總集名目表其時人詮品新舊撰為經錄眾經有據實由其功四方學士競往師之時征西將軍桓朗子鎮江陵要安暫往朱序西鎮復請還襄陽安以白馬寺狹乃更立寺名曰檀溪即清河張殷宅也大富長者並加贊助建塔五層起房四百涼州刺史楊弘忠送銅萬斤擬為承露盤安曰露盤<span class='corr'>已</span>託汰公營造欲迴此銅鑄像事可然乎忠欣而敬諾於是眾共抽捨助成佛像光相丈六神好明著安既大願果成謂言夕死可矣苻堅遣使送外國金箔倚像高七尺又金坐像結珠彌勒像金縷繡像織成像各一尊每講會法聚輒羅列尊像布置幢旛珠珮迭暉烟華亂發使夫陞階履闥者莫不肅焉盡敬矣有一外國銅像形製古異時眾不甚恭重安曰像形相固佳但髻形未稱令弟子爐冶其髻既而光炎煥炳燿滿一堂詳視髻中見一舍利眾咸愧服安曰像既盡異不煩復治乃止識者咸謂安知有舍利故出以示眾時襄陽習鑿齒鋒辯天逸籠罩當時其先藉安高名早已致書通好曰承應真履正明白內融慈訓所兼照道俗齊蔭自大教東流四百餘年雖蕃王居士時有奉者而真丹宿訓先行上世道運時遷俗未僉悟自頃道業之隆咸無以匹所謂月光將出靈鉢應降法師任當洪範化洽深幽此方諸僧咸有思幕各願慶雲東徂摩尼廻曜一躡七寶之座暫現明哲之燈雨甘露於豐草植栴檀於江湄則如來之教復崇於今日元波溢漾重蕩於一代矣文多不悉載及聞安至止即往修造既坐稱言四海習鑿齒安曰彌天釋道安時人以為名答齒後餉棃十枚正值眾食便手自剖分梨盡人遍無參差者高平郄超遣使遺米千斛修書累紙深致慇懃安答書云損米千斛彌覺有待之為煩習鑿齒書與謝安書云來此見釋道安故是遠勝非常道士師徒數百齋講不倦無變化技術可以惑常人之耳目無重威大勢可以整羣小之參差而師徒肅肅自相尊敬洋洋濟濟乃是吾由來所未見其人理懷簡衷多所博涉內外羣書略皆遍覩陰陽算數亦皆能通佛經妙義故所游刃作義乃似法簡法道恨足下不同日而見其亦每言思得一敘其為時賢所重類皆然也安在樊沔十五載每歲常再講放光般若未嘗廢闕晉孝武皇帝承風欽德遣使通問并有詔曰安法師器識倫通風韻標朗居道訓俗微績兼著豈直規濟當今方乃陶津來世俸給一同王公物出所在時苻堅素聞安名每云襄陽有釋道安足神器方欲致之以輔朕躬後遣苻丕南攻襄陽安與朱序俱獲於堅堅謂僕射權翼曰朕以十萬之師取襄陽惟得一人半翼曰誰耶堅曰安公一人習鑿齒半人也既至住長安五重寺僧眾數千大弘法化初魏晉沙門依師為姓故姓各不同安謂大師之本莫尊釋迦乃以釋命氏後獲增一阿含果稱四河入海無復河名四姓為沙門皆稱釋種既懸與經符遂為末式安外涉羣書善為文章長安中衣冠子弟為詩賦者皆依附致譽時藍田縣得一大鼎容二十七斛邊有篆銘人莫能識乃以示安安云此古篆書云魯襄公所鑄乃寫為隸文又有人持一銅斛於市賣之其形正圖下向為斗橫梁昂者為升低者為合梁一頭為籥籥同黃鍾容半合邊有篆銘堅以問安安云此王莽自言出自舜皇龍戊辰改正即真以同律量布之四方欲小大器鈞令天下取平焉其多聞廣識如此堅勅學士內外有疑皆師於安故京兆為之語曰學不師安義不中難初堅承石氏之亂至是民戶殷富四方略定東極滄海西併龜茲南苞襄陽北盡沙漠唯建業一隅未能抗伏堅每與侍臣談話未嘗不欲平一江左以晉帝為僕射謝安為侍中堅弟平陽公融及朝臣石越原紹等並切諫終不能廻眾以安為堅所信敬乃共請曰主上將有事東南公何能不為蒼生致一言耶會堅出東苑命安升輦同載僕射權翼諫曰臣聞天子法駕侍中陪乘道安毀形寧可參廁堅勃然作色曰安公道德可尊朕以天下不易與輦之榮未稱其德即勅僕射扶安登輦俄而顧謂安曰朕將與公南遊吳越整六師而巡符涉會稽以觀滄海不亦樂乎安對日陛下應天御世有八州之富居中土而制四海宜棲神無為與堯舜比隆今欲以百萬之師求厥田下下之土且東南區地地卑氣厲昔舜禹遊而不返秦王適而不歸以貧道觀之非愚心所同也平陽公懿戚石越重臣並謂不可猶尚見拒貧道輕淺言必不允既蒙厚遇故盡丹誠耳堅曰非為地不廣民不足治也將簡天心明大運所在耳順時巡狩亦著前典若如來言則帝王無省方之文乎安曰若鑾駕必動可先幸洛陽振威蓄銳傳檄江南如其不服伐之未晚堅不從遣平陽公融等精銳二十五萬為前鋒堅躬率步騎六十萬到頃晉遣征虜將軍謝石徐州<span class='corr'>刺</span>史謝元拒之堅前軍大潰於八公山西晉軍逐北三十餘里死者相枕融馬倒殞首堅單騎而遁如所諫焉安常注諸經恐不合理乃誓曰若所說不甚遠理願見瑞相乃夢見梵道人頭白眉毛長語安云君所注經殊合道理我不得入泥洹住在西域當相助弘通可時時設食役十誦律至遠公乃知和尚所夢賓頭盧也於是立屋飯之處處成則安既德為物宗學兼三藏所制僧尼軌範佛法憲章條為三例一曰行香定座上經上講之法二曰常日六時行道飲食唱時法三曰布薩差使悔過等法天下寺舍遂則而從之安每與弟子法遇等於彌勒前立誓願生兜率後至秦建元二十一年正月二十七日忽有異僧形甚庸陋來寺寄宿寺房既窄處之講堂時維那直殿夜見此僧從窻隙出入遽以白安安驚起禮訊問其來意答云相為而來安曰自惟罪深詎可度脫彼答云甚可度耳然須更浴聖僧情願必果具示浴法安請問來生所之處彼乃以手虛撥天之西北即見雲開備覩兜率妙勝之報爾夕大眾數十人悉皆同見安後營浴具見有非常小兒伴侶數十來入寺戲須臾就浴果是聖應也至其年二月八日忽告眾曰吾當去矣是日齋畢無疾而卒葬城內五級寺中是歲晉太元十年也未終之前隱士王嘉往候安安曰世事如此行將及人相與去乎嘉曰誠如所言師且前行僕有小債未了不得俱去及姚萇之得長安也嘉時故在城內萇與苻登相持甚久萇乃問嘉朕當得登不答曰略得萇怒曰得當言得何略之有遂斬之此嘉所謂負債者也萇死後其子與方殺登與字子略即嘉所謂略得者也嘉字子年洛陽人也形貌鄙陋似若不足本滑稽好語笑然不食五穀清虛服氣人咸宗而事之往問善惡嘉隨問應答語則可笑狀如謂戲辭似識記不可領解事過多驗初養徒於加眉谷中苻堅遣大鴻臚徵不就及堅將欲南征遣問休否嘉無所言乃乘使者馬佯向東行數百步因落靴帽解棄衣服奔馬而還以示堅壽春之敗其先見如此及姚萇正害嘉之日有人於隴上見之乃遺書於萇安之潛契神人皆此類也安先聞羅什在西國思共講析每勸堅取之什亦遠聞安風謂是東方聖人恆遙而禮之初安生而便左臂有一皮廣寸許著臂捋可得上下也唯不得出手時人謂之為印手菩薩安終後十六年什公方至什恨不相見悲恨無極安既篤好經典志在宣法所請外國沙門僧伽提婆曇摩難提及僧伽跋澄等譯出眾經百餘萬言常與沙門法和詮定音字詳覈文旨新出眾經於是獲正孫綽為名德沙門論云道安博物多才通經明理有別記云河北別有竺道安與釋道安齊名謂習鑿齒致書於竺道安道安本隨師<span class='corr'>姓竺</span>後改為釋世見其二姓因謂為兩人謬矣</p>
</div>
<div class='div-other'><a id='mulu2759' />
<p class='h4'>竺僧輔</p><p>按高僧傳竺僧輔鄴人也少持戒行執志貞苦學通諸論兼善經法道振伊洛一都宗事值西晉飢亂輔與釋道安等隱於濩澤研精辯析洞盡幽微後憩荊州上明寺單蔬自節禮懺翹懃誓生兜率仰瞻慈氏時瑯琊王忱為荊州刺史藉輔貞素請為戒師一門宗奉後未亡二日忽云明日當去至于臨終妙香滿室梵響相係道俗奔波來者萬數是日後分無疾而化春秋六十因葬寺中僧為起塔</p>
</div>
<div class='div-other'><a id='mulu2760' />
<p class='h4'>竺僧敷</p><p>按高僧傳竺僧敷未詳氏族學通眾經尤善放光及道行般若西晉末亂移居江左止京師瓦官寺盛開講席建業舊僧莫不推服時同寺沙門道嵩亦才解相次與道安書云敷公研微秀發非吾等所及也時異學之徒咸謂心神有形但妙於萬物隨其能言互相摧壓敷乃著神無形論以有形便有數有數則有盡神既無盡故知無形矣時狀辯之徒紛紜交諍既理有所歸愜然信服後又著放光道行等義疏後終於寺中春秋七十餘矣竺法汰與道安書云每憶敷上人周旋如昨逝沒奄復多年與其清談之日未嘗不相憶思得與君共覆疏其美豈圖一旦永為異世痛恨之深何能忘情其義理所得披尋之功信難可圖矣</p>
</div>
<div class='div-other'><a id='mulu2761' />
<p class='h4'>法和</p><p>按高僧傳釋法和滎陽人也少與安公同學以恭讓知名善能標明論總解悟疑滯因石氏之亂率徒入蜀巴漢之士慕德成羣聞襄陽陷沒自蜀入關住陽平寺後於金與谷設會與安公共登山嶺極目周睇既而悲曰此山高聳遊望者多一從此化竟測何之安曰法師持心有在何懼後生若慧心不萌斯可悲矣後與安公詳定新經參正文義頃之偽晉王姚緒請往蒲坂講說其後少時敕語弟子俗網煩惱苦累非一乃正衣服繞佛禮拜還坐本處以衣蒙頭奄然而卒時年八十矣</p>
</div>
<div class='div-other'><a id='mulu2762' />
<p class='h4'>竺法汰<span class='note-inline'>(附曇壹　曇貳)</span></p><p>按高僧傳竺法汰東莞人少與道安同學雖才辯不逮而姿貌通之與道安避難行至新野安分張徒眾命汰下京臨別謂安曰法師儀軌西北下座弘教東南江湖道術此焉相忘矣至於高會淨國當期之歲寒耳於是分手泣涕而別乃與弟子曇壹曇貳等四十餘人沿江東下遇疾停陽口時桓溫鎮荊州遣使要過供事湯藥安公又遣弟子慧遠下荊問疾汰疾小愈詣溫溫欲共汰久語先對諸賓未及前汰汰既疾勢未歇不堪久坐乃乘與歷廂迴出相聞與溫曰風痰忽發不堪久語比當更造溫怱怱起出接與循焉汰形長八尺風姿可觀含吐蘊藉辭若蘭芳時沙門道恆頗有才力常執心無義大行荊土汰曰此是邪說應須破之乃大集名僧令弟子曇壹難之據經引理析駮紛紜恆恃其口辯不肯受屈日色既暮明旦更集慧遠就席攻難數番關責鋒起恆自覺義途差異神色微動麈尾扣案未即有答遠曰不疾而速杼柚何為坐者皆笑心無之義於此而息汰下都止瓦官寺晉太宗簡文皇帝深相敬重請講放光經開題大會帝親臨幸王候公卿莫不畢集汰形解過人流名四遠開講之日黑白觀聽士庶成羣及諮稟門徒以次駢集三吳負表至者千數瓦官寺本是河內山玩墓王公為陶處晉興寧中沙門慧力啟乞為寺止有堂塔而已及汰居之更拓房宇修立眾業又起重門以廣地勢汝南世子司馬綜第去寺近遂侵掘寺側重門淪陷汰不介懷綜乃感悟躬往悔謝汰臥與相見傍若無人領軍王洽東亭王珣太傅謝安並欽敬無極臨亡數日忽覺不豫乃語弟子吾將去矣以晉太元十二年卒春秋六十有八烈宗孝武詔曰汰法師道播八方澤流後裔奄爾喪逝痛貫於懷可賻錢十萬喪事所須隨由備辦汰弟子曇壹曇貳並博練經義又善老易風流趣好與慧遠齊名曇貳少卒汰哭之慟曰天喪回也汰所著義疏并與郄超書論本無義皆行於世或有言曰汰是安公弟子者非也</p>
</div>
<div class='div-other'><a id='mulu2763' />
<p class='h4'>竺法雅<span class='note-inline'>(附毗浮　曇相　曇習)</span></p><p>按高僧傳竺法雅河間人凝正有器度少善外學長通佛義衣冠仕子咸附諮稟時依雅門徒並世典有功未善佛理雅乃與康法朗等以經中事數擬配外書為生解之例謂之格義及毗浮曇相等亦辯格義以訓門徒雅風彩灑落善於樞機外典佛經遞互講說與道安法汰每披釋決疑共盡經要後立寺於高邑僧眾百餘訓誘無懈雅弟子曇習祖述先師善於言論為趙太子石宣所敬云</p>
</div>
<div class='div-other'><a id='mulu2764' />
<p class='h4'>道立</p><p>按高僧傳釋道立不知何許人少出家事安公為師善放光經又以莊老三元微應佛理頗亦屬意焉性澄靜不涉當世後隨安入關隱覆舟山巖居獨立不受供養每潛思入禪輒七日不起如此者數矣後夏初忽出山鳩集眾僧自為講大品經或問其故答云我止可至秋為欲令所懷粗訖耳後數日果無疾而終時人謂知命者矣</p>
</div>
<div class='div-other'><a id='mulu2765' />
<p class='h4'>曇戒</p><p>按高僧傳釋曇戒一名慧精姓卓南陽人晉外兵郎棘陽令潛之弟也居貧務學遊心墳典後聞於法道講放光經乃借衣一聽遂深悟佛理廢俗從道伏事安公為師博通三藏誦經五十餘萬言常日禮五百拜佛晉臨川王甚知重後篤疾常誦彌勒佛不輟口弟子智生侍疾問何不願生安養戒曰吾與和尚等八人同願生兜率和尚及道願等皆<span class='corr'>已</span>往生吾未得去是故有願耳言畢即有光照於身容貌更悅遂奄爾遷化春秋七十仍葬安公墓右</p>
</div>
<div class='div-other'><a id='mulu2766' />
<p class='h4'>支遁<span class='note-inline'>(附法虔　竺法伸)</span></p><p>按高僧傳支遁字道林本姓關氏陳留人或云河東林慮人幼有神理聰明秀徹初至京師太原王濛甚重之曰造微之功不減輔嗣陳郡殷融嘗與衛玠交謂其神情雋徹後進莫有繼之者及見遁歎息以為重見若人家世事佛早悟非常之理隱居餘杭山沉思道行之品委曲慧印之經卓焉獨拔得自天心年二十五出家每至講肆善標宗會而章句或有所遺時為守文者所陋謝安聞而善之曰此乃九方歅之相馬也略其元黃而取其駿逸王洽劉恢殷浩許詢郄超孫綽桓彥表王敬仁何次道王文度謝長遐袁彥伯等並一代名流皆著塵外之狎遁常在白馬寺與劉系之等談莊子逍遙篇云各適性以為逍遙遁曰不然夫桀跖以殘害為性若適性為得者彼亦逍遙矣於是退而著逍遙篇羣儒舊學莫不歎伏後還吳立支山寺晚欲入郯謝安為吳興守與遁書曰思君日積計辰傾遲知欲還剡自治甚以悵然人生如寄耳頃風流得意之事殆為都盡終日慼慼觸事惆悵唯遲君來以晤言消之一日當千載耳此多山縣閒靜差可養疾事不異剡而醫藥不同必思此緣副其積想也王羲之時在會稽素聞遁名未之信謂人曰一往之氣何足可言後遁既還剡經由於郡王故往詣遁觀其風力既至王謂遁曰逍遙篇可得聞乎遁乃作數千言標揭新理才藻驚絕王遂披襟解帶留連不能已仍請住靈嘉寺意存相近俄又投迹剡山於沃州小嶺立寺行道僧眾百餘常隨稟學時或有惰者遁乃著座右銘以勖之曰勤之勤之至道非彌奚為淹滯弱喪神奇茫茫三界眇眇長羇煩勞外湊冥心內馳徇赴欽渴緬邈忘疲人生一世涓若露垂我身非我云云誰施達人懷德知安必危寂寥清舉濯累禪池謹守明禁雅翫元規綏心神道抗志無為寥朗三蔽融冶六疵空同五陰虛豁四肢非指喻指絕而莫離妙覺既陳又元其知宛轉乎任與物推移過此以往勿思勿議敦之覺父志在嬰兒時論以遁才堪經濟而潔己拔俗有違兼濟之道遁乃作釋矇論晚移石城山又立棲光寺晏坐山門遊心禪苑木食澗飲浪志無生乃注安般四禪諸經及即色遊元論聖不辯知論道行旨歸學道誡等追蹤馬鳴躡影龍樹義應法本不違實相晚出山陰講維摩經遁為法師許詢為都講遁通一義眾人咸謂詢無以厝難詢每設一難亦謂遁不復能遍如此至竟兩家不蝎凡在聽者咸謂審得遁旨廻令自說得兩三反便亂至晉哀帝即位頻遣兩使徵請出都止東安寺講道行般若白黑欽崇朝野悅服太原王濛宿構精理撰其才辭往詣遁作數百語自謂遁莫能抗遁徐曰貧道與君別來多年君語了不長進濬慙而退焉乃歎曰寔牟鉢之王何也郄超問謝安林公談何如嵇中散安曰嵇努力裁得去耳又問何如殷浩安曰亹臺論辯恐殷制支超拔直上淵源寔有慙德郄超後與親友書云林法師神理所通元拔獨悟數百年來紹明大法令真理不絕一人而已遁淹留京師涉將三載乃還東山上書告辭詔允其請資給發遣事事豐厚一時名流並為祖餞征虜蔡子叔前至近遁而坐謝安石後至值蔡暫起謝便移就其處蔡還合褥舉謝擲地謝不以介意其為時賢所慕如此既而收迹剡山畢命林澤人嘗有遺遁馬者遁受而養之時或有譏之者遁曰愛其神駿聊復畜耳後有餉鶴者遁謂鶴曰爾冲天之物寧為耳目之翫乎遂放之遁幼時嘗與師共論物類謂鷄卵生用未足為殺師不能屈師尋亡忽現形投卵於地㲉破雛行頃之俱滅遁乃感悟由是蔬食終身遁先經餘姚塢山中住後病甚移還塢中以晉太和元年閏四月四日終於所住春秋五十有三即窆于塢中厥塚存焉或云終剡未詳遁善草隸凡所著文翰集有十卷盛行於世時東土復有竺法仰者亦慧解致聞為王坦之所重亡後猶見形詣王勖以行業焉</p>
</div>
<div class='div-other'><a id='mulu2767' />
<p class='h4'>帛僧光</p><p>按高僧傳帛僧光或云曇光未詳何許人少習禪業晉永和初遊于江東投剡之石城山山民咸云此中舊有猛獸之災及山神縱暴人蹤久絕光了無懼色雇人開翦負杖而前行入數里忽大風雨羣虎號鳴光於山南見一石室乃止其中安禪合掌以為棲神之處至明旦雨息乃入村乞食夕復還止石室經三日乃夢見山神或作虎形或作蛇身競來怖光光一皆不恐經三日又夢見山神自言移往章安縣韓石山住推室以相奉爾後薪採通流道俗宗事樂禪來學者起茅茨於室側漸成寺舍因名隱嶽光每入定輒七日不起處山五十三載春秋一百一十歲晉太元之末以衣蒙頭安坐而卒眾僧咸謂依常入定過七日後怪其不起乃共看之顏色如常唯鼻中無氣神遷雖久而形骸不析至宋孝建二年郭鴻任剡入山禮拜試以如意撥胷颯然風起衣服消散唯白骨在焉鴻大愧懼收之於室以塼疊其外而泥之畵其形像於今尚存</p>
</div>
<div class='div-other'><a id='mulu2768' />
<p class='h4'>慧力</p><p>按高僧傳釋慧力未知何許人晉永和中來遊京師嘗乞蔬食苦行頭陀修福至晉興寧中啟乞陶處以為瓦官寺初標塔基是今塔之西每夕標塔基輒東移十餘步旦取還<span class='corr'>已</span>復隨徙潛共伺之見一人著朱衣武冠拔標置東力乃於其處起塔今之塔處也記者云立寺後三十年當為天火所燒至晉孝武太元二十一年七月夜自然火起寺僧數十人都無知者明旦見塔<span class='corr'>已</span>成灰聚帝曰此國不祥之相也即敕楊法尚李緒等速令修復至九月帝崩有戴安道所製五像及戴顒所冶丈六金像又有師子國四尺二寸玉像並皆在焉</p>
</div>
<div class='div-other'><a id='mulu2769' />
<p class='h4'>帛法橋<span class='note-inline'>(附僧扶)</span></p><p>按高僧傳帛法橋中山人少樂轉讀而乏聲每以不暢為慨於是絕粒懺悔七日七夕稽首觀音以祈現報同學苦諫誓而不改至第七日覺喉內豁然即索水洗嗽云吾有應矣於是作三契經聲徹里許遠近驚嗟悉來觀聽爾後誦經數十萬言晝夜誦詠哀婉通神至年九十聲猶不變以晉穆帝永和中卒於河北即石虎末也有弟子僧扶亦戒行清高</p>
</div>
<div class='div-other'><a id='mulu2770' />
<p class='h4'>于法蘭<span class='note-inline'>(附竺法興　支法淵　于法道)</span></p><p>按高僧傳于法蘭高陽人少有異操十五出家便以精勤為業研諷經典以日兼夜求法問道必在眾先迄在冠年風神秀逸道振三河名流四遠性好山泉多處巖壑嘗於冬月在山冰雪甚厲時有一虎來入蘭房蘭神色無忤虎亦甚馴至明旦雪止方去山中神祇常來受法其德被精靈皆此類也後聞江東山水剡縣最奇乃徐步東甌遠矚嶀嵊居於石城山足今之元華寺也時人以其風力比庾元規孫綽道賢論以比阮嗣宗論云蘭公遺身高尚妙迹殆至人之流阮步兵傲獨不羣亦蘭之儔也居剡少時愴然歎曰大法雖興經道多闕若一聞圓教夕死可也乃遠適西域欲求異聞至交州遇疾終於象林沙門支遁追立像讚曰于氏超世綜體元旨嘉遁山澤仁威虎兕別傳云蘭亦感枯泉漱水事與竺法護同未詳又有竺法興支法淵于法道與蘭同時比德興以洽見知名淵以才華著稱道以義解馳聲矣</p>
</div>
<div class='div-other'><a id='mulu2771' />
<p class='h4'>于法開<span class='note-inline'>(附法威)</span></p><p>按高僧傳于法開不知何許人事蘭公為弟子深思孤發獨見言表善放光及法華又祖述者婆妙通醫法嘗乞食投主人家值婦人在草危急眾治不驗舉家惶擾開曰此易治耳主人正宰羊欲為淫祀開令先取少肉為羹進竟因氣針之須臾羊膜裹兒而出晉升平五年孝宗有疾開視脉知不起不肯復入康獻后令曰帝小不佳昨呼于公視脉但到門不前種種辭憚宜收付廷尉俄而帝崩獲免還剡石城續修元華寺後移白山靈鷲寺每與支道林爭即色空義廬江河默申明開難高平郄超宣述林解並傳於世開有弟子法威清悟有樞辯故孫綽為之讚曰易曰翰白詩美蘋藻斑如在塲芬若停潦于威明發介然遐討有潔其名無愧懷抱開嘗使威出都經過山陰支遁正講小品開語威言道林講比汝至當至某品中示語攻難數十番云此中舊難通威既至郡正值遁講果如開言往復多番遁遂屈因厲聲曰君何足復受人寄載來耶故東山喭云深量開思林談識記至哀帝時累被徵詔乃出京講放光經凡舊學抱疑莫不因之披釋講竟辭還東帝戀德慇懃䞋錢絹及步輿并冬夏之服謝安王文度悉皆友善或問法師高明剛簡何以醫術經懷答曰明六度以除四魔之病調九候以療風寒之疾自利利人不亦可乎年六十卒於山寺孫綽為之目曰才辯縱橫以數術弘教其在開公乎</p>
</div>
<div class='div-other'><a id='mulu2772' />
<p class='h4'>于道邃</p><p>按高僧傳于道邃燉煌人少而失蔭叔親養之邃孝敬竭誠若奉其母至年十六出家事蘭公為弟子學業高明內外該覽善方藥美書札洞諳殊俗尤巧談論護公常稱邃高簡雅素有古人之風若不無年方為大法梁棟矣後與蘭公俱過江謝慶緒大相推重性好山澤在東多遊履名山為人不屑毀譽未嘗以塵迹經抱後隨蘭適西域於交阯遇疾而終春秋三十有一矣郄超圖寫其形支遁為著銘讚曰英英上人識通理清朗質玉瑩德音蘭馨孫綽以邃比阮咸或曰咸有累騎之譏邃有清泠之譽何得為匹孫綽曰雖迹有窪隆高風一也喻道論云近洛中有竺法行談者以方樂令江南有于道邃識者以對勝流皆當時共所見聞非同志之私譽也</p>
</div>
<div class='div-other'><a id='mulu2773' />
<p class='h4'>竺法崇<span class='note-inline'>(附道寶)</span></p><p>按高僧傳竺法崇未詳何許人少入道以戒節見稱加又敏而好學篤志經呪而尤長法華一教嘗遊湘州麓山山精化為天人詣崇請戒捨所住山以為寺崇居之少時化洽湘土後還剡之葛峴山茅菴澗飲取欣禪慧東甌學者競往湊焉與隱士魯國孔淳之相遇每盤遊極日輒信宿忘歸披襟領契自以為得意之交也崇乃歎曰緬想人外三十餘年傾蓋於茲不覺老之將至後淳之別遊崇味曰浩然之氣猶在心目山林之士往而不反其若人之謂乎崇後卒於山中著法華義疏四卷時剡東[山*卬]山復有釋道寶者本姓王瑯琊人晉丞相導之弟弱年信悟避世辭榮親舊諫止莫之能制香湯澡沐將就下髮乃詠曰安知萬里水初發濫觴時後以學行顯焉</p>
</div>
<div class='div-other'><a id='mulu2774' />
<p class='h4'>竺僧朗<span class='note-inline'>(附支僧敦)</span></p><p>按高僧傳竺僧朗京兆人少而遊方問道長安還關中專當講說常與數人同共赴請行至中途忽告同輩曰君等寺中衣物似有竊者如言即反果有盜焉由其相語故得無失朗蔬食布衣志耽人外以偽秦皇始元年移卜太山與隱士張忠為林下之契每共遊處忠後為苻堅所徵行至華陰山而卒朗乃於金與谷崑崘山中別立精舍猶是太山西北之一巗也峰岫高險水石宏壯朗創築房屋製窮山美內外屋宇數十餘區聞風而造者百有餘人朗孜孜訓誘勞不告倦秦主苻堅欽其德素遣使䞋遺堅後沙汰眾僧乃別詔曰朗法師戒德冰霜學徒清秀崑崙一山不在搜例及秦姚興亦加歎重燕主慕容德欽朗名行給以二縣租稅其為時人所敬如此此谷中舊多虎災人常執杖結羣而行及朗居之猛獸歸伏晨行夜往道俗無滯百姓咨嗟稱善無極故奉高人至今猶呼金輿谷為朗公谷也凡有來詣朗者人數多少未至一日輒以逆知使弟子為具飲食必如言果至莫不歎其有預見之明矣後卒於山中春秋八十有五時太山復有支僧敦者本冀州人少遊汧隴長歷荊雍妙通大乘兼善數論著人物始義論亦行於世按魏書釋老志太祖平中山經略燕趙所經郡國佛寺見諸沙門道士皆致精敬禁軍旅無有所犯帝好黃老頗覽佛經但天下初定戎車屢動庶事草刱未建圖宇招延僧眾也然時時旁求先是有沙門僧朗與其徒隱於泰山之琨[王*而]谷帝遣使致書以繒素旃嚴鉢錫為禮今猶號曰朗公谷焉</p>
</div>
<div class='div-other'><a id='mulu2775' />
<p class='h4'>法遇</p><p>按高僧傳法遇不知何許人弱年好學篤志墳索而任性誇誕旁若無人後與安公相值忽然信伏遂投簪許道事安為師既沐元化悟解非常折挫本心謙虛成德義陽太守阮保聞風欽慕遙結善友修書通好施遺相接後襄陽被寇遇乃避地東下止江陵長沙寺講說眾經受業者四百餘人時一僧飲酒廢夕燒香遇止罰而不遣安公遙聞之以竹筒盛一荊子手自緘封題以寄遇遇開封見杖即曰此由飲酒僧也我訓領不勤遠貽憂賜即令維那鳴槌集眾以杖筒置香凳上行香畢遇乃起出眾前向筒致敬於是伏地命維那行杖三下內杖筒中垂淚自責時境內道俗莫不歎息因之勵業者甚眾既而與慧遠書曰吾人微闇短不能率眾和尚雖隔在異域猶遠垂憂念吾罪深矣後卒於江陵春秋六十矣</p>
</div>
<div class='div-other'><a id='mulu2776' />
<p class='h4'>曇徽</p><p>按高僧傳曇徽河內人年十二投道安出家安尚其神彩且令讀書二三年中學兼經史十六方許剃髮於是專務佛理鏡測幽凝未及立年便能講說雖志業高素而以恭雅見重後隨安在襄陽苻丕寇境乃東下荊州止上明寺每法輪一轉則黑白奔波常顧解有所從乃圖寫安形存念禮拜於是江陵士女咸西向致敬印手菩薩或問法師道化何如和尚徽曰和尚內行深淺未易可測外緣所被多諸應驗在吾一滴寧比江海耶以晉太原二十年卒臨兦之日體無餘患上堂同眾中食因而告別食竟還房右脇而化春秋七十三矣著立本論九篇六識旨歸十二首並行於世</p>
</div>
<div class='div-other'><a id='mulu2777' />
<p class='h4'>竺法義</p><p>按高僧傳竺法義未詳何許人年十三遇深公便問仁利是君子所行孔丘何故罕言深曰物尠能行是故寡言深見其幼而穎悟勸令出家於是樓志法門從深受學遊刃眾典<span class='corr'>尤</span>善法華後辭深出京復大開講席王導孔敷並承風敬友至晉興寧中更還江左憩於始寧之保山受業弟子常有百餘至咸安二年忽感心氣疾病常存念觀音乃夢見一人破腹洗腸覺便病愈傅亮每云吾先君與義公遊處每聞說觀音神異莫不大小肅然至晉寧康三年孝武皇帝遣使徵請出都講說晉太元五年卒於都春秋七十有四矣帝以錢十萬買新亭岡為墓起塔三級義弟子曇爽於墓所立寺因名新亭精舍後宋孝武南伐鑾斾至止式宮此寺及登禪復幸禪堂因為開拓改曰中興今之天安是也</p>
</div>
<div class='div-other'><a id='mulu2778' />
<p class='h4'>竺僧度<span class='note-inline'>(附竺慧超)</span></p><p>按高僧傳竺僧度姓王名晞宇元宗東莞人也雖少出孤微而天姿秀發至年十六神情爽拔卓爾異人性度溫和鄉鄰所羨時獨與母居孝事盡禮求同郡楊德慎女亦乃衣冠之家女字苕華容貌端正又善墳籍與度同年求婚之日即相許焉未及成禮苕華母亡頃之苕華父又亡度母亦卒度覩世代無常忽然感悟乃捨俗出家改名僧度抗迹塵表避地遊學苕華服畢自惟三從之義無獨立之道乃與度書謂髮膚不可毀傷宗祀不可頓廢令其顧世教改遠志曜翹爍之姿於盛明之世遼安祖考之靈近慰人神之願度答書曰夫事君以治一國未若弘道以濟萬邦事親以成一家未若弘道以濟三界髮膚不毀俗中之近言耳但吾德不及遠未能兼被以此為愧然積簣成山亦冀從徽之著也且被袈裟振錫杖飲濟流詠般若雖王公之服八珍之膳鏗鏘之聲煒曄之色不與易也若能懸契則同期於泥洹矣且人心各異有若其面卿之不樂道猶我之不慕俗矣楊氏長別離矣萬世因緣於今絕矣歲聿云暮時不我與學道者當以日損為志處世者當以及時為務卿年德並茂宜速有所慕莫不以道士經心而坐失盛年也苕華感悟亦起深信度于是專精佛法披味羣經著毗曇旨歸亦行於世後不知所終時河內又有竺慧超者亦行解兼著與高士鴈門周續之友善注勝鬘經焉</p>
</div>
<div class='div-other'><a id='mulu2779' />
<p class='h4'>僧光<span class='note-inline'>(附道護)</span></p><p>按高僧傳僧光冀州人常山淵公弟子性純素有貞操為沙彌時與道安相遇於逆旅安時亦未受具戒因共披陳志慕神氣慷慨臨別相謂曰若俱長大勿忘同遊光受戒<span class='corr'>已</span>後勵行精苦學通經論值石氏之亂隱於飛龍山遊想巗壑得志禪慧道安後復從之相會欣喜謂昔誓始從因共披文屬思新悟尤多安曰先舊格義於理多違光日且當分析逍遙何容是非先達安曰弘贊理教宜令允愜法鼓競鳴何先何後光乃與安汰等南遊晉平講道弘化後還襄陽遇疾而卒又有沙門道護亦冀州人貞節有慧解亦隱飛龍山與安等相遇乃共言曰居靜離俗每欲匡正大法豈可獨步山門使法輪輟軫宜各隨力所被以報佛恩眾僉日善遂各行化後不知所終</p>
</div>
<div class='div-other'><a id='mulu2780' />
<p class='h4'>慧受</p><p>按高僧傳慧受安樂人晉興寧中來遊京師蔬食苦行常修福業嘗行過王坦之園夜輒夢于園中立寺如此數過受欲就王乞立一間屋處未敢發言且向守圓客私期說之期云王家之園恐非所圖也受曰若令誠感何憂不得即詣王陳之王大喜即以許焉初立一小屋每夕復夢見一青龍從南方來化為剎柱受將沙彌試至新亭江尋覓乃見一長木隨流來下受曰必是吾所夢見者也於是雇人牽上[監-皿+立]立為剎架以一層道俗競集咸歎神異坦之即捨園為寺以受本鄉為名號曰安樂寺東有丹陽尹王雅宅西有東燕太守劉鬬宅南有豫章太守范甯宅並施以成寺後有沙門道靖道敬等更加修飾于今崇麗焉</p>
</div>
<div class='div-other'><a id='mulu2781' />
<p class='h4'>竺曇猷<span class='note-inline'>(附慧開　慧真)</span></p><p>按高僧傳竺曇猷或云法猷燉煌人少苦行習禪定後遊江左止剡之石城山乞食坐禪嘗行到一蠱家乞食猷呪願竟忽蜈蚣從食中跳出猷快食無他後移始豐赤城山石室坐禪有猛虎數十蹲在猷前猷誦經如故一虎獨睡猷以如意扣虎頭問何不聽經俄而羣虎皆去有頃壯蛇競出大十餘圍循環往復舉頭向猷經半日復去後一日神現形詣猷曰法師威德既重來止此山弟子輙推室以相奉猷曰貧道尋山願得相值何不共住神曰弟子無傷但部屬未洽法化卒難制語遠人來往或相侵觸人神道異是以去耳猷曰本是何神居之久近欲移何處去耶神曰弟子夏帝之子居于此山二千餘年寒石山是家舅所治當往彼住尋還山陰廟臨別執手贈猷香三奩於是鳴鞞吹角凌雲而去赤城山山有孤巗獨立秀出干雲猷搏石作梯升巖宴坐接竹傳水以供常用禪學造者十有餘人王羲之聞而故往仰峯高挹致敬而反赤城巖與天台瀑布靈溪四明並相連屬天台懸崖峻峙峰嶺切天古老相傳云上有佳精舍得道者居之雖有石橋跨澗而橫石斷人且莓苔青滑自終古<span class='corr'>已</span>來無得至者猷行至橋所聞空中聲曰知君誠篤今未得度却後十年自當來也猷心悵然夕留中宿聞行道唱菩薩聲旦復欲前見一人鬢眉皓白問猷所之猷具答意公曰君生死身何可得去吾是山神故相告耳猷乃退還道經一石室過中憩息俄而雲霧晦合室中盡鳴猷神色無擾明旦見人著單衣幘來曰此乃僕之所居昨行不在家中遂致搔動大深愧怍猷曰若是君家請以相還神曰僕家室<span class='corr'>已</span>移請留令住猷停少時猷每恨不得度石橋後潔齋累日復欲更往見橫石洞開度橋少許覩精舍神僧果如前說因共燒香中食食畢神僧謂猷曰却後十年自當來此今未得住於是而反顧看橫石還合如初晉太元中有妖星現帝普下諸國有德沙門精勤佛事令齋懺禳災猷乃祈誠冥感至六日旦見青衣小兒來悔過云橫勞法師是夕星退別說云禳星是帛僧光未詳猷以太元之末卒於山室屍猶平坐而舉體綠色晉義熙末隱士种世標入山登巖故見猷屍不朽其後欲往觀者輙雲霧所蔽無得窺也時又有慧開慧真等亦善禪業入餘姚靈秘山各造方丈禪龕於今尚存</p>
</div>
<div class='div-other'><a id='mulu2782' />
<p class='h4'>竺法曠</p><p>按高僧傳竺法曠姓臯下邳人寓居吳興早失二親事後母以孝聞家貧無蓄常躬耕壟畞以供色養及母兦行喪盡禮服闋出家事沙門竺曇印為師印明叡有道行曠師事竭誠迄受具戒棲風立操卓爾遷羣履素安業志行淵深印嘗疾病危篤曠乃七日七夜祈誠禮懺至第七日忽見五色光明照印房戶印如覺有人以手振之所苦遂愈後辭師遠遊廣尋經要還止於潛青山石室每以法華為會三之旨無量壽為淨土之因常吟味二部有眾則講獨處則誦謝安為吳興守故往展敬而山棲幽阻車不通轍於是解駕山椒陵峰步往晉簡文皇帝遣堂邑太守曲安遠詔問起居并諮以妖星請曠為力曠答詔曰昔宋景修福妖星移次陛下光輔以來政刑允輯天下任重萬機事殷失之毫釐差以千里唯當勤修德政以塞天譴貧道必當盡誠上答正恐有心無力耳乃與弟子齋懺有頃災滅晉興寧中東遊禹穴觀矚山水始投若耶之孤潭欲依巖傍嶺棲閒養志郄超謝慶緒並結交塵外時東土多遇疾疫曠既少習慈悲兼善神呪遂遊行村里拯救危急乃出邑止昌原寺百姓疾者多祈之致效有見鬼者言曠之行住常有鬼神數十衛其前後時沙門竺道鄰造無量壽像曠乃率其有緣起立大殿相傳云伐木遇旱曠呪令至木晉孝武帝欽承風聞要請出京事以師禮止於長干寺元興元年卒春秋七十有六散騎常侍顧愷之為作讚傳云</p>
</div>
<div class='div-other'><a id='mulu2783' />
<p class='h4'>竺道壹<span class='note-inline'>(附帛道猷　道寶)</span></p><p>按高僧傳竺道壹姓陸吳人也少出家貞正有學業而晦迹隱智人莫能知與之久處方悟其神惟瑯琊王珣兄弟深加敬事晉太和中出都止瓦官寺從汰公受業數年之中思徹淵深講傾都邑汰有弟子曇壹亦雅有風操時人呼曇壹為大壹道壹為小壹名德相繼為時論所宗晉簡文皇帝深所知重及帝崩汰死壹乃還東止虎丘山學徒苦留不止壹於是閒居幽阜晦影窮谷時若耶山有帛道猷者本姓馮山陰人少以篇牘著稱性素好丘壑一吟一味有濠上之風與道壹經有講筵之遇復與壹書云始得優遊山林之下縱心孔釋之書觸興為詩陵峰採藥服餌蠲疴樂有餘也但不與足下同日以此為恨耳壹得書既有契心抱乃東適若耶溪與道猷相會定於林下於是縱情塵外以經書自娛頃之郡守瑯琊王薈於邑西起嘉祥寺以壹之風德高遠請居僧首壹乃抽六物遺於寺造金牒千像壹既博通內外又律行清嚴故四遠僧尼咸依附諮稟時人號曰九州都維那後暫往吳之虎丘山以晉隆安中遇疾而卒即葬於山南春秋七十有一矣壹弟子道寶姓張亦吳人聰慧夙成尤善席上張彭祖王秀琰皆見推重並著莫逆之交焉</p>
</div>
<div class='div-other'><a id='mulu2784' />
<p class='h4'>曇翼<span class='note-inline'>(附僧衛)</span></p><p>按高僧傳曇翼姓姚羌人也或云冀州人年十六出家事安公為師少以律行見稱學通三藏為門人所推經遊蜀郡刺史毛璩深重之為設中食躬自瞻奉見翼於飯中得一粒穀先取食之璩密以敬異知必不辜信施後餉米千斛翼受而分施翼嘗隨安在檀溪寺晉長沙太守滕含之於江陵捨宅為寺告安求一僧為總領安謂翼曰荊楚士庶始欲師宗成其化者非爾而誰翼遂杖錫南征締構寺宇即長沙寺是也後互賊越逸侵掠漢南江陵闔境避難上明翼又於彼立寺羣寇既蕩復還江陵修復長沙寺丹誠祈請遂感舍利盛以金瓶置於齋座翼乃頂禮立誓曰若必是金剛餘陰願放光明至乎中夜有五色光彩從瓶漸出照滿一堂舉眾驚嗟莫不挹翼神感當於爾時雖復富蘭等見亦迴偽歸真也後入巴陵君山伐木山海經所謂洞庭山也山上有穴通吳之苞山山既靈異人甚憚之翼率人入山路值白蛇數十臥遮行轍翼退還所住遙請山靈為其禮懺乃謂神曰吾造寺伐材幸願共為功德夜即夢見神人告翼曰法師既為三寶須用特相隨喜但莫令餘人妄有所伐明日更往路甚清夷於是伐木沿流而下其中伐人不免私竊還至寺上翼材已畢餘人所私之者悉為官所取其誠感如此翼常歎寺立僧足而形像尚少阿育王所造容儀神瑞皆多布在諸方何其無感不能招致乃專精懇惻請求誠應以晉太元十九年甲午之歲二月八日忽有一像現於城北光相衝天時白馬寺僧眾先往迎接不能令動翼乃往祗禮謂眾人曰當是阿育王像降我長沙寺焉即令弟子三人捧接飄然而起迎還本寺道俗奔赴車馬轟填後罽賓禪師僧伽難陀從蜀入寺禮拜見像光上有梵宇便曰是阿育王像何時來此時人聞者方知翼之不謬年八十二而終終日像圓光奄然靈化莫知所之道俗咸謂翼之通感焉時長沙寺復有僧衛沙門學業甚著為殷仲堪所重尤善十住乃為之注解</p>
</div>
<div class='div-other'><a id='mulu2785' />
<p class='h4'>曇邕</p><p>按高僧傳曇邕姓楊關中人少仕偽秦王為衛將軍形長八尺雄武過人太元八年從苻堅南征為晉軍所敗還至長安因從安公出家安公既往乃南投廬山事遠公為師內外經書多所綜涉志尚弘法不憚疲苦後為遠入關致書羅什凡為使命十有餘年鼓擊風流搖動峰岫強悍果敢專對不辱京師道場僧鑒挹其德解請還揚州邕以遠年高遂不果行然遠神色高抗者其類不少恐後不相推謝因以小緣託擯邕出邕奉命出山容無怨忤乃於山之西南營立茅宇與弟子曇果澄思禪門嘗于一時果夢見山神求受五戒果曰家師在此可往諮受後少時邕見一人著單衣帢風姿端雅從者二十許人請受五戒邕以果先夢知是山神乃為說法受戒神䞋以外國匕筯禮拜辭別倏忽不見至遠臨亡之日奔赴號踊痛深天屬後往荊州卒於竹林寺</p>
</div></div></div></div>
</div><!-- end of div[@id='body'] -->
</body></html>