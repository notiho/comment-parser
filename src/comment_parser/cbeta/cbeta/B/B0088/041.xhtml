<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1022' />
<div class='div-other'><a id='mulu1023' />
<div class='div-other'>
<p class='h2'>欽定古今圖書集成博物彙編神異典　第九十五卷目錄</p>
<ul class="">
<li>佛經部彙考一
<ul class="">
<li>魏書<span class="note-inline">(釋老志)</span></li>

<li>隋書<span class="note-inline">(經籍志)</span></li>

<li>唐書<span class="note-inline">(藝文志)</span></li>

<li>東齋記事<span class="note-inline">(佛書)</span></li>

<li>遂初堂書目<span class="note-inline">(釋家類)</span></li>

<li>大藏聖教法寶標目<span class="note-inline">(菩薩契經藏般若部　寶積部)</span></li>
</ul></li>
</ul></div>
<p class='juan'>神異典第九十五卷</p>
<div class='div-other'><a id='mulu1024' />
<p class='h2'>佛經部彙考一</p>
<div class='div-other'><a id='mulu1025' />
<p class='h3'>魏書</p>
<div class='div-other'><a id='mulu1026' />
<p class='h4'>釋老志</p><p>晉元康中有胡沙門支恭明譯佛經維摩法華三本起等微言隱義未之能究後有沙門常山衛道安性聰敏日誦經萬餘言研求幽旨慨無師匠獨坐靜室十二年殫思搆精神悟妙賾以前所出經多有舛駁乃正其乖謬石勒時有天竺沙門佛圖澄少於烏萇國就羅漢入道劉曜時到襄國後為石勒所宗信號為大和尚軍國規模頗訪之所言多驗道安曾至鄴候澄澄見而異之澄卒後中國紛亂道安乃率門徒南遊新野欲令元宗所在流布分遣弟子各趣諸方法汰詣揚州法和入蜀道安與慧遠之襄陽道安後入苻堅堅素欽德問既見宗以師禮時西域有胡沙門鳩摩羅什思通法門道安思與講釋每勸堅致羅什什亦承安令問謂之東方聖人或時遙拜致敬道安卒後二十餘載而羅什至長安恨不及安以為深慨道安所正經義與羅什譯出符會如一初無乖舛于是法旨大著中原鳩摩羅什為姚興所敬于長安草堂寺集義學八百人重譯經本羅什聰辯有淵思達東西方言時沙門道彤僧略道恆道褾僧肇曇影等與羅什共相提挈發明幽致諸深大經論十有餘部更定章句辭義通明至今沙門共所祖習道彤等皆識學洽通僧肇尤為其最羅什之撰譯僧肇常執筆定諸辭義注維摩經又著數論皆有妙旨學者宗之沙門法顯慨律藏不具自長安遊天竺歷三十餘國隨有經律之處學其書語譯而寫之十年乃於南海師子國隨商人汎舟東下晝夜昏迷將二百日乃至青州長廣郡不其勞山之下乃出海焉是歲神瑞二年也法顯所經諸國傳記之今行于世其所得律通譯未能盡正至江南更與天竺禪師跋陁羅辯定之謂之僧祇律大備于前為今沙門所持受先是有沙門法領從揚州入西域得華嚴經本定律後數年跋陁羅共沙門法業重加譯撰宣行於時</p>
</div></div>
<div class='div-other'><a id='mulu1027' />
<p class='h3'>隋書</p>
<div class='div-other'><a id='mulu1028' />
<p class='h4'>經籍志</p><p>佛經者西域天竺之迦維衛國淨飯王太子釋迦牟尼所說釋迦當周莊王之九年四月八日自母右脇而生姿貌奇異有三十二相八十二好捨太子位出家學道勤行精進覺悟一切種智而謂之佛亦曰佛陀亦曰浮屠皆胡言也華言譯之為淨覺其所說云人身雖有生死之異至於精神則恆不滅此身之前則經無量身矣積而脩習精神清淨則成佛道天地之外四維上下更有天地亦無終極然皆有成有敗一成一敗謂之一刧自此天地<span class='corr'>已</span>前則有無量刧矣每刧必有諸佛得道出世教化其數不同今此刧中當有千佛自初至于釋迦已七佛矣其次當有彌勒出世必經三會演說法藏開度眾生由是道者有四等之果一曰須陁洹二曰斯陁含三曰阿那含四曰阿羅漢至羅漢者則出入生死去來隱顯而不為累阿羅漢已上至菩薩者深見佛性以至成道每佛滅度遺法相傳有正象末三等醇醨之異年歲遠近亦各不同末法<span class='corr'>已</span>後眾生愚鈍無復佛教而業行轉惡年壽漸短經數百千載間乃至朝生夕死然後有大水大火大風之災一切除去之而更立生人又歸淳朴謂之小刧每一小刧則一佛出世初天竺中多諸外道並事水火毒龍而善諸變幻釋迦之苦行也是諸邪道並來<span class='corr'>嬲</span>惱以亂其心而不能得及佛道成盡皆推伏並為弟子弟子男曰桑門譯言息心而總曰僧譯言行乞女曰比丘尼皆剃落鬚髮釋累辭家相與和居治心修淨行乞以自資而防心攝行僧至二百五十戒尼五百戒俗人信憑佛法者男曰優婆塞女曰優婆夷皆去殺盜婬妄言飲酒是謂五戒釋迦在世教化四十九年乃至天龍人鬼並來聽法弟子得道以百千萬億數然後于拘尸那城娑羅雙樹間以二月十五日入般涅槃涅槃亦曰泥洹譯言滅度亦言常樂我淨初釋迦說法以人之性識根業各差故有大乘小乘之說至是謝世弟子大迦葉與阿難等五百人追共撰述綴以文字集載為十二部後數百年有羅漢菩薩相繼著論贊明其義然佛所說我滅度後正法五百年像法一千年末法三千年其義如此推尋典籍自漢<span class='corr'>已</span>上中國未傳或云久<span class='corr'>已</span>流布遭秦之世所以湮滅其後張騫使西域蓋聞有浮屠之教哀帝時博士弟子秦景使伊存口授浮屠經中土聞之未之信也後漢明帝夜夢金人飛行殿庭以問於朝而傅毅以佛對帝遣郎中蔡愔及秦景使天竺求之得佛經四十二章及釋迦立像并與沙門攝摩騰竺法蘭東還愔之來也以白馬負經因立白馬寺於洛城雍門西以處之其經緘於蘭臺石室而又畫像於清源臺及顯節陵上章帝時楚王英以崇敬佛法聞西域沙門齋佛經而至者甚眾末平中法蘭又譯十住經其餘傳譯多未能通至桓帝時有安息國沙門安靜齋經至洛翻譯最為通解靈帝時有月支沙門支識天竺沙門竺佛朔等並翻佛經而支讖所譯泥洹經二卷學者以為大得本旨漢末太守竺融亦崇佛法三國時有西域沙門康僧會齎佛經至吳譯之吳主孫權甚敬信魏黃初中中國人始依佛戒剃髮為僧先是西域沙門來此譯小品經首尾乖舛未能通解甘露中有朱仕行者往西域至于闐國得經九十章晉元康中至鄴譯之題曰放光般若經太始中有月支沙門竺法護西遊諸國大得佛經至洛翻譯部數甚多佛教東流自此而盛石勒時常山沙門衛道安性聰敏誦經日至萬餘言以胡僧所譯維摩法華未盡深旨精思十年心了神悟乃正其乖舛宣揚解釋時中國紛擾四方隔絕道安乃率門徒南遊新野欲令元宗所在流布分遣弟子各趨諸方法性詣揚州法和入蜀道安與惠遠之襄陽後至長安苻堅甚敬之道安素聞天竺沙門鳩摩羅什思通法門勸堅致之什亦聞安令問遙拜致敬姚萇弘始二年羅什至長安時道安卒後<span class='corr'>已</span>二十載矣什深慨恨什之來也大譯經論道安所正興什所譯義如一初無乖舛初晉元熙中新豐沙門智猛策杖西行到華氏城得泥洹經及僧祗律東至高昌譯泥洹為二十卷後有天竺沙門曇摩羅識復齋胡本來至河西沮渠蒙遜遣使至高昌取猛本欲相參驗未還而蒙遜破滅姚萇弘始十年猛本始至長安譯為三十卷曇摩羅識又譯金光明等經時胡僧至長安者數十輩惟鳩摩羅什才德最優其所譯則維摩法華成實論等諸經及曇無懺所譯金光明曇摩羅懺所譯泥洹等經並為大乘之學而什又譯十誦律天竺沙門佛陁耶舍譯長阿含經及四方律兜法勒沙門曇摩難提譯增一阿含經曇摩耶舍譯阿毗曇論並為小乘之學其餘經論不可勝紀自是佛法流通極於四海矣東晉隆安中有罽賓沙門僧伽提婆譯增一阿含經及中阿含經義熙中沙門支法領從于闐國得華嚴經三萬六千偈至金陵宣譯又有沙門法顯自長安遊天竺經三十餘國隨有經律之處學其書語譯而寫之還至金陵與天竺禪師跋羅參共辨定謂僧祇律學者傳之齊梁及陳並有外國沙門然所宣譯無大名部可為沙門者梁武帝大崇佛法于華林園中總集釋氏經典凡五千四百卷沙門寶唱撰經目錄又後魏時太武帝西征長安以沙門多違佛律羣聚穢亂乃詔有司盡坑殺之焚破佛像長安僧徒一時殲滅自餘征鎮豫聞詔書亡匿得免者十一二文成之世又使修復熙平中遣沙門慧生使西域采諸經律得一百七十部末平中又有天竺沙門菩提留支大譯佛經與羅什相埒其地持十地論並為大乘學者所重後齊遷鄴佛法不改至周武帝時蜀郡沙門衛元嵩上書稱僧徒猥濫武帝出詔一切廢毀開皇元年高祖普詔天下任聽出家仍令計口出錢營造經像而京師及并州相州洛州等諸大都邑之處並官寫一切經置寺內又別寫藏于祕閣天下之人從風而靡競相景慕民間佛經多於六經數十百倍大業時又令沙門智果于東都內道塲撰諸經目分別條貫以佛所說經為三部一曰大乘二曰小乘三曰雜經其餘似後人假托為之者別為一部謂之疑經又有菩薩及諸深解奧義贊明佛理者名之為論及戒律並有大小及中三部之別又所學者錄其當時行事名之為記凡十一種今舉其大數列於此大乘經六百一十七部二千七十六卷小乘經四百八十七部八百五十二卷雜經三百八十部七百一十六卷雜疑經一百七十二部三百三十六卷大乘律五十二部九十一卷小乘律八十部四百七十二卷雜律二十七部四十六卷大乘論三十五部一百四十一卷小乘論四十一部五百六十七卷雜論五十一部四百三十七卷記二十部四百六十四卷共一千九百五十部六千一百九十八卷</p>
</div></div>
<div class='div-other'><a id='mulu1029' />
<p class='h3'>唐書</p>
<div class='div-other'><a id='mulu1030' />
<p class='h4'>藝文志</p><p>蕭子良淨注子二十卷<span class='note-inline'>(王融頌)</span>僧僧祐法苑集十五卷又弘明集十四卷釋迦譜十卷薩婆多師資傳四卷虞孝敬高僧傳六卷又內典博要三十卷僧賢明真言要集十卷郭瑜修多羅法門二十卷駱子義經論纂要十卷顧歡夷夏論二卷甄驚笑道論三卷衛元嵩齊三教論七卷杜乂甄正論三卷李思慎心鏡論十卷裴子野名僧錄十五卷僧寶昌名僧傳三十卷又比丘尼傳四卷僧惠皎高僧傳十四卷僧道宗續高僧傳三十二卷陶弘景草堂法師傳一卷蕭回理草堂法師傳一卷稠禪師傳一卷陽衒之洛陽伽藍記五卷費長房歷代三寶記三卷僧彥琮崇正論六卷又集沙門不拜俗議六卷福田論二卷道宣統略淨住子二卷又通惑決疑錄二卷廣弘明集三十卷集古今佛道論衡四卷續高僧傳二十卷後集續高僧傳十卷東夏三寶感通錄三卷大唐貞觀內典錄十卷義淨大唐西域求法高僧傳二卷法琳辨正論八卷又破邪論二卷復禮十門辯惑論二卷楊上善六趣論六卷又三教銓衡十卷僧元琬佛教後代國王賞罰三寶法一卷又安養蒼生論一卷三德論一卷入道方便門二卷眾經目錄五卷鏡諭論一卷無礙緣起一卷十種讀經儀一卷無盡藏儀一卷發戒緣起二卷法界僧圖一卷十不論一卷懺悔罪法一卷禮佛儀式二卷李師政內德論一卷僧法雲辨量三教論三卷又十王正業論十卷道宣又譔注戒本二卷疏記四卷注竭磨二卷疏記四卷行事刪補律儀三卷釋門正行懺悔儀三卷釋門亡物輕重儀二卷釋門章服儀二卷釋門歸敬儀二卷釋門護法儀二卷釋氏譜略二卷聖迹見在圖贊二卷佛化東漸圖贊二卷釋迦方志二卷僧彥琮大唐京寺錄傳十卷又沙門不敬錄六卷元應大唐眾經音義二十五卷元惲敬福論十卷又略論二卷大小乘觀門十卷法苑珠林集一百卷四分律僧尼討要略五卷金剛般若經集注三卷百願文一卷元範注金剛般若經一卷又注二帝三藏聖教序一卷太宗高宗慧覺華嚴十地維摩纘義章十三卷行友已知沙門傳一卷道岳三藏本疏二十二卷道基雜心元章并鈔八卷又大乘章鈔八卷智正華嚴疏十卷慧淨雜心元文三十卷又俱舍論文疏三十卷大莊嚴論文疏三十卷法華經纘述十卷那提大乘集議論四十卷釋疑論一卷注金剛般若經一卷諸經講序一卷元會義源文本四卷又時文釋鈔四卷涅槃義章句四卷慧休雜心元章鈔疏靈潤涅槃義疏十三卷又元章三卷遍攝大乘論義鈔十三卷元章三卷辨相攝論疏五卷元奘大唐西域記十二卷辨機西域記十二卷清徹金陵塔寺記三十六卷師哲前代國王修行記五卷大唐內典錄十卷母煛開元內外經錄十卷智矩寶林傳十卷法常攝論義疏八卷又元章五卷慧能金剛般若經口訣正義一卷僧灌頂私記天台智者詞旨一卷又義記一卷道綽淨土論二卷道綽行圖一卷智首五部區分鈔二十一卷法礪四分疏十卷又竭磨疏三卷捨懺儀一卷輕重儀一卷慧滿四分律疏二十卷慧旻十誦私記十三卷又僧尼行事三卷尼眾竭磨二卷菩薩戒義疏四卷空藏大乘要句三卷道宗續高僧傳三十二卷元宗注金剛般若經一卷道氤御注金剛般若經疏宣演三卷高僧嬾殘傳一卷元偉真門聖胄集五卷僧法海六祖法寶記一卷辛崇僧伽行狀一卷神楷維摩經疏六卷靈湍攝山棲霞寺記一卷破胡集一卷法藏起信論疏二卷法琳別傳二卷大唐京師寺錄元覺未嘉集十卷懷海禪門規式一卷希運傳心法要一卷元嶷甄正論三卷光瑤注僧肇論三卷李繁元聖蘧盧一卷白居易八漸通真議一卷七科義狀一卷棲賢法雋一卷禪關八問一卷僧一行釋氏系錄一卷宗密禪源諸詮集一百一卷又起信論二卷起信論鈔三卷原人論一卷圓覺經大小疏鈔各一卷楚南般若經品頌偈一卷又破邪論一卷希還參同契一卷良伯大乘經要一卷又激勵道俗頌偈一卷光仁四大頌一卷又略華嚴長者論一卷無殷垂誡十卷神清參元語錄十卷智月僧美三卷惠可達磨血脉一卷靖邁古今譯經圖紀四卷智昇續古今譯經圖紀一卷又續大唐內典錄一卷續古今佛道論衡一卷對寒山子詩七卷龐蘊詩偈三卷智閑偈頌一卷李吉甫一行傳一卷王彥威內典目錄十二卷</p>
</div></div>
<div class='div-other'><a id='mulu1031' />
<p class='h3'>東齋記事</p>
<div class='div-other'><a id='mulu1032' />
<p class='h4'>佛書</p><p>佛書見於中國世謂起於後漢明帝時今考之蓋明帝之前既有劉向列仙傳曰歷觀百家之中以相撿驗得仙者百四十六人其七十四人已在佛經霍去病傳收休屠祭天金人張晏曰佛徒祀金人也顏師古曰今佛像是也漢武故事曰昆邪王殺休屠王以其眾來降得其金人之神置之甘泉宮金人皆長丈餘其祭不用牛羊惟燒香禮拜上使依其國俗祀之哀帝元壽元年博士弟子景盧受大月氏王使伊存口傳休屠經此皆明帝未遣使取經之前也使明帝之前未有佛書則傅毅對明帝所言何從而得之隋書經籍志云其書久<span class='corr'>已</span>流布遭秦之世所以湮滅其說必有所據也</p>
</div></div>
<div class='div-other'><a id='mulu1033' />
<p class='h3'>遂初堂書目</p>
<div class='div-other'><a id='mulu1034' />
<p class='h4'>釋家類</p><p>金銀字傅大士頌金剛經六祖金剛經解義王荊公注金剛經華嚴經楞嚴經圓覺經楞嚴經疏圓覺經疏維摩經疏六祖壇經正法眼藏馬祖四家錄笑道論非韓論萬善同歸原人論弘明集廣弘明集通明論佛教總年佛運統紀僧寶傳續僧寶傳僧史僧史略高僧傳法藏碎金錄宗門統要釋氏要覽祖庭事苑釋氏六帖傳燈錄臨濟語錄雲門語錄勇禪師語錄普融禪師語錄詔國師語錄諸祖偈頌龐居士詩寒山詩大慧武庫林間錄芙蓉般陽集北山錄端禪師語錄無住語錄釋梵雪實語錄近世尊者語錄古塔王語錄晁文元耄智餘書道院集要禪源諸詮風穴語錄謝陽以下二十二家語錄德仙語錄曹洞語錄長蘆覺語錄法雲語錄</p>
</div></div>
<div class='div-other'><a id='mulu1035' />
<p class='h3'>大藏聖教法寶標目</p>
<div class='div-other'><a id='mulu1036' />
<p class='h4'>菩薩契經藏般若部</p><p>大般若波羅蜜多經六百卷</p>
<p style="margin-left:1em">右佛於天上人間四處十六會說西域本有二十萬偈此方八部咸在其中唐三藏法師元奘取全本於西域之玉華寺譯成六百卷般若空宗此焉周盡初法師將順眾意如羅什所翻除繁去重於夜夢中有極怖畏事還依廣翻即見殊勝境界遂不敢刪依梵本譯慶成之日般若放光諸天雨華空中音樂異香芬烈法師曰此鎮國之典人天大寶經自記此方當有樂大乘者國王大臣四部徒眾書寫受持讀誦流布皆得生天究竟解脫開元釋教錄云諸經以般若建初者謂諸佛之母也</p>
<p style="margin-left:1em">般若六度之一數也五度未與大名惟此般若圓宗獨稱尊大乃是眾妙之淵府羣智之元宗萬法之本原眾聖之圓極所以前五但為佐助與般若作其輔翼惟此獨立大名般若者此云智慧也</p>
<p>第一會王舍城鷲峰山說第一卷至四百卷</p>
<p style="margin-left:1em">右四十帙八十五品新譯此方舊來流傳佛在鷲峰菩薩聲聞眾集佛于一一身分放大光明其光徧照三千大千世界及十方殑伽沙諸佛世界十方諸佛各遣大菩薩眾持金蓮華奉釋迦佛佛知眾集告舍利弗為諸菩薩眾說般若波羅蜜多舍利弗滿慈子與佛問答演說初會四百卷中說一切法五蘊十二處十八界十二緣生三十七菩提分法四靜慮定四無色定八解脫八勝處九次第定十徧處如來三身四智十力四無畏四無量心六神通十八不共法三十二相八十種好一切功德皆從六波羅蜜生般若波羅蜜多最大最勝最為第一更無過者餘五波羅蜜皆攝入此般若波羅蜜中一切諸法若無般若不得名為到彼岸故佛說內空內六根空故外空外六塵空故內外空根塵皆空故空空一切法空故大空十方皆空故勝義空涅槃亦空故有為空三界皆空故無為空無生住異滅故畢竟空諸法竟不可得故無際空無初中後故散空散謂有放有棄有捨可得此由散空無變異空無放無棄無捨本性空一切法非佛所作本性空故自相空一切法自相皆空如變礙是色自相領納是受自相等共相空謂一切法如苦是有漏法共相無常是有為法共相空無我是一切法共相等一切法空謂五蘊十二處十八界有色無色有見無見有對無對有漏無漏有為無為法皆空故不可得空三際不可得故無性空無少法可得故自性空諸法能和合自性空故無性自性空諸法無能和合性有所和合自性皆空故六波羅蜜三解脫十力十八不共一切智四果二乘十地究竟涅槃皆如夢如幻設更有法勝涅槃者我亦說為如夢如幻何以故幻化夢事與一切法乃至涅槃皆悉無二無二分故一切諸佛一切功德無不皆從此般若波羅蜜多所生故一切三乘賢聖五果福地乃至人天富樂自在福德吉祥亦不離此般若波羅蜜多一切世出世間諸功德善法若無般若為其先導如人無眼則無所往若人受持讀誦恭敬供養繫念在心而不忘失者即知是成佛之前相去佛非遠故如是之人一切魔怨外道不能惱亂一切毒藥毒蛇惡獸不敢傷害諸惡鬼神悉皆遠離水火風灾亦所不及若人軍陣刀箭不中戰鬬得勝一切災難無不滅者</p>
<p style="margin-left:1em">則法師序云大般若經者希代之絕唱曠刧之遐津光被人天括囊真俗誠入神之奧府有國之靈鎮舊已譯八部纔現半珠今具十六會乃握全寶義既天悠辭仍海溢且為諸分之本又是前古未傳此初會經四百卷八十五品矣</p>
<p>第二會四百一至四百七十八卷</p>
<p style="margin-left:1em">巨則法師序云舌覆大千身分巨億普利六趣震動十方是使微塵剎土不動而游恆沙諸佛不謀而證非般若至賾孰能致此同幻花之開落不滅不生比夢像之妍媸無染無淨颷谷投響則毀譽共銷月池浸色則物我俱謝文優理詣感通悟永此會凡八十五品七十八卷即舊大品光讚放光本同譯別然大品之于光讚詞倍豐而加美此分之于大品文益具而彌正攬煇校寶豈不盛歟舊譯闕常啼等品餘意大同</p>
<p>第三會從四百七十九卷至五百三十七卷</p>
<p style="margin-left:1em">右新譯三十一品五十九卷于舊無涉佛言若諸菩薩欲疾證得一切智智應學般若波羅蜜多欲超聲聞獨覺等地欲住菩薩不退轉地欲得殊勝六種神通欲以一念隨喜之心超過一切聲聞獨覺施戒定慧忍進欲以一食一香一華一鐙一衣一葢一幢一旛供養十方沙界如來欲滿足六波羅蜜欲得一切如來殊勝功德欲得如上無量無邊殊勝功德應學般若波羅蜜多</p>
<p>第四會從五百三十八卷至五百五十五卷</p>
<p style="margin-left:1em">右第八譯二十九品一十八卷一切凡夫剖名相之符保癡愛之宅所以措懷有著擬議必違至真反此動寂斯會以假名般若授假名菩薩是持幻法與幻人故無作亦無得此晨蜉之語歲夢蝶之議覺乎此會一十九品一十八卷即舊小品道行新道行明度經品之為言分也分有長短故有小品大品焉道行即分中之初品譯者取以別經明度乃智度之異言即就總目為號寔由殘闕未具故使名題亦差今大教克圓鴻規允布心術之要可復道哉開元釋教錄云放光大品新舊譯耳大品為新放光為舊</p>
<p>第五會十卷</p>
<p style="margin-left:1em">右二十四品第五百五十六卷至五百六十五卷佛言若諸菩薩但聞般若波羅蜜多尚獲無邊功德勝利況深信解如說修行是諸菩薩近一切智安住真如疾證菩提若有菩薩說聲聞法令三千大千世界一切有情悉皆證得阿羅漢果所獲福聚甚多若菩薩為諸有情宣說般若乃至一彈指頃所獲福聚甚多于前</p>
<p style="margin-left:1em">則法師序曰夫見生死者三有著涅槃者二乘知生死空斯出三界矣知涅槃空斯過二地矣此會二十四品十卷舊未傳譯是大經略譯覽者固當不以抵羽而輕積珍矣</p>
<p>第六會八卷<span class='note-inline'>(自第一會至第六會並在鷲峯山說)</span></p>
<p style="margin-left:1em">右十七品第五百六十六卷至五百七十三卷最勝天王問佛說即舊勝天王般若本同譯別此第二譯發明弘旨敞拔幽關固<span class='corr'>已</span>法寶駢映義林交積</p>
<p>第七會室羅橃城給孤獨園說曼殊室利分二卷</p>
<p style="margin-left:1em">右第五百七十四卷至七十五卷與舊譯文殊般若本同譯別此第三譯</p>
<p style="margin-left:1em">則法師序曰即相無覩真如之壯觀即慮無知種智之默識既泯修而造修亦絕學而趣學狀其區別則菩提萬流斷其混茫則涅槃一相一相則不見生死萬流則無非佛法不壞假名而開實相法尚不有何有菩提尚無菩提何有證得此會即舊譯文殊般若矣</p>
<p>第八會一卷</p>
<p style="margin-left:1em">右一品那伽室利分第五百七十六卷與舊譯濡首菩薩分衛經本同譯別此經第三譯</p>
<p style="margin-left:1em">則法師序曰縱觀空術澄襟海定蜃樓切景知積氣以忘躋鸞鏡含姿悟惟空而輟覽故能自近鑒遠由真立俗識危生之露集知幻質之泡浮電倏青氣之煇雲空軒葢之影文約理贍昔祕今傳雖一軸單譯而三復固多重味矣</p>
<p>第九會說能斷金剛分一卷<span class='note-inline'>(第八第九會並在給孤獨園)</span></p>
<p style="margin-left:1em">右第四譯第五百七十七卷與舊金剛般若本同譯別凡本具云能斷金剛般若欲明菩薩以分別為煩惱而分別之惑堅類金剛此經所詮無分別慧乃能除斷故知舊譯失上二字又下文三問闕一九諭闕三法師具依梵本翻譯</p>
<p style="margin-left:1em">則法師序沖照倬存逸韻遐舉承閑語要三問傑其標節理情塗兩如肅其致窮非想以布想攝眾度以檀度格虛空而未量汎聲香而不住忘法身于相好豈見如來分剎上于微塵誰為世界河沙數非多之多福山王比非大之大身法性絕言謂有說而便謗菩提離取知無授而乃成皆所以拂靄疑津剪萌心逕廣略二本前後五譯無新無故逾煉逾明經卷所在則為有佛故受持之迹其驗若神傳之物聽具如別錄</p>
<p>第十會他化自在天王宮說般若理趣分一卷</p>
<p style="margin-left:1em">右一卷第五百七十八卷與後譯實相般若本同譯別</p>
<p style="margin-left:1em">般若理趣分者葢乃覈諸會之旨歸綰積篇之宗緒心凝旨敻義皎辭明言理則理邃寰中談趣則趣沖垓表雖一軸單譯而具該諸分若不留連此旨咀味斯文何能指晤遙津搜奇蜜藏矣</p>
<p>第十一會說施波羅蜜多分五卷</p>
<p style="margin-left:1em">右新出無舊譯從五百七十九卷至五百八十三舍利弗言若菩薩欲證無上菩提一切行中應先行施作如是念我施十方界一切有情令永解脫惡趣生死未發無上菩提心者令速發心<span class='corr'>已</span>發心者令永不退<span class='corr'>已</span>不退者令速圓滿一切智智以布施善根勿招餘果惟證無上菩提能盡未來利樂一切如是乃名布施波羅蜜多普令一切波羅蜜多皆得圓滿若無後心緣一切智回向菩提雖行布施而非波羅蜜多亦不能令餘所修習波羅密多速得圓滿亦不能得一切智智菩薩知一切法如幻化故行布施時無實可捨證正覺時實無所得如二幻師戲為交易此中二事俱非實有佛神力故令舍利子及大眾等見十方佛剎中諸菩薩廣大布施財施法施身命施等佛言求大菩提當如是施</p>
<p>第十二會說戒波羅蜜多分五卷</p>
<p style="margin-left:1em">右新譯從五百八十四卷至五百八十八卷夫欲儲淨法先滌身器將越愛流前鳩行機戒者切身口而流訓則一言一行斯佛事矣因動靜以研幾則舉足下足皆道塲矣誠險道之夷蹬闇室之凝釭度疫之僊丸出苦之神馭也五卷單譯一如施分</p>
<p>第十三會說忍波羅蜜多分一卷</p>
<p style="margin-left:1em">右新譯第五百八十九卷佛言一切法如幻化畢竟性空畢竟空中無所諍競令彼聞<span class='corr'>已</span>鬥爭心息其心平等猶若虛空不相伺求種種瑕隙由斯感得大丈夫相所莊嚴身一切有情見者歡喜乃至證得清凉涅槃畢竟安樂</p>
<p style="margin-left:1em">則法師序曰將夷道梗為坦心怨播親親于蠢徒闢蕩蕩于情路雖毀甚矛箭害竆虀粉必當內蠲我想外抵人相目鄰虛之有間投刃曷傷念機關之無主觸舟奚苦如大浸稽空而空無溺懼積洿歸澤而澤無垢忿况已謝之聲毀譽一貫既遷之色損益同科不有來損則攝受之路無從不有往慈則菩提之行無主翻為善友更領深恩聞詈劇絲竹之娛得捶踰捧戴之悅太子之二目兼喪曾靡一心僊人之七分支解方酬七覺百矛集體百福之相開萬惱縈身萬德之基立語共大力則拔山無以喻談其無畏則賈勇弗之論一軸單譯不其要歟</p>
<p>第十四會說勤波羅蜜多分一卷十一至十四會並在給孤獨園</p>
<p style="margin-left:1em">右新譯第五百九十卷惟夫淺溜穿石小滴盈器鑽燧之勤斷幹之漸皆積微不已故在著可觀單卷新譯經中詳說諸菩薩懈怠精進行相</p>
<p>第十五會鷲峰山說靜慮波羅蜜多分二卷</p>
<p style="margin-left:1em">右新譯第五百九十一卷至九十二卷夫心之用也大矣哉動則舛競聿興靜則眾變幾息大之充法界細之入鄰虛故海嶽寰區心之影也形骸耳目心之候也生死邅回心之迷也菩提昭曠心之悟也三界惟此寔曰難調一處制之斯無不辦沈掉雙斥止觀兩明故統之則一如權之則二相敞之則三脫依之則四神行之則五印檢之則六念聚之則七善流之則八解階之則九次肆之則十徧其餘四念四等之儔五根五力之類如泥之在鈞金之在鍛惟所用耳豈有限哉故能力味精通神妙揮忽日月上掩川嶽下搖身徧十方聲覃六趣水火交質金玉易形殫變化之途出思議之表第十六會竹林園中白鷺池側說般若波羅蜜多分八卷</p>
<p style="margin-left:1em">右新譯五百九十三卷至第六百卷佛言若于般若波羅蜜多甚深法門受持一句尚獲無量無邊功德况于此大般若經能具受持轉讀書寫供養流布廣為他說彼所獲福不可思議說此法時無量無邊菩薩得無生法忍復有無邊諸有情類皆發無上正等覺心爾時如來記彼決定當證無上菩提</p>
<p>放光般若波羅蜜經二十卷<span class='note-inline'>(作三十卷)</span></p>
<p style="margin-left:1em">右佛將說法先入三昧于一一身分放大光明徧十方大千世界眾生見光皆得不退佛出廣長舌相放無量億百千光化為千葉金色蓮華上皆有佛坐一一化佛皆說六波羅蜜眾生聞者皆發大菩提心此經二十卷九十品與前大經同</p>
<p>摩訶般若波羅蜜經四十卷<span class='note-inline'>(亦名大品般若經或三十卷四帙)</span></p>
<p>光讚般若波羅蜜經十卷<span class='note-inline'>(或十五卷)</span></p>
<p style="margin-left:1em">右三經與大般若第二會同本異譯其光讚般若比于新經三分將一至散華品後文竝闕按姚秦僧叡小品序云斯經正文凡有四種是佛異時適化廣略之說也其多者云有十萬偈少者六百偈此之大品即是天竺之中品也准斯中品故知與大經第二會同梵文也</p>
<p>摩訶般若波羅蜜鈔經五卷</p>
<p style="margin-left:1em">右與小品道行經等同本異譯故初題云摩訶般若波羅蜜經道行品第一但文不足三分過二准道行經後闕十品</p>
<p>道行般若波羅蜜經十卷<span class='note-inline'>(亦名般若道行品或八卷一帙)</span></p>
<p>小品般若波羅蜜經十卷<span class='note-inline'>(或七卷或八卷一帙)</span></p>
<p>大明度經四卷</p>
<p style="margin-left:1em">右四經與大般若第四會同本異譯</p>
<p>勝天王般若波羅蜜經七卷</p>
<p style="margin-left:1em">右與大般若第六會同本異譯</p>
<p>文殊師利所說摩訶般若波羅蜜經一卷梁扶南三藏曼陀羅僊譯</p>
<p style="margin-left:1em">右亦名文殊般若波羅蜜經初無十重光後有一行三昧文言文殊師利童真者是又編入寶積在第四十六會與後經名同</p>
<p>文殊師利所說般若波羅蜜經一卷梁扶南三藏僧伽媻羅譯</p>
<p style="margin-left:1em">右初有十重光後無一行三昧文言文殊師利法王子者是此本稍廣又此二經亦互有廣略與大般若第七會曼殊室利分同本異譯</p>
<p>濡首菩薩無上清淨分衛經一卷<span class='note-inline'>(一名決定諸法如幻化三昧經)</span></p>
<p style="margin-left:1em">右與大般若第八會那伽室利分同本異譯新舊相比舊經稍廣文殊菩薩與龍吉祥菩薩等執應器錫杖入城乞食舍利子須菩提等問答說佛性離垢染故名無上清淨法身無像都無煩勞無了不了如幻化影響無心無念無言無說說是法身清淨功德時有百億菩薩天人等得無生忍者發菩提心者一生補處者共歎菩薩功德無量</p>
<p>金剛般若波羅蜜經一卷秦鳩摩羅什譯</p>
<p>金剛般若波羅蜜經一卷魏菩提留支譯</p>
<p>金剛般若波羅蜜經一卷陳真諦譯</p>
<p>能斷金剛般若波羅蜜多經一卷唐元奘譯</p>
<p>能斷金剛般若波羅蜜多經一卷義淨譯</p>
<p style="margin-left:1em">右五經同本異譯解在第九會</p>
<p>實相般若波羅蜜經一卷</p>
<p style="margin-left:1em">右與大般若第十會般若理趣分同本異譯西域梵文有廣略二本故實相理趣文意乃同况大小異佛為諸菩薩說實謂真實不虛妄故相謂體相自性凝寂故具真如常寂之義故名實相</p>
<p>仁王護國般若波羅蜜經二卷</p>
<p style="margin-left:1em">右佛為十六國王等說法欲滅時一切有情造惡業故國王災難競起日月星變水火雨雹賊盜饑疫兵戈鬼神等種種災異說救護法國王眷屬百官百姓皆當受持般若七難即滅皆得安樂佛說菩薩行位五忍十五地等法廣如本經</p>
<p>摩訶般若波羅蜜大明呪一卷鳩摩羅什譯</p>
<p>般若波羅蜜多心經一卷唐元奘譯</p>
<p style="margin-left:1em">右二經同本異譯于六百卷大般若中此為要略若受持讀誦有殊勝功德菩提不遠一切魔怨外道毒藥蛇獸諸惡鬼神水火軍陣刀箭風災不能為害唐三藏法師到流沙逢無量鬼神醜惡凶猛惟念般若心經聲發即皆散滅</p>
</div>
<div class='div-other'><a id='mulu1037' />
<p class='h4'>寶積部</p><p>大寶積經一百二十卷</p>
<p style="margin-left:1em">右此經新舊重單合譯共四十九會合成一部歷代譯者摘會別翻而不終部帙唐南印度菩提流支翻譯二十六會三十九卷竝流支新譯二十三會八十一卷舊譯者止勘同編入共成一部列會如左</p>
<p>第一三律儀會三卷</p>
<p style="margin-left:1em">右與舊大方廣三戒經同本異譯從第一卷至第三卷大迦葉問佛若諸眾生求于佛法力無畏者攝受何法而修行增長成熟諸如來道證入菩提得不退轉佛說此經名演說三戒亦名說菩薩禁戒亦名集一切佛法在家出家菩薩修行法門成就退失菩提法詳如本經</p>
<p>第二無邊莊嚴會四卷</p>
<p style="margin-left:1em">右從第四至第七卷無邊莊嚴菩薩為諸菩薩求一切智善巧地者令得圓滿不思議願及一生補處所有善根等願佛開示如是法門佛說此經是無邊辯才攝一切義善巧法門由此能照了一切法斷一切疑</p>
<p>第三密迹金剛力士會七卷</p>
<p style="margin-left:1em">右從第八卷至第十四卷密迹金剛說如來身口心三祕密目連欲窮佛聲邊際過西方九十九恆河沙佛土終不能得其音常近不遠應持菩薩過上方百億恆河沙佛土欲見佛頂相亦不能見樓至如來于賢劫千佛中最後成佛住壽長遠所度弟子一切聖眾等與九百九十九佛適等無異不可限量賢刧諸佛出世時密迹常持金剛侍衛其金剛杵擲于虛空復立于地帝釋目連盡其神力皆不能動密迹說是不可思議法時菩薩天人無央數發菩提心得法眼淨無生法忍諸佛世界六返震動大光明照十方無量佛土</p>
<p>第四淨居天子會二卷</p>
<p style="margin-left:1em">右舊譯名菩薩說夢經新改名淨居天子會當第十五及十六卷佛說諸菩薩修行有夢中所見一百八相</p>
<p>第五無量壽如來會二卷</p>
<p style="margin-left:1em">右與舊無量清淨平等覺大阿羅陀無量壽經等同本異譯當第十七十八卷無量壽經四十八願平等覺經彌陀經皆二十四願文異理同與寶積經第五無量壽會同本異譯皆說極樂國勝妙彌陀願力勸人往生</p>
<p>第六不動如來會二卷</p>
<p style="margin-left:1em">右與舊阿閦佛國經等同本異譯當第十九卷及二十卷說妙喜世界種種勝妙不動佛行願功德</p>
<p>第七被甲莊嚴會五卷</p>
<p style="margin-left:1em">右新譯從第二十一卷至第二十五卷佛為無邊慧菩薩說菩薩被大甲冑乘于大乘行于大道持大法炬放大法光擊大法鼓霔大法雨此大菩提法為諸眾生作大饒益</p>
<p>第八法界體性無分別會二卷</p>
<p style="margin-left:1em">右與姚秦童壽所譯法界體性經同本異譯當第二十六卷至二十七卷文殊師利說法界體性無汙染淨亦無向得無解脫者是心體性空無有實從妄想起非生住滅無縛無脫無向無得是經如佛光明一切普照</p>
<p>第九大乘十法會一卷</p>
<p style="margin-left:1em">右與梁眾鎧所譯大乘十法經同本異譯當第二十八卷十法者一信成就二行成就三性成就四樂菩提心五樂法六觀正法行七行法順法八捨憍慢九善解如來祕密之教記聲聞得菩提言我皆痛言我老弊問耆媻毉藥逐諸外道捔勝金搶馬麥提媻宿怨乞食空鉢木器合腹謗等皆是善巧方便為後世眾生利益故十者心不希求聲聞乘獨覺乘行是十法名住大乘此經能施一切眾生慧目大乘菩薩所當修學當得菩提</p>
<p>第十文殊師利普門會一卷</p>
<p style="margin-left:1em">右與舊普門品經等同本異譯當第二十九卷佛說普入不思議法門色聲香味觸法八部三塗貪瞋癡善不善有為無為等二十八三昧平等法門若能受持則為受持八萬四千法門說是經時七十二萬億那由他諸天一百八十萬人等發菩提心九萬二千菩薩得無生忍天魔憂苦涕泣如中毒箭眾生聞是經決定得不退轉空我境界</p>
<p>第十一出現光明會五卷</p>
<p style="margin-left:1em">右新譯從第三十卷至第三十四卷月光童子問佛往昔修何等業得此無量無邊種種色光明佛為說如來因地善根資糧圓滿成就相好光明等法門</p>
<p>第十二菩薩藏會二十卷</p>
<p style="margin-left:1em">右從第三十五卷至第五十四卷三藏法師自西域回首譯出此經初說王舍城五百長者問佛觀何等相棄捨家法悟大菩提佛言我觀世間眾生為十苦所逼十惱害相憎嫉入十種惡見稠林為十種大毒箭所中十不善道染汙纏縛我以是等故捨家趣無上道五百長者皆證阿羅漢次說如來十種不思議法一者如來身二者音聲三者智四者光五者戒定六者神通七者十力八者四無畏九者大悲十者不共佛法四無量心六波羅蜜三十七品法門四諦十二緣四攝等法檀波羅蜜中說過去善攝受如來因地為紡績人日以一縷微線施佛願未來世成等正覺由此福故十五拘胝刧不墮惡道千反為輪王帝釋累劫奉事諸佛致成菩提精進波羅蜜中說過去熾然精進如來因地修行時于千歲中不于彈指頃起睡眠及念欲樂心不起稱量飲食鹹淡甘苦心不觀授食人面是男是女于樹下坐不一仰觀樹相于千歲中不曾起念論世間無益之語起如是妙行修如是道迹勇猛精進未曾休息釋迦如來因地作天帝釋于贍部洲大疾疫刧化大身令病苦眾生割截身肉食<span class='corr'>已</span>病愈以願力故隨割隨生食其肉者乃無一人墮于惡道皆住三乘得不退轉有如是力如是等微妙法門不可具舉佛言欲疾證得菩提者當于如是大菩薩藏微妙法門猛利殷重讀誦修習廣為他說此是諸菩薩等聖珍寶藏當勤修學如我所證</p>
<p>第十三佛為阿難說處胎會一卷</p>
<p style="margin-left:1em">右與舊胞胎經同本異譯當第五十五卷</p>
<p>第十四佛說入胎藏會二卷</p>
<p style="margin-left:1em">右唐舊譯單大當第五十六卷及五十七卷<span class='note-inline'>(此入胎藏會本名佛為難陀說出家入胎經在根本說一切有部毗柰邪雜事第十一十二卷三藏義淨析出別行)</span>說人受生入胎種種事本同譯別入胎藏會經初說佛種種方便化難陀離欲出家事經末說難陀往昔設浴供佛等緣致金色身具三十相短佛四指今得證果事比舊經增多</p>
<p>第十五文殊師利授記會三卷</p>
<p style="margin-left:1em">右與文殊師利佛土嚴淨同本異譯從第五十八卷至第六十卷說菩薩嚴淨佛土種種行願及普見如來佛剎種種勝妙功德西方極樂世界莊嚴如一滴水普見佛剎莊嚴如大海水壽量眾會不可思議十方無量無邊佛剎中一切如來皆是文殊之所勸教成就</p>
<p>第十六菩薩見實會十六卷</p>
<p style="margin-left:1em">右從第六十一卷至第七十六卷佛成道<span class='corr'>已</span>還迦毗羅城將化父王時國人迎佛天龍八部圍繞禮敬佛現神通說法授諸天人非人及外道等菩提記佛為淨飯王等說六界差別法門地水火風空識界十八界一切法皆空諸根如幻境界如夢此法是一切菩薩之所修行一切諸佛之所證得次四轉輪王品說佛往昔為轉輪王七寶具足福力殊勝與帝釋分座以貪欲故從天墮沒以不放逸故于帝釋所亦無貪著說是經時淨飯王等七萬釋種得無生忍佛記皆當往生無量壽佛國後皆成佛</p>
<p>第十七富樓那會三卷</p>
<p style="margin-left:1em">右舊譯本名菩薩藏經亦名大悲心經同本異譯從第七十七卷至第七十九卷說諸菩薩修行布施精進忍辱多聞修慈修喜等法致不退轉大悲品說佛昔因夜闇然兩臂照道救失路諸賈客為大畜身以血肉施諸眾生乃至一刧為大力王以身分割施媻羅門八萬四千歲中為惡魔罵辱心不瞋恨亦不言我有何罪無量百千萬世割肉刺血施諸眾生如是種種行苦行</p>
<p>第十八護國菩薩會二卷</p>
<p style="margin-left:1em">右當第八十卷至八十一卷護國菩薩問佛菩薩修行王等于一切法增長功德到究竟處而得自在入一切智佛為說清淨無畏喜捨調伏退墮障道繫縛等法說佛昔因為國王王子[(商-口)/貝]主女人及為鹿馬獅象龜猿雉兔等受種種身捨施身命利益眾生求無上道略說五十餘緣次說無量壽釋迦阿閦佛昔為國王王子天神供養諸佛本緣</p>
<p>第十九郁迦長者會一卷</p>
<p style="margin-left:1em">右與法鏡經及郁迦羅越問菩薩行經等同本異譯當第八十二卷說在家種種過患功德出家菩薩修行功德之法</p>
<p>第二十無盡伏藏會二卷</p>
<p style="margin-left:1em">右新譯當第八十三卷至第八十四卷說菩薩五種伏藏成就殊勝功德速證菩提</p>
<p>第二十一授幻師跋陀羅記會一卷</p>
<p style="margin-left:1em">右與舊幻士仁賢經同本異譯當第八十五卷王舍城中幻士以幻術變化諸佛及僧供養心中念悔欲得滅沒所化莊嚴等以佛神力令不滅沒七日佛言一切諸法如我之身及大千世界皆如幻化為跋陀羅說法授記</p>
<p>第二十二大神變會二卷</p>
<p style="margin-left:1em">右新譯當第八十六卷及第八十七卷說如來有大神變說法教戒神通等事後說商主天子授記成佛</p>
<p>第二十三摩訶迦葉會二卷</p>
<p style="margin-left:1em">右當第八十八卷及第八十九卷說破戒妄言得果貪著名利嫉妒瞋害種種罪相教誡切至</p>
<p>第二十四優波羅會一卷</p>
<p style="margin-left:1em">右與舊決定毗尼經同本異譯當第九十卷說菩薩聲聞戒律持犯開遮輕重盡護不盡護種種差別等法</p>
<p>第二十五發勝志樂會二卷</p>
<p style="margin-left:1em">右與舊發覺淨心經同本異譯當第九十一卷及九十二卷說初業菩薩業障闇鈍好世話睡眠戲論廣營眾務貪著所不應為忘失正念行迷惑捨由昔惡業久墮地獄故福慧微少懺罪發願後當得生彌陀佛國當捨利養當觀詧憒閙世話睡眠營務戲論各有二十種過失</p>
<p>第二十六善臂菩薩會二卷</p>
<p style="margin-left:1em">右舊譯當第九十三卷及第九十四卷佛說菩薩當具足六波羅蜜法</p>
<p>第二十七善順菩薩會一卷</p>
<p style="margin-left:1em">右當第九十五卷此經與須賴經同本異譯解在彼經</p>
<p>第二十八勤授長者會一卷</p>
<p style="margin-left:1em">右當第九十六卷佛為五百長者說發菩提心者所應學應住應所修行法門于身命財妻子屋宅飲食車服一切樂具應無所著應觀此身無量過患四十四種可厭惡事長者聞法得無生忍授成佛記</p>
<p>第二十九優陀延王會一卷</p>
<p style="margin-left:1em">右與舊優填王經同本異譯當第九十七卷<span class='note-inline'>(新說三經互佛廣略)</span>佛說酖著女色欲染過患苦切詳悉</p>
<p>第三十妙慧童女會一卷兼後</p>
<p style="margin-left:1em">右與舊兩譯須摩提經及流志先譯妙慧童女經同本異譯當第九十八卷從初至半王舍城長者女名妙慧年始八歲問佛云何得端正身得富貴身得眷屬不壞得蓮華座化生佛前從一佛土至一佛土處世無怨所言人信離障清淨能離諸魔臨終諸佛現前佛為說四十行童女授成佛記即變成男子</p>
<p>第三十一恆河上優婆夷會<span class='note-inline'>(與前同卷)</span></p>
<p style="margin-left:1em">右當第九十八卷從半至末說一切法如幻化如虛空心尚不可得何况心所生法一切法皆無所得名真修梵行往昔千佛亦于此處說如是法</p>
<p>第三十二無畏德菩薩會一卷</p>
<p style="margin-left:1em">右與阿闍世王女阿術達菩薩經等同本異譯當第九十九卷無畏德年始十二見聲聞不起不迎不問不禮王問之云轉輪聖王迎小王不帝釋迎餘天不大海神禮河池神不日月光神禮螢火不如是等廣說二乘與大菩薩人種種差別與舍利目連迦葉須菩提問答妙法見佛即轉女身受成佛記</p>
<p>第三十三無垢施菩薩應辯會一卷</p>
<p style="margin-left:1em">右與離垢施女經及得無垢女經同本異譯當第一百卷波斯匿王女年始八歲與夫聲聞迦葉舍利弗等本菩薩文殊觀音等問答法要見佛問法即轉女身授成佛記</p>
<p>第三十四功德寶華敷菩薩會</p>
<p style="margin-left:1em">右當第一百一卷從初至半說持誦十方現在佛名所得殊勝功德</p>
<p>第三十五善德天子會<span class='note-inline'>(與前同卷)</span></p>
<p style="margin-left:1em">右與流志先譯文殊師利所說不思議佛境界經同本異譯當第一百一卷從半至末文殊演說諸佛不思議甚深境界</p>
<p>第三十六善住意天子會四卷</p>
<p style="margin-left:1em">右與如幻三昧經及聖善住意經等同本異譯從第一百二卷至第一百五卷文殊放大光明召集十方諸菩薩眾不可計數諸大弟子入四萬三昧而不能見善住天子<span class='corr'>已</span>曾供養多佛入深法忍辯才無礙文殊與俱見佛問法是經說甚深法不施不慳不戒不犯不忍不諍不進不怠不禪不亂不智不愚無凡夫無佛不因緣不無緣等法門過去已有七十四億那由他百千諸佛說此法彌勒賢劫未來千佛亦尒又欲度造逆罪菩薩故文殊持劍逼佛佛為說法諸菩薩得無生法忍</p>
<p>第三十七阿闍世王子會兼後三卷</p>
<p style="margin-left:1em">右與舊太子刷護太子和休二經同本異譯當第一百六卷從初至半刷護和休王太子名也問佛何因緣得端正蓮華化生知宿命相好智慧三昧不生八難生天上得六神通等佛隨問演說王子與俱來五百同友授成佛記</p>
<p>第三十八大乘方便會</p>
<p style="margin-left:1em">右與慧上菩薩問大善權經等同本異譯從第一百六卷半至一百八卷盡慧上菩薩問佛說諸菩薩以一<span class='corr'>摶</span>食施給一切眾生一香一華供養十方佛禮敬一佛即禮敬十方佛如是等種種善權方便法門以至八相成道示現金搶馬麥千餘殃事等皆是如來善權方便教化眾生</p>
<p>第三十九賢護長者會二卷</p>
<p style="margin-left:1em">右舊譯本名移識經新故名賢護長者會從一百九至一百十卷此二經本同譯別賢護童真問佛眾生有識如寶在篋不顯不知身謝識遷如夢遷化捨此受彼獲當來報受種種身遷轉遷滅往來苦樂等事又大藥王子問佛識捨于身作何形像佛為種種譬論顯說</p>
<p>第四十淨信童女會兼後二會同卷</p>
<p style="margin-left:1em">右當第一百一十一卷初波斯匿王女問佛菩薩正修行法得堅固力安住生死成熟眾生六度四無量五神通化生諸佛前轉女身降魔轉法輪等佛為說此經</p>
<p>第四十一彌勒菩薩問八法會</p>
<p style="margin-left:1em">右本名彌勒菩薩所問經與大乘方等要慧經同本異譯當第一百一十一卷中說不退轉菩薩降伏魔怨知一切法于諸世間心不疲倦速成菩提等</p>
<p>第四十二彌勒菩薩所問會</p>
<p style="margin-left:1em">右與舊彌勒菩薩所問本願經等同本異譯當第一百一十二卷末佛說彌勒以善權方便安樂行晝夜六時禮佛懺悔勸請諸佛及願于來世人民無垢穢奉行十善時成佛釋迦佛以身命布施勇猛精進願于五濁惡世成佛度生</p>
<p>第四十三普明菩薩會一卷</p>
<p style="margin-left:1em">右與摩訶衍寶嚴佛遺日摩尼寶二經同本異譯當第一百一十二卷<span class='note-inline'>(此舊寶積經有釋論四卷)</span>佛說諸菩薩修行求無上菩提增進退失善惡衺正種種行相及有三十二法得稱菩薩及說菩薩二乘差別中道觀心等種種譬喻真實沙門像似沙門諸善惡事相教戒切至種種法義富備微妙學佛有當常誦讀</p>
<p>第四十四寶梁聚會二卷</p>
<p style="margin-left:1em">右當第一百一十三卷及一百一十四卷佛說沙門善惡垢淨梵非梵行種種事相營事比丘于三寶物中所不應作受諸罪報住阿蘭若乞食受糞埽衣等教戒精切此經名選擇一切法寶亦名安住聖種儀式亦名寶聚亦名寶藏</p>
<p>第四十五無盡慧菩薩會兼後二卷</p>
<p style="margin-left:1em">右當第一百一十五卷初說十波羅蜜入十地先相等法</p>
<p>第四十六文殊說般若會</p>
<p style="margin-left:1em">右與大般若曼殊室利分及眾鎧所譯文殊般若同本異譯從第一百一十五卷中至一百一十六卷末解在文殊所說般若經</p>
<p>第四十七寶髻菩薩會二卷</p>
<p style="margin-left:1em">右亦名菩薩淨行經與大集寶髻品及康僧會所出菩薩淨行經同本異譯當第一百一十七卷及一百一十八卷<span class='note-inline'>(此寶髻會有釋論一卷)</span>佛說六波羅蜜三十七菩提分法菩薩淨行等</p>
<p>第四十八勝鬘夫人會一卷</p>
<p style="margin-left:1em">右與舊勝鬘師子吼一乘大方便經等同本異譯當第一百一十九卷勝鬘夫人波斯匿王末利夫人之女禮敬讚歎如來真實功德佛為授記號普光如來佛言此經成就無量無邊功德一切聲聞緣覺不能究竟觀詧知見此經歎如來真實第一義功德大受大願攝受正法入一乘如來藏法身空義及自性清淨心等義分十五章斷一切疑決定了義入一乘道</p>
<p>第四十九廣博仙人會一卷</p>
<p style="margin-left:1em">右與舊毗邪娑經同本異譯當第一百二十卷毗邪媻五通仙人領眷屬五百仙人勤修苦行不食而齋有光明名聞問佛云何布施死<span class='corr'>已</span>得福福在何處有何形段佛涅槃<span class='corr'>已</span>供養塔等誰為受者得何福報佛如所問為說有三十三種垢染布施不得果報及說種種上施若佛現在若已滅後供養得福無異復有五種無上施謂佛及僧及說法者及父母復說生死轉識及生諸天欲樂衰相等事</p>
<p>大方廣三戒經三卷</p>
<p style="margin-left:1em">右與寶積第一三律儀會同本異譯解在寶積第一會</p>
<p>無量清淨平等覺經四卷後漢譯</p>
<p>阿彌陀三邪三佛薩樓佛檀過度人道經兩卷吳譯無量壽佛經兩卷曹魏譯</p>
<p style="margin-left:1em">右三經譯文詳略小異本一經也</p>
<p>阿閦佛國經二卷</p>
<p style="margin-left:1em">右與寶積經第六不動如來會同本異譯解在寶積</p>
<p>文殊佛土嚴淨經二卷</p>
<p style="margin-left:1em">右與寶積經第十五文殊授記會本同譯別解在寶積</p>
<p>大乘十法經一卷</p>
<p style="margin-left:1em">右與寶積第九大乘十法會同本異譯解在寶積普門品經一卷</p>
<p style="margin-left:1em">右與寶積第十文殊師利普門會同本異譯解在寶積</p>
<p>胞胎經一卷</p>
<p style="margin-left:1em">右與寶積第五十五五十六五十七卷胎藏會本同譯別解在寶積</p>
<p>法鏡經二卷</p>
<p>郁迦羅越問菩薩行經一卷</p>
<p style="margin-left:1em">右二經與寶積第十九郁迦長者會同本異譯解在寶積</p>
<p>幻士仁賢經一卷<span class='note-inline'>(或云仁賢幻士經)</span></p>
<p style="margin-left:1em">右與寶積第二十一授幻師記會同本異譯解在寶積</p>
<p>決定毘尼經一卷<span class='note-inline'>(一名破壞一切心識)</span></p>
<p style="margin-left:1em">右與寶積第二十四優婆離會同本異譯解在寶積</p>
<p>發覺淨心經二卷</p>
<p style="margin-left:1em">右與寶積第二十五發勝志樂會同本異譯解在寶積</p>
<p>優填王經一卷</p>
<p style="margin-left:1em">右與寶積第二十九優陀延王會同本異譯解在寶積</p>
<p>須摩提經一卷<span class='note-inline'>(亦直云須摩經)</span></p>
<p>須摩提菩薩經一卷</p>
<p style="margin-left:1em">右二經與寶積第三十妙慧童女會同本異譯解在寶積</p>
<p>阿闍貰王女阿術達菩薩經一卷</p>
<p style="margin-left:1em">右與寶積第三十二無畏德會同本異譯解在寶積</p>
<p>離垢施女經一卷西晉法護譯</p>
<p>得無垢女經一卷<span class='note-inline'>(或云無垢女經一名論義辨才法門)</span></p>
<p style="margin-left:1em">右二經與寶積第三十三無垢施會同本異譯解在寶積</p>
<p>文殊師利所說不思議佛境界經二卷</p>
<p style="margin-left:1em">右與寶積第三十五善德天子會同本異譯解在寶積</p>
<p>佛說如幻三昧經二卷</p>
<p>聖善住意天子所問經三卷</p>
<p style="margin-left:1em">右二經與寶積第三十六善住意會同本異譯解在寶積</p>
<p>太子刷護經一卷</p>
<p>太子和休經一卷</p>
<p style="margin-left:1em">右二經與寶積第三十七阿闍世王子會本同譯別解在寶積</p>
<p>慧上菩薩問大善權經二卷</p>
<p style="margin-left:1em">右與寶積第三十八大乘方便會同本異譯解在寶積</p>
<p>大乘顯識經二卷唐譯</p>
<p style="margin-left:1em">右與寶積第三十九賢護長者會同本異譯解在寶積</p>
<p>大乘方等要慧經一卷</p>
<p style="margin-left:1em">右與寶積第四十一彌勒問八法會同本異譯比八法會甚略解在寶積</p>
<p>彌勒菩薩所問本願經一卷</p>
<p style="margin-left:1em">右與寶積第四十二彌勒所問會同本異譯比後譯文不足解在寶積</p>
<p>佛遺日摩尼寶經一卷<span class='note-inline'>(亦名遺日說般若經)</span></p>
<p>摩訶衍寶嚴經一卷<span class='note-inline'>(亦名大迦葉品)</span></p>
<p style="margin-left:1em">右二經與寶積第四十三普明菩薩會同本異譯三經互有詳略佛言此經所在是為天下最妙之塔寺若從法師聞當敬法師如佛若敬法師供養奉持必得無上道命終之時要見如來當得身口意各十種清淨恆沙國土滿中七寶供養恆沙諸佛及弟子眾恆沙劫一切施安起七寶塔不如受持誦讀此經餘解在寶積</p>
<p>勝鬘獅子吼一乘大方便方廣經一卷<span class='note-inline'>(亦直云勝鬘經)</span></p>
<p style="margin-left:1em">右與寶積第四十八勝鬘夫人會同本異譯解在寶積</p>
<p>毗耶娑問經二卷</p>
<p style="margin-left:1em">右一經與寶積第四十九廣博仙人會同本異譯解在寶積</p>
</div></div></div></div>
</div><!-- end of div[@id='body'] -->
</body></html>