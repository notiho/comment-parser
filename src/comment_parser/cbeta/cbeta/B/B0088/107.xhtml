<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu3643' />
<div class='div-other'>
<p class='h2'>欽定古今圖書集成博物彙編神異典　第一百六十一卷目錄</p>
<ul class="">
<li>僧部列傳三十七
<ul class="">
<li>唐十三
<ul class="">
<li>義淨</li>

<li>金剛智</li>

<li>不空<span class="note-inline">(附慧朗)</span></li>

<li>善無畏<span class="note-inline">(附達摩掬多)</span></li>

<li>智慧</li>

<li>元覺</li>

<li>道因<span class="note-inline">(附嵩公　寶暹　楷法師)</span></li>

<li>智賢<span class="note-inline">(附會寧)</span></li>

<li>覺救</li>

<li>覺護<span class="note-inline">(附順貞)</span></li>

<li>尊法</li>

<li>無極高<span class="note-inline">(附阿難律　木叉師　迦葉師)</span></li>

<li>極量</li>

<li>實叉難陀</li>

<li>日照</li>

<li>天智</li>

<li>慧智<span class="note-inline">(附明佺)</span></li>

<li>寂友</li>

<li>智通</li>

<li>智嚴</li>

<li>寶思惟</li>

<li>菩提流志</li>

<li>懷迪<span class="note-inline">(附般若力　善都末摩)</span></li>

<li>寂默</li>

<li>蓮華精進</li>
</ul></li>
</ul></li>
</ul></div>
<p class='juan'>神異典第一百六十一卷</p>
<div class='div-other'><a id='mulu3644' />
<p class='h2'>僧部列傳三十七</p>
<div class='div-other'><a id='mulu3645' />
<p class='h3'>唐十三</p>
<div class='div-other'><a id='mulu3646' />
<p class='h4'>義淨</p><p>按宋高僧傳義淨字文明姓張氏范陽人也髫齔特辭親落髮徧詢名匠廣探羣籍內外閑習年十五便欲遊西域仰法顯之雅操慕元奘之高風勤無棄時手不釋卷弱冠登具愈堅貞志咸亨二年年三十七方遂發足初至番禺得同志數十人及將登舶餘皆退罷淨奮勵孤行備歷艱險所至之境皆洞言音凡遇酋長俱加禮重鷲峰鷄足咸遂周遊鹿苑祇林並皆瞻屬諸聖迹畢得追尋經二十五年歷三十餘國以天后證聖元年夏還至河洛得梵本經律論近四百部合五十萬頌金剛座真容一鋪舍利三百粒天后親迎於上東門外諸寺緇侶歌樂前導勅於佛授記寺安置焉初與于闐三藏實叉難陀飜華嚴經久視之後乃自專譯起庚子歲至長安癸卯於福先寺及雍京西明寺譯金光明最勝王能斷金剛般若彌勒成佛一字呪王莊嚴王陀羅尼長爪梵志等經根本一切有部毘奈耶尼陀那目得迦百一羯磨攝等掌中取因假設六門教授等論及龍樹勸誡頌凡二十部北印度沙門阿你真那證梵文義沙門波崙復禮慧表智積等筆受證文沙門法寶法藏德感勝莊神英仁亮大儀慈訓等證義成均太學助教許觀監護繕寫進呈天后製聖教序令標經首暨和帝神龍元年乙巳於東洛內道塲譯孔雀王經又於大福先寺出勝光天子香王菩薩呪一切莊嚴王經四部沙門盤度讀梵文沙門元傘筆受沙門大儀證文沙門勝莊利貞證義兵部侍郎崔湜給事中盧粲潤文正字祕書監駙馬都尉楊慎交監護帝深崇釋典特抽睿思製大唐龍興三藏聖教序又御洛陽西門宣示羣官新飜之經二年淨隨駕歸雍京置飜經院於大薦福寺居之三年詔入內與同飜經沙門九旬坐夏帝以昔居房部幽厄無歸祈念藥師遂蒙降祉荷茲往澤重闡洪猷因命法徒更重傳譯於大佛光殿二卷成文曰藥師琉璃光佛本願功德經帝御法筵手自筆受睿宗<span class='corr'>唐</span>隆元年庚戌於大薦福寺出浴像功德經毗奈耶雜事二眾戒經唯識寶生所緣釋等二十部吐火羅沙門達磨末磨中印度沙門拔弩證梵義罽賓沙門達磨難陀證梵文居士東印度首領伊舍羅證梵本沙門慧積居士中印度李釋迦度頗多<span class='corr'>讀</span>梵本沙門文綱慧沼利貞勝莊愛同思恆證義元傘智積筆受居士東印度瞿曇金剛迦溼彌羅國王子阿順證譯修文館大學士李嶠兵部尚書韋嗣立中書侍郎趙彥昭吏部侍郎盧藏用兵部侍郎張說中書舍人李又二十餘人次文潤色左僕射韋巨源右僕射蘇瓌監護祕書大監嗣虢王邕同監護景雲二年辛亥復於大薦福寺譯稱讚如來功德神呪等經太常卿薛崇嗣監護自天后久視迄睿宗景雲都飜出五十六部二百三十卷又別撰大唐西域求法高僧傳南海寄歸傳內法傳別說罪要行法受用三法水要法護命放生軌儀凡五部九卷又出說一切有部跋窣堵即諸律中揵度跋渠之類蓋梵音有楚夏耳約七十八卷淨雖徧飜三藏而偏攻律部譯綴之暇曲授學徒凡所行事皆尚急護漉囊滌穢特異常倫學侶傳行徧於京洛美哉亦遺法之盛事也先天二年卒春秋七十九法臘五十九葬事官供所出跋窣堵唯存真本未暇覆疏而逼泥日然其傳度經律與奘師抗衡比其著述淨多文性傳密呪最盡其妙二三合聲爾時方曉矣今塔在洛京龍門北之高岡焉</p>
</div>
<div class='div-other'><a id='mulu3647' />
<p class='h4'>金剛智</p><p>按宋高僧傳跋日羅菩提華言金剛智南印度摩賴耶國人也華言光明其國境近觀音宮殿補陀落伽山父婆羅門善五明論為建支王師智生數歲日誦萬言目覽心傳終身無忘年十六開悟佛理不樂習尼揵子諸論乃削染出家蓋宿植之力也後隨師往中印度那爛陀寺學修多羅阿毗達磨等洎登戒法徧聽十八部律又詣西印度學小乘諸論及瑜伽三密陀羅尼門十餘年全通三藏次復遊師子國登楞伽山東行佛誓躶人等二十餘國聞脂那佛法崇盛泛舶而來以多難故累歲方至開元己未歲達於廣府勅迎就慈恩寺尋徙薦福寺所住之剎必建大曼拏羅灌頂道塲度於四眾大智大慧二禪師不空三藏皆行弟子之禮焉後隨駕洛陽其年自正月不雨迨於五月嶽瀆靈祠禱之無應乃詔智結壇祈請於是用不空鉤依菩薩法在所住處起壇深四肘躬繪七俱胝菩薩像立期以開光明日定隨雨焉帝使一行禪師謹密候之至第七日炎氣爞爞天無浮翳午後方開眉眼即時西北風生飛瓦拔樹崩雲泄雨遠近驚駭而結壇之地穿穴其屋洪注道塲質明京城士庶皆云智獲一龍穿屋飛去求觀其處日千萬人斯乃壇法之神驗也於時帝留心元牝未重空門所司希旨奏外國蕃僧遣令歸國行有日矣侍者問智智曰吾是梵僧且非蕃胡不干明勅吾終不去數日忽乘傳將之鴈門奉辭帝大驚下手詔留住初帝之第二十五公主帝甚鍾愛久疾不救移臥於咸宜外館閉目不語已經旬朔有勅令智授之戒法此乃料其必終故有是命智詣彼擇取宮中七歲二女子以緋繪纏其面目臥於地使牛僊童寫勅一紙焚於他所智以密語呪之二女冥然誦得不遺一字智入三摩地以不思議力令二女持勅詣琰摩王食頃間王令公主亡保母劉氏護送公主魂隨二女至於是公主起坐開目言語如常帝聞之不俟仗衛馳騎往於外館公主奏曰冥數難移今王遣廻略觀聖顏而<span class='corr'>已</span>可半日間然後長逝自爾帝方加歸仰焉武貴妃寵異六宮薦施寶玩智勸貴妃急造金剛壽命菩薩像又勸河東郡王於毗盧遮那塔中繪像謂門人曰此二人者壽非久矣經數月皆如其言凡先覺多此類也智理無不通事無不驗經論戒律祕呪餘書隨問剖陳如鐘虞受有登其門者智一覿其面未不忘焉至於語默興居凝然不改喜怒逆順無有異容瞻禮者莫知津涯自然率服矣自開元七年始屆番禺漸來神甸廣敷密藏建曼挐羅依法製成皆感靈瑞沙門一行欽尚斯教數就諮詢智一一指授曾無遺隱一行自立壇灌頂遵受斯法既知利物請譯流通十一年奉勅於資聖寺飜出瑜伽念誦法二卷七俱胝陀羅尼二卷東印度婆羅門大首領直中書伊舍羅譯語嵩嶽沙門溫古筆受十八年於大薦福寺又出曼殊室利五字心陀羅尼觀自在瑜伽法要各一卷沙門智藏譯語一行筆受刪綴成文復觀舊隨求本中有闕章句加之滿足智所譯總持印契凡至皆驗祕密流行為其最也兩京稟學濟度殊多在家出家傳之相繼二十年壬申八月既望於洛陽廣福寺命門人曰白月圓時吾當去矣遂禮毗盧遮那佛旋繞七帀退歸本院焚香發願頂戴梵夾并新譯教法付囑訖寂然而化壽七十一臘五十一其年十一月七日葬於龍門南伊川之右建塔旌表傳教弟子不空奏舉勅諡國師之號灌頂弟子中書侍郎杜鴻漸素所歸奉述碑記德焉</p>
</div>
<div class='div-other'><a id='mulu3648' />
<p class='h4'>不空<span class='note-inline'>(附慧朗)</span></p><p>按宋高僧傳不空梵名阿目佉跋折羅華言不空金剛止行二字略也本北天竺婆羅門族幼失所天隨叔父觀光東國年十五師事金剛智三藏初導以梵本悉曇章及聲明論浹旬已通徹矣師大異之與受菩薩戒引入金剛界大曼荼羅驗以擲花知後大興教法洎登具戒善解一切有部諳異國書語師之飜經常令共譯凡學聲明論一紀之功六月而畢誦文殊普賢行願一年之限再夕而終其敏利皆此類也欲求學新瑜伽五部三密法涉於三載師未教詔空擬迴天竺師夢京城諸寺佛菩薩像皆東行寐寤乃知空是真法器遂允所求授與五部灌頂護摩阿闍梨法及毗盧遮那經蘇悉地軌則等盡傳付之厥後師往洛陽隨侍之際遇其示滅即開元二十年矣影堂既成追諡已畢曾奉遺旨令往南天竺師子國遂議遐征初至南海郡採訪使劉巨鄰懇請灌頂乃於法性寺相次度人百千萬眾空自對本尊祈請旬日感文殊現身及將登舟採訪使召誡番禺界蕃客大首領伊習賓等曰今三藏往南天竺師子國宜約束船主好將三藏并弟子含光慧誓等三七人國信等達彼無令疏失二十九年十二月附崑崙舶離南海至訶陵國界遇大黑風眾商惶怖各作本國法禳之無驗皆膜拜求哀乞加救護慧誓等亦慟哭空曰吾今有法汝等勿憂遂右手執五股菩提心杵左手持般若佛母經夾作法誦大隨求一徧即時風偃海澄又遇大鯨出水噴浪若山甚於前患眾商甘心委命空同前作法令慧辯誦娑竭龍王經逡巡眾難俱息既達師子國王遣使迎之將入城步騎羽衛駢羅衢路王見空禮足請住宮中七日供養日以黃金斛滿盛香水王為空躬自洗浴次太子后妃輔佐如王之禮焉空始見普賢阿闍棃遂奉獻金寶錦繡之屬請開十八會金剛頂瑜伽法門毗盧遮那大悲胎藏建立壇法并許含光慧辯等同受五部灌頂空自爾學無常師廣求密藏及諸經論五百餘部本三昧耶諸尊密印儀形色像壇法幖幟文義性相無不盡源一日王作調象戲人皆登高望之無敢近者空口誦手印住於慈定當衢而立狂象數頭頓皆踢趺舉國奇之次遊五印度境屢彰瑞應至天寶五載還京進師子國王尸羅迷伽表及金寶瓔珞般若梵夾雜珠白㲲等奉勅權止鴻臚續詔入內立壇為帝灌頂後移居淨影寺是歲終夏愆陽詔令祈雨制曰時不得賒雨不得暴空奏立孔雀王壇未盡三日雨<span class='corr'>已</span>浹洽帝大悅自持寶箱賜紫袈裟一副親為披擐仍賜絹二百匹後因一日大風卒起詔空禳止請銀缾一枚作法加持須臾戢靜忽因池鵞誤觸缾傾其風又作急暴過前勅令再止隨止隨效帝乃賜號曰智藏焉天寶八載許廻本國乘驛騎五匹至南海郡有勅再留十二載勅令赴河隴節度使哥舒翰所請十三載至武威住開元寺節度使洎賓從皆願受灌頂士庶數千人咸登道塲弟子含光等亦受五部別法為功德使開府李元琮受法并授金剛界大曼荼羅是日道塲地震空曰羣心之至也十五載詔還京住大興善寺至德初鑾駕在靈武鳳翔空常密奉表起居肅宗亦密遣使者求祕密法洎收京反正之日事如所料乾元中帝請入內建道塲護摩法為帝受轉輪王位七寶灌頂上元末帝不豫空以大隨求真言祓除至七過翼日乃瘳帝愈加殊禮焉空表請入山李輔國宣勅令於終南山智炬寺修功德念誦之夕感大樂薩埵舒毫發光以相證驗位鄰悉地空曰眾生未度吾安自度耶肅宗猒代代宗即位恩渥彌厚譯密嚴仁王二經畢帝為序焉頒行之日慶雲俄現舉朝表賀未泰元年十一月一日制授特進試鴻臚卿加號大廣智三藏大曆三年於興善寺立道塲勅賜錦繡褥十二領繡羅旛三十二首又賜道塲僧二七日齋糧勅近侍大臣諸禁軍使並入灌頂四年冬空奏天下食堂中置文殊菩薩為上座制許之此蓋慊憍陳如是小乘教中始度故也五年夏有詔請空往五臺山修功德於時彗星出焉法事告終星亦隨沒秋空至自五臺帝以師子騘并御鞍轡遣中使出城迎入賜沿道供帳六年十月二日帝誕節進所譯之經表云爰自幼年承事先師三藏十有四載稟受瑜伽法門復遊五印度求所未授者并諸經論計五百餘部天寶五載卻至上都上皇詔入內立灌頂道塲所齎梵經盡許飜度肅宗於內立護摩及灌頂法累奉二聖令鳩聚先代外國梵文或條索脫落者修未譯者譯陛下恭遵遺旨再使飜傳利濟羣品起於天寶迄今大曆六年凡一百二十餘卷七十七部并目錄及筆受等僧俗名字兼略出念誦儀軌寫畢遇誕節謹具進上勅付中外並編入一切經目錄中李憲誠宣勅賜空錦綵絹八百疋同飜經十大德各賜三十疋沙門潛真表謝僧俗弟子賜物有差又以京師春夏不雨詔空祈請如三日內雨是和尚法力三日<span class='corr'>已</span>往而霈然者非法力也空受勅立壇至第二日大雨云足帝賜紫羅衣并雜綵百疋弟子衣七副設千僧齋以報功也空進表請造文殊閣勅允奏貴妃韓王華陽公主同成之捨內庫錢約三千萬計復飜孽路荼王經宣賜相繼旁午道路至九年自春抵夏宣揚妙法誡勖門人每語及普賢願行出生無邊法門經勸令誦持再三歎息其先受法者偏令屬意觀菩提心本尊大印真詮阿字了法不生證大覺身若指諸掌重重囑累一夜命弟子趙遷持筆硯來吾略出涅槃茶毗儀軌以貽後代使準此送終遷稽首三請幸乞慈悲久住不然眾生何所依乎空笑而<span class='corr'>已</span>俄而示疾上表告辭勅使勞問賜醫藥加開府儀同三司封肅國公食邑三千戶固讓不俞空甚不悅且曰聖眾儼如舒手相慰白月圓滿吾當逝矣奈何臨終更竊名位乃以五股金剛鈴杵先師所傳者并銀盤子菩提子水精數珠留別附中使李憲誠進六月十五日香水澡沐東首倚臥北面瞻望闕庭以大印身定中而寂享年七十僧臘五十弟子慧朗次紹灌頂之位餘知法者數人帝聞輟視朝三日賜絹布雜物錢四十萬造塔錢二百餘萬勅功德使李元琮知護喪事空未終前諸僧夢千仞寶臺摧文殊新閣頹金剛杵飛上天又興善寺後池無故而涸林竹生實庭花變萎七月六日茶毗帝詔高品劉僊鶴就寺置祭贈司空諡曰大辨廣正智三藏火滅收舍利數百粒八十粒進內其頂骨不然中有舍利一顆半隱半現勅於本院別起塔焉空之行化利物居多於總持門最彰殊勝測其忍位莫定高卑始者元宗尢推重焉嘗因歲旱勅空祈雨空曰過某日可禱之或強得之其暴可怪勅請本師金剛智設壇果風雨不止坊市有漂溺者樹木有拔仆者遽詔空止之空於寺庭中捏泥媼五六澑水作梵言罵之有頃開霽矣元宗召術士羅公遠與空捔法同在便殿空時時反手搔背羅曰借尊師如意時殿上有華石空揮如意擊碎於其前羅再三取如意不得帝欲起取空曰三郎勿起此影耳乃舉手示羅如意復完然在手又北邙山有巨虵樵採者往往見之矯首若丘陵夜常承吸露氣見空人語曰弟子惡報和尚如何見度每欲飜河水陷洛陽城以快所懷也空為其受歸戒說因果且曰汝以瞋心故受今報那復恚恨乎吾力何及當思吾言此身必捨矣後樵子見虵死澗下臭聞數里空凡應詔祈雨無他軌則但設一繡座手簸旋數寸木神子念呪擲之當其自立於座上已伺其吻角牙出目瞬則雨至矣又天寶中西蕃大石康三國帥兵圍西涼府詔空入帝御于道塲空秉香鑪誦仁王密語二七徧帝見神兵可五百員在於殿庭驚問空空曰毗沙門天王子領兵救安西請急設食發遣四月二十日果奏云二月十一日城東北三十許里雲霧間見神兵長偉鼓角諠鳴山地崩震蕃部驚潰彼營壘中有鼠金色咋弓弩弦皆絕城北門樓有光明天王怒視蕃帥大奔帝覽奏謝空因敕諸道城樓置天王像此其始空既終三朝所賜墨制一皆進納生榮死哀西域傳法僧至此今古少類矣嗣其法位慧朗師也御史大夫嚴郢為碑徐浩書之樹於本院焉</p>
</div>
<div class='div-other'><a id='mulu3649' />
<p class='h4'>善無畏<span class='note-inline'>(附達摩掬多)</span></p><p>按宋高僧傳善無畏本中印度人也釋迦如來季父甘露飯王之後梵名戌婆揭羅僧訶華言淨師子義翻為善無畏一云輸波迦羅此名無畏亦義翻也其先自中天竺因國難分王烏茶父曰佛手王以畏生有神姿宿齎德藝故歷試焉十歲統戎十三嗣位得軍民之情昆弟嫉能稱兵構亂鬩牆斯甚薄伐臨戎流矢及身掉輪傷頂天倫既敗軍法宜誅大義滅親忍而曲赦乃抆淚白母及告羣臣曰向者親征恩已斷矣今欲讓國全其義焉因致位於兄固求入道母哀許之密與傳國寶珠猶諸侯之分器也南至海濱遇殊勝招提得法華三昧聚沙為塔僅一萬所黑蛇傷指而無退息復寄身商船往遊諸國密修禪誦口放白光無風三日舟行萬里屬商人遇盜危於併命畏恤其徒侶默諷真言七俱胝尊全現身相羣盜果為他寇所殲寇乃露罪歸依指蹤夷險尋越窮荒又逾毒水纔至中天竺境即遇其王王之夫人乃畏之女兄也因問捨位之由稱歎不足是日擕手同歸慈雲布陰一境丕變畏風儀爽俊聰叡超羣解究五乘道該三學總持禪觀妙達其源藝術伎能悉聞精練初詣那爛陀寺此云施無厭也像法之泉源眾聖之會府畏乃捨傳國寶珠瑩於大像之額晝如月魄夜若曦輪焉寺有達摩掬多者掌定門之祕鑰佩如來之密印顏如四十許其實八百歲也元奘三藏昔曾見之畏投身接足奉為本師一日侍食之次旁有一僧震旦人也畏<span class='corr'>視</span>其鉢中見油餌尚溫粟飯猶暖愕而歎曰東國去此十萬餘里是彼朝熟而返也掬多曰汝能不言真可學焉後乃授畏總持瑜伽三密教也龍神圍遶森在目前其諸印契一時頓受即日灌頂為人天師稱曰三藏夫三藏之義者則內為戒定慧外為經律論以陀羅尼總攝之也陀羅尼者是菩提速疾之輪解脫吉祥之海三世諸佛生於此門慧照所傳一燈而<span class='corr'>已</span>根殊性異燈亦無邊由是有百億釋迦微塵三昧菩薩以綱總攝於諸定頓升階位鄰於大覺此其旨也於時畏周行大荒徧禮聖迹不憚艱險凡所履處皆三返焉又入鷄足山為迦葉剃頭受觀音摩頂嘗結夏於靈鷲有猛獸前導深入山穴穴明如晝見牟尼像左右侍者如生焉時中印度大旱請畏求雨俄見觀音在日輪中手執軍持注水於地時眾欣感得未曾有復鍛金如貝葉寫大般若經鎔中金為窣堵波等佛身量焉母以畏遊方日久謂為<span class='corr'>已</span>歿旦夕泣淚而喪其明洎附信問安朗然如故五天之境自佛滅後外道崢嶸九十六宗各專其見畏皆隨所執破滯析疑解邪縛於心門捨迷津於覺路法雲大小而均澤定水方圓而任器仆異學之旗鼓建心王之勝幢使彼以念制狂即身觀佛掬多曰善男子汝與震旦有緣今可行矣畏乃頂辭而去至迦濕彌羅國薄暮次河而無橋梁畏浮空以濟一日受請於長者家俄有羅漢降曰我小乘之人大德是登地菩薩乃讓席推尊畏施之以名衣升空而去畏復至烏萇國有白鼠馴遶日獻金錢講毗盧於突厥之庭安禪定於可敦之樹法為金字列在空中時突厥宮人以手按乳乳為三道飛注畏口畏乃合掌端容曰我前生之母也又途中遭寇舉刀三砍而肢體無傷揮劍者唯聞銅聲而已前登雪山大池畏不愈掬多自空而至曰菩薩身同世間不捨生死汝久離相寧有病耶言訖冲天畏洗然而愈路出吐蕃與商旅同次胡人貪貨率眾合圍畏密運心印而蕃豪請罪至大唐西境夜有神人曰此東非弟子界也文殊師利實護神州禮足而滅此亦猶迦毗羅神送連眉也畏以駝負經至西州涉于河龍陷駝足沒於泉下畏亦入泉三日止住龍宮宣揚法化開悟甚眾及牽駝出岸經無沾濕焉初畏途過北印度境而聲譽已達中國睿宗乃詔若那及將軍史獻出玉門塞表以候來儀開元初元宗夢與真僧相見姿狀非常躬御丹青寫之殿壁及畏至此與夢合符帝悅有緣飾內道塲尊為教主自寧薛王<span class='corr'>已</span>降皆跪席捧器焉賓大士於天宮接梵筵於帝座禮國師以廣成之道致人主於如來之乘巍巍法門於斯為盛時有術士握鬼神之契叅變化之功承詔御前角其神異畏恬然不動而術者手足無所施矣開元四年丙辰齎梵夾始屆長安勅於興福寺南院安置續宣住西明寺問勞重疊錫貺異常至五年丁巳奉詔於菩提院翻譯畏奏請名僧同叅華梵開題先譯虛空藏求聞持法一卷沙門悉達譯語無著筆受綴文繕寫進內帝深加賞歎有勅畏所將到梵本並令進上昔有沙門無行西遊天竺學畢言歸方及北邙不幸而卒其所獲夾葉悉在京都華嚴寺中畏與一行禪師於彼選得數本並總持妙門先所未譯十二年隨駕入洛復奉詔於福先寺譯大毗盧遮那經其經具足梵文有十萬頌畏所出者撮共要耳曰大毗盧遮那成佛神變加持經七卷沙門寶月譯語一行筆受刪綴辭理文質相半妙諧深趣上符佛意下契根緣利益要門斯文為最又出蘇婆呼童子經三卷蘇悉地揭羅經三卷二經具足呪毗柰耶也即祕密禁戒焉若未曾入曼荼羅者不合輒讀誦猶未受具人盜聽戒律也所出虛空藏菩薩能滿諸願最勝心陀羅尼求聞持法一卷即金剛頂梵本經成就一切義圖略譯少分耳畏性愛恬簡靜慮怡神時開禪觀獎勸初學奉儀形者蓮華敷於眼界稟言說者甘露潤於心田超然覺明日有人矣法侶請謁唯尊奉長老寶思惟三藏而<span class='corr'>已</span>此外皆行門人之禮焉一行禪師者帝王宗重時賢所歸定慧之餘陰陽之妙有所未決亦咨稟而後行畏嘗於本院鑄銅為塔手成模範妙出人天寺眾以銷冶至廣庭除深隘慮風至火盛災延寶坊畏笑曰無苦自當知也鼓鑄之日果大雪蔽空靈塔出罏瑞花飄席眾皆稱歎焉又屬暑天亢旱帝遣中官高力士疾召畏祈雨畏曰今旱數當然也若苦召龍致雨必暴適足所損不可為也帝強之曰人苦暑病矣雖風雷亦足快意辭不獲已有司為陳請雨具旛幢螺鈸備焉畏笑曰斯不足以致雨急撤之乃盛一鉢水以小刀攪之梵言數百呪之須臾有物如龍其大如指赤色矯首瞰水面復潛於鉢底畏且攪且呪頃之有白氣自鉢而興逕上數尺稍稍引去畏謂力士曰亟去雨至矣力士馳去廻顧見白氣疾旋自講堂而西若一匹素翻空而上既而昏霾大風震電力士纔及天津橋風雨隨馬而驟街中大樹多拔焉力士入奏而衣盡霑濕矣帝稽首迎畏再三致謝又邙山有巨蛇畏見之歎曰欲決瀦洛陽城耶以天竺語呪數百聲不日蛇死乃安祿山陷洛陽之兆也一說畏曾寓西明道宣律師房示為麤相宣頗嫌鄙之至中夜宣捫蝨投於地畏連呼律師撲死佛子宣方知是大菩薩詰旦攝衣作禮焉若觀此說宣滅至開元中僅五十載矣如畏出沒無常非人之所測也二十年求還西域優詔不許二十三年乙亥十月七日右脅累足奄然而化享齡九十九僧臘八十法侶淒凉皇心震悼贈鴻臚卿遣鴻臚丞李現具威儀賓律師護喪事二十八年十月三日葬於龍門西山廣化寺之庭焉定慧所熏全身不壞會葬之日涕泗傾都山川變色僧俗弟子寶畏禪師明畏禪師滎陽鄭氏琅邪王氏痛其安仰如喪考妣焉乾元之初唐風再振二禪師刻偈諸信士營龕弟子舍於旁有同孔墓之戀今觀畏之遺形漸加縮小黑皮隱隱骨其露焉累朝旱澇皆就祈請徵驗隨生且多檀施錦繡巾帊覆之如偃息耳每一出龕置於低榻香汁浴之洛中豪右爭施禪帊淨巾澡豆以資浴事上禳禱多遣使臣往加供施必稱心願焉</p>
</div>
<div class='div-other'><a id='mulu3650' />
<p class='h4'>智慧</p><p>按宋高僧傳智慧者梵名般剌若也姓憍答摩氏北天竺迦畢試國人穎悟天資七歲發心違侍二親歸依三寶時從大德調伏軍教誦四阿含滿十萬頌阿毗達摩三萬頌及年應法隨師往別國納具足戒誦薩婆多近四萬頌俱舍二萬八千頌又誦大婆沙兼通其義七年於彼專習小乘後詣中天竺那爛陀寺稟學大乘唯識瑜伽中邊等論金剛般若經因明聲明醫明<span class='corr'>工</span>律論等並依承智護進友智友三大論師復遊雙林經八塔往來瞻禮十有八年聞南<span class='corr'>天</span>竺頗尚持明遂往諮稟彼有灌頂師名達摩耶舍見慧勤重可教授瑜伽法入曼荼羅三密護身五部印契經于一年誦徹三千五百餘頌常聞支那大國文殊在中錫指東方誓傳佛教乃泛海東邁垂至廣州風飄却返抵執師子國之東又集資糧重修巨舶徧歷南海諸國二十二年再近番禺風濤遽作舶破人沒唯慧存焉夜至五更其風方止所齎經論莫知所之及登海壖其夾策<span class='corr'>已</span>在岸矣於白沙內大竹筩中得之宛為鬼物扶持而到乃歎曰此大乘理趣等經想支那人根熟矣遂東北行半月達廣州即德宗建中初也屬帝違難奉天貞元二年始屆京輦見鄉親神策軍正將羅好心即慧舅氏之子也悲喜相慰將至家中延留供養八年上表舉慧翻傳有勅令京城諸寺大德名業殊眾者同譯得罽賓三藏般若開釋梵本翰林待詔光宅寺沙門利言度語西明寺沙門圓照筆受資聖寺道液西明寺良秀莊嚴寺應真醴泉寺超悟道岸誓空並充證義六月八日欲刱經題勅右街功德使王希遷與右神策軍大將軍王孟涉驃騎大將軍馬有鄰等送梵經出內緇伍威儀樂部相間士女觀望車騎交駢迎入西明寺翻譯即日賜錢一千貫茶三十丳香一大合充其供施開名題曰大乘理趣六波羅蜜多經成十卷又華嚴長者問佛那羅延力經般若心經各一卷皆貞元八年所譯也是歲十月繕寫畢二十八日設綵車大備威儀引入光順門進帝覽忻然慰勞勤至勅於神䇿軍賜齋食䞋慧絹五百匹冬服一副餘人賜各有差慧表謝答詔褒美同日請譯經奉天定難功臣開府儀同三司檢校太子詹事羅好心上表云臣表弟沙門般剌若先進大乘理趣六波羅蜜梵本經伏奉今年四月十九日勅令王希遷精選有道行僧於西明寺翻譯今經帙已終同詣光順門進上答詔云卿之表弟早悟大乘遠自西方來遊上國宣六根之奧義演雙樹之微言念以精誠所宜欽重是令翻譯俾用流行卿夙慕忠勤職司禁衛省覽表疏具見乃懷所謝知好心以朱泚圍逼之際頗有戰功預其中兵為帝寵重慧得好心啟導譯務有光帝製經序焉慧後終於洛陽葬龍門之西岡塔今存矣</p>
</div>
<div class='div-other'><a id='mulu3651' />
<p class='h4'>元覺</p><p>按宋高僧傳元覺高昌國人也西土種姓未得聞焉學慕大乘從元奘三藏研覈經論亦於玉華宮叅預翻譯及大般若經向就同請翻寶積經奘辭惙然覺因夢一浮圖莊嚴高大忽然摧倒遂驚起告奘奘曰非汝身事此吾滅之徵耳覺暗悲慟勸諸法侶競求醫藥覺後莫測終焉</p>
</div>
<div class='div-other'><a id='mulu3652' />
<p class='h4'>道因<span class='note-inline'>(附嵩公　寶暹　楷法師)</span></p><p>按宋高僧傳道因姓侯氏濮陽人也稟祜居醇含章縱哲覃訏之歲粹采多奇髫齓之辰殊姿特茂孝愛之節慈順之風率志于斯因心以極年甫七歲丁于內艱嗌粒絕漿殆乎滅性成人之德見稱州里免喪之後思酬罔極出家之志人莫我移便詣靈巖寺求師誦習曾不浹旬通涅槃經二帙舉眾驚駭謂為神童落髮已來砥礪其行揣摩義章即講涅槃宿齒名流咸所歎服及升上品旋學律儀又於彭城嵩法師所傳攝大乘嵩公懿德元猷蘭薰月映門徒學侶魚貫鳧趨講室談筵為之嚻隘遂依科戒而為節文年少沙門且令習律曉四分者方許入聽因夏臘雖幼業行攸高獨於眾中迥見推揖每敷攝論即令覆講後隱泰嶽凡經四秋將詣洛中屬昏季陵夷法<span class='corr'>綱</span>嚴峻僧無徒侶弗許遊方於是杖錫出山孑焉超邁恐罹刑憲靜念觀音少選之間有僧欻至皓然白首請與偕行迨至銅街暨於金地俯仰之際莫知所在咸謂善逝之力有感斯見未幾因避難三蜀居於多寶寺好事者素聞道譽乃命開筵攝論維摩聽者千數時有寶暹法師東海人也殖藝該洽尤善大乘昔在隋朝英塵久播學徒來請接武摩肩暹公傲爾其間仰之彌峻每至因之論席肅然改容沈吟久之方用酬遣因抗音馳辯雷驚波注盡妙窮微藏牙折角益州總管鄧國公竇璡行臺左僕射贊國公竇軌長史申國公高士廉范陽公盧承慶及前後首僚西南嶽牧並國華朝秀重望崇班共籍芳聲俱申虔仰乃於彭門山寺習道安居此寺往經廢毀院宇凋弊因慨然構懷專事營緝未移再稔蔚成淨場又以九部微言三界式仰緬惟法盡將翳龍宮遂於寺之北巖刻書經典窮多羅之祕袠盡毗尼之正文縱堯世之洪水襄陵任趙簡之北山燎狩必無他慮與劫齊休既而清猷遠暢峻業遐昭遂簡宸衷乃紆天綍追赴京邑止大慈恩寺與元奘法師翻譯校定梵本兼充證義奘師偏獎賞之每有難文同加參酌新翻弗墜因有力焉慧日寺主楷法師者聰爽溫贍聲藹鴻都首建法筵請開奧義帝城緇俗具來諮稟欣焉相顧得所未聞因研幾史籍尤好老莊咀其菁華含其腴潤包四始於風律綜五聲於文緒故所講訓內外該通其專業者涅槃華嚴大品維摩法華楞伽等經十地地持毗曇智度攝大乘對法佛地等論及四分等律其攝論維摩仍著章疏已而能事畢矣示疾終於長安慧日寺則顯慶三年三月十一日也春秋七十二越明年正月旋神座於益部二月八日窆於彭門光化寺石經之側道俗送葬數有數千弟子元凝等嗣其香火至龍朔中中臺司藩大夫李儼製碑歐陽通書焉</p>
</div>
<div class='div-other'><a id='mulu3653' />
<p class='h4'>智賢<span class='note-inline'>(附會寧)</span></p><p>按宋高僧傳若那跋陀羅華言智賢南海波凌國人也善三藏學麟德年中有成都沙門會寧欲往天竺觀禮聖跡泛舶西遊路經波凌遂與智賢同譯涅槃後分二卷此於阿笈摩經內譯出說世尊焚棺收舍利羅等事與大涅槃頗不相涉譯畢寄經達交州寧方之西域至儀鳳年初交州都督梁難敵遣使同會寧弟子運期奉表進經入京三年戊寅大慈恩寺沙門靈會於東宮啟請施行運期奉侍其師因心莫比師令齎經行化故無暇影隨往西域也</p>
</div>
<div class='div-other'><a id='mulu3654' />
<p class='h4'>覺救</p><p>按宋高僧傳佛陀多羅華言覺救北天竺罽賓人也齎多羅夾誓化支那止洛陽白馬寺譯出大方廣圓覺了義經此經近譯不委何年且隆道為懷務甄詐妄但真詮不謬豈假具知年月耶救之行迹莫究其終大和中圭峰密公著疏判解經本一卷後分二卷成部續又為鈔演暢幽邃今東京太原三蜀盛行講演焉</p>
</div>
<div class='div-other'><a id='mulu3655' />
<p class='h4'>覺護<span class='note-inline'>(附順貞)</span></p><p>按宋高僧傳佛陀波利華言覺護北印度罽賓國人忘身徇道徧觀靈跡聞文殊師利在清涼山遠涉流沙躬來禮謁以天皇儀鳳元年丙子杖錫五臺虔誠禮拜悲泣雨淚冀覩聖容倏焉見一老翁從山而出作婆羅門語謂波利曰師何所求耶波利答曰聞文殊大士隱迹此山從印度來欲求瞻禮翁曰師從彼國將佛頂尊勝陀羅尼經來否此土眾生多造諸罪出家之輩亦多所犯佛頂神呪除罪祕方若不齎經徒來何益縱見文殊亦何能識師可還西國取彼經來流傳此土即是徧奉眾聖廣利羣生拯接幽冥報諸佛恩也師取經來至弟子當示文殊居處波利聞已不勝喜躍裁抑悲淚向山更禮舉頭之頃不見老人波利驚愕倍增虔恪遂返本國取得經廻既達帝城便求進見有司具奏天皇賞其精誠崇斯祕典下詔鴻臚寺典客令杜行顗與日照三藏於內共譯譯訖䞋絹三十匹經留在內波利垂泣奏曰委棄身命志在利人請帝流行是所望也帝愍其專切遂留所譯之經還其梵本波利得經彌復忻喜乃向西明寺訪得善梵語僧順貞奏乞重翻帝俞其請波利遂與順貞對諸大德翻出名曰佛頂尊勝陀羅尼經與前杜令所譯者呪韻經文少有同異波利所願既畢却持梵本入於五臺莫知所之或云波利隱金剛窟今永興龍首岡有波利藏舍利之所焉大曆中南嶽雲蜂寺沙門法照入五臺山禮金剛窟夜之未央尅責撲地忽見一僧長七尺許梵音朗暢稱是佛陀波利問曰阿師如此自苦得無勞乎有何願樂照對曰願見文殊曰若志力堅強真實無妄汝可脫履於板上咫尺聖顏令子得見照遂瞑目俄<span class='corr'>已</span>入窟見一院題額云金剛般若寺字體酋健光色閃爍其院皆是異寶莊嚴名目不暇樓觀複沓殿宇連延罘罳密緻鈴鐸交鳴可二百所間有祕藏中鍼金剛般若并一切經法人物魁偉殆非常所覩也文殊大聖處位尊嚴擁從旁午宣言慰勞分茶賦食訖波利引之出去照苦乞在寺波利不許臨別勉之努力修進再來可住照還至板上躡履廻眸之際波利隱焉</p>
</div>
<div class='div-other'><a id='mulu3656' />
<p class='h4'>尊法</p><p>按宋高僧傳尊法西印度人也梵云伽梵達磨華云尊法遠踰沙磧來抵中華有傳譯之心堅化導之願天皇永徽之歲翻出千手千眼觀世音菩薩廣大圓滿無礙大悲心陀羅尼經一卷經題但云西天竺伽梵達磨譯不標年代推其本末疑是永徽顯慶中也又準千臂經序云智通同此三藏譯也法後不知其終</p>
</div>
<div class='div-other'><a id='mulu3657' />
<p class='h4'>無極高<span class='note-inline'>(附阿難律　木叉師　迦葉師)</span></p><p>按宋高僧傳無極高中印度人梵云阿地翟多華云無極高也出家氏族未憑書之高學窮滿字行潔圓珠精練五明妙通三藏永徽三年壬子歲正月自西印度齎梵夾來屆長安勅令慈門寺安置沙門大乘琮等十六人英公李世勣鄂公尉遲德等十二人同請高於慧日寺浮圖院建陀羅尼普集會壇所須供辦法成之日屢現靈異京中道俗咸歎希逢沙門元楷等固請翻其法本以四年癸丑至於五年於慧日寺從金剛大道場經中撮要而譯集成一部名陀羅尼集經一十二卷元楷筆受於時有中印度大菩提寺阿難律木叉師迦葉師等於經行寺譯功德天法編在集經第十卷內故不別出焉</p>
</div>
<div class='div-other'><a id='mulu3658' />
<p class='h4'>極量</p><p>按宋高僧傳極量中印度人也梵名般剌蜜帝此言極量懷道觀方隨緣濟物展轉遊化漸達支那乃於廣州制止道場駐錫眾知博達祈請頗多量以利樂為心因敷祕賾神龍元年乙巳五月二十三日於灌頂部中誦出一品名大佛頂如來密因修證了義諸菩薩萬行首楞嚴經譯成一部十卷烏萇國沙門彌伽釋迦譯語菩薩戒弟子前正議大夫同中書門下平章事清河房融筆受循州羅浮山南樓寺沙門懷迪證譯量翻傳事畢會本國王怒其擅出經本遣人追攝泛舶西歸後因南使入京經遂流布有惟慤法師資中沇公各著疏解之</p>
</div>
<div class='div-other'><a id='mulu3659' />
<p class='h4'>實叉難陀</p><p>按宋高僧傳實叉難陀一云施乞叉難陀華言學喜葱嶺北于闐人也智度恢曠風格不羣善大小乘旁通異學天后明揚佛日崇重大乘以華嚴舊經處會未備遠聞于闐有斯梵本發使求訪并請譯人叉與經夾同臻帝闕以證聖元年乙未於東都大內大徧空寺翻譯天后親臨法座煥發序文自運仙毫首題名品南印度沙門菩提流志沙門義淨同宣梵本後付沙門復禮法藏等於佛授記寺譯成八十卷聖曆二年功畢至久視庚子駕幸穎川三陽宮詔叉譯大乘入楞伽經天后復製序焉又於京師清禪寺及東都佛授記寺譯文殊授記等經前後總出一十九部沙門波崙元軌等筆受沙門復禮等綴文沙門法寶恆景等證義太子中舍賈膺福監護長安四年又以母氏衰老思歸慰覲表書再上方俞勅御史霍嗣光送至于闐暨和帝龍興有勅再徵景龍二年達於京輦帝屈萬乘之尊親迎於開遠門外傾都緇侶備旛幢導引仍飾青象令乘之入城勅於大薦福寺安置未遑翻譯遘疾彌留以景雲元年十月十二日右脅累足而終春秋五十九歲有詔聽依外國法葬十一月十二日於開遠門外古然燈臺焚之薪盡火滅其舌猶存十二月二十三日門人悲智勅使哥舒道元送其餘骸及斯靈舌還歸于闐起塔供養後人復於茶毗之所起七層塔土俗號為華嚴三藏塔焉</p>
</div>
<div class='div-other'><a id='mulu3660' />
<p class='h4'>日照</p><p>按宋高僧傳地婆訶羅華言日照中印度人也洞明八藏博曉五明戒行高奇學業勤悴而呪術尤工以天皇時來遊此國儀鳳四年五月表請翻度所齎經夾仍準元奘例於一大寺別院安置并大德三五人同譯至天后垂拱末於兩京東西太原寺及西京廣福寺譯大乘顯識經大乘五蘊論等凡一十八部沙門戰陀般若提婆譯語沙門慧智證梵語敕諸名德助其法化沙門道成薄塵嘉尚圓測靈辯明恂懷度證義沙門思元復禮綴文筆受天后親敷睿藻製序冠首焉照嘗與覺護同翻佛頂深體唐言善傳佛意每進新經錫賚豐厚後終于翻經小房享年七十五天后敕葬於洛陽龍門香山塔見存焉</p>
</div>
<div class='div-other'><a id='mulu3661' />
<p class='h4'>天智</p><p>按宋高僧傳提雲般若或云提雲陀若那華言天智于闐國人也學通大小解兼真俗呪術禪門無不諳曉永昌元年來屆於此謁天后於洛陽敕令就魏國東寺翻譯即以其年己丑至天授二年辛卯出華嚴經法界無差別論等六部七卷沙門處一筆受沙門復禮綴文沙門德感慧儼法明恆景等證義智終年卒地莫得而聞</p>
</div>
<div class='div-other'><a id='mulu3662' />
<p class='h4'>慧智</p><p>按宋高僧傳慧智其父印度人婆羅門種因使遊此方而生焉智少而精勤有出俗之志天皇時從長年婆羅門僧奉敕度為弟子本既梵人善閑天竺書語生於唐國復練此土言音三藏地婆訶羅提雲若那寶思惟等所有翻譯皆召智為證兼令度語後至長壽二年癸巳智于東都佛授記寺自譯觀世音頌一卷不詳所終有沙門明佺者不知何許人出家隸業悉在佛授記寺尤善毗尼兼閑經論天冊萬歲元年敕令刊定經目佺所專纂錄編次持疑更與翻經大德二十餘人同共參正號曰大周經錄焉智昇云雖云刊定繁穢尤多徒見流行實難憑準蓋此錄支經別品雜沓不倫致為昇公之所黜矣</p>
</div>
<div class='div-other'><a id='mulu3663' />
<p class='h4'>寂友</p><p>按宋高僧傳彌陀山華言寂友覩貨邏國人也自幼出家遊諸印度徧學經論楞伽俱舍最為窮覈志傳像法不悋鄉邦杖錫孤征來臻諸夏因與實叉難陀共譯大乘入楞伽經叉天授中與沙門法藏等譯無垢淨光陀羅尼經一卷其經佛為劫比羅戰荼婆羅門說延其壽命譯畢進內尋辭帝歸鄉天后以厚禮餞之</p>
</div>
<div class='div-other'><a id='mulu3664' />
<p class='h4'>智通</p><p>按宋高僧傳智通姓趙氏本<span class='corr'>陝</span>州安邑人也隋大業中出家受具後隸名總持寺律行精明經論該博自幼挺秀即有遊方之志因往洛京翻經館學梵書并語曉然明解屬貞觀中有北天竺僧齎到千臂千眼經梵本太宗勅搜天下僧中學解者充翻經館綴文筆受證義等通應其選與梵僧對譯成二卷天皇永徽四年復于本寺出千囀陀羅尼觀世音菩薩呪一卷觀自在菩薩隨心呪一卷清淨觀世音菩薩陀羅尼一卷共四部五卷通善其梵字復究華言敵對相翻時皆推伏又云行瑜伽祕密教大有感通後不知所終</p>
</div>
<div class='div-other'><a id='mulu3665' />
<p class='h4'>智嚴</p><p>按宋高僧傳智嚴姓尉遲氏本于闐國質子也名樂受性聰利隸鴻臚寺授左領軍衛大將軍上柱國封金滿郡公而深患塵勞惟思脫屣神龍二年五月奏乞以所居宅為寺敕允題榜曰奉恩是也相次乞捨官入道十一月二十四日墨制聽許景龍元年十一月五日孝和帝誕節剃染尋奉敕於此寺翻經多證梵文諸經成部嚴有力焉嚴重譯出生無邊法門陀羅尼經後於石鼈谷行頭陀法又充終南山至相寺上座體道用和率從清謹不知其終</p>
</div>
<div class='div-other'><a id='mulu3666' />
<p class='h4'>寶思惟</p><p>按宋高僧傳阿你真那華言寶思惟北印度迦濕密羅國人剎帝利種幼而捨家禪誦為業進具之後專精律品而慧解超羣學兼真俗乾文呪術<span class='corr'>尤</span>攻其妙加以化導為心無戀鄉國以天后長壽二年屆於洛都敕於天宮寺安置即以其年創譯至中宗神龍丙午於佛授記天宮福先等寺出不空罥索陀羅尼經等七部睿宗太極元年四月太子洗馬張齊賢等繕寫進內其年六月敕令禮部尚書晉國公薛稷右常侍高平侯徐彥伯等詳定入目施行那自神龍之後不務翻譯惟精勤禮誦修諸福業每於晨朝磨香為水塗浴佛像後方飲食從始洎終此為恆業衣鉢之外隨得隨施後於龍門山請置一寺制度皆依西域因名天竺焉門徒學侶同居此寺精誠所感靈應實繁壽百有餘歲以開元九年終於所住構塔旌表焉</p>
</div>
<div class='div-other'><a id='mulu3667' />
<p class='h4'>菩提流志</p><p>按宋高僧傳菩提流志南天竺國人也淨行婆羅門種姓迦葉氏年十二就外道出家事波羅奢羅學聲明僧佉等論曆數呪術陰陽讖緯靡不該通年踰耳順方乃回心知外法之乖違悟釋門之淵默隱居山谷積習頭陀初依耶舍瞿沙三藏學諸經論其後遊歷五天徧親講肆高宗大帝聞其遠譽挹彼高風永淳二年遣使迎接天后復加鄭重令住東洛福先寺譯佛境界寶雨華嚴等經凡十一部中宗神龍二年又住京兆崇福寺譯大寶積經屬孝和厭代睿宗登極勅於北苑白蓮池甘露亭續其譯事翻度云畢御序冠諸其經舊新凡四十九會總一百二十卷先天二年四月八日進內此譯場中沙門思忠天竺大首領伊舍羅等譯梵文天竺沙門波若屈多沙門達摩證梵義沙門履方宗一慧覺筆受沙門深亮勝莊塵外無著懷迪證義沙門承禮雲觀神暕道本次文次有潤文官盧粲學士徐堅中書舍人蘇晉給事中崔璩中書門下三品陸象先尚書郭元振中書令張說侍中魏知古儒釋二家構成全美寶積用賢既廣流志運功最多所歉者古今共譯一切陀羅尼末句云莎嚩訶皆不切考清濁遂使命章有異或云薩婆訶或云馺皤訶等九呼不倫楷定梵音悉無本旨此非梵僧傳誦不的自是執筆之誤故尅取莎嚩訶為正矣志開元十二年隨駕居洛京長壽寺十五年十一月四日囑誡弟子五日齋時令侍人散去右脇安臥奄然而卒春秋一百五十六帝聞軫悼勅賜鴻臚卿諡日開元一切徧知三藏遣內侍杜懷信監護喪事出內庫物務令優贍用鹵簿羽儀幡幢花蓋闐塞衢路十二月一日遷窆於洛南龍門西北原起塔勒石誌之</p>
</div>
<div class='div-other'><a id='mulu3668' />
<p class='h4'>懷迪<span class='note-inline'>(附般若力　善部末摩)</span></p><p>按宋高僧傳懷迪循州人也先入法於南樓寺其山半在海涯半連陸岸乃仙聖遊居之靈府也迪久探經論多所該通七略九流粗加尋究以海隅之地津濟之前數有梵僧寓止於此迪學其書語自茲通利菩提流志初譯寶積召迪至京證義事畢南歸後於廣府遇一梵僧齋多羅葉經一夾請共翻傳勒成十卷名大佛頂萬行首楞嚴經是也迪筆受經旨緝綴文理後因南使附經入京即開元中也又乾元元年有罽賓三藏般若力中天竺婆羅門三藏善部末摩箇失密三藏舍那並慕化入朝詔以力為太常少卿末摩為鴻臚少卿並員外置放還本土或云各齎經至屬燕趙阻兵不遑宣譯故以官品榮之</p>
</div>
<div class='div-other'><a id='mulu3669' />
<p class='h4'>寂默</p><p>按宋高僧傳牟尼室利華言寂默其為人也神宇高爽量度真率德宗貞元九年發那爛陀寺擁錫東來自言從北印度往此寺出家受戒學法焉十六年至長安興善寺十九年徙崇福醴泉寺復於慈恩寺請行翻譯事乃將奘師梵本出守護國界主陀羅尼經十卷又進六塵獸圖帝悅檀施極多元和元年六月十九日卒於慈恩寺初默說中天竺摩伽陀國那爛陀寺周圍四十八里九寺一門是九天王所造默在寺日住者萬餘以大法師處量絹任西域伽藍無如其高廣矣案守護國界主經是般若譯牟尼證梵本翰林待詔光宅寺智真譯語圓照筆受鑒虛潤文澄觀證義焉</p>
</div>
<div class='div-other'><a id='mulu3670' />
<p class='h4'>蓮華精進</p><p>按宋高僧傳釋勿提提孱魚華言蓮華精進本屈支城人也即龜茲國亦云丘慈正曰屈支時唐使車奉朝到彼土城西門外有蓮華寺進居此中號三藏苾芻奉朝至誠祈請開譯梵夾傳歸東夏進允之遂譯出十力經可用東紙三幅成一卷是佛在舍衛國說安西境內有前踐山山下有伽藍其水滴澑成音可愛彼人每歲一時采綴其聲以成曲調故耶婆瑟雞關元中用為羯鼓曲名樂工最難其杖撩之術進寺近其滴水也其經是沙門悟空同十地迴向輪經共十一卷齋進貞元中請編入藏值圓照續錄故述其由</p>
</div></div></div></div>
</div><!-- end of div[@id='body'] -->
</body></html>