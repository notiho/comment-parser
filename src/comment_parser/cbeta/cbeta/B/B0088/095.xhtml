<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu3390' />
<div class='div-other'>
<p class='h2'>欽定古今圖書集成博物彙編神異典　第一百四十九卷目錄</p>
<ul class="">
<li>僧部列傳二十五
<ul class="">
<li>唐一
<ul class="">
<li>洪林</li>

<li>僧定</li>

<li>道林</li>

<li>法應</li>

<li>智周</li>

<li>法藏</li>

<li>慧超</li>

<li>智晞</li>

<li>智滿</li>

<li>僧邕</li>

<li>灌頂</li>

<li>智璪</li>

<li>慧滿</li>

<li>智藏</li>

<li>法喜</li>

<li>慧休<span class="note-inline">(附曇元　<span class="corr">靈範</span>)</span></li>
</ul></li>
</ul></li>
</ul></div>
<p class='juan'>神異典第一百四十九卷</p>
<div class='div-other'><a id='mulu3391' />
<p class='h2'>僧部列傳二十五</p>
<div class='div-other'><a id='mulu3392' />
<p class='h3'>唐一</p>
<div class='div-other'><a id='mulu3393' />
<p class='h4'>洪林</p><p>按續高僧傳洪林未詳氏族太原人也少履釋門稟受清化住并州大興國寺履操栖靜退屏人物而住房連帀與眾比居整畟貞嚴希言寡涉高眾盛德皆敬奉之遊至林房莫不捻履潛步㱇然趣越也其為世重如此獨居一室積五十年賓客送迎足不踰閾至於僧法制度道俗二食身先座首勵力奉行不以道德用虧時眾餘則端坐房中儼然卓立瓶衣什物周正方所登其門者不覺毛[監-皿+立]有問其故則從容談論詞義審當而不測其心造也興國百有餘僧敬異崇仰有如天岸武德年中終於所住春秋八十餘矣</p>
</div>
<div class='div-other'><a id='mulu3394' />
<p class='h4'>僧定</p><p>按續高僧傳僧定丹陽人本學成實博綜有功因感風癘乃曰形異同倫學當徙轍遂歸宗禪府初栖鍾山侍者供給左右唯以粳米白粥日進一杯繫念相續不愧空景經數年不涉村邑遊刃定心更增幽賾故使門牖重隱吐納自新牆宇崇峻違順斯薄微誠獲應故所苦忽消致令身首而目一時圓淨鬚眉並生有逾恆日雖福感所及儀貌倍常而雙眉最濃可長數寸蒼赤通顏乃成奇異定既屬斯靈瑞翹勵晨夕山中多虎蹤跡成蹊本性仁慈咸來入室牀前庭下惟繁虎跡或禪想乍浮不能安靜便通夜山行無間榛梗猛獸鷙鳥見等同羣而定安之若遊城市含育之感不可類也隋文於西京造寺遠召處之業定之心無庸世務至於受戒師禮畢志拒違預在尊嚴聞便避隱嘗遇傷寒通身蒸熱如常跏坐斷食三日沙門保恭道塲上首定之徒也親喻令食答曰疾勢將陵命非可保應以法援何用食為便閉口靜室坐七日既滿所苦頓痊其立要操心為此類也大業末歲栖心南山太和寺羣盜來刧定初不怖盜曰豈不聞世有奴賊耶定曰縱有郎賊吾尚不怖况奴賊耶因剝其衣服曾無悋色至於坐氈將欲挽掣定捉之曰吾仰此度冬卿今將去命必不濟寧斷吾命於此而氈不可離吾命也羣盜相看便止之以武德七年六月因有少疾跏坐如常不覺<span class='corr'>已</span>逝春秋八十餘矣</p>
</div>
<div class='div-other'><a id='mulu3395' />
<p class='h4'>道林</p><p>按續高僧傳道林姓李同州郃陽人也年三十五發心出家入太白山結宇深巖路絕登陟木食濟形唯法檢心更無營拯隋開皇之始創啟元宗敕度七人選窮翹楚有司加訪搜得林焉文皇親命出家苦辭不可乃啟曰貧道聞山林之士往而不返浩然之氣獨結林泉望得連蹤既往故應義絕凡貫陛下大敞法門載清海陸乞以此名遺虛仰者帝曰名實相副其來久矣禪師但隸公府身任山栖林不從乃逃還太白仍宗前業後以事聞奏乃更搜揚仄陋窮巖倒宂方始捉獲而履節無虧敕勞殷重崇敬彌異乃賜香爐等物仍令住馮翊大興國寺經止少時又逃於梁山之陽阿崖迴曲地稱大固鑿山為窟凝道其中武德七年七月微覺有疾遺誡門侍無越律儀又聞笳吹響空道俗歆會又降異香大如桃棗眾皆拾而供養莫知名目燒發美暢聞者驚心經於三日精氣爽朗跏坐而終停屍七日色相無改即於山西鑿龕處之眾聚如煙數盈萬計鼓舞而送生死榮焉自林之在道括隱為先從生至終儉約為務女人生染之本偏所戒期故林一生常不親而不為說法不從取食不上房基致使臨終之前有來問疾者林隔障潛知遙止之不令面對斯行潔通幽故也而慈濟生靈深護物性蚤虱之屬任其遊行每徐徐舉衣恐其驚走斯仁育之量殆難嗣矣</p>
</div>
<div class='div-other'><a id='mulu3396' />
<p class='h4'>法應</p><p>按續高僧傳法應姓王氏東越會稽人生自孩孺性度沉默隨住緣想幽思難移弱冠出家事沙門曇崇學宗禪業見於別傳時值周之初定門初闢奉法履行亙道相趣應於門學殊為稱首後逢周禍避跡終南飯衣松蘿潛形六載專修念慧用祛夙罪精厲所及法門彌隆心用攸厝妄境斯澄屢感虎狼蹲踞廬側或入門內似有相因應素體生緣又閑禪病對猶家犬為受三歸自爾馴狎更繁其類隨開入度還事崇公定業既深偏蒙印可徒眾五百並委維持教授獎擢允開眾望開皇十二年有勅令搜簡三學業長者海內通化崇於禪府選得二十五人其中行解高者應為其長敕城內別置五眾各使一人曉夜教習應領徒三百於寶塔寺相續傳業四事供養並出有司聲誾惟遠下敕賜帛三百段仍用造經一藏親躬受持以武德初年素無所患云吾今將逝<span class='corr'>已</span>有香華見迎言已卒於清禪寺春秋八十矣</p>
</div>
<div class='div-other'><a id='mulu3397' />
<p class='h4'>智周</p><p>按續高僧傳智周字圓朗姓趙氏其先徐州下邳人有晉過江居於婁縣之曲阜也然其神用超邈彰於青綺小學年中違親許道師事法流水寺滔法師為力生也滔乃吳越冠冕釋門梁棟周服勤左右寸陰請業受具之後志在博聞時大莊嚴爝法師者義府經笥道映雄伯負袠淹留專功一紀究盡端涯更同寒水自金陵失御安步東歸大住伽藍開弘三寶學侶同萃言晤成羣但久厭城傍早狎丘壑遂超然高舉晦跡於馬鞍山慧聚寺仁智斯合終焉不渝而止水致鑒問道弘結舊齒晚秀咸請出山濟益道俗不拘小節乃又從之橫經者溢坐仗氣者泥首炎德既消僧徒莫聚乃翻飛舊谷又遭土崩瓜剖順時違難泛然無繫寂動斯兦武德五年七月五日遘疾終於大策城南武州刺史薛士通舍春秋六十有七其年十一月二十日賊退途靜弟子法度等奉迎神柩歸于本山當時人物彫疎塋隧未埋以貞觀四年二月十五日弟子惠滿等於寺之西嶺改設圓墳惟周風情閒澹識悟淹遠容止可觀進退可度量包山海調逸烟霞得喪一心慈惻萬類窮通不易其慮喜慍不形於色崇尚先達提獎後進道俗聞望咸取則焉</p>
</div>
<div class='div-other'><a id='mulu3398' />
<p class='h4'>法藏</p><p>按續高僧傳法藏姓荀氏穎川潁陰人三歲喪父共母偏居十歲又兦隻身而立因斯禍酷深悟無常投庇三寶用希福祐年二十二即周天和二年四月八日明帝度僧便從出俗天和四年誕育皇子詔選明德至醴泉宮時當此數武帝躬趨殿下口號鮮卑問訊眾僧兀然無人對者藏在末行出眾獨立作鮮卑語答殿廷僚眾咸喜斯酬敕語百官道人身小心大獨超羣友報朕此言可非健道人耶有敕賜錢二百一十貫由是面洽每蒙慰問雖身居寺內心念幽林古聖今賢皆依山靜建德二年二月刷心蕩志挾鉢擎函投於紫蓋山山即終南之一峰也乃獨立禪房高巖之下衣以百衲餐以术松面青天而沃心吸白雲而填臆三年正月八日遊步山頂忽遇甘杏十枚即而噉之流味濃美周行更索全無來處既荷冥資但勤勵業其年四月二十三日毀像焚經僧令還俗給優二年惟藏山居依道自隱綿歷八載常思開法至宣帝大象元年九月下山謁帝意崇三寶到城南門以不許入進退論理武侯府上大夫拓王猛次大夫乙婁謙問從何而來朋侶何在施主是誰藏報曰建德二年棄寺入山三年四月方禁僧侶唯藏在山餘以俗法抑出徒侶藏以一身在山林谷為家居鳥獸為徒侶草木為糧粒然自惟忖溥天之下莫非王土既居紫蓋噉食山糧准此供給則至尊所施猛等執奏下敕曰朕欲為菩薩治化此僧既從紫蓋山來正合朕意宜令長髮著菩薩衣冠為陟岵寺主遣內史沛國公宇文繹檢校施行內史次大夫唐怡元行恭覆奏曰天下眾僧普令還俗獨度一人違先帝詔至十月於城東面別見宣帝問三教名朕欲菩薩治化或現天身或從地出或作鹿馬用斯化道以攝眾生如何藏引妙莊嚴王二子諫父之事又曰陛下昔為臣子不能匡諫遂令先帝焚燒聖典靈像鑄錢據斯逆害與秦始何異帝怒曰違朕先皇明詔可令遽盡藏曰仰觸聖顏乞刑都市幽顯同見誠其本心爾時命若懸藤而詞氣無駭頻經九奏安詞彌厲十奏既達帝曰道人怖不沛公曰人生所重無過於命處身極刑之地何能不怖帝聞愀然改色乃曰真人護法祐我羣生此則護法比丘朕不殺無事人也宜捨其刑一不須問賜菩薩衣冠依前為陟岵寺主頻降寵命得繼釋門既獲再生便辭帝往林泉山澤請欲幽潛御史鮑宏奉敕萬年長安藍田盩厔鄠杜五縣任藏遊行朕須日見不可沉隱雖蒙恩敕終未開弘怏結心靈思懷聖道周德云謝隋祚將興大象二年五月二十五日隋祖作相於虎門學六月藏又下山與大丞相對論三寶經宿即蒙剃髮賜法服一具雜綵十五段青州棗一石尋又還山至七月初追藏下山更詳開化至十五日令遣藏共景陵公檢校度僧百二十人並賜法服各還所止藏獨宿相第夜論教始大定元年二月十二日丞相龍飛即改為開皇之元焉十五日奉敕追前度者置大興善寺為國行道自此漸開方流海內豈非藏戒行貞明禪心鬱茂何能數入朱門頻登御榻爾後每有恩敕別加慰勞并敕王公咸知朕意開皇二年內史舍人趙偉宣敕月給伏苓棗杏酥油柴炭以為恆料而性在虛靜不圖榮利十四年自奏停料隨施供給武侯將軍素和業者清信在懷延至宅中異禮奉養積善所熏遂捨所住以為佛寺藏率俗課勵設萬僧齋右僕射蘇威每來叅謁并建大殿尊儀舍人裴矩宣敕藏禪師落髮僧首又設大齋弘法之盛不可等量其所住處可為濟法今之隆政坊北門僧寺是也當以慈仁攝慮有施禽畜依而養之鵞則知時旋遶狗亦過中不食斯類法津不可具紀煬帝晉藩時臨太尉第三子綿疾夭殂瘞於斯寺乃勒銘曰世途若幻生死如浮殤子何短彭祖何修嗚呼余子有逝無留永為法種長依法儔因施藏靈壽杖曰每策此杖時賜相憶答曰王殤幼子長就法門藏策靈壽何敢輒忘十六年隋祖幸齊州不豫王公已下奉造觀音並敕安濟法供養仁壽元年文帝造等身釋迦六軀敕令置於藏師住寺大業二年元德太子薨凡營福業經像佛殿皆委於藏大業末歲下敕九宮並為寺宇度僧綱管相續維持以藏名稱洽聞乃補充太平宮寺上座綏緝少達無替所臨及大唐建義人百一心淮安王創結兵旗於斯寺宇因受王請終身奉養貞觀之始情奉彌隆恩報罔極畢由造寺伺隙未展王便物故本祈不果藏亦終焉以貞觀二年終於鄠縣觀臺因殮武於阜南雲際寺沙門孝才夙素知德為銘貞石在於龕側矣</p>
</div>
<div class='div-other'><a id='mulu3399' />
<p class='h4'>慧超</p><p>按續高僧傳慧超俗姓申屠上黨潞城人也體道懷貞冰霜其志初拂衣捨俗北趨晉陽居大興國寺禪念為業雖略觀名教備委邪正而偏據行途不沿言說乃別建道塲盛羅儀像旛花交列眾具清鮮又鳩集異香多陳品族每以燒香供養煙氣相尋超恆躬處其中淨衣端坐詳其覺觀擬其妄業故有異香滿室靈骨充瓶隨用福流還填欠數而莫知其所以然也至仁壽中年獻后崩立禪定寺以超名望徵入京師嚴淨形衣有逾恆日感瑞陳供無替由來至武德元年以并部舊壤懷信者多化道赴緣義難限約乃返還興國道俗欣慶奉禮交并及七年冬微痁不愈即告無常合寺齊趨佇聆遺訣超端坐如常精神更爽告眾曰同住多年凡情易隔脫有相惱希願開懷然人道難逢善心易失及今自任勿悞後身言訖斂手在心不覺其絕見無接對謂其未終取纊屬之乃知無氣時年七十餘坐若神景色貌通潔異香縈繞滿室充庭音樂聞空莫知來處門人大眾驚心駭目遂使士女奔赴悲咽寒雲闐塞寺院香花獻積至十二月中尅期將殯四遠白黑列道爭前徒步至山十有餘里人馬輻湊事等市鄽輿以繩牀坐如入定路既交擁卒制難加乃迴首西城破荒就墓眾又填逼類等天崩便殮於龍阜之山開化寺側作窟處焉經停一年儼然不散日別常有供養禮拜香花無絕後遂塞其窟戶置塔於上勒銘其右用旌後德矣</p>
</div>
<div class='div-other'><a id='mulu3400' />
<p class='h4'>智晞</p><p>按續高僧傳智晞俗姓陳氏潁川人先世因官流寓家於閩越晞童稚不羣幼懷物外見老病死達世浮危自省昏沉愍諸淪溺深加厭離如為怨逐誓出塵勞訪尋勝境伏聞智者抗志台山安禪佛隴警訓迷途為世津導丹誠馳仰遠泛滄波年登二十始獲從願一得奉值即定師資律儀具足稟受禪訣加修寂定如救頭然心馬稍調散動辭慮受命遺旨常居佛隴修禪道塲樂三昧者咸共歸仰宴坐之暇時復指撝創造伽藍殿堂房舍悉皆嚴整唯經臺未構始欲就工有香鑪峰山巖峻嶮林木秀異然彼神祇巨有靈驗自古已來無敢視其峰崖况有登踐而採伐者時眾議曰今既營經臺供養法寶唯尚精華豈可率爾而<span class='corr'>已</span>其香鑪峰檉柏木中精勝可共取之以充供養論詳既訖往諮於晞具陳上事良久答云山神護惜不可造次無敢重言各還所在爾夜夢神送疏云香鑪峰檉柏樹盡皆捨給經臺既感冥示即便撝略營辦食具分部人工入山採伐侍者諮曰昨日不許今那取之答曰昨由他今由我但取無苦必不相悞從旨往取檉柏之樹唯嶮而生並皆取得一無留難先師智者陳曰勸化百姓從天台渚次訖於海際所有江溪並捨為放生之池永斷採捕隋世亦爾事並經敕隋國既亡後生百姓為惡者多競立梁簄滿於江溪夭傷水族告訴無所乃共頂禪師往先師龕房燒香呪願當有漁人見僧在簄上立意謂墮水將船往救僅到便無因爾梁簄皆不得魚互相報示改惡從善仍停採捕時有僧法雲欲往香鑪峰頭陀晞諫曰彼山神剛強卿道力微弱向彼必不得安慎勿往也雲不納旨遂往到山不盈二宿神即現形驅雲令還自陳其事方憶前旨深生敬仰有弟子道亙在房誦經自往喚云今晚當有僧來言竟仍向門下即見一僧純著衲衣執錫持鉢形神爽俊有異常人從外而來相去二十餘步纔入路東隱而不現俄頃之間即聞東山有銅鐘聲大音震谷便云噫喚吾也未終數日語弟子云吾命無幾可作香湯洗浴適竟山中鳥獸異色殊形常所不見者並皆來集房側履地騰空悲鳴喚呼經日方散十二月十七日夜跏趺端坐仍執如意說法辭理深邃既竟告弟子曰吾將汝等造次相值今當永別會遇靡期言<span class='corr'>已</span>寂然無聲良久諸弟子哭泣便開眼誡曰人生有死物始必終世相如是寧足可悲今去勿爾鬧亂於吾也又云吾習禪<span class='corr'>已</span>來至於今日四十九年背不著牀吾不負信施不負香火汝等欲得將吾相見可自勤䇿力行道不負人弟子因即諮啟未審和尚當生何所答云如吾見夢報在兜率宮殿青色居天西北見智者大師左右有諸天人皆坐寶座唯一座獨虛吾問所以答云灌頂却後六年當來昇此說法十八日朝語諸弟子汝等並早須齋吾命須臾爾日村人登山叅疾食竟辭還又曰既辛苦遠來更停少時待貧道前去其人不解苦辭不住當爾之時皎日麗天全無雲翳謂叅人曰既已不住可疾去雨尋落去者少時驟雨如瀉春秋七十有二以貞觀元年十二月十八日午時結跏安坐端直儼然氣息綿微如入禪定因而不返時虛空中有絃管聲合眾皆聞良久乃息經停數日方入石龕顏色敷悅手足柔輭不異生平所窆龕墳在先師智者龕前二百餘步</p>
</div>
<div class='div-other'><a id='mulu3401' />
<p class='h4'>智滿</p><p>按續高僧傳智滿姓賈氏太原人立意矜持不羣凡小七歲出家隨師請業凡所受道如說修行年登冠冕肇進受具戒律儀範資訓彌弘又聽涅槃等經盡其大旨名教略圓味靜終業遂往上黨石墨山聚徒行道門徒肅穆緇素歸依禮供駢羅積而能散時屬隋初創弘大法智滿蒸仍國化引而廣之故使聞風造者負笈奔注眾雜精麤時兼久近初則設儀禮懺用攝疎情後便隨其樂欲靜思宴坐滿躬事眾法身預僧倫形止方雅威嚴猛肅眉目濃朗白黑交臨預有叅拜莫不神駭而毛動咸加景仰為菩薩戒師而滿不重身名不輕正法雖有緣苦請未即傳授乃親為竭誠方等行道要取明證夢佛摩頂并為說法宛如經相方為授法故道俗思戒者相趨不絕而專意靜觀厭此諠浮乃徙居黎城之東山南流泉精舍息心之士又結如林禪懺兼修止觀齊捨志弘經遠隨務或乖又往鴈門川依瓚禪師涉緣念慧瓚僧中藻鏡定室羽儀言行清澄滿嗟遇後展欣附有餘從瓚歷遊所在宗習又依住開化結慮修心俄為文帝追瓚入京定門斯壞眾侶乖張滿乃錄其同志五十餘人西入嵐州土安山內如前綜業大感學徒隋季道消賊徒鋒起生民墜於溝壑而滿眾宛然不散斯亦道感之會也大唐建義四眾歸奔乃率侶入城就人弘道初住晉陽真智寺以化聲廣被歸宗如市武皇別敕引勞令止許公宅中供事所須並出義府躬往禮問覩而懼之顧語裴寂曰孤見此禪師衣毛驚起何耶答曰計無餘相應是戒神所護耳重以他日修覲曰弟子濟拔蒼生今義興大造願往還無障當為立寺既登京輦天下略平武德元年乃詔滿所住宅為義興寺四事供養一出國家至三年<span class='corr'>已</span>滿德為物歸道聲更遠帝欲處之京室下敕徵之又以北蕃南侵百姓情駭都督弘農公劉護啟留滿住用鎮眾心有敕特聽用安朝寄武德五年獫狁孔熾戎車載飾以馬邑沙門雄情果敢烽爟屢舉因以太原地接武鄉兵戎是習乃敕選二千餘僧充兵兩府登又下敕滿師一寺行業清隆可非簡例由是重流景行光問遐邇晉川髦彥沙汰之餘覩滿坐受嘉慶皆來稱美或拜伏戒範者或依承習住者常數二百餘人而滿恆業無怠精厲其誠時或墮學親召別誡委引聖量誘化凡心預在聞命莫不淚流而身伏噎歎良久並由承法行<span class='corr'>已</span>感發前人故得機教不妄弘矣貞觀二年四月初因動散微覺不愈遂淹灰管本性無擾門人同集日遺誡勸有沙門道綽者夙有弘誓友而敬奉因喻滿曰法有生滅道悟機緣觀相易入其門涉空頗限其位願隨所說進道有期滿仍盱衡而告曰積年誠業冀此弘持緣虛無相可緣引有有何所引豈以一期要法累劫埋乎幸早相辭勿塵妄識綽乃退焉其堅自持微為若此也既而氣將漸弱而志力猶強侍人圍繞觀者充室滿端坐舉面徐視學徒時次昆吾溘然而卒春秋七十有八即貞觀二年六月九日也當終前夕大地震動寺樹摧枝合眾悲敬哀相現矣泰山其頹乎法人斯逝聯類如此舉邑酸切若喪其親即以其月十二日旋殯於龍山童子谷中立塔碑德自滿捨俗從道六十餘年潔己清貞冰霜取喻敝衣節食纔止饑寒頻經斷穀用約貪染目不邪視言不浮華淨色子女來未嘗瞻對弱年登歲者不宿房中受具多夏者方令近侍約時臨眾誡以行科餘則靜處小房晬朝方出室中唯一繩牀鉢袋挂於壁上隨道資具坐外更無致使見者懍然改容不覺發敬矣又偏重供僧勤加基業慈接貧苦備諸藥療惸惸遑遑意存利物矣</p>
<p>按洛中紀異錄唐高祖神堯皇帝將舉義師入長安忽夜夢身死墜於牀下為羣蛆所食及覺甚惡之乃詣智滿禪師而密話之滿即賀曰公得天下矣帝大驚謂滿曰何謂也滿曰其死是斃也墜於牀是下也羣蛆所食者是億兆之所趨附也臣不敢直指天子故曰陛下是至尊之象也甚喜又曰貧道為沙彌日常攻易今敢為公占之及卦成曰得乾飛龍在天又是帝王之徵也時太宗侍帝之側滿又曰公子大人及去又語帝曰此公子福德無量何憂天下乎帝與太宗俱大悅帝至霍邑又夢甲馬無數帝見滿問是何軍伍對曰是公身中神也若無此何以威制天下後數夜復作前夢帝覺召太宗言之復曰吾事濟矣太宗拜於前連呼萬歲者四帝復大悅其後果即位乃復營其寺賜額為興儀以太原帝舊田宅業產並賜之末充常住今之寺內見有圓夢堂乃塑師與帝並在後</p>
</div>
<div class='div-other'><a id='mulu3402' />
<p class='h4'>僧邕</p><p>按續高僧傳僧邕郭氏太原介休人祖憲荊州刺史父韶博陵太守邕神識沉靜冥符上德世傳儒業齒胄上庠年十有三違親入道於鄴西雲門寺依止僧稠而出家焉稠公禪慧通靈戒行標異即授禪法數日便詣稠撫邕謂諸門人曰五停四念將盡此生矣仍往林慮山中栖託定門遊逸心計屬周武平齊象法隳壞又入白鹿山深林之下避時削迹餌飯松术三徑斯絕百卉為羣麇䴥伏其前山禽集其手初未之異也後乃梵音展禮焚香讀誦輒有奇鳥異獸攢聚庭宇貌如恭敬心凝聽受自非行感所及何以致斯自爾屢降幽靈勝言叵載開皇之始弘闡禪門重敘元宗更聯榮聞有魏州信行禪師深明佛法命世異人以道隱之辰習當根之業知邕遯世幽居遣人告曰修道立行宜以濟度為先獨善其身非所聞也宜盡弘益之方昭示流俗乃出山與行相遇同修正節開皇九年行被召入京乃與邕同來止帝城道俗莫匪遵奉及行亡歿邕總領徒眾甚有住持之功以貞觀五年十一月十六日終於化度寺院春秋八十有九主上崇敬情深贈絲帛為其追福以其月二十二日奉靈魄於終南山遵邕之遺令也門徒收其舍利起塔於行之塔左邕風範凝正行業精嚴卑辭屈己體道藏用及委質寒林悲纏朝野僉以身死名滅世有斯人敢樹元石用陳令範左庶子李伯藥製文率更令歐陽詢書文筆新華多增傳本故累諠野外矣</p>
</div>
<div class='div-other'><a id='mulu3403' />
<p class='h4'>灌頂</p><p>按續高僧傳灌頂字法雲俗姓吳常州義興人也祖世避地東甌因而不返今為臨海之章安焉父夭早亡母親鞠養生甫三月孩而欲名思審物類未知所目母夜稱佛法僧名頂仍口斆音句清辨同共驚異因告攝靜寺慧拯法師聞而歎曰此子非凡即以非凡為字及年七歲還為拯公弟子日進文詞元儒並騖清藻才綺即譽當時年登二十進具奉儀德瓶油鉢彌所留思洎拯師厭世沐道天台承習定綱罔有虧緒陳至德元年從智顗禪主出居光宅研繹觀門頻蒙印可逮陳氏失馭隨師上江勝地名山盡皆遊憩三宮廬阜九向衡峰無不躡迹依迎訪問遺逸後屆荊部停玉泉寺傳法轉化教敷西楚開皇十一年晉王作鎮揚州陪從智者戾止邗溝居禪眾寺為法上將日討幽求俄隨智者東旋止於台嶽晚出稱心精舍開講法華跨朗籠基超於雲印方集奔隨負篋屯湧有吉藏法師興皇入室嘉祥結肆獨擅浙東聞心道勝意之未許求借義記尋閱淺深乃知體解心醉有所從矣因廢講散眾投足天台餐稟法華發誓弘演至十七年智者現疾瞻侍曉夕艱劬盡心爰及滅度親承遺旨乃奉留書并諸信物哀泣跪授晉王乃五體投地悲淚頂受事遵賓禮情敦法親尋遣揚州總管府司馬王弘送頂還山為智者設千僧齋置國清寺即昔有晉曇光道猷之故迹也前峰佛隴寺號修禪在陳之日智者初達隴南十里地曰丹丘經行平正瞻望顯博智者標基刊木欲建道塲未果心期故遺囑斯在王人入谷即事修營置臬引繩一依舊旨仁壽元年晉王入嗣來巡本國萬里川途人野畢慶頂以檀越升位寺宇初成出山叅賀遂蒙引見慰問重疊酬對如響言無失措臣主榮歎又遣員外散騎侍郎張乾威送還山寺施物三千段氈三百領又設千僧齋寺廟臺殿更加修葺故丹青之飾亂發朝霞松竹之嶺奄同晝錦斯實海西之壯觀也遠符智者之言仁壽二年下令延請云夏序炎赫道體休宜禪悅資神故多佳致近令慧日道塲莊論二師講淨名經全用智者義疏判釋經文禪師既是大師高足法門委寄今遣延屈必希霈然并法華經疏隨使入京也佇遲來儀書不盡意頂持衣負錫高步入京至夏闡弘副君欣載每至深契無不申請並隨問接對周綂云謝後遣使送還䞋遺隆倍大業七年治兵涿野親總元戎將欲蕩一東夷用清文軌因問左右備敘軒皇先壯阪泉之戮暴後歎峒山之問道追思智者感慕動容下勅迎頂遠至行所引見天扆敘以同學之歡又遣侍郎吳旻送還台寺爾後王人繼至房無虛月頂縱懷丘壑絕迹世累定慧兩修語默雙化乃有名僧大德近域遠方希覩三觀十如及以心塵使性並拜首投身請祈天鼓皆疏瀹情性澡雪胷襟三業屢增二嚴無盡忽以貞觀六年八月七日終於國清寺房春秋七十有二初薄示輕疾無論藥療而室有異香臨終命弟子曰彌勒經說佛入滅日香煙若雲汝多燒香吾將去矣因伸遺誡詞理妙切門人眾侶瞻仰涕零忽自起合掌如有所敬發口三稱阿彌陀佛低身就臥累手當心色貌歡愉奄然而逝舉體柔輭頂暖經日嘗有同學智晞顗之親度清亮有名先以貞觀元年卒臨終云吾生兜率天矣見先師智者寶座行列皆悉有人唯一座獨空云却後六年灌頂法師昇此說法焚香驗旨即慈尊降迎計歲論期審晞不繆矣以其月九日窆於寺之南山遠近奔號諠震林谷初頂化流囂俗神用弘方村人於法龍去山三十餘里染患將絕眾治不愈其子奔馳入山祈救頂為轉法華經焚栴檀香疾者雖遠乃聞檀香入鼻應時痊復又樂安南嶺地曰安洲碧樹青溪泉流伏匿人逕不通頂留連愛翫顧而誓曰若使斯地夷坦當來此講經曾未浹旬白沙遍湧平如玉鏡頂以感相顯不違前願仍講法華金光明二部用酬靈意嘗於章安攝靜寺講涅槃經值海賊上抄道俗奔委頂方撾鐘就講顏無懾懼賊徒麾旛詣寺忽見兵旗耀日持弓執戟人皆丈餘雄悍奮發羣覩驚遽一時退散常於佛隴講暇攜引學徒累石為塔別須二片用構塔門弟子光英先以車運一石咸疑厚大更欲旁求復勞人力頂舉杖聊撝前所運石颯然驚裂遂折為兩段厚薄等均用施塔戶宛如舊契若斯靈應其相實多自頂受業天台又稟道衡嶽思顗三世宗歸莫二若觀若講常依法華又講涅槃金光明淨名等經及說圓頓止觀四念等法門其遍不少且智者辯才雲行雨施或同天網乍擬瓔珞能持能領唯頂一人其私記智者詞旨及自製義記并雜文等題目並勒於碑陰弟子光英後生標俊優柔教義與國清寺眾僉共紀其行樹其碑於寺之門常州弘善寺沙門法宣為文其詞甚麗云</p>
</div>
<div class='div-other'><a id='mulu3404' />
<p class='h4'>智璪</p><p>按續高僧傳智璪俗姓張氏清河人晉室播遷寓居臨海祖元秀梁倉部侍郎任臨海內史父文懷陳中兵將軍璪受經之歲言無虛發行不慚人親里鄉鄰深加敬愛年登十七二親俱逝慘服纔釋便染病疾頻經歲月醫藥無效仍於靜夜策杖扶疾出到中庭向月而臥至心專念月光菩薩唯願大悲濟我沉疴如是繫念遂經旬朔於中夜間夢見一人形色非常從東方來謂璪曰我今故來為汝治病即以口就璪身次第吸[口*數]三夜如此因爾稍痊深知三寶是我依救遂求離俗便投安靜寺慧憑法師以為弟子逖聞智者軌行超羣為世良導即泛舸豐流直指台岫服膺受道乃遣行法華懺悔第二七日初夜懺訖還就禪牀如欲安坐仍見九頭龍從地涌出上昇虛空明旦諮白者云此是表九道眾生聞法華經將來之世破無明地入法性空耳又陳至德四年永陽王伯智作牧仙都延屈智者來於鎮所璪隨師受請同赴會稽山九旬坐訖仍即辭王住寶林山寺行法華三昧初日初夜如有人來搖動戶扇璪即問之汝是何人夜來搖戶即長聲答云我來看燈耳頻經數過問答如前其寺內先有大德慧成禪師夜具聞之謂弟子曰彼堂內從來有大惡鬼今聞此聲必是鬼來取人也天將欲曉成師扣戶而喚璪未暇得應便繞堂唱云苦哉苦哉其人了矣璪即開戶問意答云汝猶在耶吾謂昨夜鬼<span class='corr'>已</span>害汝故此嗟耳成師以事諮王王遣數十人執杖防護璪謂防人曰命由業也豈是防護之所加乎願諸仁者將領還城啟王云爾防人去後第二日夜鬼入堂內搥壁打柱周遍東西堂內六燈璪即滅五留一行道坐禪誦經坦然無懼於三七日中事恆如此行法將訖見一青衣童子稱讚善哉言<span class='corr'>已</span>不現雖值此二緣心無憂喜璪又因事出往會稽路由剡縣孝行村乞食主人誤煑毒蕈設璪食竟進趣前途主人於後噉此餘殘並皆吐痢若死等苦鄰人見之即持藥追璪十里方及見璪快行無恙問曰何故見尋具陳上事便笑而答曰貧道無他可棄藥反蹤不須見逐驗之道力所薰故毒不能傷也又隋大業元年駕幸江都璪銜僧命出叅引見內殿御遙見璪即便避席命令前坐種種顧問便遣通事舍人盧正方送璪還山為智者設一千僧齋度四十九人出家施寺物二千段米三千石并香酥等又為寺造四周上牆大業六年往揚州叅見仍遣給事侍郎許善心送還山為智者設一千僧齋度一百人出家施寺物一千段䞋齋僧人絹一疋七年又往涿郡叅勞謝遠來施寺物五百段遣五十人仗防援還山凡經八回叅見天子並蒙喜悅供給豐厚以貞觀十二年卒於寺春秋八十三矣</p>
</div>
<div class='div-other'><a id='mulu3405' />
<p class='h4'>慧滿</p><p>按續高僧傳慧滿者滎陽人姓張舊住餘州隆化寺遇那禪師說法便受其道專務無著一衣一食但畜二針冬則乞補夏便覆赤而<span class='corr'>已</span>自述一生無有怯怖身無蚤虱睡而不夢常行乞食貞觀十六年於洛州南會善寺側宿柏墓中遇大雪旦入寺見曇曠法師怪所從來滿曰法友來耶遣尋坐處四邊五尺許雪自積聚不可測也有括訪諸僧逃隱滿持衣鉢周行聚落通無滯礙隨施隨散索爾虛閒有請宿齋者告云天下無人方受爾請後於洛陽無疾坐化年可七十矣</p>
</div>
<div class='div-other'><a id='mulu3406' />
<p class='h4'>智藏</p><p>按續高僧傳智藏姓魏氏華州鄭縣人也十三出家事藹法師當西魏之世住長安陟岵寺值周滅法權處俗中為諸信心之所藏隱雖王禁尅切不懼刑憲剃髮法服曾無變俗迄至隋初乃經六載晦迹人間不虧道禁自有同塵莫敢聯類矣移都龍首住大興善寺開皇三年乃卜終南豐谷之東阜以為終世之所也即昔隱淪之故地矣山水交映邑野相望接敘皂素日隆化範後文帝敕左衛大將軍晉王廣就山引見藏曰山世乃異適道不殊貧道居山日積意未移想陛下國主之體不奪物情為宗王具聞帝帝歎訝久之乃遣內史舍人虞世基宣敕慰問并施香油熏爐及三衣什物等仍詔所住為豐德寺焉每至三長之月藏盛開導化以智論為言先凡所登踐者皆理事齊稟京邑士女傳響相趨雲結山阿就聞法要逮武德初歲爰置僧官眾以積善所歸乃處員內道開物悟深有望焉雖預曹僚而身非世檢時復臨敘終安豐德以武德八年四月十五日遘疾少時終於所住春秋八十五然藏青衿入道自檢形神不資奢靡不欣榮泰時居興善官供頻繁願存乞食盡形全德縱任居僧務夏雨冬冰而此志罔移終不妄噉僧食晚居西郊柏林墓所頭陀自靜文帝出遊遇而結歎與諸宮人等各捨所著之衣百有餘聚藏令村人車運用充寺宇故使福殿輪奐迥拔林端靈塔架峰岧然雲表致有京郊立望得傳遙敬矣又初受具以布大衣重補厚重可齊四斤六十五夏初無一離受日說欲由來未傳常坐一食終乎大漸而形狀超挺唐量八尺二寸質貌魁梧峙然峰崿之相常居寺之南岫四十餘年面臨深谷目極天際經途四里幽梗盤岨不易登升而藏手執澡瓶足躡木履每至食時乘崖而至午後還上初無顛墮因斯以談亦雄隱之高朗者故圖寫像供於茲存焉京師慈門寺沙門小曇欽藏素業為建碑於寺門之右穎川沙門法琳製文</p>
</div>
<div class='div-other'><a id='mulu3407' />
<p class='h4'>法喜</p><p>按續高僧傳法喜俗姓李襄陽人也七歲出家顥禪師為其保傅顥道素溫贍有聞同侶後住禪定將終前夕所居房壁自然外崩顥曰依報<span class='corr'>已</span>乖吾將即世於是端坐閉目如有所緣奄然而卒初不覺也自喜恭恪奉侍積經載紀而顥專修定業略於言誨便以觀量知人審喜機度事逾先習不肅而成鑽仰景行惟德是輔荊州青溪山寺四十餘僧喜為沙彌親所供奉晝則炊煮薪蒸夜便誦習經典山居無炬然柴取明每夕自課誦通一紙如是累時所緣通利雖學諸經部類而偏以法華為宗常假食息中間兼誦一遍餘則專以禪業繫念在前纔有昏心便又溫故仁壽年內文帝敕召追隸京師住禪定寺供禮隆異儉行為先接撫同倫謙虛成德爰有佛牙舍利帝里所珍擎以寶臺處之上室璝寶溢目非德不弘大眾以喜行解潛通幽徵屢降便以道塲相委任其監護喜遂綱維供養日夕承仰又以顥師去世意欲冥被靈爽願誦千遍法華因即不處舊房但用巡遶寺塔行坐二儀誓窮本源數滿八百情厲晨宵繫心不散覺轉休健同寺僧者見有白牛駕以寶車入喜房內追而觀之了無蹤緒方知幽通之感有遂教門而卑弱自守營衛在初諸有疾苦無論客舊皆周給贍問親為將療至於尿屎膿吐皆就而[口*束]之然則患疾之苦世所同輕而喜都無污賤情倍欣懌以為常業也致有遠近道俗帶疾相投皆悅慰其心終其報類或有外來問疾並為痛者陳苦有問其故答云病人纏惱來問致增故耳武德四年右僕射蕭瑀於藍田造寺名曰津梁夙奉徽風嘉其弘度召而居之時屬運開猶承饑薦四方慕義相次山門便減撤衣資用充繼乏稟歸行務眾所宗焉凡有遲疑每為消釋並會通旨理暢顯神心而為行沉密卒難備紀傳者嘗同遊處故略而述之後乃屏退自資超居眾伍驪山南阜鄉號廬陵即九紀之故墟也北負露臺之嶺南對赫胥之陵交澗深林仙賢是集即卜而宅之乃有終焉之志篤勵子弟誘導山人福始罪終十盈八九貞觀初年夜涉其半見有燄火數炬從南而來正趣山舍僧俗驚散慮是賊徒以事告喜喜曰此應無苦但自修業至明尋顧不知所由居處降靈皆此類也六年春創染微疾自知非久強加醫療終無進服至十月十二日乃告門人無常已及勿事囂擾當默然靜慮津吾去識勿使異人輒入房也時時唱告三界虛妄但是一心大眾忽聞林牝有音樂車震之聲因以告之喜曰世間果報久<span class='corr'>已</span>捨之如何更生樂處終是纏累乃又入定須臾聲止香至充滿達五更初端坐而卒春秋六十有一形色鮮潔如常在定初平素之日歷巡山險行見一處幽隱可為栖骸之所命弟子示之及其終後寺僧屬其儀貌端峙不忍行之鑿山為窟將欲藏瘞爾一夕暴雪忽零有餘一尺周迴二里蔽於山路遂行開道中道降神於弟子曰吾欲露屍山野給施眾生如何埋藏違吾本志雪平荒逕可且停行眾不從之乃安窟內經久儼然都無摧腐宋國公親往觀之神色如在歎善而歸爾後怪無損壞遂舉其衲衣方見為物所噉頭項已下枯骨鮮明詳斯以論實本願之致耳且喜學年據道事仰名師清溪禪眾天下稱最而親見奉養故得景行成明日光聲彩加以敬慎戒約聞即依行計業分功步影而食時少覺差必虛齋而過晦朢懺洗清心布薩安卹貧病固是常宜衣敝食麤誠其恆志輕清拯濟見美東郊矣</p>
</div>
<div class='div-other'><a id='mulu3408' />
<p class='h4'>慧休<span class='note-inline'>(附曇元　靈範)</span></p><p>按續高僧傳慧休姓樂氏瀛州人也世居海濱以蠶漁為業而生知離惡深惟罪報常思出濟無緣拔足或累歎通宵晨或忘餐延逾信宿雖憤氣填胷無免斯厄十六遇相州沙門巡里行化談三世之循擾述八苦之交侵雅會夙懷背世情決乃違親背俗投勖律師而出家焉勖導以義方禮逾天屬又聞靈裕法師震名西壤行解所歸現居鄴下命休從學休天機秀舉惟道居心乃背負華嚴遠遊京鄴一聞裕講鎣動身心不略昬明幽求體性而章句蕪昧至理未融展轉陶埏五十餘遍研詞文理轉加昬漠試以所解遍問諸師皆慮涉重關返啟其致乃悟曰斯固上聖之至理也豈下凡而抑度哉且博聽眾師沐心法海耳乃往渤海從明彥法師聽成實論先出章抄品藻異同慧滿沖情解津法友以彥公化世更染餘流從志念法師受學小論迦雜婆沙各聞數遍窮其本支曉其固執解既清迴行實貞嚴念曰余講小乘歲序多矣今乃值子諒不虛延休即著雜心元章抄疏各區別部類條貫攸歸文教纔出初尋重敬頻當元宰講授相續幽致既舉慧燭天懸故使馳名冀都擊響河渭抱帙橫經肩排日謁結疑懷籤踵接登堂皆總為書紳永開冥府故於立破諸教探隱洞明雖府學冠空宗而梗情塵境欲通惟識之旨取悟無方會裕師入關因便預從遇曇遷禪師及尼論師等講揚攝論每舉一會餘駕停輪辭吐既新領拔彌悉周涉三遍即造疏章神會幽陳廣流聽視自大小諸藏並綂關鍵惟有律部未遑精閱昔以戒禁隨事可用緣求案讀即了未勞師授曾披一卷持犯茫然方悔先議更弘神府乃負律提瓶從洪律師聽採四分一經講肆三十餘遍日漸其致終未極言顧諸學徒曰余聽涉多矣至於經論一遍入神今遊律部逾增逾暗豈非理可虛求事難通會乎而敬慎三業懍課六時纖塵或阻即申懺洗目見大小講匠知名者多奉法自修實罕聯類嘗聽礪公講律礪曰法師大德暮年如何猶勤律部休曰余憶出家之始從虎口中來即奉投戒法豈以老朽而可斯須離耶恨吾不得常聞耳其清慎之高率此例也又屢經寇蕩荒荐相仍寺眾僧廚亟經宿觸故從隋末終至唐初四度翻穢獲資淨供致使四方嘉會休有功焉暨武德年內劉闥賊興魏相諸州並遭殘戮忽一旦警急官民小大棄城逃隱休在雲門聞有斯事乃率學士二十餘人東赴相州了無人物便牢城自固四遠道俗承休城內方來歸附當斯時也人各藏身而休挺節存國守城引眾可謂亂世知人者矣其年不久天策陳兵遠臨賊境軍實無委並出當機休既處僧端預明利害集眾告曰官軍靜亂須有逢迎僧食眾物義當先送再和大眾並無從者休懼被後罰必可乘權獨詣軍門具陳來意於時曹公徐世勣引勞賞悅仍令部從隨休至寺任付糧粒及平殄後曹公為奏具述休功登即下敕入賊諸州見有僧尼止留三十相州一境特宜依定以事驗人休量難准又荒亂之後法律不行並用銅盂身御俗服同諸流俗休恐法滅於事躬自經營立樣造坯依法施熏遂成好鉢遍送受持於今大行並是休功緝遺緒也又僧庫火起時當中夜忽有人告走往觀之賴始發焰救而獲免退問告由了無知者良以道通幽顯屢動禎祥貞觀九年頻敕徵召令入京師並固辭以疾無預榮問至今十九年中春秋九十有八見住慈潤爽健如前四眾懷仰蒲柳之暮猶執卷諮謀乃力倦而告曰吾學功多矣每有經律雖聽二三十遍文旨乃明猶恨少功欲兼異部未遑多涉耳今之後學則不同之薄知文句宗致眇然即預師範更無通觀所以終夜長慨有耿於懷致有窮括教源莫知由序此法滅在人矣今暮年開導意存成器斯猶砥礪合其刃耳安能鑪錘其樸耶所以引化席端直陳綱要而奉禁守道抑在天然挫拉形心逾衰逾篤衣服率然趣便葢體襆懸壁上尺絹不居所得外利即迴講眾補綻衣服不勞人助見著麻履經今三十餘年雖有斷壞綴而蹈涉暫有泥雨徒跣而行有問其故答云泥輭易履不損信施耳又寒不加火熱不依凉瓶水若凍裹之草束受具<span class='corr'>已</span>來鉢無他洗入夏<span class='corr'>已</span>去不噉菜蔬於道往還執箒先掃存護物命寧有過之凡斯眾行前後一揆余以親展徽音奉茲景行猶恨標其大抵事略文繫以為約耳弟子曇元高潔僧也經論及律並曾披導偏重清行不妄衣食寺雖結淨猶懷塵點常乞食自資今託靜林慮寶山志道辭世門人靈範學通休涉慧悟少之敕召弘福時揚攝論今居宗樹業振名京邑又休以年學高遠今上重之因事遼左親幸其室敘故陳道彌會帝心故又續其績</p>
</div></div></div></div>
</div><!-- end of div[@id='body'] -->
</body></html>