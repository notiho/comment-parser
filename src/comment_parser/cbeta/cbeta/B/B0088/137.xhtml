<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu4888' />
<div class='div-other'>
<p class='h2'>欽定古今圖書集成博物彙編神異典　第一百九十一卷目錄</p>
<ul class="">
<li>僧部列傳六十七
<ul class="">
<li>明三
<ul class="">
<li>本來</li>

<li>文載</li>

<li>清然</li>

<li>明秀</li>

<li>法通</li>

<li>普泰</li>

<li>文齋</li>

<li>辨如海</li>

<li>顯全</li>

<li>天菴</li>

<li>法聚</li>

<li>宗林</li>

<li>秀碧峰</li>

<li>真聰</li>

<li>德山</li>

<li>德寶</li>

<li>雪梅</li>

<li>僧宗</li>

<li>鐵牛和尚</li>

<li>開緣</li>

<li>德綜</li>

<li>方澤</li>

<li>性通</li>

<li>白雲</li>

<li>慧才</li>

<li>性常</li>

<li>清源</li>

<li>昌昺</li>

<li>性真</li>

<li>圓鏡</li>

<li>天童和尚</li>

<li>西峰</li>

<li>普明</li>

<li>徐和尚</li>

<li>正智</li>

<li>海門</li>

<li>圓顯</li>

<li>明本</li>

<li>爽菴真者</li>

<li>喫肉和尚</li>

<li>如堂</li>

<li>海性</li>

<li>水噴雀</li>

<li>明龍</li>

<li>泗洲菴僧</li>

<li>月潭</li>

<li>明堅</li>

<li>如元</li>

<li>道濟</li>

<li>孤舟</li>

<li>紹乾</li>

<li>無遐</li>

<li>真節</li>

<li>妙琴</li>

<li>常樂寺僧</li>

<li>超乾</li>

<li>德愛</li>

<li>樂靜</li>

<li>袾宏</li>

<li>真源</li>

<li>洪恩</li>

<li>真可</li>

<li>法會</li>

<li>如安</li>

<li>德清</li>

<li>福全</li>

<li>法忠</li>

<li>無著</li>

<li>真清</li>
</ul></li>
</ul></li>
</ul></div>
<p class='juan'>神異典第一百九十一卷</p>
<div class='div-other'><a id='mulu4889' />
<p class='h2'>僧部列傳六十七</p>
<div class='div-other'><a id='mulu4890' />
<p class='h3'>明三</p>
<div class='div-other'><a id='mulu4891' />
<p class='h4'>本來</p><p>按繼燈錄壽昌西竺本來禪師撫州崇仁人姓裴氏七歲出家於本邑觀音寺年十三叅見一峯寧付以禪觀之法孜孜究明己躬下事一日頓覺身若虛空心絕邊表行住坐臥不知是誰忽聞人誦清靜經云內觀其心心無其心豁然有省作偈曰幾年外走喪真魂今日相逢迥不羣身畔金毛石獅子回頭吞却鐵崑崙乃往見一峯寧呈所見寧弗許遂往貴溪江東卓菴以居凡七年方得發明時寧<span class='corr'>已</span>示寂乃往金山見慈舟濟得蒙印可歸隱劍江聖壽寺後寧王聞師邁道遣使三請師終不赴又呈偈問道師答以進修之要王大悅授師慧光普照頓悟圓通江西西竺大禪師之號從此道譽遠播四方來學者眾次遷新城壽昌[監-皿+立]大伽藍一日焚香趺坐索筆書偈曰這個老乞兒教化何時了顛顛倒倒任隨流是聖是凡人不曉咄來來來去去去海湛空澄風清月皎擲筆而逝世壽六十八僧臘五十五門人奉真身于師表堂</p>
</div>
<div class='div-other'><a id='mulu4892' />
<p class='h4'>文載</p><p>按河南府志文載號月舟北畿通州人九歲入鄉校讀儒書輙了了十三落髮受戒日習靜業因閱萬松評唱疑其葛藤潛心久之忽自省曰曹洞宗風大播天下有織錦迴文之妙非鍼線細密盤旋轉折立觸當頭者不能與伊作主也遂叅叩少林三周寒暑朗然大悟正德改元少林諸徒以寺久無主舉載名請於祠部住持少林十六載門人以千計闡宗猷輝祖教令譽赫隆不踁而走七十三歲示寂</p>
</div>
<div class='div-other'><a id='mulu4893' />
<p class='h4'>清然</p><p>按陝西通志清然河南通許人自幼為僧戒行精嚴正德初遊子午山樂其地僻人樸遂久隱焉常修環山寺及興教寺或謂其得黃白術云</p>
</div>
<div class='div-other'><a id='mulu4894' />
<p class='h4'>明秀</p><p>按列朝詩集明秀字雪江弘正間詩僧琦楚石九世孫也與孫太白鄭少谷方棠陵沈石田諸人善族出海鹽王氏祝髮天寧寺晚習定於錢塘勝果山又號石門子老復歸化邑之海門有雪江集三卷</p>
</div>
<div class='div-other'><a id='mulu4895' />
<p class='h4'>法通</p><p>按太平縣志法通居仙王山七歲出家守戒嘗募作仙王殿又豫砌石塔以備自窆正德丁丑年正月十九日忽沐浴更衣自云將歸盤踞瞑坐而逝其徒以年月弗利乃殮以棺後一年開葬形貌不殊卒時乃復盤踞瘞於塔中年八十有四</p>
</div>
<div class='div-other'><a id='mulu4896' />
<p class='h4'>普泰</p><p>按列朝詩集普泰字魯山號野庵秦人深禪觀嗜儒學嘗泝淮涉江讀書鍾山寺授易鄖縣宿襄留襄陽雲夢間還京師住西長安之興隆寺題詩壁間云鳥棲匠氏難求木僧住樵夫不到山楊君謙異而訪之一見連日夜語不去沈石田為畫楊君謙僧普泰雪夜談元圖山水為石田畫中第一魯山詩集君謙選定王濟之為序</p>
</div>
<div class='div-other'><a id='mulu4897' />
<p class='h4'>文齋</p><p>按太平縣志文齋和尚年六十餘提瓶笠寄居望仙譚昌引靜舍不談禪不持誦止言萬法俱空一善實惟勸人行善而已居數年忽一日語譚云予明年八月十六日回首矣初未之信次年六月一日從譚索錢買缸二口遂別往曩披剃箬嶺八里岡菴至八月十五日引子庠生學份偕諸昆季往探之乃邀同視卜葬所託比晚煑茗設果談笑自若份請教言誦云人法皆空心自休也無歡喜也無愁風平浪靜言歸去月照寒潭一色秋話畢辭歸方丈誦佛不歇詰晨禮佛畢持蒲團出山門外合掌跏趺向西端坐而化焉</p>
</div>
<div class='div-other'><a id='mulu4898' />
<p class='h4'>辨如海</p><p>按松江府志辨如海金澤頤浩寺僧凡諸藏經悉能誦解禪行精嚴尤工詩正德中與錢修撰福結詩社嘗遊吳門與沈周唐寅輩唱酬年九十餘無疾端坐而逝</p>
</div>
<div class='div-other'><a id='mulu4899' />
<p class='h4'>顯全</p><p>按廣德州志顯全號無礙邑人本姓鄭幼祝髮人開法寺天資穎悟與其徒晝夜禪坐講說人罕識之正德丁丑年五月十五日預示涅槃至七月二十二日午時集眾誦經入定而逝寺僧瘞其骨於殿北建塔焉</p>
</div>
<div class='div-other'><a id='mulu4900' />
<p class='h4'>天菴</p><p>按池州府志天菴正德間太平山僧也游少林回住九華東厓石竇中新建伯王守仁登九華菴謁之守仁與語有契贈之偈云不向少林面壁却來九華看山錫杖打翻龍虎隻履踏倒巉巖這箇潑皮和尚如何留在世間呵呵會得時與伱一棒會不得時且放在黑漆桶裏偷閑嘉靖戊子庵去九華還太平山未久一日告寺僧曰千聖本不差彌陀是釋迦問我還鄉路日午坐牛車語訖跏趺而逝塔于西廟前徒孫古明孫公傳衣鉢即葬羅漢寺後太平山眾僧祔之今兩塔存</p>
</div>
<div class='div-other'><a id='mulu4901' />
<p class='h4'>法聚</p><p>按列朝詩集法聚號玉芝姓富氏嘉興人年十四出家海鹽資聖寺好為韻語忽自謂曰出家兒當為生死嗜此何益遂誓志參學多所咨叩觀陽明傳習錄謂與禪理不殊乃以偈趨叩明以偈答之一日大眾中明出袖中鎖匙問曰見麼曰見還納袖中復問見麼曰見明曰恐汝未徹在西還結廬於南海澉湖之悟空山聞金陵碧峰夢居之名荷笠往參問董兩湖頌碧峰寺裏有如來莫便是和尚否居云上座還見麼縱見得也是金屑落眼居曰這死漢死去多少時汝來為他乞命轉身回方丈一日問如何不落人圈䙡居打一掌云是落也是不落也公即禮拜覺從前所蘊泮然冰釋居入滅徙居武康天池與王龍溪心齋徐天池諸公發明心地會通儒釋之旨嘉靖癸亥五月示寂壽七十有二有玉芝內外集羅近溪陸平泉為序新安王寅選其詩二百卷</p>
</div>
<div class='div-other'><a id='mulu4902' />
<p class='h4'>宗林</p><p>按列朝詩集宗林字大章餘姚宋氏子年十三出家受具棲隱於杭之安隱淨慈間嘉靖初遊都下屏跡香山開萬壽戒壇詔選宗師為十座首說演毘尼多所利益世宗皇帝奉元上書規勸請弘護大法上不以為忤臨終有辭三寶辭世詩題曰浮生夢幻篇及香山夢寢集傳於世武廟初年朝士有以郎官致仕者朽庵取淵明歸去來辭為題賦樂歸田園十詠送別字畵遒勁前有圖似戴進筆法崇禎初余被放南還燕中故人遺此冊贈別余有感而和之今年以詩冊贈道開扃公藏弆於虎丘精舍</p>
</div>
<div class='div-other'><a id='mulu4903' />
<p class='h4'>秀碧峯</p><p>按嘉興府志天寧僧秀碧峰者自幼即不茹葷每日五鼓起誦經禮佛無間寒暑眾中最名有戒行嘉靖壬寅秋忽得病臥牀月餘終日酣睡自言甚適忽一日起沐浴衣新衣跏趺端坐念阿彌陀佛數十聲既而止呼佛字亦數十聲與徒眾言別而逝越三日神色不變左手捻中指作字右手仰開指猶輭頸骨挺然</p>
</div>
<div class='div-other'><a id='mulu4904' />
<p class='h4'>真聰</p><p>按新田縣志真聰南六都東山嶺人甫七歲祝髮為僧築室於黃溪之陽明山了悟真空數十年入定於峭壁之下辟穀六載貯鹽於桶趺坐其中戒從者曰越千日乃啟及期啟之宛然如生即建道塲於山至今肉身尚在嘉靖三十五年詔贈秀峰七祖禪師</p>
<p>按零陵縣志秀峯禪師生於明正德間晚與邑人蔣鏊宗室菊坡相友善築庵於黃溪之陽明山山高與雲齊即見日出故以陽明名之師修行數十年得教外別傳忽一日貯鹽一桶坐化其中其徒即建道塲於山其地有銀沙十里鳥道盤折每歲八月朝禮者以數萬計靈異不可勝述</p>
</div>
<div class='div-other'><a id='mulu4905' />
<p class='h4'>德山</p><p>按武進縣志德山寧波人少航海為捕者所誣以盜繫獄十七日得白遂為僧遇天眼師授法雲遊至城南龍舌尖止焉日以齋僧為事又募銅鑄佛載往普陀日惟食糠籺冬夏惟掛獄中所衣一衣破則補綴不更易也邑中與唐中丞順之善每云滾湯鍋裏明月中百尺竿頭打筋斗中丞輙首肯之人疑其有黃白術以其造橋梁甚多而未嘗募化也一日趺坐而逝弟子龕葬於寺中</p>
</div>
<div class='div-other'><a id='mulu4906' />
<p class='h4'>德寶</p><p>按畿輔通志德寶別號笑巗京師人錦衣世家吳氏子也生於正德壬申年二十二披剃於都門之廣慧寺師事了空遍叅名山得紹臨濟二十八世衣鉢其傳燈弟子則有天童磬山焉</p>
</div>
<div class='div-other'><a id='mulu4907' />
<p class='h4'>雪梅</p><p>按列朝詩集雪梅吳人也嘉靖中遊金陵蹤跡甚奇不拘戒律日飲茗二三十碗間進酒肉寓報恩寺與叢桂菴十餘年每見法師據高座講經便笑曰亂說亂說間出一語辨駮聞者汗下工詩文自序其詩以寒山拾得自况專修淨土講四書周易皆以新理論學好貶駮新建後往蘇州竹堂寺住僧臘八十餘忽大言曰某月某日某時老僧示寂矣眾僧為醵銀治龕將餘羨悉付酒家至期僧俗雲集雪梅詰之曰伱們布施不過三分五分銀子要算功德便來逼迫老僧性命尚蚤尚蚤眾皆廢然散去越數日端坐龕中令小行者呼曰老雪梅老雪梅今日不歸何日歸雪梅自應曰今日歸矣少頃鼻柱下垂而化</p>
</div>
<div class='div-other'><a id='mulu4908' />
<p class='h4'>僧宗</p><p>按東昌府志悟窮一名宗世為觀城人嘗危坐樹下如泥塑人樵豎迫視之乃驚正德初事鐵佛寺住持元明供竈下之役長遊關<span class='corr'>陝</span>覓師不得居考城十年嘉靖間旋居濮之圓覺寺後依城北馬氏家又十有五年徙居張太常園是時年百有八歲狀如蒼松怪石耳聰目明不減五六十歲人人有扣所養者應云吾但饑飯困眠而<span class='corr'>已</span>何與知修養事平生澹無所嗜凝靜深湛人莫測其際萬曆間無疾而逝</p>
</div>
<div class='div-other'><a id='mulu4909' />
<p class='h4'>鐵牛和尚</p><p>按德安府志鐵牛和尚未詳何許人嘉靖間劉紹卹讀書白兆和尚以行脚至衣鉢不飾豪莽任力寺僧易之劉一日遊桃花洞強和尚與俱佯臥不起比劉至而和尚已趺坐石上矣始知為異人也引共雞牕風雨晨夕適劉偶有所需於家命奚童以詰朝入郡未及炊家人已至云鐵牛和尚傳主人命呼我然和尚實與劉對坐足未出閾以外也或偶與諸比雛狎手起柱礎壓衣袂俟其再三懇求始出之或令諸僧縛之徽纏層加應手而解神奇種種諸如此類自是與劉縱談只曰可惜可惜如是者經年後不知所終</p>
</div>
<div class='div-other'><a id='mulu4910' />
<p class='h4'>開緣</p><p>按衡嶽志開緣號無盡順天人嘉靖間棲南嶽明月峰尋居永泰峯四十餘年草衣木食悟佛心印後坐化其後有圓昂者叅無盡和尚建雲龍寺華藏閣從而說法者五百人</p>
</div>
<div class='div-other'><a id='mulu4911' />
<p class='h4'>德綜</p><p>按畿輔通志德綜嘗遊夔居延慶應夢禪林具足日朗誦法華內典富家資給有贏積輙募工修通濟橋及靈照寺人咸高其行潔嘉靖辛丑道士張雄以幻術聚清峯巖為亂脅綜入其黨綜罵曰聖朝容爾輩脫賦役為閒人不為國祝釐乃倡亂作賊貽禍不細矣雄令縛出就斬綜曰我以善死死猶不死汝以惡存死不旋踵遂遇害</p>
</div>
<div class='div-other'><a id='mulu4912' />
<p class='h4'>方澤</p><p>按列朝詩集方澤字雲望後稱冬豁號無參族姓任嘉善人入精嚴寺薙染嗣法於濟法舟戒學俱高稟性穎拔日誦萬餘言詩偈文字下筆無礙一時名士若唐荊川張王屋方棠陵皆敬禮之有華嚴要略二卷內外集八卷</p>
</div>
<div class='div-other'><a id='mulu4913' />
<p class='h4'>性通</p><p>按蘇州府志三際名性通蜀人李氏幼孤喪明辭家由峨嵋歷雞足往還滇南衡湘之間至嘉定建真際庵與王文肅錫爵為方外交又結潮音庵於婁際既瞽以耳受經又能為人講所至闡揚宗旨緇素信悅</p>
</div>
<div class='div-other'><a id='mulu4914' />
<p class='h4'>白雲</p><p>按松江府志白雲薙染南禪寺年二十四五時遇一道者授以定靜之法精虔有德後又遇之欣然謂曰汝<span class='corr'>已</span>小定矣非大定也此後乃向靜中求之亦常以瑜珈教為人祈禳昭應赫然居常注陀羅尼呪得力一日跪禱大士前祈賜靈應忽覩所供淨瓶水湧沸尺餘後以供水療病人輙愈人比之錢喜菩薩云隆慶二年示寂所著有白雲心法周思兼為之序</p>
</div>
<div class='div-other'><a id='mulu4915' />
<p class='h4'>慧才</p><p>按松江府志慧才嚴氏子號塘雲南楊林人已有室一日讀金剛偈有感投禮永泉寺月空薙染尋往安寧州叅普通和尚發明指歸又偕同行善友雲遊日唯一食適吳歷越請益於天如老人復於佛慧講肄遍聞諸經奧義末依雙徑萬松禪師門風高峻不輕許可才口訥心通造詣親切得受記莂嘗指金天示之才始號天育至是復稱西照陸文定樹聲入浙詢知師賢延之馬[山*耆]寺專修淨業感化非一隆慶四年十一月十三日端坐而化世壽六十一僧臘三十三塔于余山時蒼山無著皆至郡中與才鼎立法席緇白歸仰稱雲間三禪</p>
</div>
<div class='div-other'><a id='mulu4916' />
<p class='h4'>性常</p><p>按松江府志性常號高峯雲南人薙染於伏牛山飛錫馬[山*耆]禪寺與天育蒼山無著往還叅契學憲周思兼訪之叩以宗旨曰除却眼前更無工夫親切處深為心折請益者雲集一時傾嚮後示寂寺中至今奉為宗主</p>
</div>
<div class='div-other'><a id='mulu4917' />
<p class='h4'>清源</p><p>按松江府志清源字雪泉華亭陸氏子七歲學經誓願出家投北禪寺坎峯榮禪師祝髮常持金剛般若至若見諸相非相即見如來一時空蕩覺習風稍斷伏牛高峯常禪師至寺源晨夕請益遂蒙開示天育禪師示許為法器遍叅無極東巖辨融蒼溟諸耆宿指示不二歸結觀音閣宴坐其中世壽六十餘而化</p>
</div>
<div class='div-other'><a id='mulu4918' />
<p class='h4'>昌昺</p><p>按松江府志昌昺號雪庵四川銅梁人族姓曾氏幼不茹葷八歲祝髮為僧下巫峽順流東邁抵雲間住錫於坐化庵已居馬[山*耆]寺學士大夫多從之遊時巡撫張佳引亦銅梁人行部松江者再昺匿跡不以聞又於巴峽中搆赤松招隱二庵以待但報謝無他語佳引官留京復寓書招昺至天界昺但云此皮囊何地不可遺恐老僧先歸而公尚未得歸也未幾示寂</p>
</div>
<div class='div-other'><a id='mulu4919' />
<p class='h4'>性真</p><p>按池州府志性真東流人棄家學禪遂成禪癲老而通慧言事多驗常居百崖驅野豕居杏溪弭虎患居香山口治妖祟居斗坑祈雨皆應住廬山洪堂庵年八十矣一日屬其徒作龕積薪為室自焚去今山民祠之每旱禱輒雨</p>
</div>
<div class='div-other'><a id='mulu4920' />
<p class='h4'>圓鏡</p><p>按明高僧傳隰州石室寺圓鏡汾州臨縣人早歲出家游心賢首講肆得悟諸經密旨嘗遊平陽府隰州妙樓山石室寺隨緣為眾說法一日至北門瓦窑坡土鑿構一菴如龕燕默其中忽囑其徒曰吾將歸矣眾請其期曰來日耳晨興沐浴更三衣焚香趺坐說偈而逝</p>
</div>
<div class='div-other'><a id='mulu4921' />
<p class='h4'>天童和尚</p><p>按池州府志天童和尚河南人童時有至性自願出家父母不能禁拜僧廣安為師常語人曰我杉山和尚也嘉靖十五年遂同慶安擕杖而南慶安居貴池之仙女山師居杉山日誦經禮佛或口占為詩二十五年春先期三日自稱示寂下山謝諸檀那拜慶安遍拜眾僧趺坐而逝</p>
</div>
<div class='div-other'><a id='mulu4922' />
<p class='h4'>西峰</p><p>按太平府志西峯祖師青陽童體僧也年十四五以省其母之外家至薛鎮遂止不歸遇歲旱謂舅氏曰若欲雨乎我能立致舅嗤不信乃自製鐵篴吹之又作罵天歌其辭甚俚歌之遂得雨圓寂後凡旱祈禱輙應遺像存福聖寺中萬曆間有郡守載其脫身并鐵篴去中途舟覆俱沉江中采石漁者捕得大魚剖其腹鐵篴出焉上刊福聖寺知為祖師物訪歸之崇禎五六年連旱居民出篴吹成聲未幾大雨其靈異如此</p>
</div>
<div class='div-other'><a id='mulu4923' />
<p class='h4'>普明</p><p>按太平府志普明號無用惟人初為講僧住采石乳山庵三十餘年脅不至席每夜坐有燈自天而下懸於松巔人皆見之庵無井苦遠汲師取土塊定泉脉謂其徒曰下有伏龜即得甘泉掘之如其言今傳普明并云</p>
</div>
<div class='div-other'><a id='mulu4924' />
<p class='h4'>徐和尚</p><p>按溫州府志徐和尚名愷樂清人岐人嘗漁海上漁舟時有行剽者或曰愷亦在焉一日大悔所為因祝髮為僧於是開沙角路平洞橋嶺砌鄧公橋費數十百金愷持短疏往募無勿與者縣東白龍山禱雨常應鄉民欲起龍宮顧山高石遠轉輪不便召愷計之愷經營四顧惟旁有巨巖匠人以為不可鑿忽有白髮鬚老父謂曰盍鑿此石足了一宮因遺之米數升而去時鄉民雲集愷以米少人眾不足供餔糜姑煑之既而食者盡飽比宮成而石亦盡試鑿他石堅不可破矣由是知和尚非常人也</p>
</div>
<div class='div-other'><a id='mulu4925' />
<p class='h4'>正智</p><p>按溫州府志正智號臥雲通經典說法能闡宗風初住能仁寺繼興羅漢寺後復結茅於鴈湖頂上安禪枯坐者十餘年有宗藩聞其名召而禮之手書贈詩曰臥雲和尚傍龍湫久鎖禪關沒世幽苦行多年渾自在為余有意下山頭</p>
</div>
<div class='div-other'><a id='mulu4926' />
<p class='h4'>海門</p><p>按靖江縣志海門字泓霔楚之鐘祥人精湛內典嚴於戒律樂靖地靜僻因卓錫焉言其道明白洞達不墮影響聞之者皆豁然有悟或勸之說法答曰說法者大都為名耳吾正欲掃斷名心有何法可說哉與邑人沈其旋倡建楞嚴庵圓寂後塔墓其地</p>
</div>
<div class='div-other'><a id='mulu4927' />
<p class='h4'>圓顯</p><p>按無錫縣志圓顯邑陳氏子幼不茹葷不踐生草出家於知微山房戒行精勤博通梵典不出山門五十年老著惠山記十卷</p>
</div>
<div class='div-other'><a id='mulu4928' />
<p class='h4'>明本</p><p>按四川總志明本漢州人少育於姊丈高晟家代薪爨一日載薪山中驢不行怒砍其耳血流被地心即悔悟遂祝髮為僧入什邡高山寺安鉢功行極苦坐化之日人有自鎣華山者見本隻履入山云失一履於禪榻下可令吾徒寄送見者至方知其<span class='corr'>已</span>化云</p>
</div>
<div class='div-other'><a id='mulu4929' />
<p class='h4'>爽庵真者</p><p>按廣西通志爽庵真者得一切觀智遠遊匿跡或有問其里姓但曰廣西人以故不知何州縣問所師授搖首不答有固問者但曰吾師觀世音而<span class='corr'>已</span>去就無常莫知其所終</p>
</div>
<div class='div-other'><a id='mulu4930' />
<p class='h4'>吃肉和尚</p><p>按蘇州府志吃肉和尚不知名字遊丐吳中將十年能食肉一頓盡數十觔或四五日不食其色黃瘁而神清叩之無答夜宿北寺門下巡按御史王濬親臨視之亦坐不起惟摸其帶笑焉死時謝常施食者為乞水飲二三石盡洗腸胃乃化</p>
</div>
<div class='div-other'><a id='mulu4931' />
<p class='h4'>如堂</p><p>按武昌府志無相名如堂南陽人也始師有沉痼之疾住岳陽深山中誦持蓮花經二十年夜夢金臂人飲以玉露疾遂瘳掛錫出泥庵三年忽一日語人曰本以十月行因修懺事展留一月旦日酉時予逝矣及旦叅禮十方佛畢趺坐久之奮身呼曰去眾請曰師何去曰竟往佛國旋見火光鏨鏨化作金蓮花而上</p>
</div>
<div class='div-other'><a id='mulu4932' />
<p class='h4'>海性</p><p>按蘇州府志海性號湛川崑山人神采英毅髯鬍接鬢壯年薙髮居堯峰龍洞中體不帖席困倦不支輙以頭觸石每日辰巳間持鉢出忽大雨至午不休因持過午戒遂絕粒明日雨復不出第三日始循村行乞一田婦見性來以袖掩釜中飯且走且謬云罄矣性發大憫心謂慳貪不捨入餓鬼道吾必度此婦佇立移日不去他人與性飯弗受也薄晚困欲踣不覺屈膝<span class='corr'>已</span>夫荷鋤歸譙讓其妻一村鬨然羣犬叫號性恍如夢醒豁然見父母未生前面目其初受具作務必先見積廚不充即托故不食見寒者解衣衣之有憐其寒而予之衣其轉施猶故也予衣者誶之性曰學道者身可捨何有於衣施者曰汝能捨身而投池水乎性遂踴身赴水眾挽之出性曰吾擲此身換清淨法身耳<span class='corr'>已</span>入龍洞久之遊燕都至五臺行諸苦行事老僧如奉至尊主病堂如養父母未幾南還阻雪下邳纊施盡繼以中襠僅存敗衲兩股龜坼血流及踵有製衣授之勸自煖者却弗納過一村墟哀其窮欲與植福募三日罔應一達官子邀之至家性不忍違初志徘徊村墟自若達官聞之饋金錢布帛頗饒性是晚宿招提見眾僧膚粟面黧即所受立罄矣居龍洞始構一團瓢南還後善信磨集於是殿堂樓閣悉完整又於西麓復宋之興福菴四方叅叩者日眾或時絕糧性每棹孤艇往來城市間隨緣誘化甚且貸及子母錢以應之及將示寂忽語徒曰未完事急完之至秋當去果然</p>
</div>
<div class='div-other'><a id='mulu4933' />
<p class='h4'>水噴雀</p><p>按太倉州志水噴雀不知姓名何許人冬月常浴水人戲呼水噴雀僧即應因以名一日忽自言當明日午時去至期人聚觀作偈云水噴雀水噴雀四十五年無歸著今朝鼓翅向天飛萬丈黐竿黏不著偈畢遂逝</p>
</div>
<div class='div-other'><a id='mulu4934' />
<p class='h4'>明龍</p><p>按明高僧傳北直羊山秀峯庵釋明龍淮南宿遷姚氏子也俗諱東陽嘗補邑庠諸生居常好修嗜內典二十年不問家人產雅從善知識遊隆慶改元澹然為居士而北探諸名勝巨剎訪有遒耆德寓清苑越三寒暑登銀山法華寺從大光和尚祝髮進具尋居羊山秀峯庵名德日起鶉衣一衲不裓不襦不履諸陵中貴人多檀施弗之顧安七十二眾期千日親為說法闡三教宗旨時休寧汪司馬道昆奉詔行邊道出諸陵期督府法華寺聞師高德乃趣一沙彌逆至見師敝衲曾不掩骭祁寒無所侵汪與督府避席禮之擕入洞中坐石牀與語師略舉西來意督府灑然信服汪問千日畢能作常住乎曰無常無住明日辭歸越旬有五日立春羊山放光五色又越七日除夕集眾告曰元年元日吾當行矣汝等識字者用耳聞經不識字者用心念佛務禪定智慧務濟物普心即此是佛慎弗他求汝等勉之除夜既半命弟子視中星曰夜午乎曰午矣師曰未也日午乃行元日羊山復放五色光如嚮至日中師辭眾坐化越七日闍維復放光如嚮大眾與諸中貴人望光對師羅拜曰佛耶佛耶願以此光普照下土已而舍利纍然督府治塔藏之汪公為之銘實萬曆元年正月也</p>
</div>
<div class='div-other'><a id='mulu4935' />
<p class='h4'>泗洲菴僧</p><p>按浙江通志泗洲菴僧不知何許人嘉隆間住泗洲菴戒行嚴謹機鋒不露遇歲饑煑菜葉及草卉食之無瘠容年七十餘忽自往市大缸二置菴後穿土先瘞一缸以一缸寘其側一日囑其徒曰某日當西行三日後舁余坐缸中以外缸覆之即覆以土毋效俗僧多事至期趺坐</p>
</div>
<div class='div-other'><a id='mulu4936' />
<p class='h4'>月潭</p><p>按太倉州志月潭和尚楊氏于出家五臺山受具足戒遊蜀卭僰山中最久隆慶辛未來婁弇州兄弟築室居之萬曆丙戌示寂弇州稱其不備三衣不強中食初得疾水飲五日絕水二日浴畢使誦無量壽佛經聽已坐化世壽一百十三僧臘九十八</p>
</div>
<div class='div-other'><a id='mulu4937' />
<p class='h4'>明堅</p><p>按嘉興府志明堅雲岫菴僧也菴初廢於正德辛未堅以是年始生至隆慶辛未堅從百法寺來卓錫於此菴復興堅精嚴戒律經年閉關趺坐緇素多敬信之</p>
</div>
<div class='div-other'><a id='mulu4938' />
<p class='h4'>如元</p><p>按嘉興府志蕭山史氏子少有室棄之入雲岫投堅師披剃叅宏法師受具足戒復歸雲岫力修淨土不窺戶閾者二十餘年所至密跡潛蹤人自依依不能去</p>
</div>
<div class='div-other'><a id='mulu4939' />
<p class='h4'>道濟</p><p>按嘉興府志道濟字法舟嘉禾人也張氏子少爽拔未嘗入鄉校而議辯宿成為里中所異年十八忽猛省白父母求出家不許日夜趺坐不事生產遂入天寧寺為行者後依吉庵祚禪師朝夕叅叩偶行廊廡間聞佛殿磬響豁然有悟祚即可之繼謁古印雲峯諸師日益深奧至長安覺王寺受請為第一座室中秉拂橫機無所讓後徙鹽官徙武康由金陵還欈李天寧暨靈光諸剎繼又買舟南湖信風而舵不決攸往舟之所向歡聲載途舟之所背罔不自失未幾棄去入湖之弁山復自弁山歸天寧禪堂遂終老焉</p>
</div>
<div class='div-other'><a id='mulu4940' />
<p class='h4'>孤舟</p><p>按四川總志孤舟禪師姓氏未詳萬曆初至真安磻溪寺面壁數年一日謂主僧曰明日予逝矣寺外二樹將折一折有聲即長老一折無聲即予也次日二樹果折念偈曰勘破無無世界了然何物心頭自性已歸圓寂清風明月自由端坐而逝</p>
</div>
<div class='div-other'><a id='mulu4941' />
<p class='h4'>紹乾</p><p>按四川總志紹乾號一清後更號萬竹性恬淡篤學葺茅峨山雪巗僅可容膝茹菜三年神氣和暢還成都道友犀泉結廬百花潭上直究心宗一日幡然若醒嚮道甚力人南都講肆聽者如市復挂席五臺刺血研金書法華九載萬曆初入燕京棲普賢庵刊行彌陀箋註講演諸經陳李二太后遙授紫衣敬禮之時鷲峰寺有栴檀像人皆莫知其源乾一見識之曰此優填王所刻世尊像也當時佛摩頂記云千年後當往震旦利益有緣人故今屆期自出耳後還成都蜀王造講堂於浣花溪側居之一日登堂集眾端坐而逝</p>
</div>
<div class='div-other'><a id='mulu4942' />
<p class='h4'>無遐</p><p>按四川總志無遐不知何許人居九峰山絕頂修行時往來村落中見村民馬安女甫週歲有病以破布繻餌之立愈又曰此女當貴後適庠生趙之辛果封恭人常至縣詣邊氏家一徒羨其侈麗曰汝樂之何不遂來後三日徒死邊氏舉子哭不食乳師往探摩其頂曰既來何須哭耶子遂輟哭一日語弟子治齋邀諸山作別諸僧至舉齋一笑而逝</p>
</div>
<div class='div-other'><a id='mulu4943' />
<p class='h4'>真節</p><p>按明高僧傳應天棲霞寺釋真節號素庵襄陽人也少為郡弟子忽宿根內萌辭割親愛禮明休和尚祝髮既而北遊京師徧叅講席居秀法師座下饜餐法喜深得賢首之印師之學富內外諸方每以龍象推之久之負錫南遷金陵出主攝山棲霞眾逾三百教備五乘據師子座撾大法鼓三十餘年檀施之餘拓地為廬時殷宗伯得瑯琊大士像五臺陸公亦鑄金像悉歸師供奉羅叅知署曰圓通精舍句曲李石麓學士盟為方外交師闡大法不以期限嘗講法華經至多寶塔品空忽現寶塔於座前一如經言四眾跂觀灑然希覯中使張某奉慈聖皇太后命至同覩聖瑞乃出尚方金縷僧伽梨衣一襲宣慈旨賜之即於講堂之西建一浮圖以徵神化汪道昆記其事</p>
</div>
<div class='div-other'><a id='mulu4944' />
<p class='h4'>妙琴</p><p>按四川總志妙琴字無絃華陽人母高氏有娠每見異像生而姿貌奇古善詩工書畫里人得一紙珍重如寶入楚又以畫牛得名稱牛和尚返蜀住草堂構室榿東有梅萼千株畫梅入妙自號梅屋老人學憲五岳陳公嘉重之與琴賡詠萬曆九年趺坐道偈而終</p>
</div>
<div class='div-other'><a id='mulu4945' />
<p class='h4'>常樂寺僧</p><p>按合肥縣志常樂寺僧肥之北鄉人隆萬間修淨土業苦行數十年久之積薪十餘挑莫曉其旨至日沐浴辭大眾登跏坐其上言貌如常眾環伺之僧張目曰何須爾俄見青碧焰光騰騰若電自口鼻中迸出燃柴燔其軀頃刻而盡獲舍利數十粒惜逸其名</p>
</div>
<div class='div-other'><a id='mulu4946' />
<p class='h4'>超乾</p><p>按武進縣志僧無知開法寺僧出家時方丈野航師見其不凡命名超乾令事火頭三載朝夕勤勞復職園頭芟鋤灌溉不倦行住坐臥惟持金剛經所得布施隨手轉施於人甲子歲年六十六月二十八日忽向堂頭云初一日午時別師逝矣堂頭問汝有何見解能去如是答云只是一箇無得無說一句至七月朔焚香禮佛告別大眾踴躍前行入龕趺坐堂頭為舉火龕頂清煙直上一時而化遠近禮拜者千數</p>
</div>
<div class='div-other'><a id='mulu4947' />
<p class='h4'>德愛</p><p>按四川總志德愛常自號印心華陽人生而失怙恃乳媼不飲茹者方咽乳七歲出家聰慧好道通儒佛兼知醫遇病輙施藥救之壬子歲荒飯僧及流民活者甚眾晚年歸剎止觀棲禪臨終西嚮說偈而終鼻下雙珠尺餘光彩瑩然是夜西上紅光竟夕不散</p>
</div>
<div class='div-other'><a id='mulu4948' />
<p class='h4'>樂靜</p><p>按四川總志樂靜安邑譚氏子嘉靖壬辰祝髮南叅還蜀嗣海藏住道峯院萬曆十一年元旦索筆書偈曰只此漚泡幻影相隨六十餘年橫眠三界剎那無處顛倒人間皎然空花影絕見聞寂寂虛閑問取雪菴面目處處綠水青山書畢跏趺而逝</p>
</div>
<div class='div-other'><a id='mulu4949' />
<p class='h4'>袾宏</p><p>按列朝詩集袾宏字佛慧號蓮池俗姓沈氏仁和人年十七為諸生三十二歲辭家祝髮<span class='corr'>徧</span>叅諸方煉魔於伏牛叅徧融笑巖於京師皆有開發過東昌有悟作偈曰二十年前事可疑三千里外遇何奇焚香擲戟渾如夢魔佛空爭是與非初發足叅方從叅究念佛得力至是乃歸併淨土一門普攝三根乞食梵村見雲棲山水幽寂遂有終焉之志結茅三楹絕糧七日倚壁危坐已而環山多虎患師發悲懇諷經施食虎遂遠徙歲大旱擊木魚循田念佛雨隨足跡而注居民德之遂成蘭若道風大扇四眾歙集首倡毗尼以立基本單提念佛以攝禪淨人稱雲棲菩薩精嚴傑出諸方念佛專勤遠追蓮社而不知其砥狂禪搘末法深心密慮人固未易測也住山三十餘年以乙卯七月別眾示寂臨行張目云老實念佛勿捏怪勿壞我規矩向西念佛而逝全身塔於五雲山之麓夏八十有一憨山大師銘其塔曰師以平等大悲攝化一時非佛言不言非佛行不行非佛事不作佛囑末世護持正法者依四安樂行師實以之先儒稱寂音為僧中班馬予謂師為法門之周孔也師所著述多發揮戒淨法門不事詞藻為後學所宗誦焉</p>
</div>
<div class='div-other'><a id='mulu4950' />
<p class='h4'>真源</p><p>按寧波府志真源號冲庵姓孫氏少業儒年三十出家隨侍蓮池師質心篤行為高座弟子自言生平未嘗出一妄語萌一妄念著有金剛楞嚴疏解赴講席數十處挹其道貌如坐春風自念福薄不受人禮拜年八十一端坐而逝異香經宿不散</p>
</div>
<div class='div-other'><a id='mulu4951' />
<p class='h4'>洪恩</p><p>按列朝詩集洪恩金陵黃氏子年十二出家長干寺剪髮于元奘塔前長于憨山大師一歲比肩為沙彌無著天親如也事無極法師般若內薰夙習頓覺讀內外典利如奔馬不勞問辨而堂奧歷然以無師智得大辨才憨大師北遊遂以弘法為己任日據華座講演諸經盡掃訓故單提本文拈示言外之旨恆教學人以理觀為入法之門說法三十年如摩尼圓照化雨普沾賢首一宗為得法弟得繼席者以百計秉法而轉教者以千計南北法席之盛近代所未有也公高額廣顴肌理如玉具大人相所至䞋施雲委不推不戀博通經史攻習翰墨登山臨水聽歌度曲隨順世緣了無迎拒晚年開接待院於吳之望亭日則隨眾作務夜則篝燈說法以積勞示微疾沐浴端坐說偈而逝歸葬於雪浪山余為補撰塔銘公年十八佛法淹通乃留心義學聽極師演華嚴大疏五地聖人於後得智中起世俗念學間技藝涉俗利生嘗言不讀萬卷書不知佛法博綜外典旁及唐詩晉字帷燈晝被日夜不置丹黃紛披几案盡黑萬曆中江南開士多博通詩翰者亦公與憨大師導師也江夏郭文毅公為南祭酒僧徒譖公於郭公偽為公批抹郭公詩集御袖以示之郭公大怒逐公僅而得免先是憨大師在長安郭公以詩就政大師信筆評定多所是正郭公心弗善也<span class='corr'>已</span>而聞雪浪嗤點之語頓足曰何物二老禿皆有意揶揄我其怒益不可解憨為余言如此</p>
</div>
<div class='div-other'><a id='mulu4952' />
<p class='h4'>真可</p><p>按列朝詩集真可字達觀世居吳江太湖之濱族姓沈氏五歲不語有異僧過其門摩頂謂曰此兒出家當為人天師言訖不見遂能言兒時志氣雄放不可羈勒年十七仗劍遊塞上行至蘇州遇雨宿虎丘僧舍聞僧夜誦八十八佛名心大悅侵晨即解腰纏十餘金授僧設齋剃髮二十從講師受具戒叅張拙秀才偈頭面俱腫一日忽悟腫處頓消自是凌轢諸方嘗曰使我在臨濟德山座下一掌便醒安用如何若何過匡山窮相宗奧義遊五臺至京師叅徧融笑巖諸老發明大事歸吳復楞嚴廢寺於嘉禾創刻藏緣於徑山再入燕訪憨山於東海復戒壇於檀柘西遊峨眉下瞿塘過荊襄登太和憇匡廬復歸宗古寺師相好端嚴眉目秀發所謂雲門堂堂氣宇如王戒律精嚴如銀山鐵壁莫可梯傍接引為人如蒼鷹攫兔一見即欲生擒心愈慈手愈毒入其室者凄然煖然靡不毛伐骨換所至護持正法摧伏外魔賢士大夫焚香頂禮涕淚悲泣果以為人天師也師在匡山聞憨山以弘法被難遠戍雷陽歎曰法門無人矣南康太守吳寶秀以礦稅被逮其妻投繯死歎曰閹人橫行至此世道不可為矣乃決策入都門謂人曰海印不歸我為法一大負礦稅不止我救一大負傳燈錄不續我慧一大負捨此一具貧骨釋此不復走王舍城矣先是師遊石徑山得琬公所藏貯佛舍利慈聖皇太后迎入內供三日特賜紫伽黎神宗手書金剛經汗下漬紙遣近侍質問師以偈答曰御汗一滴萬世津梁無窮法藏從此放光上覽之大喜及妖書獄起逮入詔獄有旨下所司審問而執政者意在鉤黨欲牽連殺師上初不知也師既被笞血肉狼籍笑曰世事如此久住何為索浴說偈堅坐而逝時癸卯之十二月也師化後待命六日自春及秋霖雨漂浸南遷又十二年葬於徑山荼毗之日肉身儼然舍利無筭</p>
</div>
<div class='div-other'><a id='mulu4953' />
<p class='h4'>法會</p><p>按嘉興府志雲谷禪師諱法會胥山鄉人也薙髮大雲寺年十七遊天寧遇濟法舟䇿發之遂攜錫遊方至陽羨見古林禪師教叅一歸何處語豁然有省晚歸大雲隨方引誘從而歸化者數千人萬曆二年冬主三陳禪會擇日端坐瞑目而逝入龕五日迎歸大雲怡然如生</p>
</div>
<div class='div-other'><a id='mulu4954' />
<p class='h4'>如安</p><p>按淮安府志如安山陽人幼穎異齋食皈依竺乾究內典涉獵儒書善鍾王墨妙工聲詩弱冠自祝髮大悲庵師古燈和尚已而遠遊四方禮名山印心少室二十載還淮以大小乘定慧等法根引喻習慈忍行藉藉人士孚相證議郡守邵元哲更寺額通源周刑部三錫為建妙法堂郡守宋祖舜卿縉大叅高登龍伯仲捐金二百餘為置常住田二區齋十方僧遂辟穀五旬擇新秋日坐化面不改色葬於烈女祠西所著詩文即心諸錄藏於龕</p>
</div>
<div class='div-other'><a id='mulu4955' />
<p class='h4'>德清</p><p>按列朝詩集德清字澄印全椒人俗姓蔡氏年十二辭親入報恩寺與雪浪恩公並事無極法師內江趙文肅公摩其頂曰兒他日人天師也師以江南習氣軟暖宜入春冰夏雪苦寒不可耐之地以痛自磨厲飄然北邁叅徧融笑岩二老偕妙峰登公樓北臺之龍門老屋數椽在萬山冰雪中日尋緣溪橫彴危坐其上忽然忘身眾籟闃寂身心湛然如大圓鏡大事既徹光明四照慈聖皇太后建祈儲道場於五臺師與妙峰實主其事光宗應期降誕師乃棲東海之牢山慈聖遣使再徵不能致布金造寺賜額曰海印居十三年而黃冠之難作飛章逮繫拷掠備至按慈聖前後所賜帑金以二十萬計師從容仰對謂當體聖孝存國體賑饑三千金有內府簿籍可考乃坐私造寺院遣戍雷陽以丙申二月抵戍所癘饑三年白骨蔽野如坐屍陀林中遂成楞伽筆記䚂衣見大師執戟轅門效大慧冠巾說法乃構丈室於行間時與諸來弟子作夢幻佛事乃以金鼓為鐘磬以旗幟為幡幢以刁斗為鉢盂以長戈為錫杖以三軍為法侶以行伍為清規以吶喊為潮音以叅謁為禮拜以諸魔為眷屬居然一大道場也居五年住錫曹溪大鑒之道勃焉中興甲寅慈聖賓天詔至乃慟哭披剃返初服於是東遊吳越赴紫柏之葬於雙徑弔蓮池於雲棲結庵廬山五乳峰下效遠公六時刻漏專修淨業居四年復往曹溪示微疾沐浴焚香集眾告別危坐而逝天啟三年之十月也師化之次年弟子居廬山者奉全身歸五乳塔而藏焉兦何以地之不墨食謀改葬弗果粵人官南康者復奉其龕歸曹溪將茶毘啟而視之膚理柔輭鬚髮郁然乃加髹漆奉於六祖真身之側去五乳葬時又二十餘年矣師長身魁碩氣宇堂堂及物利生機用善巧如日暄雨潤加被而人不知稅礦之使所至如毒龍乳虎師以佛法攝受莫不心折首俯作禮而去所全活兩粵生靈不可筭數詔獄之詞引辨得體上全兩宮慈孝人始知師於牢戶瘴鄉皆能現身說法陰翊王度非虛語也師之東遊也得余而喜曰法門剎竿不憂倒却矣燈灺月落晤言亹亹所以付囑者甚至衰老無聞偷生視息錄師之詩而略記其行履不自知清淚之沾漬也師少與雪浪留心詞翰晚而伸紙信筆都無思議一一從光明藏中流出世諦文字固不足為師有無雪泥鴻爪亦略識其應跡云爾</p>
</div>
<div class='div-other'><a id='mulu4956' />
<p class='h4'>福全</p><p>按山西通志福全號妙峰七歲祝髮依蒲坂萬固寺即和尚習瑜伽法忽見永明禪師聽講楞嚴即解悟度海謁補陀回至淨五臺寺龍翻石刺舌血書華嚴一部修建無遮大會神宗聞而嘉之賜繡冠繡衲真來佛子之號移錫蘆芽造萬佛鐵塔鑿萬佛石洞峨嵋造銅殿一五臺一華山一俱莊嚴精妙太原建浮圖於郡城左慈聖太后佐以金錢塔成雙峙名曰宣文後歸臺山趺坐而逝羣鳥悲號異光匝地兩宮遣中常侍賜祭葬焉按臺蘇公惟霖贊曰真來佛無一物苦竹空莊嚴間山鳥鳴聖凡哭哭不徹塔中骨</p>
</div>
<div class='div-other'><a id='mulu4957' />
<p class='h4'>法忠</p><p>按歙縣志法忠號敬堂邑曹氏子生而好端坐不與羣兒嬉年十九遇大機和尚遂剃染焉行脚至少林依大千潤叩單傳之旨復走長安謁遍融月心指示心要有所領悟尋遊五臺訪妙峰於冰雪中棄去入伏牛火場調煉三業南還登匡廬之雨天坪喜其高勝遂居之衲子雲集成大叢林劉雲嶠額其寺曰雲中忠居恆訓導有方隨機利應發言痛至無不心領樂安王父子致敬延禮終身不懈陳赤石葛屺瞻輩咸相造訪住雲中二十餘年如一日視十方衲子如一己蓋其寔具足行門者也世壽八十而終憨山德清銘其塔</p>
</div>
<div class='div-other'><a id='mulu4958' />
<p class='h4'>無著</p><p>按列朝詩集無著字了虛宜興人住銅官山中通脫疎放傲然自得見人輙叉手高坐不縛沙門威儀遊虞山與瞿元立嚴道徹善嘗立三年禪期掩關北山未浹辰突入元立坐中元立怪問之曰吾不耐枯坐作死人已破關出矣馮開之嘗問曰近日山居作何功課答曰讀得晉書一部其坦率如此紫柏老人知其高伉欲折服之紫柏在東南輙避數百里外伺其去而後返余嘗問公何故畏老人如虎笑曰老人非四目兩口怕吃他一頓痛棒耳著公好作小詩余為書生嘗以寸紙作小字示余多超然之致後示寂陽羨山中惜其詩不存</p>
</div>
<div class='div-other'><a id='mulu4959' />
<p class='h4'>真清</p><p>按明高僧傳天台慈雲寺釋真清號象先長沙湘潭羅氏子也生而穎異脩幹玉立威儀嚴肅不妄言笑日誦經史數千言終身不忘一字父為河南縣尹常對賓朋以大器期之年十五補邑弟子員偶有異僧過而目之曰此法門之良驥也十九因家難起遂投南嶽伏虎巖依寶珠和尚薙染受具足戒令看無字話自是一心叅究寒暑不輟至二十五從珠遊金陵探禹穴因舟觸岸有聲忽有省珠大喜曰幸子大事<span class='corr'>已</span>明善宜保護珠以年高自普陀棲隱於下天竺時內臣張公永慕珠道行密奏張太后賜紫色僧伽黎衣以徵其德珠忽一日命師曰吾欲觀化無令人入聞吾擊磬聲當啟戶數日不聞動定師密窺牖隙見珠鼻柱垂地越一日聞磬師方排闥而入珠已泯然逝矣珠既化去師乃訪鹽官古蹟駐錫覺皇俄患背疾感雲長入夢授藥病愈時佛慧寺月溪法師講起信論於吉祥豔師乃率眾延唱臨濟宗旨眾扣師宗師從容語之曰圓宗無象滿教難思我若有宗可講非但法堂前草深一丈即真空亦為緣慮之塲汝若有法可聽豈特頭上安頭實際却為聲名之境三世諸佛歷代祖師不過以楔出楔隨迷遣迷是故會旨者山嶽易移乖宗者錙銖難入况起信之旨大徹宗乘何須更煩忉怛勉之眾皆稽首而退師乃南遊天台窮搜勝絕懷無見覩之高風誅茆其塔前三年有荊山法師赴石梁之社偕師至毗陵末慶互以楞嚴叅究荊山歎曰某所講經雖精微于佛語聞師所論誠出卷於塵中師欲返初服而禮部唐公荊川留結千日之期<span class='corr'>已</span>而復歸天台古平田寺臨海王司寇敬所入山訪道訂為方外交隨遷華頂天柱峯修大小彌陀懺六年暇則敷演十乘闡明三觀故四方學者雲集戶外之履常滿一夕夢琳宮綺麗寶樹參差見彌陀三聖師方展拜傍有沙彌授與一牌書曰戒香薰修寤知中品往生之象也蓋師日勤五悔密持梵網心地品及十六觀經為常課是亦精誠之所感耳嘗示眾曰大乘八萬小乘三千實整六和之模範出三界之梯航也今世之高流輕蔑律儀惟恃見解遂令後學不遵佛制輒犯規繩本自無愆誤造深罪饒他才過七步辯若懸河不免識墮鐵城終未解脫汝等勉之萬曆丁亥八月慈聖宣文明肅皇太后遣使降旨褒崇賜金紋紫方袍以寵之十月王太初居士因丁內艱請師就末明禪室闡妙宗鈔百日為期時台郡王埋刑某親登雲嶠而設供焉戊子歲儉羣盜蜂起相戒無敢入師之室檇李五臺居士陸光祖虛芙蓉之席見招辭不赴忽謂眾曰桃源之慈雲實懶融四世孫為開山唐天寶賜額曰雲居山曰安國五代德韶國師中興為第二道場末明壽禪師剃髮之所今坐禪石末明菴故址在焉韶公常領徒五百說法此地昔螺溪寂法師請復台教諦觀亦親禮足皆此寺也今為豪民奪之將為掩骨之所竊思朝廷千數百年之香火一旦為俗子葬地誰之罪也遂罄衣鉢贖歸之將謀興建俄雲間陸宗伯平泉聘說法於本一院李方伯沖涵聘講於桐川再畢返棹嘉禾龍淵歘抱疾告門人曰夜來神人啟我為魏府子其富貴非吾所志也遂付衣鉢遺囑弟子如法闍維盡發長物於五臺雲棲西興五處飯僧有勉服藥石者師謝曰生死藥能拒乎吾淨土緣熟聖境冥現此人間世固不久矣是歲正月七日乃絕粒惟飲檀香水而已期於二十九日告終每日雖米漿不入於口與眾說無生法誨諭進修而拳拳弗倦至夕乃起別眾曰吾即逝矣無以世俗事累我眾請曰和尚往生淨土九品奚居曰中品中生也眾曰胡不上品生耶曰吾戒香所薰位止中品言畢泊然而逝延五日顏色紅潤如生手足溫輭怡容可掬弔者無敢下拜荼毗日天色霽明淨無纖翳舉火之際忽有片雲如蓋凝覆其上灑微雨數點煙燄起時異香充塞內自殿閣僧房外自路人船子所聞種種隨力不同火餘骨有三色而鏘鏘有聲紅者如桃白者如玉綠者潤似琅玕猶香氣郁郁師生於嘉靖丁酉十二月二十六日示寂於萬曆癸巳正月二十九日世壽五十七臘三十八如惺抱骨初建塔慈雲之南岡壬寅遷於寺西螺師山右繡文溪之上武塘了凡居士袁黃撰銘</p>
</div></div></div></div>
</div><!-- end of div[@id='body'] -->
</body></html>