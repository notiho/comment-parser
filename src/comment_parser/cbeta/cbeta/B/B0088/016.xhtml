<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu552' />
<div class='div-other'>
<p class='h2'>欽定古今圖書集成博物彙編神異典　第七十卷目錄</p>
<ul class="">
<li>釋教部藝文三
<ul class="">
<li>答元圃園講頌令　梁蕭統</li>

<li>上大法頌表　簡文帝</li>

<li>上武帝菩提樹頌啟　同前</li>

<li>謝勅齎錢并白檀香充法會啟　同前</li>

<li>謝勅齎苦行像并佛蹟啟　同前</li>

<li>謝賚納袈裟啟　同前</li>

<li>謝勅聽從舍利入殿禮拜啟　同前</li>

<li>謝勅使入光嚴殿禮拜啟　同前</li>

<li>謝勅為建涅槃懺啟　同前</li>

<li>答湘東王書　同前</li>

<li>又答湘東王書　同前</li>

<li>八關齋制序　同前</li>

<li>大法頌　同前</li>

<li>元圃園講頌　同前</li>

<li>菩提樹頌　同前</li>

<li>悔高慢文　同前</li>

<li>六根懺文　同前</li>

<li>唱導文　同前</li>

<li>千佛願文　同前</li>

<li>為諸寺檀越願疏　同前</li>
</ul></li>
</ul></div>
<p class='juan'>神異典第七十卷</p>
<div class='div-other'><a id='mulu553' />
<p class='h2'>釋教部藝文三</p>
<div class='div-other'><a id='mulu554' />
<p class='h3'>答元圃園講頌令</p><p class="byline">梁蕭統</p><p>得書并所製講頌首尾可觀殊成佳作辭典文豔既溫且雅豈直斐然有意可謂卓爾不羣覽以廻環良同愈疾至於雙因八辯彌有法席之致銀草金雲殊得物色之美吾在原之意甚用欣懌遲面乃悉此不盡言綂報</p>
</div>
<div class='div-other'><a id='mulu555' />
<p class='h3'>上大法頌表</p><p class="byline">簡文帝</p><p>臣綱言臣聞至理隆而德音闡成功臻而頌聲作在乎奚斯考甫神雀嘉樹或止事乎區中慶昭乎一物猶且手舞足蹈傳式方來况乃道出百非義高三代而可閣筆韜詞詠歌不作者也伏惟陛下天上天下妙覺之理獨圓三千大千無緣之慈普被慧舟匪隔法力無垠躬紆尊極降宣至理澤雨無偏心田受潤是以九圍共溺竝識歸涯萬國均夢一日俱曉佛法之勝事國家之至美稽之上古未有斯盛雅頌之作不可闕也謹上大法頌一首曹丕從征之賦劉坦遊侍之談曾無連類伏兼悚恧不勝喜悅之誠謹遣狀詔鍾超寶奉表獻頌以聞</p>
</div>
<div class='div-other'><a id='mulu556' />
<p class='h3'>上武帝菩提樹頌啟</p><p class="byline">同前</p><p>臣聞擊轅小唱有慕風雅巴人淺曲實仰陽春是以葑葵細葉有傾朝景爝火微光不能自息伏惟陛下至德欽明元猷廣運乃神乃聖道跨軒媯正覺正真功符圓極常住為樂法喜為甘慈雨被於無垠睿化覃於幽顯故八風調四氣正天下定海外安弘龍窟之威紹鷲山之法無為不住實愍蒼生無相乃宣引歸真域製茲道樹顯此金容使誓願者結因頂禮者增福會途已一古今誰二伏以器表承露東阿薦銘瑞啟黃龍中山興頌臣雖不敏實有愚心謹上菩提樹頌一首學謝稽古思非沈鬱不足以光揚盛德髣髴一隅願恧芻言伏祗慙震謹啟</p>
</div>
<div class='div-other'><a id='mulu557' />
<p class='h3'>謝敕齎錢并白檀香充法會啟</p><p class="byline">同前</p><p>臣綱啟傳詔奉宣敕旨以臣明法會垂齎錢二十萬白檀薰陸[卄/殘]香各十斤黃紙詔書先開泉府青雲好氣次集桂宮貨重文龜芳踰麗草散金廡下止及軍吏積穀充家纔班親族未若資此良田方開五蓋入茲法度長出四流假詞敬祖尚慚難述借辯君卿猶知非謝不任荷戴謹啟事以聞</p>
</div>
<div class='div-other'><a id='mulu558' />
<p class='h3'>謝敕賷苦行像并佛跡啟</p><p class="byline">同前</p><p>臣綱啟舍人顧[序-予+疌]奉宣敕旨以金銅苦行佛并佛跡供養具等賷使供養伏以六年道樹超出四魔千輻足輪德圓萬善故能聞見悟解逢遇祛塵天聽恩隆曲加獎被謹修飾櫩宇齋潔身心翹仰慈光伏待昭降千唱四辯尚不宣心輕毫弱簡豈能陳謝不任下情謹啟事謝聞</p>
</div>
<div class='div-other'><a id='mulu559' />
<p class='h3'>謝賚納袈裟啟</p><p class="byline">同前</p><p>臣綱啟宣傳左右俞景茂奉宣勅旨垂賚鬱泥真納九條袈裟一緣精同織縷巧均結毳邁彼良疇成斯妙服雖復貴比千金輕踰二兩無以匹此洪恩方斯殊賚臣臥疾累旬未堪行踐不獲即被新染陪侍寶坊塵緣穢體愧荷相集不任慙悚之至謹啟事謝聞</p>
</div>
<div class='div-other'><a id='mulu560' />
<p class='h3'>謝敕聽從舍利入殿禮拜啟</p><p class="byline">同前</p><p>臣綱啟舍人王景曜至奉宣敕旨曲垂逮問并聽臣隨從舍利入殿禮拜謹奉秋色照澄預表光瑞臣比身心得無障惱明陪扈寶函謹鞠躬恭到但不生羽翼無假神通身升淨土高排閶闔足踐蓮華方茲非喻行躡寶梯比斯未重誘導殊恩實廻始望顧茲塵縛喜戴不勝謹啟</p>
</div>
<div class='div-other'><a id='mulu561' />
<p class='h3'>謝敕使入光嚴殿禮拜啟</p><p class="byline">同前</p><p>臣綱啟舍人王景曜奉宣敕旨曲垂勞問并使明入光嚴殿禮拜法身謹奉臣粗蒙恩造明守開恭到遂以勞屢升淨土風積水厚不足為喻微心悚躍上謝無辭不任下情謹啟事謝聞</p>
</div>
<div class='div-other'><a id='mulu562' />
<p class='h3'>謝敕為建涅槃懺啟</p><p class="byline">同前</p><p>臣綱啟伏聞敕旨垂為臣於同泰寺瑞應殿建涅槃懺臣障雜多災身穢饒疾鍼艾湯液每黷天覽重蒙曲慈降斯大福冀慧雨微垂即滅身火梵風纔起私得清涼無事非恩伏枕何答不任下情謹奉啟謝聞</p>
</div>
<div class='div-other'><a id='mulu563' />
<p class='h3'>答湘東王書</p><p class="byline">同前</p><p>暮春美景風雲韶麗蘭葉堪把沂川可浴弟召南寡訟時綴甘棠之陰冀州為政暫止褰䄡之務唐景薦大言之賦安汰述連環之辯盡遊翫之美致足樂耶吾春初臥疾極成委弊雖西山白鹿懼不能瘉子預赤丸尚憂未振高臥六安每思扁鵲之問靜然四屋念絕修都之香豈望文殊之來獨思吳客之<span class='corr'>辨</span>屬以皇上慈被率土甘露聿宣鳴銀鼓於寶坊轉金輪於香地法雷驚夢慧日暉朝道俗輻輳遠邇畢集聽眾白黑日可兩三萬獨以疾障致隔聞道豈止楊僕有關外之傷周南起留滯之恨第十三日始侍法筵所以君長近還未堪執筆敬祖前邁裁欲勝衣每自念此愍然失慮江之遠矣寤寐相思每得弟書輕疴遺疾尋別有信此無所伸</p>
</div>
<div class='div-other'><a id='mulu564' />
<p class='h3'>又答湘東王書</p><p class="byline">同前</p><p>十八日晚於華林閣外省中得弟九月一日書甚慰懸想秋節淒清比如常也州事多少無足疲勞濠梁之氣不異恆日差盡怡悅時有樂事游士文賓比得談賞終宴追隨何如近日注漢功夫轉有次第思見此書有甚饑惄吾蒙受菩薩禁戒簉預大士此十二日便於東城私懺十七日旦早入寶雲壁門照日銅龍吐霧紅泉含影青蓮吐芳法侶成羣金山滿座身心快樂得未曾有昨旦平等寺法會中後無礙受持天儀臨席睟容親證拜伏雖多疲勞頓遣剃頂之時此心特至心口自謀併欲剪落無疑馬援遣蝨之談不辭應氏赤壺之諷僧璡典議不異昔日竟日問璡殊均子路探鉤取名名曰因理皇情印可今便奉行昨晡後方還所住徐摛庾吾羌恆日夕鏡遠在直時來左右但不得倜儻殊異盤下之時稍習節文欲避酒泉之職尹王相去既爾伸款對臨汝侯比多屬疾來宮小稀其間信使差得其簡<span class='corr'>[暘-勿+((傘-(企-止))-┬+(一/ㄎ))]</span>兼詹事暕為洗馬時伸話言數語論辯句之侯東撫復成離闊衡山九嶷尋應引邁臨岐有歎望水興嗟但吾自至都<span class='corr'>已</span>來意志忽怳雖開口而笑不得真樂不復飲酒垂二十旬次公醒狂自成無理知耆艾數信述吾經過適憶途遵江夏路出西浮日月易來已涉秋暮而韋述有長沮之弊必笑之災術異葛仙形均荀序弟復資其糧餼特為經營轉禍為福事均北叟分別已來每增慨憶歎因月積想逐時旋每有西郵事同撫䏶相見之期未知何日瞻言玉嶺靜對金關懷勞之深未嘗弭歇善自保惜及此不多綱疏</p>
</div>
<div class='div-other'><a id='mulu565' />
<p class='h3'>八關齋制序</p><p class="byline">同前</p><p>夫五宅易昏四流不汩業動心風情漂愛燄自非識達真空照靈珠於難曉神緣妙境蓄慈根於未化無以却此四魔登茲十善今列筵肅靜高宇間邃香吐六銖烟浮五色目對金容耳餐玉韻無容使情緣異染形不肅恭類倚於鴛宮同力於羊角宜制此心虵祛斯醉象立制如左咸勉聽思謹條八關齋制如左睡眠籌至不覺罰禮二十拜擎香鑪聽經三契一出不請<span class='corr'>刺</span>罰禮十拜二出過三契經不還罰禮十拜三鄰座睡眠維那至而不語者罰禮十拜四鄰座睡眠私相容隱不語維那者罰禮十拜五維那不勤聽察有犯制者不即糺舉為眾座所發覺者維那罰禮二十拜擎香鑪聽經三契六白黑維那更相糺察若有阿隱罰禮二十拜七聽經契終有不唱讚者罰禮十拜八請刺無次第罰禮十拜九請刺白黑刺有誤者罰禮十拜</p>
</div>
<div class='div-other'><a id='mulu566' />
<p class='h3'>大法頌<span class='note-inline'>(有序)</span></p><p class="byline">同前</p><p style="margin-left:1em">皇<span class='corr'>帝</span>以湛然法身不捨本誓神力示現降應茲土龍顏日角參漏重瞳衡表連珠文為玉斗自納麓開基天地之德已布封唐啟迹日月之照先明百揆之序方舜九河之導均禹尚弘事殷之禮且屈在田之則自五昴朝飛告赤文之瑞其雨七日受綠色之符神器有歸鼎運斯集焦門厭棄德之君鮪水發白旄之陣然後受皇天之眷命當四海之樂推豈假祀蚩<span class='corr'>尤</span>於沛庭託河冰於王霸於時鳳鳳裂序蒼蒼舛度乃選五石以補之坤軸傾斜積冰發坼乃緯九藪而正之陰兔兩重陽烏三足乃定王業以暉之攝提乖方孟陬失紀乃置清臺而辨之維冠冕於已頹綴珩珮於既毀自憑玉几握天鏡履璿璣而端拱居巖廊而淵默於今三十有二載也是以天德一於上地數二於下復朗參辰不易日月兩曜如合璧五精如連珠禋宗類昊虔丘禮澤敬行五祀功被百神川嶽呈祥風烟効祉青雲干呂黃氣出翼聽隃山之威鳳製大夏之貞筠陽管叶春雌鍾應律上林之課匪疎相府之占無謬奏六英於若水張咸池於洞庭秉翟動和天之樂建華宣易俗之奏協律有渢渢之序典樂致雍雍之節詩書乃陳緗縹斯備蒲輪受伏生之誦科斗薦魯宅之文蒸栗殺青玉牒石記填委廣內暉煥麒麟置台命袞法河依嶽建職樹司區雲祥火高山容與赤黻邐迤色麗文翬章研織烏諫鼓高懸芻言不棄肺石通惋書謗橋板草名指佞便辟去朝獸稱觸罪奸回放黜是以龍翔鳳集河溓海夷露下若飴泉浮如醴桂薪不斧而丹甑自熟玉臯詎率而銀甕斯滿河光似幕樹彩成車氛氳四照暉麗五色神明磊落徵祥布濩金鱗鐵面貢碧砮之賝航海梯山奉白環之使戴日戴斗靡不來王太平太蒙無思不服方叔召虎之臣均鼙應鼓之將秉龍虎之祕韜握朱元之異略受脤於廟堂之上揚威於關塞之下出玉門而直指度金城而奏策蕩雜種之殘妖匡中原之塗炭北臨地脉西出天渠昆夷罷患夙沙自服獲邊陲之鹿懸密須之鼓[葶-丁+呆]街有受纓之虜詔水觀受降之首四表無塵六合共貫皇德隆矣太平之風浹乎無外矣天子內韜無生之至慧外應體乾之弘迹將欲改權教示實道遣方便之說導化城之迷乃端扆神居吁而言曰若夫眇夢華胥怡然姑射服齊宮於元扈想至治於汾陽輕九鼎於褰裳視萬乘如脫屣斯蓋示至公之要道未臻於出世也至於藏金玉於川岫棄琴瑟乎大壑卑宮菲食茨堂土階彤車非巧鹿裘靡飾斯蓋示物以儉亦未階於出世也解網放禽穿泉掩胔起泣辜之澤行扇暍之慈推溝之念有如不足納隍之心無忘宿寤蓋所以示物以為仁亦未階乎出世也紫府青丘陘山漳木敦河上之道文悅岐伯之章句甘泉啟太一之壇嵩山置奉高之邑碣石刻羨門之誓不期作交門之歌斯蓋止愛久齡事在諸己篤而為論彌有未弘雖獲巃嵷之禪終墮長生之難徒階三清之樂不祛八倒之境豈若燃智慧之炬照生死之闇出五陰之聚升六度之舟浮眾德之海踐不生之岸於是莊嚴國界建立道塲廣行利益開闡佛事驅彼眾生同躋仁壽引茲具縛俱入大乘九有傾心十方草靡如憑津濟咸賴歸依<span class='corr'>[暘-勿+((傘-(企-止))-┬+(一/ㄎ))]</span>乎若朝日之聞眾華霈乎若農夫之遇膏雨功德之翼已圓智慧之門必備以為般若經者方等大法峻極靡際深邃無底籠萬善乎無相兆九垓而無邊譬由枝川派別入大海而同味眾芳雜彩到須彌而一色空空不著如如俱會不合不散無去無來種覺可生允茲佛母羣典弗逮是號經王乃欲震一音雨法雨示五眼引重昏昭陽紀歲元枵次星夾鍾應乎仲春甲申在乎吉日將幸同秦大轉法輪茲寺者我皇之所建立改大理之署成伽藍之所化鐵繩為金沼變鐵網為香城照神光於熱沙起清涼於炎火千櫨嶻孼百栱穹隆紅璧元梁華榱玉砌三階齊列四注周流上玉翼而捫天飛銀楹而蔽景虹拖蜿垂承甍繞[檑-田+留]蓮抽井倒冒宇臨窻彤彤寶塔既等法華之座峩峩長表更同意樂之國下鑿白銀之塹傍暉金薄之甎高門洞啟不因銅馬之飾寶殿霞開無假鳳皇之瑞金輪燭日妙臨淄之地下層臺累駕邁宛委之空飛夏宇凝霜溫室含暖雕樓之內滴動而響生洞扉之裏鷦歸而氣激幢號摩尼旛懸金縷盤徑十丈鈴圍四斛舒七寶之交枝流八功之淨水地芝候月天華逆風法鼓夜鳴聲中聞法瓊枝旦動葉裏成音妙德陽之宮麗未央之閫故銅櫩三丈追嗤井幹玉樓十二遙恥神仙譬彼清凉之臺同符蘭臺之寺忉利照園之東帝釋天城之北故以辛壬癸甲緜蠻霮䨴吁哉其不可狀鏘鏘旰旰瓌譎雜錯邈乎其不可名於是璧日揚精景雲麗色薰風徐動淵露微垂後距屯威前茆警列武較星連鴻鐘吐響運天官之法駕啟天路之威神百靈扶持千乘雷動六虬齊軫七斗垂暉雲罕乘空勾陳翼駕超光躡景日被天廻金葢玉舉豹服鼉鼓纖驪沃若天馬半漠綠弓黃弩象飾魚文佽飛案節不勞斬蛟之劍虎賁弢羽豈假鳴烏之射湛湛奕奕轔轔赫赫出乎大通之門天子降雕輦之貴行接足之禮頂拜金山歸依月面如聞萬歲之聲若觀六變之動於是乃披如來之衣登獅子之座均百慮之紛總愍三請之慇懃啟真慧之深宗明度彼之弘教二諦現空有之津二智包權實之底大乘豁其靡礙道心究其歸涯因果之攝不運而行真俗莫求弗動斯到不以二法會乎中道盡佛淵海入佛法藏極修妬之妙典研龍宮之祕法宣娑婆之奧旨<span class='corr'>闡</span>眾聖之微言正水既沾邪難自息慧日普照毒霜並消除黑闇於四生遣無明於三界巍巍乎若彌樓之在巨海穆穆乎譬眾星之遶圓月於時天龍八部側塞空界積衣成座散華至膝三千化穢土之質火宅有離苦之期惡道蒙休泥犂普息詵詵學侶濟濟名僧皆樂說如辨才智慧如身子踰乎青目黑齒高彼廣膝赤髭咸符寫瓶之思並沾染㲲之施如金復冶似玉更雕聞所未聞得未曾得鬱搖動色請益無倦百司俱列簪履相趨豐豹焜煌華綬苒蒻謂舍衛之集大林之講無以過也將令一一佛性逢了因而俱出一一佛土咸遣二而除三比夫歌南風尚黃老臨辟雍講孔宅幺魔安足而語哉距於三月甲辰法席圓滿如來放大光明現希有事雄雄吐色珠火非儔曈曈上映丹紫競發榮河恥其祥潤汾陰陋其暉影掩入殿之紫雲奪鴻門之妙氣昔法華初唱毫照普林般若聿宣通身盡笑王城之瑞千載更<span class='corr'>逢</span>豈非聖主同諸佛身降茲妙相等諸佛力若符契焉猶秉淵默之謙虛弘懍焉之至誠為而不宰推而勿居以百姓之心為心非關諸己荷負無倦攝受四生皇太子臣綱視膳東廂親承大法以為西巡東狩讚頌以興柴山望祀詠歌斯作况頂開而受露鞠躬而聞道敢述盛德之形容以為頌曰</p>
<p style="text-indent:0em" class="lg-abnormal"><div class='lg-row'>玉牒悠敻青史綿長道㳂五勝風殊百王商丘命瑱姬水開璜河澄待聖海謐期皇方天譬地功歸有梁垂拱南面克己巖廊權輿教義製造衣裳九韶革響六樂改張儀鳳婉婉擊石鏘鏘廣修璧水洞啟膠庠輕軺徵聘旌帛搜揚蘭臺且富廣內斯藏芸香蘭馥綠字摛章文功既被武跡斯彰題雕臆鏤舌紫支黃南街請質北闕來王飛旌集翰勒跡書狼銀車引附黑節招荒文同海截化普龍鄉西踰月屈東漸扶桑卑宮類禹解網如湯衢室納異明臺引良善旌弗卷諫鼓其鏜萬符集祉百神啟祥黑丹吐潤朱草舒芳珠懷鏡像星含喜光液池下鶴高梧集凰赤熊旦繞素雉朝翔觀玉伯友訪道西王遊經建木巡指盛唐終非運出豈曰津梁我有無礙共向圓常玉鑾徐動金輪曉莊紫虬翼軑綠驥騰驤虎文駐蹕龍驂啟行闌千玉馬照曜天狼元旄映日翠鳳晞暘前飛格澤後擁陸梁風移霆掃參差焜煌峩峩寶座郁郁名香法徒學侶塵沙堵牆慈雲吐澤法雨垂凉三密不限四辨難量猶茲海寶譬彼山王慧流總被藥木開芒佛日出世同遣惑霜帝釋歌詠幽祗贊揚空華競下天琴自張山含影色地入毫光非烟繞氣陸藕開房澤普三界恩均八方巍巍蕩蕩為舟為航伊臣稽首萬壽無疆</div>
</p></div>
<div class='div-other'><a id='mulu567' />
<p class='h3'>元圃園講頌<span class='note-inline'>(井序)</span></p><p class="byline">同前</p><p style="margin-left:1em">竊以寶山峻極駘足未窺慧海遙波輕舟詎泛故以探沙亂妙類杵迷形百代同昏千年誰啟皇上託應金輪均符玉鏡低矜苦習續照慈燈鶴樹還春龍泉更曉元水三祥丹陵瀉電功韜火宅德覆雲衢智慧之光猶初日照忍辱之力如明月珠天成地平遐肅邇睦澤漏無底化行靡外滄河鏡淥碧海調風停瑞氣於三辰汎祥烟於五節鱗羽被解羅之澤黎元沐仁壽之慈於是正化潛通法輪常轉類空境之傳虛猶懸河之瀉潤儲君德彰妙象體睿春瓊視膳問晨遊心法犍搦管摛章既㛹娟錦縟清談論辨亦參差玉照夏啟恧德周頌慙風乃於元圃園棲聚息心之英並命陳徐之士摳談永日講道終朝賓從無聲芳香動氣七辨懸流雙因俱啟情遊彼岸理愜祗園靈塔將涌天華乍落於時藏秋仲節麗景妍晨氣冷金扉霜浮玉管茲園邃密獨華勝地畫堂玉砌碧水銀沙鳥頡頏於瓊音樹葳蕤於妙葉液水穿流蓬山寫狀風生月殿日照槐烟綱叨藉殊寵陪奉塵末預入寶樓竊窺妙簡鳧興藻抃獨瑩心靈敢作頌曰</p>
<p style="text-indent:0em" class="lg-abnormal"><div class='lg-row'>皇儀就日帝道昌雲化隆垂拱德曼鴻芬機乘八解道照三墳巍巍蕩蕩萬代一君重離照景玉潤舒華七淨標美三善稱嘉降茲法雨普洽生芽漣漪義水照曜文華芳園靉靆天宮類寶析論冥空元機入道密宇浮清重閣相藻日映金雲風搖銀草肩隨接武握寶靈珠皆抽四照並掞九衢顧惟多缺徒奉瑛瑜終如燕石更似齊竽</div>
</p></div>
<div class='div-other'><a id='mulu568' />
<p class='h3'>菩提樹頌<span class='note-inline'>(并序)</span></p><p class="byline">同前</p><p style="margin-left:1em">竊以因緣假有眾生之滯根法本不然至人之妙理是以三界六趣遶業障而自迷八解十智導歸宗而虛豁是以能仁大師隨緣布道愍燄宅之既焚傷欲流之永騖託白淨之宮照黃金之色居茲三惑示畫篋之非真出彼四門驚浮雲之易滅於是佛日啟法雷震設漸教降權迹三寶現世一道知歸大接羣蒼救茲未度法雨法水之潤等世界於無邊智燈智炬之光同虛空於莫限物因難量化緣將息林開白樹目映青枝悲哉六識沉淪八苦不有大聖誰拯慧橋皇帝體乾元之叡德合天地之純誠照玉鏡之神握太平之運吞虞孕夏罩漢籠周御六氣而子蒼生扇二儀而布亭毒緯樂經禮偃武修文秋荼不設廢九律之嚴科春雨愛生解三驅之密網固以咸池之靈自失汾水之德知慙少陽懋善於元真蕃臣變和於槐袞八凱三座九棘四科之士內宣王事運策橫行專城推轂之將外守封疆一同文軌萬方共貫穿胷鏤臆之酋短身長臂之師南越鑠石北極天沙東邁日枝西踰月紀莫不梯峰挂迥越繩度之山航海跨深汎浮毛之浪奉方入貢進忠請職獻同心之鳥貢比肩之獸爾乃嘉祥競發寶瑞咸委靈芝潏露月萃郊園義鳳仁虎日聞郡國如珠如璧既照燭於中畿若雲非雲亦徘徊於宮雉於是驅黎民於仁壽濟動植於幽隍歲樂民殷家給戶足斑白不提挈童穉有謳歌從善如流應風猶草開農務本鑄刃銷鋒紅粒盈箱青蚨委貫上照天下漏泉天既成矣地既平矣天子乃均一子愍四先示正行之因標出要之路廣設道塲大弘妙法涅槃寶棹接眾惑於背流慈悲光明照羣迷於未曉法輪遍乎大千清凉被於小葉故天人舞鳳去照園而讚善菩薩飛象越香土而來儀五百寶蓋騰光自合十千纓絡縣空下墜龕室莊嚴國界殊特製三時之殿聳四柱之臺雖漢后望神之宮軒轅待仙之觀曾何足擬髣髴寶雲儀形等覺於是想成道之初建菩提之樹四海呈珍百工薦巧雕金鏤碧綴鏡懸珠製似雪山形同飛蓋四布垂陰五面益物名高滿月德踰普覆並艷千光之樹連英五色之華璧日垂彩玉帶生烟微風徐動寶枝成樂儼然妙色蔭此曲枝顯若金山尊如聚月信女百味之初諸天四鉢之狀散漫祥草連翩青雀伏吐電之魔却擔山之鬼奇姿瓌質不可勝言此實生善之妙緣進行之深福當今盛美曩代未聞方應照德不窮懸諸日月巍巍永樂萬萬斯年敢作頌曰</p>
<p style="text-indent:0em" class="lg-abnormal"><div class='lg-row'>綿史載觀靈篇眇鏡寶冊葳蕤帝圖掩映鳥紀稱祥龍書表慶九州布德五絃作詠蒸哉至矣有梁啟聖功覆終古業高受命金輪降道玉衡齊政無思不服有德斯盛一乘運出五眼清淨稟識康歌昆蟲得性舜廚靈蓮堯庭神莢豈如道樹覆潤弘浹靡密垂光芬芳委疊時動百華乍開千葉現彼法身圖茲瑞牒海度六舟城安四攝惠澤既播淳風普叶休明智鏡清朗法泉百神嗟仰千佛稱傳榮光動照玉燭調年菩提永立波若長宣穆穆明后萬壽如天</div>
</p></div>
<div class='div-other'><a id='mulu569' />
<p class='h3'>悔高慢文</p><p class="byline">同前</p><p>弟子蕭綱又重至心歸依三寶竊聞禮稱弗傲表洙泗之遺文經云不慢驗踰闍之妙典故一遇恆神陵伽尚生餘習上賓天帝淮南猶有誤辭亦有才曰隱淪調惟高俗猶足座庳晉君立前齊主况復道隆三學法兼五眾如過前殿似出北門而不密室致恭遺弓接足敢藉勝緣願起弘誓從今日始乃至菩提于諸出家悉表虔敬方欲削除七慢折制六根賓頭下步庶無厥咎耆達棄車方思景慕幽顯大眾咸為證明</p>
</div>
<div class='div-other'><a id='mulu570' />
<p class='h3'>六根懺文</p><p class="byline">同前</p><p>今日此眾誠心懺悔六根障業眼識無明易傾朱紫一隨浮染則千紀莫歸雖復天肉異根法慧殊美故因見前境隨事起惡今願舍此肉眸俱瞬佛眼如抉目王見淨名方丈之室多寶踊塔之瑞牟尼鷲嶽之光彌勒龍華之始常遊淨土永步天宮耳根闇鈍多種眾惡悅染絲歌聞勝法善音昏然欲睡聽鄭衛淫靡聳身側耳知勝善之事樂之者希淫靡之聲欣之者眾願捨此穢耳得彼天聰聞開塔關籥之聲彈指謦咳之響諸佛所說悉皆總持香風淨土之聲寶樹鏗鏘之響於一念中怳然入悟鼻根過患彌復頑嚚耽染六蘭流連百和鬱金易著薝蔔難排雖復一薰一蕕叶性難遺空中海上彌不自覺至如雕鑪在彼翠霧霏烟識染相牽彌生織累所以蝍蛆甘帶自謂馨香烏鵶嗜鼠不疑穢惡今願捨此鼻根得彼天受振裳躧步跨栴檀之迥林提囊拭鉢捧香積之寶飯長離穢濁永保清升舌根障重染惡<span class='corr'>尤</span>深毒刺爭與惡虵競起既貪五黃六禽之旨又甘九鼎八珍之味所以焚山破卵涸水枯鱗黿臛不斟有染指之過羊羹不及致入陣之苦雖復鴝䐿鹿胃猶不稱甘鳳肺龍胎更云不美雖羅鼎俎未必皆嘗在彼眾生於命<span class='corr'>已</span>酷或復間朋亂友破俗傷真變紫奪朱反白為黑所以讒言三至曾母投杼端木一說越霸吳亡故知三寸之舌未易可掉駟馬既出於事難追願斷煩惑入清淨境既同阿難乞乳之譏又等淨名寂默之致餐禪悅之六味服法喜之三德形恭心到永趣菩提身根頑觸唯貪細軟質體塵礙不重戈矛莫不愛我輕他陵人傲物縱此裸蟲不羈醉象六塵四倒自此而生五蓋十纏因斯而致所以象簟清潤遨遊於夏室重衾狐白溫煦於冬房結駟廣廈動靜必安鷁首翠樓去來有託所以三業之過出自機關四大假成豈有真我願捨此畫瓶得彼金色淨寶珠之法飾煦琉璃之慧體長歸五分末等十身意識攀緣其罪山積險同夢幻譬若猴猿懸鏡高堂一念難淨走丸索上百慮先馳至如二十五有紛繞不息九十八使驚騖無已所以灰心滅智行拔於三乘風禪露飲道高於六度今願斷此意根祛累斯盡心當恬泊洞煦無生一切眾罪悉滅俗門三界異途歸之真域懺悔已竟誠心作禮</p>
</div>
<div class='div-other'><a id='mulu571' />
<p class='h3'>唱導文</p><p class="byline">同前</p><p>夫十惡緣巨易惑心塗萬善力微難感靈性是以摩鉗赴火立志道塲薩埵投身必之妙覺眾生積染流浪不歸苦海易沈慈波空蕩渴愛與生死共門無朋與結網同路各趣百非纏茲四苦人思戮力昭彼三明是以如來因機致化如大醫王隨病施藥當今王化之基格天網地扇仁風於萬古改世季於百王覆載蒼生慈育黎首天涯海外奉道餐風抱嗉吹脣含仁飲德民無賢肖愛均一子眾等宜各克己丹誠澄心慊到奉為至尊敬禮娑婆世界釋迦文佛歡喜世界旃檀德尊水精剎土月電如來寶明世界山海慧佛奉願聖御與天地比隆慈明與日月齊照九有被康哉之澤八方延仁壽之恩玉燭之美日著遐方擊壤之歌遍聞天下敬由心起五體所以外恭情發於中六識所以單到故一善染心萬劫不朽百燈曠照千里通明憑法致安積善延慶今日幸遇茲訓誘豈得不罄竭心途奉為皇太子敬禮東方寶海南方燈明西方無量壽北方相德奉願離明內映合璧外和玉震雲浮金聲海鏡日朝顏色四善流風既擅溫文之德實著監國之重蒼生飲德有識餐仁燮和內化事炳周經讚德含章訓高惇史故以配正奉天表七教於仁德宣風緝惠闡六服於溫慈各宜攝心奉為貴嬪歸命敬禮五十三佛三十五尊當來賢劫千劫在百七十奉願月相與萬善同休金聲與四時並祐興七覺以炳照冏十智於當樂閨守奉仁宮儲欽德暉同疊璧煥若崑瓊蓋聞嵩高惟嶽作屏皇家宗子維城克固磐石所以戚均魯衛任等蕭曹三台正席坐而論道九棘勤王恪居連事宜各運心奉為臨川安成建安鄱陽始興豫章南康廬陵湘東武陵諸王家國戚屬六司鼎貴歸命敬禮舍利形像菩提妙塔多寶踴現釋迦碎身奉願心鏡凝深身清嶽峙克隆帝祉永茂皇枝眾各一心歸命三寶三界異術五道分逕天人植業各歸一果鬼神牽報事炳冥途上善華果既乖正力五濁煩心彌多惱累雖復聰明正直三牲之祀未虧陰陽不測六根之滯猶染眾等宜各露誠逮為天龍八部護塔善王乃至修羅八臂摩醯三目盡為敬禮尊經正典清淨波若究竟涅槃法華會一之文淨名不二之說願一切善神永斷無明長遵正本臥處寶宮坐甘香積帝釋淵廣泛般若之舟淨居深沈駕牛車之美澤及三界明照四天大悲拔苦事炳前經弘慈與樂義高名訓是以靈權降迹出沒不同菩薩位懷顯晦多術無邊劇惱扇八苦於修途有縛纏情繞六趣於危道金鎖玉牀猶念解脫雕珠飾綺不及途中至如飄颻熱風滄浪冰水暗室千重黑城百仞鐵輪碎骨銅柱焦腸傷出刀鋒橫抽劍鍔如斯眾苦尤為險脆一息不追則萬劫永別剎那暫斷則千代長離相與共託閻浮泡生幻處危脆之質有險蜉蝣風電之馳誠難可駐况復三相併蹙二鼠攢危毒箭惡蛇尤為可畏庶憑正法拔茲累染長享百福永斷六塵對至無疆唯佛可恃今為六道四生三途八難慈悲懇倒一心遍禮十住菩薩三行聲聞禮救世觀音獻葢寶積西方大勢東國妙音四辨淨名二土螺髻珠頂善宿彌勒文殊金剛藏解脫月棄陰蓋常舉手十大弟子五百羅漢願囹圄空虛疾惱消息城中百縣方外千城凡在幽執一同寬蕩人協覆蛇俗化匡蟻類服鴆之不死同拔劍之無傷含生不縷轉死自溫渭橋日飽翳桑無餓打塞三塗填碎地獄破魔兵眾壤生死軍閻羅發十善之心牛傍啟五戒之業如魚少水若鴈窮林一聽法音即捨穢質人運五體歸命三寶</p>
</div>
<div class='div-other'><a id='mulu572' />
<p class='h3'>千佛願文</p><p class="byline">同前</p><p>蓋聞九土區分四民殊俗昏波易染慧業難基故法身寂鏡有照斯感滌無明於欲海度蒼生於寶船或輕慈導捨薄笑牽悲曲艷口宣斜光頂入自鹿樹表光金河匿曜故象法眾生希向有形雖千聖異迹一智同塗弟子某甲久沒迷波長流苦沫不生意樹未啟心燈而蓋生一念敬造千佛雖復無上無為極相難辨非空非有妙智難觀而紺髮日光蓮眸月面庶可長表誠敬永寄心期</p>
</div>
<div class='div-other'><a id='mulu573' />
<p class='h3'>為諸寺檀越願疏</p><p class="byline">同前</p><p>菩薩戒弟子蕭綱歸依十方盡虛空界一切諸佛歸依十方盡虛空界一切尊法歸依十方盡虛空界一切聖僧積習長夜輪轉覆灰末劫易危煩流難拯不樹兩門豈修二翼常恐虛蕉染惑永結駛河愛藤懸網長垂苦岸敢承三寶覺悟之方於幽顯前發弘誓願今願為武當山大平寺并此鎮望楚白塔同安習善延明頭陀上鳳林下鳳林廣嚴等寺皆盡形壽永為檀越雖七寶四事多謝往賢一念片言庶符般若方類不滅之燈終非起烟之密以此功德仰福皇帝春宮家國內外咸同此善乃至天龍八部六道四生普皆蒙福</p>
</div></div></div>
</div><!-- end of div[@id='body'] -->
</body></html>