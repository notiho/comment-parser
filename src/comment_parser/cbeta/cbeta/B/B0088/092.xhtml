<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu3321' />
<div class='div-other'>
<p class='h2'>欽定古今圖書集成博物彙編神異典　第一百四十六卷目錄</p>
<ul class="">
<li>僧部列傳二十二
<ul class="">
<li>隋七
<ul class="">
<li>慧隆</li>

<li>慧海</li>

<li>慧覺</li>

<li>道判</li>

<li>淨業</li>

<li>童真</li>

<li>靈幹<span class="note-inline">(<span class="corr">附靈辯</span>)</span></li>

<li>敬脫</li>

<li>智覬</li>

<li>曇崇</li>

<li>慧越</li>

<li>慧實</li>
</ul></li>
</ul></li>
</ul></div>
<p class='juan'>神異典第一百四十六卷</p>
<div class='div-other'><a id='mulu3322' />
<p class='h2'>僧部列傳二十二</p>
<div class='div-other'><a id='mulu3323' />
<p class='h3'>隋七</p>
<div class='div-other'><a id='mulu3324' />
<p class='h4'>慧隆</p><p>按續高僧傳慧隆俗姓何氏丹陽句容人也祖翦梁武陵王長史父嶷梁散騎常侍隆十一出家師於宣武寺僧都沙門慧舒舒道業遐暢風標清舉學堪物軌德允人師烏廻當職秉持攸寄隆恭撝恪慎備盡師資年屆十三志存聽學纔欲聞道即感靈瑞有人自稱姓蔣名規授法華一部便曰將來佛法實用相寄發言適竟莫知所之以義推之若非四依齊位九師均德豈能當斯負荷克感聖言遂聽法雲寺確法師成論一遍未周<span class='corr'>已</span>究深隱習業數載獨稱標拔及登具戒更采毗尼故得五㲲一河殊製異飲備皆斷覈洞盡銓衡及梁運蕩覆避世順時雖屬彫荒學功靡棄彭城寺內引化如流陳氏御曆重闡元蹤僧正暅公道門德望於茲寺內結肆開筵義侶元徒四方雲萃隆當入室獨冠羣英既解慧超挺命令敷述及暅將化遺旨在斯法筵是繼誠當嘉旨然其識用淹華言辯清富每至商榷元理頓徙遲疑至隋仁壽元年十一月十六日臥疾二十日遷化爾時冬至告節氣序祁寒雲布彌天雪飛遍野及中宵之泥洹也天色開霽星漢澄明豈非神靈哀惘天龍感悼之明瑞乎然隆慈濟成性不尚華飾柔順知足無貪為寶凡講成論三十遍涅槃大品各十餘遍餘則有差故不具敘未終前領弟子於高座寺南山頂聚土築壇語曰我若捨形不煩棺槨可於此處以施禽蟲壇竟便遷誠哉知命後依遺命仍樹高碑寺沙門法宣為文</p>
</div>
<div class='div-other'><a id='mulu3325' />
<p class='h4'>慧海</p><p>按續高僧傳慧海姓張氏清河武城人少年入道師事鄴都廣國寺冏法師聽涅槃楞伽始通再遍便能覆述上首嘉賞又經五稔學徒推服更從青州大業寺道猷法師受摩訶衍毗曇等然猷慧辯無礙開智難思海以頴脫之才當斯榮寄以周大象二年來儀濤浦創居安樂修葺伽藍莊嚴佛事建造重閣躬自經始咸資率化竭筋力而忘倦蒙寒暑而載馳常以淨土為期專精致感忽有齊州僧導詮齋晝無量壽像來云是天竺雞頭摩寺五通菩薩乘空往彼安樂世界圖寫尊儀既冥會素情深懷禮懺乃覩神光照爍慶所希幸於是模寫懇苦願生彼土沒齒為念以大業五年五月旦疹患增甚語弟子曰我當滅矣申手五指用表終期氣息緜微屬纊斯待至五日夜歎然而起依常面西禮竟跏坐至曉方逝春秋六十有九顏色恬和儼如神在道俗悲凉競申接足花香如雨下金寶若山頹充委階墀福慧之力矣然其自少精苦老而逾篤般舟密行之法蘭若思惟之儀亟展修行瑞相常擾兼以慈仁救護有劇諸<span class='corr'>己</span>誘勸博約必竭其才宰官達士之流老病貧窮之侶並情遺重輕德施平等斯固器宇該含末代之通人也講涅槃三十遍誦法華經一部講五十遍即以其月九日琢石於寺鐫為巨室而移坐焉江都縣令辛孝凱崇信是投內外通捨解衣撤膳躬自指撝弟子慧昞以全身處乃架塔築基增其華麗仍建碑旌德於寺之門祕書學士瑯琊王眘為文</p>
</div>
<div class='div-other'><a id='mulu3326' />
<p class='h4'>慧覺</p><p>按續高僧傳慧覺姓孫氏其先太原晉陽人也江右喪亂遷居丹陽之秣陵焉覺之在孕梁代誌公不測人也遊宅徘徊顧而言曰此處當出神童俄而載誕有若符契幼而風神特達氣調不羣雖則青矜便有奇心遠識於五陰六塵深知泡電誓求離俗二親弗能違也年八歲出家研精法相其初伏業即興皇朗法師也學門擁盛咸暢元風入室之徒莫非人傑覺稟承宏論備觀幽旨領略津會鐫求幽賾騁馳眾妙得自胷襟宗匠加賞相繫稱為法器加以遊心九部備觀數論詭說異門並尋枝葉既而歎曰枌榆豈沖天之舉小道乖適遠之津聊以忘憂非吾徒也夫澄神入慧莫尚五門攝山泉石致美息心勝地乃摳衣獨往止於栖霞寺焉有慧布法師空解第一深明方等或有未悟韞櫝於懷佇知音者及見欣然便即開授又以大智度論江左少弘布備宗緒將陳請說乃垂覃思申暢幽微布公披襟歎美即命開講於是舊文新意兩以通之遠近餐服聞所未聞釋論廣典於斯盛矣陳晉安王伯恭為湘州<span class='corr'>刺</span>史深加禮異并請講眾南行弘演吏部尚書毛喜護軍將軍孫瑒並鞠躬頂禮虔仰殊常左衛將軍傅縡學通內外氣調甚高緇素之間無所推敬每見覺來必心形俱肅劇談高論留連無<span class='corr'>已</span>天爵服人皆如此類隋朝克定江表憲令惟新一州之內止置佛寺二所數外伽藍皆從屏廢覺懼金剛之地淪毀者多乃百舍兼行上聞天聽有敕霈然從其所請啟沃紳矜弘護像法信有力焉煬帝昔居藩屏化牧淮甸欽佇勝人義踰仄席乃賜書曰法師安善凉暑惟宜承栖遲龜山之域闡揚龍樹之旨其義解雄辯獨演暢於稽陰談柄微言偏引汲於鏡水弟子欽風藉甚味道尢深今於城內建慧日道塲延屈龍象大弘佛事盛轉法輪上人名稱普聞眾所知識今遣迎候遲能光拂也望即賁然來儀膺此嘉命法濟上人者靈智難思於永福道塲請開大論主上親臨法席稱善久之後止白塔恆事敷說大品涅槃華嚴四論等二十餘部遍數甚多學徒滿席法輪之盛莫是過也先是江都舊邸立寶臺經藏五時妙典大備於斯及踐位東朝令旨允屬掌知藏事僉曰得人大業二年從駕入京於路見疾而神色怡然法言無廢及至將漸明語如常咸見金剛大神前後圍繞外國梵僧燒香供養初有智覺禪師爰感靈應乃見覺名題於金錄固其所得位地義量難測至三月二十二日遷化於泗州之宿預縣春秋五十有三惟覺美詞令善容止身長八尺風表絕倫攝齊昇堂俯仰可則覿其威儀莫不改容易觀寓目忘倦至於吐納元言宣揚妙義雄辯清論雲飛泉涌真可謂日月入懷風飆滿室雖復福志滯情亦頓忘鄙悋然其芝蘭所化陶誘之功日就月將固亦弘矣兼通外典妙善尺牘屬詞染翰造次可觀折簡所至皆為模楷加以風度淹遠雅量弘深談絕是非心夷彼我峻矣重仞人莫之窺信施相積隨用檀捨二翼之外纖芥罔遺止有論文談疏盈於几篋而<span class='corr'>已</span>豈非拔俗之奇才通方之正士也有詔喪事所須隨由備辦恩禮周給務從優厚并具舟楫王人將送其年五月十三日還窆于江陽縣之茱萸里傳業學士數甚滋多門人智果稟承遺訓情深追遠乃與同學紀諸景行碑於寺門祕書詔誥舍人虞世南為文金紫光祿大夫內史侍郎虞世基為銘</p>
</div>
<div class='div-other'><a id='mulu3327' />
<p class='h4'>道判</p><p>按續高僧傳道判姓郭氏曹州承氏人也三歲喪親十五遊學博涉史籍略綜儒道十九發心出家投於外兄而剃落焉具戒<span class='corr'>已</span>後歷求善友深厭俗累絕心再往每閱像教東傳慨面不覩靈跡委根歸葉未之或聞遂勇心佛境誓當瞻敬以齊乾明元年結伴二十一人發趾鄴都將經闕塞關邏嚴設又照月光踟躕廻首義無踰越忽值雲奔月隱乘闇度棧遇逢遊兵特蒙釋放以周保定二年達於京邑武帝賞接崇重仍令於大乘寺厚供享之經逾兩載上表乞循先志又蒙開許敕給國書并資行調西度石磧千五百里四顧茫然絕無水草乘饑急行止經七夕便至高昌國是小蕃附庸突厥又請國書至西面可寒所<span class='note-inline'>(此云天子治也)</span>彼土不識眾僧將欲加害增人防衛不給糧食又不許出拾掇薪菜但令餓死有周國使人諫可寒云此佛弟子也本國天子大臣敬重供養所行之處能令羊馬滋多可寒歡喜日給羊四口以充恆食判等放之而自煮菜進噉既見不殺眾生不食酒肉所行既殊不令西過乃給其馬乘遣人送還達於長安住乾宗寺判以先在窮險無人造食遂捨具戒今返京室後乃更受之停止五年逢靜藹法師諮詢道務慧業沖邃淹歷五周朝夕聞問方登階漸會武帝滅法與藹西奔於太白山同侶二十六人逃難巖居不忘講授中百四論日夜研尋恂恂奉誨雖有國誅靡顧其死東引尋山岠於華嶽凡所遊遁者望日叅焉遂離考山室二十餘所依承藹德為入室之元宗始末一十五年隨逐不捨後藹捨身窮谷用陳護法判含酸茹毒奉接遺骸建塔樹銘勒於巖壁天元嗣曆尋改邪風創立百二十人為菩薩僧判當其數初住陟岵寺大隋受命廣開佛法改為大興善焉判道穆僧徒歷總綱任敦攝彝倫有光先範開皇之肇於終南山交谷東嶺池號野䐗迥出雲端俯臨原陸躬自案行可為栖心之塲也結草為庵集眾講說開皇七年敕遣度支侍郎李世師將天竺醫工就造精舍常擬供奉知判道業修曠給額為龍池寺馬大將軍雲定興以為檀越四事供給無爽二時侍郎獨孤機餐奉音猷於宅後園別立齋宇請來栖息終日將事稟其法戒薛國公及夫人鄭氏夙奉清訓年別至山諮承戒誥決通疑義以大業十一年五月四日平旦卒於山寺春秋八十有四初判釋蒙啟法性狎林皋少欲無競樂居儉攝行慈濟乏偏所留心履苦登危彌其本意故每至粟麥二熟行乞貯之至厚雪彌山則遺諸飛走所以山侶遊僧蒙其獎濟者殷矣又食不擇味生無患苦僧事鞅掌身先令之而弘道終朝虔虔無怠雖暫遊世恆歸山室斯亦巖岫之學觀矣</p>
</div>
<div class='div-other'><a id='mulu3328' />
<p class='h4'>淨業</p><p>按續高僧傳淨業俗姓史氏漢東隨人也年登小學即霑緇衣閭里嘉之號稱賢者專經之歲割愛出家淨養威儀霜厲冰潔受戒<span class='corr'>已</span>後遊刃河內精研律部博綜異聞時有論師慧遠樹德漳河傳芳伊洛一遇清耳便申北面學涅槃等經皆品酌其致弘宣大旨而恨文廣功略章句未離及遠膺詔入關業亦負袠陪從首尾餐承盡其幽理晚就曇遷禪師學於攝論遷器宇崇廓牆仞重深遂舉知人同揚樂說嘉業鑽仰誠至乃傾襟導引隨聞頂受緘勒寸心開皇中年高步於藍田之覆車山班荊採薇有終焉之志諸清信士敬揖戒舟為築山房竭誠奉養架險乘懸製通山美今之悟真寺是也業確乎內湛令響外馳仁壽二年被舉送舍利於安州之景藏寺初通行諸基欲於十力寺置之行至景藏忽感異香滿院眾共嗟怪因而樹立將下舍利赤光挺出照於人物寺重閣上聞眾人行聲及往掩捕扃閉如初一人不見塔北有池沙門淨範為諸道俗受菩薩戒乃有羣魚游躍首皆南向似受歸相範即乘舟入水為魚授法魚皆廻頭繞船如有聽受都無有懼業慶其所遇乃以舍利置於佛堂先有塑菩薩一軀不可移轉至明乃見廻身面於舍利狀類天然一無損處屢興別瑞傳言不盡大業四年召入鴻臚館教授蕃僧九年復召住禪定寺聯翩荏苒微壅清曠後欲返於幽谷告同學曰此段一行便為不返而別未淹旬<span class='corr'>已</span>聞怛化春秋五十有三達生知命斯亦至哉即大業十二年二月十八日也露骸松下初業神岸溫審儀止雍容敦仁尚德有古賢才調篤愛方術却粒練形冰玉雲珠資神養氣而卒非其所治徒載聲芳潔己清貞差為傳德矣</p>
</div>
<div class='div-other'><a id='mulu3329' />
<p class='h4'>童真</p><p>按續高僧傳童真姓李氏遠祖隴西寓居河東之蒲坂焉少厭生死希心常住投曇延法師為其師範綜掇元儒英猷秀舉受具已後歸宗律句晚涉經論通明大小<span class='corr'>尤</span>善涅槃議其詞理恆處延興敷化不絕聽徒千數各標令望詳真高譽繼迹於師開皇十二年勅召於大興善對翻梵本十六年別詔以為涅槃眾主披解文義允愜眾心而性度方正善御大眾不友非類惟德是欽仁壽元年下敕率土之內普建靈塔前後諸州一百一十一所皆送舍利打剎勸課繕構精妙真以德王當時下敕令往雍州創置靈塔遂送舍利於終南山仙遊寺即古傳云秦穆公女名弄玉習仙升雲之所也初真以十月內從京至寺路逢雨雪飛奔滂注淹漬人物唯舍利輿上獨不霑潤同共異之寺居衝谷日夕風震自靈骨初臨迄於藏瘞怡然恬靜燈耀山谷兼以陰雲四塞雨雪俱零冀得清霽見日有符程限真乃手執熏爐興發大願恰至下期冬日垂照時正在午道俗同慶及安覆訖還復雲合大眾共歎真心冥感之所致也大業元年營大禪定下敕召真為道塲主辭讓累再不免登之存撫上下有聲僧綱又以涅槃本務常事弘獎言令之設多附斯文大業九年因疾卒於住寺春秋七十有一真抱操懷亮朋附高流廝下之徒性非傾徙寺既初立宰輔交叅隆重居懷未始迎送情概天表卒難變節當正臨食眾將四百大堂正梁忽然爆裂聲駭震霆一眾驚散咸言摧破徒跣而出者非一唯真端坐依常執匙而食容氣不改若無所聞兼以偏悲貧病撤衣拯濟躬事扶視時所共嘉剛柔兼美焉</p>
</div>
<div class='div-other'><a id='mulu3330' />
<p class='h4'>靈幹<span class='note-inline'>(附靈辯)</span></p><p>按續高僧傳靈幹姓李氏金城狄道人祖相封於上黨遂隨封而遷焉年始十歲樂聞法要遊寺觀看情欣背俗親弗違之年十四投鄴京大莊嚴寺衍法師為弟子晝夜遵奉無怠寸陰每入講堂想處天宮無異也十八覆講華嚴十地初開宗本披會精求僉共怪焉又酬抗羣鋒無所躓礙眾益欣美冠年受具專志毗尼而立性翹仰恭攝成節三業護持均持遮性周武滅法通廢仁祠居家奉戒儀體無失隋開佛日有敕簡入菩薩數中官給衣鉢少林安置雖蒙厚供而形同俗侶開皇三年於洛州淨土寺方得落䰂出家標相自此繁興有海玉法師構華嚴眾四方追結用興此典幹即於此眾講釋華嚴東夏眾首咸共褒美開皇七年因修起居道業夙聞遂蒙別勅令住興善為譯經證義沙門至十七年遇疾悶絕唯心不冷未敢藏殯後醒述云初見兩人手把文書戶前而立曰官須見師俛仰之間乃與俱往狀如乘空足無所涉到一大園七寶樹林端嚴如書二人送達便辭而退幹獨入園東西極目但見林地山池無非珍寶焜煌亂目不得正視樹下花座或有人坐或無坐者忽聞人喚云靈幹汝來此耶尋聲就之乃慧遠法師也禮訊問曰此為何所答是兜率陀天吾與僧休同生於此次吾南座上者是休法師也遠與休形並非本身頂戴天冠衣以朱紫光偉絕世但語聲似舊依然可識又謂幹曰汝與我諸弟子後皆生此矣因爾覺悟重增故業端然觀行絕交人物仁壽三年舉掌寺任素非情望因復俯從其年奉勅送舍利於洛州便置塔於漢王寺初建塔所屢放神光風起燈滅而通夕明亮不須燈照又感異香從風而至道俗通見四月八日下舍利時寺院之內樹葉皆萎烏鳥悲叫及填平滿還如常日時漢王諒作鎮晉陽承幹起塔王之本寺遠遣中使䞋賜什物然其善於世數機捷樞要辯注難加嘗為獻后述懺帝心增感欷歔漣濡乃賜帛二百段用旌隆敬大業三年置大禪定有勅擢為道塲上座僧徒一盛匡救有序至八年正月二十九日卒於寺房春秋七十有八幢蓋道俗相與奔隨乃火葬於終南之陰初幹志奉華嚴常依經本作蓮華藏世界海觀及彌勒天宮觀至於疾甚目睛上視不與人對久之乃垂顧如常日沙門童真問疾因見是相幹謂真曰向見青衣童子二人來召相隨而去至兜率天城外未得入宮若翹足舉望則見城中寶樹花蓋若平立則無所見也旁侍疾者曰向舉目者是其相矣真曰若即住彼大遂本願矣幹曰天樂非久終墜輪廻蓮華藏世界是所圖也不久氣絕須臾復通真問何所見耶幹曰見大水遍滿華如車輪幹坐其上所願足矣尋爾便卒沙門靈辯即幹之猶子也少小鞠育誨以義方攜在道位還通大典令住勝光寺眾議業行擢知綱任揚導華嚴擅名帝里云</p>
</div>
<div class='div-other'><a id='mulu3331' />
<p class='h4'>敬脫</p><p>按續高僧傳敬脫不詳姓氏汲郡人也年少出家以孝行清直知名雖該覈小大偏明成實講解周鏡不虧聲聞開張衢術章疏惟新為後學宗仰又善聲韻兼通字體蒼雅林綂識其科蹤文章篇什頗預倫伍同住房院罕見餘談手不輟卷專師廣贍威儀修整未曾反顧身極長大充滿圓成時共目之以為僧傑人有達於帝者乃追住慧日四海齊架又無與競志節堅正最為稱首帝欲試諸大德誰為剛亮通命引入允武殿勅監門郎將段文操拔刀逐之令走諸大德並趨步速往唯脫緩步如常語操曰卿何事以此相逼及上殿坐語論佛理帝徐顧操曰眾僧素不知俗法監門何得催耶私異脫之大志也勅賜大竹扇面闊三尺即令執用并賜松抱高屧令著於宮中而出帝目送之曰誠僧傑矣爾後常弘成實無替時序以大業十三年卒於東都鴻臚寺春秋六十三自脫之聽學也常施荷擔母置一頭經書及筆又置一頭若至食時留母樹下入村乞食用以充繼其筆絕大麤管如臂可長三尺方丈一字莫不高推人有乞書者紙但一字耳風力遒逸覩之不厭皆施諸壁上來往觀省東都門額皆脫所題隨一賦筆更不修飾時慧日有沙門法楞者偏弘地論著述疏記聲名相副見重道塲及於終世以事聞奏帝哀之殯殮所資皆從天府</p>
</div>
<div class='div-other'><a id='mulu3332' />
<p class='h4'>智顗</p><p>按續高僧傳智顗字德安姓陳氏穎川人也有晉遷都寓居荊州之華容即梁散騎益陽公起祖之第二子也母徐氏夢香煙五彩縈廻在懷欲拂去之聞人語曰宿世因緣寄託王道福德自至何以去之又夢吞白鼠如是再三怪而卜之師曰白龍之兆也及誕育夜室內洞明信宿其光乃止內外胥悅盛陳鼎俎相慶火滅湯冷為事不成忽有二僧扣門曰善哉兒德所重必出家矣言訖而隱賓客異焉鄰室憶先靈瑞呼為王道兼用後相復名光道眼有重瞳二親藏掩而人<span class='corr'>已</span>知臥便合掌坐必面西口不妄噉見像便禮逢僧必敬七歲喜往伽藍諸僧訝其情志口授普門品初契一遍即得二親不許更誦而情懷惆悵奄忽自然通餘文句志學之年屬梁元帝淪沒北度硤州依舅氏俊朗通悟儀止溫恭尋討名師年十八投湘州果願寺沙門法緒出家緒授以十戒道品律儀仍攝以北度詣慧曠律師具蒙指誨因潛大賢山誦法華經及無量義普賢觀等二旬未淹三部究竟又詣光州大蘇山慧思禪師受業心觀思每歎曰昔在靈山同聽法華宿緣所追今復來矣即示普賢道塲為說四安樂行顗乃於此山行法華三昧始經三夕誦至藥王品心緣苦行遂精進解悟處靈鷲山七寶淨土聽佛說法故思云非爾弗感非我莫識此法華三昧前方便也又入熙州白沙山如前入觀於經有疑輒見思來冥為披釋爾後常令代講聞者伏之唯於三昧三觀智用以諮審自餘並任裁解思躬執如意在座觀聽語學徒曰此吾之義兒恨其定力少耳於是師資改觀名聞遐邇及學成往辭思曰汝於陳國有緣往必利益思既遊南嶽顗便詣金陵與法喜等三十餘人在瓦官寺創弘禪法僕射徐陵尚書毛喜等明時貴望學綂釋儒並稟禪慧俱傳香法欣重頂戴長干寺大德智辯延入宗熙天宮寺僧晃請居佛窟顗任機便動即而開悟白馬警韶奉誠智文禪眾慧令及梁代宿德大忍法師等一代高流江表聲望皆捨其先講欲啟禪門率其學徒問津取濟禹尢慧榮住莊嚴寺道跨吳會世稱義虎辯號懸流聞顗講法故來設問數關徵覈莫非深隱輕誕自矜揚眉舞扇扇便墮地顗應對事理渙然清顯譴榮曰禪定之力不可難也時沙門法歲撫榮背曰從來義龍今成伏鹿扇既墮地何以遮羞榮曰輕敵失勢未可欺也綿歷八周講智度論肅諸來學次說禪門用清心海語默之際每思林澤乃夢巖崖萬重雲日半垂其側滄海無畔泓澄在於其下又見一僧搖手伸臂至於岐麓挽顗上山顗以夢中所見通告門人咸曰此乃會稽之天台山也聖賢之所託矣昔僧光道猷法蘭曇密晉宋英達無不栖焉因與慧辯等二十餘人挾道南征隱淪斯嶽先有青州僧定光久居此山積四十載定慧兼習蓋神人也顗未至二年預告山民曰有大善知識當來相就宜種豆造醬編蒲為席更起屋舍用以待之會陳始興王出鎮洞庭公卿餞送廻車瓦官與顗談論幽極既唱貴位傾心捨散山積虔拜殷重因歎曰吾昨夢逢強盜今乃表諸輭賊毛繩截骨則憶曳尾泥中仍遣謝門人曰吾聞闇射則應於絃何以知之無明是闇也脣舌是弓也心慮如絃音聲如箭長夜虛發無所覺知又法門如鏡方圓任象初瓦官寺四十人坐禪半入法門今者二百坐禪十人得法爾後歸宗轉倍而據法無幾斯何故耶亦可知矣吾自化行道可各隨所安吾欲從吾志也即往天台既達彼山與光相見即陳賞要光曰大善知識憶吾早年山上搖手相喚不乎顗驚異焉知通夢之有在也時以陳太建七年秋九月矣又聞鐘聲滿谷眾咸怪異光曰鐘是召集有緣爾得住也顗乃卜居勝地是光所住之北佛壟山南螺溪之源處既閑敞易得尋真地平泉清徘徊止宿俄見三人皂幘絳衣執疏請云可於此行道於是聿創草庵樹以松果數年之間造展相從復成衢會光曰且隨宜安堵至國清時三方總一當有貴人為禪師立寺堂宇滿山矣時莫測其言也顗後於寺北華頂峰獨靜頭陀大風拔木雷霆震吼魑魅千群一形百狀吐火聲叫駭畏難陳乃抑心安忍湛然自失又患身心煩痛如被火燒又見亡沒二親枕頭膝上陳苦求哀顗又依止法忍不動如山故使強輭兩緣所感便滅忽致西域神僧告曰制敵勝怨乃可為勇文多不載陳宣帝下詔曰禪師佛法雄桀時匠所宗訓兼道俗國之望也宜割始豐縣調以充眾費蠲兩戶民用供薪水天台山縣名為樂安令陳郡袁子雄崇信正法每夏常講淨名忽見三道寶階從空而降有數十梵僧乘階而下入堂禮拜手擎香爐遶顗三帀久之乃滅雄及大眾同見驚歎山喧其行達靈感皆如此也永陽王伯智出撫吳興與其眷屬就山請戒又建七夜方等懺法王晝則理治夜便習觀顗謂門人智越吾欲勸王更修福禳禍可乎越對云府僚無舊必應寒熱顗曰息世譏嫌亦復為善俄而王因出獵墮馬將絕時乃悟意躬自率眾作觀音懺法不久王覺小醒憑几而坐見梵僧一人擎爐直進問王所苦王流汗無答乃遶王一帀翕然痛止仍躬著願文曰仰惟天台闇棃德侔安遠道邁光猷遐邇傾心振錫雲聚紹像法之墜緒以救昬蒙顯慧日之重光用拯澆俗加以遊浪法門貫通禪苑有為之結<span class='corr'>已</span>離無生之忍見前弟子飄蕩業風沉淪愛水雖餐法喜弗祛蒙蔽之心徒仰禪悅終懷散動之慮日輪馳騖羲和之轡不停月鏡廻斡姮娥之景難駐有離有會歎息何言愛法敬法潺湲無已願生生世世值天台闍黎恆修供養如智積奉智勝如來若藥王觀雷音正覺安養兜率俱蕩一乘云云其為天王信敬為此類也於即化移海岸法政甌閩陳疑請道日升山席陳帝意欲面禮將伸謁敬顧問群臣釋門誰為名勝陳暄奏曰瓦官禪師德邁風霜禪鏡淵海昔在京邑羣賢所宗今高步天台法雲東藹願陛<span class='corr'>下</span>詔之還都使道俗咸荷因降璽書重沓徵入顗以重法之務不賤其身乃辭之後為永陽苦諫因又降勅前後七使並帝手疏顗以道通惟人王為法寄遂入都焉迎入太極殿之東堂請講智論有詔羊車童子引導於前主書舍人翊從登階禮法一如國師璀闍棃故事陳主既降法筵百僚盡敬希聞未聞奉法承道因即下敕立禪眾於靈耀寺學徒又結望眾森然頻降敕於太極殿講仁王經天子親臨僧正慧暅僧都慧曠京師大德皆設巨難顗接問承對盛啟法門暅執爐賀曰國十餘齊身當四講分文析義謂得其歸今日出星收見巧知陋矣其為榮望未可加之然則江表法會由來爭競不足及顗之御法即座肅穆有餘遂使千枝花綻七夜恬耀舉事驗心顗之力也晚出住光耀禪慧雙弘動郭奔隨清音傾耳陳主於廣德殿下敕謝云今以佛法仰委亦願示諸不逮於時檢括僧尼無貫者萬計朝議云策經落第者並合休道顗表諫曰調達誦六萬象經不免地獄盤特誦一行偈獲羅漢果篤論道也豈關多誦陳主大悅即停搜簡是則萬人出家由顗一諫矣末為靈耀福隘更求閑靜忽夢一人翼從嚴正自稱名云余冠達也請住三橋顗曰冠達梁武法名三橋豈非光宅耶乃移居之其年四月陳主幸寺修行大施又講仁王帝於眾中起拜殷勤儲后<span class='corr'>已</span>下並崇戒範故其受法文云仰惟化導無方隨機濟物衛護國土汲引天人照燭光輝託迹師友比丘入夢符契之像久彰和尚來儀高座之德斯炳是以翹心十地渴仰四依大小二乘內外兩教尊師重道由來尚矣伏希俯提所謂世世結緣遂其本願日日增長今奉請為菩薩戒師傳香在手而臉下垂淚斯亦德動人主屈幸從之及金陵敗覆策杖荊湘路次盆城夢老僧曰陶侃瑞像敬屈護持於即往憩匡山見遠圖繢驗其靈也宛如其夢不久潯陽反叛寺宇焚燒獨在茲山全無侵擾信護像之力矣末剗迹雲峰終焉其致會大業在藩任總淮海承風佩德欽注相仍欲遵一戒法奉以為師乃致書累請顗初陳寡德次讓名僧後舉同學三辭不免乃求四願其詞曰一雖好學禪行不稱法年既西夕遠守繩牀撫臆循心假名而<span class='corr'>已</span>吹噓在彼惡聞過實願勿以禪法見期二生在邊表頻經離亂身闇庠序口拙暄凉方外虛元久非其分域間撙節無一可取雖欲自慎樸直忤人願不責其規矩三微欲傳燈以報法恩若身當戒範應重去就去就若重傳燈則闕去就若輕則來嫌誚避嫌安身未若通法而命願許其為法勿嫌輕動四十餘年水石之間因以成性今王途既一佛法再興謬課庸虛沐此恩化內竭朽力仰酬外護若丘壑念起願隨心飲啄以卒殘年許此四心乃赴優旨晉王方希淨戒妙願唯諮故躬製請戒文顗即於內第躬傳戒香授律儀法法名總持王頂受其指教顗欲返故林王乃固請顗曰先有明約事無兩違即拂衣而起王不敢重邀合掌尋送至於城門顧曰國鎮不輕道務致停幸觀佛化弘護在懷王禮望目極街泣而返便泝流上江重尋匡嶺結徒行道頻感休徵百越邊僧聞風至者累跡相造又上渚宮鄉壤以答生地恩也道俗延頸老幼相擕戒塲講坐眾將及萬遂於當陽縣玉泉山立精舍敕給寺額名為一音其地昔唯荒嶮神獸蛇暴創寺之後快無憂患是春亢旱百姓咸謂神怒顗到泉源帥眾轉經便感雲興雨注虛謠自滅總管宜陽公王積到山禮拜戰汗不安出曰積屢經軍陣臨危更勇未嘗怖懼頓如今日其年晉王又遣手疏請還顗答書辭後蕭妃疾苦醫治無術王遣開府柳顧言等致書請命願救所疾顗又率侶建齋七日行金光明懺至第六夕忽降異鳥飛入齋壇宛轉而死須臾飛去又聞豕吟之聲眾並同矚顗曰此相現者妃當愈矣鳥死復蘇表蓋棺還起豕幽鳴顯示齋福相乘至於翼日患果遂瘳王大喜慶時遇入朝旋歸台嶽躬率禪門更行前懺仍立誓云若於三寶有益者當限此餘年若其徒生願速從化不久告眾曰吾當卒此地矣所以每欲歸山今奉冥告勢當將盡死後安厝西南峰上累石周屍植松覆坎仍立白塔使見者發心又云商客寄金醫去留藥吾雖不敏狂子可悲仍口授觀心論隨略疏成不加點潤命學士智越往石城寺洒掃吾於彼佛前命終施牀東壁面向西方稱阿彌陀佛波若觀音又遣多然香火索三衣鉢杖以近身自餘道具分為二分一奉彌勒一擬羯磨又出所製淨名疏并犀角如意蓮華香爐與晉王別遺書七紙文極該綜詞彩風標囑以大法又索香湯漱口說十如四不生十法界三觀四教四無量六度等又敕維那人命將終聞鐘磬聲增其正念唯長唯久氣盡為期云何身冷方復響磬世間哭泣著服皆不應作且各默然吾將去矣言<span class='corr'>已</span>端坐如定而卒於天台山大石像前春秋六十有七即開皇十七年十一月二十四日也滅後依於遺教而殮焉至仁壽末年<span class='corr'>已</span>前忽振錫披衣猶如平昔凡經七現重降山寺一還佛壟語弟子曰案行故業各安隱耶舉眾皆見悲敬言問良久而隱自顗降靈龍像育神江漢憑積善而託生資德本而化世身過七尺目佩異光學綂釋門行開僧位往還山谷不染俗塵屢感幽祥殆非可測初帝在藩日遺信入山迎之因散什物標域寺院殿堂廚宇以為圖樣告弟子曰此非小緣所能締構當有皇太子為吾造寺可依此作汝等見之後果如言往居臨海民以滬魚為業罾網相連四百餘里江滬溪梁六十餘所顗惻隱貫心彼此相害勸捨罪業教化福緣所得金帛乃成山聚即以買斯海曲為放生之池又遣沙門惠拔表聞於上陳宣下勅嚴禁此池不得採捕因為立碑詔國子祭酒徐孝克為文樹於海濱詞甚悲楚覽者不覺墮淚時還佛壟如常習定忽有黃雀滿空翱翔相慶鳴呼山寺三日乃散顗曰此乃魚來報吾恩也至今貞觀猶無敢犯下敕禁之猶同陳世此慈濟博大仁惠難加又居山有蕈觸樹皆垂隨採隨出供僧常調顗若他涉蕈即不生因斯以談誠道感矣所著法華疏止觀門修禪法等各數十卷又著淨名疏至佛道品有三十七卷皆出口成章侍人抄略而自不畜一字自餘隨事疏卷不可殫言皆幽指爽徹摛思開天煬帝奉以周旋重猶符命及臨大寶便藏諸麟閣所以聲光溢於宇宙威相被於當今矣而枯骸特立端坐如生瘞以石門閉以金鑰所有事由一關別勅每年諱日帝必廢朝預遣中使就山設供尚書令楊素性度虛簡事必臨信乃陳其意云何枯骨特坐如生敕授以戶鑰令自尋視既如前告得信而歸顗東西垂範化通萬里所造大寺三十五所手度僧眾四千餘人寫一切經一十五藏金檀書像十萬許軀五十餘州道俗受菩薩戒者不可稱紀傳業學士三十二人習禪學士散流江漢莫限其數沙門灌頂侍奉多年述其景行可二十餘紙又終南山龍田寺沙門法琳夙預宗門親傳戒法以德音遽遠拱木俄森為之行傳廣流於世隋煬末歲巡幸江都夢感智者言及遺寄帝自製碑文極宏麗未及鑴勒值亂便失</p>
</div>
<div class='div-other'><a id='mulu3333' />
<p class='h4'>曇崇</p><p>按續高僧傳曇崇姓孟氏咸陽人生知正見幼解信奉七歲入道博誦法言勤注無絕後循聽講肆雄辯無前乃以慧燈欲全本資攝念聖果將尅必固定想遂從開禪師依止逮於受戒志愈清厲遂學僧祇十有餘遍依而講解聽徒三百京輔律要此而為宗後弊於言說更崇前觀額上鼻端是所存想山間樹下為其居處既而光明內發色想外除形木若枯心灰猶死偏精六行冠達五門開公處眾稱為第一遂得同學齊敬又號為無上士也及師亡遺囑令攝後徒於時五眾二百餘人依崇習靜聲馳隴塞化滿關河尋路追風千里相屬填門盈室坐誨門人或初修不淨或終學人空念彼慈悲弘斯正則周武皇帝特所欽承乃下勅云崇禪師德行無玷精悟獨絕所預學徒未聞有犯當是導以德義故則眾絕形清可為周國三藏并任陟岵寺主即從而教導僧尼有序聲名稱焉每為僧職滯蹤未許遊涉乃假以他緣遂蒙放免末遭法淪蕩便從流俗外順王威內持道素又授金紫光祿等官並不依就雖沉厄運無廢利人大象之初皇隋肇命法炬還照即預百二十僧勅住興善尋復別勅令宰寺任重勤辭遜又不受之而道冠僧羣王公戒範昔以佛法頹毀私願早隆謹造一寺用光末法因以奏上帝乃立九寺以副崇願皆國家供給終於文世高祖唐公素稟行門偏所歸信遂割宅為寺引眾居之勅以虛靜所歸禪徒有譽賜額可為清禪今之清明門內寺是也隋氏晉王欽敬定林降威為寺檀越前後送戶七十有餘水磑及碾上下六具永充基業傳利於今天子昔所承名今親正業開皇之初敕送絹一萬四千疋布五千端綿一千屯綾二百疋錦二十張五色上米前後千石皇后又下令送錢五千貫氈五十領剃刀五十具崇福感於今願流於後望建浮圖一區用酬國俸帝聞大悅內送舍利六粒用同弘業於時釋教初開圖像全闕崇興此塔深會帝心敕為追匠杜崇令其繕績料錢三千餘貫計塼八十萬口帝以功業別費恐有匱竭又送身所著衣及皇后所服者總一千三百對以助隨喜開皇十一年晉王鎮總揚越為造露盤并諸莊飾十四年內方始成就舉高一十一級竦耀太虛京邑稱最爾後䞋遺相接眾具繁委王又造佛堂僧院并送五行調度種植樹木等事並委僧眾監檢助成崇既令重當朝往還無擁宮閤之禁門籍未安須有所論執錫便進時處大內為述淨業文帝禮接自稱師兒獻后延德又稱師女及在於本寺則勅令載馳問以起居無晨不至自所獲外利盡施伽藍緣身資蓄衣鉢而已開皇十四年十月三十日遷化寺房春秋八十矣皇情哀慘下敕葬焉所須喪事有司供給皁白弟子五千餘人送於終南山至相寺之右為建白塔勒銘存今初崇未終七日寺內旛竿無故自折門外汲井忽爾便枯眾怪其由也及至晦夜崇遺告曰吾有去處今須付囑即以衣資施於三寶及至後夜覺有異相就而觀之方知氣絕無疾而逝形色如生因以奏聞莫不懷慟</p>
</div>
<div class='div-other'><a id='mulu3334' />
<p class='h4'>慧越</p><p>按續高僧傳慧越嶺南人住羅浮山中聚眾業禪有聞南越性多汎愛慈救蒼生栖頓幽阻虎豹無擾曾有羣獸來前因為說法虎遂以頭枕膝越便捋其鬚面情無所畏眾咸覩之以為異倫也化行五嶺聲流三楚隋煬在藩搜選英異開皇末年遣舍人王延壽往召追入晉府慧日道塲并隋王至京在所通化末還揚州路中感疾而卒停屍船上有若生焉夜見焰光從足而出入於頂上還從頂出而從足入竟夕不斷道俗殊歎未曾有也王教歸葬本山以旌誠敬</p>
</div>
<div class='div-other'><a id='mulu3335' />
<p class='h4'>慧實</p><p>按續高僧傳慧實俗姓許氏潁川人少出家志敦幽尚遍履名山梁末遊步天台綜習禪業入房閉戶出即蕩門衣鉢隨身唯留牀席實輕清之丈夫也陳祚伊始負錫龍蟠絕跡人世五十餘年貴尚頭陀恆居宴默自少及終脅不親物雖形衰年積而精節之志老而彌厲以仁壽四年八月二十三日遷於蔣州履道寺之房春秋九十有六遺旨令屍陀北嶺後收窆於山南奉造三層塼塔就而紀德</p>
</div></div></div></div>
</div><!-- end of div[@id='body'] -->
</body></html>