<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu3866' />
<div class='div-other'>
<p class='h2'>欽定古今圖書集成博物彙編神異典　第一百六十七卷目錄</p>
<ul class="">
<li>僧部列傳四十三
<ul class="">
<li>唐十九
<ul class="">
<li>藏用</li>

<li>真乘</li>

<li>道標</li>

<li>曇清</li>

<li>圓照</li>

<li>自在<span class="note-inline">(附一鉢和尚　南印)</span></li>

<li>無業</li>

<li>如會</li>

<li>天然</li>

<li>太毓</li>

<li>曇藏<span class="note-inline">(附靈彖　超岸)</span></li>

<li>無等</li>

<li>明覺</li>

<li>圓修</li>

<li>普願</li>

<li>曇晟</li>

<li>甄公</li>

<li>藏廙</li>

<li>大安</li>

<li>慶諸<span class="note-inline">(附洪諲)</span></li>

<li>道膺</li>

<li>有緣</li>

<li>義存</li>

<li>惟慤<span class="note-inline">(附慧震　弘沇)</span></li>

<li>懷感</li>

<li>法海</li>

<li>慧苑</li>

<li>智威<span class="note-inline">(附慧感)</span></li>
</ul></li>
</ul></li>
</ul></div>
<p class='juan'>神異典第一百六十七卷</p>
<div class='div-other'><a id='mulu3867' />
<p class='h2'>僧部列傳四十三</p>
<div class='div-other'><a id='mulu3868' />
<p class='h3'>唐十九</p>
<div class='div-other'><a id='mulu3869' />
<p class='h4'>藏用</p><p>按宋高僧傳藏用不詳何許人也從其拔俗依棲嵩山空公為師及乎年當應法即於汾川炬律師所受上品形俱法登詣洛中業公講肆研覈律文循其奧妙無所不臻洎聞有禪觀之學遂登廬涉霍涉漢泛湘望雙峰之叢林又歸開法京輦道既精粹訓且均敷藹然為物楷模嚮風宗重當建中中已全三十許臘尋應詔充臨壇首席相繼度弟子越多及居東城化塔乃代宗之邸第也推用主其綱任苾芻至息慈皆遵畏愛焉席熊延客揮麈開談指衡山石也有以識前身傳曹谿鉢也有以知後際是以門多長者之轍室滿度人之籌益物良深坐鏬雅俗貞元中左司正郎王鋗南臺崔公繼和之如是數公將議標題兵部正郎程浩作都序職方正郎知制誥吳通微書之四年戊辰歲也用公長於律學急護任持為上都之表則也</p>
</div>
<div class='div-other'><a id='mulu3870' />
<p class='h4'>真乘</p><p>按宋高僧傳真乘姓沈氏德清人也厥父元望舉孝廉調兗州司馬母氏妊乘有神光異氣之祥識者言沈氏必大其閥閱暨誕生也瓌偉長與宗族諸子雜處若羣草中之琪樹焉總丱之後司馬以文學喻之令修官業且愀然如有不得已之色居處玩戲則以佛像班布父觀其宿習果請出家屬顏魯公許試經得度時<span class='corr'>已</span>暗誦五百紙比令口諷一無差跌大見褒異落髮配住八聖道寺得戒後於通元寺常進師所綜習毗尼進公見其俊邁也誡同門曰乘雖少齡不可以伯仲齒之後西上京師雲華寺學法華天台疏義大著聲望又章信寺眾僧辟其講發醉千日者一聽而自醒迷終身者暫聞而永悟經宗律柄兼講無虧藉甚緇行烜赫京邑貞元十一年功德使梁大夫以德宗亟幸安國寺奏乘移隸以備應對充供奉大德數焉時本師無滯亦以道業實蒙恩渥奏舉乘為國祈福無滯忽夢乘捧一白蓮華南去無何乘果疾乞歸田閭勅允既還鄉里本郡守李公錡田公敦浙東率薛公戒或踵門而勸登法座或馳簡而延莅戒壇乘迫以法緣悉所勉強以是八為律學座主四為臨壇正員凡訓授度人或巾屨結緣一無所受遊五臺山禮文殊聖容所見瑞相不可勝言後在護國寺禮佛名經一百周懺法之餘撰法華經解疏記十卷以元和十五年冬十月示疾而終于本寺乘精於律法長於演說以長慶二年十月十三日焚身於韶村西隅遵遺命也萬年縣尉王甄為碑述德焉</p>
</div>
<div class='div-other'><a id='mulu3871' />
<p class='h4'>道標</p><p>按宋高僧傳道標富陽人也俗姓秦氏其遠祖與羸同姓世為汧隴大族及晉東渡衣冠隨之後為杭人也其高曾至王父皆㳂以儒素不甘為吏故州里尊奉之標生則孤明長而深趣老而堅固蓋良善之因有自來矣年七歲時神清氣茂不雜凡童倏有大沙門手摩其頂曰此孺子目秀如青蓮得非我釋氏之威鳳乎苟能捨家必有善稱不然乘雲霓薄天漢吾不可得而知也父允其請遂為靈隱山白雲峰海和尚弟子妙高之上唯日月是麗娑竭之宮固雲雷斯蓄至德一年詔白衣通佛經七百紙者命為比丘標首中其選即日得度蒙配天竺寺焉末泰初受具品於靈光寺顗律師登以護戒嚴謹為時所推毗奈多羅之言罔不該貫凡度人戒計六壇為眾糾繩經一十二載置田畞歲收萬斛置無盡財與眾共之貞元中以寺務克豐我宜宴息乃擇高爽得西嶺之下葺茅為堂不干人事用養浩氣焉標經營之外<span class='corr'>尤</span>練詩章辭體古健比之潘劉當時吳興有畫會稽有靈澈相與詶唱遞作笙簧故人諺云霅之晝能清秀越之澈洞冰雪杭之標摩雲霄每飛章寓韻竹夕花時彼三上人當四面之敵所以詞林樂府常采其聲詩由是右庶子姑臧李公益書云重名之下果有斯文西還京師有以誇耀又景陵子陸羽云夫日月雲霞為天標山川草木為地標推能歸美為德標居閑趣寂為道標名實兩全品藻斯當爾後聲價軼於公卿間故與之深者有相國李公吉甫大司空嚴公綬右僕射韓公臯禮部侍郎呂公渭滑亳節制盧公羣襄陽節制孟公簡同州刺史李公敷鳳翔尹孫公璹浙東廉使賈公全中書舍人白公居易隋州刺史劉公長卿戶部侍郎丘公丹員外郎裴樞祕閣嚴維小諫朱放越廉問薛戎夕拜盧元輔常州釋元浩潤州釋南容金華釋乾輔吳門釋光嚴上都釋智崇等並心交塵外分契林中萬境在空驅之為射御五峰滿眼立之為疆場文雄而再鼓不衰神王而一戰自勝者也以長慶三年示有微疾六月七日歸滅於所居蘭若至冬十月三日葬於舊山春秋八十有四法臘五十八弟子如玢如辯行儉省言常儉智猷日超等皆得師之法倣仰不遑空圍遶於栴檀恨滿盈於石室至今杭民謂之西嶺和尚矣開成五年中鄭素卿錄德行刊碑頌立于天竺山之東墟焉</p>
</div>
<div class='div-other'><a id='mulu3872' />
<p class='h4'>曇清</p><p>按宋高僧傳曇清未詳何許人也幼持邊幅罔或迷方以謹昏呶究窮佛旨乃負笈來吳北院道恆宗師法會與省躬猶滕薛之前後也旋留南嶽化徒適會元和中閬州龍興寺結界時義嵩講素新疏傑出輩流因云僧祇律云齊七樹相去爾所作羯磨者名善作羯磨準此四面皆取六十三步等如是自然界約令作法界上僧須盡集時清遂廣徵難如是往返經州涉省下兩街新舊章南山三宗共定奪嵩公虧理時故相令狐楚猶為禮部員外郎判轉牒據兩街傳律斷曇清義為正天下聲唱勇執紀綱清能干城矣後著記號顯宗焉</p>
</div>
<div class='div-other'><a id='mulu3873' />
<p class='h4'>圓照</p><p>按宋高僧傳圓照姓張氏京兆藍田人也年方十歲篤願依西明寺景雲律師雲亦一方匠手四部歸心照當應法乃受近圓謹愿執持如懷寶器盡究經論訪問師承維摩法華因明唯識涅槃中觀華嚴新經或深入堂奧或略從染指仍旁求於儒墨兼擅美於風騷律藏珍珠專探日用後則霜壇秉法鴈序度人洎乎開元年中勅選名德僧叅其譯務照始預焉至代宗大曆十三年承詔兩街臨壇大德一十四人齊至安國寺定奪新舊兩疏是非蓋以二宗俱盛兩壯必爭被擒翻利於漁人互擊定傷於師足既頻言競多達帝聰有勅令將二本律疏定行一家者時照等序奏云按四分律部主梵云曇無德秦言法藏自姚秦弘始五年壬寅歲罽賓三藏佛陀耶舍秦言覺明諷出梵文沙門竺佛念聽而筆受成四十五卷至十一年歲次戊申支法領又從西國將梵本來於長安中寺重讎校迨十四年辛亥譯畢沙門慧辯等筆受成六十二卷後有魏朝道覆律師於法聰講下纂成疏六卷北齊慧光律師造疏二本次道雲律師修疏九卷次道暉撰疏七卷隋朝法願裁疏十卷自唐平一天下也四方昌阜三寶增明有智首律師述疏二十一卷次慧滿律師造疏二十卷事各一時流通絕矣當武德元年戊寅歲有相州日光寺法礪律師製疏至九年丙戌歲成十卷宗依成實論今稱舊疏是也洎高宗天皇大帝咸亨元年歲在庚午有西太原寺懷素律師撰開四分律宗記十卷宗依根本一切有部大毗婆沙俱舍等論稱新章疏是也至我皇帝受佛付囑欽尚釋門信重大乘遵承密教見兩疏傳授各擅顓門學者如林執見殊異數興諍論聖慈愍念務息其源使水乳無乖一味和合時遣內給事李憲誠宣勅勾當京城諸寺觀功德使鎮軍大將軍劉崇訓宣勅云四分律舊疏新疏宜令臨壇大德如淨等於安國寺律院僉定一本流行兩街臨壇大德一十四人俱集安國寺遣中官趙鳳詮勅尚食局索一千二百六十人齋食并果實解齋粥一事已上應副即於安國寺供僧慧徹如淨等十四人并一供送充九十日齋食用茶二十五丳藤紙筆墨充大德如淨等僉定律疏用兼問諸大德各得好在否又勅安國寺三綱僉定律疏院一切僧俗輒不得入違者錄名奏來云其時天長寺曇邃淨住寺崇叡西明寺道邃興泚本寺寶意神朗智釗超儕崇福寺超證薦福寺如淨青龍寺惟幹章信寺希照保壽寺慧徹圓照共奉表謝其日品官楊崇一宣勅薦福溫國兩寺三綱與淨土院檢校僧等嚴飭道塲命僧行道用五十四人起今月一日轉經禮佛六時行道至來年二月一日散其設齋食料一事<span class='corr'>已</span>上令所司祗供宜各精誠問師等好在及解道塲中官李憲誠宣勅語溫國寺轉念道塲四分律臨壇大德等釋門三學以心印相傳無上菩提以戒法為根本道塲畢日即宜赴大安國寺楷定律疏十道流行至二月八日敕檢校道塲大德曇邃飛錫等道塲定取十日散設齋外各賜絹帛其十四人律師並令赴安國寺修疏程才品用各得其宜眾推如淨慧徹同筆削潤色圓照筆受正字寶意纂文僉定超儕筆受其崇叡<span class='corr'>已</span>下九人證義共議篇題云敕僉定四分律疏卷第一京城臨壇大德某等奉詔定以此為題也照為首唱諸公和之其間厥義非長若農夫之去草其義合理猶海客之采珠可謂名解毗尼不看他面俄屬德宗即位改元建中其年五月疏草畢六月望敕圓照依國子學大曆新定字樣抄寫進本至十二月十二日送祠部進新僉定疏十卷仍乞新舊兩疏許以並行從學者所好敕宜依照務其搜集專彼研尋著大唐安國寺利涉法師傳十卷集景雲先天開元天寶誥制三卷肅宗代宗制旨碑表集共二卷不空三藏碑表集七卷隋傳法高僧信行禪師碑表集三卷兩寺上座乘如集三卷僉定律疏一行制表集三卷般若三藏續古今翻譯國紀三卷大乘理趣六波羅蜜多經音義二卷三教法王存沒年代本記三卷上卷明佛中道下儒也翻經大德翰林待詔光宅寺利言集二卷再修釋迦佛法王本記一卷佛現八相身利益人天成正覺記一卷判方等道塲欲受近圓沙彌懺悔滅罪辯瑞相記一卷五部律翻譯年代傳授人記一卷莊嚴寺佛牙寶塔記三卷無憂王寺佛骨塔記三卷傳法三學大德碑記集十五卷建中興元貞元制旨釋門表奏記二卷御題章信寺詩太子百寮奉和集三卷貞元續開元釋教錄三卷照自序云伏以開元十八年歲在庚午沙門智昇修撰釋教錄洎乎甲戌經六十五年中間三藏翻經藏內並無收管恐年代浸遠人疑偽經又先聖大曆七年許編入制文猶在時帝勑宜依至今江表多集此集中經而施用焉照於律道頗有功多肅代二朝尢為傑立累朝應奉賜紫充臨壇兩街十望大德內供奉檢校鴻臚少卿食封一百戶後終於別院春秋八十二法臘五十八云</p>
</div>
<div class='div-other'><a id='mulu3874' />
<p class='h4'>自在<span class='note-inline'>(附一鉢和尚　南印)</span></p><p>按宋高僧傳自在俗姓李吳興人也生有奇瑞稍長坐則跏趺親黨異之辭所愛投徑山出家於新定登戒及諸方叅學從南康道一禪師法席懸解真宗逸蹤流輩道譽孔昭行止優游多隱山谷四方禪侶叢萃其門元和中居洛下香山與天然禪師為莫逆之交所遊必好古思得前賢遺跡以快逸觀龍門山得後魏三藏翻經處王屋山得稠禪師解虎鬬處此山飲甘泉改為甘泉寺嵩山得梵法師馬跑泉居無戀著所著三傷歌辭理俱美警發迷蒙有益於代一鉢和尚者歌詞叶理激勸憂思之深然文體涉里巷豈如三傷之典雅乎在遣弟子去江南選山水之最者吾願往中終老到江州都昌縣有好林泉廻報在行至葉縣道俗所留往隋州開元寺示滅年八十一則長慶元年也次成都府元和聖壽寺釋南印姓張氏明悟之性受益無厭得曹溪深旨無以為證見淨眾寺會師所謂落機之錦濯以增妍銜燭之龍行而破暗印自江陵入蜀於蜀江之南壖薙草結茆眾皆歸仰漸成佛宇貞元初年也高司空崇文平劉闢之後改此寺為元和聖壽初名寶應也印化緣將畢於長慶初示疾入滅營塔葬於寺中會昌中毀塔大中復於江北寶應舊基上創此寺還名聖壽印弟子傳嗣有義俛復興禪法焉</p>
</div>
<div class='div-other'><a id='mulu3875' />
<p class='h4'>無業</p><p>按宋高僧傳無業姓杜氏商州上洛人也其母李氏忽聞空中言曰寄居得否已而方娠誕生之夕異光滿室及至成童不為戲弄行必直視坐即跏趺商於緇徒見皆驚歎此無上法器速令出家紹隆三寶年至九歲啟白父母依止本郡開元寺志本禪師乃授與金剛法華維摩思益華嚴等經五行俱下一誦無遺年十二得從剃落凡叅講肆聊聞即解同學有所未曉隨為剖析皆造元關至年二十受具足戒於襄州幽律師其四分律疏一夏肄習便能敷演兼為僧眾講涅槃經法筵長開冬夏無倦可謂生肇不泯琳遠復興後聞洪州大寂禪門之上首特往瞻禮業身逾六尺屹若山立顧必凝睇聲侔洪鐘大寂一見異之笑而言曰巍巍佛堂其中無佛業於是禮跪而言曰至如三乘文學粗窮其旨嘗聞禪門即心是佛實未能了大寂曰只未了底心即是別物更無不了時即是迷若了即是悟迷即眾生悟即是佛道不離眾生豈別更有佛亦猶手作拳拳全手也業言下豁然開悟涕淚悲泣向大寂曰本謂佛道長遠勤苦曠劫方始得成今日始知法身實相本自具足一切萬法從心所生但有名字無有實者大寂曰如是如是一切法性不生不滅一切諸法本自空寂經云諸法從本來常自寂滅相又云畢<span class='corr'>竟</span>空寂舍又云諸法空為塵此即諸佛如來住此無所住處若如是知即住空寂舍坐<span class='corr'>法空</span>座舉足下足不離道塲言下便了更無漸次所謂不動足而登涅槃山者也業既傳心印尋詣曹溪禮祖塔廻游廬嶽天台及諸名山徧尋聖跡自洛抵雍憩西明寺僧眾咸欲舉請充兩街大德業默然歎曰親近國王大臣非予志也於是至上黨節度使相國李抱真與馬燧累有戰功又激發王武俊同破朱滔功多勢盛然好聞賢善雖千里外必持幣致之深重業名行旦夕瞻禮麾幢往來常有倦色謂門人曰吾本避上國浩穰名利今此又煩接君侯豈<span class='corr'>吾</span>心哉言訖逍遙緜上抱腹山又往清凉山於金閣寺讀大藏經星八周天斯願方畢復振錫南下至於西河初止眾香佛剎州牧董叔纏請住開元精舍業謂弟子曰吾自至此不復有遊方之意豈吾緣在此邪於是撞鐘告眾作師子吼雨大法雨垂二十年并汾之人悉皆向化憲宗皇帝御宇十有四年素向德音乃下詔請入內辭疾不行明年再降綸旨稱疾如故穆宗皇帝即位之年聖情虔虔思一瞻禮乃命兩街僧錄靈準公遠齎勑旨迎請準至作禮白之曰知師絕塵物表糠粃世務法委國王請師熟慮此迴思旨不比常時願師必順天心不可更辭以疾相時而動無累後人業笑曰貧道何德累煩聖主行即行矣道途有殊於是剃髮澡浴至中夜告弟子慧愔等曰汝等見聞覺知之性與太虛同壽不生不滅一切境界本自空寂無一法可得迷者不了即為境惑一為境惑流轉不窮汝等<span class='corr'>當</span>知心性本自有之非因造作猶如金剛不可破壞一切諸法如影如響無有實者故經云唯<span class='corr'>此</span>一事實餘二則非真常了一切空無一物當情是諸佛同用心處汝等勤而行之言訖跏趺而坐奄然歸寂嗚呼可謂於生死得自在也俗齡六十二僧臘四十二道俗號慕如喪考妣乃備香華幢幡遷全身就於城西練若積香薪而行茶毘乃有卿雲自天五色凝空異香西來郁馥氛氳闔境士庶咸皆聞覩及薪盡火滅獲舍利璀璨若珠玉弟子慧愔行勤虔縱義幽元度恆泰等泣血收之殮以金棺乃命郢匠琢石為塔以長慶三年十二月二十一日安葬於練若之庭業遷化之歲州牧楊潛得僧錄準公具述其事為碑頌敕諡大達國師塔號澄源焉</p>
</div>
<div class='div-other'><a id='mulu3876' />
<p class='h4'>如會</p><p>按宋高僧傳如會韶州始興人也大曆八年止國一禪師門下後歸大寂法集時禪客仰慕決求心要僧堂之內牀榻為之陷折時號折牀會猶言鑿佛牀也後徇請居長沙東寺焉自大寂去世其法門鼎盛時無可敵諺謂東寺為禪窟斷可知矣時相國崔公羣慕會之風來謁於門答對瀏亮辭咸造理自爾為師友之契初羣與皇甫鎛議上憲宗尊號因被鎛搆出為湖南觀察閑豫歸心於會也至穆宗長慶癸卯歲終於寺春秋八十時并泉預枯異香馝馥遷塔於城南廉使李翱盡毀近城墳塔唯留會所瘞浮圖以筆題曰獨留此塔以別賢愚矣劉膳部軻著碑焉敕諡傳明大師塔曰末際亦呼所居為夾山和尚是歟</p>
</div>
<div class='div-other'><a id='mulu3877' />
<p class='h4'>天然</p><p>按宋高僧傳天然不知何許人也少入法門而性梗槩謁見石頭禪師默而識之思召其自體得實者為立名天然也乃躬執爨凡三年始遂落飾後於嶽寺希律師受其戒法造江西大寂會寂以言誘之譍答雅正大寂甚奇之次居天台華頂三年又禮國一大師元和中上龍門香山與伏牛禪師為物外之交後於慧林寺遇大寒然乃焚木佛像以禦之人或譏之曰吾茶毗舍利曰木頭何有然曰若爾者何責我乎元和三年晨過天津橋橫臥會留守鄭公出呵之不去乃徐仰曰無事僧留守異之乃奉束素衣兩襲月給米麵洛下翕然歸信至十五年春言吾思林泉乃<span class='corr'>卜</span>南陽丹霞山結菴以長慶四年六月告門人曰備沐浴吾將欲行矣乃戴笠策杖入屨垂一足未及地而卒春秋八十六膳部員外郎劉軻撰碑紀德焉敕諡智通禪師塔號妙覺</p>
</div>
<div class='div-other'><a id='mulu3878' />
<p class='h4'>太毓</p><p>按宋高僧傳太毓姓范氏金陵人也年纔一紀志在出家乃禮牛頭山忠禪師而師事焉於是勇猛精進求其元旨法器外朗神襟內融雖明了一乘而具足萬行往雍京安國寺進受具戒裒然出眾加復威儀整肅妙相殊特如大海之不可測如虛空之不可量巡禮道塲攝心淨域雖智能通達不假因師而印可證明必從先覺遂謁洪并大寂禪師覩相而了達法身剎那而頓成大道於時天下佛法極盛無過洪府座下賢聖比肩得道者其數頗眾毓與大徹禪師大宣教禪師大智禪師皆昆仲也既而南北觀方曾無告憚俾廣聞見涵養聖胎耳元和十三年止於毗陵義興芙蓉山故得名於山焉毓為緣作因有應無著故所居感化所至悅隨道俗相望動盈萬數自此江南之人悟禪理者多矣時相國崔公羣坐失守出分司後為華州由三峰出鎮宣城其地雖邇其人則遐崔公深樂禮謁致命誠請毓以感念而現大悲為心莫不果欲隨緣遊方順命寶曆元年至於宛陵禪定寺所以隨順而揚教也至明年告歸齊雲山九月合朔色相不動而示滅於山之院享年八十僧臘五十八是日也天地如慘草木如摧鳥獸悲啼雲泉斷咽緇徒士庶孺慕无窮十月棲神于院之庭從其宜也弟子至孚契真清幹等慨吾師示滅而後學徒存太和二年相國韋處厚素尚元風道心惇篤以事奏聞天子爰降德音褒以殊禮追諡號塔名越州刺史陸互摛翰論譔焉</p>
</div>
<div class='div-other'><a id='mulu3879' />
<p class='h4'>曇藏<span class='note-inline'>(附靈彖　超岸)</span></p><p>按宋高僧傳曇藏不知何許人也得禪訣於大寂之門後見石頭希遷禪師所謂再染謂之赬也貞元二年嘉遁於衡嶽棲止峰之絕頂晚年苦於脚疾移下西園結茅叅請者繁熾太和元年終于嶽中享齡七十先是藏養一犬尢靈嘗夜經行息坐次其犬銜藏之衣歸房乃於門閫旁伏守而吠聲不絕頻奮身作猛噬之勢詰旦視之東廚有大蟒蛇身長數丈蟠繞小舍為之岌嶪呀張其口虓闞其聲毒氣漫然侍者白藏亟去迴避藏曰死而可逃何遠之有彼以毒來我以慈受毒無自性激發則強慈苟無緣冤親一揆無人無我法性俱空言訖其蟒蛇按首徐行閃然不見又嘗一夜有羣盜其犬亦銜藏衣藏語盜曰諸君山叟茅舍有中意物任拈去終無少恡之意盜感其言散分下山矣又荊州永泰寺釋靈彖姓蕭氏蘭陵人也其胄裔則後梁為周所滅支屬星分彖父居長沙為編戶矣生彖宛有出塵之誓遇諸禪會罕不登臨止泊維青優游自得長慶元年住百家巗寺未幾徙步江陵太守王潛請居永泰寺太和三載六月二十三日終于住寺春秋七十五建塔於州北存焉又釋超岸丹陽人也先遇鶴林素禪師處眾拱默而<span class='corr'>已</span>天寶二載至撫州蘭若得大寂開發四方毳侶依之</p>
</div>
<div class='div-other'><a id='mulu3880' />
<p class='h4'>無等</p><p>按宋高僧傳無等姓李氏今東京尉氏人也負志卓犖辭氣貞正少隨父官於南康頻遊梵剎向僧瞻像往即忘歸既作沙門遇道一禪師在龔公山學侶螘慕等求法於其間挺然出類元和七年遊漢上後至武昌覩郡西黃鵠山奇秀遂結茅分衛由此巴蜀荊襄尚元理者無遠不至矣太和元載屬相國牛公僧孺出鎮三江聞等道香普熏遐邇命駕枉問風虎相須為法重人牛公慮其蘭若不隷名籍特為奏題曰大寂也憧憧往來堂無虛位至四年十月示滅年八十二弟子誓通奉全身入塔焉</p>
</div>
<div class='div-other'><a id='mulu3881' />
<p class='h4'>明覺</p><p>按宋高僧傳明覺俗姓猷河內人也祖為官嶺南後徙居為建陽人也覺儒家之子風流蘊藉好問求知曾無倦懈宿懷道性聞道一禪師於佛迹嶺行禪法往造焉遂依投剃染由此即願觀方衡嶽天台四明徧嘗法味復於徑山留心請決數夏負薪面䵟手胝下山至杭州大雲寺禁足院門續移止湖畔青山頂結庵而止屬范陽盧中丞嚮風躬謁召歸州治大雲寺住持元和十五年避嫌遠囂隱天目山是山也特秀基墟跨涉四郡有上下龍潭深不可測怪物往往出於中有白鹿毛質詭異土人謂為山神也覺遁是中檀信為禪宇長慶三年春及冬至明年二月大旱野火蔓延欲燒院僧惶懅覺曰吾與此山有緣火當速滅少選雷雨驟作其火都滅遠近驚歎以太和五年七月十九日示疾而亡</p>
</div>
<div class='div-other'><a id='mulu3882' />
<p class='h4'>圓修</p><p>按宋高僧傳圓修姓潘氏福州閩人也生而歧嶷長而俊邁忽思拔俗尋事名師剔髮變衣年滿於嵩陽會善寺納戒既而儀表容與日新厥德研窮經論俄約觀方遇百丈山海禪師根教相符遂明心要持鉢振錫而抵於杭見秦望山峻極之勢有長松枝繁結蓋遂棲止於松巔時感鵲復巢於橫枝物我都忘羽族馴狎由茲不下近四十秋每一太守到任則就瞻仰號鳥窠禪師焉洎元和初邦伯裴常棣酷重其道請下結庵者至於三四或為叅請者說法裴公命八屬宰官同力造伽藍移廢額曰招賢以居之太和七年癸丑歲九月二十二日端坐怡然歸寂享年九十九僧臘八十杭之宰政良守無不傾重稅駕樹陰請談元極不覺更僕移辰矣今塔在石甑山下南嶽僧唯貞為塔銘焉近有盜發其塔且多怪異止收得銘誌而<span class='corr'>已</span></p>
</div>
<div class='div-other'><a id='mulu3883' />
<p class='h4'>普願</p><p>按宋高僧傳普願俗姓王鄭州新鄭人也其宗嗣於江西大寂大寂師南嶽觀音讓讓則曹谿之冢子也於願為大父其高曾可知也則南泉之禪有自來矣願在孕母不喜葷血至德二年跪請於父母乞出家脫然有去羈鞅之色乃投密縣大隈山大慧禪師受業苦節篤勵胼[月*氏]皸瘃不敢為身主其師異之大曆十二年願春秋三十矣詣嵩山會善寺暠律師受具習相部舊章究毗尼篇聚之學後遊講肆上楞伽頂入華嚴海會抉中百門觀之關鑰領元機於疏論之外當其鋒者皆旗靡轍亂大寂門下八百餘人每叅聽之後尋繹師說是非紛錯願或自默而語羣論皆弭曰夫人不言乃言爾耳自後含景匿耀似不能言者人以其無法說或叩其關亦堅拒不洩時有密探其機者微露頭角乃知其非無法說時未至矣貞元十一年挂錫池陽南泉山堙谷刊木以構禪宇蓑笠飯牛溷于牧童斫山畬田種食以饒足不下南泉三十年矣夫洪鐘不為莛撞發聲聲之者故有待矣太和年初宣使陸公亙前池陽太守皆知其抗迹塵外為四方法眼與護軍彭城劉公同迎請下山北面申禮不經再歲毳衣之子奔走道途不下數百人太和甲寅歲十月二十一日示疾十二月二十三日有白虹貫於禪室後峯占者云得非南泉謝世乎是日西峰巨石崩聲數十里當晝有乳虎遶禪林而號眾咸異之二十五日東方明告門人曰星翳燈幻亦久矣勿謂吾有去來也言訖而謝春秋八十七僧臘五十八契元文暢等凡九百人皆布衣墨巾泣血於山門赴喪會葬者相繼於路哀號之聲震於崖谷乙卯歲門人奉全身於靈塔從其教也膳部員外郎史館修撰劉軻欽若前烈追德頌美焉</p>
</div>
<div class='div-other'><a id='mulu3884' />
<p class='h4'>曇晟</p><p>按宋高僧傳曇晟姓王鍾陵建昌人始生有自然胎衣右袒猶緇服焉遂出家於石門受滿具法叅見百丈山海禪師二十年為侍者續受藥山舉發全了無疑太和三年十月示滅敕諡大師號無相塔名淨勝</p>
</div>
<div class='div-other'><a id='mulu3885' />
<p class='h4'>甄公</p><p>按宋高僧傳甄公姓魯氏江陵人也少而警慧七歲誦通詩雅遂應州舉三上中第未釋褐與沙門議論元理乃願披緇投福壽寺辯初法師以為模範後于洛京昭成寺講法數座因禮嵩山禪師通暢心決方至丹陽茅山尋挂錫於蘇州楞伽山四遠叅元者駢肩疊足矣時白樂天牧是郡接其談道不覺披襟解帶心遊無物之塲得甄之閫閾矣遂堅請出水流寺不樂安止以山水為娛情之趣耳太和三年示疾云終九十歲以其年四月十七日入塔焉</p>
</div>
<div class='div-other'><a id='mulu3886' />
<p class='h4'>藏廙</p><p>按宋高僧傳藏廙俗姓程衢州信安人也幼歲神氣朗暢貌質魁然元和中告親求出家志不可却直造長沙嶽麓投靈智律師請事剃染智師察其強願不羣乃攝度之既披法服尋於武陵開元寺智總律師受具足尸羅當長慶三年也因聽律範旋窮篇聚語同業曰教門繁廣然有總門總門之急勿過捨筏遂徧叅禪宗遇馬素門下高足住龍牙山知廙法器異日告之曰蘊界不真佛生非我子之正本當何所名復從誰得廙一言領會千轍同歸龍牙曰我法眼不蒙掩矣既遂所求大得安靜却迴柯山蓋避會昌之搜揚也至大中六年郡牧崔公壽重之於州龍興寺別構禪室延居之數年北至嘉禾信士歸依請留住至德伽藍又往姑蘇時崔公鈞作守此郡聞廙名久請居南禪院咸通八年浙西廉使周公寶命住招隱寺其年秋却返嘉禾信士呂京捨別墅造今永安院時乾符中羣寇紛紜禪侶分散廙曰盜終不至此及期寇從別道行果無所損其先見如此五年十月十二日滿院陰雲雉鳴烏噪安坐而化弟子號哭却蘇至六年三月中辰前別眾後終享年八十二僧臘五十六時澹交為廙作真讚至乾寧中僧神贊進狀乞追諡號塔名名士吳重裕書碑</p>
</div>
<div class='div-other'><a id='mulu3887' />
<p class='h4'>大安</p><p>按宋高僧傳大安姓陳氏閩城人也幼年入道頓拂塵蒙元和十二年敕建州浦城縣乾元寺置兜率壇始全戒足時天雨桂子及地生朱草刺史元錫手疏其瑞上達冕旒遂迴御禮詔改鳳棲寺號靈感壇焉安因往洪井路出上元忽逢一老父曰子往南昌必有所得及咨叅律學夜聞二僧談論遽了三乘之旨乃以所習付之同人之臨川見石鞏山慧藏禪師藏之提唱必持弓弩以擬學人安<span class='corr'>膜</span>拜未興唱曰看箭安神色不撓答對不差石鞏乃投弩曰幾年射始中半人也矣安遊五臺入龍池沐浴雖久浸漣漪殊無奮暴雨雹之怪觀者驚悚後止溈山禮大圓禪師復證前聞而為量果也時豫章廉使贈太尉崔貞孝公則魏公之季父深契元機敦安之道飛疏召之厥譽愈昌咸通十四年詔宜號延聖大師賜紫袈裟一副中和二年示疾所止法堂巨梁中折三年癸卯十月二十二日坐化於怡山丈室春秋九十一臘六十七續詔贈圓智大師塔號證真安不嘗唾地不處溫房隨化而衣天雨而浴諮法弟子慧長入關揚安之德故有追諡也博陵司空相國仰慕前烈遂著文頌德詩人周朴篤重安時入山致禮焉</p>
</div>
<div class='div-other'><a id='mulu3888' />
<p class='h4'>慶諸<span class='note-inline'>(附洪諲)</span></p><p>按宋高僧傳慶諸俗姓陳廬陵新淦玉笥鄉人也乃祖厥考咸不為吏清言放蕩焉諸始十三禮紹鑾禪翁為師於洪井西山剃䰂二十三往嵩山受具戒便就東洛學毗奈耶既知聽制終謂漸宗迴抵南嶽入大溈山次屆雲巖遇道吾垂問知意方為二夏之僧得石霜山便議終焉之志道吾躬至石霜山日勤執侍往還問答諸貌古氣真世無能識時洞山新滅俄為遠方禪侶圍繞因入深山無人之境結茅宴坐時眾追尋倏有見者皆號哭交請出為吾曹諸將安往由是晨夕被遊學者扣擊可無希聲以應之乎如是二十年間堂中老宿長坐不臥屹若椔杌天下謂之石霜枯木眾是也南方謂之叢林者翻禪那為功德叢林也為四方清則者無出其右以光啟四年戊申歲二月己亥示疾終於山院享齡八十二僧臘五十九越三月十五日葬於寺西北隅二百許步門弟子等結墳塔作螺髻形夏四月一日廣化寺釋子處訥追慕往德恐遺美聲命南嶽元泰纂錄言行諸方弟子分行其道焉敕諡普會大師塔曰法相次餘杭徑山院釋洪諲俗姓吳吳興人也年纔十九於開元寺禮無上大師出家落飾精加佛事罔怠巾鉼二十二遣往嵩嶽會善寺受滿足律儀俾誦大比丘戒匝七日念終遂習毗尼尋傳經講自謂為僧有逸羣事業而歸禮本師曰汝於十二時中將何報答四恩三有諲聞斯語憮然失措三日忘食本師却招誘提耳方明本事如是往還雲巖次溈山各為切磋蔚成匠手俄而會昌中例遭黜退眾人悲泣者惋歎者諲晏如也曰大丈夫鍾此厄會豈非命也夫何作兒女之情乎時於長沙遇信士羅晏召居家供施蓋諲執白衣比丘法初無差失涉於二載若門賓焉大中初除滅法之律乃復厥<span class='corr'>儀</span>還故鄉西峰院至咸通六年上徑山覲本師明年無上大師遷神眾請諲嗣其法位始唯百許僧後盈千數於時四眾共居肅然無過僖宗皇帝賜院額曰乾符鎮國中和三年仍賜紫袈裟景福二年吳越國王尚父錢氏奏舉登賜法濟大師光化四年九月二十八日辭眾而卒霅溪戚長史寫貌武肅王為真讚傳法弟子廬山栖賢寺寂公臨川義直功臣院令達達於兩浙大行道化卒諡歸寂大師初諲有先見之明武肅王家居石鑑山及就戍應募為軍諲一見握手屏左右而謂之曰好自愛他日貴極當與佛法為主後累立戰功為杭牧故奏署諲師號見必拜跪檀施豐厚異於常數終時執喪禮念微時之言矣</p>
</div>
<div class='div-other'><a id='mulu3889' />
<p class='h4'>道膺</p><p>按宋高僧傳道膺姓王氏薊門玉田人也生而特異神彩朗然處於童丱崆峒稟氣宿心拔俗爭離火宅之門拭目尋師遂攝鍛金之子師授經法誦徹復求年偶蹉跎二十五方於范陽延壽寺受具足戒乃令習聲聞律儀膺歎曰大丈夫可為桎梏所拘邪由是擁線衲振錫環詣翠微山問道三載宴居忽覩二使者冠服頗異勉膺曰胡弗南方叅知識邪未幾有僧自豫章至盛稱洞上禪師言要膺感動神機遂專造焉如是洞上垂接復能領會曾問曰我聞思大禪師向倭國為王虛耶實耶曰若是思師佛亦不作况國王乎自爾洞上印許初住三峰後就雲居提唱時唐之季鍾氏據有洪井傾委信誠每一延請入州則預潔甘子堂以禮之乃表於昭宗賜紫袈裟一副并師號焉都不留意所化之徒寒暑相交不下一千餘眾牛頭香樹圍遶者皆是栴檀金翅鳥王軒翔者不齊尺鷃四方饋供千里風從如荊南帥成汭遣齎檀施動盈鉅萬以天復元年辛酉秋示疾至明年正月三日而化焉豫章南平王鍾氏供其喪葬時諸道禪子各依鄉土所尚者隨靈龕到處列花樹幔帳粉麪之饌謂之卓祭一期凶禮之盛勿過於時也猗歟膺出世度人滿足三十年遺愛可知也</p>
</div>
<div class='div-other'><a id='mulu3890' />
<p class='h4'>有緣</p><p>按宋高僧傳有緣俗姓馮東川梓潼人也小學之年往成都福感寺事定蘭開士即宣宗師矣隨侍出入多在內中一旦宣召帝以筆書其衫背云此童子與朕有緣由茲召體矣大中九年遇白公敏中出鎮益部開戒壇即於淨眾寺具尸羅也續於京輦聽習經律五臘後身披布褐手執墨敕海內遊行叅見小馬神照凡同時叢林禪祖無不禮謁者乃居<span class='corr'>滁</span>州華山及南遊至武夷山時廉使李誨為築禪室乾符三年至縉雲龍泉大賽山立院因奏祠部給額號龍安敕度七僧住十八載安而能遷止連雲院太守盧約者以諶諒之誠請入州開元寺別院四事供施焉天祐丁卯歲四月八日示疾至六月朔日終於廨署報齡七十三臘五十二遺旨囑制置揚習司空主喪務於寺南園茶毗火滅散分舍利數百粒後收四十九粒并遺骨一缾瘞於石塔晉開運三年乙巳歲文泰律師撰塔碑焉</p>
</div>
<div class='div-other'><a id='mulu3891' />
<p class='h4'>義存</p><p>按宋高僧傳義存長慶二年壬寅生於泉州南安縣曾氏自王父而下皆友僧親佛清淨謹愿存生而鼻逆葷血乳抱中或聞鐘磬或見僧像其容必動以是別垂愛於膝下九歲請出家怒而未允十二從父遊蒲田玉<span class='corr'>㵎</span>寺有律師慶元持行高潔遽拜之曰我師也遂留為童侍焉十七落髮來謁芙蓉山恆照大師見而奇之故止其所至宣宗中興釋氏其道也涅而不緇其身也褒然而出北遊吳楚梁宋燕秦受具足戒於幽州寶剎寺訖巡名山扣諸禪宗突兀飄颻雲翔鳥逝爰及武陵一面德山止於珍重而出其徒數百咸莫測之德山曰斯無階也吾得之矣咸通<span class='corr'>九</span>年歸於芙蓉之故山其年圓<span class='corr'>智</span>大師亦自溈山擁徒至於怡山王真君上昇之地其徒孰纍纍而<span class='corr'>款</span>關存拒而久之則有行實者始以存同而議曰我之道巍巍乎法門圍遶之所不可造次其地宜若布金之形勝可矣府之西二百里有山焉環控四邑峭拔萬仞崷崒以支圓碧培塿以覛羣青怪石古松棲蟄龜鶴靈湫邃壑隱見龍雷山之巔先冬而雪盛夏而寒其樹皆別垂藤蘿䒠茸而以為之衣交錯而不呈其形奇姿異景不可殫狀雖霍童武夷無以加之實閩越之神秀而古仙之未攸居誠有待於我也祈以偕行去秋七月穿雲躡蘚陟險昇幽將及之存曰真我居也其夕山之神果效靈翼日巖谷爽朗煙霞飛動雲庵既立月構旋隆繇是柅法輪於無為樹空門於有地行實乃請名其山曰雪峰以其冬雪夏寒取鷲嶺猴江之義斯則庚寅逮於乙未存以山而道任山以存而名出天下之釋子不計華夏趨之若召乾符中觀察使京兆韋公中和中司空潁川陳公每渴醍醐而不克就飲交使馳懇存為之入府從人願也其時內官有復命於京語其道其儕之拔俗悟空者請蛻浮華而來脫屣僖宗皇帝聞之翰林學士訪於閩人陳延効得其實奏於是乃錫真覺大師之號仍以紫袈裟俾延效授焉存受之如不受衣之如不衣居累夏辛亥歲朔遽然杖屨其徒啟而不答雲以隨之東浮於丹丘四明明年屬王侍中之始據閩越乃洗丘於法雨致禮於禪林馥存之道常東望頂手後二年自吳還閩大加禮異及閩王王氏誓眾養民之外雅隆其道凡齋僧構剎必請問焉為之增宇設像鑄鐘以嚴其山優施以充其眾時則迎而館之於府之東西甲第每將儼油幢聆法論未嘗不移時僅乎一紀勤勤懇懇熊羆之士因之投迹檀那漁獵之逸其或弭心鱗羽戊辰年春三月示疾閩王走醫醫至粒藥以授存曰吾非疾也不可罔子之工卒不餌之其後札偈以遺法子函翰以別王庭夏五月二日鳥獸悲鳴雲木慘悴其夜十有八刻時滅度俗壽八十有七僧臘五十有九以其月十五日塔而藏之爾日奔走閩之僧尼士庶巷無居人閩王漣如出涕且曰師其舍予一何遽乎遣子延稟躬祭奠之復齋僧焉存之行化四十餘年四方之僧爭趨法席者不可勝筭矣冬夏不減一千五百徒之環足其趨也馳而愈離辯而愈惑其庶幾者一曰師備擁徒於元沙次曰可休擁徒於越州洞巖次曰智孚擁徒於信州鵝湖其四曰惠稜擁徒於泉州招慶其五曰神晏住福州之鼓山分燈化物皆膺聖獎賜紫袈裟而元沙級宗一大師焉</p>
</div>
<div class='div-other'><a id='mulu3892' />
<p class='h4'>惟慤<span class='note-inline'>(附慧震　弘沇)</span></p><p>按宋高僧傳惟慤姓連氏齊大夫稱之後本馮翊人官居上黨為潞人也九歲割愛冠年納戒母氏昆弟歸於法門故慤從其受教瀾漪內湛葳蕤外發嗜學服勤必無倦色乃辭渭陽尋師肄業或經筵首席或論集前驅或叅問禪宗或附麗律匠其志淵曠欲皆吞納之年臨不惑尚住神都因受舊相房公融宅請未飯前宅中出經函云相公在南海知南銓預其翻經躬親筆受首楞嚴經一部留家供養今筵中正有十僧每人開題一卷慤坐居第四舒經見富樓那問生起義覺其文婉其理元發願撰疏疏通經義及歸院矢誓寫文殊菩薩像別誦名號計一十年厥志堅強遂有冥感忽夢妙吉祥乘狻猊自慤之口入由茲下筆若大覺之被善現談般若焉起大曆元年丙午也及將徹簡於臥寐中見由口而出在乎華嚴宗中文殊智也勒成三卷自謂從淺智中衍出矣於今盛行一說楞嚴經初是荊州度門寺神秀禪師在內時得本後因館陶沙門慧震於度門寺傳出慤遇之著疏解之後有弘沇法師者蜀人也作義章開釋此經號資中疏其中亦引震法師義例似有今古之說此岷蜀行之近亦流江表焉</p>
</div>
<div class='div-other'><a id='mulu3893' />
<p class='h4'>懷感</p><p>按宋高僧傳懷感不知何許人也秉持強悍精苦從師義不入神未以為得四方同好就霧市焉唯不信念佛少時逕生安養疑冰未泮遂謁善導用決猶豫導曰子傳教度人為信後講為渺茫無詣感曰諸佛誠言不信不講導曰若如所見令念佛往生豈是魔說耶子若信之至心念佛當有證驗乃入道塲三七日不覩靈瑞感自恨罪障深欲絕食畢命導不許遂令精虔三年念佛後忽感靈瑞見金色玉毫便證念佛三昧悲恨宿垢業重妄搆眾愆懺悔發露乃述決疑論七卷臨終果有化佛來迎合掌面西而往矣</p>
</div>
<div class='div-other'><a id='mulu3894' />
<p class='h4'>法海</p><p>按宋高僧傳法海字文允姓張氏丹陽人少出家於鶴林寺白駒匪食其塲苖金翅俄翔其海面曲從師教周覽羣經大壑納川鄧林聚羽是以圓入一性學階空王擅當代獨悟之名剖先賢不決之義一時外學六籍該通嘗謂人曰佛法一門極唯心地餘皆椎輪也天寶中預揚州法慎律師講肆同曇一靈一等推為顏冉焉復與杼山晝公為忘形之交林下之遊黑白二徒多從求益焉</p>
</div>
<div class='div-other'><a id='mulu3895' />
<p class='h4'>慧苑</p><p>按宋高僧傳慧苑京兆人也少而秀異蔚有茂才厭彼塵寰投於淨域禮華嚴法藏為師陶神練性未幾深達法義號上首門人也有勤無惰內外該通華嚴一宗尤成精博苑依寶性論立四種教為有四類不識如來藏如生盲人則凡夫聲聞辟支初心菩薩也一迷真異執教當凡夫二真一分半教當二乘三真一分滿教當初心菩薩四真具滿教當識如來藏者也諸師處判或依或違然其綱領教乘一家之說次以新譯之經未有音釋披讀之者取決無從遂博覽經書恢張詁訓撰成二卷俾初學之流不遠求師覽無滯句旋曉字源然稟從賢首之門不負庭訓之美也</p>
</div>
<div class='div-other'><a id='mulu3896' />
<p class='h4'>智威<span class='note-inline'>(附慧威)</span></p><p>按宋高僧傳智威姓蔣氏縉雲人也穎脫塵蒙心遊物表少事師於軒轅氏鍊丹山聞天台宗教盛遂負笈往沃州石城寺親灌頂禪師求請心要既而得一融道體二居宗定慧方均寂照相半雖云自了急在利他天與多能富有辭藻著桃巖寺碑與頭陀寺碑氣度相表後以法眼付授慧威焉時傳威是徐陵後身其利智雄才斷可知矣慧威姓留氏東陽人也總角之年露其舊習抉開愛網徑入空門不滯一方仍叅三益聞縉雲大威禪師盛行禪法擔簦造焉刻志忘勞覩威牆奧一日千里罔不推稱至有成業時謂小威然其樂靜居山罕交人事指教門人不少傑出者左溪元朗矣威常修止觀匪棄光陰說與行而並馳語將默而齊貫落落然汪汪然人無得名焉</p>
</div></div></div></div>
</div><!-- end of div[@id='body'] -->
</body></html>