<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu1065' />
<div class='div-other'>
<p class='h2'>欽定古今圖書集成博物彙編神異典　第一百一卷目錄</p>
<ul class="">
<li>佛經部彙考七
<ul class="">
<li>大藏聖教法寶標目<span class="note-inline">(菩薩對法藏大乘釋經論　大乘集義論　聲聞對法藏　有譯有本聖賢傳記)</span></li>
</ul></li>
</ul></div>
<p class='juan'>神異典第一百一卷</p>
<div class='div-other'><a id='mulu1066' />
<p class='h2'>佛經部彙考七</p>
<div class='div-other'><a id='mulu1067' />
<p class='h3'>大藏聖教法寶標目</p>
<div class='div-other'><a id='mulu1068' />
<p class='h4'>菩薩對法藏大乘釋經論</p><p>大智度論一百卷</p>
<p style="margin-left:1em">右龍樹菩薩造釋大般若經富詞妙辯理精事廣西域學者無不欽崇什法師云余若廣譯千卷有餘為秦人識劣十分存一蓋從略也故至三十八卷纔譯初品云</p>
<p>十地論十二卷</p>
<p style="margin-left:1em">右天親菩薩造釋華嚴經中十地品</p>
<p>大乘寶積經論四卷</p>
<p style="margin-left:1em">右解釋寶積第四十三會</p>
<p>彌勒菩薩所問經論六卷</p>
<p style="margin-left:1em">右解寶積經中第四十一會第五卷解十二支因緣義甚詳</p>
<p>寶髻菩薩四法經論優波提舍一卷</p>
<p style="margin-left:1em">右天親菩薩解釋大集經四十七會寶髻菩薩品優波提舍此名論</p>
<p>佛地經論七卷</p>
<p style="margin-left:1em">右親光菩提造經說五法為佛地一清淨法界二大圓鏡智三平等性智四妙觀詧智五成所作智經詮此理論詳解釋</p>
<p>金剛般若經論三卷</p>
<p style="margin-left:1em">右無著菩薩造論釋經</p>
<p>能斷金剛般若波羅蜜多經論頌一卷</p>
<p style="margin-left:1em">右無著菩薩造頌釋經</p>
<p>金剛般若波羅蜜多經論三卷</p>
<p style="margin-left:1em">右天親菩薩造論解經</p>
<p>金剛般若波羅蜜經破取著不壞假名論二卷</p>
<p style="margin-left:1em">右功德施菩薩造論釋經</p>
<p>能斷金剛般若經論三卷</p>
<p style="margin-left:1em">右無著菩薩造頌釋經世親菩薩釋義</p>
<p>文殊師利問菩提經論二卷</p>
<p style="margin-left:1em">右天親菩薩造論解經</p>
<p>妙法蓮華經優波提舍一卷</p>
<p style="margin-left:1em">右天親菩薩造論略釋法華經義</p>
<p>法華經論二卷</p>
<p style="margin-left:1em">右天親菩薩造論釋經</p>
<p>遺教經論一卷</p>
<p style="margin-left:1em">右天親菩薩造論釋經</p>
<p>勝思惟梵天所問經論三卷</p>
<p style="margin-left:1em">右天親菩薩造論釋經</p>
<p>三具足經論一卷</p>
<p style="margin-left:1em">右天親造論三具足者一施二戒三聞具攝眾行解釋三法門事甚詳而經本未譯</p>
<p>轉法輪經優波提舍一卷</p>
<p style="margin-left:1em">右天親說佛成道已為五比丘等及諸天人初轉法輪優波提舍此云義門</p>
<p>涅槃經論一卷</p>
<p>涅槃經本有今無偈論一卷</p>
<p style="margin-left:1em">右皆天親造論略釋涅槃義</p>
<p>無量壽經論一卷</p>
<p style="margin-left:1em">右天親作偈復作論釋偈說極樂國功德莊嚴種種勝妙勸求往生詞簡義廣理事圓具</p>
</div>
<div class='div-other'><a id='mulu1069' />
<p class='h4'>大乘集義論</p><p>瑜伽師地論一百卷</p>
<p style="margin-left:1em">右無著菩薩咨問彌勒大乘經義還閻浮提以己所聞為餘人說多不生信無著即自發願請彌勒夜降閻浮放大光明廣集有緣誦出十七地經隨所誦出隨解其義經四月夜方竟雖同在一堂聽法惟無著得近彌勒餘但遙聞此論奘法師譯梵語瑜伽此云相應謂一切乘境行果等所有諸法皆名相應境謂一切所緣境此境與心相應故名相應行謂一切行此行與理相應故名行相應果謂三聖果此果位中諸功德法更相符順故名果相應師謂三乘行者由聞思等次第習行如是瑜伽隨分滿足展轉教人故名瑜伽師地謂十七地境界謂五識相應地意識相應地有尋有伺地無尋有伺地無尋無伺地三摩呬多地非三摩呬多地有心地無心地聞所成地思所成地修所成地聲聞地獨覺地菩薩地有餘依地無餘依地</p>
<p>顯揚聖教論二十卷</p>
<p style="margin-left:1em">右無著菩薩造宣說瑜伽師地論中要義顯揚聖教文約義周使人易曉區別義類為十一品錯綜該羅法義深廣</p>
<p>瑜伽師地論釋一卷</p>
<p style="margin-left:1em">右最勝子等諸菩薩造略釋瑜伽師地法義</p>
<p>顯揚聖教論頌一卷</p>
<p style="margin-left:1em">右無著等造頌十一品釋諸法要</p>
<p>王法正理論一卷</p>
<p style="margin-left:1em">右彌勒菩薩造說出受王問佛言有訶諫我不真實過失心不悔惱有讚我不真實功德心亦不喜唯佛能知諸王過失功德真實願為我說佛言王有九種過失一不自在二性暴惡三猛憤發四恩惠薄五受袤佞六所作不思七不顧善法八不知差別九縱任放逸無此過失為九功德又有五種衰損門五方便門又有五可愛樂法王能遠離過失修習功德當獲一切利益安樂</p>
<p>大乘阿毘達磨集論七卷</p>
<p style="margin-left:1em">右無著菩薩造解釋五蘊十八界六度四攝四無量行四諦三十七菩提分等法義令後學披覽略文知深廣妙義</p>
<p>大乘雜集阿毘達磨論十六卷</p>
<p style="margin-left:1em">右安慧菩薩翻釋上集論</p>
<p>中論四卷</p>
<p style="margin-left:1em">右龍樹菩薩造佛入滅已論宗紛諍大士依大般若義造論以折中此論無言不窮無法不盡會通真俗有無斷常之邊見故名曰中論亦名中觀以觀辯于心論定于口耳叡法師序云百論治外以閑邪中論祛內以流滯大智釋論之淵博十二門觀之精詣尋斯四者真若日月無不朗然鑒徹矣予翫之味之不能釋手云</p>
<p>般若燈論十五卷</p>
<p style="margin-left:1em">右龍樹菩薩本分別明菩薩釋顯深妙法明佛道因破迷滅闇息諸惡見分別照明列為二十七品與中論本同譯異</p>
<p>十二門論一卷</p>
<p style="margin-left:1em">右龍樹造叡法師序云十二門者總眾枝之大數門者開通無滯之稱窮理盡性實相之折中道塲之要軌也</p>
<p>十八空論一卷</p>
<p style="margin-left:1em">右十八空者一內空二外空三內外空四大空五空空六真實空七有為空八無為空九畢竟空十無前後空十一不捨離空十二佛性空十三自相空十四一切法空十五無法空十六有法空十七無法有法空十八不可得空</p>
<p>百論二卷</p>
<p style="margin-left:1em">右提婆菩薩造天親釋肇法師序云此論以百為名理致淵元統羣籍之要文義婉約窮製作之美什法師常所詠味以為心要</p>
<p>廣百論一卷</p>
<p style="margin-left:1em">右聖天菩薩造釋百論法義</p>
<p>廣百論十卷</p>
<p style="margin-left:1em">右聖天菩薩造論護法菩薩釋論破一切執有滯空之見妙開中道使學者了悟真空故唐元奘三藏于西域法師隨聽隨譯成此十卷</p>
<p>十住婆娑論十六卷</p>
<p style="margin-left:1em">右龍樹造大不思議論十萬頌釋華嚴經備傳西域此論十六卷即是彼論釋十地中初之二也</p>
<p>菩提資糧論六卷</p>
<p style="margin-left:1em">右龍樹菩薩造說諸菩薩求無上菩提皆以般若波羅蜜多為母諸佛皆由此出生故六度萬行三十二相出生之業及種種菩薩之行微妙法門詞約義廣理圓事備求一切智者之妙門大路</p>
<p>大乘莊嚴經論十三卷</p>
<p style="margin-left:1em">右無著菩薩造解釋大乘菩薩從初發心至成一切智修習證入種種功德法門天竺三藏云西域大小乘學皆以此論為本于此不通未可弘法論初說造此論者以五義譬一如金成器令信向轉彼心故二如華敷開示彼故三如食美饍得法味故四如解文字為令修習更不思故五如開寶篋實證得故</p>
<p>大乘莊嚴經論十五卷</p>
<p style="margin-left:1em">右馬鳴菩薩造說菩薩修習大乘功德種種法門順中論二卷</p>
<p style="margin-left:1em">右龍樹造無著菩薩釋破空有二邊之執是般若波羅蜜多初品空義</p>
<p>攝大乘論三卷</p>
<p style="margin-left:1em">右無著菩薩造真諦三藏第一譯收攝一切大乘聖教法門要義總集于此而辨明之</p>
<p>攝大乘論三卷</p>
<p>攝大乘論二卷</p>
<p style="margin-left:1em">右與前論本同譯別</p>
<p>攝大乘論釋十五卷</p>
<p style="margin-left:1em">右論本二卷無著造釋論十二卷世親菩薩造解兄論本義</p>
<p>攝大乘論釋十卷</p>
<p style="margin-left:1em">右晉西竺三藏達摩笈多譯</p>
<p>攝大乘論釋十卷</p>
<p style="margin-left:1em">右唐元奘譯第三出<span class='corr'>已</span>上三論釋本同譯別</p>
<p>攝大乘論釋十卷</p>
<p style="margin-left:1em">右無性菩薩釋唐元奘譯與前三論本同譯別</p>
<p>佛性論四卷</p>
<p style="margin-left:1em">右天親菩薩造解釋佛說一切眾生皆有佛性論十品說自性十相為顯二義一顯本有不可思議境界二顯依道理修修行可得三顯<span class='corr'>已</span>能令無量功德圓滿究竟故造斯論</p>
<p>決定藏論三卷</p>
<p style="margin-left:1em">右顯了大乘全量八識心境分量善惡因果論述此理決定無移</p>
<p>辯中邊頌論一卷</p>
<p style="margin-left:1em">右彌勒說執空執有為二邊虛妄分別有于此二都無此中惟有空等頌辯中邊二義故</p>
<p>中邊分別論二卷</p>
<p>辯中邊論三卷</p>
<p style="margin-left:1em">右世親菩薩造釋彌勒中邊論頌此論說七義一相二障三真實四修諸對治五即此修分位六得果七無上乘</p>
<p>究竟一乘寶性論四卷</p>
<p style="margin-left:1em">右不顯造者顯示第一義諦佛性體相德用等</p>
<p>大乘成業論一卷</p>
<p>業成就論一卷</p>
<p style="margin-left:1em">右本同譯別天親菩薩造業謂身口意三業以一切造善造惡生聖處墮惡道皆不離三業而得成就</p>
<p>因明正理論本一卷</p>
<p>因明正理門論一卷</p>
<p style="margin-left:1em">右陳那菩薩造本同譯別詳略有異唐譯後序云此論抗辯標宗摧衺顯正因談照實明障顯理入言趣本正以離衺西方時彥鑽仰彌深</p>
<p>因明正理門論一卷</p>
<p style="margin-left:1em">右大龍菩薩造釋因明論</p>
<p>唯識論一卷</p>
<p style="margin-left:1em">右天親菩薩造本論序云此是諸佛甚深境界非是凡夫二乘所知此論本末明三種空一者人無我空二者因緣法體空三者真歸佛性空我空者凡夫妄想于五陰因緣法中見我為有實不可得猶如兔角五陰無常我亦無常如是知者名人無我空因緣法空者如薪火相待無實離薪無火離火無薪見火說假名薪見薪說假名火能成所成相待不離能所亦實無是名因緣法體空真如法空者佛性名第一義空無世間色相有為法故非是同于無性法故以具真如法體故名不空空是名真如法空實無前境界但眾生妄見有外境界故名唯識又名破色心論但破虛妄煩惱結使心不破佛性清淨心也</p>
<p>唯識二十論一卷</p>
<p>唯識三十論一卷</p>
<p>大乘唯識論一卷</p>
<p style="margin-left:1em">右天親菩薩造</p>
<p>轉識論一卷</p>
<p>顯識論一卷</p>
<p style="margin-left:1em">右已上並說三界唯識法義</p>
<p>成唯識寶生論五卷</p>
<p style="margin-left:1em">右天親造三十本頌說唯識義護法菩薩造論五卷解釋成前三十頌義亦名二十唯識論釋</p>
<p>成唯識論十卷</p>
<p style="margin-left:1em">右護法安慧菩薩等十師造此論能成就天親三十頌論令義理圓成故名成唯識論盡邃理之微闡法王之奧為令學者破空有迷謬執生正解斷重障證真解脫故</p>
<p>大丈夫論二卷</p>
<p style="margin-left:1em">右提婆菩薩造論云能成種智果施因為最大一切眾事具無不由施成施是生大道出世之胞胎救一危難人餘勝一切施一切善法行悲心施為首二十九品廣說施法</p>
<p>入大乘論二卷</p>
<p style="margin-left:1em">右堅意菩薩造欲為眾生遮苦因故為救偏執衺見顛倒思維不解實義不順佛智謗正法得大罪報者如是得生聞修思乃至具足一切智故</p>
<p>大乘掌珍論二卷</p>
<p style="margin-left:1em">右清辯菩薩造序云為悲憫世間種種邪見生死籠樊無量憂苦故欲令學人易證真空速入法性故略製此如掌珍論</p>
<p>大乘五蘊論一卷世親菩薩造</p>
<p>大乘廣五蘊論一卷安慧菩薩造</p>
<p style="margin-left:1em">右說色蘊十五種受蘊八種想蘊亦八種行蘊有七十三法識蘊亦八種造善造惡生樂趣苦趣有無量功能積聚故名蘊</p>
<p>寶行王正論一卷</p>
<p style="margin-left:1em">右說一切國王御國治民善惡功罪違理順理苦樂因果修集相好敬愛正法等種種法門</p>
<p>大乘起信論一卷</p>
<p style="margin-left:1em">右梁真諦第一譯馬鳴菩薩撮略百本大乘經宗旨造此論為欲令眾生除疑捨衺執起大乘正信佛種不斷故</p>
<p>大乘起信論二卷</p>
<p style="margin-left:1em">右唐實叉難陀譯與前真諦所譯本同譯別文或有異序述其詳云大乘明鏡莫過于此</p>
<p>發菩提心經論二卷</p>
<p style="margin-left:1em">右說發菩提心因緣功德天親造論廣明經義</p>
<p>三無性論二卷</p>
<p style="margin-left:1em">右三無性者一分別相無自性二依他生無自性三真實勝義無自性</p>
<p>方便心論一卷</p>
<p style="margin-left:1em">右如鍊金須藉爐火人工為其方便乃可成金菩薩修行須明達佛理以為方便乃得成道</p>
<p>如實論一卷</p>
<p style="margin-left:1em">右如無乖異實非妄倒義理真實</p>
<p>無相思塵論一卷</p>
<p style="margin-left:1em">右陳那菩薩造意識細境非緣外境故名無相識心分別至鄰虛位極微細故名思塵</p>
<p>觀所緣緣論一卷</p>
<p style="margin-left:1em">右陳那菩薩造心為能觀緣境為所觀心境非一故言所緣緣如眼觀色境色是所緣眼識為能緣等</p>
<p>觀所緣論釋一卷</p>
<p style="margin-left:1em">右護法菩薩造解釋前論</p>
<p>廻諍論一卷</p>
<p style="margin-left:1em">右佛入滅後異見徧執遂多諍論龍樹造論廻邪歸正一切論義皆能解釋</p>
<p>緣生論一卷</p>
<p style="margin-left:1em">右解在緣生經</p>
<p>十二因緣論一卷</p>
<p style="margin-left:1em">右解十二支法義</p>
<p>壹輸盧迦論一卷</p>
<p style="margin-left:1em">右龍樹造說一切法自體性空故無有常一切佛緣覺聲聞于空法中而得出離非于諸行斷常法中而得解脫</p>
<p>取因假設論一卷</p>
<p style="margin-left:1em">右陳那菩薩造取者執也因者對果假者虛妄設者施設佛化眾生不壞世間依假施設事而宣法要使之開悟永斷煩惱</p>
<p>觀總相論頌一卷</p>
<p style="margin-left:1em">右陳那菩薩造諸法有總相別相差別</p>
<p>止觀門論頌一卷</p>
<p style="margin-left:1em">右世親菩薩造七十頌論修習定慧是入聖妙門手杖論一卷</p>
<p style="margin-left:1em">右論言世間一類有情為無慧解便生衺執由此沈淪為憐憫此等愚蒙作手杖論</p>
<p>六門教授習定論一卷</p>
<p style="margin-left:1em">右無著本天親釋為欲利益一切有情令習世出世定速離煩惱得解脫故說此修習靜定法門佛言先當依定能盡有漏求出生死海者離于正定無別方便</p>
<p>大乘法界無差別論一卷</p>
<p style="margin-left:1em">右說眾生界不異法身法身不異眾生界平等解脫一味無別如日輪為雲所覆而性常清淨</p>
<p>大乘百法明門論一卷</p>
<p style="margin-left:1em">右天親造一切法略有五種一心法略有八種二心所有法略有六種徧行有五別境有五善有十一煩惱有六隨煩惱有二十不定有四三色法略有十一種四心不相應法略有二十四種無為法略有二種</p>
<p>百字論一卷</p>
<p style="margin-left:1em">右提婆造破我見等一切諸法各有自相義</p>
<p>解捲論一卷</p>
<p style="margin-left:1em">右論云三界惟以言名為體由強分別非實有法為生不顛倒智故造此論</p>
<p>掌中論一卷</p>
<p style="margin-left:1em">右陳那菩薩造說三界但有假名實無外境由妄執故謂繩為虵善觀詧時繩亦無實體妄識分別知相假借無實可得知一切法但是假名</p>
<p>提婆菩薩破外道小乘四宗論一卷</p>
<p style="margin-left:1em">右破外道論師一切法一異俱不俱四宗義</p>
<p>提婆菩薩釋楞伽經中破外道小乘涅槃論一卷</p>
<p style="margin-left:1em">右解釋佛說涅槃因果正義破二十種諸外道衺見異論</p>
<p>大乘緣生論一卷</p>
<p style="margin-left:1em">右詳解十二緣生法門</p>
<p>金剛瑜伽中發菩提心論一卷</p>
<p style="margin-left:1em">右大廣智說修瑜伽人身雖人身心同佛心以祕密加持頓同諸佛華嚴經云無一眾生而不具有如來智慧但以妄想顛倒執著而不證得若離妄想一切智自然智無礙智則得現前知一切眾生究竟成佛又云信解清淨心自悟不由他具足同如來則超凡夫位入佛所行處生在如來家令修行者觀照本心湛然清淨猶滿月徧虛空皎潔分明合普賢之心速具一切智</p>
<p>金剛針論一卷</p>
<p style="margin-left:1em">右法稱菩薩造破圍陀論妄執稱婆羅門種性行業最高等</p>
</div>
<div class='div-other'><a id='mulu1070' />
<p class='h4'>聲聞對法藏</p><p>阿毗曇八犍度論三十卷</p>
<p style="margin-left:1em">右迦旃延子造竺佛念等譯阿毗曇者此云無比法犍度者此云聚即法聚也解釋種種法義謂初說世間第一法頂法暖法次十二緣九十八使結繫四果見諦三界所斷煩惱四諦七覺意八智等法此論三十卷分為八犍度八部法類不同故一雜二結使三智四行五四大六二十二根七定八見八犍度中復列四十四品一雜雜明諸事故二結使明諸根隨煩惱三釋智慧差別四辯善惡衺正諸行五明淨根智證見聖諦理六辯利鈍根乘行業差別七明四禪八定差別八明意止欲想時節見解各不同故此論中性相理事法數無邊故名法聚亦是藏之別名故新論作八蘊</p>
<p>阿毘達磨發智論二十卷</p>
<p style="margin-left:1em">右奘法師譯與阿毘曇論本同譯別譯文順暢即是說一切有部對法藏之根本佛圓寂後三十年中論師迦多衍尼子之所造也後代傳人本有廣略此發智論文義具足傳習之者號為身論以餘論各辯一支有異于身故</p>
<p>阿毘達磨法蘊足論十二卷</p>
<p style="margin-left:1em">右大目揵連造集眾法寶聚普施羣生論首偈曰阿毘達磨如大海大山大地大虛空具攝無邊聖法財今我正勤略顯示其總頌曰</p>
<p style="text-indent:0em" class="lg-abnormal"><div class='lg-row'>覺支淨果行聖種正勝足念諦靜慮無量無色定覺支離根處蘊界緣起</div>
</p><p style="margin-left:1em">法蘊足論者蓋阿毘達磨之權與一切有部之洪源也大目犍連所製鏡六通之妙慧晰三達之智明枹金鼓于大千聲玉螺于百億摘藏海之奇琬鳩教山之勝珍使天鏡常懸法幢永樹眾邪息藩籬之望諸子騁遊戲之歡也佛涅槃後百有餘年疊啟五分之殊解開二九之異雖各擅連城之貴俱稱照乘之珍唯一切有部卓乎迥秀若妙高之處宏海猶朗月之冠眾星者豈不以本弘基永者歟至如八種揵度鶩徽于發智之場五百應真馳譽于廣說之苑斯皆挹此涓波分茲片玉遂得駕羣部而高蹈接天衢而布武是知登崑闐者必若塿于眾山游溟渤者亦坳塘于羣澍矣</p>
<p>阿毘達磨集異門足論二十卷</p>
<p style="margin-left:1em">右佛令舍利弗代我為眾宣說法要自一法二法以至十法一法者一切有情皆依食住一切有情皆依行住二法品謂名色等總二十七門三法有十謂善不善根各三善不善尋各三惡行妙行各三三界欲恚害三界出離四法有十謂四念住四正斷四神足四靜處四聖諦四想四無量四無色四聖眾四沙門果次五法次六法以至十法佛歎善哉善哉汝能結集如來所說增一法門復告苾芻眾汝等皆應受持讀誦能引大善大義大法清白梵行菩提涅槃</p>
<p style="margin-left:1em">集謂聚積異謂差別法門名相各別異故足謂周足舍利子智慧第一于佛所說法十二分教中增一名數勒為一聚廣大周足故</p>
<p>阿毘達磨識身足論十六卷</p>
<p style="margin-left:1em">右提婆說磨阿羅漢造論初頌曰</p>
<p style="text-indent:0em" class="lg-abnormal"><div class='lg-row'>阿毘達磨正法燈心中淨眼智根本三界照明慧眼道一切法燈佛語海能發勝慧破諸疑是諸聖賢法衢路了此勝法至聰明悟斯聖教真佛子</div>
</p><p>阿毘達磨界身足論三卷</p>
<p style="margin-left:1em">右尊者世友造說十大地法十六煩惱地法十小煩惱地法五惱五法數性相事理各各體性差別如地水火風四大欲色無色十八界等各不同故名界多界共聚集故名身攝義周圓滿足故名足總通大小乘三界九地五位修斷行門故</p>
<p style="margin-left:1em">基法師序云界身足論者說一切有部發智六足之一足也先是婆沙八蘊闕五蘊之幽趣發智六足無五足之元文元本頌有六千後譯刪略為九百頌或五百頌奘法師翻八百三十頌文遺廣略義離增減神功妙思繄可殫言</p>
<p>阿毘達磨品類足論十八卷</p>
<p style="margin-left:1em">右尊者世友造唐奘法師譯一切法眾多流類不同此論各隨品類條貫義理收攝一切法周圓滿足不亂故總有五法一色法二心法三心所法四不相應行法五無為法第一辯五事品第二辯諸智品三辯諸處四辯七事五辯九十八隨眠六辯攝等法七答千問八次擇品如是諸品中收一切法義無不圓足</p>
<p>眾事分門毘曇論十二卷</p>
<p style="margin-left:1em">右宋天竺三藏譯二論本同譯別</p>
<p>阿毘達磨大毘婆沙論二百卷</p>
<p style="margin-left:1em">右梵語阿毘曇此言大法也阿毘達磨此云勝法或言無比法毘婆此云廣解說或云種種說佛涅槃後四百年健馱羅國王以諸部執師資異論召集賢聖大阿羅漢脅尊者世友尊者等五百人皆具三明六通復內窮三藏外達五明集義製諸凡三十萬頌九百六十萬言備釋三藏懸諸千古窮其枝葉究其淺深佛法重明微言再顯唐三藏法師于西域具獲本文傳譯流布焉</p>
<p>俱舍釋論二十三卷</p>
<p>俱舍論本頌一卷</p>
<p style="margin-left:1em">右天親造解釋俱舍論三十卷中義理梵本來有先後故釋論在前本論在後</p>
<p>俱舍論三十卷</p>
<p style="margin-left:1em">右天親菩薩造俱皆也舍此云藏則庫藏之總名也此論博綜羣籍備摧異說天竺大小乘學依此為本論有九品一分別界品說四大六入十八界等二分別根品說眼耳鼻善男女命意等二十二根三分別世品廣說有情世間及器世間各多差別三界種種事相次四分別業品前言世別皆由業生此明種種善惡諸業業由隨眠方得生長次五分別隨眠品次六分別賢聖品說諸賢聖道相次七分別智品次八分別定品次九破執我品謂有我執無容解脫</p>
<p>阿毘達磨順正理論八十卷</p>
<p style="margin-left:1em">右眾賢論師造眾賢博學高才明一切部毘婆沙論時天親先作俱舍論破毘婆沙門所執理奧文華西域學徒莫不讚仰鬼神亦皆稱習眾賢心憤二十年覃思作俱舍雹論欲與天親面定是非未果而終天親後見其論歎有知解言其思力甚順我義宜名順正理論遂依行焉</p>
<p>阿毘達磨藏顯宗論四十卷</p>
<p style="margin-left:1em">右眾賢論師造序偈云已說論名順正理樂思擇者所應學文句[泳-永+(瓜-、)]演隔難尋非少劬勞所能解為撮廣文令易了故造略論名顯宗飾存彼頌以為歸刪順理中廣決擇對彼謬言申正釋顯此所宗真妙義</p>
<p>阿毘曇心論四卷</p>
<p style="margin-left:1em">右尊者法勝造論列十品辨一切法門義理行相令學者生解達法故</p>
<p>法勝阿毘曇心論六卷</p>
<p style="margin-left:1em">右大德優波扇多造序云昔論師解釋太廣太略使學者迷惑煩勞今離于廣略釋不顛倒法相令人覺悟真實離諸過惡生諸功德得勇猛第一義利故</p>
<p>雜阿毘曇心論十一卷</p>
<p style="margin-left:1em">右尊者法救造序云諸師釋阿毘曇心義極略難解知法勝所釋最為略極廣令智退優婆扇多八千偈又一師萬二千偈此名廣也我達磨多羅專精思惟義賢眾所應學正要易解了于諸論中為殊勝具足顯示真實義一切境界故</p>
<p>阿毘曇甘露味論二卷</p>
<p style="margin-left:1em">右一施戒品二三界五道品三住食生品四業品五陰持入六行七十二緣八根九禪智十無漏十一智十二禪定十三雜定十四三十七品十五四諦十六雜品逐品分辯法義得道聖人名瞿沙造欲令學者盡一切漏得一切智甘露味故</p>
<p>隨相論二卷</p>
<p style="margin-left:1em">右說諸法不能自生藉緣方起如小兒藉扶方起人不能自生藉貪愛及業父母因緣方生如地水生穀芽若無人功置穀子地中芽終不生眾生作善惡業方牽生果各隨其相故</p>
<p>尊婆須蜜論十卷</p>
<p style="margin-left:1em">右婆須蜜菩薩大士次繼彌勒作佛師子如來也從釋迦文降生為大婆羅門父命觀佛侍佛四月已出家佛涅槃後撰此論一十品十四揵度該羅深度博盡諸法撰論已入三昧如彈指頃昇神兜率與次補光炎如來柔仁如來皆集彌勒天宮</p>
<p>三法度論三卷</p>
<p style="margin-left:1em">右說依三寶修行可度生死修財法無畏施可入聖道修身口意三業除三漏越三塗超三界近三寶除三毒滅三苦生三慧入三聖位等法故總名三法度論</p>
<p>入阿毘達磨論二卷</p>
<p style="margin-left:1em">右塞建陀羅阿羅漢造說有學人聞對法中名義稠林便生怖畏欲令彼于法相海中深洄澓處欣樂易入故作斯論辯演阿毘達磨中八種法謂色受想行識空擇滅非擇滅總攝一切義</p>
<p>成實論十六卷</p>
<p style="margin-left:1em">右成謂成就圓滿實謂真實不虛此論辯一切法義皆真實圓成故初佛寶具足品四無畏十號三不護三善品眾法品十二部經品清淨品賢聖品福田品如是等二百二品類集演說詳如本論</p>
<p>立世阿毘曇論十卷</p>
<p style="margin-left:1em">右立謂成立世謂大千世界佛于起世經中說器世間有情世間四洲諸天三界諸趣因果善惡受生壽命依正勝劣地動晝夜種種地獄大小日月三災劫住成壞空等種種事相與起世經樓炭經俱舍論等相參照</p>
<p>解脫道論十二卷</p>
<p style="margin-left:1em">右阿羅漢優波底沙造以十二品演說分別因緣戒頭陀定求善友分別行行處行門五神通分別慧五方便分別諦後偈云無邊無稱不可思無量善才善語言于此法中誰能知唯坐禪人能受持微妙勝道為善行于教不惑離無明</p>
<p>舍利弗阿毘曇論三十卷</p>
<p style="margin-left:1em">右與舍利弗集異足門論法義相涉而體製不同初十二入品次十八界品次五陰四聖諦二十二根七覺不善善根四大優婆塞諸界諸業四果三乘二覺等人品智品十二緣念處正勤禪定道品煩惱攝品緒品總演一切法名事理</p>
<p>五事毘婆沙論二卷</p>
<p style="margin-left:1em">右尊者法救造釋世友尊者所製五事論為欲開發深隱義如發伏藏令世間歡喜受用如除雲翳日月顯照世友製論為有弟子怖廣聞持欲令依止略文起明了覺于一切法自相共相明了故雖略說五事而攝一切法故</p>
<p>鞞婆沙論十四卷</p>
<p style="margin-left:1em">右說迦旃延子本誓願于五千佛修阿毘曇章句分犍度品數立章門此論解釋彼諸品法義</p>
<p>三彌底部論三卷</p>
<p style="margin-left:1em">右說諸有情死此生彼中有陰五道三界捨受身等法</p>
<p>四諦論四卷</p>
<p style="margin-left:1em">右婆藪菩薩造說苦集滅道法</p>
<p>分別功德論三卷</p>
<p style="margin-left:1em">右說三寶及諸大弟子各有第一勝妙功德</p>
<p>辟支佛因緣論二卷</p>
<p style="margin-left:1em">右說辟支佛觀老病死四時改變知一切法皆無常苦空無我因緣而覺故亦名獨覺神通變現飛空自在不樂說法以神足化人作勝福田</p>
<p>十八部論一卷</p>
<p>部執異論一卷</p>
<p>異部宗輪論一卷</p>
<p style="margin-left:1em">右皆說佛涅槃後諸部各異所從出生</p>
</div>
<div class='div-other'><a id='mulu1071' />
<p class='h4'>有譯有本聖賢傳記</p><p>佛所行讚經五卷</p>
<p style="margin-left:1em">右馬鳴菩薩讚佛功德自降生出家成道度人以至涅槃分舍利等為二十八品</p>
<p>佛本行經七卷</p>
<p style="margin-left:1em">右密迹金剛為諸天人有不識見佛者頌說世尊功德自降胎出家成道利生以至涅槃分布舍利等事為三十一品</p>
<p>百緣經十卷</p>
<p style="margin-left:1em">右撰集恭敬供養三寶受大福報生天得道及慳貪作惡墮餓鬼等種種善惡因果等凡一百緣</p>
<p>出曜經三十卷</p>
<p style="margin-left:1em">右婆須蜜舅法救菩薩之所撰集此一千章三十三品名曰法句錄其本起繫而為釋名曰出曜出曜者舊名譬喻即十二部第六部也出曜者從無常品至梵志品采眾經之要藏演說布現以訓將來故名出曜經</p>
<p>賢愚因緣經十三卷</p>
<p style="margin-left:1em">右說聖賢解脫受大福報生天得道及惡業人沉淪苦趣罪報輪轉種種因緣佛往昔捨身命求菩提為月光王施頭尸毘王以身代鴿薩埵太子飼虎佛成道梵天請轉法輪及降伏六師等緣給孤獨長者布金買地造寺及為過去七佛皆造寺二鸚鵡誦四諦法為野狐所殺七反生天成辟支佛等緣</p>
<p>修行道地經七卷</p>
<p style="margin-left:1em">右總眾經之大較示修行之徑路使學者易進無惑次第曉然多所決擇</p>
<p>道地經一卷</p>
<p style="margin-left:1em">右與前經本同譯別文句簡略耳</p>
<p>僧伽羅剎所集佛行經三卷</p>
<p style="margin-left:1em">右僧伽羅剎須賴國人佛後七百年著此經賢劫第八佛也載釋迦降生成道行化入滅事迹甚備與普曜本行等經相叅照手援樹葉而立化國王以巨象挽絚終不能動搖即就焚化樹葉不燋修行道地經亦其所著也</p>
<p>百喻經四卷</p>
<p style="margin-left:1em">右尊者僧伽斯那撰以一百事喻說道法衺正戒律持犯修行善惡等事</p>
<p>菩薩本緣經四卷</p>
<p style="margin-left:1em">右說佛昔因地以國城妻子布施種種緣</p>
<p>大乘修行菩薩行門諸經要集三卷</p>
<p style="margin-left:1em">右終南山智嚴集于諸經四十二部中集菩薩行門總六十六條于修行人有大利益法珠之寶聚大乘之龜鑑也</p>
<p>付法藏因緣傳六卷</p>
<p style="margin-left:1em">右元魏西域二三藏同譯略記自世尊付法迦葉展轉付受至師子尊者傳法因緣</p>
<p>坐禪三昧經二卷</p>
<p style="margin-left:1em">右什法師譯說修習禪定法</p>
<p>佛醫經一卷</p>
<p style="margin-left:1em">右說四大病苦種種因緣水屬口火屬眼風屬耳等</p>
<p>惟日雜難經一卷</p>
<p style="margin-left:1em">右說世尊及菩薩二乘人修行功德等種種差別法義因緣</p>
<p>迦葉赴佛涅槃經一卷</p>
<p style="margin-left:1em">右說世尊入滅迦葉來赴供養偈讚等事</p>
<p>呵色欲經一卷</p>
<p style="margin-left:1em">右說捨欲復念如出獄思入如病差思病種種呵誡</p>
<p>四品學法經一卷</p>
<p style="margin-left:1em">右說備戒行多聞能化度人為上品真學承法學為中依福學為下行三事號散侍為外品</p>
<p>佛入涅槃密跡金剛力士哀戀經一卷</p>
<p style="margin-left:1em">右密跡金剛力士哀戀世尊歎佛種種功德而為無常所壞帝釋勸止謂佛事周訖乃入涅槃汝等不應生大憂惱</p>
<p>佛使迦旃延說法沒盡偈百二十章</p>
<p style="margin-left:1em">右記末法中種種事</p>
<p>佛說治身經一卷</p>
<p style="margin-left:1em">右說戒行制身脫一切苦</p>
<p>治意經一卷</p>
<p style="margin-left:1em">右說精進守意福未滿自守<span class='corr'>已</span>滿得禪</p>
<p>雜寶藏經十卷</p>
<p style="margin-left:1em">右集諸經古今事一百一十八緣初說佛于往昔孝養父母等種種緣事佛告諸比丘有二種法能使人疾得人天至涅槃樂一供養父母二供養賢聖有二法速墮三惡受大苦惱謂於父母及賢聖所作諸不善次集種種供養布施獻華然燈造舍造塔齋戒修行皆得生天受福報事及羅漢見沙彌後七日當命盡遣歸道中見水漂眾蟻救之得命延長及修塔修寺設齋延壽施食施衣受種種福報羅漢知宿命時作惡五百生作狗緣次說佛夅伏曠野鬼神鬼子母羅睺羅住胎六年等緣</p>
<p>那先比丘經二卷</p>
<p style="margin-left:1em">右國王彌蘭悉知異道能答九十六種經人問難無能勝者那先阿羅漢與王問答王犬敬伏以所問答為經種種論難譬喻王言沙門言在世作惡臨死念佛得生天殺一生死即入泥犂中我不信是語那先言如人持小石置水上便沒持百枚大石置船上以船力故不沒人作惡以念佛力故生天作惡不知佛經故便入泥犂王言羅漢飛上梵天如人屈伸臂頃不信行數千萬億里如是疾耶那先言王念大秦國事王言我念已那先曰反復八萬里何太疾耶王稱善哉如是等詳如本經</p>
<p>五門禪經要用法一卷</p>
<p style="margin-left:1em">右大禪師佛陀蜜多撰五門者一安般二不淨三慈心四觀緣十二緣五念佛若亂心多者教安般若貪欲多者教不淨若瞋恚多者教修慈若著我多者教因緣若心沒者教念佛禪觀法相甚詳略出觀佛三十事修慈四十事</p>
<p>達磨多羅禪經二卷</p>
<p style="margin-left:1em">右說安般不淨觀四無量心觀五陰六入十二因緣等修行勝道進分住分退分種種功德法開示甚詳</p>
<p>禪法要解經二卷</p>
<p style="margin-left:1em">右羅什譯說修不淨觀除五葢得四禪相法修慈念佛修四無量心四無色定修六神通等法</p>
<p>禪要訶欲經一卷</p>
<p style="margin-left:1em">右說人身種種不淨眾生妄愛著衺淫及載目連為婦說偈</p>
<p>內身觀章句經一卷</p>
<p style="margin-left:1em">右說身三十六物三百六十骨節九孔不淨等是為一切病宅一切苦器</p>
<p>法觀經一卷</p>
<p style="margin-left:1em">右與內身觀思惟略要等經文意相涉入</p>
<p>思惟略要法經一卷</p>
<p style="margin-left:1em">右羅什譯說求初禪先習諸觀謂不淨四無量觀因緣安般念佛等觀無量壽法華三昧等</p>
<p>佛說十二遊經一卷</p>
<p style="margin-left:1em">右說佛降生成道十二年中于十六大國等處行化度人</p>
<p>雜譬喻經二卷</p>
<p>雜譬喻經一卷</p>
<p style="margin-left:1em">右抄集諸經中善惡因果種種譬喻事</p>
<p>阿育王譬喻經一卷</p>
<p style="margin-left:1em">右初說阿育王作福以金鑄像與海龍王較福力輕重事後復有種種喻說善惡事</p>
<p>阿育王經十卷</p>
<p style="margin-left:1em">右說佛行化路中有小兒沙中戲以沙為糗捧內佛鉢以為一繖地王于佛法中廣作供養佛記涅槃後百年鐵輪阿育王廣興供養起八萬四千舍利塔後育王登位造地獄多所殺害有阿羅漢于鑊湯中現十八變王大驚異羅漢說佛所記王能役使龍鬼夜叉于一日中安置八萬四千塔<span class='corr'>已</span>作廣大供養布施等事第六卷後說優波笈廣度弟子事</p>
<p>阿育王傳七卷</p>
<p style="margin-left:1em">右與阿育王經本同譯別第三卷後載優波毱多廣行化度等事</p>
<p>阿育王太子息壞目因緣經二卷</p>
<p style="margin-left:1em">右說育王太子業報壞目本緣事</p>
<p>四阿含暮抄一卷</p>
<p style="margin-left:1em">右本序云阿含暮秦言趣無也阿難既出十二部經又采撮其要逕至道法為四阿含暮與阿毘曇及律竝為三苑焉文約義豐經之瓔鬘</p>
<p>法句經二卷</p>
<p style="margin-left:1em">右集佛偈以類分品</p>
<p>法句喻經四卷</p>
<p style="margin-left:1em">右說佛行化度人種種教化譬喻句偈</p>
<p>迦葉結集經一卷</p>
<p style="margin-left:1em">右略記諸大阿羅漢結集法藏緣</p>
<p>撰集三藏及雜藏經一卷</p>
<p style="margin-left:1em">右迦葉阿難等結集法藏魔波旬來嬈法集阿難迦葉化人狗蛇三尸繫魔頸夅伏之遂成法藏</p>
<p>三慧經一卷</p>
<p style="margin-left:1em">右說種種緣法似四十二章</p>
<p>阿毘曇五法行經一卷</p>
<p style="margin-left:1em">右說四諦及諸結使等義</p>
<p>阿含口解十二因緣經一卷</p>
<p style="margin-left:1em">右說十二緣等種種法義</p>
<p>小道地經一卷</p>
<p style="margin-left:1em">右說修行持息等法</p>
<p>文殊發願經一卷</p>
<p style="margin-left:1em">右大略如普賢行願經</p>
<p>六菩薩亦當誦持經一卷</p>
<p style="margin-left:1em">右說六菩薩功德宜應持誦</p>
<p>一百五十讚佛頌一卷</p>
<p style="margin-left:1em">右讚如來種種勝妙功德</p>
<p>讚觀世音菩薩頌一卷</p>
<p style="margin-left:1em">右讚淨聖種種功德</p>
<p>無明羅剎經三卷</p>
<p style="margin-left:1em">右說十二因緣種種譬喻</p>
<p>馬鳴菩薩傳一卷</p>
<p>龍樹王菩薩傳一卷</p>
<p>提婆菩薩傳一卷</p>
<p style="margin-left:1em">右三菩薩傳略與付法傳事迹相類</p>
<p>婆藪盤豆法師傳一卷</p>
<p style="margin-left:1em">右梵語也此云天親并說無著菩薩等事迹</p>
<p>龍樹菩薩勸誡王頌一卷</p>
<p>勸發諸王要偈一卷</p>
<p>龍樹說法要偈一卷</p>
<p style="margin-left:1em">右三本本同譯別是龍樹菩薩以詩代書寄諸親友國王等種種勸發教誡簡要精切寄歸傳云西域學佛法人首皆誦此</p>
<p>賓頭盧為優陀延王說法緣經一卷</p>
<p style="margin-left:1em">右訶勸捨離五欲無常之法二鼠侵藤醉象四蛇等喻苦切精至</p>
<p>請賓頭盧經一卷</p>
<p style="margin-left:1em">右說請聖僧法</p>
<p>分別業報略經一卷</p>
<p style="margin-left:1em">右說善惡諸趣因果報應事</p>
<p>當來變經一卷</p>
<p style="margin-left:1em">右記說末法種種變事</p>
<p>大阿羅漢難提蜜多羅所說法住記一卷</p>
<p style="margin-left:1em">右唐言慶友說十六大阿羅漢并眷屬等名數住處護法供應等事過刀兵刧至人壽七萬歲時方入涅槃釋迦法滅并記人能于釋迦佛法中于三寶所種諸善根種種因緣得預彌勒三會獲涅槃果</p>
<p>金七十論三卷</p>
<p style="margin-left:1em">右僊人迦毘羅從空而生自然四德一法二慧三離欲四自在憫世盲暗起大悲心為婆羅弟子問答演說一切微妙法義此七十偈論是大論略抄攝六萬偈義盡</p>
<p>勝宗十句義論一卷</p>
<p style="margin-left:1em">右尊者慧月造十句義論一者實二者德至十者無說辯種種法義</p>
<p>菩提行經四卷</p>
<p style="margin-left:1em">右龍樹菩薩集諸經法為頌凡四卷</p>
<p>法集要頌經四卷</p>
<p style="margin-left:1em">右尊者法救集諸經法頌凡三十三品皆頌</p>
<p>法集名數經一卷</p>
<p style="margin-left:1em">右略集佛法世法名數</p>
<p>菩提心觀釋一卷</p>
<p style="margin-left:1em">右釋發菩提心體功德如虛空無邊際</p>
<p>讚法界頌一卷</p>
<p style="margin-left:1em">右龍樹菩薩讚法界妙理并六根六度等法十地及佛地等法</p>
<p>佛一百八名讚一卷</p>
<p style="margin-left:1em">右釋迦佛一百八名并讚</p>
<p>聖多羅菩薩梵讚一卷</p>
<p style="margin-left:1em">右讚皆梵文</p>
<p>文殊師利一百八名梵讚一卷</p>
<p style="margin-left:1em">右讚十九篇皆梵文</p>
<p>聖觀自在菩薩梵讚一卷</p>
<p style="margin-left:1em">右讚八篇皆梵文</p>
<p>揵稚梵讚一卷</p>
<p style="margin-left:1em">右讚皆梵文</p>
<p>八大靈塔經</p>
<p style="margin-left:1em">右佛說八大靈塔名號及處供養功德并戒日王作靈塔梵讚又三身梵讚共一卷</p>
<p>佛三身讚</p>
<p style="margin-left:1em">右并囘向讚共四首西域賢聖撰又曼殊室利菩薩吉祥迦陀梵文一首</p>
<p>七佛讚一卷</p>
<p style="margin-left:1em">右讚七佛並慈氏功德皆梵文</p>
<p>賢聖集伽陀一百頌一卷</p>
<p style="margin-left:1em">右明布施及奉佛像廟等果報事</p>
<p>勝軍化世百喻伽陀經一卷</p>
<p style="margin-left:1em">右化人為善戒惡悟世無常</p>
<p>六道伽陀經一卷</p>
<p style="margin-left:1em">右佛說偈讚述六道受生因報</p>
<p>釋迦譜五卷</p>
<p style="margin-left:1em">右梁僧祐撰舊十卷今合之一釋迦始祖二姓瞿曇三六世祖四降生成佛五七佛種姓眾數同異六三千佛緣七內外族姓名八弟子姓緣九四部聞弟子</p>
<p>釋迦氏譜一卷</p>
<p style="margin-left:1em">右唐終南釋氏以僧祐譜文繁多述此一所依賢刧二氏族三所託方二四法王化相五聖凡後裔釋迦方誌二卷</p>
<p style="margin-left:1em">右終南釋氏述一封疆序世界安立二統攝序佛所攝三千大千世界三中邊序天竺居天地中四遺跡序佛故迹謂西域記詳于土風略于遺迹五遊履序今古僧俗遊天竺可紀者六通局序佛化迹差殊不同七時住序正像住劫八教相序歷代興崇佛教</p>
<p>經律異相五十卷</p>
<p style="margin-left:1em">右梁天監中勅僧旻等及稟武帝節略經律論事凡六部一天二地三佛四諸釋五菩薩六聲聞比丘比丘尼人鬼神雜畜地獄</p>
<p>陀羅尼雜集十卷</p>
<p style="margin-left:1em">右集諸經佛菩薩僊大真言而未詳集者僧可洪序其文重複真俗雜亂傳寫訛誤</p>
<p>諸經要集二十卷</p>
<p style="margin-left:1em">右唐西明寺釋道世集三寶等三十部序決教法修行儀軌罪福果報等諸經要義各以類從因述勸誡</p>
<p>出三藏記集十五卷</p>
<p style="margin-left:1em">右僧祐撰考校自古譯經先後存亡真偽總別以類分目又集諸家所作經序記等及歷代高僧俗士問答注解律論目錄</p>
<p>眾經目錄七卷</p>
<p style="margin-left:1em">右隋僧法經等撰類次眾經律論一譯再譯數譯失譯及重出別生疑偽</p>
<p>歷代三寶記一卷</p>
<p style="margin-left:1em">右隋翻經學士費長房撰首以編年敘自周已來佛生滅譯經獲瑞像等事迹次編類譯歷代經及譯人事迹次類大小乘經目次開皇三寶總錄次帝年次代錄次入藏經次總目</p>
<p>眾經目錄五卷</p>
<p style="margin-left:1em">右唐釋靜泰撰凡二千餘部六千餘卷一單本二重翻至六翻及聖賢集傳三入藏及別生四疑偽五闕本凡經各有紙數</p>
<p>大唐內典錄十卷</p>
<p style="margin-left:1em">右西明寺釋氏道宣撰序歷代所譯經次分大小乘次入藏次數譯從一次別出攝歸本部次闕本次注解次流化次疑偽次目錄終次應感</p>
<p>續大唐內典錄一卷</p>
<p style="margin-left:1em">右釋智昇撰序經目續麟德至開元所譯</p>
<p>古今譯經圖記四卷</p>
<p style="margin-left:1em">右唐釋靖邁撰序次逐代譯人事迹并所譯經律論目</p>
<p>續古今譯經圖記一卷</p>
<p style="margin-left:1em">右釋智昇撰慈恩寺翻經院圖畵古人傳譯緇素三藏邁公撰題後有藻繪而無題記今續之并序譯人事迹并所譯目</p>
<p>開元釋教錄二十卷</p>
<p style="margin-left:1em">右釋智昇撰前十卷總序歷代所譯經律論目後十卷分大小乘經論集有譯無譯闕本疑偽別生異名重載亦有增損拾遺</p>
<p>一切經音義二十五卷</p>
<p style="margin-left:1em">右貞觀沙門元應撰逐經音釋并唐梵字義</p>
<p>華嚴經音義二卷</p>
<p style="margin-left:1em">右唐沙門慧宛述</p>
<p>西域記十二卷</p>
<p style="margin-left:1em">右唐奘法師譯沙門辯機撰敘西域諸國風土城邑興廢佛法遺迹</p>
<p>集古今佛道論衡四卷</p>
<p style="margin-left:1em">右西明寺釋氏撰敘歷代僧與道士對辯勝力</p>
<p>續古今佛道論衡一卷</p>
<p style="margin-left:1em">右敘佛法初來道士比較勝負事</p>
<p>傳法記一卷</p>
<p style="margin-left:1em">右敘佛法初來道士比較及孫權等試驗事</p>
<p>集神州三寶感通錄三卷</p>
<p style="margin-left:1em">右道宣律師撰一述見諸天問答教迹戒律事二述歷代瑞像三初述聖寺次述聖教末述神僧事</p>
<p>集沙門不拜俗事六卷</p>
<p style="margin-left:1em">右沙門彥琮纂序晉至唐奉議書詔不拜俗事</p>
<p>三藏法師傳十卷</p>
<p style="margin-left:1em">右敘元奘法師取經事</p>
<p>法顯傳一卷</p>
<p style="margin-left:1em">右法顯自述往來天竺取經等事</p>
<p>求法高僧傳二卷</p>
<p style="margin-left:1em">右唐沙門義淨自西國還在南海室利弗逝國撰寄歸敘中國及交州新羅往天竺求法僧大抵多病難及住不廻者及那爛陁寺圖</p>
<p>高僧傳十四卷</p>
<p style="margin-left:1em">右梁僧慧皎撰一譯經二義解三神異四習禪五明律六亡身七誦經八興福九經師十導師論稱昔高僧本以八科成傳今以經導雖末而悟俗可崇故加二條足成十數</p>
<p>續高僧傳三十卷</p>
<p style="margin-left:1em">右唐釋道宣撰十例一譯經二解義三習禪四明律五護法六感通七遺身八讀誦九興福十雜科又曰聲德傳稱凡此十條世罕兼美今就其尤最者隨篇擬論</p>
<p>辯正論八卷</p>
<p style="margin-left:1em">右唐釋法琳撰陳子良序并注以道士李冲卿劉進喜等謗法乃作此論三教治道一十代奉佛二佛道先後三釋李師資四十喻五九箴六氣為道本七信毀交報八品藻眾書九出道偽謬十歷世相承十一歸心有地十二</p>
<p>甄正論三卷</p>
<p style="margin-left:1em">右僧立疑撰辯靈寶化胡等經虛偽</p>
<p>破袤論二卷</p>
<p style="margin-left:1em">右唐釋法琳撰難傅奕所陳毀佛法事上皇太子并泰王各有啟冠篇首</p>
<p>十門辯惑論三卷</p>
<p style="margin-left:1em">右唐大慈寺釋復禮答太子文學權無二釋典稽疑十門一通力上感二應形俯化三淨穢二別四迷悟見殊五顯實得記六反經讚道七觀業救捨八隨教抑揚九化佛隱顯十聖王興替</p>
<p>弘明集十四卷</p>
<p style="margin-left:1em">右梁僧祐集并序集古今僧俗衛法諸文及製述千佛有益者以類編次</p>
<p>廣弘明集三十卷</p>
<p style="margin-left:1em">右唐釋道宣集一歸正二辯惑三佛德四法義五僧行六慈濟止殺七戒功八啟福悔罪九統歸賦論詩讚凡九篇</p>
<p>集諸經禮懺儀二卷</p>
<p style="margin-left:1em">右唐釋智昇撰集諸經禮佛讚偈懺罪儀法願生淨土上卷末云故信行禪師依經自行此法以世無正文故集此書下卷錄比丘善導等所集願生淨土讚偈等</p>
<p>南海寄歸內法傳四卷</p>
<p style="margin-left:1em">右唐三藏義淨撰用西域所見僧律儀依根本律集四十章以證東土違失</p>
<p>比丘尼傳四卷</p>
<p style="margin-left:1em">右梁釋寶唱撰傳自晉升平訖梁天監凡六十五人</p>
<p>說罪要行法一卷</p>
<p style="margin-left:1em">右三藏義淨撰半月月盡憶所犯罪說罪自懺</p>
<p>受用三水要行法一卷</p>
<p style="margin-left:1em">右三藏義淨撰依聖教及西土現所行律為此方之式</p>
<p>法苑珠林一百卷</p>
<p style="margin-left:1em">右釋道世撰始從劫量終乎雜記部類之前各序別論令覽者就門隨部如提綱領焉</p>
<p>大宋高僧傳三十卷</p>
<p style="margin-left:1em">右僧贊寧等奉勅撰采貞觀<span class='corr'>已</span>來高僧五百三十三人附見一百三十人為十科三十卷</p>
<p>景德傳燈錄三十卷</p>
<p style="margin-left:1em">右僧道原披奕世祖圖采諸方語錄次序源派錯綜詞句由七佛而至大法眼之嗣凡五十二世一千七百二人成三十卷</p>
<p>大聖廣燈錄三十卷</p>
<p style="margin-left:1em">右駙馬都尉李遵勖集傳燈錄後禪門宗師語句為三十卷</p>
<p>建中靖國續燈錄三十卷</p>
<p style="margin-left:1em">右法雲佛國禪師惟白集廣燈錄後八十年諸善知識一千七百餘人語句偈頌等列正宗對機拈古頌古偈頌五門為三十卷</p>
</div></div></div></div>
</div><!-- end of div[@id='body'] -->
</body></html>