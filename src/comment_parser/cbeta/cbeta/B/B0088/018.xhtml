<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu609' />
<div class='div-other'>
<p class='h2'>欽定古今圖書集成博物彙編神異典　第七十二卷目錄</p>
<ul class="">
<li>釋教部藝文五
<ul class="">
<li>受菩薩戒疏　隋煬帝</li>

<li>天台建功德發願疏　同前</li>

<li>敬靈龕疏　同前</li>

<li>設齋願疏　同前</li>

<li>三藏聖教序　唐太宗</li>

<li>佛頂尊勝陀羅尼幢讚　獨孤及</li>

<li>為太平公主五郎病愈設齋謝佛文　宋之問</li>

<li>為原州趙長史請為亡父度人表　王勃</li>

<li>禁斷妖訛等勅　蘇頲</li>

<li>佛衣銘　劉禹錫</li>

<li>與孟尚書書　韓愈</li>

<li>尊勝幢讚　柳宗元</li>

<li>杭州新造南亭子記　杜牧</li>

<li>如意輪畫讚　顧况</li>

<li>佛道論衡序　釋道宣</li>

<li>李蔚傳後贊　唐書</li>

<li>崇釋論　宋真宗</li>

<li>又</li>

<li>本論中　歐陽修</li>

<li>答范蜀公　蘇軾</li>

<li>崇正辨序　胡寅</li>

<li>白骨觀　朱熹</li>

<li>禮法策　鄭獬</li>

<li>景定三年三月差人化遺骸疏　周遵道</li>

<li>釋教　元柳貫</li>

<li>長明燈碑記　揭徯斯</li>

<li>勅諭志禪　明太祖</li>

<li>示迦提關主　釋智旭</li>

<li>示慈昱　前人</li>
</ul></li>
</ul></div>
<p class='juan'>神異典第七十二卷</p>
<div class='div-other'><a id='mulu610' />
<p class='h2'>釋教部藝文五</p>
<div class='div-other'><a id='mulu611' />
<p class='h3'>受菩薩戒疏</p><p class="byline">隋煬帝</p><p>使持節上柱國太尉揚州總管諸軍事揚州刺史晉王弟子楊廣稽首奉請十方三世諸佛本師釋迦如來當降此土補處彌勒一切尊經無量法寶初心以上金剛以降諸尊大權摩訶薩埵辟支緣覺獨脫明悟二十七賢聖他心道眼乃至三有最頂十八梵王六欲天子帝釋天主四大天王天仙龍神蜚騰隱顯任持世界作大利益守塔衛法防身護命護淨戒無量善神咸願一念之頃承佛神力俱會道塲證明弟子誓願攝受弟子功德竊以識暗萌興即如來性無明俯墜本有未彰理數斯歸物極則反欲顯當果必積于因是調御世雄備歷生死草木為籌不可勝計恆沙集起固難思議深染塵勞方能厭離法王啟運本化菩薩譬如日出先照高山隨逗根宜權為方便如彼眾流咸宗大海弟子基承積善生在皇家庭訓早趨貽教夙漸福理攸鍾妙機須悟恥崎嶇于小逕希優游于大乘笑止息於化城誓舟航於彼岸但開士萬行戒善為先菩薩十受專持最上喻造宮室必因基址徒架虛空終不成立弗揆庸懵抑又聞之孔老釋門咸資鎔鑄不有軌儀吾將安仰誠復釋迦能仁本為和尚文殊師利冥作闍黎而必藉人師顯傳聖授自近之遠感而遂通薩陁波崙罄髓于無竭善財童子忘身於法界經有明文敢為臆說深信佛語聿遵明導天台智顗禪師佛法龍象童真出家戒珠圓淨年將耳順定水淵澄因靜發慧安無礙辨先物後已謙挹盛風名稱普聞眾所知識弟子所以虔誠遙注命檝遠延每畏緣差值諸留難亦既至止心路豁然及披雲霧即銷煩惱謹以今開皇十一年十一月二十三日總管金城設千僧蔬飯敬屈禪師受菩薩戒戒名為孝亦名制止方便智度歸親奉極以此勝福奉資至尊皇后作大莊嚴同如來慈普諸佛愛等視四生猶如一子弟子即日種羅瞻業生生世世還生佛家如日月燈明之八王子如大通智勝十六沙彌眷屬因緣法成等侶俱出有流到無為地平均六度恬和四等眾生無盡度脫不窮結僧那於始心終大悲以赴難博遠如法界究竟若虛空具足成就皆滿願海楊廣和南</p>
</div>
<div class='div-other'><a id='mulu612' />
<p class='h3'>天台建功德發願疏</p><p class="byline">同前</p><p>菩薩戒弟子總持和南十方三世諸佛一切尊法三乘聖眾上界天仙龍神他心道眼護持應現畟塞虛空無量幽顯切聞諸佛菩薩不捨本誓為天人師拔濟含識次令和南闍黎代作宗範引接後來與佛無異資敬之重具在經律不有明導豈濟苦海匪報厚德豈收福田遺行可追謹依佛語菩薩戒先師天台智者來踰剡嶺遷化石城初開訊至哀情摧勔敬惟勝行逾滿熙連佛許臨終自說所得今開侍者所書巨有異相稱吾位居五品弟子事在法華十住信心文具瓔珞於是空聲異響徧滿山房索披大衣云觀音來至驗知入決定聚面覩彌陀靜攝遷神安坐身證久移晦朔容相儼然斯蓋無量刦來檀慧具足深護佛法發起群生非無顯晦出沒其孰能與於此有始有終者其惟聖人乎設以辯才千萬偈讚師福慧終不能盡夏初遣信到山期法歲竟迎接僧臘既滿尚疑谿谷毒厲意取氣交霜雪杯度鏡水及屆剡下便承臥疴豈言信次騰神淨域遂不獲重睹音容再諮法味維摩義疏蘊而莫宣良由宿障根深致違心契<span class='corr'>已</span>悔于前須補于後近於此州禪眾舊居雖仰為設會并就天台指畫之地則造寺塔而於彼山頭陀之處未獲重修今夤覽別書囑寄佛法不思議事感嘆銘衿無已之誠今遣往于佛隴峰頂集眾結齋願承三寶之力速達西方智者證知淨土記莂生生世世長為大師弟子未得佛前早相度脫不棄緣感弘到菩提并乞眾力為弟子懺悔自從無明住地以來至于今日恆沙惑障煩惱迷昏五蓋十纏輪廻界內八萬四千塵勞增長願憑積慶及茲功德眾罪霜露慧日消除眾善普會法雨洋溢神通道力照藹皇家寶祚靈長覃被億兆</p>
</div>
<div class='div-other'><a id='mulu613' />
<p class='h3'>敬靈龕疏</p><p class="byline">同前</p><p>維隋仁壽元年歲次辛酉十二月十七日庚寅菩薩戒弟子皇太子總持和南敬告天台山寺先師智者全身舍利靈龕之座粵竊聞民生在三事之如一皆資聖範能遂賢功顏回不值宣尼豈鄰殆庶尹喜不逢老氏安致長齡况乎乘般若之舟望菩提之岸弗有明導豈至寶所復因信俱次法城所謂自利利他人我兼利師及弟子智斷具足抑又聞曰疏傳告老太子贈以黃金桓師退辭家庭陳於喪服斯並有為方內少用報恩豈臻無際空表盡酬師力弟子宿植德本早承道教身戒心慧蒙瑩明珠旱穗寒茭盡沾甘露雖復時流歲末生滅不追行住坐臥服膺如在爰以景昧謬齒元良守器非才昇離多懼復奉明詔曩經作伯暫輟監撫還省宸方瞻望天台有如地踊僧使續來龕瑞重疊多寶妙塔如意分身玉毫金光分宵破暗應念彈指自室空聲有一於此已稱靈顯四者難并豈非希有自曇光坐滅之後道猷身證以來興公飛錫所不能稱靈運山居未有斯事盛矣哉是我大師證道之基趾也至矣哉是我良田之報歲也詩云無言不酬無德不報經稱知恩報恩諸佛皆爾近歲雖遵誡約修構祇垣多慚布金止因山宇庶同心淨域勝土莊嚴幸僧眾無虧熏修不缺冥力深扶人功多愧今遣員外散騎侍郎兼通事舍人張乾威送僧使灌頂等還山於寺設會稽首接足十方三世一切三寶無量幽顯現前大眾以此功德仰資先師智者早證正覺具如臨終證現以生安養頃來留瑞久現彌陀踵武觀音連衡大勢回眸東視不捨娑婆轉睇南閻彌憐震旦滄溟巨海尚不讓於涓流嵩華峻極安用排於微壒敢陳薄供願垂攝受當使無邊法身盡承甘露無量化影咸進醍醐涅槃飱之不可窮般若味之不可竭盡我念力遵我師道消我煩惱滿我誓願現在未來長慧提拔家國眷屬俱入大乘密往潛來恆垂影響塵勞障累消除隱塞究竟等虛空圓滿如法界斯則大師勝力諸佛擔荷弟子含慈出如來藏無離文字以求解脫文字之性即解脫也不著世間如蓮華常善入於空寂行達諸法相無罣礙稽首如空不可依</p>
</div>
<div class='div-other'><a id='mulu614' />
<p class='h3'>設齋願疏</p><p class="byline">同前</p><p>菩薩戒弟子皇太子總持和南十方三世法佛報佛應佛法身應身化身諸佛所師所謂法也以法常故諸佛亦常佛常法常比丘僧常世間皆空而實不空諸佛妙有而實不有不有而有不空而空至寂恬然始名至樂凡情弊報皆生極苦迷之者則生盲皓首得之者則罔象元珠弟子幸憑勝緣微因宿種方便智度生在佛家至尊皇后慈仁胎教有八王子日月燈明之恩十六沙彌大通智勝之勖加以昔蒞淮海欽尚釋門先師天台智者顗禪師膺請江都授菩薩戒由是開悟歸憑有在而夢楹託諷梁木先頹合掌安禪端坐示滅于今數載儼然若思適現儀形續放光燄彈指之聲震于龕室僧使報述遐通聳踊皆由佛法僧力感應相關汲引含靈故現斯瑞肅奉明詔暫輟監國巡慰淮揚銜籲毗黎思報佛恩少酬師道以今大隋仁壽元年歲次辛酉十二月十七日謹遣員外散騎侍郎通事舍人張乾威到天台山寺敬設蔬飯雖調八水多慚百味庶同純陀之末供有如淨名之遙請色香細軟徧滿十方歡喜甘飱寧唯百億天仙龍神並希雲布任持世界盡望星羅以智者之分身納師資之攝受經稱信為能入智為能度願消甘露咸濟苦海應變穢土通同淨國天覆地載長轉金輪七廟六宗永安玉座本支百世紹隆萬紀男女緇素皆染大乘水陸空行咸知佛性須彌入於芥子未足成難食頃猶如巨刦曷以為怪井蛙不識江海蚊睫安知鵬翼以我今懺並乞冰消以我今誠皆入願海發菩提心徧在諸物菩提心者即是佛心下度眾生上求佛果不可以身得不可以心得以無所得即菩提心無所得即是得無所得稽首歸命十方三寶</p>
</div>
<div class='div-other'><a id='mulu615' />
<p class='h3'>三藏聖教序</p><p class="byline">唐太宗</p><p>葢聞二儀有像顯覆載以含生四時無形潛寒暑以化物是以窺天鑒地庸愚皆識其端明陽洞陰賢哲罕窮其數然而天地包乎陰陽而易識者以其有像也陰陽處乎天地而難窮者以其無形也故知像顯可徵雖愚不惑形潛莫覩在智猶迷况乎佛道崇虛乘幽控寂弘濟萬品典御十方舉威靈而無上抑神力而無下大之則彌於宇宙細之則攝於毫釐無滅無生歷千刦而不古若隱若顯運百福而長今妙道凝元遵之莫知其際法流湛寂挹之莫測其源故知蠢蠢凡愚區區庸鄙校其旨趣能無疑惑者哉然大教之興基乎西土騰漢庭而皎夢照東域而流慈昔者分流分跡之時言未馳而成化常現常隱之世民仰德而知遵及乎晦影歸真遷儀越世金容掩色不鏡三千之光麗象開圖空端四八之相於是微言廣被拯含類於三途遺訓遐宣導群生於十地然而真教難仰莫能一其旨歸曲學易遵邪正於焉紛紏所以空有之論或習俗而是非大小之乘乍沿時而隆替有元奘大法師者沙門之領袖也幼懷真敏早悟三空之心長契神情先包四忍之行松風水月未足比其清華仙露明珠詎能方其朗潤故以智通無累神測未形超六塵而迥出隻千古而無對凝心內境悲正法之陵遲棲慮<span class='corr'>玄</span>門慨深文之訛謬思欲分條析理廣彼前聞截偽續真開茲後學是以翹心淨土往遊西域乘危遠邁杖策孤征積雪晨飛途間失地驚沙夕起空外迷天萬里山川撥烟霞而進影百重寒暑躡霜露而前蹤誠重勞輕求深願遠周遊西宇十有七年窮歷道邦詢求正教雙林八水味道餐風鹿苑鷲峰瞻奇仰異承至言於先聖受真教於上賢探賾妙門精窮粵典一乘五律之道馳驟於心田八藏三篋之文波濤於口海爰自所歷之國總將三藏要文凡六百五十七部譯布中夏宣揚勝業引慈雲於西極灑法雨於東垂聖教缺而復全蒼生罪而還福濕火雲之乾燄共拔迷途朗愛水之昏波同臻彼岸是知惡因業墜善以緣昇昇墜之端惟人所託譬夫桂生高嶺雲霞方得泫其花蓮出綠波飛塵不能汙其葉非蓮性自潔而桂質本真良由所附者高則微物不能累所憑者潔則濁類不能沾夫卉木無知猶資善而成善况人倫有識不緣慶而求慶方冀茲經流施將日月而無窮斯福遐敷與乾坤而可久</p>
</div>
<div class='div-other'><a id='mulu616' />
<p class='h3'>佛頂尊勝陀羅尼幢讚</p><p class="byline">獨孤及</p><p>道無形相不離文字非言無以導引故諸法生於假名非智無以調伏故大音傳於密教茫茫五濁客塵覆之根識相緣生滅相隨世王有為之牢獄二乘求慧而著空十住見性而不微我智印侯誰司南故如來以大悲自定之慧力總持無畏之祕藏雲覆世界雷震群有淨除我垢令入法性設宗根本假文以筌意也足聲齒舌因音以見法也以十四意攝一切智雖入無漏而不捨有為即色以證空也奉之者惡超固可使關閉黑業必為之清淨况勝緣乎初太保韓國苗公以兩朝秉鈞所積稟賜顧令宗子家老曰喪祭之餘以庀功德於是我相國穎川公將演成公弘恩廣慧是以樹因此幢韓公生代天工德本植焉歿無鬼責惠牙滋焉而穎川公猶興哀於絕絃之地將乞靈於無我之法庶俾法雨雨公身田故琢堅石以刊微言仰之讚之如揭日月嗚呼墨點之界有極鐵圍之山有壞唯梵音與法印等虛空而無窮則公之前際疇可彌度其詞曰</p>
<p>六趣輪轉根塵相刃死生變化如嚮如勝何用拯溺總持祕印道罔不在弘之者人乃繼靈幢公子是因讚持大力啟迪迷津天魔遁形地獄開門拔箭解縛如日破昏韓公菩根與石長存</p>
</div>
<div class='div-other'><a id='mulu617' />
<p class='h3'>為太平公主五郎病愈設齋謝佛文</p><p class="byline">宋之問</p><p>至矣哉釋迦之本願也念起于大悲業成于廣濟代俗以積迷為用有感斯通眾生以諸病作身至誠能愈我鎮國太平公主娥靈襲彩女曜聯英戒環珮于中閨邑山河于外館位彌高而跡彌下保是洪猷身日貴而心日微由乎夙植全其忠孝頌美于家邦宜爾子孫理歸于福壽第五子某官某才光性與慧發生知山桂含芳而逼人階蘭吐秀而驚俗頃以寒暄稍改保攝微乖留臥玳瑁之牀陪待鳳凰之宇公主上祈妙福蒙降慈恩漢賜黃金還依膝下隋珍明月再入掌中今者上報慈恩大張名供于是披甲第闢梵筵幢葢乘空而下來龍象接武而爰集廻供絕陁之宮求饌香積之室麪為立而蔽庭酩為沼而環砌龍王獻水噴車馬之埃塵天女散花綴山林之草樹無邊之施下飽于三塗普救之心傍寬于六趣伏願以斯妙福上萬聖朝應天皇帝長保金圖永臨璿極九族既睦祛其有漏之緣萬人以安不捨無生之見順天皇后慶垂椒掖德盛蘭宮國風流洽于鵲巢坤儀光贊于龍扆皇太子業躋聖敬本固元良諸王公主等擢秀本枝崇榮湯沐三槐九棘庶職群寮咸維赤縣之圖共翼青雲之紀備該空有遍燭幽明俱超解脫之津永拔輪廻之地</p>
</div>
<div class='div-other'><a id='mulu618' />
<p class='h3'>為原州趙長史請為亡父度人表</p><p class="byline">王勃</p><p>臣某言臣聞奉忠履義帝業所資昭德報功王風是切臣亡父故臣使持節都督豐州諸軍事豐州刺史上柱國南康郡王士達往因隋季預奉皇初于時元洛未清雙崤尚梗江淮海嶽王公數十亡父身羈偽鄭寵極戎庭掃千載之風雲擁三河之士馬情思奉順義不圖生綿越寇塲密歸誠款登太行而耀甲則建德離心出函谷而揚麾則王充破胆天書屢降手勅仍存洎乎九服又安四方無事謀臣出鎮猛將臨邊西窮赤水之源東究青丘之境橫戈北塞盡沙漠之風塵授鉞南荒被䍧牱之矢石義形夷險迹遍疆塲分閫淹榮懸車遂禮雖死于牖下實懷天子之恩力盡方隅無愧忠臣之節今者歸藏有日先遠戒期陛下德被遊魂惠流枯骨高班厚祿已極于生前列鼓鳴簫復光于身後誠非毀滅所能投報但臣霜露之感瞻彼岸而神銷烏鳥之誠俯寒泉而思咽希開淨福庶補窮埏伏惟陛下恢不次之恩錄無涯之請使獲從朝例賜許度人濟魂識于昏塗拯亡靈于燬宅則陛下乾坤之施既不隔于幽明微臣螻蟻之心豈忘情于家國是所圖也非敢望也輕黷冕旒若墜冰谷</p>
</div>
<div class='div-other'><a id='mulu619' />
<p class='h3'>禁斷妖訛等勅</p><p class="byline">蘇頲</p><p>勅釋氏汲引本歸正法仁王護持先去邪道失其宗旨乃般若之罪人成其詭怪豈涅槃之信士不存懲革遂廢津梁眷彼愚蒙相陷坑穽彼有白衣長髮假託彌勒下生因為妖訛廣集徒侶稱解禪觀妄說災祥或別作小經詐云佛說或輙畜弟子號為和尚多不婚娶眩惑閭閻觸類實繁蠹政為甚刺史縣令職在親人拙于撫馭是生姦宄自今以後宜嚴加捉搦仍令按察使採訪如州縣不能覺察所由長官並量狀貶降</p>
</div>
<div class='div-other'><a id='mulu620' />
<p class='h3'>佛衣銘</p><p class="byline">劉禹錫</p><p style="margin-left:1em">吾既為僧珠撰曹溪第二碑且思所以辯六祖置衣不傳之旨作佛衣銘曰</p>
<p style="text-indent:0em" class="lg-abnormal"><div class='lg-row'>佛言不行佛衣乃爭忽近貴遠古今常情尼父之生土無一里夢奠之後履存千祀惟昔有梁如象之狂達摩救世來為醫王以言不痊因物乃遷如執符節行乎復關民不知官望車而畏俗不知佛得衣為貴壞色之衣道不在茲由之信道所以為寶六祖朱彰其出也微既還狼荒憬俗蚩蚩不有信器眾生曷歸是開便門非止傳衣初必有終傳豈無已物必歸盡衣胡久恃先終知終用乃不窮我道無朽衣於何有其用已陳孰非芻狗</div>
</p></div>
<div class='div-other'><a id='mulu621' />
<p class='h3'>與孟尚書書</p><p class="byline">韓愈</p><p>愈白行官自南廻過吉州得吾兄二十四日手書數番忻悚兼至未審入秋來眠食何似伏帷萬福來示云有人傳愈近少信奉釋氏此傳之者妄也潮州時有一老僧號大顛頗聰明識道理遠地無可與語者故自山召至州郭留十數日實能外形骸以理自勝不為事物侵亂與之語雖不盡解要自胷中無滯礙以為難得因與來往及祭神至海上遂造其廬及來袁州留衣服為別乃人之情非崇信其法求福田利益也孔子云丘之禱久矣凡君子之行己立身自有法度聖賢事業具在方冊可效可師仰不愧天俯不愧人內不愧心積善積惡殃慶自各以其類至何有去聖人之道捨先王之法而從夷狄之教以求福利也詩不云乎愷悌君子求福不回傳又曰不為威惕不為利疚假如釋氏能與人為禍祟非守道君子之所懼也况萬萬無此理且彼佛者果何人哉其行事類君子邪小人邪若君子也必不妄加禍于守道之人如小人也其身已死其鬼不靈天地神祗昭布森列非可誣也又肯令其鬼行胷臆作威福於其間哉進退無所據而信奉之亦且惑矣且愈不助釋氏而排之者其亦有說孟子云今天下不之楊則之墨楊墨交亂而聖賢之道不明則三綱淪而九法數禮樂崩而夷狄橫幾何其不為禽獸也故曰能言距楊墨者皆聖人之徒也揚子雲云古者楊墨塞路孟子辭而闢之廓如也夫楊墨行正道廢且將數百年以至於秦卒滅先王之法燒除其經坑殺學士天下遂大亂及秦滅漢興且百年尚未知修明先王之道其後始除挾書之律稍求亡書招學士經雖少得尚皆殘缺十亡二三故學士多老死新者不見全經不能盡知先王之事各以所見為守分離乖隔不合不公二帝三王羣聖人之道於是大壞後之學者無所尋逐以至於今泯泯也其禍出于楊墨肆行而莫之禁故也孟子雖賢聖不得位空言無施雖切何補然賴其言而今學者尚知宗孔氏崇仁義貴王賤霸而已其大經大法皆亡滅而不救壞爛而不收所謂存十一於千百安在其能廓如也然向無孟氏則皆服左衽而言侏離矣故愈嘗推尊孟氏以為功不在禹下者為此也漢氏已來羣儒區區修補百孔千瘡隨亂隨失其危如一髮引千鈞緜緜延延寖以微滅於是時也而唱釋老於其間鼓天下之眾而從之嗚呼其亦不仁甚矣釋老之害過於楊墨韓愈之賢不及孟子孟子不能救之于未亡之前而韓愈乃欲全之於<span class='corr'>已</span>壞之後嗚呼其亦不量其力且見其身之危莫之救以死也雖然使其道由愈而麤傳雖滅死萬萬無恨天地鬼神臨之在上質之在傍又安得因一摧折自毀其道以從於邪也籍湜輩雖屢指教不知果能不叛去否辱吾兄眷厚而不獲承命惟增慚懼死罪死罪愈再拜</p>
</div>
<div class='div-other'><a id='mulu622' />
<p class='h3'>尊勝幢讚</p><p class="byline">柳宗元</p><p style="margin-left:1em">以佛之尊而尊是法嚴之於頂其為最勝宜也既尊而勝矣其為拔濟也尤大塵飛而災去影及而福至睦州於是誠焉不疑礱石六觚其長半尋乃篆乃刻立之為福馬孺人之墓孺人之生奉佛道未嘗敢怠今既沒睦州又成其志擇最勝具尊之道久之於石以延其休則其生佛所得佛道宜無疑也讚曰</p>
<p style="text-indent:0em" class="lg-abnormal"><div class='lg-row'>世所尊兮又尊道勝無上兮以為寶拔大苦兮升至真靈合贊兮神而神駕元氣兮濟元津誰為友兮上品人德無已兮石無磷延永世兮奠坤垠靈受福兮公之勤</div>
</p></div>
<div class='div-other'><a id='mulu623' />
<p class='h3'>杭州新造南亭子記</p><p class="byline">杜牧</p><p>佛著經曰生人既死陰府收其精神校平生行事罪福坐罪者刑獄皆怪險非人世所為凡人平主一失舉止皆落其間其尤怪者獄廣大千百萬億里積火燒之一日凡千萬生死窮億萬世無有間斷名為無間夾殿宏廓悉圖其狀人未熟見者莫不毛立神駭佛經曰我國有阿闍世王殺父王篡其位法當入所謂獄無間者能來事佛後生為天人况其他罪事佛固無恙梁武帝明智勇武創為梁國者捨身為僧奴至國滅餓死不聞悟况下輩固惑之為工商者雜良以苦偽內而華外納以大稱斛以小出之欺奪村閭戅民銖積粒聚以至於富刑法錢穀小胥出入人性命顛倒埋沒使簿書條令不可究知得財買大第豪奴如公侯家大吏有權力能開庫取公錢緣意恣為人不敢言是此數者必自知其罪皆捐己奉佛以求月日積久曰我罪如是富貴如所求是佛能滅吾罪復能以福與我也有罪罪滅無福福至生人惟罪福耳雖田婦稚子知所趨避今權歸於佛買福賣罪如持左契交手相付至有窮民啼一稚子無以與哺得百錢必召一僧飯之冀佛之助一日獲福若如此雖舉寰海內盡為寺與僧不足怪也屋壁繡文可矣為金枝扶疎擎千萬佛僧為具味飯之可矣飯訖持錢與之以不大不壯不高不多不珍奇瓌怪為憂無有人力可及而不為者晉霸主也一銅鞮宮之衰弱諸侯不肯來盟今天下能如幾晉凡幾千銅鞮人得不困哉文宗皇帝嘗語宰相曰古者三人共食一農人今加兵佛一農人乃為五人所共食其間吾民尤困於佛帝念其本牢根大不能果去之武宗皇帝始即位獨奮怒曰窮吾天下佛也始去其山臺野邑四方所冠其徒幾至十萬人後至會昌五年始命西京留佛寺四僧惟十人東京二寺天下所謂節度觀察同華汝三十四治所謂留一寺僧準西京數其他刺史州不得有寺出四御史屢行天下以督之御史乘驛未出關天下寺至于屋基耕而剜之凡除寺四千六百僧尼笄冠二十六萬五百其奴婢十五萬良人枝附為使令者倍笄冠之數良田數千萬頃奴婢口率與百畝編入農籍其餘賤取民直歸於有司寺材州縣得以恣新其公署傳舍今天子即位詔曰佛尚不殺而仁且來中國久亦可助以為治天下州率與二寺用齒衰男女為其徒各止三十人兩京數倍其四五焉著為定令以徇其習且使後世不得復加也趙郡李子烈播立朝名人也自尚書比部郎中出為錢塘錢塘於江南稱大雅亞吳郡子烈少游其地委曲知其俗蠹人者剔削根節斷其脉絡不數月間人隨化之三牋于丞相云濤壞人居不一銲錮敗侵不休詔與錢二千萬築長堤以為數十年計人益安喜于烈曰吳越古今多文士來吾郡遊登樓倚軒莫不飄然而增思吳郡之江山甲於天下信然也佛熾害中國六百歲生見聖人一揮而幾夷之今不取其寺材立亭勝地以彰聖人之功使文士歌詩之後必有指吾而罵者乃作南亭在城東南隅宏大煥顯工施手目髮勻肉均牙滑而無遺巧矣江平入天越峰如髻越樹如髮半夜酒餘倚老松坐怪石殷殷潮聲起於月外東閩兩越宮善地也天下名士多往之予知百數十年後登南亭者念仁聖天子之神功矣美子烈之嘉迹矣睹南亭千萬狀吟不能<span class='corr'>已</span>四時千萬狀吟不能去作為歌詩次之於後不知幾千百人矣</p>
</div>
<div class='div-other'><a id='mulu624' />
<p class='h3'>如意輪畫讚</p><p class="byline">顧况</p><p style="margin-left:1em">金剛記寶頂記花三昧頂輪三昧等經云蘇迷盧南有俱露州州西南面夷羅國俱尸那城南去八千由旬至于雪山茲山純白厥草肥膩高六十由旬周二千二百拔提河在左長仙園在右清熱惱海在南跋陀海在北善法堂在上瞽龍洞在下日月迴泊在俱物羅奢半空脅是龍居此洞地堅牢恆沙諸佛成道諸所如意輪於此山間佛言毗勒那鉢奢無忘無心是離那奢多性本空是祇彌物都思觀身實相是悉那鉢多彌觀佛亦然又問何者是陀羅尼相貌佛言空觀心無為心廣大心常住心不變異心無無心無無心是恆沙諸佛摩頂密語也言在身中恐人輕教諸佛不許內外雙立非賢不傳如意輪本名少足少法也其法滿足謂之少足與夫圓滿滿願廣大大悲等慈慈觀智網寶手千手眼得無畏清淨光除業道破諸暗無障礙無等等與夫普明慈明千光佛十億之號猶為至略淨華宿王智佛時所立名記普門願行此應見聞隨方說法法同而名異固云賢劫中千佛助化此為一佛二尊不並願為侍者寶德佛時名安忍童子請願之後名如意輪大悲菩薩是愚於蔭界畫彼真形法華經云一華獻畫像漸見無量佛讚曰</p>
<p style="text-indent:0em" class="lg-abnormal"><div class='lg-row'>同體如來所說總持法內外雙見為普門大悲廣運無邊際<span class='corr'>已</span>渡塵沙生滅海</div>
</p></div>
<div class='div-other'><a id='mulu625' />
<p class='h3'>佛道論衡序</p><p class="byline">釋道宣</p><p>若夫無上佛覺迥出籠樊超三界而獨高截四流而稱聖故使提封所漸區寓統於大千聲教所覃沐道霑於八部所以金剛御座峙閻浮之地心至覺據尊布英聖之良術遂有天人受道龍鬼歸心挹酌不相之方散釋無明之患然夫聖人所作起必因時時有邪倒之夫故即因而陶化天竺盛於六諦神州重於二篇遂使儒道互先真偽交正自非入證登位何由分析殊途致令九十六道競飾澆詞六十二見各陳各理在緣或異大約斯歸莫不謂無想為泥洹指梵主為生本故二十五諦開計度之街衢六大論師立神我之真宰居然設教億載斯年攝統塵蒙九土崇敬考其術也輕生而會其源論其行也封固而登其信故有四韋陀論推理極于冥初二有天根尋生窮于劫始臆度懸遠冒罔生靈致有赴水投巖坐熱臥棘吸風露而曰仙袒形骸而號聖守死長迷莫知迥覺如來哀彼黔黎降靈赤澤曜形丈六金色駭于人天敷揚四辨慧解暢于幽顯能使魔王列陣千軍碎于一言梵主來儀三輪摧于萬惑于是鍱腹戴爐之輩結舌伏于道場敬日重火之徒洗心仰于覺教舍衛城側大偃邪鋒堅固林中傾倒巢穴能事既顯將務弘通玉關揚正道之秋金相表乘機之瑞清凉臺上圖以靈儀顯節陵中陳茲聖景度人立寺創廣仁風抑邪通正于斯啟轍于斯時也喋喋黔首無敢抗言瑣瑣黃巾時褰異議然其化被不及于龍勒名位無踐于槐庭王何達其上賢班馬隆其褒貶安得與夫釋門相抗雷同混迹者哉斯何故耶良以博識既寡信保常迷今則通規具瞻義必爽開前惑且夫其流易曉闕澤之對天分其理難通孫盛之談海截然猶學未經遠情弊疎通邪辨通真能無猜二孔丘之在東魯尚啟虛盈卜商之據西河猶參疑聖自餘恆俗無足討論</p>
</div>
<div class='div-other'><a id='mulu626' />
<p class='h3'>李蔚傳後贊</p><p class="byline">唐書</p><p>贊曰人之惑怪神也甚哉若佛者特西域一槁人耳裸顛露足以乞食自資癯辱其身屏營山樊行一槩之苦本無求于人徒屬稍稍從之然其言荒茫漫靡夷幻變現善推不驗無實之事以鬼神死生貫為一條據之不疑掊嗜欲棄親屬大抵與黃老相出入至漢十四葉書入中國蹟夫生人之情以耳目不際為奇以不可知為神以物理之外為畏以變化無方為聖以生而死死復生回復償報歆艷其間為或然以賤近貴遠為憙鞮譯差殊不可研詰華人之譎誕者又攘莊周列禦寇之說佐其高層累架騰直出其表以無上不可加為勝妄相夸脅而倡其風於是自天子逮庶人皆震動而祠奉之初宰相王縉以緣業事佐代宗於是始作內道塲晝夜梵唄冀禳寇戎大作盂蘭肖祖宗像分供塔廟為賊臣嘻笑至憲宗世遂迎佛骨於鳳翔內之宮中韓愈指言其弊帝怒竄愈瀕死憲亦弗獲天年幸福而禍無亦左乎懿宗不君精爽奪迷復蹈前車而覆之興哀無知之塲丐庇百解之胔以死自誓無有顧藉流淚拜伏雖事宗廟上帝無以進焉屈萬乘之貴自等於古胡數千載而遠以身為徇嗚呼運痑祚殫天告之矣懿不三月而徂唐德之不競厥有來哉悲夫</p>
</div>
<div class='div-other'><a id='mulu627' />
<p class='h3'>崇釋論</p><p class="byline">宋真宗</p><p>奉乃十力輔茲五常上法之以愛民下遵之而遷善誠可以庇黎庶而登仁壽也</p>
</div>
<div class='div-other'><a id='mulu628' />
<p class='h3'>又</p><p>釋氏戒律之書與周孔荀孟迹異而道同大指勸人之善禁人之惡不殺則仁矣不盜則廉矣不惑則信矣不妄則正矣不醉則莊矣</p>
</div>
<div class='div-other'><a id='mulu629' />
<p class='h3'>本論中</p><p class="byline">歐陽修</p><p>佛法為中國患千餘歲世之卓然不惑而有力者莫不欲去之已嘗去矣而復大集攻之暫破而愈堅撲之未滅而愈熾遂至于無可奈何是果不可去耶葢亦未知其方也夫醫者之于疾也必推其病之所自來而治其受病之處病之中人乘乎氣虛而入焉則善醫者不攻其疾而務養其氣氣實則病去此自然之效也故救天下之患者亦必推其患之所自來而治其受患之處佛為夷狄去中國最遠而有佛固<span class='corr'>已</span>久矣堯舜三代之際王政修明禮義之教充于天下于此之時雖有佛無由而入及三代衰王政闕禮義廢後二百餘年而佛至中國由是言之佛所以為吾患者乘其闕廢之時而來此其受患之本也補其闕修其廢使王政明而禮義充則雖有佛無所施于吾民矣此亦自然之勢也昔堯舜三代之為政設為井田之法籍天下之人計其口而皆授之田凡人之力能勝耕者莫不有田而耕之斂以什一差其征賦以督其不勤使天下之人力皆盡于南畝而不暇乎其他然又懼其勞且怠而入于邪僻也于是為制牲牢酒醴以養其體弦匏俎豆以悅其耳目于其不耕休力之時而教之以禮故因其田獵而為蒐狩之禮因其嫁娶而為婚姻之禮因其祭葬而為喪祭之禮因其飲食羣聚而為鄉射之禮非徒以防其亂又因而教之使知尊卑長幼凡人之大倫也故凡養生送死之道皆因其欲而為之制飾之物采而文焉所以悅之使其易趣也順其情性而節焉所以防之使其不過也然猶懼其未也又為立學以講明之故上自天子之郊下至鄉黨莫不有學擇民之聰明者而習焉使相告語而誘勸其愚惰嗚呼何其備也葢堯舜三代之為政如此其慮民之意甚精治民之具甚備防民之術甚周誘民之道甚篤行之以勤而被于物者洽浸之以漸而入于人者深故民之生也不用力乎南畞則從事乎禮樂之際不在乎家則在乎庠序之間耳聞目見無非仁義樂而趨之不知其倦終身不見異物又奚暇夫外慕哉故曰雖有佛無由而入者謂有此具也及周之衰秦并天下盡去三代之法而王道中絕後之有天下者不能勉強其為治之具不備防民之漸不周佛于此時乘間而入千有餘歲之間佛之來者日益眾吾之所為者日益壞井田先廢而兼併游惰之姦起其後所為蒐狩婚姻喪祭鄉射之禮凡所以教民之具相次而盡廢然後民之姦者有暇而為他其良者泯然不見禮義之及已夫姦民有餘力則思為邪僻良民不見禮義則莫知所趣佛于此時乘其隙方鼓其雄誕之說而牽之則民不得不從而歸矣又况王公大人往往倡而敺之曰佛是真可歸依者然則吾民何疑而不歸焉幸而有一不惑者方絕然而怒曰佛何為者吾將操戈而逐之又曰吾將有說以排之夫千載之患徧于天下豈一人一日之可為民之沉酣入于骨髓非口舌之可勝然則將奈何曰莫若修其本以勝之昔戰國之時楊墨交亂孟子患之而專言仁義故仁義之說勝則楊墨之學廢漢之時百家並興董生患之而退修孔氏故孔氏之道明而百家息此所謂修其本以勝之之效也今八尺之夫被甲荷戟勇冠三軍然而見佛則拜聞佛之說則有畏慕之誠者何也彼誠壯佼其中心茫然無所守而然也一介之士渺然柔懦進趨畏怯然而聞有道佛者則義形于色非徒不為之屈又欲驅而絕之者何也彼無他焉學問明而禮義純熟中心有所守以勝之也然則禮義者勝佛之本也今一介之士知禮義者尚能不為之屈使天下皆知禮義則勝之矣此自然之勢也</p>
</div>
<div class='div-other'><a id='mulu630' />
<p class='h3'>答范蜀公</p><p class="byline">蘇軾</p><p>承別紙示諭麴糵有毒平地生出醉鄉土偶作祟眼前妄見佛國公欲哀而救之問所以救者小子何人顧不敢不對公方立仁義以為城池操詩書以為干櫓則舟中之人盡為敵國雖公盛德小子亦未知勝負所在願公宴坐靜室常作是念當觀彼能惑之性安所從生又觀公欲救之心作何形段此猶不立彼復何依雖黃面瞿曇亦須斂袵而况學之者耶聊復信筆以發公千里一笑而<span class='corr'>已</span></p>
</div>
<div class='div-other'><a id='mulu631' />
<p class='h3'>崇正辨序</p><p class="byline">胡寅</p><p>崇正辨何為而作歟<span class='corr'>闢</span>佛氏之邪說也佛之道孰不尊而畏之曷謂之邪也不親其親而謂異姓為慈父不君世主而拜其師為法王棄其妻子而以生續為罪垢是淪三綱也視父母如怨仇則無惻隱滅類毀形而不恥則無羞惡取人之財以得為善則無辭讓同我者即賢異我者即不肖則無是非絕四端也三綱四端天命之自然人道所由立惟蠻夷戎狄則背違之而毛鱗蹄角之屬咸無焉不欲為人者已矣必欲為人則未有淪三綱絕四端而可也釋氏于此丕單掃除自以為至道安得不謂之邪歟豈特此哉人生物也佛不言生而言死人事皆可見也佛不言顯而言幽人死然後名之鬼佛不言人而言鬼人不能免者常道也佛不言常而言變常道所以然者理也佛不言理而言幻生之後死之前所當盡心也佛不言此生而言前後生見聞思議皆實證也佛不以為實而言耳目所不際思議所不及至善之德盡于乾坤也佛不知其盡而言天之上地之下與八荒之外若動若植無非物也佛不恤草木之榮枯而憫飛走之輪轉百骸內外無非形也佛不除手足而除髮鬚不廢八竅而防一竅等慈悲也佛獨不慈悲父母妻子而慈悲虎狼蛇虺等棄舍也佛獨使人棄舍其財以與僧而不使僧棄舍其所取之財以與人河山大地未嘗可以法空也佛必欲空之而屹然沛然卒不能空兵刑災禍未嘗可以呪度也佛必欲度之而伏屍百萬烈焚淪沒卒不獲度此其說之疎漏畔戾而無據之大略也非邪而何今中國之教無父無君則聖賢闢之萬世不以為過中國之治弒父與君則王法誅之人心不以為虐至于詭術左道皆重加禁絕所以扶持人紀計安天下也釋氏之說盡麗乎此數者吾儒反相與推尊歸向無乃有三蔽乎三蔽謂何一曰惑二曰懼三曰貪夫圖光于隙穴者豈知日月之大明囿知于一物者豈盡陰陽之變化此凡民淺識也佛因而迷之曰世界不可以數計生死不可以世窮於是不智者亦從而惑矣身拔一毫則色必慄然變足履一刺則心必惕然動此凡民懦氣也佛因而惴之曰報應之來迅于影響之答幽冥之獄倍于金木之慘于是不勇者亦從而懼矣迫窮患害必起饒益之想謀及悠遠必為子孫之慮此凡民貪情也佛因而誘之曰從吾之教則諸樂咸備壽福不足言造吾之地則超位高明天帝不足貴于是不仁者亦從而貪矣吾儒誠能窮理養氣而宅心必無此三蔽有此三蔽是衣冠身而眾庶見也是引蠻貊入中國以為未怏又與禽獸同羣而不知避也何乃不思之甚哉無亦可悼之極哉雖賢智之士有出塵之趣高世之念者以事為膠擾非清淨妙圓之體也則曰吾豈有貪懼如愚夫之所期歟葢將求佛所謂無上法第一義者悟徹此心耳嗚呼堯舜禹湯文武之德衣被天下仲尼子思孟軻之道昭覺萬世凡南面之君循之則人與物皆蒙其福背之則人與物皆受其禍載諸方冊之迹著矣其原本于一心其效乃至于此不可禦也今乃曰是未足以盡吾本心兼利萬物為高士也豈不猶食五穀而曰不足以飫登太山而曰不足以崇者乎盍亦師聖人之言窮萬物之理反求諸心乎今于聖人之言未嘗思于萬物之理未能窮志卑氣餒倀倀然如逆旅之人也乃率然曰妙道非六經所能傳亦何言之易耶假曰孔孟有未言者故佛言之佛言其妙所以出世而孔孟言其粗所以應世耳其心則一也然則以耳聽以目視以口言以足行饑而食渴而飲冬而裘夏而葛且而動晦而息戴皇天履后土皆孔孟日用之常佛老何不一概反之而亦與之同乎同其粗而不同其精同其心而不同其用名曰出世而其日用與世人無以異烏在其能出世乎故道不同不相為謀儒與佛不同審矣佛者未嘗為儒謀而儒之陋者無不為之謀悅其受記之媚承其外護之諂張而相之扶而興之至使非毀堯舜詆譏丘軻曾不以為疾也一有距西方之說者則怵心駭色若罪元在己雖弒父與君未足以方其怖且怒矣良心陷僻乃至于此耶或者曰如子所言皆僧之弊非佛本旨也于惡僧可也兼佛而斥之則過矣則應之曰黃河之源不揚黑水之波桃李之根不結松柏之實使緇衣髠首承其教用其術而有此弊是誰之過也仲尼父子君臣之道經紀乎億千萬載豈有弊耶惟其不作而無弊也是以如天之覆不待推而高如地之載不待培而厚如日月之照不待廓而明惟其造作而有弊也是故曼衍其說張皇其法防以戒律而詛以鬼神侈以美觀而要以誓願托之于國王宰官刧以禍福苦樂而其弊久而益甚矣墨氏兼愛其流無父楊朱為我其流無君非身自為之也孟子究極禍害比之禽獸况其身自為之又率天下而從之其害源之所達而禍波之所浸千餘有年喪人之心失人之身破人之家亡人之國漂泊滔壞天下溺焉莫之援也豈曰弊而已乎昔梁武奉佛莫與比隆及侯景之亂諸子擁重兵圖便利雲翔不進卒殍其父而後兄弟相夷宗國亡滅彼于君臣父子之際可謂淡然無情不為愛欲牽矣而道果如是耶或者又曰佛之意亦欲引人為善使人畏罪而不為慕善而為之豈不助于世而何闢之深也則應之曰善者無惡之稱也無父無君者惡乎善乎自非喪心者不以為非惡孰與有父有君之為善乎道者共由之路也不仁不義者可由乎自非喪心者不以為可由孰與居仁由義之為道乎子悅其言而不覈其事過矣或者又曰夫在家以養口體視溫清為孝者其孝小出家得道而昇躋父母於人天之上者其孝大佛非不孝也將以為大孝也則應之曰良价之殺父効牟尼之逃父而為之者也逃父之于山而得道不若使父免于思慮憂勤而親其身之為全也殺父升之於天之非理不若使父免于叱逐餒殍而養其生之為得也然則佛之所謂大孝乃其父之所謂大不孝也借使佛之說盡行人皆無父則斯民之種必致于絕而佛法亦不得傳矣人皆無君則爭奪屠膾相殘相食而佛之黨亦無以自立矣此理之易見者彼非懵然不知也特罔人以虛誕之言蓋其悖逆之情聾瞽愚惰之徒而安享華屋之居良田之利金帛之施衣食之奉泰然為生民之大蠢不謂之異端邪說謂之何哉是故仲尼正則佛邪佛邪則仲尼正無兩立之理此崇正辨所以不得已而作也上士立德以教變之中士立功以法革之下士立言以辭闢之吾下士也凡若干言覽者矜其志而左右其說則忠孝之大端建矣</p>
</div>
<div class='div-other'><a id='mulu632' />
<p class='h3'>白骨觀</p><p class="byline">朱熹</p><p>釋氏之坐禪入定便是無聞無見無思無慮曰然他是務使神輕去其體其理又不同神仙則使形神相守釋氏則使形神相離佛家有白骨觀初想其形從一點精氣始漸漸胞胎孕育生產稚乳長大壯實衰老病死以至屍骸胖脹枯僵久之化為白骨既想為白骨則視其身常如白骨所以厭棄脫離而無留戀之患也此又釋氏工夫之最下者</p>
</div>
<div class='div-other'><a id='mulu633' />
<p class='h3'>禮法策</p><p class="byline">鄭獬</p><p>孔子作春秋常事不書變禮則書明聖人之典禮中國世守之不可以有變也甚矣浮屠氏之變中國也浮屠夷禮也古者建辟雍立太學以育賢士天子時而幸之躬養三老五更習大射講六經用以風動天下之風教而今之浮屠之廟蘿蔓天下或給之土田屋廬以豢養其徒天子又親臨之致恭乎土木之偶此則變吾之辟雍大學之禮而為夷矣古者宗廟有制唐虞五廟商周七廟至漢乃有原廟行幸郡國及陵園皆有廟漢之于禮已侈矣而今之祖宗神御或寓之浮屠之便室虧損威德非所以致肅恭尊事之意也此則變吾之宗廟之禮而為夷矣古者日蝕星變水旱之眚則素服避正殿減膳撤樂責躬以答天戒而今之有一災一異或用浮屠之法集其徒螺鼓呶噪而禳之此則變吾之祈禳之禮而為夷矣古者宮室之節上公以九侯伯以七子男以五惟天子有加焉五門六寢城高七雉宮方千二百步而今之浮屠之廟包山林跨阡陌無有栽限穹桀鮮巧窮民精髓侈大過于天子之宮殿數十百倍此則變吾之宮室之禮而為夷矣古者為之衣冠以莊其瞻視以節其步趨禁奇袤之服不使眩俗而今之浮屠髠首不冠其衣詭異方袍長裾不襟不帶此則變吾之裘冠之禮而為夷矣自有天地則有夫婦則有父子則有君臣男主外女主內父慈子孝天子當扆羣臣北面而朝事之而今之浮屠不婚不娶棄父母之養見君上未嘗致拜此則變吾之夫婦父子君臣之禮而為夷矣古者喪葬有紀復奠祖薦虞祥之祭皆為之酒醴牲牢籩豆鼎篚享薦之具而今之舉天下凡為喪葬一歸之浮屠氏不飯其徒不誦其書舉天下詬笑之以為不孝狃習成俗沈酣潰爛透骨髓入膏<span class='corr'>肓</span>不可曉告此則變吾之喪葬之禮而為夷矣故自古聖人之典禮皆為之淪陷幾何其為不盡歸之夷乎使孔子而在記今之變禮者將操簡濡筆擇書之不暇而天下方恬然不為之怪朝廷未嘗為之禁令而端使之攻穿壞敗今或四夷之人有扣弦而向邊者則朝廷必擇帥遣兵以防捍之見一虜夫一獠民必擒捽之束縛之而加誅絕焉彼之來小不過利吾之囊篋囷窖牛羊大不過利吾之城郭土地而已而浮屠之徒滿天下朝廷且未嘗擒捽束縛而加誅焉反曲拳跪跽而尊事之彼之所利乃欲滅絕吾中國聖人之禮法其為禍豈不大于扣弦而向邊者耶豈莊子所謂盜鉤金者誅盜國者為諸侯者耶夫勝火者水也勝夷狄者中國也中國所以勝者以有典禮也宜朝廷敕聰博辨學之士刪定禮法一斥去浮屠之夷而明著吾聖人之制布之天下上自朝廷下至士大夫俾遵行之禮行而中國勝矣中國勝則為浮屠氏之說又何從而變哉</p>
</div>
<div class='div-other'><a id='mulu634' />
<p class='h3'>景定三年三月差人化遺骸疏</p><p class="byline">周遵道</p><p>死于道路可憐幽滯孤魂示以津塗大發慈悲善念葬之野則露手露脚送之歸則無主無家聚是眾骸付之一火佛能救苦乃做看經道塲鬼復為人別去超生好處噫三月落花人世界一川流水佛慈航</p>
</div>
<div class='div-other'><a id='mulu635' />
<p class='h3'>釋教</p><p class="byline">元柳貫</p><p>佛氏之學其言以涵弘廣大為宗我國家思以至仁大慈覆燾萬物利益群有是以崇尚其教而敬禮之日盛月益大抵為宗社生靈計也其事考而得之者悉載于篇以冠禮典丙卷之首</p>
</div>
<div class='div-other'><a id='mulu636' />
<p class='h3'>長明燈碑記</p><p class="byline">揭徯斯</p><p>世言長明燈其義甚深微妙其功德不可稱量事佛者必先之而大人君子之心或有在焉翰林學士承旨開府儀同三司知制誥兼修國史特授河南江北等處行中書省左丞相泰安王子埜仙帖木兒開府公割田千五百畝入汴梁延津上乘寺為長明燈資命其屬揭徯斯為之記惟我朝世有大勳膺列土之封任維垣之重者泰安王其一也自太祖之世四傳至翰林公更立八朝百有餘載輝光威望赫如一日蓋當世鮮與為比公幼敏于學長明于政繇河南行省參知政事遷西江歲餘進河南右丞未行拜平章政事入知樞密院事承旨翰林出入三宮照映海內而為善之心益孳孳焉皇慶初承詔祝釐五臺山還過應州覺興寺施金帛作長明燈供去年春建天承報恩寺于居庸關而長明燈亦首具焉公之心可知矣夫燈者可以繼日月之明也日雖至明不能恆乎夜月雖至明不能燭乎幽故必假膏火以代其明而濟乎人日月之明不可已而膏火之用亦不可已譬猶人君之治天下雖極明聖不能徧覩也必假乎臣以達其明而被乎物故天下不可一日無明君亦不可一日無賢臣葢相須為用而不可已焉者公故曰凡吾所以為此者非以求福田利益也吾受皇帝皇太后厚恩庶以報上之萬一也然公所以報其功烈盛矣又奚暇布施之為報乎推公之心葢欲世世子孫竭忠本朝達天子之明于天下如膏火之繼日明而無窮既以諸佛作證又徵愚言為鑒公之心又可知矣乃書以諗於公公曰然且召其子尼摩性吉福安等告之而後刻石公娶完澤氏河南王之女也靜淑柔嘉亦好善不倦上嘗曰女可謂君子夫人矣遂封魯國夫人主是寺者講主合立八達矇吉祥也師乃滿帶人大德中以千夫長從武宗漠北已而嘆曰吾不學出世法而從兜鍪乎棄官學佛元關幽鍵一叩而徹公言之上為天子所知前後錫賚不可勝紀承天報恩寺之建也師實主焉故有旨俾住持云</p>
</div>
<div class='div-other'><a id='mulu637' />
<p class='h3'>勅諭志禪</p><p class="byline">明太祖</p><p>佛漢始至教言元寂機祕理幽以其有傳也抵期而無教以其無教而有印心之旨愚不知旨故乃求旨荒茫恍惚無乃顛昧未判之先役累劫之丹衷何見一微塵之旨云何以旨問旨故指空談空謂空無際而無依忽焉而倚愚不知踟躕不已特以色求色以音求音孰不以為利便而可也歟斯愚問而求旨之切故聽者孰謂可歟既聽者不以為可將焉求諸所以然乎而或云佛本昭示善道大張法門豈有昧而又昧元之又元蓋昧在昧出元在元生故遠求之即在天外遍歷八荒亦何有知之見耶朕嘗聞有好寢者通宵烈風迅雷而寢者恬然無覺此果心<span class='corr'>已</span>矣乎神已矣乎果心已乎則以心問心果神已乎則以神問神亦不易易乎然此若是之易難使佛見安不為諸徒之所辯而無所措其法焉法似無門而有由道從而止焉知止而無識焉所以我空非空我相非相要見覿體無知之態若奔星廓落電影馳奔或為虛妄而妄則妄起無端所以今之修者棄本宗而逐末猶不知陷身於水火將焚而灰溺而腐尚以樂而不逼以為快哉斯愚不知旨故持以為然或聰者自以為利根雖搜空萬刧之虛靈亦何見旨之有耶且以大藏教中諸佛泛言今之修者以為經之泛耶旨之異耶若以經泛旨異則古智人夜孤燈於嶺外晝侶影於林泉趣不我知我不趣知愚豈不謂嗤嗤然而以為譏乎審者以為不然動靜靜動以為天下樂是則以為智人便信則以為天下安化則以為天下興行則以為天下福朕罔知所以舉一大藏教云諸佛之故鑴磨鈍根而為說法朕不知法故特以儒書之所云子釣而不綱設使綱而絕流眾目既張了必歸於何處假使誠有歸處則一大藏經添一倍不為多減一部不為少孰盡去之而願受謗周無文而備有法還契不立文字者互相妄誕如斯之說特勅志禪而云乎</p>
</div>
<div class='div-other'><a id='mulu638' />
<p class='h3'>示迦提關主</p><p class="byline">釋智旭</p><p>法華一乘妙音惟令一切眾生開示悟入佛之知見然佛之知見非他即諸法實相是也諸法實相非他即現前一念心性是也現前介爾一念不自生不他生不共生不無因生未生無潛處欲生無來處正生無住處生<span class='corr'>已</span>無去處心無心相則其性無生無生故無住無異無滅無生住異滅即真法性橫徧豎窮不可思議若于此無相妙心妄謂有心相可得則佛知見便成眾生知見若即此妄相幻心達其本非有相則眾生知見便成佛之知見而此一念心性既舉體全空亦復即假即中以三諦宛然故三觀亦自法爾以法爾之三觀照宛然之三諦能所不二境智互融于此妙法能生信解名為隨喜解義觀文名為讀誦轉示他人名為講說歷事煉心名為兼修正修五品功深六根斯淨似成真發究竟可期有相無相二安樂行一串穿却秪貴篤信力行別無奇巧方便至于十妙五元四悉三法皆是一心圓具說之則名相紛然照之則海印炳現如人飲水冷煖自知當非筆舌所能罄矣</p>
</div>
<div class='div-other'><a id='mulu639' />
<p class='h3'>示慈昱</p><p class="byline">前人</p><p>佛法大海信為能入智為能度信如堅舟智如柁師其餘五度及萬行則皆舟中器具也欲令信心增長先須時時念生死苦警悟無常不得沉迷五欲執著世情以種種世情決定了我生死不得種種五欲決定牽人入放逸坑墮惡道苦今雖處在煩惱之地也須隨緣稍自勉拔豈可尋波逐浪直至沃焦而忘返耶既能于生死長夜中發得一點真實信心即宜急求智慧以為導師求智之要第一在親近明師良友第二在讀誦方等大乘非明師良友決不能益我身心非方等大乘決無有出世正楷若人有信心而無智慧則能增長煩惱若人有智慧而無信心則能增長邪見故知船及柁師相須度險缺一尚自不可况復俱乏則茫茫苦海安有出期古人云一失人身萬刧難返此身不向今生度更向何生度此身莫謂火燒眉毛且圖眼下殊不知人間五十年不過四天王一晝夜耳倘不信後世苦樂只如臥時身本在牀夢中種種見聞不滅豈可作斷滅見哉高明之士早自著眼可矣</p>
</div></div></div>
</div><!-- end of div[@id='body'] -->
</body></html>