<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu1153' />
<div class='div-other'>
<p class='h2'>欽定古今圖書集成博物彙編神異典　第一百五卷目錄</p>
<ul class="">
<li><p>佛經部紀事三</p>
</li>
</ul></div>
<p class='juan'>神異典第一百五卷</p>
<div class='div-other'><a id='mulu1154' />
<p class='h2'>佛經部紀事三</p><p>太平廣記巴南宰韋氏常念金剛經唐光化中至泥溪遇一女挈二子同登山嶺行人叫噪見是赤狸大蟲逡巡與韋分路去韋終不覺是持經之力也</p>
<p>唐崔文簡先天中任坊州司馬囑吐蕃奄至州城同被驅掠鏁械甚嚴至心念經三日鏁忽自開虜疑有奸箠撻具以實對問云汝有何術答云念金剛經復令鏁之念未終又解眾皆嘆異遂送出境</p>
<p>唐姚待梓州人常持金剛經并為母造一百部忽有鹿馴戲見人不驚犬亦不吠逡巡自去有人宰羊呼待同食食了即死使者引去見一城門上有額遂令入見王王呼何得食肉待云雖則食肉比元持經王稱善曰既能持經何不斷肉遂得生為母寫經有屠兒李迴奴請一卷焚香供養迴奴死後有人見於冥間枷鎖自脫亦生善道</p>
<p>唐呂文展開元三年任閬中縣丞雅好佛經尤專心持誦金剛經至三萬餘遍靈應奇異年既衰暮三牙并落念經懇請牙生如舊在閬中時屬亢旱刺史劉浚令祈雨僅得一遍遂獲沛然又苦霖潦別駕使祈晴應時便霽前後証驗非一不能徧舉</p>
<p>廣異記唐長安縣死囚入獄後四十餘日誦金剛經不輟口臨決脫枷枷頭放光長數十丈照耀一縣縣令奏聞元宗遂釋其罪</p>
<p>唐開元中有盧氏者寄住滑州晝日閑坐廳事見二黃衫人入門盧問為誰答曰是里正奉帖追公盧甚愕然問何故相追因求帖觀見封上作衛縣字遂開文字錯謬不復似人書怪而詰焉吏言奉命相追不知何故俄見馬已備在階下不得<span class='corr'>已</span>上馬去顧見其屍坐在牀上心甚惡之倉卒之際不知是死又見馬出不由門皆行牆上乃驚愕下泣方知必死恨不得與母妹等別行可數十里至一城城甚壯麗問此何城吏言乃王國即追君所司入城後吏欲將盧見王經一院過問此何院吏曰是御史大夫院因問院大夫何姓名云姓李名某盧驚喜白吏曰此我表兄令吏通刺須臾便出相見甚喜具言平昔延入坐語大夫謂曰弟之念誦功德甚多良由金剛經是聖教之骨髓乃深不可思議功德者也盧初入院中見數十人皆是衣冠其後大半繫在網中或無衣或露頂盧問此悉何人云是陽地衣冠網中悉緣罪重弟若能為一說法見之者悉得昇天遂命取高座令盧昇坐誦金剛般若波羅蜜經網中人<span class='corr'>已</span>有出頭者至半之後皆出地上或褒衣大袖或乘車御雲誦經終往生都盡既入謁見王呼為法師致敬甚厚王云君大不可思議筭又不盡歎念誦之功尋令向吏送之迴既至舍見家人披頭哭泣尸臥地上心甚惻然俄有一婢從庭前入堂吏令隨上階及前魂神忽已入體因此遂活</p>
<p>陳利賓者會稽人弱冠明經擢第善屬詩文釋褐長城尉少誦金剛經每至厄難多獲其助開元中賓自會稽江行之東陽會天久雨江水瀰漫賓與其徒二十餘船同發乘風掛帆須臾天色昧暗風勢益壯至界石竇上水閼眾流而下波濤衝擊勢不得泊其前輩二十餘舟皆至竇口而敗舟人懼利賓忙遽誦金剛經至潀流所忽有一物狀如赤龍橫出扶舟因得上議者為誦經之功</p>
<p>唐聖善寺僧道憲俗姓元氏開元中住持於江州大雲寺法侶稱之時刺史元某欲畫觀世音七鋪以憲練行委之勾當憲令畫工持齋潔己諸綵色悉以乳頭香代膠備極清淨元深嘉之事畢往預寧斫排造文殊堂排成將還忽然墮水江流湍急同侶求拯無由憲墮水之際便思念觀世音見水底有異光久而視之見所畫七菩薩立在左右謂憲曰爾但念南無菩薩憲行李如晝猶知在水底懼未免死乃思計云念阿彌陀佛又念阿彌佛其七菩薩並來捧足將至水上衣服無所污染與排相隨俱行四十餘里憲天寶初滅度今江州大雲寺七菩薩見在兼畫落水事云</p>
<p>建德縣令李惟燕少持金剛經唐天寶末惟燕為餘姚郡叅軍秩滿北歸過五丈店屬上虞江埭塘破水竭中夜晦暝四迴無人此路舊多刧盜惟燕舟中有吳綾數百疋懼為賊所取因持一劍至船前誦經三更後見堤上兩炬火自遠而至惟燕疑是村人衛己火去船百步便却復廻心頗異之愈益厲聲誦經亦竊自思云火之所為得非金剛經力乎時塘水竭而塘外水滿惟燕便心念塘破當得水助半夕之後忽聞船頭有流水聲驚云塘闊數丈何由得破久之稍覺船浮及明河水已滿對船所一孔大數尺乃知誦金剛經之助云惟燕弟惟玉見任虔州別駕見其兄誦經有功因效之後泛舟出峽水急櫓折船將欲敗乃力念經忽見一櫓隨流而下遂獲濟其族人亦常誦金剛經遇安祿山之亂伏於荒草賊將至思得一鞋以走俄有物落其背驚視乃新鞋也</p>
<p>唐孫明者鄭州陽武人也世貧賤為盧氏莊客持金剛經日誦二十遍經二十年自初持經便絕葷血後正念誦次忽見二吏來追明意將是縣吏便隨去行可五六里至一府門門人云王<span class='corr'>已</span>出巡吏因閉明空室中其室從廣五六十間蓋若陰雲經七日王方至吏引明入府王問汝有何福答云持金剛經<span class='corr'>已</span>二十年王言此大福也謂左右曰昨得祗洹家牒論明念誦勤懇請延二十載乃知修道不可思議所延二十載以償功也令吏送還舍其家殯明已畢神雖復體家人不之知也會獵者從殯宮過聞號呼之聲報其家人因爾得活矣天寶末明活已六七年甚無恙也金剛持驗唐乾元年中廣州僧虔慧自幼受持金剛經無間寒暑後與十數人泛海往南安都護府風濤大作舟人覆沒惟虔慧在浪中偶遇蓬蒿一叢以手緊抱隨浪三日夜得至岸解視蒿中則金剛經一卷也虔慧拜持彌進年至百三十歲端坐告終其經本自出香烟漸成五色雲氣徐徐上昇天界僧眾與太守官僚遠近老幼咸見之</p>
<p>廣異記唐三刀師者俗姓張名伯英乾元中為壽州健兒性至孝以其父在潁州乃盜官馬往以迎省至淮陰為守遏者所得刺史崔昭令出城腰斬時屠劊號能行刀再斬初不傷損乃換利刀罄力砍不損如故劊者驚曰我用刀砍至其身則手懦不知何也遽白之昭問所以答曰昔年十五曾絕葷血誦金剛經十餘年自胡亂以來身在軍中不復念誦昨因被不測罪唯至心念經爾昭嘆息舍之遂削髮出家著大鐵鈴乞食修千人齋供一日便辦時人呼為三刀師謂是起敬菩薩</p>
<p>唐魏恂左庶子尚德之子持金剛經神功初為監門衛大將軍時京有蔡策者暴亡數日方蘇自云初至冥司怪以追人不得將撻其使者使者云將軍魏恂持金剛經善神擁護追之不得即別遣使覆追須臾還報並同冥官曰且罷追恂聞尤加精進</p>
<p>唐原州龍興寺因大齋會寺主夏臘既高是為宿德坐麗賓頭之下有小僧者自外後至以無坐所唯寺主下曠一位小僧欲坐寺主輒叱之如是數次小僧恐齋失時竟來就坐寺主怒甚倚柱而坐以掌摑之方欲舉手大袖為柱所壓不得下合掌驚駭小僧慚沮不齋而還房眾議恐是小僧道德所致寺主遂與寺眾同往禮敬小僧惶懼自言初無道行不敢濫受大德禮數逡巡走去因問平生作何行業云二十年唯持金剛經眾皆讚嘆謂是金剛護持之力便於柱所焚香頂禮呪云若是金剛神力當還此衣於是隨手而出也</p>
<p>唐臨安陳哲者家住餘杭精一練行持金剛經廣德初武康草賊朱潭寇餘杭哲富於財將搬移產避之尋而賊至哲謂是官軍問賊今近遠羣賊大怒曰何物老狗敢辱我爭以劒刺之每下一劍則有五色圓光徑五六尺以蔽哲身刺不能中賊驚嘆謂是聖人莫不慚悔捨之而去</p>
<p>續酉陽雜俎張鎰相公先君齊丘酷信釋氏每旦更新衣執經於像前念金剛經十五遍數十年不懈永泰初為朔方節度使衙內有小將負罪懼事露乃扇動軍人數百定謀反叛齊丘因衙退於小廳閑行忽有兵數十露刃走入齊丘左右唯奴僕遽奔宅門過小廳數步廻顧又無人疑是鬼物將及門其妻女奴婢復叫呼出門云有兩甲士身出廳屋上時衙隊軍健聞變持兵亂入至小廳前見十餘人仡然庭中垂手張口投兵於地眾遂擒縛五六人瘖不能言餘者具首云欲上廳忽見二甲士長數丈嗔目叱之初如中惡齊丘聞之因斷酒肉張鳳翔即予門吏盧邁親姨夫邁語予云</p>
<p>劉逸淮在汴時韓弘為右廂虞候王某為左廂虞候與弘相善或謂二人取軍情將不利於劉劉大怒俱召詰之弘即劉之甥因控地碎首大言劉意稍解王某年老股戰不能自辨劉叱令拉坐杖三十時新造赤棒頭徑數寸固以筋漆拉之不仆數五六當死矣韓意其必死及昏造其家怪無哭聲又謂其懼不敢哭訪其門卒即云大使無恙弘素與熟遂至臥內問之王云我讀金剛經四十年矣今方得力言初被坐時見巨手如簸箕翕然遮背因袒示韓都無撻痕韓舊不好釋氏由此始與僧往來日自寫十紙乃積記數百軸矣後在中書盛署有諫官因事謁見韓方洽汗寫經怪問之韓乃具道王某事予職在集仙常侍柳公為予說</p>
<p>永泰初豐州烽子暮出為党項縛入西蕃養馬蕃將令穴肩骨貫以皮索以馬數百蹄配之經半歲馬息一倍蕃將賞以羊革數百因轉近牙帳贊普子愛其了事遂令執纛左右有剩肉餘酪與之又居半年因與酪肉悲泣不食贊普問之云有老母頻夜夢見贊普頗仁聞之悵然夜召帳中語云蕃法嚴無放還例我與爾馬有力者兩疋於某道縱爾歸毋言我也烽子得馬極騁俱乏死遂晝潛夜走數日後為<span class='corr'>刺</span>傷足倒磧中忽有風吹物窸窣過其前因攬之裹足有頃不復痛試起步走如故經信宿方及豐州界歸家母尚存悲喜曰自失爾我唯念金剛經寢食不廢以祈見爾今果其誓因取經拜之縫斷亡數幅不知其由子因道磧中傷足事母令解足視之所裹瘡物乃數幅經也其瘡亦愈</p>
<p>廣異記唐王琦太原人也居滎陽自童孺不茹葷血大曆初為衢州司戶性好善常持誦觀音經自少及長數患重病其於念誦無不差愈念誦之時必有異類譎詭之狀來相觸惱以琦心正不能干初琦年九歲時患病五六日因不能言忽聞門外一人呼名云我來追汝因便隨去行五十里許至一府舍舍中官長大驚云何以誤將此小兒來即宜遣還旁人云凡召人來不合放去當合作使方可去爾官云有狗合死令琦取狗訴幼小不任獨行官令與使者同去中路使者受一丸與琦狀如毬子令琦擊狗家門狗出乃以擲之狗吞丸立死官云使畢可還後又遇病忽覺四支內有八十二人眉眼口鼻各有所守其在臂脚內者往來攻其血肉每至腕節之間必互相衝擊病悶不可忍琦問汝輩欲殺我耶答云為君理病何殺之有琦言若理病當致盛饌哺爾鬼等大喜叫肉中翌日為設食食畢皆去所病亦愈琦先畜一淨刀子長尺餘每念誦即持之及患天行恆置刀牀頭以自衛護後疾甚暗中乃力起念觀世音菩薩暗忽如晝見刀刃向上有僧來與琦偶坐問琦此是何刀琦云是殺魔刀僧遂奄滅俄有鐵鎚空中下擊刀累擊二百餘下鎚悉破碎而刀不損又見大鐵鍱水罐可受二百餘石覆向下有二大人執杵旁問琦君識此否琦答云不識人云此鐵鍱獄也琦云正要此獄禁魔鬼言畢並滅又見牀舁珍饌可百牀從門而出又見數百人皆炫服列在宅中因見其兦父手持一刀怒云無屋處汝其人一時潰散頃之疾愈乾元中在江陵又疾篤復至心念觀音經遙見數百鬼乘船而至遠來饑餓就琦求食遂令家人造食施於庭中羣鬼列坐琦口中有二鬼躍出就坐食訖初云未了琦云非要衣耶鬼言正爾乃令家人造紙衣數十對又為緋綠等衫庭中焚之鬼著而散疾亦尋愈永泰中又病篤乃於燈下澄心誦多心經忽有一聲如鳥飛從坐處肉中寖淫向上因爾口呿不得合心念此必有魔相惱乃益澄定須臾如故復見牀前死屍胮脹有虵大如甕兼諸鬼多是先識死人撩亂爍已琦閉目至心誦經二十四遍寂然而滅至三十九遍懈而獲寐翌日復愈又其妻李氏曾遇疫癘琦燈下至心為誦多心經得四五句忽見燈下有三人頭中間一頭是李氏近死之婢便聞李氏口中作噫聲因自扶坐李瞪目不能言但以手指東西及上下狀如見物琦令奴以長刀隨李所指斬之久乃寤云王三郎耶蓋以第呼琦琦問所指云何李云見窻中一人鼻長數尺復見牀前二物狀如駱駝又見屋上悉張朱簾幕皆被奴刀砍獲斷破一時消散琦却誦經四十九遍李氏尋愈</p>
<p>金剛持驗唐大曆中夔州推司楊旬常持金剛經正直積善子年二十三將應試忽夜夢金剛神曰汝子改名楊椿中第六名次年赴省試又夢試題行王道而王中九十六名殿試出又夢云汝子策不中主文意置第三甲吾於御榻上換第一名矣此汝生平來念經積德之報也</p>
<p>報應記唐崔寧大曆初鎮西蜀時會楊林反健兒張國英與戰射中腹鏃沒不出醫曰一夕必死家人將備葬具與同伍泣別國英常持金剛經至夜夢胡僧與一丸藥至旦瀉箭鏃出瘡便合瘥</p>
<p>續酉陽雜俎大曆中太原偷馬賊誣一王孝廉同情拷掠旬日苦極強服吏疑其冤未即具獄其人惟念金剛經其聲哀切晝夜不息忽一日有竹兩節墜獄中轉至於前他囚爭取之獄卒意藏刃破視內有字兩行云法尚應捨何况非法書蹟甚工賊首悲悔具呈以匿嫌誣之<span class='note-inline'>(匿一曰舊)</span></p>
<p>梁崇義在襄州未沮兵時有小將孫咸暴卒信宿却蘇夢至一處如王者所居儀衛甚嚴有吏引與一僧對事僧法號懷秀亡<span class='corr'>已</span>經年在生極犯戒及入冥無善可錄乃紿云我常囑孫咸寫法華經故咸被追對咸初不省僧故執之經時不決忽見沙門曰地藏尊者語云弟子若招承亦自獲祐咸乃依言因得無事又說對勘時見一戎王衛者數百自外來冥王降階齊級升殿坐未久乃大風捲去又見一人被拷覆罪福此人常持金剛經又好食肉左邊有經數千軸右邊積肉成山以肉多將入重輪俄經堆中有火一星飛向肉山頃刻消盡此人遂履空而去咸問地藏向來外國王風吹何處地藏云彼王當入無間向來風即業風也因引咸看地獄及門烟焰煽赫聲若風雷懼不敢視臨回鑊湯跳沫滴落左股痛入心髓地藏乃令一吏送歸不許漏洩冥事及回如夢妻兒環泣<span class='corr'>已</span>一日矣遂破家寫經因請出家夢中所滴處成瘡終身不差</p>
<p>金剛持驗唐徐玘家巨富充浙西府吏每夜五更誦金剛經三卷方入公門有賊百人劫其家縛玘箭射玘云金剛不壞身今如之何須臾見佛現空中發箭百無一中賊驚問知其為誦經之感遂釋之眾賊皆棄兵改行</p>
<p>唐大曆十一年衛州別駕周伯玉日持念金剛經公私不易其心一日忽見梵僧來問曰是何尊者答曰吾是般若會上須菩提也汝誦經數年惜未斷肉若果至心求佛非長齋不可伯玉自此蔬食誦經後預事前知至九十坐化</p>
<p>唐房翥生平崇信覺王每日念佛持金剛經一日暴死至冥司主者謂曰據案簿君有般若功且曾勸一老人念佛<span class='corr'>已</span>生淨土君承此福力亦合往生翥曰余發願誦金剛萬卷今尚未完俟畢願往生可也主云誦經滿願固為好事不如早生淨土為佳知其志決遣吏送還</p>
<p>報應記唐李廷光為德州司馬敬佛不茹葷血常持金剛經每念時即有圓光在前用心苦至則光漸大少懷懈惰則光漸小暗因此砥礪轉加精進</p>
<p>唐陸康成嘗任京兆府法曹掾不避強禦公退忽見亡故吏抱案數百紙請押問曰公<span class='corr'>已</span>去世何得來曰此幽府文簿康成視之但有人姓名略無他事吏曰皆來年兵刃死者問曰得無我乎有則檢示吏曰有因大駭曰君既舊吏得無情耶曰故我來啟明公耳唯金剛經可脫乃遂讀金剛經日數十遍明年朱泚果反署為御史康成叱泚曰賊臣敢干國士泚震怒命數百騎環而射之康成默念金剛經矢無傷者泚曰儒以忠信為甲冑信矣乃舍去康成遂入隱於終南山竟不復仕</p>
<p>唐薛嚴忠州司馬蔬食長齋日念金剛經三十遍至七十二將終見幢蓋音樂來迎其妻崔氏即御史安儼之姑也屬纊次見嚴隨幢蓋冉冉昇天而去呼之不顧一家皆聞有異香之氣</p>
<p>任自信嘉州人唐貞元十五年曾往湖南常持金剛經潔白無點於洞庭湖中有異物如雲冒舟上俄頃而散舟中遂失自信不知所在久之凌波而去至龍宮謁龍王四五人命昇殿念金剛經與珠寶數十事二僧相送出宮一僧憑附少信至衡岳觀音堂紹真師付之云是汝和尚送來令轉金剛經至南岳訪僧果見云和尚滅度<span class='corr'>已</span>五六年矣</p>
<p>續酉陽雜俎貞元十七年先君自荊入蜀應韋南康辟命洎韋之暮年為賊闢讒構遂攝尉靈池縣韋尋薨賊闢知留後先君舊與闢不合聞之連夜離縣至城東門闢尋有帖不令諸縣官離縣其夕陰風及返出郭二里見火兩炬夾道百步為導初意縣吏迎候且怪其不前高下遠近不差欲及縣郭方滅及問縣吏尚未知府帖也時先君念金剛經<span class='corr'>已</span>五六年數無虛日信乎至誠必感有感必應向之導火乃經所著迹也後闢逆節漸露詔以袁公滋為節度使成式再從叔少從軍知左營事懼及禍與監軍定計以蠟丸帛書通謀于袁事旋發悉為魚肉賊謂先君知其謀於一時先君念經夜久不覺困寐門戶悉閉忽覺聞開戶而入言不畏者再三若物投案嚗然有聲驚起之際言猶在耳顧視左右吏僕皆睡俾燭樺四索初無所見向之關扃已開闢矣先君受持此經十餘萬遍徵應事孔著成式近觀晉宋已來時人咸著傳記彰明其事又先合受持講解有唐已來金剛經靈驗記三卷成式當奉先命受持講解太和二年於揚州僧栖簡處聽平消御注一遍六年於荊州僧靖奢處聽大雲疏一遍開成元年於上都懷楚法師處聽青龍疏一遍復日念書寫猶希傳照罔極盡形流通摭拾遺逸以備闕佛事號金剛經鳩異</p>
<p>貞元中荊州天崇寺僧智燈常持金剛經遇疾死弟子啟手足猶熱不即入木經七日却活云初見冥中若王者以念經故合掌降階因問訊言更容上人十年在世勉出生死又問人間眾僧中後食薏苡仁及藥食此大違本教燈報云律中有開遮條如何云此後人加之非佛意也今荊州僧眾中後無飲藥者</p>
<p>公安潺陵林百姓王從貴妹未嫁嘗持金剛經貞元中忽暴疾卒埋<span class='corr'>已</span>三日其家復墓聞墓中呻吟遂發視之果有氣輿歸數日能言云初至冥間冥吏以持經功德放還王從貴能治木常於公安靈化寺起造其寺禪師曙中常見從貴說</p>
<p>韋南康鎮蜀時有左營伍伯於西山行營與同火卒學念金剛經性頑初一日纔得題目其夜堡外拾薪為番騎縛去行百餘里乃止天未明遂踣之於地以髮繫橛覆以駞毯寢其上此人惟念經題忽見金一鋌放光止於前試舉首動身所縛悉脫遂潛起逐金鋌走計行未得十餘里遲明不覺<span class='corr'>已</span>至家家在府東市妻兒初疑其鬼具陳來由到家五六日行營將方申其逃初韋不信以逃日與至家日不差姑免之</p>
<p>報應記宋衍江淮人應明經舉元和初至河陰縣因疾病廢業為鹽鐵院書手月錢兩千娶妻安居不議他業年餘有為米綱過三門者因不識字請衍同去通管簿書月給錢八千文衍謂妻曰今數月不得八千苟一月而致極為利也妻楊氏甚賢勸不令往曰三門舟路頗為險惡身或驚危利亦何救衍不納遂去至其所果遇暴風所擊彼羣船盡沒唯衍入水捫得粟藁一束漸漂近岸浮[葶-丁+呆]以出乃活餘數十人皆不救因抱[葶-丁+呆]以謝曰我之微命爾所賜也誓存沒不相捨遂抱[葶-丁+呆]疾行數里有孤姥鬻茶之所茅舍兩間遂詣宿焉具以事白姥憫之乃為設粥及明旦於屋南曝衣解其[葶-丁+呆]以曬於[葶-丁+呆]中得一竹筒開之乃金剛經也尋以訊姥且不知其詳姥曰是汝妻自汝來後蓬頭禮念寫經誠切故能救汝衍感泣請歸姥指東南一徑曰但尋此去校二百里可以後日到家也與米二升拜謝遂發果二日達河陰見妻媿謝楊媛驚問曰何以知之盡述根本楊氏疑之衎乃出經楊媛涕泣拜禮頂戴衎曰用何以為記曰寫時執筆者悞羅漢字空維上無四遂詣護國寺禪和尚處請添和尚年老眼昏筆點過濃字皆昏黑但十日來不知其所在驗之果如其說衎更嗚咽拜其妻每日焚香禮經於淨室乃謂楊媛曰河濱之姥不可忘也遣使封茶及絹與之使至其居茅舍及人皆不見詰於牧豎曰比水漲無涯際何有人鬻茶復云路亦並無乃神化也數歲相國鄭公絪為東都留守乃召衎及楊媛往問其本末并令將經來與其男武職食月給五千因求其經至今為鄭氏所尊奉故岳州刺史丞相弘農公因覩其事遂敘之名曰楊媛徵驗</p>
<p>續酉陽雜俎元和初漢州孔目典陳昭因患見一人著黃衣至牀前云趙判官喚爾昭問所因云至自冥間劉闢與竇懸對事要君為證昭即留坐逡巡又有一人手持一物如毬胞前吏怪其遲答之曰緣此候屠行開因笑謂昭曰君勿懼取生人氣須得猪胞君可東面側臥昭依其言不覺已隨二吏行路甚平可十餘里至一城大如府城甲士守門焉及入見一人怒容可駭即趙判官也語云劉闢收東川竇懸捕牛四十七頭送梓州稱准闢判殺闢又云先無牒君為孔目典合知事實未及對隔壁聞竇懸呼陳昭好在及問妻子兄弟存亡昭即欲叅見冥吏云竇使君形容極惡不欲相見昭乃具說殺牛實奉劉尚書委曲非牒也紙是麻面見在漢州某司房架即令吏領昭至漢州取之門館扃鎖乃于節竅中出入委曲至闢乃無言趙語昭爾自有一過知否竇懸所殺牛爾取一牛頭昭未及對趙曰此不同人間不可抵假須臾見一卒挈牛頭而至昭即恐懼求救趙令檢格合決一百考五十日因謂昭曰爾有何功德昭即自陳曾設若干齋畫佛像趙云此來生緣耳昭又言曾于表兄家轉金剛經趙曰可合掌請昭依言有頃見黃幞箱經自天而下住昭前昭取視即表兄所借本也有燒處尚在又令合掌其經即滅趙曰此足以免便放迴復令昭往一司曰生祿檢其修短吏報云昭本名釗是金傍刀至某年改為昭更得十八年昭聞惆悵趙笑曰十八年大得作樂事何不悅乎乃令吏送昭至半道見一馬當路吏云此爾本屬可乘此即騎乃活死已一日半矣</p>
<p>報應記王偁家於晉州性頑鄙唐元和四年其家疾疫亡者十八九唯偁偶免方疾食狗肉目遂盲不知醫藥唯禱鬼神數年無報忽有一異僧請飯謂曰吾師之文有金剛經能排眾苦報應神速居士能受之乎偁稱愚又無目固不可記僧勸寫之偁從其言得七卷請僧誦之數日夢前僧持刀抉其目乃驚寤覺有所見久而遍明數月如舊偁終身轉經不替</p>
<p>李元一唐元和五年任饒州司馬有女居別院中宵忽見神人驚悸而卒顏色不改其夫嚴訥自秦來至蒼湖恍惚見其妻行水上而至訥驚問之妻泣曰某<span class='corr'>已</span>亡矣今鬼也訥駭異之曰近此鴈浦村有嚴夫子教眾學彼有異術公往懇請哀救某庶得復生矣訥後果見嚴夫子拜謁泣訴盡啟根本嚴初甚怒郎君風疾何乃見凌訥又拜悲泣久乃方許曰殺夫人者王將軍也葬在此堂內西北柱下可為寫金剛經令僧轉讀於其所祠焉小娘子必當還也訥拜謝疾往郡城明日到具白元一寫經速令讀之七遍女乃開目久之能言媿謝其夫曰茲堂某柱下有王將軍枯骨抱一短劒為改葬之劒請使留以報公德發之果驗遂改瘞留其劒元一因寫經數百卷以施冥寞</p>
<p>魚萬盈京兆市井粗猛之人唐元和七年其所居宅有大毒蛇其家見者皆驚怖萬盈怒一旦持巨棒伺其出擊殺之烹炙以食因得疾臟腑痛楚遂卒心尚微煖七日後蘇云初見冥使三四人追去行暗中十餘里見一人獨行其光繞身四照數尺口念經隨走就其光問姓氏云我姓趙名某常念金剛經者汝但莫離我使者不敢進漸失所在久之至其家萬盈拜謝曰向不遇至人定不回矣其人授以金剛經念得遂還及再生持本重念更無遺缺所疾亦失因斷酒肉不復殺害日念經五十遍</p>
<p>唐強伯達元和九年家于房州世傳惡疾子孫少小便患風癩之病二百年矣伯達纔冠便患囑於父兄疾必不起慮貽後患請送山中父兄裹糧送之巗下泣涕而去絕食無幾忽有僧過傷之曰汝可念金剛經內四句偈或脫斯苦伯達既念數日不絕方晝有虎來伯達懼甚但瞑目至誠念偈虎乃遍舐其瘡唯覺凉冷如傅上藥了無他苦良久自看其瘡悉<span class='corr'>已</span>乾合明旦僧復至伯達具說僧即于山邊拾青草一握以授曰可以洗瘡但歸家煎此以浴乃嗚咽拜謝僧撫背而別及到家父母大驚異因啟本末浴訖身體鮮白都無瘡疾從此相傳之疾遂止念偈終身</p>
<p>金剛持驗唐憲宗元和八年三月河南節度使吳少陽出巡各郡舟行間遠視一驛夫足不蹈地問其名姓對曰小人全信為公差捉充驛夫問何生理答曰夫婦賣酒腐營生素食三十餘年每日持誦金剛經三卷得閒念佛又曰汝所念金剛經肯賣否信曰可吳曰每月計銀一兩三十餘年共與汝三百六十兩何如即取銀與信吳再視之信登岸足著地矣至九年閏月十五日吳病被拘執忽天降一金剛神叱鬼曰此人買有般若經功不得繩縛既數終任散行可也鬼吏跪曰諾吳醒告妻子曰我生不持齋罪業甚大舊年途次買全信經力減罪一半爾等亟宜奉持金剛經莫到臨終時悔是遲也更囑以延僧虔誦救我冥中之苦言訖而終</p>
<p>報應記康仲戚元和十一年往海東數歲不歸其母惟一子日久憶念有僧乞食母具語之僧曰但持金剛經兒疾回矣母不識字令寫得經乃鑿屋柱以藏之加漆其上晨暮敬禮一夕雷霆大震拔此柱去月餘兒果還以錦囊盛巨木以至家入拜跪母母問之仲戚曰海中遇風舟破墜水忽有雷震投此木於波上某因就浮之得至岸某命是其所與敢不尊敬母驚曰必我藏經之柱即破柱得經母子常同誦念</p>
<p>吳可久越人唐元和十五年居長安奉摩尼教妻王氏亦從之歲餘妻暴亡經三載見夢其夫曰某坐邪見為蛇在皇子陂浮圖下明旦當死願為請僧就彼轉金剛經冀免他苦夢中不信叱之妻怒唾其面驚覺面腫痛不可忍妻復夢於夫之兄曰園中取龍舌草搗敷立愈兄寤走取授其弟尋愈詰旦兄弟同往請僧轉金剛經俄有大蛇從塔中出舉首徧視經終而斃可久歸佛常持此經</p>
<p>唐邢行立<span class='corr'>陝</span>州人不識字長慶初常持金剛經一卷隨身到處焚香拜禮忽駞貨出同州遇十餘賊行立棄貨而逃不五六十斤賊舉之竟不能動相視驚異追行立問之對曰中有金剛經恐是神力賊發囊果有經焉却與錢百千請經去誓不作賊受持終身</p>
<p>續酉陽雜俎荊州法性寺僧惟恭三十餘年念金剛經日五十遍不拘僧儀好酒多是非為眾僧所惡後遇疾且死同寺有僧靈巋其迹類惟恭為二寺二害因他故出去寺一里逢五六人年少甚都衣服鮮潔各執樂器如龜茲部問靈巋惟恭上人何在靈巋即語其處疑寺中有供也及晚回入寺聞鐘聲惟恭<span class='corr'>已</span>死因說向來所見其日合寺聞絲竹聲竟無樂人入寺當時名僧云惟恭蓋承經之力生不動國亦以其跡勉靈巋也靈巋感悟折節緇門</p>
<p>董進朝元和中入軍初在軍時宿直城東樓上一夕月明忽見四人著黃從東來聚立城下說己姓名狀若追捕因相語曰董進朝常持金剛經以一分功德祝庇冥司我輩久蒙其惠如何殺之須枉命相代若此人他去我等無所賴矣其一人云董進朝對門有一人同姓同年壽限相埒可以代矣因忽不見進朝驚異之及明<span class='corr'>已</span>聞對門復魂聲問其故死者父母云子昨宵暴卒進朝感泣說之因為殯葬供養其父母焉後出家法號惠通住興元唐安寺</p>
<p>元和中嚴司空綬在江陵時涔陽鎮將王沔常持金剛經因使歸州勘事迴至咤灘船破五人同溺沔初入水若有人授竹一竿隨波出沒至下牢鎮著岸不死視手中物乃受持金剛經也咤灘至下牢三百餘里</p>
<p>報應記勾龍義開州里人唐長慶中於郪縣傭力自給常以邑人有疾往省之見寫金剛經龍義無故毀棄而止絕之歸即喑啞醫不能愈頑嚚無識亦竟不悔僅五六年忽聞鄰人有念是經者惕然自責曰我前謗真經得此啞病今若悔謝終身敬奉却能言否自後每聞念經即倚壁專心而聽之月餘疑如念得數日偶行入寺逢一僧禮之僧問何事遂指口中啞僧遂以刀割舌下便能語因與念經乃寫經書須菩提像終身禮拜</p>
<p>續酉陽雜俎長慶中荊州公安僧會宗姓蔡常中蠱得病骨立乃發願念金剛經以待盡至五十遍晝夢有人令開口喉中引出髮十餘莖夜又夢吐大螾長一肘餘因此遂愈荊山僧行堅見其事</p>
<p>江陵開元寺般若院僧法正每日持金剛經七遍長慶初得病卒至冥司見若王者問師生平作何功德答曰常念金剛經乃揖上殿令登繡坐念經七遍侍衛悉合掌階下拷掠論對皆停息而聽念畢後遣一吏引還王下堦送曰上人更得三十年在人間勿廢讀誦因隨吏行數十里至一大坑吏因臨坑自後推之若隕空焉死<span class='corr'>已</span>七日惟面不冷法正今尚在年八十餘荊州僧常靖親見其事</p>
<p>石首縣有沙彌道蔭常持念金剛經寶曆初因他出夜歸中路忽遇虎吼擲而前沙彌知不免乃閉目而坐但默念經心期救護虎遂伏草守之及曙村人來往虎乃去視其蹲處涎流於地</p>
<p>元和三年賊李同捷阻兵滄景州帝命劉祐綂齊德軍討之初圍德州城城堅不拔翼日又攻之自卯至未十傷八九竟不能拔時有齊州衙內八將官健兒王忠幹博野人常念金剛經積二十餘年日數不闕其日忠幹上飛梯將及堞身中箭如蝟為櫑木擊落同火卒拽出羊馬城外置之水濠裏岸祐以暮夜命抽軍其時城下矢落如雨同火人怱忙忘取忠幹屍忠幹既死夢至荒野遇大河欲渡無因仰天大哭忽聞人語聲忠幹見一人長丈餘疑其神人因求指營路其人曰爾莫怕我令爾得渡此河忠幹拜之頭低未舉神人把腰擲之空中久方著地忽如夢覺聞賊城上交二更初不記過水亦不知瘡擡手抹面血塗眉睫方知傷損乃舉身強行百餘步却倒復見向人持刀叱曰起起忠幹驚懼遂走一里餘坐歇方聞本軍喝號聲遂及本營訪同火卒方知身死在水濠裏即夢中所過河也忠幹現在齊德軍</p>
<p>何軫鬻販為業妻劉氏少斷酒肉常持金剛經先焚香像前願年止四十五臨終心不亂先知死日至太和四年冬四十五矣悉捨資妝供僧將入歲暮遍別親故何軫以為病魅不信至歲除日請僧受八關沐浴易衣獨處一室趺坐高聲念經及辨色悄然兒女排室入看之<span class='corr'>已</span>卒頂熱灼手軫以僧禮葬塔在荊州北郭</p>
<p>蜀左營卒王殷常念金剛經不茹葷飲酒為賞設庫子前後為人誤累合死者數四皆非意得免至太和四年郭釗司空鎮蜀郭性嚴急小不如意皆死王殷因呈錦纈郭嫌其惡弱令袒背將斃之郭有番狗隨郭臥起非使宅人逢之輒噬忽吠數聲立抱王殷背驅逐不去郭異之怒遂解</p>
<p>郭司空離蜀之年有百姓趙安常念金剛經因行野外見衣一襆遺墓側安以無主遂持還至家言於妻子鄰人即告趙盜物捕送縣曹怒其不承認以大關挾脛折三段後令杖脊杖下輒折吏意其有他術問之唯念金剛經及申郭郭亦異之判放及歸其妻云某日聞君經函中震裂數聲懼不敢發安乃馳視之帶斷軸折紙盡破裂安今現在</p>
<p>太和五年漢州什邡縣百姓王翰常在市口逐小利忽暴卒經三日却活云冥中有十六人同被追十五人散配他處翰獨至一司見一青衫少年稱是己姪為冥官廳子遂引見推典又云是己兄貌皆不相類其兄語云有冤牛一頭訴爾燒畬枉燒殺之爾又曾賣竹與殺狗人作箜篌殺狗兩頭狗亦訴爾今名未繫死籍猶可以免為作何功德翰欲設齋及寫法華經金光明經皆曰不可乃請曰持金剛經日七遍與之其兄喜曰足矣及活遂捨業出家今在什邡縣</p>
<p>太和七年冬給事中李公石為太原行軍司馬孔目官高涉因宿使院至鼕鼕鼓起時詣鄰房忽遇一人長六尺餘呼曰行軍喚爾涉遂行行稍遲其人自後拓之不覺向北約行數十里至野外漸入一谷底後上一山至頂四望邑屋盡在眼下至一曹司所追者呼云追高涉到其中人多衣朱綠當案者似崔行信郎中判云付司對復引出至一處數百人露坐與猪羊雜處領至一人前乃涉妹壻杜則也逆謂涉曰君初得書手時作新人局遣某買羊四口記得否今被相責備嘗苦毒涉遽云爾時祇使市肉非羊也則遂無言因見羊人立齧則逡巡被領他去倏忽又見一處露架方梁梁上釘大鐵環有數百人皆持刀以繩繫人頭牽入環中刳剔之涉懼走出但念金剛經倏忽逢舊相識楊演云李尚書時杖殺賊李英道為刦賊事已於諸處受生三十年今却訴前事君常記得無涉辭以年幼不省又遇舊典段怡先與涉為義兄弟逢涉云先念金剛經莫廢忘否向來所見未是極苦處勉樹善業今得還乃經之力因送至家如夢死已經宿向所拓處數日青腫</p>
<p>興元城固縣有韋氏女兩歲能語自然識字好讀佛經至五歲一縣所有經悉讀遍至八歲忽清晨薰衣靚妝默存牖下父母訝移時不出視之<span class='corr'>已</span>脫衣而失竟不知何之荊州處士許卑得於韋氏鄰人張弘郢宣室志甯勉者雲中人年少有勇氣善騎射能以力格猛獸不用兵仗北都守健其勇署為衙將後以兵四千軍於飛狐城時薊門帥驕悍棄天子法反書聞闕下唐文宗皇帝詔北都守攻其南詔未至而薊門兵夜伐飛狐鉦鼓震地飛狐人洶然不自安謂甯勉曰薊兵豪健不可敵今且至矣其勢甚急願空其邑以遁去不然旦暮拔吾城吾不忍父子兄弟盡血賊刃下悔寧可及雖天子神武安能雪我冤乎幸熟計之勉自度兵少固不能折薊師之鋒將聽邑人語慮得罪于天子欲堅壁自守又慮一邑之人悉屠於賊手憂既甚而策未決忽有諜者告曰賊盡潰矣有棄甲在城下願取之勉即登城垣望時月明朗見賊兵馳走顛躓者不可數若有大兵擊其後勉大喜開邑門縱兵逐之生擒數十人得遺甲甚多先是勉好浮屠氏常閱佛書金剛經既敗薊師擒其虜以訊焉虜曰向夕望見城上有巨人數四長二丈餘雄俊可懼怒目呿吻袒裼執劍薊人見之慘然汗慄即走避又安有鬬心乎勉悟巨人即金剛也益自奇之勉官御史中丞後為清塞副使</p>
<p>報應記倪勤梓州人唐太和五年以武略稱因典涪州興教倉素持金剛經倉有廳事面江甚為勝槩乃設佛像而誦經其中六月九日江水大漲惟不至此廳下勤讀誦益勵洎水退周視數里室屋盡溺惟此廳略不沾漬倉亦無傷人皆禮敬</p>
<p>貴耳集真定大曆寺有藏殿雖小而精巧藏經皆唐宮人所書經尾題名氏極可觀佛龕上有一匣開鑰有古錦儼然有開元賜藏經敕書及會昌以前賜免拆殿敕書有塗金匣藏心經一卷字體尤婉麗其後題曰善女人楊氏為大唐皇帝李三郎書寺僧珍寶之</p>
<p>北夢瑣言唐咸通中西川僧法進刺血寫經聚眾教化寺司申報高燕公判云斷臂既是凶人刺血必非善事貝多葉上不許塵埃流俗身中豈堪腥膩宜令出境無得惑人與一繩遞出東界所司不喻繩絞賜一千錢遂出東郭幸而誤免後卒于荊州玉泉寺</p>
<p>冥祥記僧義孚青社人解琴寓于江陵龍興寺行止詭譎府主優容之俾齎錢帛詣西川寫藏經或有人偷竊社戶所造藏經出貨義孚以廉價贖之其羨財遂為所有一旦發覺賣經者斃於枯木下此僧雖免罪未久得疾兩唇反引有似驢口其熱痛不可忍也人皆畏見苦楚備極而死同寺有數輩販鬻經像懼而捨財修功德以孚為鑒戒</p>
<p>報應記唐元初九江人販薪於市年七十常持金剛經晚歸江北中流風浪大起同涉者俱沒惟初浮於水上即漂南岸羣舟泊者悉是大商見初背上光高數尺意其貴人既得活爭以衣服遺之及更召以與飯語漸熟乃知村叟因詰光所自云某讀金剛經五十年矣在背者經也前後厄難無不獲免知是金剛經之力也</p>
<p>乾符中兗州節度使崔尚書法令嚴峻常有一軍將衙叅不到崔大怒令就衙門處斬其軍將就戮後顏色不變眾咸懼之是夜三更歸家妻子驚駭謂是鬼物軍將曰初遭決斬時一如醉睡無諸痛苦中夜覺身倒街中因爾還家妻子罔知其由明旦入謝崔驚曰爾有何幻術能致軍將云素無幻術自少讀金剛經日三遍昨日誦經所以過期崔問記得斬時否云初領到戟門外便如沉醉都不記斬時崔又問所讀經何在云在家鏁函子內及取到鏁如故毀鏁見經<span class='corr'>已</span>為兩段崔大驚自悔慰安軍將仍賜衣一襲命寫金剛經一百卷供養今兗州延壽寺門外蓋軍將衙門就法井斬斷經之像至今尚存</p>
<p>唐內臣姓楊忘其名復恭之弟也陷秦宗權鹿晏洪劉巨容賊內二十餘年但念金剛經雖在城中未嘗廢會宗權男為襄陽節度使楊為監軍使楊因人心危懼遂誘麾下將趙德言攻殺宗權男發表舉德言為節度使由是軍府稍定民復舊業楊于課誦之功益加精勵嘗就牙門外柳樹下焚香課誦之次歘有金字金剛經一卷自空中飛下楊拜捧而立震駭心目得非信受精虔獲此善報也故陷于賊黨二十年間終能梟巨盜立殊勳克保福祿者蓋佛之靈祐也唐宋汶牧黃州日秦宗權阻命作亂將欲大掠四境蔡州有念金剛經行者郡人咸敬之宗權差為細作令入黃州探事行者至黃州未逾旬為人告敗宋汶大怒令於軍門集眾決殺忽報有加官使到將校等上言方聞喜慶不欲遽行殺戮由是但令禁錮逾月使臣不到又命行刑出狴牢次報使入境復且停止使已發引出就刑值大將入衙見之遽白於宋曰黃州士馬精強城壘嚴峻何懼姦賊窺覘細作本非惡黨受制於人將軍曲貸性命足示寬恕汶然之命髠髮負鉗緣化財物造開元新寺寺宇將就之一夜汶夢八金剛告曰負鉗僧苦行如此締構既終盍釋其鉗以旌善類汶覺大異之遂令釋鉗待以殊禮自後一州悉呼為金剛和尚</p>
<p>唐有一富商恆誦金剛經每以經卷自隨嘗賈販外國夕宿於海島眾商利其財共殺之盛以大籠加巨石并經沉於海平明眾商船發而夜來所泊之島乃是僧院其院僧每夕則聞人念金剛經聲深在海底僧大異之因命善泅者沉於水訪之見一老人在籠中讀經乃牽挽而上僧問其故云被殺沉于海不知是籠中忽覺身處宮殿常有人送飲食安樂自在也眾僧聞之普加讚詠蓋誦金剛經之靈驗遂投僧削髮出家於島院</p>
<p>觀音持驗唐衡陽一士人年高無子祈嗣無所不至忽遇老僧持白衣觀音經授之曰佛說此經有能受持隨心所願獲福無量若欲求子即生智慧之男有白衣重包之異於是夫婦竭誠誦滿一藏數年遂生三子果有白衣重包衡陽太守親覩其事重為刊施亦以祈嗣不逾年生一子</p>
<p>華嚴持驗唐崇福寺僧慧祐戒行精苦事儼和尚專業華嚴每清晨良宵焚香虔誦如來出現品忽見十餘菩薩從地湧出現金色身皆放光明坐蓮花座合掌聽誦經訖乃隱</p>
<p>唐釋道英蒲州陳氏年十八二親為之娶五載同居誓不相犯後從并州炬法師聽華嚴經便落髮入太行山柏梯寺修行止觀嘗因亢旱講華嚴經以祈甘澤有二老翁各二童子侍時來聽講英異而問之答云弟子並是海神愛此經故來聽受師曰今為檀越講經請下微雨翁勑二童童即從牕孔中出須臾大雨霶霈遠近咸賴焉二翁拜謝倏然而滅</p>
<p>唐釋誠慧靈丘李氏予其親禱五臺山而生既長辭親詣五臺真容院從法順和尚披剃嘗誦華嚴於李牛谷草木為食每誦經時有五七儒服者坐聽數持异華鮮果以獻師怪問之答曰某<span class='corr'>山</span>神也蒙師法力無以為報願充執侍師不樂遂捨其處</p>
<p>法華持驗唐衡州釋楚雲生唐末出家衡嶽嘗<span class='corr'>刺</span>血寫蓮花經一部長七寸廣四寸而厚半之作栴檀篋藏於福巖三生藏又刻八字於其上曰若開此經誓同慈氏皇祐間有貴人遊山見之疑為妄使人鉗發之有血如綫出焉須臾風雷震山谷煙雲入屋相捉不相見彌日不止貴人大驚投誠懺悔宋筠溪石門寺僧覺範嘗經遊往頂戴之細看血綫依然同時禪月師貫休有詩贈之曰剔皮刺血誠何苦為寫靈山九會文十指瀝乾終七軸後來求法更無君</p>
<p>唐岑文本字景仁棘陽人少信佛誦法華普門品嘗乘舟往吳江中流舟覆人俱溺死文本亦沒水中俄聞有人云能誦法華得不死如是者三遂浮水面須臾抵岸</p>
<p>唐黃門侍郎王淹生性魯鈍法華一部久方通誦後病逝見夢於弟新安太守固云予以誦經故得生西方然因魯鈍尚在鐵葉蓮花胎內告汝等知勤心經典勿懈怠也言<span class='corr'>已</span>而別</p>
<p>唐京師人潘果年弱冠任富平縣都水小吏及歸家與少年數人遊野外見一羊食草果與數人捉之歸羊中路鳴喚果懼主聞拔其舌殺食之後一年果舌漸消縮陳牒解吏職縣令鄭餘慶疑其詐使開口驗之見舌根僅如豆許不盡問其故取紙書以答之縣令教寫法華經為羊追福果如言發心書寫齋戒不怠後一年舌漸得生平復如故又詣官陳牒縣令用為里正</p>
<p>北夢瑣言蜀路白衛嶺多虎豹噬人有選人京兆韋忘其名唐光化中調授巴南宰常念金剛經赴任至泥溪遇一女人著緋衣挈二子偕行同登此山前路嶺頭行人相駐叫噪見此女人乃赤狸大虫也逡巡與韋分路而去韋終不覺葢持經之力也</p>
<p>成都府廣都縣人陳微自少年嘗誦金剛經與胥姓馬者有隙一旦事故亡匿馬生揚言欲追捕之陳乃礪一匕首行坐相隨儻遇馬生必能<span class='corr'>刺</span>之誓不受其執錄或一日行於村路蓊蔚間馬胥伏而掩之陳抽刀一揮馬生仰倒由是獲脫至前方悟手之所揮乃刀鞘及歸所匿處刀刃宛在本不偕行馬胥亦無所傷何其異也</p>
</div></div>
</div><!-- end of div[@id='body'] -->
</body></html>