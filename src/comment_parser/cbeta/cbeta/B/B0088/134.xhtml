<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu4654' />
<div class='div-other'>
<p class='h2'>欽定古今圖書集成博物彙編神異典　第一百八十八卷目錄</p>
<ul class="">
<li>僧部列傳六十四
<ul class="">
<li>元三
<ul class="">
<li>義讓</li>

<li>弘濟</li>

<li>天倫</li>

<li>鑑無礙</li>

<li>文才</li>

<li>祖銘</li>

<li>普無外</li>

<li>喜得</li>

<li>大訢</li>

<li>孫禪師</li>

<li>如照</li>

<li>紹大</li>

<li>正源</li>

<li>慧曇</li>

<li>先覩</li>

<li>悅可</li>

<li>光菩薩</li>

<li>了義</li>

<li>祖雍</li>

<li>以假</li>

<li>法林</li>

<li>明德</li>

<li>法樞</li>

<li>時蔚</li>

<li>宗衍</li>

<li>覺慶</li>

<li>寶金</li>

<li>立中成</li>

<li>元長</li>

<li>惟則</li>

<li>印原</li>

<li>正友</li>

<li>如觀</li>

<li>雲岫</li>

<li>清珙<span class="note-inline">(附愚大古)</span></li>

<li>紫衣大師</li>

<li>守貴</li>

<li>一庵</li>

<li>實庵</li>

<li>廷俊</li>

<li>普仁</li>

<li>智安</li>

<li>德昂</li>

<li>世愚</li>

<li>法亮</li>

<li>智順</li>

<li>如一庵者</li>

<li>正璋</li>

<li>慧照</li>

<li>善學</li>

<li>曇噩</li>

<li>懷渭</li>

<li>子楩</li>

<li>省初</li>

<li>太虛</li>

<li>妙凱<span class="note-inline">(附賀成龍)</span></li>

<li>行元</li>

<li>柏子庭</li>

<li>時溥</li>

<li>大德師</li>

<li>自厚</li>

<li>嗣特</li>

<li>慧大</li>

<li>僧琳</li>

<li>普容</li>

<li>淨澄</li>

<li>疎石</li>
</ul></li>
</ul></li>
</ul></div>
<p class='juan'>神異典第一百八十八卷</p>
<div class='div-other'><a id='mulu4655' />
<p class='h2'>僧部列傳六十四</p>
<div class='div-other'><a id='mulu4656' />
<p class='h3'>元三</p>
<div class='div-other'><a id='mulu4657' />
<p class='h4'>義讓</p><p>按繼燈錄西京天慶寺息庵義讓禪師真定李氏子卯歲薙落遍叅宗匠末後往封龍山扣古巖之室巖深器之至治二年開堂天慶次遷熊耳之通相泰山之靈巖洛之嵩少忽示寂付後事書偈曰來時本靜去亦圓周虛空作舞任意優遊右脇而化</p>
</div>
<div class='div-other'><a id='mulu4658' />
<p class='h4'>弘濟</p><p>按明高僧傳弘濟字同舟別號天岸越之餘姚人姓姚氏幼孤從里之寶積寺舜田滿和尚出家卯時駿發絕倫滿授以法華經輙成誦年十六為大僧日持四分律跬步之間不敢違越繩尺<span class='corr'>已</span>而歎曰戒固不可緩而精研教乘以資行解又可後乎於是往鄞依半山全法師習台教久之悉通其旨嘗修法華金光明淨土等懺一日於定中彷彿覩四明尊者付以犀角如意自是談辯日溢若河懸泉湧而了無留滯泰定元年出世住萬壽圓覺明年鹽官海岸毀居民朝夕惴惴恐為魚鱉之宅元丞相脫驩甚憂之乃禱觀音大士於上竺命濟即海岸建水陸大齋入慈心三昧取海沙誦大悲陀羅尼帥眾徧撒其處凡足跡所及岸皆復固人稱神焉天曆遷集慶顯慈二寺適當歲儉退處別室蘇人聘興大德萬壽寺閱六寒暑寺告成至正五年宣政請主會稽之圓通居四載還寶積專修念佛三昧七年濟以年高八十元主降旨命主杭之普福濟堅臥不起門人法航等進曰和尚自為固善其如斯道何濟不得已遂彊起受詔赴之無何竟拂衣復歸舊隱開清鏡閣以蟄焉因楞嚴經諸註繁簡失當將欲折衷其說為之疏解俄疾作即召弟子以唯心淨土之旨惓惓為勉間有未解其意濟乃厲聲曰生死難處生死難處遂書偈而逝時至正十六年三月十日也閱世八十有六坐七十有一夏越七日顏如生眾以陶器葬里之峨嵋山松花塢亦濟自卜之所嗣法弟子有上竺道臻雍熙淨琛普光允中圓通有傳天宮明淨五人所著有四教儀紀正天岸外集各若干卷行於世</p>
</div>
<div class='div-other'><a id='mulu4659' />
<p class='h4'>天倫</p><p>按增集續傳燈錄金陵保寧仲方天倫禪師明之象山張氏幼而岐嶷投廣德天寧竺源嗣公落髮竺源謂曰汝志趣宏遠堪任大法無為我滯此遂往依虎丘東州永偶過栴檀林與一僧看傳燈錄語之曰千七百則公案渾如生鐵鎖子還有得鑰匙入手者麼師於言下有省時晦機在淨慈師遂往見纔入門機云湖山靄靄湖水洋洋浸爛伱鼻孔塞破伱眼睛因甚不知師云通身無影象步步絕行蹤機云未在更道師拂袖便出未幾俾居侍司復命掌藏鑰師憚人事繁雜嘆曰世降道衰人根浮薄宿師碩德具大知見猶不為學者信服無他蓋表裏不純故也自是必欲剷蹤削跡於深靜地聞吳興桃花塢<span class='corr'>尤</span>僻邃乃往縛茅焉一日灌園忽四山雲暝驟雨疾風摧折林木霹靂一聲胷中疑礙頓釋乃曰大奇大奇也大奇掇轉虛空顛倒騎蟭螟吞却五須彌曩於南屏室中屢叩老和尚終不肯為我說使當時說破安有今日耶秦定丁卯出主廣德東泉遷明之佛嵒龍翔笑隱招居第一座南臺治書吐魯公數來問道泛及楞嚴元旨契合會保寧虛席臺章薦舉宣院劄付俾主之師初在桃花塢定惺時見一僧禮拜師問汝何禮拜僧云師悲救菩薩也言訖不見晚年卜築於鳳臺西曰新菴將終謂淨覺曇公曰欲將後事相浼今日何日淨覺曰二十九日師曰月窮日不宜去明日五月一吾即行矣至期召門人付囑已舉手作別或請書偈叱去端坐而逝世壽六十六僧臘五十一</p>
</div>
<div class='div-other'><a id='mulu4660' />
<p class='h4'>鑑無礙</p><p>按溫州府志鑑無礙永嘉鄭氏子母夢白光貫其廬因有孕及生有異相聰慧明敏弱冠歷諸方參中峰後從龍淵於東林蘭若居二十年一日聞蓮香作偈曰個中消息本尋常幾度無端費忖量今日疑團百雜碎西風一陣白蓮香尋歸蓀湖未幾遷化茶毘有舍利</p>
</div>
<div class='div-other'><a id='mulu4661' />
<p class='h4'>文才</p><p>按繼燈錄鄧州香嚴淳拙文才禪師平陽臨汾姚氏子生有異質見僧則合掌作禮不類常兒長依絳明福嚴普公出家嘗讀證道歌至幻化空身即法身之句欣然契悟乃謁還源禪師呈所解源可之閱藏於龍門山三載泰定甲子住少室尋隱香嚴詮釋般若心經并華嚴法界觀至正壬辰五月十七日沐浴更衣呼門徒申教誡且曰吾死無事虛費火已揚灰可也翼日吉祥而逝葬全身於雪庭塔右春秋八十</p>
</div>
<div class='div-other'><a id='mulu4662' />
<p class='h4'>祖銘</p><p>按增集續傳燈錄杭州徑山古鼎祖銘禪師姓應氏世居四明奉化依金峨橫山錫公得度竺西坦公主天童辟為內記後徧叅諸尊宿元叟在靈隱往從焉叟命居記室自是聲譽頓發而師愈謙抑自持及年五十四始出主隆教遷寶陀中天竺徑山帝師聞法席之盛錫號慧性宏覺普濟大師穎毫作亂師治妙明菴以將歸老焉元日祝釐行省現白光三道丞相康里公奉師所讚觀音像於紫微閣是夕瑞光煜然苗獠焚掠徑山丞相延至郡城雲居時詣師叩宗門元旨一日看經次問長老何不看經師云尋行數墨為看經耶丞相無語師翻經云老僧看經去也丞相以手掩經云請為說破師云伊尹周公是阿誰倣中天竺用貞良公謂師嘗闡化是山請歸了幻庵尋示疾致書囑丞相外護書偈曰生死純真太虛純滿七十九年搖籃繩斷擲筆而逝</p>
</div>
<div class='div-other'><a id='mulu4663' />
<p class='h4'>普無外</p><p>按崇仁縣志普無外泰定間住持地藏寺傾衣鉢造菴堂一所於譚陂復疏題累墩創橋覆以瓦屋至正甲申春趺坐而化先是普似患風狂口銜馬糞遍街狂走大呼曰崇仁光蕩蕩眺見普和尚迨至正兵火焚蕩幾盡惟此橋僅存</p>
</div>
<div class='div-other'><a id='mulu4664' />
<p class='h4'>喜得</p><p>按松江府志喜得姓錢氏出家興聖寺登天目山叩中峰禪師獲宗旨歸有施北花園地遂結菴延四方雲水鑿基得古石刻錢喜二字中峰大書喜見名其庵於是編茅未齊禪錫紛委喜持鉢餉眾饑寒踣病及無告者傾衣鉢濟之知舊死無所歸者殯之人悉稱為喜菩薩吳江程林仲葬母致喜演法有金甲白帽神人合掌見其後諸大家祈禳獲一至為幸至順中卜遷盤龍塘不三年遂成勝剎及卒緇白送葬者數千人火後爭分舍利驩泣交喧或拾片骨取撮灰裹藏供禱焉</p>
</div>
<div class='div-other'><a id='mulu4665' />
<p class='h4'>大訢</p><p>按增集續傳燈錄金陵龍翔笑隱大訢禪師族姓陳九江義門唐尚書操諸孫從郡之水陸院出家初至廬山謁開先一山萬公既而遣詣百丈參晦機機一見器重由內記升記室一日問曰黃龍得旨泐潭領徒遊方及見慈明氣索汗下過在什麼處師抗聲曰千年桃核裏覓甚舊時仁又一日舉百丈埜狐話詰曰且道不落因果便墮埜狐身不昧因果便脫埜狐身利害在什麼處師擬答機遽喝之平生凝滯渙然冰釋因同叅者苦問師頌曰百丈埜狐埜狐百丈埋作一坑伏惟尚饗機遷淨慈復延掌記出世湖之烏回遷杭之報國中天竺天曆元年文宗以金陵潛邸為大龍翔集慶寺妙簡名德開山首膺其選號曰廣智全悟大禪師為開山第一代住持厥後驛召赴闕入見奎章閣賜坐咨問法要對揚稱旨賜貂裘金衲衣及順帝御極待遇益隆有旨命百丈山二楊德輝重編禪林清規仍命師校正遂定為九章四方咸取以為法以老病求退御史大夫撒迪公以聞優詔不許加號釋教宗主兼領五山寺敕外臺護視使安居終老至正四年五月俄示微疾肩輿與御史大夫脫歡公為別留書凡與交游之善者囑其徒以兩朝賜己金幣作萬佛閣上報國恩二十四日遂書偈趺坐而化春秋六十一夏四十六</p>
</div>
<div class='div-other'><a id='mulu4666' />
<p class='h4'>孫禪師</p><p>按臨川縣志孫禪師臨川明水寺僧戒行精專天曆二年旱鄉民請師禱三日不雨遂積薪自焚雨大作屍不燬漂屍寺前止石岩下人言岩為黃花姑所居而異之為立祠</p>
</div>
<div class='div-other'><a id='mulu4667' />
<p class='h4'>如照</p><p>按繼燈錄開元佛果如照禪師晉江蔡氏子從本寺道符出家開元合一妙恩為第一世師左右恩恩甚器之既而徧參天慧內發深有所悟曰雪窖生埋幸可憐六年曾不動機緘眼皮爆綻三更後明破星兒即不堪上聞賜佛果弘覺之號至順二年無疾溘化</p>
</div>
<div class='div-other'><a id='mulu4668' />
<p class='h4'>紹大</p><p>按繼燈錄金華府雲黃山寶林桐江紹大禪師世居嚴之桐江姓吳氏幼入鳳山寺為沙彌及受具後首上雙徑謁虛谷得其單傳之旨久之辭去歷叅名宿乃曰吾今而後知法之無異味也復歸徑山時東嶼海唱道淨慈請師主藏每夜敷席於地映佛前燈閱大藏至三過遂盡通其旨至順壬申出世嚴之烏龍後遷智者寶林至己亥八月七日集眾訣別眾請書偈師接筆擲地曰縱書到彌勒下生寧復離此耶遂脩然而化茶毗舍利如紺珠色齒牙數珠不壞</p>
</div>
<div class='div-other'><a id='mulu4669' />
<p class='h4'>正源</p><p>按繼燈錄杭州徑山竺遠正源禪師南康歐陽氏子年二十七始受具謁虛谷谷首以龍潭滅紙燭話問之師曰焦石可破層冰谷曰破後奚為師曰探索乃知谷曰所知者何事師擬對谷便打師悚然默喻後五主巨剎其住靈隱時厄於回祿而師所居獨存似有神相之者住徑山日賜號佛慧慈照普應禪師將寂預告日期書偈而化塔全身於徑山弟子剪爪髮分瘞諸處皆有舍利叢生</p>
</div>
<div class='div-other'><a id='mulu4670' />
<p class='h4'>慧曇</p><p>按繼燈錄南京天界覺原慧曇禪師天台楊氏子母夢吞明珠而娠及生容貌嶷然幼不與羣童狎長依越之法果寺出家尋受具戒初習教華嚴止觀無不貫練尋棄去入禪時笑隱唱道於中天竺師往造焉叅叩脫然有省至順二年初住牛首之祖堂遷石城清凉保寧蔣山勅改龍翔為天界詔師住持特授演梵善世利國崇教大禪師洪武三年奉使西域至僧伽羅國其王事師於佛山精舍明年九月示寂祔葬辟支佛塔先是彼佛懸記今之開祔適符其言尚書回奏上勅賜遺衣葬於雨花臺之左</p>
</div>
<div class='div-other'><a id='mulu4671' />
<p class='h4'>先覩</p><p>按繼燈錄天台華頂無見先覩禪師台之僊居葉氏子資性秀穎嗜讀書過目成誦從古田垕薙髮叅方山竇一日作務次渙然冰釋山以偈印之曰此心極廣大虛空比不得此道只如此受持休外覓師受命築室華頂一坐四十年足未嘗輙越戶限</p>
<p>按天台縣志先覩號無見住華頂峯四十年操行卓絕其徒聞風不遠數千里叅問元統甲戌五月望日遺書謝朋舊作偈趺坐示滅翼日焚化舍利凝積成五采白乳如注宋濂撰塔銘有無見覩語錄行世金華黃縉為之序</p>
</div>
<div class='div-other'><a id='mulu4672' />
<p class='h4'>悅可</p><p>按蘇州府志悅可字中庭住嘉定西隱寺築十六觀以修淨業元綂間賜號廣慧大師至正中無疾坐逝茶毘齒舌不壞</p>
</div>
<div class='div-other'><a id='mulu4673' />
<p class='h4'>光菩薩</p><p>按天台縣志光菩薩鄞人先世習雕塑至光藝益精光好道遍叅有道尊宿聞華頂無見和尚道行清峻挾胷中所疑投之年七十有三無疾坐蛻於華頂山</p>
</div>
<div class='div-other'><a id='mulu4674' />
<p class='h4'>了義</p><p>按繼燈錄杭州天目正宗寺斷崖了義禪師湖之德清湯氏子年十七有禪者誦高峰上堂語曰欲窮千里目更上一層樓師曰此大善知識必能為人抽釘拔楔遂往見聞峰舉牛過牕櫺師疑甚他日過鉢盂塘見松上雪墜有省即呈頌曰不問南北與東西大地山河一片雪聲未絕峰痛棒不覺隕身崖下及出迺自誓七日取證遂端直堅[監-皿+立]忘廢寢食夜則攀樹露立達旦未至所期豁然大悟馳至死關呼曰老和尚今日瞞我不得也呈頌曰大地山河一片雪太陽一照更無蹤自此不疑諸佛祖更無南北與西東峰</p>
<p>上堂曰二十餘年布個漫天網子打鳳羅龍竟不曾遇著一個蝦蟹今日不期有箇蟭螟蟲撞入網中固是不堪上眼三十年後何孤峯絕頂揚聲大叫且道叫箇什麼大地山河一片雪徇眾請坐正宗寺元綂元年除日謂從者曰有一件事天來大伱還委悉麼良久曰明日是年朝正月六日詣法雲塔西指空地曰更好立箇無縫塔其晚與禪者談笑至夜分乃曰老僧明日天台去也禪者曰某甲隨師去師曰你走馬也趂我不及翼午趺坐而化壽七十二臘四十九初中峰示寂會葬齋次師笑謂眾曰後十二年更為老僧一會至是十二年矣賜號佛慧圓明正覺普度大師弟子輩遂從師所指之處建塔焉</p>
</div>
<div class='div-other'><a id='mulu4675' />
<p class='h4'>祖雍</p><p>按繼燈錄杭州天目山大覺寺布衲祖雍禪師明州寧海人得旨於高峰躬執樵爨貌甚黧瘠戅而少文嘗和永明山居偈曰我要心灰即便灰何須更去覓良媒千差路口齊關斷萬別機頭盡截摧就樹縛茅成屋住拾荊編戶傍溪開是他嬾瓚無靈驗惹得天書三度來住持中竺嘗有念珠一串被鴉銜去次日復銜珠來還眾異之一日無恙書偈辭眾安坐而逝</p>
</div>
<div class='div-other'><a id='mulu4676' />
<p class='h4'>以假</p><p>按繼燈錄處州白雲空中以假禪師得法高峰後棲白雲山四方禪侶聞風來赴履滿戶外至元丙子夏一日援筆書偈曰地水火風先佛記掘地深埋第一義一免檀那幾片柴二免人言無舍利趺坐而寂</p>
</div>
<div class='div-other'><a id='mulu4677' />
<p class='h4'>法林</p><p>按增集續傳燈錄杭州靈隱竹泉法林禪師別號了幻族姓黃台之寧海人依同邑法安太虛同禪師出家因看睦州語有省白虛曰從生至死只是這個不由別人也叅元叟於中天竺叟問何處來師曰天台叟曰曾見寒山拾得麼師叉手而前曰今日親見和尚叟曰脫空謾語漢參堂去尋俾侍香復掌藏鑰看經次叟曰看經那師曰是叟曰將甚麼看師曰將眼看叟豎起拳曰何不道將這個看師曰放下拳頭將甚麼看叟微笑東嶼在淨慈招分半座時竺原在浮山得師提唱語稱譽不置尋美以偈有五百眾中居上首妙解堪作人天師之句居淨慈蒙堂不出戶者九年行省左丞相脫歡公請主浙江萬壽遷中天竺後至元四年遷靈隱宗風大振順帝錫以金襴法衣時寂照在徑山父子同時唱道五山人以為盛事大龍翔席虛星吉大夫遣幣聘師辭不赴使者三往返師避於會稽山中行院知不可彊具疏請師仍領靈隱又居三年退處了幻庵至正十五年春感末疾二月二日集諸徒敘平生本末且誡之曰佛法下衰無甚於今宜各努力吾世緣止於斯矣索筆書偈曰七十二年虛空釘橛末後一句不說不說遂奄然而化龕留十日顏色不變全身窆於松源塔西塔前古桂當春吐花清香滿路見者歎異</p>
</div>
<div class='div-other'><a id='mulu4678' />
<p class='h4'>明德</p><p>按繼燈錄安吉州道場孤峰明德禪師姓朱氏家世明之昌國父與普陀玠公交玠聞雞聲入道凡說法必鼓翅為雞號玠亡已久母夢玠來託宿覺而有娠十四月始生在童幼好趺坐問將何求師曰欲學坐禪求作佛爾年十二入金鵝院為僧越五年受具戒見明極俊公機語契合會明極往日本師乃抵雪竇值竺田上堂舉隱山泥牛入海話師於是羣疑頓釋以所見呈田田曰人天眼目儼然有在後住松江之東禪再遷保寧居一十五載三遷道場升淨慈洪武初謝歸道塲竹林庵示微恙入滅</p>
</div>
<div class='div-other'><a id='mulu4679' />
<p class='h4'>法樞</p><p>按繼燈錄建寧府天寶山鐵<span class='corr'>關</span>法樞禪師溫州平陽林氏子年十七辭父母詣華藏禮竺西坦為師受具後叅中峰本及庵信俱不契遂見元翁信於石門教看三不是話凡三載一日齋後下牀忽大悟作頌曰不是心佛物拶出虛空骨金色獅子兒豈戀野狐窟咄咄翁印可後南遊建州郡將請主天寶不數載遂成叢席再住松溪之普載示疾作書別諸外護索浴畢書偈曰本無來去一句全提紅霞穿碧落白日遶須彌擲筆而逝塔於本山</p>
</div>
<div class='div-other'><a id='mulu4680' />
<p class='h4'>時蔚</p><p>按繼燈錄蘇州鄧蔚山萬峰時蔚禪師溫州樂清金氏子年十三依本縣演慶昇講王出家十六落髮十九更衣學禪忽聞寺中宗律師舉百丈問溈山不可喚作淨瓶喚作甚麼溈山踢倒淨瓶便行不覺觸破疑團說偈曰顛顛倒倒老南泉累我工夫却半年當下若能親薦得如何不進劈胷拳遂往伏龍見千巖巖印以偈曰鬱鬱黃花滿目秋白雲端坐碧峰頭無賓主句輕拈出一喝千江水逆流師見偈從此退職遂往蘭溪嵩山結茅以居後巖以書招之不至乃令人齎法衣頂相授之師始開法元末移錫蘇州鄧蔚山創立伽藍名曰聖恩道風彌布僧俗歸向益眾洪武十四年正月十九日集眾付囑畢趺坐說偈曰七十九年一味杜田懸崕撒手杲日當天語畢而逝世壽七十有九僧臘六十夏停龕十三日顏色如生塔全身於院西</p>
</div>
<div class='div-other'><a id='mulu4681' />
<p class='h4'>宗衍</p><p>按列朝詩集宗衍字道原吳中人至正初善為詩住石湖楞伽寺一時名士多與游而尤為危翰林太僕先輩覺隱誠公所推許嘗以僧省堂還主嘉禾德藏寺才辯聞望傾於一時年四十而歿孫西白金嗣其法聲九臯有德藏送行詩序云當時石湖與危先生相知而未嘗得見洪武革命先生歸江南始克序道原所著碧山堂集而道原之歿久矣道原遍讀內外書資以論說而獨長於詩博采魏漢以降而以少陵為宗取喻託典得風人之旨故其詩清麗幽茂為可傳也</p>
</div>
<div class='div-other'><a id='mulu4682' />
<p class='h4'>覺慶</p><p>按寧波府志覺慶鄞人姓毛號曰壽堂弱歲禮壽梅峰落髮化道俗梵石衢鑿義井施湯茗行鍼藥凡可以澤物者靡不為至正辛巳歲杖錫至雲間觀普照佛會隆盛遂預作別四明及杭之麴院道友二書并偈云無量劫來原有我無有有我亦無無我無人人無覓處蕩蕩光明耀太虛復示眾云興來立到五更後徹骨寒來有幾人已而示寂三日茶毘於西延恩徧體汗下迎歸是夕紅光燭天又十日顏貌如生髮自長人皆歎異</p>
</div>
<div class='div-other'><a id='mulu4683' />
<p class='h4'>寶金</p><p>按繼燈錄代州五臺靈鷲碧峰寶金禪師乾州永壽人姓石氏父母俱崇善有沙門以觀音像授其母囑曰謹事之當生智慧之男未幾果生師白光煜煜照室六歲禮雲寂溫法師為童子及受大僧戒遂徧詣講肆窮性相之旨久之曰是可以了生死耶乃棄去時如海真禪師開法於縉雲師往謁示以道要師大起疑情偶攜篋隨海擷蔬於園忽凝然不動歷三時方寤海曰作定耶師曰動定不關海曰動定不關是什麼人師舉筐海不肯師置筐於地叉手而立海亦不肯師一喝海奮前揕胷曰速道師築海胷仆之海笑曰塵勞暫息定力未能深也必使心路絕祖關透然後大法可明耳後憇錫峨眉日啖松柏脇不沾席者三年一日聞伐木聲大悟往見海海曰汝今方</p>
<p>知佛法宏勝如是宜往朔方其道大行先是師在定中見一山甚秀麗重樓傑閣金碧絢爛諸佛五十二菩薩行道其中有招師謂曰此五臺祕魔巖也汝前身修道其中靈骨猶在何乃忘之既寤遂遊五臺山道逢蓬首女子身被五綵敝衣赤足徐行一黑獒隨其後師問曰子何之曰入山中爾師曰將何為曰一切不為良久乃沒叩之同行者皆莫之見或謂文殊化身云師乃就山結靈鷲庵以居聲光日露四方聞之不遠千里負餱糧來獻者日繽紛也至正戊子順帝遣使詔至京甚敬之命住海印寺力以疾辭賜寂照圓明之號太祖高皇帝即位詔師至南京見上於內殿問佛法大意上設普濟會於鍾山選高行僧十人涖其事師與焉蒙寵賚甚渥親御翰墨賜詩十二韻未幾示微疾弟子請留末後句師曰三藏法寶尚為故紙吾言欲何為怡然而逝壽六十五臘五十九茶毘獲五色舍利齒舌數珠皆不壞</p>
</div>
<div class='div-other'><a id='mulu4684' />
<p class='h4'>立中成</p><p>按繼燈錄杭州慈光寺立中成禪師錢塘孫氏子首謁祖芳聯公請益次聯舉臘月火燒山話師頌曰白雲迷却舊行蹤臘月燒山火正紅再得慈風來扇發冷冰冰處煖烘烘聯深器之</p>
<p>按浙江通志立中成孫氏子十三出家受具謁淨慈祖芳聯公聞臘月火燒山之語遂悟八十二上堂說偈有今年計著後年事云至八十三沐浴坐化月日無爽停龕九日顏色不變茶毘得五色舍利</p>
</div>
<div class='div-other'><a id='mulu4685' />
<p class='h4'>元長</p><p>按繼燈錄婺州伏龍山千巖元長禪師越之蕭山董氏子家世宗儒九歲就外傅諸書經目成誦十九薙髮於武林靈芝寺會行丞相府飯僧師隨眾應供適中峰在座即呼曰汝日用何如師曰念佛峰曰佛今何在師擬議峰厲聲叱之師遂跪求法要峰授以趙州無話令叅夜將寂忽鼠食猫飯墮其器有聲恍然開悟後隱居伏龍漸成叢席始開法示微疾集眾說偈曰平生饒舌今日敗關一句轟天正法眼滅投筆而逝諡佛慧圓鑒禪師</p>
</div>
<div class='div-other'><a id='mulu4686' />
<p class='h4'>惟則</p><p>按繼燈錄蘇州師子林天如惟則禪師吉安永新譚氏子幼歲入禾山祝髮後往天目依中峰每見峰曰老幻一生叅禪不得開悟心竊有所疑後深得其旨遂往蘇州卓庵以居名獅子林四方請益者日眾乃開法臨寂令作木龕成示眾曰生死與涅槃六六三十六無常等不來我且先瞑目諸禪德且道天如即今是死是活死却活天如活却天如死佛佛受輪廻只為者些子示寂塔於水西原</p>
</div>
<div class='div-other'><a id='mulu4687' />
<p class='h4'>印原</p><p>按繼燈錄日本國相州建長禪寺古先印原禪師世居相州姓滕氏為國中貴族十三剃髮徧歷戶庭咸無所證遂入中夏叅無見於華頂見指叅中峰師屢呈見解峰呵之師寢食俱廢峰憐其誠乃曰此心包羅萬象迷則生死悟則涅槃生死之迷固是未易驅斥涅槃之悟猶是入眼金塵當知般若如大火聚近之則焦首爛額惟存不退轉一念生與同生死與同死自然與道相符脫使未悟之際千釋迦萬彌勒傾出四大海水入汝耳根總是虛妄塵勞皆非究竟事也師聞之不覺汗下一日有省告峰曰原已撞入銀山鐵壁去也峰曰既入銀山鐵壁來此何為師超然領解後辭去叅古林東嶼諸大老會清拙澄公將入日本拉師同行遂出世甲州之慧林遷萬壽淨智長壽諸剎一日微疾謂侍者曰時至矣可持觚翰來乃曰吾塔已成唯未書額耳大書心印二字遂逝初門人欲畵師像預索贊語師作一圓相題其上曰妙相圓明如如不動觸處相逢是何面孔</p>
</div>
<div class='div-other'><a id='mulu4688' />
<p class='h4'>正友</p><p>按繼燈錄建寧府高仰山古梅正友禪師廣信貴溪丁氏子自幼出家禮末山本公為師往江淮南浙徧叅知識見絕學往返十餘問皆為學痛打後上方丈求住學曰你去見無用中峰斷崖三人了却來與我同住後到雲巖見法昌語錄曰驅耕夫牛奪饑人食忽有徹處不覺汗下便頌公案數則寄呈學學看畢對眾曰此人得我第三番竹篦上氣力但是尚欠脫殼在越三年因遇堂打動鉢盂忽大悟出住天心繼住高仰至正壬辰五月跏趺示寂全身塔於鳳山</p>
</div>
<div class='div-other'><a id='mulu4689' />
<p class='h4'>如觀</p><p>按<span class='corr'>陝</span>西通志如觀居精嚴寺善禪定師欲示寂令童子煎茶茶次中路而師<span class='corr'>已</span>寂童子亦執茶立化</p>
</div>
<div class='div-other'><a id='mulu4690' />
<p class='h4'>雲岫</p><p>按增集續傳燈錄四明天童雲外雲岫禪師昌國人身材眇小精悍有餘師事直翁舉公剃落究明曹洞宗旨盡其源底出世慈谿石門歷象山智門郡之天寧繼以三宗四眾推挽升住天童上堂閙市紅塵裏有閙市紅塵裏佛法深山嵒崕中有深山嵒崕中佛法山僧昨日出城門閙市紅塵裏佛法一時忘却了也行到二十里松雲便見深山嵒崕中佛法大眾且道如何是深山嵒崕中佛法良久云白雲淡泞出沒太虛之中青蘿夤緣直下寒松之頂謝首座書記藏主上堂以拂子打圓相云摩訶衍法離四句絕百非又打一圓相云禮之用和為貴先王之道斯為美又打一圓相云摩尼珠人不識如來藏裏親收得諸人還見麼所見不同互有得失天童這裏毋固毋必師說法能巧譬傍引貴欲俯就學者而曲成之至於奔軼絕塵雖鶻眼龍睛亦無窺瞰分平生不倨傲不貪積得施利隨與人既寂無餘資禪者率錢津送葬於本山</p>
</div>
<div class='div-other'><a id='mulu4691' />
<p class='h4'>清珙<span class='note-inline'>(附愚太古)</span></p><p>按繼燈錄嘉興府福源寺石屋清珙禪師蘇之常熟溫氏子依本州興教崇福寺出家二十祝髮具戒後首叅高峰授以萬法歸一話服勤三年次住建陽西峰叅及菴菴問有佛處不得住無佛處急走過意旨如何師答不契菴曰者箇亦是死句師不覺汗下遂求依止後入室菴再理前話詰之師曰上馬見路菴呵曰在此六年猶作者箇見解師發憤棄去途中忽舉首見楓亭豁然有省回語菴曰有佛處不得住也是死句無佛處急走過也是死句某甲今日會得活句了也菴曰汝作麼生會師曰清明時節雨初<span class='corr'>晴</span>黃鸝枝上分明語菴頷之久之辭去菴門送之曰他日與子同龕未幾及菴住湖之道塲師再叅命典藏後卓菴於天湖住當湖福源至正間朝廷聞師名降香幣以旌異皇后賜金襴衣示寂與眾訣侍僧問後事如何遂書偈曰青山不著臭尸骸死了何須掘地埋顧我也無三昧火光前絕後一堆柴擲筆而逝闍維舍利五色燦然不知其數塔於天湖配及菴塔示不忘同龕之記也有弟子愚太古者高麗人親得師旨嘗蒙說偈印可有金鱗上直鉤之句其王尊之為國師聞師已逝表奏朝廷詔諡佛慈慧照禪師仍入山分其舍利歸國建塔焉</p>
</div>
<div class='div-other'><a id='mulu4692' />
<p class='h4'>紫衣大師</p><p>按登州府志紫衣大師俗姓劉名晉受元至正間修靜林禪初寺經亂鞠為瓦礫師為繕修檀施雲集遂為開剎一日沐浴更衣留偈端坐而逝二日光相遶室茶毗得舍利百顆五色燦然</p>
</div>
<div class='div-other'><a id='mulu4693' />
<p class='h4'>守貴</p><p>按繼燈錄杭州天龍無用守貴禪師婺之浦江甄氏子入康侯山為僧首叅千巖恍有所契次見中峰諸老乃曰千江雖殊而明月則一吾今後無疑矣至正庚寅主天龍不數載大小咸備隱然一大伽藍矣後示寂日書偈曰一蝸臭殼內外穢惡撒手便行虛空振鐸天龍一指今日猶昨擲筆而逝</p>
</div>
<div class='div-other'><a id='mulu4694' />
<p class='h4'>一庵</p><p>按萊州府志一庵懷來人元末避亂遼東觀萊有秀氣遂適大澤山中坐乳泉石夜有虎守臥圓寂預作偈曰生本無生滅本無滅太空浮雲經爐點雪人傳以為異</p>
</div>
<div class='div-other'><a id='mulu4695' />
<p class='h4'>實庵</p><p>按繼燈錄明州瑞雲清凉寺實庵茂禪師郡之奉化鄭氏子幼齡中夜坐禪母惡之推使仆輒達旦不暝後出家叅南澗泉禪師一夕松月下聞流水聲有省往白泉泉俾詣古林林問汝來何為師曰正為生死事大求出離耳林曰于明知四大五蘊是生死根本為何入此革囊師擬議林以錫杖擊之豁然悟入至正壬午住長明之瑞雲山未幾示疾眾請書偈師曰我此中廓然也何偈之為即端坐憑几握右手為拳以額枕之面逝號佛光普照大禪師</p>
</div>
<div class='div-other'><a id='mulu4696' />
<p class='h4'>廷俊</p><p>按列朝詩集懶菴禪師俊公廷俊字用章饒之樂平人甫齔出家年二十薙髮謁訢笑隱於中天竺訢公歎曰子黃龍佛印流也訴住持龍翔集慶延居第一座歷陞吳越大剎至正末主錢塘之淨慈內附後淛西僧道以事役集金陵師在行館於龍河明年建元洪武徙寓鍾山端坐示寂闍維舍利無筭歸塔南屏山中葬日天花如雨危素著塔銘稱其為學善記覽於前人出處言行雖千百年若指掌尤詳宋事宿儒俱服其博洽有泊川文集五卷五會語錄黃溍杜本李孝光張翥周伯琦皆為敘</p>
</div>
<div class='div-other'><a id='mulu4697' />
<p class='h4'>普仁</p><p>按繼燈錄杭州淨慈德隱普仁禪師婺之蘭溪趙氏子十歲依演法院出家及受大僧戒遂走叅了然義公機緣相契命為侍者後遍遊名剎靡不改容禮之東陽輝公留掌記而徑山悅公尋延師分座至正乙未出住金華西峰太祖高皇帝取婺州幸智者寺詔師主之晚涖南屏忽示微疾屈指計曰今夏五月矣左右曰然師曰此八月八日最良吾將逝矣至期整衣端坐而寂</p>
</div>
<div class='div-other'><a id='mulu4698' />
<p class='h4'>智安</p><p>按繼燈錄湖州弁山白蓮寺懶雲智安禪師嘉興沈氏子依海昌淨妙寺出家首謁天真發明別傳之旨自此韜光有司屢起以名利不就後恪遵竹杖禪師遺命住白蓮寺晚歸淨慈久之託疾告終塔於蒼弁之南阡</p>
</div>
<div class='div-other'><a id='mulu4699' />
<p class='h4'>德昂</p><p>按嘉興府志德昂別號伏菴父母避地石門元季苗兵亂母禹氏投河死葬鎮側尋父亦死於兵德昂無依去金華山中為義烏廣愛寺僧後渡錢塘省墓宋學士濂序以送之稱其至孝有儒行會修元史德昂入京以母死事告於史氏遂得列傳歸治母墓榜其居曰白雲先隴鎮人表為貞母阡</p>
</div>
<div class='div-other'><a id='mulu4700' />
<p class='h4'>世愚</p><p>按繼燈錄衢州烏石山傑峰世愚禪師郡之西安余氏子入蘭溪顯教為僧得戒後徧叅知識未有所入後叅止巖令看不是心不是佛不是物一夕坐至夜分聞鄰僧舉證道歌曰不除妄想不求真豁然如釋重負偈曰時時覿面不相逢喫盡娘生氣力窮夜半忽然忘月指虛空迸出日輪紅示微疾書偈曰生本不生滅本不滅撒手便行一天明月擲筆而逝弟子奉全身藏於慈雲塔院</p>
</div>
<div class='div-other'><a id='mulu4701' />
<p class='h4'>法亮</p><p>按嘉興府志法亮真定人祝髮福嚴寺司殿啟閉三日前沐浴別眾入龕素不解文字正襟占偈鼻中出三昧火自焚而化觀者如堵俗稱亮菩薩云</p>
</div>
<div class='div-other'><a id='mulu4702' />
<p class='h4'>智順</p><p>按繼燈錄福州雪峰逆川智順禪師溫州瑞安陳氏子七歲出家及受具遂入閩叅鐵關關授以心要踰日因如廁覩園中瓠瓜有省尋令分座及關遷化眾請嗣位繼主報恩遷歸原朝廷賜法衣及佛性圓辯之號久之悉散其衣鉢所蓄退居一室掘地為爐折竹為箸淡如也平章燕只不花出鎮閩省請師住東禪不一截革故鼎新有同神造升雪峰亦立起其敝洪武初詔有道僧十人於鍾山建無遮法會師奉旨陞座說法大駕幸臨慰問備至南遷住淨慈適朝旨徵有道沙門入京以備顧問眾咸推師至京一日索浴書偈而化茶毗獲舍利無筭持歸建塔焉</p>
</div>
<div class='div-other'><a id='mulu4703' />
<p class='h4'>如一菴者</p><p>按溫州府志如一菴者永嘉人姓袁氏先誕五日父夢一異僧持梵經至問何來曰五雲山問姓曰姓殷問名亦曰姓殷且謂後五日當再來至期果誕師年十五師事方山和尚後依竺元和尚得其要領早年發志讀楞嚴經誦至第五卷得疾乃輟及疾瘳一夕夢所未誦經皆金書布空中厲聲讀之既覺猶存移時始隱遂再誦此經至終勿替</p>
</div>
<div class='div-other'><a id='mulu4704' />
<p class='h4'>正璋</p><p>按繼燈錄建寧府斗峰大圭正璋禪師福州福清人禮湖南絕聽祝髮叅東嶼海令看趙州狗子話工夫無間只是不知落處一日聞海頌俱胝[監-皿+立]指話言下頓悟海撫而印之後結茅斗峰漸成叢席臨終偈曰生本不生滅亦無滅幻化去來何用分別大眾珍重不在言說便合掌入滅</p>
</div>
<div class='div-other'><a id='mulu4705' />
<p class='h4'>慧照</p><p>按繼燈錄明州育王大千慧照禪師永嘉麻氏子年十五依瑞光院出家受具足叅方首謁晦機次謁東嶼嶼問東奔西走將欲何為師曰特來叅禮爾嶼曰天無四壁地絕八荒汝於何地措足耶師抵掌於几而退嶼知其有所悟乃復召至反覆勘辯嶼嘉之嘗垂三關語以示學者曰山中猛虎以肉為命何故不食其子虛空無向背何緣有東西南北飲乳等四大海水積骨如毗富羅山何者是汝最初父母居九年退居妙喜泉上築室曰夢菴掩關獨處凝塵滿席不顧也洪武六年十月朔召弟子曰吾將西歸汝輩在外者可速還越七日沐浴更衣怡然入寂</p>
</div>
<div class='div-other'><a id='mulu4706' />
<p class='h4'>善學</p><p>按列朝詩集僧古庭名善學吳郡馬氏子年十七受華嚴於光福林屋清公盡通法界觀門并經文要旨凡賢首一家疏鈔無不深入元末宣政院請師開法崑山薦福當路者欲令出門下賦曹溪水四章拒之洪武十三年居光福為銅像觀音道塲方思有所建置寺僧輪賦違期當徙贛州有司欲與辨析師謂宿業已定毅然請行抵馬當山示疾而化宋學士撰塔銘謂師之學可以融貫台衡賢二家而惜其不及見云</p>
</div>
<div class='div-other'><a id='mulu4707' />
<p class='h4'>曇噩</p><p>按寧波府志曇噩世業儒生而魁岸風神洞爽丱歲即通經史尤贍於詞章鄉先生強之舉追士不甘於聲利棄去初依奉化長蘆寺後住天台國寧寺及象之瑞龍寺老而戒行嚴潔文章簡古士大夫有乞其文者不稿而成常衣破衲乘舟泊曹娥遇越中詩人數輩分集於此分韻敲詩噩忽前曰有剩韻乞見布施眾以蕉字與之噩即吟云平明飯罷捉篙梢撐出五雲門外橋離越王城一百里到曹娥渡十分潮白翻晴雪浪花舞綠弄晚風蒲葉搖西北陰沈天欲雨臥聽蓬韻學芭蕉眾乃大驚曰公得非夢堂乎遂邀入社洪武二年以高僧召至京與蔣山寺楚石禪師等說法歸途遇達官失避梃責之因朗吟曰沙門原不拜侯王誰道菩提證法塲二十黃荊生受得袈裟曾惹御爐香達官婉謝焉已而返瑞龍東堂居鐘樓之側一夕颶風大作鐘樓廊廡俱仆眾謂師必不救往視之師危坐其中惟一巨木斜支臥榻人以為異六年六月忽沐浴更衣請眾敘平生作偈曰塊然一物或有或無翻身歸去踏破毗盧端坐合掌而逝集梁唐宋高僧傳若干卷行於世</p>
</div>
<div class='div-other'><a id='mulu4708' />
<p class='h4'>懷渭</p><p>按繼燈錄杭州靈隱寺清遠懷渭禪師南昌魏氏子笑隱之甥也生而靈芝產於庭槐已而英發誦書不待師授時隱住龍翔聞而喜曰此吾宗千里駒也挽致座下隱瀕沒召師曰吾據師位四十餘年接人非不夥能弘大慧之道使不墜者惟汝與宗泐耳汝其懋哉後主會稽之寶相杭之報國湖之道塲洪武初年主淨慈應詔入京回退居錢塘之梁渚八年十二月召門弟子囑後事怡然而寂茶毗有不壞者三曰齒牙曰鉢塞莫曰室利羅塔於梁渚</p>
</div>
<div class='div-other'><a id='mulu4709' />
<p class='h4'>子楩</p><p>按列朝詩集子楩字用堂四明之奉化人族陳氏古靈先生之諸孫嗣法元叟端禪師居四明掌內記雙徑出世鄞之護聖奉化之清泰若古鼎銘公笑隱訴公斷江恩公皆嘗叅扣張蛻庵嘗跋夢堂噩公及公吳中唱和卷以唐皎宋潛為比及應召至金陵與宋景濂遇於護龍河上宋復敘其水雲亭小稿尤歎其詩文以為寄情翰墨獨露本真近代明教寶覺之流也</p>
</div>
<div class='div-other'><a id='mulu4710' />
<p class='h4'>省初</p><p>按溫州府志省初末嘉孫氏子號子蒙自幼端謹為儲慶寺僧長師方巖於台州白蓮寺遠接南屏之傳弘天台教觀歷雙峰上天竺首座住東林開元兩剎著五門禪觀一卷其名列祖圖中</p>
</div>
<div class='div-other'><a id='mulu4711' />
<p class='h4'>太虛</p><p>按江西通志太虛名紹郭樂平人性高邁通內典好吟咏縱遊三十年歸住永寧寺士大夫咸禮之素戒飲一日呼酒大酣受繪像題曰這箇老僧有甚巴鼻醜貌稜嶒開眼嗑睡須知父母未生前本來面目在何處書畢已假寐而化壽八十三時洪武辛巳年</p>
</div>
<div class='div-other'><a id='mulu4712' />
<p class='h4'>妙凱<span class='note-inline'>(附賀成龍)</span></p><p>按重慶府志妙凱禪師姓蘇元時為瀘州知州後棄官修行妙高山建寺山頂人呼為妙高老祖肉身成聖獻賊犯境疑之以針刺其指出血賊放火燒忽雷震死放火之賊又賀成龍綦江妖人有法力妙凱過綦化緣因收為徒同成正果人呼為賀將軍塑像妙高禪師殿側</p>
</div>
<div class='div-other'><a id='mulu4713' />
<p class='h4'>行元</p><p>按金華府志僧淵叟末康人法名行元嘗作頌云來亦無所從去亦無所至來去既如一春風滿天地放筆趺坐而逝茶毗後舍利無數塔於萬壽寺有贊布袋和尚云杖肩布袋跣足獨行落魄落魄忘却下生</p>
</div>
<div class='div-other'><a id='mulu4714' />
<p class='h4'>柏子庭</p><p>按蘇州府志柏子庭慧聚寺僧有戒行能詩名其所居曰不繫舟嘗為磬疏云鳴鑼惡念生擊磬善心發善心發時火鑊凉惡念生時蓮葉脫我來化磬不化鑼布施無分少與多一槌打却自家底聲聲喚出阿彌陀一日偶觸某官騶從縛至知為子庭命賦所張蓋應聲曰百骨攢來一線收葫蘆金頂蓋諸侯一朝撐出馬前去真個有天無日頭松江大旱延嘉興道士祈雨多聚赤練蛇焚之卒無驗子庭戲曰誰呼蓬島青頭鴨來殺松江赤練蛇其滑稽類如此</p>
</div>
<div class='div-other'><a id='mulu4715' />
<p class='h4'>時溥</p><p>按松江府志時溥字君澤號雨巖華亭人居接待寺通經律能詩亦畫墨竹筆致清簡為時所稱</p>
</div>
<div class='div-other'><a id='mulu4716' />
<p class='h4'>大德師</p><p>按辰州府志大德師姓陳皖陵人元時落髮為僧以五千四十八步陟安陽山修道尋飛去當時卓錫處皆成泉歲旱禱雨輙應</p>
</div>
<div class='div-other'><a id='mulu4717' />
<p class='h4'>自厚</p><p>按蘇州府志自厚字子原吳人從學靈隱東嶼師歷住穹窿秀峰諸山嗣中行深禪觀嘗居壽巖庵時苦旱山石不可穿井夜夢神人告分七寶泉一脈來覺視其處泉果涌出因號夢泉禪師</p>
</div>
<div class='div-other'><a id='mulu4718' />
<p class='h4'>嗣特</p><p>按紹興府志嗣特姓羊氏上虞人年十三祝髮八十三卒臨終異香普徧</p>
</div>
<div class='div-other'><a id='mulu4719' />
<p class='h4'>慧大</p><p>按辰州府志慧大沅陵人自幼胎齋寒暑苦行將辭三年前即預戒眾徒平日不解文義忽索紙筆有嬰兒覩面撒手歸來之語</p>
</div>
<div class='div-other'><a id='mulu4720' />
<p class='h4'>僧琳</p><p>按蘇州府志僧琳字西玉至正末遊會稽歸父兄皆歿嫂以不辱投眢井唯母在琳乞食以養卒血書華嚴經以報恩江陰王逢有贈孝僧琳詩</p>
</div>
<div class='div-other'><a id='mulu4721' />
<p class='h4'>普容</p><p>按紹興府志普容姓茅氏餘姚人有徒數十百人著圓修要義一卷</p>
</div>
<div class='div-other'><a id='mulu4722' />
<p class='h4'>淨澄</p><p>按繼燈錄代州五臺普濟寺孤月淨澄禪師燕京西河張氏子叅月溪看狗子無佛性話三日有省溪可之後入蜀謁廣福福問大死底人却活時如何師曰眉毛眼上橫鼻孔大頭垂曰如何是無字意師曰風行草偃水到渠成曰大地平沉虛空粉碎汝向何處安身立命師曰雪消山嶽露日出海天清後坐脫於本寺</p>
</div>
<div class='div-other'><a id='mulu4723' />
<p class='h4'>疎石</p><p>按繼燈錄日本國兜率院夢窻疎石國師姓源氏勢州人宇多天王九世孫母禱觀音夢吞金色光而孕暨長繪死屍九變之相獨坐觀想知色身不異空花慨然有求道之意十八為僧夢遊中國疎山石頭二剎一龐眉僧持達磨像授之既寤曰洞明吾本心者其唯禪觀乎見佛國高峰日於言下有省辭歸舊隱常牧山一夕坐久偶倚壁忽然仆去豁然大悟有等閒擊碎虛空骨之句求峰印可峰曰西來密意汝今<span class='corr'>已</span>得善自護持築菴濃州國王命師領南禪天龍等處後以年高隱退尋示寂</p>
</div></div></div></div>
</div><!-- end of div[@id='body'] -->
</body></html>