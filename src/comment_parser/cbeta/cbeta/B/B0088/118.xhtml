<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu4041' />
<div class='div-other'>
<p class='h2'>欽定古今圖書集成博物彙編神異典　第一百七十二卷目錄</p>
<ul class="">
<li>僧部列傳四十八
<ul class="">
<li>後梁
<ul class="">
<li>彥暉</li>

<li>歸嶼</li>

<li>智閑<span class="note-inline">(附大同)</span></li>

<li>光仁<span class="note-inline">(附本仁　居<span class="corr">遁</span>)</span></li>

<li>師備</li>

<li>存壽</li>

<li>師彥</li>

<li>本寂</li>

<li>彥偁<span class="note-inline">(附<span class="corr">壽闍棃</span>)</span></li>

<li>從審</li>

<li>鴻楚</li>

<li>無作</li>

<li>貫休<span class="note-inline">(附處默　<span class="corr">曇域</span>)</span></li>

<li>國道</li>

<li>智宣</li>

<li>齊己</li>

<li>惟勁</li>

<li>智暉</li>
</ul></li>

<li>後唐
<ul class="">
<li>桂琛</li>

<li>慧稜</li>

<li>道怤</li>

<li>從禮</li>

<li>景霄</li>

<li>貞峻</li>

<li>貞辯</li>

<li>虛受</li>

<li>可周</li>

<li>貞誨</li>

<li>可止</li>

<li>如敏</li>

<li>全宰</li>

<li>鴻莒</li>

<li>道賢</li>

<li>誠慧</li>

<li>無迹</li>

<li>辯光</li>

<li>令諲</li>
</ul></li>
</ul></li>
</ul></div>
<p class='juan'>神異典第一百七十二卷</p>
<div class='div-other'><a id='mulu4042' />
<p class='h2'>僧部列傳四十八</p>
<div class='div-other'><a id='mulu4043' />
<p class='h3'>後梁</p>
<div class='div-other'><a id='mulu4044' />
<p class='h4'>彥暉</p><p>按宋高僧傳彥暉姓孫氏今東京陽武縣人也佩觿之歲聞父讀金剛般若瞪目凝聽澹然歡喜又屬家內齋僧磬梵俱作于簾幕之下合掌欣然登年十五隨師學法往太原京兆洛陽聽采忘勞年滿於嵩山少室寺受大戒隸習毗尼頗通深趣次尋經論皆討元源且曰為善不同同歸乎治治則戒定慧也入聖機械此三治性之極致也屆洛都先達無不推伏至乎四部悉仰柔明臨鑑則戚少欣多執瓶則荷輕持重三衣之外百一之資量足而供更無餘長所行慈忍匪事規求不畜門徒惟勞自己勤勤化導默默進修是故南爇之人號為佛子初寄明福寺講百法論也四海英髦風趨波委恆溢百餘且多俊邁精研論席鑽仰經宗其間碩學兼才故有分為上下十惡十惡者若八伯之號焉上十惡則洞閒性相高建法幢宗因喻三立破無滯下十惡則學包內外吟詠風騷擊論談經聲青口捷讚揚梵唄表白導宣蓋因題目之分乃極才能之際云惡則倒背之言乃是極善也其門弟子為若此也暉因明百法二論各講百許徧出弟子一百五十餘人著鈔曰滑臺盛行於世以乾化元年秋八月三日氣力薾然而奄化矣春秋七十二法臘五十二滑人迫慕其德二眾三百餘人奉神柩歸葬於陽武縣側營小塔焉</p>
</div>
<div class='div-other'><a id='mulu4045' />
<p class='h4'>歸嶼</p><p>按宋高僧傳歸嶼姓湄氏壽春人也父元旭知子敏利授以詩書誦覽記憶彌見過羣從諸子而竊願出塵父母允其頻請乃禮本郡開元寺道宗律師為力生焉未及周星念通法華仁王二經登於弱冠而全戒足矜持三行靡曠四儀習聽新章<span class='corr'>尋</span>通講授後聞洛京三輔經論盛行結侶求師僅於十載疏通性相精大小乘名數一支因明一學俱舍唯識維摩上生皆深藏若虛也復往南燕就暉公重覆所學研朱益丹猶慨義章未為盡善乃之今東京相國寺遂糅新鈔講訓克勤門生領悟時朱梁後主與嶼丱角同學庠序狎密情濃隔面年深即位半載下詔訪之嶼雖知故舊終歲不言事不可逃應召方入帝見悲喜交集宣賚豐厚時屬嘉慶節會下敕止絕天下薦僧道恩命其年獨賜嶼紫衣仍號演法大師兩街威儀迎導至寺兼敕東塔御容院為長講院時閩帥以聖節進金剛經一藏絹三百匹盡賜嶼焉法侶榮之然覩舊鈔有所不安未極其理遂搜抉精義於三載著成二十卷號曰會要草字寫畢進呈帝覽賞歎勅令入藏嶼苦辭乃止如是十五年中唱導無怠學徒繼榮贍公相繼傳持至後唐清泰三年十月十日謂門人洪演曰余氣力惙然無常將至汝好住修進焚香合掌初夜長逝春秋七十五僧臘五十五即以其月十八日遷塔於京東郊寺莊東岡焉</p>
</div>
<div class='div-other'><a id='mulu4046' />
<p class='h4'>智閑<span class='note-inline'>(附大同)</span></p><p>按宋高僧傳智閑青州人也身裁六尺博聞強記有幹略親黨觀其所以謂之曰汝加力學則他日成佐時之良器也俄爾辭親出俗既而慕法心堅至南方禮溈山大圓禪師盛會咸推閑為俊敏溈山一日召對茫然將諸方語要一時煨燼曰畫餅弗可充饑也便望南陽忠國師遺迹而居偶芟除草木擊瓦礫失笑冥有所證抒頌唱之由茲盛化終後敕諡襲燈大師塔號延福焉次舒州桐城投子山釋大同姓劉氏舒州懷寧人也幼性剛正有老成氣度因投洛下保唐滿禪師出俗初習安般觀業垂成遂求華嚴性海復負錫謁翠微山法會同伏牛元通激發請益大明祖意由是放蕩周遊還歸故土隱投子山結茅茨棲泊以求其志中和中巢寇蕩<span class='corr'>覆</span>京畿天下悖亂有賊徒持刃問同曰住此何為對以佛法魁渠聞而膜拜脫身服裝而施之下山以梁乾化四年甲戌四月六日跏趺坐亡春秋九十六法臘四十六凡居化此山三十餘載云</p>
</div>
<div class='div-other'><a id='mulu4047' />
<p class='h4'>光仁<span class='note-inline'>(附本仁　居<span class='corr'>遁</span>)</span></p><p>按宋高僧傳光仁不知何許人也其形矬而幺膺幼則氣槩凌物精爽殆與常不同早叅洞山深入元奧其辯給又多於人也嘗問香嚴禪師答微有偏負曰某累繭重胝而至得無勞乎唾地而去後居臨川疎山毳客趨請頗有言辭著四大等頌略華嚴長者論行於世終入龕中已有白鹿至靈前屈膝而起時眾謂為作弔焉次筠州白水院釋本仁不知何許人也得心於洞山法席仁罕談道而四方之人若影之附形却之還至乃徇丹陽人請住無幾時天復中至洪井高安白水院聚徒垂欲入滅先觸處告違乃集眾焚香曰至香煙盡處是某涅槃時如其言端坐而化次龍牙山釋居遁姓郭氏臨川南城人也年始十四警世無常而守恬淡白親往求出家於廬陵滿田寺於嵩山受具戒<span class='corr'>已</span>思其擇木乃叅翠微禪會迷復未歸莫知投詣聞洞上言元格峻而躬造之遁少進問曰何謂祖意答曰若洞水逆流即當為說而於言下體解元微隱眾栖息七八年間孜孜戢曜時不我知久則通矣天策府楚王馬氏素藉芳音奉之若孝悌之門稟昆長矣乃請居龍牙山妙濟禪院侁侁徒侶常聚半千爰奏舉詔賜紫袈裟并師號證空焉則梁貞明初也方嶽之下號為禪窟闚其室得其門者亦相繼矣至龍德三年癸未歲八月遘疾彌留九月十三日歸寂出世近四十餘齡</p>
</div>
<div class='div-other'><a id='mulu4048' />
<p class='h4'>師備</p><p>按宋高僧傳師備俗姓謝閩人也少而憨黠酷好垂釣往往泛小艇南臺江自娛其舟若虛同類不能測也一日忽發出塵意投釣棄舟上芙蓉山出家咸通初年也後於豫章開元寺具戒還歸故里山門力役無不率先布衲添麻芒鞵續草減食而食語默有常人咸畏之汪汪大度雖研桑巧計不能量也備同學法兄則雪峰存師也一再相逢存多許與故目之為備頭陀焉有日謔之曰頭陀何不徧叅去備對曰達磨不來東土二祖不往西天存深器重之先開荒雪峰備多率力王氏始有閩土奏賜紫衣號宗一大師以開平二年戊辰十一月二十七日示疾而終春秋七十四僧臘四十四閩越忠懿王王氏樹塔備三十年演化禪侶七百許人得其法者眾推桂琛為神足至今浙之左右山門盛傳此宗法嗣繁衍矣其於建立透過大乘初門江表學人無不乘風偃草云</p>
</div>
<div class='div-other'><a id='mulu4049' />
<p class='h4'>存壽</p><p>按宋高僧傳存壽不知何許人也清標勝範造次奚及討尋經論勇冠輩流往問津於石霜禪師決了前疑虛舟不繫蔚為緇徒翹楚後還蒲坂緇素歸心時冀王友謙受封屏翰好奇徇異聞人一善厚禮下之王召入府齋論道談元不覺膝之前席頗增奉仰續為菩薩戒師供施<span class='corr'>便</span>蕃度門人四百許員尼眾百數壽平日罕言言必利物喜慍之色人未嘗見望之若孤松凌雲焉終時春秋九十三跏趺而坐一月後髭髮再生重剃入塔塔之亭每有虎旋繞[夙-歹+ㄙ]跡時繁敕諡為真寂大師焉</p>
</div>
<div class='div-other'><a id='mulu4050' />
<p class='h4'>師彥</p><p>按宋高僧傳師彥姓許氏閩越人也早悟羈縻忽求拔俗循乎戒檢俄欲觀方見巖頭禪師領會無疑初樂杜默似不能言者後為所知敦喻允請住台州瑞巖山院時道怤往叅問答對響捷怤公神伏後二眾同居彥之威德凜若嚴霜糾正僧尼無容舛悞故江表言御眾翦齊者瑞巗為最嘗有三僧胡形清峭目睛轉若流電焉差肩並足致禮彥問曰子從何來曰天竺來何時發曰朝行適至彥曰得無勞乎曰為法忘勞乃諦視之足皆不蹈地彥令入堂上位安置明旦忽焉不見云是辟支迦果人然莫知階級時有不測人入法會非止一過彥叅學時號為小彥長老兩浙武肅王錢氏累召方肯來儀終苦辭去寺倉常滿嘗有村媼來叅禮彥曰汝休拜跪不如疾歸家救取數十百物命大有利益媼忽忙到舍兒婦提竹器拾田螺正歸媼接取放諸水濆又數家召齋一一同日見彥來食至終闍維有巨蛇緣樹杪投身火聚當乎薪盡舍利散飛或風動草木上粉粉而墜神異絕繁類如此也</p>
</div>
<div class='div-other'><a id='mulu4051' />
<p class='h4'>本寂</p><p>按宋高僧傳本寂姓黃氏泉州蒲田人也其邑唐季多衣冠士子僑寓儒風振起號小稷下焉寂少染魯風率多強學自爾淳粹獨凝道性天發年惟十九二親始聽出家入福州<span class='corr'>靈石</span>山年二十五登於戒足凡諸舉措若老苾芻咸通之初禪宗興盛風起於大溈也至如石頭藥山其名寢頓會洞山憫物高其石頭往來請益學同洙泗寂處眾如愚發言若訥後被請住臨川曹山叅問之者堂盈室滿其所酬對激射匪停特為毳客標準故排五位以銓量區域無不盡其分齊也復注對寒山子詩流行寓內蓋以寂素修舉業之優也文辭遒麗號富有法才焉尋示疾終於山春秋六十二僧臘三十七弟子奉龕窆而樹塔後南嶽元泰著塔銘云</p>
</div>
<div class='div-other'><a id='mulu4052' />
<p class='h4'>彥偁<span class='note-inline'>(附壽闍棃)</span></p><p>按宋高僧傳彥偁姓龔氏吳郡常熟人也揭厲戒<span class='corr'>律</span>錙銖塵務勤求師範唯善是從末扣擊繼宗記主得其戶牖乃於本生地講導同好鳩聚律風孔扇號為毗尼窟宅焉先是海隅巫咸氏之遺壤招真治之舊墟古寺周圍不全垝垣而<span class='corr'>已</span>嘗一夜有虎中獵人箭伏於寺閣哮吼不止偁憫之忙係鞵秉炬下閣言欲拔之弟子輩扶遏且止者三四伺其更闌各睡乃自持炬就拔其箭虎耽耳舐矢鏇血顧偁而瞑目焉質明獵師朱德就寺尋虎偁告示其箭朱德悛心罷獵焉武肅王錢氏知重每設冥齋召行持明法時覆肩衣自肱而墮還自搭上或見鬼物隨侍焉所謂道德盛則鬼神助也以貞明六年六月終於山房年九十九歲云次壽闍棃者淮浦左右貞諒不羣防護正念時少雙偶傳南山律鈔唐季楊氏奄有廣陵頻召供施四遠崇重食唯正命不畜盈長戶不施關及臨壇度弟子正秉羯磨未周三法忽爾坐兦於覆釜之畔聞見驚歎焉</p>
</div>
<div class='div-other'><a id='mulu4053' />
<p class='h4'>從審</p><p>按宋高僧傳從審不詳氏族幼入江都禪智寺捨家誦經數萬餘言其寺即隋煬帝之故宮也咸通五年受具戒於燕臺奉福寺律席經筵徧知嘗染後併三衣成五納諸名山勝槩無不遊覽末歸淮甸推為僧首五六年間一皆嚴肅然恆誦淨明經未愆日計以貞明二年三月十八日遘疾迨十九日禺中微息而終顏貌如常茶毗獲舍利三十粒堅明通鍛無耗疊石為墳筠源沙門靈護述墳銘云</p>
</div>
<div class='div-other'><a id='mulu4054' />
<p class='h4'>鴻楚</p><p>按宋高僧傳鴻楚字方外姓唐氏永嘉人也生而符彩且異羣兒及甫齠齡器度宏曠楚之外昆弟皆出俗越之龍宮伽藍遂祈二親亦願隨往網疎魚脫籠揭鶴飛杜若植於蘭洲新繒染于絳色互相切直誦習彌通年二十三方升上品無作及迴本郡時州將朱褒知其名節欽揖愈勤唐大順中以城南有廢大雲寺荒墌表聞昭宗欲重締構帝俞其請於是百工俱作楚躬主之施利程功不愆於素而講經禮像無相奪倫武肅王錢氏乾化初年於杭州龍興寺開度戒壇召楚足臨壇員數因奏薦梁太祖賜紫衣并號固讓弗聽終不披著自言凉德何稱法門命數之服時詩人鄭說南遊訪鴻靜法師邂逅與楚會體知高行抒詩贈楚云架上紫衣閒不著案頭金字坐長看楚寬慈人未嘗見其慍色神氣清爽厥頤豐下且皤其腹目不邪視顧必迴身世俗之言不輕掉舌所講法華經計五十許座一日楚之講堂中忽生蓮華重柎複葉香氣芬荂以長興三年壬辰六月五日無疾而化俗齡七十五法臘五十二道俗孺慕其年遷塔於慈雲右岡焉楚講貫外深夜行道誦經將逝夕燈光忽暗經聲絕微告門人曰勞爾給使吾將往矣其所臥之榻中先有白蛇其大若肱恆同臥處常誡童侍無妄驚擾撰上生經鈔刺血寫法華經一部至今永嘉人謂為僧寶中異寶焉</p>
</div>
<div class='div-other'><a id='mulu4055' />
<p class='h4'>無作</p><p>按宋高僧傳無作字不用姓司馬氏姑蘇人也父陳宛丘縣尉母戴氏始妊時夢異沙門稱姓徐住持流水寺欲寄此安居言訖跏趺而坐其父同夜夢於盤中書一字甚稱心自言可以進上天子至明各說所夢母曰意其腹中必沙門也矢之曰如生兒放於流水寺出家及生果岐嶷可愛且惡葷羶之氣及年四歲母自教誦習利金易礪記憶無遺厥父欲其應童子舉業漸見風範和潤且恆有出塵之意俄爾父偷窺姚氏之女且美容儀酷欲娶之母切忌之因曰或捨是子出家寬汝所娶父乃許之送入流水寺中纔及月餘姚氏仳離時謂此女是善知識為作之出家增上緣矣年二十受具足法相次講通刪補律鈔法華上生等經百法論一性五性宗教勵精尋究孔老書篇無不獵涉後叅其元學於雪峰存禪師深入堂奧至廬陵三顧山檀越造雲亭院豫章創南平院請作住持皆拂衣而去前進士唐稟作藏經碑述作公避請之由居洪井十載且未識洪師鍾氏之面乃遊會稽四明因有終焉之志吳越武肅王錢氏仰重召略出四明因便歸山葢謝病也有詩抒意呈王王亦不留詩曰雲鶴性孤單爭堪名利關衘恩雖入國辭病却歸山時奉化樂安孫郃退居嘯傲不交緇伍唯接作交談終日進士楊弇亦慕為林下之遊以梁開平中卒於四明春秋五十六初作善草隸筆迹遒健人多摹寫成法述諸色禮懺文數十本注道安六時禮佛文一卷并詩歌並行於代作不入尼寺不謁公門不修名<span class='corr'>刺</span>不趨時利自號逍遙子焉</p>
</div>
<div class='div-other'><a id='mulu4056' />
<p class='h4'>貫休<span class='note-inline'>(附處默　曇域)</span></p><p>按宋高僧傳貫休字德隱俗姓姜氏金華蘭谿登高人也七歲父母雅愛之投本縣和安寺圓貞禪師出家為童侍日誦法華經一千字耳所蹔聞不忘於心與處默同削染鄰院而居每隔籬論詩互吟尋偶對僧有見之皆驚異焉受具之後詩名聳動於時乃往豫章傳法華經起信論皆精奧義講訓且勤本郡太守王慥彌相篤重次太守蔣瓌開洗懺戒壇命休為監壇焉乾寧初齎志謁吳越武肅王錢氏因獻詩五章章八句甚愜旨遺贈亦豐王立去偽功朝廷旌為功臣乃別樹堂立碑記同列平越將校姓名遂刊休詩於碑陰見重如此休善小筆得六法長於水墨形似之狀可觀受眾安橋強氏藥肆請出羅漢一堂云每畫一尊必祈夢得應真貌方成之與常體不同自此遊黟歙與唐安寺蘭闍棃道合後思登南嶽北謁荊帥成汭初甚禮焉於龍興寺安置時內翰吳融謫官相遇往來論道論詩融為休作集序則乾寧三年也尋被誣譖於荊帥黜休於功安鬱悒中題硯子曰入匣始身安弟子勸師入蜀時王氏將圖僭偽邀四方賢士得休甚喜盛被禮遇賜賚隆洽署號禪月大師蜀主常呼為得得來和尚時韋藹舉其美號所長者歌吟諷刺微隱存於教化體調不下二李白賀也至梁乾化二年終於所居春秋八十一蜀主慘怛一皆官葬塔號白蓮於城都北門外昇遷為浮圖乃偽蜀乾德中即梁乾化三年癸酉歲也休能草聖出弟子曇域癸酉年集師文集首安吳內翰序域為後序韋莊嘗贈詩曰豈是為窮常見隔只應嫌酒不相過又廣成先生杜光庭相善比鄉人也休書迹好事者傳號曰姜體是也嘗覩休真相肥而矬蜀宰相王鍇作讚曇域戒學精微篆文雄健重集許慎說文見行於蜀有詩集亞師之體也</p>
</div>
<div class='div-other'><a id='mulu4057' />
<p class='h4'>國道</p><p>按宋高僧傳國道者未知何許人也器凝淳粹行敦高邁塊然獨處翩翩在形器之上矣叅學攸廣欲歇孤征愛廬山秀異誓隱淪以求其志考築草舍灌園植蔬任山中居人揃取或問其故道答曰貧道無心而種無心而捨也驗此見知實達道之上流矣修睦僧正恆傾重之為詩贈之云入門空寂寂真箇出家兒有行鬼不見無心人謂癡後終于院葬于雙溪山原有小浮圖焉今以國字呼之為名邪姓邪未得詳焉</p>
</div>
<div class='div-other'><a id='mulu4058' />
<p class='h4'>智宣</p><p>按宋高僧傳智宣泉州人也壯歲慕法學義淨之為人也輕生誓死欲遊西域禮佛八塔并求此方未流經法以唐季結侶渡流沙所至國土懷古尋師好奇徇異聚梵夾求舍利開平元年五月中達今東京進辟支佛骨并梵書多羅葉夾經律宣壯歲而往還已衰耄矣梁太祖新革唐命聞宣回大悅召賜分物請譯將歸夾葉於時干戈不遑此務也</p>
</div>
<div class='div-other'><a id='mulu4059' />
<p class='h4'>齊己</p><p>按宋高僧傳齊己姓胡益陽人也秉節高亮氣貌劣陋幼而捐俗於大溈山寺聰敏逸倫納圓品法習學律儀而性躭吟詠氣調清淡有禪客自德山來述其理趣已不覺神遊寥廓之塲乃躬往禮訊既發解悟都兦朕迹矣如是藥山鹿門護國凡百禪林孰不叅請視其名利悉若浮雲矣於石霜法會請知僧務梁革唐命天下紛紜於時高季昌稟梁帝之命玫逐雷滿出渚宮<span class='corr'>已</span>便為荊州留後尋正受節度迨乎均帝失御河東莊宗自魏府入洛高氏遂割據一方搜聚四遠名節之士得齊之義豐南嶽之己以為築金之始驗也龍德元年辛巳中禮<span class='corr'>已</span>於龍興寺淨院安置給其月俸命作僧正非所好也其如閑辰靜夜多事篇章乃作渚宮莫問篇十五章以見意且徇高之命耳己頸有瘤贅時號詩囊棲約自安破衲擁身枲麻纏膝愛樂山水懶謁王侯至有未曾將一字容易謁諸侯句為狎華山隱士鄭谷詩相酬唱卒有白蓮集行於世自號衡嶽沙門焉</p>
</div>
<div class='div-other'><a id='mulu4060' />
<p class='h4'>惟勁</p><p>按宋高僧傳惟勁福州長溪人也節操精苦奉養棲約破衲擁身衣無繒纊號頭陀焉初叅雪峰便探淵府乾化中入嶽住報慈東藏亦號三生藏中見法藏禪師鑑燈頓了如是廣大法界重重帝網之門因歎曰先達聖人具此不思議智慧方便非小智之所能又嶽道觀中亦設此燈往因廢教時竊移入仙壇也有遊嶽才人達士留題頗多勁乃歎曰盧橘夏熟寧期植在於神都舜韶齊聞不覺頓忘於肉味嗟其無識不究本端盜王氏之青氈以為舊物認嶺南之孔雀以作家禽後世安知於今區別乃作五字頌頌五章覽者知其理事相融燈有所屬屬在乎互相涉入光影含容顯華嚴性海主伴交光非道家之器用也楚王馬氏奏賜紫署寶聞大師梁開平中也勁續寶林傳蓋錄貞元已後禪門祖祖相繼源脉者也別著南嶽高僧傳未知卷數亦一代禪宗達士文采可觀後終於嶽中也</p>
</div>
<div class='div-other'><a id='mulu4061' />
<p class='h4'>智暉</p><p>按宋高僧傳智暉姓高氏咸秦人也權輿總角萌離俗之心不狎童遊動循天分歘遇圭峰溫禪師氣貌瑰偉虛心體道趨其門者淑慝旌別矣謂暉曰子實財器多能之士也請祈攝受二十登戒風骨聳拔好尚且奇山中闃然曾無他事唯鉤索藏教禪律亙通日誦百千言義味隨嚼聞佛許一時外學頗精吟詠得騷雅之體翰墨工外小筆<span class='corr'>尤</span>嘉粉壁興酣雲山在掌恆言吾慕僧珍道芬之六法恨不與同時對壁連圖各成物象之生動也然真放達之士哉或振錫而遊縱觀山水或躡屩而至歷覽市朝意住則留興盡而去或東林入社或南嶽經行悟宗旨於曹谿寧勞一宿訪神仙於阮洞擬到三清事以志求時無虛度此外采藥於山谷救病於旅僧惟切利他心無別務洎梁乾化四年自江表來於帝京顧諸梵宮無所不備唯溫室洗雪塵垢事有闕焉居於洛洲鑿戶為室界南北岸葺數畞之宮示以標牓召其樂福業者占之未朞漸構欲閏皆周浴具僧坊奐焉有序由是洛城緇伍道觀上流至者如歸來者無阻每以合朔後五日一開洗滌曾無間然一歲則七十有餘會矣一浴則遠近都集三二千僧矣暉躬執役未嘗言倦又以木舄承足枲麻縫衣彼迦葉波相去幾何哉其或供僧向暇吟詠餘閒則命筆墨也緬想嘉陵碧浪太華蓮峰凝神邈然得趣乃作五溪煙景四壁寒林移在目前暑天凜冽矣加復運思奇巧造輪汲水神速無比復構應真浴室西廡中十六形像并觀自在堂彌年完備時楊侍郎凝式致仕佯狂號楊風子者而篤重暉為作碑頌德莫測所終</p>
</div></div>
<div class='div-other'><a id='mulu4062' />
<p class='h3'>後唐</p>
<div class='div-other'><a id='mulu4063' />
<p class='h4'>桂琛</p><p>按宋高僧傳桂琛俗姓李氏常山人也甫作童兒篤求遠俗齋茹一餐調息終日秉心唯確鄉黨所欽二親愛縛而莫辭羣從情纏而難脫既冠力志求師背親踰城事本府萬歲寺無相大師初登<span class='corr'>戒</span>地例學毗尼為眾升臺宣戒本畢將知志大安拘之於小道乎乃自誨曰持犯<span class='corr'>束</span>身非解脫也依文作解豈發聖乎於是誓訪南宗程近萬里初謁雲居後詣雪峰元沙兩會叅訊勤恪良以嗣緣有在得旨於宗一大師明暗色空廓然無惑密行累載處眾韜藏雖夜光所潛而寶器終異遂為故漳牧太原王公誠請於閩城西石山建蓮宮而止駐錫一紀有半來往二百眾琛以祕重妙法罔輕示徒有密學懇求者時為開演後龍溪為軍倅勤州太保瑯琊公志請於羅漢院為眾宣法諱讓不獲遂開方便不數載南北叅徒喪疑而往者不可殫數有角立者撫州曹山文益江州東禪休復咸傳琛旨各為一方法眼視其子則知其父矣以天成三年戊子秋復戒閩城舊止徧翫近城梵宇已俄示疾數日安坐告終春秋六十有二僧臘四十遺戒勿遵俗禮而棺而墓於是茶毗於城西院之東岡收其舍利建塔於院之西稟遺教也則清泰二年十二月望日也琛得法密付授耳時神晏大師王氏所重以言事脅令捨元沙嗣雪峰確乎不拔終為晏讒而凌轍惜哉</p>
</div>
<div class='div-other'><a id='mulu4064' />
<p class='h4'>慧稜</p><p>按宋高僧傳慧稜杭州海鹽人也俗姓孫氏初誕纏紫色胎衣為童齓日俊朗抗節於吳苑通元寺登戒<span class='corr'>已</span>聞南方有禪學遂遊閩嶺謁雪峰提耳指訂頓明本性乃述偈云昔時謾向途中學今日看來火裏冰如是親依不下峰頂計三十許載冥循定業謹攝矜莊泉州刺史王延彬召稜住昭慶院禪子委輪唯虞後至及於長樂府居長慶院二十餘年出世不減一千五百眾稜性地慈忍不妄許人能反三隅方加印可以長興三年壬辰五月十七日長往春秋七十九僧臘六十閩國王氏私誄之大師號超覺塔葬皆出官供判官林文盛為碑紀德云</p>
</div>
<div class='div-other'><a id='mulu4065' />
<p class='h4'>道怤</p><p>按宋高僧傳道怤俗姓陳未嘉人也丱總之年性殊常準而惡腥血之氣親黨強啖以枯魚且虞嘔噦求出家於開元寺具戒<span class='corr'>已</span>遊閩入楚言叅問善知識要決了生死根源見臨川曹山寂公大有徵詰若曇詢之問僧稠也終頓息疑於雪峰閩中謂之小怤布納時太原同名年臘之高故暨迴浙住越州鑑清院時皮光業者日休之子辭學宏瞻探賾禪門嘗深擊難焉退而謂人曰怤公之道崇論閎議莫臻其極武肅王錢氏欽慕命居天龍寺私署順德大師次文穆王錢氏創龍冊寺請怤居之吳越禪學自此而興以天福丁酉歲八月示滅春秋七十茶毗於大慈山塢收拾舍利起塔於龍姥山前故僧主彙征撰塔銘今舍利院弟子主之香火相綴焉</p>
</div>
<div class='div-other'><a id='mulu4066' />
<p class='h4'>從禮</p><p>按宋高僧傳從禮襄陽人也善事父母頗揚鄉里之譽迨喪偏親乃果決捨家於時年已壯矣及登具足請師傳授戒文念性殊乖卒難捨本往往睡魔相撓禮忿其昏濁作鐵錐刺額兼掌由是流血直逾半稔方遂誦通自爾精持律範造次顛沛必於是以梁乾化中遊天台乃挂錫於平田精舍後推為寺之上座持重安詳喜慍不形於色唯行慈忍恆示眾曰波羅提木叉是我大師須知出家非戒則若猿玃之脫鏁焉每所行持切於布薩誡眾令護惜浮囊時夏亢陽主事僧來告將營羅漢齋奈何園蔬枯悴請闍棃為祈禱禮曰但焚香於真君堂真君者周靈王太子久聞仙去以仙官受任為桐柏真人右弼王領五嶽司侍帝晨王子喬來治此山是故天台山僧坊道觀皆塑右弼形像薦以香果而已自此俗間號為山王土地非也時主事向仙祠而呪曰上座要雨以滋枯悴至夜雲起雨霏三日而止又僧廚闕用水槽棧而山上有赤樹中為材來白禮禮曰某向真君道去但庀徒具器以伺之無何大風卒起曳仆其樹取用足焉其感動鬼神率多此類兩浙武肅王錢氏聞之召入州府建金光明道塲檀施優渥迴施眾僧身唯一布納通夜不寐一食常坐且無盈長同光三年乙酉歲冬十一月入滅春秋七十九僧臘五十二火葬收舍利立塔存焉</p>
</div>
<div class='div-other'><a id='mulu4067' />
<p class='h4'>景霄</p><p>按宋高僧傳景霄俗姓徐氏丹丘人也初之聽涉在表公門後慕守言闍棃義集敷演於丹丘執性嚴毅寡與人交狷急自持多事凌轥形器惡弱後納請往金華東白山獎訓初學時有江西徽猷律匠出義記曰龜鑑錄多學彭亨領徒到霄寺正值講次當持犯篇再三歎賞自此聲溢價高每晨滴茶一旦化為乳焉著記二十卷號簡正言以思擇力故去邪說而簡取正義也武肅王錢氏召於臨安故鄉宰任竹林寺未幾命赴北塔寺臨壇天成二年也次命住南真身寶塔寺終焉遷葬於大慈山塢以本受師號塔曰清凉是歟</p>
</div>
<div class='div-other'><a id='mulu4068' />
<p class='h4'>貞峻</p><p>按宋高僧傳貞峻姓張氏鄭州新鄭人也唐張果先生之裔孫今滎陽有張果里其墳楸檟存焉峻風度寬裕髫齡不弄年十四忽超然離俗人莫我知雖二親褰衣昆弟截路終弗能沮之乃投相國寺歸正律師出家神機駿發乍觀可驚雖背碑覆棋彼不足多也未幾諷徹淨名仁王諸經計數萬言時同儕戲之曰汝是有脚經笥也峻辭讓斯題恭遜而已及削染為僧形即聽俱舍論隨講誦頌八品計六百行至十八升論座年滿於嵩山會善寺戒壇院納法因棲封禪寺今號開寶律院學新章律疏二十三策名講授長宿稱奇當大順二年災相國寺重樓三門七寶佛殿排雲寶閣文殊殿裏廊計四百餘間都為煨燼時寺眾惶惶莫知投跡或曰如請得峻歸寺寺可成矣乃相率往今開寶堅請峻歸充本寺上座前後數年重新廊廡殿宇增華又請為新章宗主復開律講僧尼弟子日有五十餘人執疏聽采峻之律行冰雪相高<span class='corr'>暑</span>無裸意寒止袷衣食惟知量<span class='corr'>清</span>約太過乾化元年臨壇秉法及梁朝革命所度僧尼計三千餘人以同光二年夏四月十二日微疾而終春秋七十八法臘五十八葬於寺莊祔慧雲禪師塔焉</p>
</div>
<div class='div-other'><a id='mulu4069' />
<p class='h4'>貞辯</p><p>按宋高僧傳貞辯中山人也少知出塵長誓修學尅苦之性人不堪其憂一志聽尋暇則刺血書經又鍼血畫立觀自在像慈氏像等嘗因行道困息有二天女來相撓惱辯誓之曰我心匪石吾以神呪被汝彼眾不容去自此道勝魔亦無蹤辯負笈抵太原城聽習時中山王氏與後唐李氏封境相接虞其覘間者并州城內不容外僧辯由此驅出遂於野外古塚間宿會武皇帝畋遊塚在圍塲中辯固不知方將入城赴講見旌旗騎卒縮身還入穴中武皇疑令擒見問其故遂驗塚中敷草座案硯疏鈔羅布遂命入府供養時曹太后深加仰重辯訴於太后曰止以學法為懷久在王宮不樂如梏械耳武皇縱其自由乃成其業洎王處直平乃歸中山講訓補故伽藍無不諧願有婦人陳氏布髮掩地請辯蹈之撰上生經鈔為學者所貴時號辯鈔者是後終於此寺焉</p>
</div>
<div class='div-other'><a id='mulu4070' />
<p class='h4'>虛受</p><p>按宋高僧傳虛受嘉禾禦兒人也納戒後於上都習學內外博通傳講數本大經論不憚宣導咸通中累應奉聖節充左街鑒義輩流孰不弭伏及廣明中京闕盜據逃難邐迤抵越大善寺同好者命講涅槃維摩二經即天祐年中也因憤謙雅等師釋崇福疏繁略不中其猶以水濟水終無必濟焉遂撰義評鈔十四卷同光中方畢軸又因講俱舍論疏有賈曾侍郎序次僧圓暉序皆著鈔解之其文富贍昔嘗染指知焉受於涅槃辯而非略仍多駮議小遠之疏免為青蠅之玷餘則法華百法唯識各有別行義章受性且狷急與人不同畜弟子無一可中嘗自執爨饌齋食柴生火滅復吹又熸怒發汲水沃之終日不食而講焉及晚年眼昏甚登師子座戴竹笠而講貫目不閃爍爾或譏其慢眾受亦不介意屬武肅王錢氏按部至越遂出謁見王素嚮風乃加優禮言勞再三暨乾化中於會稽開元寺度戒命之充監壇選練吳會間行此職者自受始也王表於朝廷薦其紫衣莊宗制賜行人齎至營丘時受講當上生經疏序至若洪鐘而虛受受捨麈柄言曰某得名無典實今後更為虛受小子議之乃狀聞王王曰此僧必無恩命分何名虛受乎至同光乙酉歲受終迨海艦齎誥牒來稽其終日正到青社果符武肅之言有文集數卷述義章三十餘卷行之於代</p>
</div>
<div class='div-other'><a id='mulu4071' />
<p class='h4'>可周</p><p>按宋高僧傳可周俗姓傅晉陵人也出家於本部建元寺循良厥性切問於勤友生勉之曰非其地樹之不生今豫章經謂之江論謂之海胡不往請業乎周感其開導挈囊達彼遇雲表法師盛集窮法華慈恩大疏日就月將斡運深趣昭宗初自江西迴台越之間命其啟發梁乾化二年受杭州龍興寺召開演黑白眾恆有半千兩浙武肅王錢氏命於天寶堂夜為冥司講經鬼神現形扈衛往往人覩焉嘗有祭銅官祠神巫氏久請不下後附巫曰吾隨從大神去西關天寶堂聽法方迴武肅王聞而鄭重賚周中金如意并鉢紫衣一副加號精志通明焉以天成元年終於觀音院本房初周乾寧四年戾止台州松山寺講疏闕鈔遂依疏節成五卷曰評經鈔音訓五帖解宣律師法華序鈔一卷行於浙之左右弟子相繼不絕</p>
</div>
<div class='div-other'><a id='mulu4072' />
<p class='h4'>貞誨</p><p>按宋高僧傳貞誨姓包氏吳郡常熟人也年始十三出家於本州龍興寺其性沈靜分陰是競方踰一稔誦徹法華經如是恆業日周二部年十九於揚州擇名師受具足法自爾西之伊洛北抵晉郊凡有講筵下風求益覈其經論窮其性相輩流之間罕齊馳騖至於非朋弱友棄背如也唐天祐元年至今東京相國寺寓舍講導法華經十許徧人未歸重則知奇貨之售亦有時焉及梁氏都於是京人物委輪貞明二年會宋州帥孔公仰誨風規知其道行便陳師友之禮捨俸財置長講法華經堂於西塔院從此翕然盛集誨旁讀大藏教文二時行道精進罔疲凡世伎術百家之言黜於議論之外誡門徒曰異端之說汩亂真心無記不熏何須習俗吾止願為師子吼不作野犴鳴也但專香燭塗掃以內院為息肩之地至後唐清泰二年二月十日召弟子五十餘人自具香湯澡浴令唱上生禮佛罄捨衣資為非時僧得施半齋僧訖至十一日望空合掌云勞其眾聖排空相迎滿百徒侶爾日皆聞天樂之音頃刻而卒俗壽七十三僧臘五十四於寺講貫三十餘年經講計三十七座覽藏經二徧修彌勒內院業以其年二月十八日葬浚郊東寺莊之原幡幢威儀緇白弟子約千餘人會送焉</p>
</div>
<div class='div-other'><a id='mulu4073' />
<p class='h4'>可止</p><p>按宋高僧傳可止姓馬氏范陽大房山高丘人也年甫十二迥有出俗之心依憫忠寺法貞律師年十五為息慈辭師往真定習學經論時大華嚴寺有仁楚法師講因明論止執卷服膺三徧精義入神眾推俊邁有老宿維摩和尚者釋門之奇士也問楚師曰門人秀拔孰者為先曰有幽州沙彌者溫故知新厲精弗懈於是求見遂質問勝軍比量隨難應變辭不可屈維摩曰後生可畏契經所謂雖小不可欺也遂率力請止開講恆陽緇素無不欽羨焉迨十九歲抵五臺山求戒於受前方便感文殊靈光爥身<span class='corr'>已</span>而歸寧父母及師於寺敷演二十三往并部習法華經百法論景福年中至河池有請講因明後於長安大莊嚴寺化徒數載乾寧二年進詩昭宗賜紫袈裟應制內殿本道劉仁恭者㨿有北門控扼蕃漢聞止之名移書召歸故鄉其父與師相次物故母猶在堂止持盂乞食以供甘旨行誦青龍疏三載文徹忽有巨蟒見於房矯首顧視似有所告時同院僧居曉博物釋子也且曰蛇則目睛不瞬今其動乎得非龍也止焚香祝之曰貧道念青龍疏營齋養母苟實龍神軫念希值一檀越居數日燕師家子曰制勝司徒召申供養時莊宗遣兵出飛狐以圍之歷乎年載百穀湧貴止頓釋憂懼未幾燕陷劉氏父子俘歸晉陽止避亂中山節度使王處直素欽名譽請於開元寺安置逐月供俸止著頓漸教義鈔一卷見行於代天成三年戊子王師問罪定州陷焉招討使王晏休得瀛王馮道書令尋止既見以車馬送至洛京河南尹秦王從榮優禮待之奏署大師號文智焉於長壽淨土院住持應順元年甲午正月二十二日忽微疾作召弟子助吾往生念彌陀佛奄然而化俗年七十五僧臘五十六閏正月二日茶毗收遺骨至清泰二年四月八日建塔於龍門山廣化寺之東南隅止風神峭拔戒節孤高百家子史經目無遺該博之外尤所長者近體聲律詩也有贈樊川長老詩流傳人口在定州日中山與太原互相疑貳諸侯兼并王令方欲繼好息民因命僧齋於慶雲寺會有獻白鵲者王曰燕人詩客試為詠題止即席而成後句云不知誰會喃喃語必向王前報太平王欣然詩人李洞者風骨僻異慕賈閬仙之模式景福中在河池相遇贈止三篇時宰相孫公遲趙公鳳馬公裔孫竇旱士夢徵符侍郎蒙李侍郎詳皆唱予和汝塤箎韻諸止頃在長安講罷遊終南山逍遙園是姚秦什法師譯經之地年代寖深鞠為茂草且曰吾為釋子忍不興乎奏昭宗乞重修帝允仍舊賜草堂寺額後請樊川淨休禪伯聚徒談元矣及在洛也講外長誦金剛經不知紀極昔多居終南山崆峒山故有三山集詩三百五十篇盛行於時弟子修文修智修行微見師之道焉</p>
</div>
<div class='div-other'><a id='mulu4074' />
<p class='h4'>如敏</p><p>按宋高僧傳如敏閩人也始見安禪師遂盛化嶺外誠多異迹其為人也寬綽純篤無故寡言深憫迷愚率行激勸劉氏偏霸番禺每迎召敏入請問多逆知其來驗同合契廣主奕世奉以周旋時時禮見有疑不決直往詢訪敏亦無嫌忌啟發口占然皆准的時謂之為乞願乃私署為知聖大師初敏以一苦行為侍者頗副心意呼之曰所由也一日隨登山脊間却之潛令下山迴顧見敏入地焉苦行隱草中覆其形久伺之乃出往迎之問曰師焉往乎曰吾與山王有舊邀命言話來如是時或亡者乃穴地而出嚴誡之曰所由無宜外說洩吾閑務後終於住院全身不散喪塔官供今號靈樹禪師真身塔</p>
</div>
<div class='div-other'><a id='mulu4075' />
<p class='h4'>全宰</p><p>按宋高僧傳全宰姓沈氏錢塘人也孩抱之間不喜葷血其母累覩善徵勸投徑山法濟大師削染及修禪觀亭亭高竦不雜風塵慕十二頭陀以飾其行諺曰宰道者焉迨乎諸方叅請得石霜禪師印證密加保任入天台山闇嚴以未其志也伊巖宗寒山子所隱對峙皆魑魅木怪所叢萃其間宰之居也二十餘年惡鳥革音山精讓窟其出入經行鬼神執役或掃其路或侍其旁或代汲泉或供採菓時時人見宰未嘗言後天成五年徑山禪侶往迎歸鎮國院居終於出家本院焉</p>
</div>
<div class='div-other'><a id='mulu4076' />
<p class='h4'>鴻莒</p><p>按宋高僧傳鴻莒姓唐氏永嘉人也早出家於越州龍宮寺始則誦法華經全部得度裹足往趨長安學律因讀化度寺碑時有舉人旁聽見莒目瞻多行異之知能背碑請莒誦之儒生覆其文了無一悞又相將去崇聖寺亦然而多強記輩流所推言歸故鄉請受二眾依止其細行也生來未嘗叱其狸犬豈况諸餘乎然晝夜行道誦經有鬼神扶衛或為然燭或代添香皆鬼物也天成三年戊子水澇之後報之以大旱民薦饑饉有強盜入其室莒待之若賓客躬作粥飯飼之曰徐徐去山深無人汝曹為天災所困耳盜者拜受而去弟子中欲襲其不備莒曰非我弟子我捨此未入深山矣諸子罷輕襲之意長興癸巳歲中恬然無疾跏趺儼然長逝至三更手敲龕門者三弟子哭泣啟開云吾告汝等與吾換新衣裳緣佛土諸上善人嫌吾服章不淨易畢便終七日頂暖時院中有巨犬三能猛噬遷塔日隨人馴狎時山中麏鹿飛鳥相叅犬無摰猛獸不驚奔葬後有虎繞墳嘷叫其感物之情如是有弟鴻楚並高行為時所重</p>
</div>
<div class='div-other'><a id='mulu4077' />
<p class='h4'>道賢</p><p>按宋高僧傳道賢不知何許人也持諷孔雀王經以為日計末則受瑜伽灌頂法持明之功愈多徵應嘗夜夢佛攜賢行步步蹈履濃雲若乘剛焉每行不知幾百里而指之曰此摩竭陀國此占波國南印度西印度迦濕彌羅等國且行且記喜躍不勝及寤覺冥解五天梵音悉曇語言時西域僧到岐下葱嶺北諸胡僧往往偽稱五印人賢以一接語言先斥之曰汝是某國人北戎南梵無敢紿之隴坻道俗皆稟承密藏號阿闍黎也迨長興末明宗晏駕立從厚為帝鳳翔清泰不恭其命遣王思同帥師伐之清泰乃嬰城自守清泰問賢曰危甚矣如何對曰召竇八郎可逆知勝負也清泰出乘城撫眾其竇八介甲持戈來馬前作迎鬥之狀跳躍已解甲投戈而走賢曰此外敵必降之象也果如斯說清泰乃擁兵而東召賢俱行入洛即帝位歟改元曰清泰賢奏曰年號不佳何邪水清石見至二年勅移并州晉高祖為天平軍乃阻兵自固潛連契丹長驅入洛清泰自焚果石見之應矣晉兵未至賢先終於洛今兩京傳大教者皆法孫之曾元矣竇八郎者岐人也家且富焉自荷器鬻水言語不常唯散髮披衣狂走與李順興相類或遇牛驢車必撫掌而笑迨死焚之火聚中盡化金色胡蝶而飛去或手掬衣扇行之歸家供養焉</p>
</div>
<div class='div-other'><a id='mulu4078' />
<p class='h4'>誠慧</p><p>按宋高僧傳誠慧元禮之宗盟祖派蔚州靈丘之故邑父母深信注意清凉因瞻大聖之容乃乞興邦之子既而有孕遂誕賢童纔當丱年器榦天假自詣臺山永為佛子時真容殿釋法順覩其儁哲化以苦空勸捨俗衣令披法服暨登具足尤習毗尼自後孤遊谿谷多處林泉有王子寺僧湛崇等請居茲寺慧主任之餘暇內外典教靡捨斯須供瞻精嚴非不勤恪恆轉華嚴經數盈百部每至卷終懇發願曰以我捧經之手救彼苦惱之人而屬武皇與梁太祖日尋干戈中原未定武皇中流矢創痛楚難任思憶慧師翹想焚香痛苦乃息遙飛鴈帛遠達鷄園命下重巒迎歸丹闕武皇躬拜感謝慈悲便號國師矣後乞歸本寺金峰顯耀玊樹相依九州之珍寶皆來百寺之樓臺普建莊宗即位詔賜紫衣次宣師號慧堅不受帝復宣厥後再朝天闕更極顯榮受恩一月却返五臺同光三年乙酉歲十二月囑累門人廷珪曰吾今化緣將畢為吾進遺表達於宸聽宜各努力理無相代言訖入丈室右脅而終也俗齡五十僧臘三十帝聞惻愴遣高品監護喪筵仍勅賜祭三朝火燼五色骨存收取舍利而起塔焉諡曰法雨塔曰慈雲也</p>
</div>
<div class='div-other'><a id='mulu4079' />
<p class='h4'>無迹</p><p>按宋高僧傳無迹姓史氏朔方人也當宣宗御宇佛法中興大中九年年正十三決志捨家投白草院法空大師為弟子操執密縝拂攘囂塵咸通三年用賓於京室得戒度於西明寺矣凡於百藝悉願遊焉慕林定威能畫戴安道能琴我則講貫之餘兼而綜習先是唐恆夫嘗作鎮朔方後於輦下相遇以家僧之禮待焉蓋知言行相高復能唱導聞恆夫白兩街功德使請隷西明寺旋屬懿宗皇帝於鳳翔法門寺迎真身右宣副使張思廣奏迹充乎讚導悅懌上心宣賚稠厚光啟中傳授佛頂熾盛光降諸星宿吉祥道塲法歸本府府帥韓公聞其堪消分野之災乃於鞠塲結壇修飾而多感應景福中太尉韓公創修廣福寺奏迹住持皆以律範繩之塞垣間求戒者必請為力生焉梁乾化丙子歲中書令韓公洙奏署師號曰鴻遠後唐同光三年乙酉歲四月一日坐終於丈室筋骨如生風神若在蕃漢之人觀禮稱歎曰昔至德中當府龍興寺有高士辯才坐亡遂漆布之乾寧元年府帥舉奏敕諡曰能覺今迹師可不異時而同事哉中書令韓公命工布漆焉莊宗朝軍府從事薛昭紀為碑頌德云</p>
</div>
<div class='div-other'><a id='mulu4080' />
<p class='h4'>晉光</p><p>按宋高僧傳晉光宇登封姓吳氏永嘉人唐史官左庶子兢之裔孫也幼捨家於陶山寺剃度居必介然不與常人交雜好自標遇慢易緇流多作古調詩苦僻寡味得句時有得色長於草隷聞陸希聲謫宦於豫章光往謁之陸恬靜而傲氣居於舟中凡多回投刺且不之許接一日設方計干謁與語數四苦祈其草法而授其五指發鐙訣光書體當見遒健轉腕迴筆非常所知乃西上昭宗詔對御榻前書賜紫方袍後謁華帥韓建薦號曰廣利自華下歸故鄉謁武肅王錢氏以客禮延之而性畔岸弗愜王情乃歸甬東終焉有文集為知音者所貴出筆法弟子從瓌溫州僧正智琮皆得墨訣有朝賢贈歌詩吳內翰融羅江東隱等五十家僅成一集時四明太守仰詮素重光高蹈躬為喪主理命令葬後三年准西域焚之發棺儼若生相髭髮爪皆長茶毗收舍利起小塔焉則後唐長興中也</p>
</div>
<div class='div-other'><a id='mulu4081' />
<p class='h4'>令諲</p><p>按宋高僧傳令諲姓楊氏<span class='corr'>陝</span>府閿鄉人也幼而履操志求出俗得本邑之師授淨名經年既應法乃納戒律大小乘教兼而學之於名數法門染成淳粹彌陀中觀斡及膏腴聲光振發莫之與京因遊洛南長水遇歸心檀信構伽藍就中講貫一論一經三十載中宣化計各五十餘徧日別誦維摩上生以為恆課執行持心而絕瑕纇遠近宗承若望梅者得飲焉以清泰二年乙未歲終於邑寺春秋七十一法臘五十一其年遷於山麓徇西域法火葬獲舍利學人檀越共建塔焉</p>
</div></div></div></div>
</div><!-- end of div[@id='body'] -->
</body></html>