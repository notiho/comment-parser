<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu6003' />
<div class='div-other'><a id='mulu6004' />
<div class='div-other'>
<p class='h2'>欽定古今圖書集成博物彙編神異典　第二百十二卷目錄</p>
<ul class="">
<li>放生部總論
<ul class="">
<li>善誘文<span class="note-inline">(好生之德　人與物同　眾生愛戀性命　受用隨分說　五戒之首)</span></li>

<li>放生辨惑<span class="note-inline">(書放生會籍)</span></li>
</ul></li>

<li>放生部藝文一
<ul class="">
<li>報應問　宋何承天</li>

<li>與周捨論斷肉勅　梁武帝</li>

<li>荊州放生亭碑　元帝</li>

<li>放生池碑　唐顏真卿</li>

<li>放生篇　法苑珠林</li>

<li>跋放生池碑　宋歐陽修</li>

<li>奉詔鑿放生池銘<span class="note-inline">(并序)</span>　蔣延壽</li>

<li>善誘文序　陳鍊</li>

<li>龍樹庵放生池記　明周順昌</li>

<li>放生池記　<span class="corr">袾</span>宏</li>
</ul></li>

<li>放生部藝文二<span class="note-inline">(詩)</span>
<ul class="">
<li>放魚　宋王安石</li>

<li>次韻潛師放魚　蘇軾</li>

<li>西湖秋涸東池魚窘甚因會客呼網師還之西池為一笑之樂夜歸被酒不能寢戲作放魚　前人</li>

<li>復次放魚前韻答趙承議陳教授　前人</li>

<li>放生詩十首書王堇父慈無量集以凡百畏刀杖無不愛壽命為韻<span class="note-inline">(錄八首)</span>　明陶望齡</li>

<li>東坡作戒殺詩貽陳季常季常自後不復殺岐亭之人多化之有不食肉者適有感於吾里宴會之侈因和前韻得二詩示閑仲肯倡此戒於里中不也　前人</li>
</ul></li>

<li>放生部紀事</li>

<li>放生部雜錄</li>
</ul></div>
<p class='juan'>神異典第二百十二卷</p>
<div class='div-other'><a id='mulu6005' />
<p class='h2'>放生部總論</p>
<div class='div-other'><a id='mulu6006' />
<p class='h3'>善誘文</p>
<div class='div-other'><a id='mulu6007' />
<p class='h4'>好生之德</p><p>天地以好生為德故羽毛鱗介無一不遂其性諸佛以慈悲為念故蠢動含靈無一不適其情此無他只是存心廣大一切眾生皆吾愛子一切血屬皆吾性命則放生詎可緩耶世人當知戒殺止足以解物之冤若能放生不唯與物為恩又集無窮之福今人處世豈無所願子孫則欲其昌榮名利則欲其超勝以至學道學佛必欲善行圓滿早成正覺余見世人皇皇百計求是數者無一如意曾未知放生因果其效甚速不觀古人已驗之事難發好生慈悲之心漢楊寶救一黃雀報以玉環令生清白子孫其後震秉賜彪四世三公覩前人子孫昌榮如此則凡為子孫計者可不以放生為急乎宋莒公戲編竹橋以度羣蟻遂魁天下福祿壽考當世無比覩前人名利超勝如此則凡為名利計者可不以放生為急乎孫真人解衣贖蛇得水府活人之方遂登仙籍壽禪師盜錢放生恬不畏死遂為大善知識則道佛之獲報應又如何耶且放生之門非止一端或舉於四月八日供佛之時或施於慶喜誕日祝壽之際或遇本命或因疾痛或過門而見其無辜或出路而見其可憫皆因果也會稽丁銳撰</p>
</div>
<div class='div-other'><a id='mulu6008' />
<p class='h4'>人與物同</p><p>貪生畏死人與物同也愛戀親屬人與物同也當殺戮而痛苦人與物同也所以不同者人有智物則無智人能言物則不能言人之力強物之力微弱人以其無智不能自蔽其身以其不能言而不能告訴以其力之微弱不能勝我因謂物之受生與我輕重不等遂殺而食之凡一飲一食不得肉則不美至於辦一食又不止殺一物也食鳩鴿鵪雀者殺十餘命方得一羹食蚌蛤蝦蜆者殺百餘命方得一羹又有好美味求適意者則不止據現在之物順平常之理殺而食之或驅役奴隸遠致異品或畜養雞魚犬彘擇肥而旋殺生蟹投糟欲其味入鞭魚造膾欲其美細聚炭燒蚌環火逼羊開腹取胎刺喉瀝血作計烹煎巧意鬬飣食之既飽則揚揚自得少不如意則怒罵庖者嗟乎染習成俗見聞久慣以為飲食合當如此而不以為怪深思痛念良可驚懼縣令俞偉撰</p>
</div>
<div class='div-other'><a id='mulu6009' />
<p class='h4'>眾生愛戀性命</p><p>經云一切畏刀杖無不愛壽命故王克殺羊羊奔客而拜訴鄒文立殺鹿鹿跪而流淚驚禽投案請命於魏君窮獸入廬求生於區氏近者沈遇內翰通判江寧府時廚中殺羊屢失其刀窺之乃見羊銜刀而藏之牆下周豫學士嘗煑鱔見有鞠身向上而以首尾向湯者剖之見腹中有子乃知鞠身避湯者以愛子之故楊傑提刑遊明州育王山因晝臥夢有婦女十數人執紙若有所訴密遣人往視行廚果得蛤蜊十數枚訴者乃蛤蜊求生也有生愛戀其情如此當其被擒執時前見刀杖乞生無由旁見親聚欲戀不得抱苦就終銜悲向盡既受屠割復受鼎鑊種種痛苦徹入骨髓當此之時彼心如何今人或為湯火所傷或為針刀誤傷手足痛<span class='corr'>已</span>難忍必號叫求救至暫時頭昏腹痛或小可疾病便須呼醫買藥百般救療於我自身愛惜如此至於殺物則恣意屠宰不生憐憫未論佛法明有勸戒未論天理明有報應若不仁不恕惟知愛身不知愛物亦非君子長者之所當為也諦觀物情當念眾生不可不戒不可不戒知縣俞偉撰</p>
</div>
<div class='div-other'><a id='mulu6010' />
<p class='h4'>受用隨分說</p><p>佛言受即是空受謂受苦受樂及一切受用也如食列數味放筯即空出多騶從既到既空終日遊觀既歸即空又如為善事既畢其勤勞即空而善業具在為惡事既畢其快意即空而惡業具在若深悟此理則食可菲薄無過用殺害之冤債出可隨分無勞心苦人之煩惱游觀可息無放蕩廢事之愆尤善可勉為無懈怠因循之失惡可力戒無縱恣怨讎之罪余喜得此理願欲與人共之龍舒王日休撰</p>
</div>
<div class='div-other'><a id='mulu6011' />
<p class='h4'>五戒之首</p><p>佛言五戒以殺戒為首佛言十業以殺業為首楞伽經云若一切人不食肉者亦無有人殺害眾生由人食肉故屠者殺以販賣若能悉捨不食是真修行堪受一切人天供養若於食肉未能盡斷願且以漸次方便除去殺心或者不食四等肉一者曾見殺則不食二者曾聞殺則不食三者人專為我殺則不食四者家所自殺則不食如是而戒既不廢常食且於眾生無殺害意至一蚤虱蚊蚋形雖微小其遭殺受痛亦與牛羊一等勿謂微小便輕殺之至於蛇蝮蜂蝎偶現前未曾傷人勿謂螫無便輕殺之至於籠養飛鳥擊閉走獸為其音聲形狀可以悅吾耳目為我玩樂令彼憂愁又何不仁也若放之山林使得自在何異罪囚得脫牢獄今日自戒矣遂生慈心慈心既堅當世世無殺物之意一身自戒則一家必不殺一家不殺則一鄉必漸效之其為功利不可稱量佛語無虛理又明白仁人君子幸垂聽而無忽也縣令俞偉撰</p>
</div></div>
<div class='div-other'><a id='mulu6012' />
<p class='h3'>放生辨惑</p>
<div class='div-other'><a id='mulu6013' />
<p class='h4'>書放生會籍</p><p style="margin-left:1em">芝亭張子雲來王子與諸善友以萬曆辛丑仲夏朔創放生會於城南因書雲棲大師放生文會籍之首復命鄙言贅於末簡予惟慈心功德昔賢<span class='corr'>已</span>詳無俟復論第取聾俗所排堅難猝破者略為答語數條以解羣惑嗟乎蚊蚋生人虎狼生肉自古<span class='corr'>已</span>有斯語矣而白首之士猶迷而不解是為飽氏弱子笑也</p>
<p>問仁者當宏濟蒼生拯扶赤縣何必留情微物效彼小慈終同兒子之嬉豈有丈夫之槩</p>
<p>答事有宏微心無巨細捉象擒免獅子之全力具存纖草喬林一雨之普霑靡異然則心非大也豈嫌善小而不為心非小也安見小事之非大必如子言則畜池無相鄭之功而祝網豈王殷之略哉不知天心等愛道眼普觀舉斯心既無廣隘之殊論物命亦何貴賤之別故寒生頓貴肖翹等活萬人世主圖王觳觫優於天下寧當暴殄但貴擴充</p>
<p>問親親仁民仁民愛物序分先後施有重輕當圖厥重先置茲輕後</p>
<p>答以劫盜而為奉養不若止盜以寧親以屠劊而效布施不若損施而全命蓋一忍而生百忍亦一慈而該百慈愛親者不敢惡於人則濟眾者寧當殄乎物昔有懦士曾處圍城始雖蒙被而猶戰兢後則登陴而親捍禦乃謂人曰勇可習乎夫勇由血氣猶以習增仁乃性生豈難漸學故當滋吾生意遠彼殺機生為至順故好生即召順之階殺是極違故遠殺乃去違之要若能時時救物念念利生將使戾夫汎愛如轉春色於寒柯逆子承歡若濬源泉於勺水矣</p>
<p>問物既旁生與人非類若網罟畢弋不設於先王則鳥跡獸蹄必交於中國雖云愛物終至妨人且雞鷺長生蛙魚不殺其類充塞恐無所容</p>
<p>答獸游茂草魚躍淵泉並育並生豈妨豈礙今蜀不食蟹楚不捕蛙未聞楚蜀之鄉純為蛙蟹所據殺之而類乃滋盛不殺而生反不蕃人羊之言其故可痛問鱗鬣未舒網罟隨入既難逃死奚用放生婦人之仁哲士所笑</p>
<p>答凡有生命總是無常人亦同然非止於物儻以物命難延理當烹煑亦將謂人生無幾便可誅戮然獄中必殺之囚牀上臨危之病療者猶欲留連於朝夕刑官亦必展轉於秋冬此決死而尚冀其生彼更生而未必即死况夫放救之舉本吾慈憫之心眼見其生便似永投生路手援其死即如永脫死門則死何必豫疑生何須終保乎</p>
<p>問眾生就死極多此會放生極少救一漏萬何取普周</p>
<p>答愛以心行慈由術運昔云仁術尚不妨殺羊以易牛今者慈心亦何害救一而漏萬惟心惟術自普自周故數錢布施量等大千况眾命更生功豈小補濟旱元非一溉終愈立稿之他苗繞塔豈合遊畋亦喻投湯之勺水且愚人適口智者娛心但知適口之可甘不識娛心之大快是故涸鱗乍濕籠羽更騫方遊釜鬵而倏返江湖將就刀砧而俄辭絆縶似赴市曹而逢赦如遭寇虜而獲還躑躅方甦悠洋忽逝於是在濠知樂對水忘饑覩此生全覺輕安之在我慶其離脫如重恙之去身彼箸下萬錢食前方丈三寸舌外美惡何知一臠飽餘腥羶可厭其為娛樂曾有幾何豈若脫彼命於生死之間怡吾心於飛躍之際浣情溔淼同斯縱壑之歡送目煙雲偕此排空之樂然則眾所營者口腹吾所娛者神情取適正同心口有別耳</p>
<p>問物元非物生亦無生但須究了一心即是曲成萬物投崕割肉尚屬有為贖蚌放螺徒滋勞費</p>
<p>答究窮至理雖何死而何生曲徇物情亦欣生而哀死蓋以眾有即真無之域涉事即融理之門若執無為而病有為則無為之談適資慳吝執無生而訾放生則無生之說反助貪殘既噉肉而無礙真修豈放生而反乖妙理即如所謂投崕割肉則身命盡忘餵虎飼鷹則悲心彌廣運悲心而有為之功斯著祛身命而無生之旨冥符今則所重者己身所輕者物命寶自命既宛爾貪生殺他身乃托無生死斯又與於不仁之甚加諸俗士數等矣</p>
</div></div></div>
<div class='div-other'><a id='mulu6014' />
<p class='h2'>放生部藝文一</p>
<div class='div-other'><a id='mulu6015' />
<p class='h3'>報應問</p><p class="byline">宋何承天</p><p>西方說報應其枝末雖明而根本常昧其言奢而寡要其譬迂而無徵乖背五經故見棄於先聖誘掖近情故得信於季俗夫欲知日月之行故假察於璇璣將申幽冥之信宜取符於見事故鑑燧懸而水火降雨宿離而風雲作斯皆遠繇近驗幽以顯著者也夫鵝之為禽浮清池咀春草眾生蠢動弗之犯也而庖人執焉尠有得免刀俎者燕飜翔求食唯飛蟲是甘而人皆愛之雖巢幕而不懼非直鵝燕也羣生萬有往往如之是知殺生者無惡報為福者無善應所以為訓者如彼所以示世者如此余甚惑之若謂燕非蟲不甘故罪所不及民食芻豢奚獨嬰辜若謂禽豕無知而人識經教斯則未有經教之時畋漁網罟亦無罪也無故以科法入中國乃所以為民陷穽也彼仁人者豈其然哉故余謂佛經但是假設權教勸人為善耳無關實敘是以聖人作制推德翳物我將我享實膺天祐固獲三品賓庖豫焉若乃見生不忍死聞聲不食肉固君子之所務也竊願高明更加三思</p>
</div>
<div class='div-other'><a id='mulu6016' />
<p class='h3'>與周捨論斷肉勅</p><p class="byline">梁武帝</p><p>眾生所以不可殺生凡一眾生具八萬戶虫經亦說有八十億萬戶虫若斷一眾生命即是斷八萬戶虫命自死眾生又不可食者前所附虫雖已滅謝後所附虫其數復眾若煑若炙此斷附虫皆無復命利舌端少味害無量眾生其中小者非肉眼能觀其中大者灼然共見滅慈悲心增長惡毒此實非沙門釋子所可應行</p>
</div>
<div class='div-other'><a id='mulu6017' />
<p class='h3'>荊州放生亭碑</p><p class="byline">元帝</p><p>魚從流水本在桃花之源龍處大林恆捻浮雲之路豈謂陵陽垂釣失雲失水莊子懸竿吞鉤吞餌雖復元龜夜夢終見取於宋王朱鷺晨飛尚張羅於漢后譬如黃雀伺蟬不知隨彈應至青鸇逐兔詎識扛鼎方前北海之飡鸚鵡未始非人西王之使傳信誰云賤鳥故知魚鳥之觀俱在好生欲使金牀之鴈更返衡陽之侶雪山之鹿不充食萍之宴</p>
</div>
<div class='div-other'><a id='mulu6018' />
<p class='h3'>放生池碑</p><p class="byline">唐顏真卿</p><p>皇唐七葉我乾元大聖光天文武孝感皇帝陛下以至聖之姿屬艱虞之運無少康一旅之眾當祿山強暴之初乾鞏勞謙勵精為理推誠而萬方胥悅克己而天下歸仁恩信侔於四時英威達於八表功庸格天地孝感通神明故得回紇奚霫大食盾蠻之屬扶服萬里決命而爭先朔方河東平盧河西隴右安西黔中嶺南河南之師鳩合五年推鋒而効死摧元惡如拉朽舉兩京如拾遺慶緒遁逃<span class='corr'>已</span>蒙赤族之戮思明跧伏行就沸鼎之誅拯已墜之皇綱據再安之宗社迎上皇於西蜀申子道於中京一日三朝大明天子之孝問安視膳不改家人之禮蒸蒸然翼翼然真帝皇之上儀誥誓所不及也歷選內禪生人<span class='corr'>已</span>來振古及隋未有如我皇帝者也而猶嫗煦萬類勤勞四生乃以乾元二年太歲己亥春三月己丑端命左驍衛右郎將史元琮中使張廷玉奉明詔布德音始於洋州之興道洎山南劍南黔中荊南嶺南江西浙江諸道訖於昇州之江寧秦淮太平橋臨江帶郭上下五里各置放生池凡八十一所蓋所以宣皇明而廣慈惠也易不云乎信及豚魚書不云乎洎鳥獸魚鼈咸若古之聰明睿知神武而不殺者非陛下而誰昔殷湯克仁猶存一面之網漢武垂惠纔致銜珠之答雖流水救涸寶勝稱名蓋事止於當時尚介祉於終古豈我今日動者植者水居陸居舉天下以為池罄城中而蒙福乘陀羅尼加持之力竭煩惱海生死之津揆之前古曾何髣髴微臣職沗方面生丁盛美受恩寖深無以上報謹緣阜陶奚斯歌虞頌魯之義述天下放生池碑銘一章雖不足雍容明聖萬分之一亦臣之精懇也敢刻金石著其詞曰明明皇帝臨下有赫至德光天乾元啟續緯武戡亂經文御曆孝感神明義形金石仁覆華夏恩加蠻貊道冠巍巍威深虩虩遘茲多難克廣丕績慶緒致誅思明辟易人道助順天道惡逆撲滅之期匪朝伊夕乘此寶祚永康宗祏業盛君親功崇列辟交禪之際燦然明白迥映來今孤高往策去殺流惠好生立則率土之濱臨江是宅遂其生性庇爾鱗翮環海為池周天布澤致茲忠厚罔弗怡懌動值依仁飛潛受護流水長存從稱往昔寶勝如來疇庸允格德力無競慈悲孔碩相時傳聞尚賴弘益矧在遭遇其忘敷錫真卿勒銘敢告凡百</p>
</div>
<div class='div-other'><a id='mulu6019' />
<p class='h3'>放生篇</p><p class="byline">法苑珠林</p><p>葢聞兀兀雜類莫不貪生蠢蠢迷徒咸知畏死所以失林窮虎乃委命於廬中鍛翮驚禽遂投身於案側至如楊生養雀寧有意於玉環孔氏放龜本無情於金印而冥期弗爽雅報斯臻故知因果業行皎然如日且大悲之化救苦為端弘誓之心濟生為本但五部名族皆以列鼎相誇三市遊民莫不鼓刀成務羣生何罪枉見刑殘含識無[億-音+(天*天)]橫逢葅醢致使怨魂不斷苦報相酬今勸仁者同修慈行所有危怖並存放捨縱彼飛沈隨其飲啄當使紫鱗赬尾並相忘於江湖錦臆翠毛等逍遙於雲漢或聽三歸而悟道何異瞽龍聞四諦而生天更同鸚鳥共立長壽之基同招永命之果也</p>
</div>
<div class='div-other'><a id='mulu6020' />
<p class='h3'>跋放生池碑</p><p class="byline">宋歐陽修</p><p>右放生池碑不著書撰人名氏放生池唐世處處有之王者仁澤及於草木昆蟲使一物必遂其生而不為私惠也惟天地生萬物所以資於人然代天而治物者常為之節使其足用而取之不過萬物得遂其生而不夭三代之政如斯而已易大傳曰庖犧氏之王也能通神明之德以類萬物之情作結繩而為網罟以佃以漁蓋言其始教民取物資生而為萬世之利此所以為聖人也浮屠氏之說乃謂殺物者有罪而放生者得福苟如其言則庖犧氏遂為人間之聖人地下之罪人矣</p>
</div>
<div class='div-other'><a id='mulu6021' />
<p class='h3'>奉詔鑿放生池銘<span class='note-inline'>(并序)</span></p><p class="byline">蔣延壽</p><p style="margin-left:1em">上即位之十七年聖治日益光明廟社奠安宮闈咸若包戈臥鼓革戎均福南北之驛軺傳相望萬里耕桑有生咸樂五月己亥建言者舉唐肅宗乾元故事命天下復置放生池上以祝聖人萬年之壽下以廣子孫百億之傳制曰可諸路承命奉行惟謹通海斗牛東鄙厥壤惟魚鹽是富其郡城池及浪山東西二方潮夕通注縈環浩渺所養尤眾爰即乃地以嚴法禁而守臣蔣延壽既勉率厥職仰體丁寧之意乃言曰萬物在天地間其品類雖殊其性則一性一則仁一自其異者觀之吳越甚遠自其同者觀之則與吾體無異曾子曰斷一木殺一獸不以其時非孝也中庸曰惟天下至誠為能盡人物之性皇帝以上聖之資紹開治綂施為措置舉得乎此以四陲為守故無此疆爾界之殊以不殺為武故弗尚戰勝攻取之績以省刑為治故雖笞罰有所不忍以藏於民為富故躬自約損不以為陋此四者好生之大本也乃綴以銘其辭曰</p>
<p>擾擾萬物囿於一形孰非吾仁請觀其生聖神迭興以德為政如乾之化性命各正南極於海北窮燕然億萬雖多生以安全曷云能全惟不好兵寧我屈己無戕我民天既佑助敵亦効順請命下吏去兵存信懽忻交通華戎來同一氣均和罔不滋豐帝命有司臨江之濱益爾深廣澤爾介鱗網罟弗施恩波洋洋之游之樂末以相忘海宇之間物性惟一上帝昭格降福孔碩俾壽而臧俾昌而熾俾我子孫本支百世時萬時億永作民主無有後艱受天之祐羣生既康干戈既息刻此銘詩以昭罔極</p>
</div>
<div class='div-other'><a id='mulu6022' />
<p class='h3'>善誘文序</p><p class="byline">陳鍊</p><p>丹穴老人吾家之長兄也僻好編集戒殺之文傳於世因戒而得善報者則編之因不戒而得惡報者則不敢編也雖然猶慮人不喜觀復以前賢警世格言運殽乎其間聊欲誘人之一覩也或問之曰丹穴老人何苦如是吾兄乃屈指笑而言曰予不願如楊寶得玉環予不願如宋郊奪魁選予不願如竇禹鈞有五枝芳予不願如黃兼濟登仙籍但願予在世蔬食菜羹不敢不飽飯蔬飲水樂在其中如斯而<span class='corr'>已</span>盡乎天年既沒之後願如壽師不見閻王徑歸淨土得幸西方聖人講論佛道且無輪迴之苦死喪之威豈不樂哉吾兄既得此理欲與世人共之俾弟鍊趣刊版而印施之目曰善誘文噫觀吾兄之所編則善誘之意可知矣</p>
</div>
<div class='div-other'><a id='mulu6023' />
<p class='h3'>龍樹庵放生池記</p><p class="byline">明周順昌</p><p>放生為佛法一門實眾德根本古德開導不啻<span class='corr'>已</span>詳近則獨甚於雲棲龍樹庵傅公固雲棲之所傳衣也戒律精虔一秉雲棲之教庵在白蓮涇寬廣不盈數畞而有法堂以供佛有禪堂以安僧有普同塔以厝闍毗之眾骨其環庵如帶則皆放生池也余暇日與文起朱德升過之欽其嚴淨見池之右有田畞許頗為池礙詢之為公家義田不可以售惟同區者得相轉移而里中殷汝良田適在跬步間因勸汝良施之聞於邑宰易之傅公募檀施吳經等捐貲鑿之而池觀遂完生亦日繁傅公向余稽首曰茲庵刱於萬曆丁未即以放生為願迄於今而未圓滿也以三寶之加被宰官之賜遂能竟此無上功德宰官固善因夙植冥修默證生生世世以有今茲抑貧衲竊有所進於宰官也身為比丘息心靜行度不能有所普度於世而自私自了諸佛所呵故動念必求利生利生必先不殺不殺之細而實者無如放生蓋力不能及人而姑及於物則惟比丘之行若夫宰官寸念之發生生無限其所生者豈惟蜎蠕蠢動即其所謂生者亦豈必相濡相沫為沾沾之小仁小惠<span class='corr'>已</span>哉應以宰官身得度者即現宰官身而為說法倘宰官之生生而猶夫比丘之生生恐非圓通第一矣且今者比丘之生生非宰官不成則知宰官能攝比丘行而宰官生生之念非比丘不觸比丘又能攝宰官行矣然比丘有願十餘年不能成就而成就於宰官之一念願力孰宏成就孰捷凡為宰官者尚其冥修默證無負此圓通矣乎余恍然顧文起德升而歎曰儒者多排釋氏以謂自私自了試證於傅公語云何故非傅公不聞此語因書以為記天啟元年正月旦</p>
</div>
<div class='div-other'><a id='mulu6024' />
<p class='h3'>放生池記</p><p class="byline"><span class='corr'>袾</span>宏</p><p>西湖古放生池也法久而敝實亡名存敝之久而安焉歲乙未余演圓覺於佛國山之南屏南屏故有池一時主會諸名士捐貲贖之植蓮其中斷漁業人既而予復鑿池上方既而北門有園園有池復贖之上方苦隘茲頗閒曠池聯比擴之則濊然成浸水涵而上出壘之則[山/隱]然成山循而界之則幽然成徑相其宜而樹之竹木則鬱然蔭而成林園以東為興福禪院旋而南為養濟院旋而西為得一道院養濟者號悲田聖主賢臣哀窮民之顛連無告者設也今之困燴餌伏質於刀砧必不可逃而待烹其無告尤甚貿而畜之池縱之林俾終保殘壽慈孰加焉佛示三福云慈心不殺而五福於箕疇亦壽為其最瀕殺而重壽之福孰加焉天地之大德曰生舜之德曰好生德一而已上清下寧侯王所以配兩間之久長貞萬物之壽命者恆於斯德孰加焉儒道釋三聖人之偉績鼎峙夫三方若環拱然而園介乎其中是曲阜之仁里摩朅之慈室西華長生葆真之靈宅天合而冥鄰也豈偶然之故歟乃菴其園曰長壽而園有荒廬數楹飾治之為供接引導師及當來慈氏尊像是役也始其事者予與化鄉宋君而諸上善人樂助而成斯美者得列書碑左云</p>
</div></div>
<div class='div-other'><a id='mulu6025' />
<p class='h2'>放生部藝文二<span class='note-inline'>(詩)</span></p>
<div class='div-other'><a id='mulu6026' />
<p class='h3'>放魚</p><p class="byline">宋王安石</p><p style="text-indent:0em" class="lg-abnormal"><div class='lg-row'>捉魚淺水中置之最深處當暑脫煎熬翛然泳而去豈無良庖者可使供<span class='corr'>匕</span>箸物我皆畏苦捨之寧啖茹</div>
</p></div>
<div class='div-other'><a id='mulu6027' />
<p class='h3'>次韻潛師放魚</p><p class="byline">蘇軾</p><p style="margin-left:1em">參寥子詩集載此詩其序云虛白齋與子瞻共坐有客饋魚於子瞻子瞻遣放之遂命賦是詩有使君事道不事腹[木*巳]菊終年食甘美之句子瞻遂次其韻</p>
<p style="text-indent:0em" class="lg-abnormal"><div class='lg-row'>法師說法臨泗水無數天花隨麈尾勸將淨業種西方莫待夢中呼起起哀哉若魚竟坐口遠愧知幾穆生醴况逢孟簡對盧仝不怕校人欺子美疲民尚作魚尾赤數罟未除吾顙泚法師自有衣中珠不用辛苦泥沙底</div>
</p></div>
<div class='div-other'><a id='mulu6028' />
<p class='h3'>西湖秋涸東池魚窘甚因會客呼網師遷之西池為一笑之樂夜歸被酒不能寐戲作放魚</p><p class="byline">前人</p><p style="text-indent:0em" class="lg-abnormal"><div class='lg-row'>東池浮萍半粘塊裂碧跳青出魚背西池秋水尚涵空舞闊搖深吹荇帶吾僚有意為遷居老守縱饞那忍膾縱橫爭看銀刀出瀺灂初驚玉花碎但愁數罟損鱗鬣未信長堤隔濤瀨濊濊發發須臾間圉圉洋洋尋丈外安知中無蛟龍種尚恐或有風雲會明年春水漲西湖好去相忘渺淮海</div>
</p></div>
<div class='div-other'><a id='mulu6029' />
<p class='h3'>復次放魚前韻答趙承議陳教授</p><p class="byline">前人</p><p style="text-indent:0em" class="lg-abnormal"><div class='lg-row'>擾擾萬生同大塊槍榆不羨培風背青丘已吞雲夢芥黃河復遶天門帶嘗譏韓子隘且陋一飽鯨魚何足膾東坡也是可憐人披抉泥沙收細碎誓將歸休八節灘又欲往釣七里瀨正似此魚逃網中未與造物遊數外且將新句調二子湖上秋高風月會為君更喚木腸兒脚扣兩絃歌小海</div>
</p></div>
<div class='div-other'><a id='mulu6030' />
<p class='h3'>放生詩十首書王菫父慈無量集以凡百畏刀杖無不愛壽命為韻錄八首</p><p class="byline">明陶望齡</p><p style="text-indent:0em" class="lg-abnormal"><div class='lg-row'>人生事腸腹及與口舌三二但取飽軟一乃司吾饞萬錢飾盤筵殉此徑寸甘下咽了無知理與木札兼晚食美葵蓼甚饑望虀鹽徑寸況易欺胡當信其婪半臠償一身債主真不廉人羊須臾理請君覩其凡介盧曉牛鳴冶長諸雀噦吾願天耳通達此音聲類羣魚泣妻妾雞驚呼弟妹不獨死可哀生離亦多慨閩語既嚶咿吳聽了難會寧聞閩人肉忍作吳人膾可憐登陸魚噞喁向人誶人曰魚口喑魚言人耳背何當破網羅施之以無畏</div>
</p><p style="text-indent:0em" class="lg-abnormal"><div class='lg-row'>挾弩隱衣袂入林羣鳥號狗屠一鳴鞭眾吠從之囂殺機翳胷中粲然若懸杓吾聞螳螂蟬能變琴者操至人秉慈尚虎象焉足調因果苟無徵視斯亦已昭與其噉羣生寧我吞千刀</div>
</p><p style="text-indent:0em" class="lg-abnormal"><div class='lg-row'>從事愁見拘波臣苦遭蕩蟈氏羣處囊悲鳴更相杖寄書<span class='corr'>已</span>成悔見夢徒增妄數錢贖爾至縛解羈囚放困極勢未遒蘇餘氣仍壯衘恩未忍去故作三回望何方絕網釣何處保無恙感激見深衷遲疑抱遐悵贈爾金口言努力此迴向耨水具功德蓮花好安養微施豈懷報往矣慎波浪羣蛙猶有情鼓吹西牕傍昔有二勇者操刃相與酤曰子我肉也奚更求肉乎互割還互噉彼盡我亦枯食彼同自食舉世嗤其愚還語血食人有以異此無</div>
</p><p style="text-indent:0em" class="lg-abnormal"><div class='lg-row'>吾聞豐坊生赤章呪蚤虱蚤虱食幾何討捕况已酷借問坊食者還當呪坊不弘恕聖所稱斯言非佞佛生物不可食熟已過時敗生既嫌腥膻敗時仍臭穢腥穢君所知胡為強吞嘬水火幻味香口鼻成災怪如蠅穢中育還以臭為愛及其生子孫居然臭穢內坑圊難久居蟲乎可為戒</div>
</p><p style="text-indent:0em" class="lg-abnormal"><div class='lg-row'>豎首橫目人豎目橫身獸從獸者智攖甘人者勇鬥悲哉肉世界奚物獲長壽一虎當邑居萬人怖而走萬人俱虎心物命誰當救莫言他肉肥可療吾身瘦彼此電露命但當相閔宥共修三豎法人獸兩無負</div>
</p></div>
<div class='div-other'><a id='mulu6031' />
<p class='h3'>東坡作戒殺詩貽陳季常季常自後不復殺岐亭之人多化之有不食肉者適有感於吾里宴會之侈因和前韻得二詩示閑仲肯倡此戒于里中不也</p><p class="byline">前人</p><p style="text-indent:0em" class="lg-abnormal"><div class='lg-row'>人饑慕梁肉肉厭思茗汁徑寸神明倉蟯蛔爭暖濕珍味縱可窮饑飽要自得於我實腐餘於彼捐所急曲曲方塘邊擾擾牧雞鴨時哉謹棲止柳花作茵幕憐汝巢卵傾忍使羽毛赤每來待曲宴到甕浮太白漸為腰緩帶或遣頭穿幘釜熟薪且勞缾飽湯<span class='corr'>已</span>泣少損郇公廚鼎籩未為缺淡然天人糧請以羞主客一枕茶寮清時時共來集</div>
</p><p style="text-indent:0em" class="lg-abnormal"><div class='lg-row'>飲酒不盡樽啜肉不盡汁同生天地間念此相呴濕每見肉食人荳藿亦甘得臡牛挂脯林無乃非其急窻前能談雞欄旁自名鴨性命嗟有制俄爾膏鼎冪五蟲毛領殊共茲一腔赤蜣螂縱高飛曷思喓中白強力相噬吞何異虎而幘撫己胡功能忍彼釜底泣吾欲食稱事稍補百行缺乞汝耕饁餘施我不速客願同雀鴿馴欣然掌中集</div>
</p></div></div>
<div class='div-other'><a id='mulu6032' />
<p class='h2'>放生部紀事</p><p>太平廣記昆明池漢武帝鑿之習水戰中有靈沼神池云堯時洪水停船此池池通白鹿原人釣魚於原綸絕而去魚夢於武帝求去其鉤明日帝遊戲於池見大魚衘索曰豈非昨所夢乎取魚去鉤而放之帝後得明珠</p>
<p>江表志後主奉竺乾之教多不茹葷嘗買禽魚謂之放生</p>
<p>會稽先賢傳孔愉字敬康嘗至吳興縣餘干亭見人籠龜於路愉求買放之於溪中龜行至水反顧愉及封此亭侯而鑄印龜首迴屈三鑄不正有似昔龜之顧靈德感應如此愉悟乃取而佩焉</p>
<p>太平廣記晉咸康中豫州刺史毛寶戍邾城有一軍人於武昌市買得一白龜長四五寸置甕中養之漸大放江中後邾城遭石氏敗赴江者莫不沉溺所養人被甲入水中覺如墮一石上須臾視之乃是先放白龜既得至岸迴顧而去</p>
<p>晉陽守宗叔林得十頭龜付廚曰每日以二頭作臛其夜夢十丈夫皁衣袴褶叩頭求哀不悟而食二枚明夜復夢八人求命方悟乃放之後夢八人來謝</p>
<p>桓邈為汝南郡人齎四烏鴉作禮大兒夢四烏衣人請命覺忽見鴨將殺遂放之買肉以代還夢四人來謝而去</p>
<p>宋文帝元嘉三年春彭城劉樞字正一自江陵歸鄂下宿上明洲時夜月微明吟宴次忽二人扣舟高呼正一云我自鄂下來要見正一樞引首望之于岸下見二人各長五尺餘容貌華飾皆白服便出與語乃語樞曰久欲奉謁今會良時樞曰卿自鄂下來有何相謂一人曰聞君儒者也故修謁耳遂與同宴夜闌二人俱醉於飲處便臥樞甚異之及左右皆相目不敢言乃以被覆之及明尚寢欲喚因舉被見二魚各長五六尺眼雖動而甚困矣不敢殺乃舁致江中是夕樞夢二人衣白衣各執一珠放樞臥前不語而去及曉枕前二珠各徑寸乃是雙白魚也</p>
<p>冥報記尚書僕射鄭鮮之元嘉四年從大駕巡京至都夕暴亡乃倚靈几語家人曰吾壽命久盡早應過世賴比歲來敬信佛法放生布施以此功德延駐數年耳</p>
<p>南史隱逸傳始興人盧度字孝章有道術少隨張永北侵魏永敗魏人追急阻淮水不得過度心誓曰若得免死從今不復殺生須臾見兩楯流來接之得過後隱居廬陵西昌三顧山鳥獸隨之夜有鹿觸其壁度曰汝壞我壁鹿應聲去屋前有池養魚皆名呼之次第來取食乃去逆知死年月末明末以壽終</p>
<p>太平廣記秣陵令中山劉沼梁天監三年為建康監與門生作食次寵裏得一龜長尺許在灰中了不以燔炙而斃劉為設齋會放之於婁湖劉俄遷秣陵令梁劉之亨仕南郡嘗夢二人姓李詣之亨乞命之亨不解其意既明有人遺生鯉兩頭之亨曰必夢中所感乃放之其夕夢二人謝恩云當令君延一算</p>
<p>醒世錄陳嚴恭年弱冠請於父母願得五萬錢往揚州市易父母從之恭船載物去揚州數十里江中逢一船載黿將詣市賣之恭念黿當死因請贖之謂黿主曰我正有五萬錢願以贖之黿主喜取錢付黿而去恭盡以黿放江中其黿主別恭行十餘里船沒而死是日恭父母在家昏時有烏衣客五十人詣門寄宿井送錢五萬付恭父母曰公兒揚州附此錢歸願依數受也父怪愕疑恭死因審之客曰兒無恙但不須錢故附歸耳恭父受之後月餘恭還家父母大喜既而問附錢所由恭答無之父母說客形及附錢月日乃贖黿之日於是知五十客皆所贖黿也父母驚歎因共往揚州起精舍專寫法華經莊嚴清淨揚州道俗共相崇敬號為嚴法華</p>
<p>北齊書陸法和傳法和隱於江陵百里洲衣食居處一與苦行沙門同所泊江湖必於峰側結表云此處放生漁者皆無所得纔有所獲輒有大風雷船人懼而放之風雨乃定</p>
<p>學佛考訓天台智者大師初弘教觀戒殺放生陳隋之間多尚其教</p>
<p>宋高僧傳法江以慈憫為懷多逆知未來言無少悞嘗在房中謂門人曰外有萬餘人盡戴帽形且攣躪從吾乞救汝速出寺外求之不見人物弟子怪師之言何其倒亂徙倚之間有數十人荷擔來竹器中皆螺子江曰此其是歟命取錢贖之投於水中</p>
<p>佛祖綂紀乾元二年三月詔天下州軍臨江帶郭上下五里置放生池凡八十一所昇州刺史顏真卿撰碑</p>
<p>林下詩談貞元中有周存者性喜放生嘗放一鯉魚戲為詩極佳</p>
<p>靈應錄霅溪有漁人將簟籃捕魚往收之際見一鯉長數尺枕於簟上將鐵叉篸之不中看簟內有一小鯉魚思之此應是其子未取之隱於葦叢再候大者良久至游泳簟外求出其子漁者忽悟曰嘗聞殺鯉益罪乃謂其魚曰若有變異當放爾子其魚乃吐一條黃氣上有一僧長數丈其氣高二丈餘頃而沒漁者駭然遂開簟放其子相引跳躍漁者棄業於金山寺為僧至今存焉襲明子疑斯事召其僧詢之不虛黃德環家人烹鼈將箬笠覆其釜揭見一鼈仰把其笠背皆蒸爛然頭足猶能伸縮家人愍之潛放河涇間後家人因患熱將殛德環徙於河邊屋中夜有一物徐徐上身覺甚冷及曙視胷臆悉塗淤泥其鼈在上三曳三顧而去即日病差</p>
<p>太平廣記唐豫章民有熊慎者其父以販魚為業嘗載魚宿於江滸聞船內千百念經佛聲驚而察之乃船中諸魚也遂歎異而悉取放之不復以漁為業後鬻薪於石頭窮苦之甚嘗暮宿於江上忽見沙中光焰高尺餘就掘之得黃金數斤明日齋詣都市貨之市人曰此所謂紫磨金也酬緡數十萬熊氏由此殖產鉅富子孫於今存焉</p>
<p>唐江西觀察使韋丹年近四十舉五經未得嘗乘蹇驢至洛陽中橋見漁者得一黿長數尺置於橋上呼呻餘喘須臾將死羣萃觀者皆欲買而烹之丹獨憫然問其直幾何漁曰得二千則鬻之是時天正寒韋衫襖袴無可當者乃以所乘驢易之既獲遂放於水中徒行而去</p>
<p>靈應錄智鈞大師說天復中安吉有邨嫗家力粗備好修善長蔬食或見魚鼈之屬鳥雀之類皆贖而放之其子遂於龜背著放生字放於水中其龜又上岸沿回田畦間有一孔穴可深三二尺龜忽陊其中嫗子曰本將放爾命却落於此中乃攘臂取之龜即不見矣探得白金二定莫知其由</p>
<p>太平廣記偽蜀廣都縣百姓陳弘泰者家富於財嘗有人假貸錢一萬弘泰徵之甚急人曰請無慮吾先養蝦䗫萬餘頭貨之足以奉償泰聞之惻然已其債仍別與錢十千令悉放蝦䗫於江中經月餘泰因夜歸馬驚不進前有物光明視之乃金蝦䗫也</p>
<p>佛祖綱目延壽字冲元餘杭王氏子吳越王鎮杭州壽獻齊天賦年二十八為華亭鎮將屢以庫錢買魚放生事發坐死領赴市曹王夢老人引魚蝦數萬至云此皆稅務官所放者願王免其罪王遂赦之</p>
<p>佛祖綂紀真宗詔天下州郡放生池悉與興復無池之處沿江淮州郡近城五里並禁漁捕</p>
<p>天禧三年宰相王欽若出鎮錢唐率僚屬詣天竺靈山謁慈雲法師遵式請講法華師奏請西湖為放生池每歲四月八日郡人會湖上縱魚鳥為主上祝壽諸暨令潘華依普賢懺法不令捕江湖間魚及奉詔還闕夢魚為人形者數萬號哭沸天皆云長者去矣吾輩不免烹矣</p>
<p>仁宗時四明延慶法智師每歲佛生日放魚鳥祝聖壽郡以上聞敕樞密劉筠撰碑立於寺門</p>
<p>東坡志林予少不喜殺生時未能斷也近年始能不殺猪羊然性嗜蟹蛤故不免殺自去年得罪下獄始意不免既而得脫遂自此不復殺一物有見餉蟹蛤者皆放之江中雖知蛤在江中無活理然猶庶幾萬一便使不活亦愈於煎烹也非有所求覬但以親經患難不異雞鴨之在庖廚不復以口腹之故使有生之類受無量之怖苦爾猶恨不能忘味食自死物也予在黃州與陳憶季常往來每往過之輙作泣字韻詩一篇季常不禁殺故以此諷之季常既不復殺而里中皆化之至有不食肉者皆云未死神<span class='corr'>已</span>泣此語使人悽然也</p>
<p>善誘文蘇東坡自謂竄逐海上去死地將近心頗憂之願學壽禪師放生以證善果敬以亡母蜀郡太君程氏遺留簪珥盡買放生以薦父母冥福其子邁在東坡之側見其買放生盈軒蔽地或掉尾乞命或疎翅哀鳴邁憐悲其意亟請放之旁有侍妾名朝雲見邁衣衿有蝡動視之乃虱也妾遽以指爪隕其命東坡訓之曰聖人言近取諸身遠取諸物我今遠取諸物以生之汝今近取諸身以殺之耶妾曰奈齧我何東坡曰汝氣體感召而生者不可罪彼要當拾而放之可也今人殺害禽魚之命豈是禽魚齧人耶妾大悟自後罕茹腥物多食蔬菜而已東坡舅氏論之曰心即是佛不在斷肉東坡曰不可作如是言小人女子難感易流幸其作如是相有何不可</p>
<p>黃魯直謂子瞻曰鳥之將死其鳴也哀某適到市橋見生鵝繫足在地鳴叫不已得非哀祈於我耶子瞻曰某昨日買十鳩中有四活即放之餘者幸作一杯羹今日吾家常膳買魚數斤以水養之活者放而救渠命殪者烹而悅我口雖腥膻之欲未能盡斷且一時從權耳魯直曰吾兄從權之說善哉魯直因作頌曰我肉眾生肉名殊體不殊元同一種性只是別作軀苦惱從他受肥甘為我須莫教閻老到自揣看何如子瞻聞斯語愀然歎曰我猶未免食肉安知不受閻老之責乎</p>
<p>學佛考訓蘇子瞻知杭州於西湖立放生會後人因之</p>
<p>墨客揮犀熙寧中鞏大卿申者善事權貴王丞相生日即飯僧具疏籠雀鴿造相府以獻丞相方家會即於客宴開籠捐笏手取雀鴿跪而一一放之每放一鳥且祝曰願相公一百二十歲</p>
<p>鑑戒錄陳裕秀才下第遊蜀誓棄舉業唯事脣喙覩物便嘲大慈寺東地有放生池蜀人競以三元日多將鵝鴨放在池中裕當門書絕句云鵝鴨同羣世所知蜀人競送放生池比來養狗圖雞在不信闍黎是野狸自此放生者稍息矣</p>
<p>學佛考訓李景文嘗買魚放生後因餌丹砂中毒疽發於背醫不能療偶瞑目覺羣魚濡沫其背快然清凉疾遂得愈</p>
<p>末明壽禪師初為吏輙以官錢放生坐罪當斬刀不能入乃得釋為僧</p>
<p>元史英宗本紀至治三年勅放籠禽十萬命有司償其直</p>
<p>松江府志泖塔僧劉朝用保定人正德初為府司獄日買魚蝦放生有以生魚售者解囊聽自取盜窺其金欲攫之將沉劉於泖會澱山邏卒操舟遇之見一黑鯉躍入盜舟邏卒索魚得救免邏者欲執盜劉又力解之先是郡死犯諸文源越獄朝用與獄吏倪某法當代庭鞠爭死竟坐倪劉遣歸過泖舟覆得生遂祝髮於此劉度倪不免祈請大士以經加首朝跪朗誦倪後微露狀得議卹</p>
<p>法華持驗五雲山雲棲寺蓮池大師極意悲愍著戒殺放生文勸世城內外暨山中俱設放生池歲救鱗羽諸生命不可勝數</p>
<p>學佛考訓會稽陶石簣居士叅散木老人力窮向上嘗作放生辨惑篇以貽世</p>
<p>餘杭嚴忍公創放生社子西溪河渚歲時不絕</p>
<p>常熟縣志聚奎塔福城禪院在迎春門外西南半里明崇禎七年邑士許琪捐華匯驚號田三十畞鑿放生池歸塔院中為一邑普利</p>
<p>浙江通志雲峰寺在臨海縣西南十里有僧名馬祖者下山見婦人持鯽魚螺螄將入釜僧乞持歸置放生池俱復生至今池中魚無鱗螺無尻其實異蹟也蘇州府志崑山縣清真觀在城西北隅會仙橋東即宋放生池也</p>
<p>吳江縣接待教寺在東門外南津口內有祝壽放生池</p>
</div>
<div class='div-other'><a id='mulu6033' />
<p class='h2'>放生部雜錄</p><p>諸經要集如梵網經云若佛子以慈心故行放生業一切男子是我父一切女人是我母我生生無不從之受生故六道眾生皆是我父母而殺而食者即殺我父母亦殺我故身一切地水是我先身一切火風是我本體故常行放生生生受生若見世人殺畜生時應方便救護解其苦難常教化講說菩薩戒救度眾生若父母兄弟死亡之日請法師講菩薩戒經律追福資其亡者得見諸佛生人天上若不爾者犯輕垢罪</p>
<p>東坡志林水族痴暗太輕殺之或云不能償冤是乃欺善怕惡殺之其不仁甚於殺能償冤者李公擇嘗謂金雞有無雄而卵者抱之雖能破殼而出然不數日輙死此卵可食非殺之也余曰不然凡能動者皆佛子也竹蝨初如塗粉竹葉上爾然久乃能動者百千為曹無非佛子者梁武水陸畫像有六道外者以淡墨作人畜禽獸等形罔罔然於空中也乃是佛子流浪陋劣之極至於濕生如竹蝨者尤不可得但若存若亡於冥漠間爾而謂水族雞卵可殺乎但吾起一殺念則地獄已具不在其能訴不能訴也吾久戒殺到惠州忽破戒數食蛤蟹然自今日懺悔復修前戒今日從者買一鯉長尺有咫雖困尚能微動乃置水甕中須其死而食生即赦之聊記其事以為一笑能改齋漫錄放生建碑世以為起於唐非也按梁朝元帝已有荊州放生亭碑</p>
<p>元楊維楨清真觀碑稽放生之說出於流水長者老氏之流推上帝好生之說亦仁施一事也今錢日升之徒嗣法於翟者必以禬禳祕籙致時休祥彌物札喪非廣是仁者歟</p>
<p>竹窻二筆予作放生池疑者謂魚局於池攢聚紆鬱而無活潑之趣不若放之湖中或護持官河一段禁弗使漁亦不放之放也予謂此說亦佳但池之與湖與河較其利害亦略相當池雖隘網罟不入湖雖寬晝夜採捕陋巷貧而樂金谷富而憂故利害均也又官河之禁約有限而諸魚之出入無恆有從外入限中有從中出限外者出限則危矣不若池居之末不出限也故利害均也又疑無活潑之趣則有一喻坐關僧住一室中循環經行隨意百千里而不窮徜徉自得安在其不活潑也復有一喻今幸處平世城中之民以城門之啟閉為礙一旦寇兵壓境有城者安乎無城者安乎漁喻寇池喻城人以城為衛何局也魚可知矣</p>
<p>蓮宗寶鑑欲趣菩提慈心為本凡修淨業濟物為先觀夫飛禽走獸水族遊鱗或挂網羅或拘籠檻穿腮反翼繫足倒懸將臨湯火之間欲赴刀砧之上憂悲恐懼變慴慞惶望雲漢以魂消憶林泉而膽碎雖知萬死猶冀一生顧盻哀鳴以求救拔所以弟子悲憐抽財贖命開籠釋檻斷縛解懸施水焚香台掌呪願法施事畢安詳放之或縱陂池或齎林野皆由佛道展演悲心乃至上及人倫下霑螻蟻但能救死無不放生既乃放生自然長命因茲勝利囘向西方普願眾生同成佛道所以長者活魚沙彌救蟻鄭昌圖焚燒網罟顗禪師建立生池楊寶之療病雀敏仲之投鰕蜆元祖師有頌戒殺滿禪師說戒放生可謂慇懃為解丁香結放出枝頭自在春</p>
<p>淨土晨鐘問放鳥雀魚鼈等為誦呪念佛願彼往生此物當承力即生否蓮池師曰呪願禽畜者若業輕緣熟承法力亦得往生業重緣疎止滅罪改形善趣然禽畜未必生而放生呪願之人福不可量矣來生度化終酬宿因目連度蜂足為明鏡</p>
</div></div>
</div><!-- end of div[@id='body'] -->
</body></html>