<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu4522' />
<div class='div-other'>
<p class='h2'>欽定古今圖書集成博物彙編神異典　第一百八十六卷目錄</p>
<ul class="">
<li>僧部列傳六十二
<ul class="">
<li>宋十三
<ul class="">
<li>可湘</li>

<li>靘禪師</li>

<li>景南</li>

<li>智愚</li>

<li>謙之</li>

<li>如茂</li>

<li>坷禪師</li>

<li>無夢</li>

<li>原妙</li>

<li>張聖者</li>

<li>淨空</li>

<li>集道者</li>

<li>如湛</li>

<li>永素</li>

<li>忠告</li>

<li>清順</li>

<li>尹山僧</li>

<li>持定</li>

<li>延沼</li>

<li>淨觀</li>

<li>智深</li>

<li>真容</li>

<li>了然</li>

<li>智訥</li>

<li>普度</li>

<li>景宣</li>

<li>妙覺</li>

<li>普和</li>

<li>了宣</li>

<li>守常</li>

<li>元奘</li>

<li>正源</li>

<li>淨悟</li>

<li>良俊</li>

<li>牧牛和尚</li>

<li>志遠</li>

<li>蝦子和尚<span class="note-inline">(附羊腸和尚)</span></li>

<li>王禪師</li>

<li>守仁</li>
</ul></li>

<li>金
<ul class="">
<li>海慧<span class="note-inline">(附清鑒)</span></li>

<li>教亨<span class="note-inline">(附普照寶)</span></li>

<li>道悟</li>

<li>行秀<span class="note-inline">(附聖安證和尚)</span></li>

<li>福裕</li>
</ul></li>

<li>元一
<ul class="">
<li>帝師八思巴</li>

<li>膽巴</li>

<li>沙邏巴</li>

<li>中觀</li>

<li>達益巴</li>

<li>真諦</li>

<li>希陵</li>

<li>文才</li>

<li>印簡</li>

<li>至溫</li>

<li>性澄</li>

<li>文泰</li>

<li>智泰</li>

<li>淨肅</li>

<li>無用寬</li>

<li>蒙潤</li>

<li>可傳</li>

<li>祖誾</li>

<li>允若</li>

<li>匾囤</li>
</ul></li>
</ul></li>
</ul></div>
<p class='juan'>神異典第一百八十六卷</p>
<div class='div-other'><a id='mulu4523' />
<p class='h2'>僧部列傳六十二</p>
<div class='div-other'><a id='mulu4524' />
<p class='h3'>宋十三</p>
<div class='div-other'><a id='mulu4525' />
<p class='h4'>可湘</p><p>按繼燈錄福州雪峰絕岸可湘禪師台州寧海葛氏子叅無準範得旨咸淳八年主雪峰凡十年謝院事退居杭州寶壽寺嘗頌僧問歸宗如何是元旨曰三聲鼎蓋普門開苦海勞生喚不回九十春光今又半空飛花片點莓苔又頌楞嚴八還辯見曰還還還後更無還一箇閒人天地間昨夜大蟲遭虎咬皮毛落盡體元斑示寂壽八十五歸骨雪峰建塔於西庵</p>
</div>
<div class='div-other'><a id='mulu4526' />
<p class='h4'>靘禪師</p><p>按冷齋夜話三峰靘禪師有道老宿也主筠之三峰嘗赴供民家渡溪漲靘重遲為溪流所陷童子掖至岸坐沙石間垂頭如雨中鶴童子意必怒且遭斥逐不敢仰視靘忽指溪作詩曰春天一夜雨滂沱添得溪流意氣多剛把山僧推倒却不知到海後如何靘後往汝州香山無疾而化靘初住寶雲邑有巨商尚氣不受僧化曰施由我耳豈容人勸靘宣言唯吾獨能化之其人聞靘至果不出靘題其壁而去曰去年巢穴畵梁邊春暖雙雙遶檻前莫訝主人簾不捲恐銜泥土污花磚其人喜不怒特自追還厚施之靘笑謂人曰吾果能化之</p>
</div>
<div class='div-other'><a id='mulu4527' />
<p class='h4'>景南</p><p>按溫州府志景南號南闍棃平陽人住新興及三峰院歲旱常以手招雲而雨數著神應坐化之時蓮華滿院乃漆其真身存之至元間毀於寇</p>
</div>
<div class='div-other'><a id='mulu4528' />
<p class='h4'>智愚</p><p>按繼燈錄臨安府徑山虛堂智愚禪師四明人出世嘉禾之興聖後歷主十剎咸淳十年奉詔住徑山上堂言而足終日言而盡道言而不足終日言而盡物且道道與物是一是二若道是一為什麼客山高主山低若道是二為什麼天地一指萬物一馬師初住淨慈天使傳旨問趙州八十行脚虛堂因甚八十住山師舉趙州行脚到臨濟話頌曰趙州八十方行脚虛堂八十再住山別有一機恢佛祖九重城裏動龍顏使以頌回奏上大悅特賜米五百石絹一百縑其住育王徑山亦賜賚優渥</p>
</div>
<div class='div-other'><a id='mulu4529' />
<p class='h4'>謙之</p><p>按宋史忠義傳謙之姓莫氏常州宜興僧人也德祐元年糾合義士捍禦鄉閭詔為溧陽尉是冬沒於戰陣贈武功大夫時萬安僧亦起兵舉旗曰降魔又曰時危聊作將事定復為僧旋亦敗死</p>
</div>
<div class='div-other'><a id='mulu4530' />
<p class='h4'>如茂</p><p>按蘇州府志如茂號柏巖住嘉定南翔寺戒行高潔德祐中示寂前三日貽書邑令朱象祖與訣如期坐逝作偈云鐵船到岸苦海波息快哉時兮風清月白</p>
</div>
<div class='div-other'><a id='mulu4531' />
<p class='h4'>珂禪師</p><p>按繼燈錄杭州中天竺雪屋珂禪師上堂枯桑知天風海水知天寒且道衲僧知箇甚麼知道飯是米做直饒恁麼閻羅老子索飯錢有日在師以宋鼎既遷即謝寺事金山默庵覺禪師雅知師且尊其道行時元兵下江南庵被總兵伯顏脇而置之幕中從至武林默庵言於伯顏請師升住靈隱親持請疏叩師門師抽關露半面問曰汝為誰默庵曰和尚故人某甲也師落關曰我不識伱蓋師雖處世外而以忠節自持故不屑靈隱之命後斷江恩禪師贊曰雪屋今亡四十年高風凜凜尚依然伯顏丞相拜牀下不肯為渠來冷泉</p>
</div>
<div class='div-other'><a id='mulu4532' />
<p class='h4'>無夢</p><p>按墨客揮犀有僧法名無夢自云鄂州人多化府畿村落間手持木牌一面正書詩二首云身為車兮心為軾車動軾隨何計息交梨火棗是誰無自是不除荊與棘又云身為客兮心為主主人平和客安堵若還主客不康寧精神管定辭君去後至封丘縣富固村曰此一片地可以葬吾身乃坐化鄉人共蓋堂以庇之其髮每月生一二寸則人為剃之後為一婦人以手摸而觸之即不復生人有疾者往請藥即有藥隨器中服之多愈其真身儼然面色紅潤必有道者也</p>
</div>
<div class='div-other'><a id='mulu4533' />
<p class='h4'>原妙</p><p>按繼燈錄杭州西天目高峰原妙禪師蘇之吳江徐氏子十五出家於秀水密印寺初叅斷橋次謁雪巖巖問日間浩浩時作得主麼師曰作得主曰睡夢中作得主麼師曰作得主曰正睡著時無夢無想無見無聞主在甚麼處師無語巖囑曰從今日去也不要伱學佛學法也不要伱窮古窮今但秪饑來喫飯困來打眠纔眠覺來抖擻精神看我者一覺主人翁畢竟在恁處安身立命師遂奮志入龍鬚越五年因僧推枕子墮地作聲廓然大徹次遷雙髻德祐己卯春入西天目之獅子巖即石洞營小室丈許榜曰死關洞非梯莫登撤梯斷緣雖弟子罕得瞻視乃垂三關語以驗學者曰大徹底人本脫生死因甚命根不斷佛祖公案只是一箇道理因甚有明與不明大修行人當遵佛行因甚不守毗尼下語不契遂閉門弗接至元丁未雪巖寄竹篦拂子法語來授由是懷中片香始為拈出書偈曰來不入死關去不出死關鐵蛇鑽入海撞倒須彌山泊然而逝塔全身於死關壽五十八臘四十三</p>
</div>
<div class='div-other'><a id='mulu4534' />
<p class='h4'>張聖者</p><p>按游宦紀聞永福下鄉有農家子姓張以採薪鬻鋤柄為業鄉人目為張鋤柄狀貌醜怪口能容拳一日入山遇仙人對奕投之以桃苦不可食張心知為僊冀有所遇忍苦噉咽且及半若將螫舌遂棄其餘而歸因忽忽若狂絕粒食草木實時言人隱惡能道未來禍福素不諳書忽奮筆作字得義獻體口占頌偈立成如宿搆傳聞四散士夫多往赴之因度為僧人號為張聖者遊邑中募緣造高蓋石橋富屋揮金相先人曰聖者作大功德又自可無一頌語僧笑云只兩好事石橋半出通判石橋全出狀元無庸頌也及侍講蕭公國梁魁天下乃生於橋成之月橋方半時實生通判吳公時有黃倅未第倦游太學善人倫者多言其油膩天羅屯滯相也黃稍稍有沮意僧且謂曰待我及第日汝當及第乃自笑謂僧人及第理所無也既而黃以張安國榜中第訪張僧乃近住安國寺云僧發狂時言無不驗其言禍敗事尢奇中人於狂時亦畏其毒罵莫敢詣者作字多以左手或以足指挾筆又時扱筆鼻書時里中有吳氏建重光寺輪藏成求讚於僧援筆立就云無上雄文貝葉鮮幾生三藏往西天行行字字為珍寶句句言言是福田苦海波中猴行復洗毛江上馬駞前長沙過了金沙難望岸還知到岸緣夜叉歡喜隨心答菩薩精虔合掌傳半千六十餘函在功德難量熟處圓筆力遒勁可愛一日游白面村有少婦隨眾往謁僧命至前痛撮其項婦號叫觀者烘堂大哂歸語其夫夫怒奮臂勇往詬罵僧笑曰子毋怒公案未了宜令再來罵者不聽亡何婦以他恚投繯而死又有鄉民著新紫襦詣謁僧請以為施民有難色僧曰急抖擻去狗毛蓋民竊烹鄰狗得襦人無知者故戲之又有富室擕少女求頌僧曰好弓鞋敢求一隻語再四不得<span class='corr'>已</span>遺之即裂其底得襯紙乃佛經也神異多類此後游郡郭大為帥府賞識十禪僧頗多類此忌疾中傷之不可及冬一夕張坐定有青衣擎生荔一柈獻詰旦遣遺郡帥是日十禪朔參帥舉示之中一僧云得毋詐耶山間偶亦有此歸獻百顆蓋郡中多以穰代薪獻臺禾熟時寺倉積穰荔樹上及冬穰空荔實偶尚無恙得以巧設欺計帥亦因此疎張人謂張狂時最靈豈獻荔之夕適會其不狂耶張自遇異人後絕煙火走人間五十餘年奇事不止如此友人吳信可永福人為予言是數事皆其髫齔時得之鄉里長老末議且神仙方技秘怪之事書傳所記從古有之然詭誕不經無補世教而君子存之者豈非以其能言禍福於無形之先使不知命者有所悟至於發人隱惡雖虧雅道亦使暗室屋漏之下有所警是亦小道之可觀者不然亦何足尚云</p>
</div>
<div class='div-other'><a id='mulu4535' />
<p class='h4'>淨空</p><p>按處州府志淨空禪師閩人有戒行嘗創精廬於遂昌之大樓巖翼日徙居龍安洞有第四泓號龍井師振錫其側有黃龍出受戒至其巔虎狼蹲踞師叱之曰亟去吾欲此居遂結庵於中存息後歸弋陽白花巖寺未幾入寂寺塑其身置大殿僅百年一夜假夢於其徒欲還本寺其徒奉之以歸今像猶存遠近遇水旱請像出禱願往則輕如一羽不願則數人莫能舉鄉民敬信悉繪其像供之</p>
</div>
<div class='div-other'><a id='mulu4536' />
<p class='h4'>集道者</p><p>按吉安府志集道者泰和真如庵僧也禮亙庵為師有道行一日辭師遠遊參學師囑云一箇蒲團一把鍋從教密密下工夫因緣佛法俱純熟收拾歸來一物無遊至廬山圓通崇勝禪寺悟道每日積柴一片既滿室辭眾架柴自焚其身火中出偈云真如集道者萬緣多放下四方八面縱橫一輪明月當空掛噫誰肯當頭著眼觀所遺舍利立塔尚存</p>
</div>
<div class='div-other'><a id='mulu4537' />
<p class='h4'>如湛</p><p>按溫州府志如湛永嘉焦氏母夢寶塔而生試經得度謁東靈欽師後叅淨覺於橫山畫得教觀之旨主車溪壽聖日課法華一部佛號二萬聲有求為知事不見用憾之懷刃入室見十數人皆同師形其人愧懼而遁一日集眾念佛而逝闍維得舍利五色</p>
</div>
<div class='div-other'><a id='mulu4538' />
<p class='h4'>永素</p><p>按祁門縣志永素居柏山院嘗誦華嚴經撰瑜伽羅漢彌陀文一日沐浴升堂說法作偈曰看不上面笑不出脣淡朝之上獨坐松雲呵呵有人若問西來意山僧元是大朝人言訖而逝茶毗舍利滿盤</p>
</div>
<div class='div-other'><a id='mulu4539' />
<p class='h4'>忠告</p><p>按溫州府志忠告字復之樂清池墺陳氏子為政洪寺僧戒行精嚴究大小乘研極元妙有辯正論及諸經通義行於世示寂於永嘉大雲寺其夕聞空中樂音趺坐而逝</p>
</div>
<div class='div-other'><a id='mulu4540' />
<p class='h4'>清順</p><p>按蘇州府志清順尊者魏庠守郡奏改虎丘律寺為禪迎尊者至寺為開山祖後有圓悟禪師說法張浚稱其法明正因超卓奇特真古佛語嗣紹隆得鳴濟心妙大播東南住虎丘三年葬其山</p>
</div>
<div class='div-other'><a id='mulu4541' />
<p class='h4'>尹山僧</p><p>按嚴州府志尹山僧俗姓汪居淳安之桐鄉結庵於尹山之頂既示寂其徒以頂骨納璃琉瓶中瘞之歲久欲遷葬夜夢僧指其處及得瓶腹大頸小頂骨依然莫知所從入人以為異至今里民水旱祈求多著靈異</p>
</div>
<div class='div-other'><a id='mulu4542' />
<p class='h4'>持定</p><p>按繼燈錄衡州靈雲鐵牛持定禪師吉安泰和王氏子年三十一歲謁肯庵勤禪師剪髮尋依雪巖居槽廠習杜多行巖示眾曰兄弟做工夫若也七日夜一念無間眼不交睫無箇入處斫取老僧頭作舀屎杓師默有所領未幾有痢疾乃持一觸桶就屏處危坐其上單持正念目不交睫經七日夜將半忽覺山河大地草木叢林徧界如雪天明月下堂堂一身乾坤包不得久之如聞擊木聲驚省遍體汗流其病亦愈踴躍自慶不已早詣方丈舉似巖巖舉公案詰之酬答無滯巖巡堂次師以楮被裹身而睡巖召至方丈厲聲曰我巡堂伱打睡若道得即放過汝若道不得趂汝下山師隨口答曰鐵牛無力懶耕田帶索和泥就雪眠大地白雲都蓋覆德山無處下金鞭巖曰好箇鐵牛也因以為號後住靈雲唱雪巖之道示寂書長偈示眾其末曰塵世非久日消月磨桃源一脈三十年後流出一枝無孔笛吹起太平歌恬然坐逝</p>
</div>
<div class='div-other'><a id='mulu4543' />
<p class='h4'>延沼</p><p>按浙江通志宋延沼居傳法寺受戒於昭慶惠聞巗泉泠泠有悟住清凉影不出山凝塵滿席古鼎銘謂達摩大道賴以不墜既逝而火天花滿空</p>
</div>
<div class='div-other'><a id='mulu4544' />
<p class='h4'>淨觀</p><p>按嘉興府志宋淨觀法師住嘉興寂光庵修淨土懺法十餘年謂弟子曰我後二十七日行矣至期二日前見紅蓮花次日又見黃花滿室皆有化生童子坐於花上僊帶結束三日入翕端坐命眾念佛頃之脫去</p>
</div>
<div class='div-other'><a id='mulu4545' />
<p class='h4'>智深</p><p>按嘉興府志智深號慈川學於海月歸嘉禾開堂供眾二十年專志念佛嘗以淨業化人得往生者甚眾示寂客至問安談論如常時客方出門即遷化人見紫雲向西而沒焉</p>
</div>
<div class='div-other'><a id='mulu4546' />
<p class='h4'>真容</p><p>按重慶府志真容姓徐氏自幼為觀音寺僧禮佛守戒後卒生於壁山魏伯祿家年十七不能言一日謂其家曰吾生前故觀音寺僧今當復還歸寺尋往僧徒叅見即知其名隨令取原收舍利古畫次第拜其父祖墳墓乃談生前事皆不爽眾往謁者意之誠否悉皆先知邑令周俊秘使人往觀容先夜令徒一人具茶往候於途人皆異之號為神僧一日跏趺而化</p>
</div>
<div class='div-other'><a id='mulu4547' />
<p class='h4'>了然</p><p>按明高僧傳台州白蓮寺了然號志涌出家郡之白蓮寺講演天台教觀二十餘年精勵後學白業潛修日惟一餐常坐達旦一夕夢二龍雲中交戲空際忽然化為神人從空而降謁師且於衣袖出一書示曰師七日後當行西歸了然既寤知是往生之應乃撾鼓集眾登座說法遺囑後事<span class='corr'>已</span>而書偈曰因念佛力得生樂國凡汝諸人可不自逸即索浴更衣命眾同聲誦彌陀經至西方世界倏然而化一眾皆聞天樂之音盈空祥光燭於天表</p>
</div>
<div class='div-other'><a id='mulu4548' />
<p class='h4'>智訥</p><p>按嘉興府志智訥性穎悟佛書一覽輒通尤工書住持徑山規律甚嚴嘗執鼓槌以警眾人稱訥鼓槌一日正升座答問間有僧舉普化和尚話且曰能作如此去否曰如何去不得即於座上合掌端坐而逝</p>
</div>
<div class='div-other'><a id='mulu4549' />
<p class='h4'>普度</p><p>按增集續傳燈錄杭州徑山盧舟普度禪師維揚江都人姓史氏稍長雖習世書絕無處俗意母識其志俾依郡之天寧出家會興畢將軍再遇共語大奇之曰此兒短小精悍音吐如鐘他日法中向上爪牙也擕歸武林禮東堂院祖信為受業師侍信左右五年奮志叅方初見銕牛印於靈隱已而江東西及湖南北悉徧歷焉時無得唱道饒州薦福師決志叩請其遷福嚴華嚴亦與俱偶入室次得問不與萬法為侶者是甚麼人師曰金香爐下銕崑崙得曰將謂這矬子有長處見解只如此師曲躬作禮曰謝和尚證明若天童晦嵒光大慈石嵒璉虎丘石室迪一見器異留典法務淳祐初制府趙信庵以金陵半山請出世繼遷潤之金山潭之鹿苑撫之疎山蘇之承天景定間太傅賈魏公奏補中天竺復請旨陞靈隱至元丁丑被命徑山師住徑山直火餘志圖興復將有緒俄示微恙索筆大書曰八十二年駕無底船踏翻歸去明月一天全身塔寺東罘罳塢之陽</p>
</div>
<div class='div-other'><a id='mulu4550' />
<p class='h4'>景宜</p><p>按溫州府志景宣樂清人大芙蓉陳氏子受業能仁寺十五歲出遊方外承嗣顏和尚悟旨歷秀州資聖天寧乃歸數年又居本覺院凡三十年景宣喜讚莊子自為注三十三卷究極性命道德之說皆世儒所不及年九十七雙目瑩然視聽不衰及茶毗齒及袈裟俱不壞</p>
</div>
<div class='div-other'><a id='mulu4551' />
<p class='h4'>妙覺</p><p>按松江府志妙覺族姓朱華亭人在家祝髮苦行持修背後涅心經深入膚理年六十餘無恙一日忽沐浴更衣別鄰里謂于曰吾將去矣在常州白家某房某月日托生汝可來問遂坐而瞑有白氣一道冲天隱隱見人狀未幾往覓果是日生一男背見心經字</p>
</div>
<div class='div-other'><a id='mulu4552' />
<p class='h4'>普和</p><p>按濟南府志普和姓李氏自童稱為僧頗異於眾及長有戒行邑毒蛇絕路行者病之和挺身而前以手指之口念唵字者三蛇即死年九十餘趺坐而化鄉人立堂祀之</p>
</div>
<div class='div-other'><a id='mulu4553' />
<p class='h4'>了宣</p><p>按明高僧傳明州寶林寺了宜四明人肄業於寶林因慕南湖之盛投之精究三觀十乘之旨閱大藏教無不知其大義修法華懺法二十七年與釋善榮為同志相善凡所修進必偕榮嘗金書法華楞嚴淨名圓覺等經宣亦為助或遇西資會則施人手書水墨觀音像二人結誓往生每說法則諄諄勸人皆求生安養從之念佛者眾一日宣詣榮之室默坐榮故問之對曰我西歸有期矣難忘若道義與若淨土重會也榮曰正所幸願宣即集眾告別命誦經念佛號端坐書偈曰性相忘情一三無寄息風不行摩訶室利合掌而逝時正炎暑停龕七日顏色紅潤口角有微涎觀者以帕裹之則異香噴人傾城士庶來裹香涎愈滋闍維舍利無算宣入寂三年榮忽取經像分施親故諷普賢行法經小彌陀經令眾同助念佛跏趺乃曰我為赴宣公之約言畢蛻然而化</p>
</div>
<div class='div-other'><a id='mulu4554' />
<p class='h4'>守常</p><p>按處州府志守常松陽人自號翠峰遍歷名山叅謁耆僧晚年乃大悟作為偈誦深造理窟卒坐化</p>
</div>
<div class='div-other'><a id='mulu4555' />
<p class='h4'>元奘</p><p>按溫州府志元奘永嘉人為嘉福寺僧飲酒食肉市人呼為奘顛雖劇醉至四鼓必起誦法華經旦復入酒肆醉溺衣未嘗灈了無穢氣忽一日遍辭所知趺坐而逝</p>
</div>
<div class='div-other'><a id='mulu4556' />
<p class='h4'>正源</p><p>按浙江通志正源歐陽文忠裔也得法於虛谷陵雄談慧辯方鎮迎蒞五剎遠近募化晚居靈隱一夕火發而所居獨存後坐逝弟子分瘞爪髮皆叢生舍利</p>
</div>
<div class='div-other'><a id='mulu4557' />
<p class='h4'>淨悟</p><p>按溫州府志淨悟樂清李氏子字機先依鷹山飛泉圓覺具戒初謁定庵綂學教觀既而聞林庵居壽昌篤於講說遂往依之忽有契會宗門疑難迎刃而解吳越講席無不縱觀出主天台淨土晚復歸飛泉</p>
<p>課誦精勤及示寂大書示眾求醫問藥阻吾化也吾將默觀其變明旦危坐而蛻闍維耳齒俱不壞塔於</p>
<p>寺西麓北澗</p>
</div>
<div class='div-other'><a id='mulu4558' />
<p class='h4'>良俊</p><p>按金華府志僧良俊蘭谿人居聖壽寺清齊持律母老兄貧乃闢一室處母於寺房朝夕躬致庖爨十五年母亡罄衣鉢津送人敬服之年七十二一日更衣而化</p>
</div>
<div class='div-other'><a id='mulu4559' />
<p class='h4'>牧牛和尚</p><p>按金華府志牧牛和尚西普寧寺僧嚴戒行通經律尤善醫術富者授以方貧者濟以劑不望報答忽一日別眾曰吾去矣眾云何不說一法而去答曰無法可說是名說法語畢而逝</p>
</div>
<div class='div-other'><a id='mulu4560' />
<p class='h4'>志遠</p><p>按紹興府志志遠姓呂氏餘姚人十七歲於上虞等慈寺為僧遍遊諸方叅聽天台宗教嘗講於朝錫師號遂為會稽諸邑講席之冠李光陳橐張轔趙不搖諸公皆愛重之年七十卒經五日茶毗於烈焰中身不欹側齒根不壞</p>
</div>
<div class='div-other'><a id='mulu4561' />
<p class='h4'>鰕子和尚<span class='note-inline'>(附羊腸和尚)</span></p><p>按松江府志鰕子和尚名智儼居靜安寺七月十五日村郭設會寺僧赴請殆盡惟儼在寺有胥村人來寺齊僧因請同往齊所船行見捕蝦者儼從買一斗罄噉之謂漁者曰齊回還汝錢至齊家舟人言其故齊家不請上座令席地一飯而無䞋錢及還漁者索錢儼徐云還汝蝦復索水飲隨吐活蝦盈斗人始異之將示寂斂蒲草為萬餘繩懸諸廊廡曰吾將作大緣事繼即坐蛻人競施以錢懸繩皆滿遂以建佛閣今靜安寺猶稱蝦子道塲</p>
<p>按廣信府志羊腸和尚蝦子和尚俱在弋陽縣大山寺世傳宋政和間二人在寺一喜食羊腸一喜食蝦子日給於市不酬其價後屠漁者詣寺索之其師誚責惡其敗乃教門也時一僧就吐羊腸於地一僧就吐蝦子於潭謂屠漁者曰還汝矣其羊腸蝦子生活如新迨今遺跡可微時號羊腸和尚蝦子和尚云</p>
</div>
<div class='div-other'><a id='mulu4562' />
<p class='h4'>王禪師</p><p>按金谿縣舊志王禪師號西山得道於白雲長老將圓寂期周雲松話別未果遺僧鞋指甲雲珍之歸及夕夢西山責曰期爾不至故贈爾物日後有急吾當救爾是年雲建殿字祀之值歲旱雲頓悟西山之言即叩廟焚香燃其指甲寤寐中恍見西山謂雲曰今子誠求吾當急救但屬爾田當插竿為記雲如其囑次晨有竿之田果獲大雨事聞上臺具奏允封通天感應禪師</p>
<p>按金谿縣志王禪師名無傳西源人宋時住禪居</p>
<p>院鄉人以旱禱能致雲雨常醉臥富鶴陳氏館陳穴壁窺之黑龍也一日僧夢龍蟠於竈覺而亟視之則方醉寢齋廚未幾書偈坐亡為茶毗塑骨祠之</p>
</div>
<div class='div-other'><a id='mulu4563' />
<p class='h4'>守仁</p><p>按紹興府志守仁姓莊氏受具於等慈寺僧妙晞初習南山律未幾遍詣禪林遂悟宗旨七住名山道譽甚高在長蘆日屬歲歉眾逾五百雖折牀空甑而不忍去其為學徒傾慕如此有且庵語錄行於世</p>
</div></div>
<div class='div-other'><a id='mulu4564' />
<p class='h3'>金</p>
<div class='div-other'><a id='mulu4565' />
<p class='h4'>海慧<span class='note-inline'>(附清慧)</span></p><p>按明高僧傳海慧金國人也幼而英敏學不由師魯誥竺墳過目成誦初游講肆如入龍宮性相元途無不挾其英而挹其粹也所以法喜禪悅飯而飽餐潛蹤五臺刀耕火種就巗縛屋一榻蕭然如是者十有五禩一日嘆曰大丈夫當以眾生為急溺是胡為遂擕錫燕都徧歷禪寺隨緣演化七眾雲屯於是聲播寰宇道布宸宮金皇統三年六月英悼太子創造大儲慶寺於上京宮側告成極世精巧幻若天宮慕師道價降旨請為開山第一代說法賜牒普度境內童行有籍於官者百萬為僧尼次年詔迎栴檀瑞像供養於寺之積慶閣皇綂五年海懸入寂火浴獲舍利五色無算光明徹於空表異香彌旬金主偕后太子親王百官設供五日奉分五處建塔諡曰佛覺祐國大師次年正月詔清慧禪師住持儲慶賜號佛智護國大師命登國師座特賜金縷僧伽棃衣并珍異瓶鑪寶器金主后妃太子頂禮雙足奉服法衣其震旦國王致敬沙門古所未若於斯盛也</p>
</div>
<div class='div-other'><a id='mulu4566' />
<p class='h4'>教亨<span class='note-inline'>(附普照寶)</span></p><p>按明高僧傳教亨字虛明濟州任城王氏子也先有汴京慈濟寺僧福安居任城有年精修白業緇素仰重一日赴齋於芒山村乃倚樹化去是夕示夢於女弟馮自彭村見其乘白馬而下曰我生於西陳村王光道家馮覺語母及其子三人夢皆同詰旦至光道家詢之其母劉氏先夕亦夢安公求寄宿焉是日果誕亨乃拳右拇指似不能伸但瞬而未笑次日有同業僧福廣福堅聞而來謁見即呼云安兄無恙耶亨熟視舉手伸指而笑其母嘗臥師於室中若有人誦摩訶般若之聲及晬或以佛經酒杯試之竟取經卷素不茹葷血見僧喜從之遊人皆呼為安山主故芒山村乃以師事碑於石紀其奇跡年七歲出家依州之崇覺寺圓和尚薙染十三受大戒遇苦瓜先生相之曰此兒他日坐道塲必領僧萬指年十五遊方聞鄭州普照寶和尚法席之盛於是荷錫自汴發足寶公夜夢慶雲如金芙蕖繽紛亂墜因語眾曰吾十年無夢矣今有此是何祥也翼日亨至寶獨異之師朝夕叅叩寶亦痛劄之一日往睢陽忽馬上憶擊竹因緣凝情不散如入禪定將抵河津渾無知覺同行德滿呼曰此河津也亨驚遂下馬悲喜交集及歸涕以語寶公寶曰此僵人耳切須更甦轉動始得曾看日面佛公案否曰兒時已念得寶公笑曰我只教你叅諸方掉下底禪但再叅去自有得力處一日亨於雲堂靜坐忽聞打板聲霍然證入遂呈偈曰日面月面流星閃電若更遲疑面門著箭咄寶公曰我謾汝不得也師後出世乃五坐道塲若嵩山之戒壇韶山之雲門鄭州之普照林溪之大覺嵩山之法王次因金國丞相夾谷清臣請主中都潭柘遷濟州普照未幾忽方丈後叢樹中有一株亭亭高丈餘而羣鴉以次來巢狀若浮圖上下十二級眾賀曰和尚佛法愈大振乎不十日詔住慶壽寺眾常萬人三年繼主少林法席大盛無何師引去乃徜徉於嵩少之間或放歌或長嘯如是數年一日忽覺四大絃緩杜門堅坐謝絕賓客至金興定己卯七月十日誡其眾曰汝輩各自勤修索浴說偈端坐而逝俗年七十坐夏五十有八闍維焰如蓮花開合牙齒目睛不壞舍利無筭師自兒時額有圓珠涌現於皮間至是爆然飛去弟子分設利羅以建塔焉</p>
</div>
<div class='div-other'><a id='mulu4567' />
<p class='h4'>道悟</p><p>按明高僧傳道悟號佛光陝西蘭州冠氏子也師生即齒髮俱長具大人相年十六力求出家父母不聽乃絕食幾死遂捨入里中寺祝髮閱二年偶宿臨洮灣子店夢梵僧振聲喚覺忽聞馬嘶豁然大悟喜不自勝說偈曰見也羅見也羅徧虛空只這箇遂歸告母曰某於途中拾一物母問何物師曰無始來不見了的母掌曰何喜之有遂辭欲叅方去母問汝將何之答曰水流須到海鶴出白雲頭先是熊耳山有白雲海禪師雖住古剎不畜一徒人或問和尚何不擇一法嗣去海曰芝蘭秀發獨出西秦曰幾時至海曰行脚了也師腰包將至海命侍者鳴鐘集眾曰我關西弟子來也然此寺原是郭子儀所建今渠自來住持汝當迎之師方入門海遙見便云相公來何暮也師進前曰諾海大笑竟授與衣法令繼其席自即退隱寺側先有羣盜盤踞劫民受其害或請海捕之海曰非老僧所能也不久郭公至必自捕也民弗解其說後師居寺方三日乃率眾往擒盡縛之破其穴將欲盡誅賊哀乞命師從容謂曰汝劫財物傷人命分當死矣今汝乞命獨不念彼命乎賊叩首流血願從三寶戒誓不為非師為說偈剃髮釋之自是路不拾遺者數十年人始信師實郭令公之再來也大定二十四年海公歿師方出主鄭州普照又遷三鄉竹閣庵身著白衣跨黃犢吹短笛遊於洛中嘗曰道我凡耶曾向聖位中來道我聖耶又向凡位中去道我非凡非聖耶却向毗盧頂上別有行處泰和五年於臨洮大勢寺結夏闡圓覺經謂眾曰此席將半吾當行矣五月十二日晚小叅為眾談第一義晨興呼侍僧曰我病覓藥去侍僧將出門師已蛻矣上有五色祥雲盤結似蓋紅光如日彌塞四維三日不散世壽五十五僧臘三十有九弟子舉全身建塔焉</p>
</div>
<div class='div-other'><a id='mulu4568' />
<p class='h4'>行秀<span class='note-inline'>(附聖安證和尚)</span></p><p>按繼燈錄燕京報恩寺萬松行秀禪師河內之解人姓蔡氏出家於邢州淨土寺禮贇公為師後受具戒挑囊距燕歷潭過慶壽參勝默老人教看長沙轉自己歸山河大地話半載全無由入默曰我只願你遲會一日有省復看元沙未徹語請益雪巗於磁之大明纔二十七日不覺伎倆已盡留入記室語言相契徑付衣偈尋歸淨土構萬松軒以自適師於周孔老莊百家之學無不博通三閱藏教恆業華嚴得法者一百二十人壽八十一塔在燕京城內乾西橋北丞相移剌真卿字楚材本姓耶律及金滅遼公歸金改姓移剌初公在京師見禪伯甚多唯獨重聖安證和尚常訪以祖道屢以古昔尊宿語錄中所得者叩之聖安間有許可公自以為得及遭憂患以來功名之心束於高閣求祖道逾急遂再以前事訪諸聖安聖安飜案不然所見公甚惑焉聖安從容謂曰昔公居要地又儒者多不諦信佛書惟搜摘語錄以資談柄故予不敢苦口鉗錘耳今揣公之心果為本分事以問予予豈得猶襲前愆不為苦口乎予老矣有萬松老人者儒釋兼備宗說俱通辯才無礙公可見之既參萬松杜絕人迹屏斥家務雖祁寒溽暑無日不參焚膏繼晷廢寢忘餐者三年乃獲印證號湛然居士</p>
</div>
<div class='div-other'><a id='mulu4569' />
<p class='h4'>福裕</p><p>按繼燈錄西京少室雪庭福裕禪師太原文水張氏子師五齡解語日了千言鄉里有聖小兒之稱未幾適遭世難喪失天倫煢然無依道逢一老比丘誘師出家學佛曰汝能誦得一卷法華經則一生事畢師曰佛法止此而休莫亦更有向上底在否比丘異之遂偕謁休林古佛於仙巖曰此子龍象種也得奉巾瓶於左右他日必成大器古佛欣納之乃為祝髮受具遂與雙溪廣公同執務者七年時萬松住燕之報恩師不通介紹輒獨掉臂以往松一見便奇之親炙十年深得其髓自是名益著從之者日益廣值壬辰之變少林祖剎荒蕪上以師補之世祖潛邸命師作大資戒會詔住和林興國未期月憲宗召詣帳殿奏對稱旨俾總領釋教復僧尼廢寺計二百三十有六區世祖即祚因論辯偽經馳驛以聞火其書仍賜光宗正辯之號命即故里刱建精舍曰報恩給田若物以飯僧後師既老倦於接納歸棲嵩陽乙亥秋七月二十日示微疾書偈告終俗壽七十三臘五十二塔於寺之西隅</p>
</div></div>
<div class='div-other'><a id='mulu4570' />
<p class='h3'>元一</p>
<div class='div-other'><a id='mulu4571' />
<p class='h4'>帝師八思巴</p><p>按元史釋老傳帝師八思巴者土番薩斯迦人族款氏也相傳自其祖朵栗赤以其法佐國主霸西海者十餘世八思巴生七歲誦經數十萬言能約通其大義國人號之聖童故名曰八思巴少長學富五明故又稱曰班彌怛歲癸丑年十五謁世祖於潛邸與語大悅日見親禮中綂元年世祖即位尊為國師授以玉印命製蒙古新字字成上之其字僅千餘其母凡四十有一其相關紐而成字者則有韻關之法其以二合三合四合而成字者則有語韻之法而大要則以諧聲為宗也至元六年詔頒行於天下詔曰朕惟字以書言言以紀事此古今之通制我國家肇基朔方俗尚簡古未遑制作凡施用文字因用漢楷及畏吾字以達本朝之言考諸遼金以及遐方諸國例各有字今文治寖興而字書有關於一代制度實為未備故特命國師八思巴創為蒙古新字譯寫一切文字期於順言達事而已自今以往凡有璽書頒降者並用蒙古新字仍各以其國字副之遂升號八思巴曰大寶法王更賜玉印十一年請告西還留之不可乃以其弟亦憐真嗣焉十六年八思巴卒訃聞賻贈有加賜號皇天之下一人之上宣文輔治大聖至德普覺真智佑國如意大寶法王西天佛子大元帝師至治間特詔郡縣建廟通祀泰定元年又以繪像十一頒各行省為之塑像云亦憐真嗣為帝師凡六歲至元十九年卒荅兒麻八剌乞列嗣二十三年卒亦攝思連真嗣三十一年卒乞剌斯八斡節兒嗣成宗特造寶玉五方佛冠賜之元貞元年又更賜雙龍盤紐白玉印文曰大元帝師綂領諸國僧尼中興釋教之印大德七年卒明年以輦真監藏嗣又明年卒都家班嗣皇慶二年卒相兒加思嗣延祐元年卒二年以公哥羅古羅思監藏班藏卜嗣至治三年卒旺出兒監藏嗣泰定二年卒公哥列思八冲納思監藏班藏卜嗣賜玉印降璽書諭天下其年卒天曆二年以輦真吃剌失思嗣</p>
</div>
<div class='div-other'><a id='mulu4572' />
<p class='h4'>瞻巴</p><p>按元史釋老傳瞻巴一名功嘉葛剌思西番突甘斯旦麻人幼從西天竺古達麻失利傳習梵祕得其法要中綂間帝師八思巴薦之時懷孟大旱世祖命禱之立雨又嘗呪食投龍湫頃之奇花異果上尊湧出波面取以上進世祖大悅至元末以不容於時相桑哥力請西歸既復召還謫之潮州時樞密副使月的迷失鎮潮而妻得奇疾膽巴以所持數珠加其身即愈又嘗為月的迷失言異夢及<span class='corr'>已</span>還朝期後皆驗元貞間海都犯西番界成宗命禱於摩訶葛剌神<span class='corr'>已</span>而捷書果至又為成宗禱疾遄愈賜與甚厚且詔分御前校尉十人為之導從成宗北巡命膽巴以象輿前導過雲州語諸弟子曰此地有靈怪恐驚乘輿當密持神呪以厭之未幾風雨大至眾咸震懼惟幄殿無虞復賜碧鈿盂一大德七年夏卒皇慶間追號大覺普惠廣照無上膽巴帝師</p>
</div>
<div class='div-other'><a id='mulu4573' />
<p class='h4'>沙囉巴</p><p>按明高僧傳沙囉巴西國積寧人總丱即依癹思巴帝師薙染習諸部灌頂法又從著栗赤上師學大小乘時有剌溫卜善通焰曼德迦密教為世所稱投之盡得其道所以善吐番音說諸妙法兼解諸國文字後因迦囉思巴帝師薦於世祖命譯中國未備顯密諸經各若干部其辭旨明辯特賜大辯廣智之號其時僧司雖盛而風紀寖弊官吏不能干城遺法抗禦外侮反為僧害世祖每論至此切憂之乃選能者整維其失故特授師為江浙等處釋教都總綂帝親勞送之既至江南盡削去煩苛務從寬大故遐邇僧寺賴以安之隨改統福廢因師之氣正德莊嚴峻不倚是以多忤同列嘗自歎曰天下何事耶吾人自擾之耳朝廷設官愈多則天下之事愈煩况釋教乎今僧之苦無他蓋官多事煩耳所謂十羊九牧可勝言哉遂建言以聞得旨盡罷諸路總綂天下快焉師即遁迹隴坻築室種樹將欲終老至大中復召至燕京拜光祿大夫大司徒皇太子諸王嘗問法要詔給廩館於慶壽寺所譯之經朝廷皆為刊行延祐元年十月五日示疾賜鈔萬緡勅太尉瀋王視醫藥謝却之竟面佛端坐而化帝悼之哀賜給葬遣使馳驛送歸故里建塔</p>
</div>
<div class='div-other'><a id='mulu4574' />
<p class='h4'>中觀</p><p>按繼燈錄中觀沼禪師海雲印簡之受業師也嘗訓海雲曰汝所欲者文字語言耳向去皆止之令身心若枯木死灰今時及盡功用純熟大死一塲休有餘氣到那時節瞥然自省方可與吾相見後同海雲為元兵所刧北渡到朔方元國主署師慈雲正覺大師之號及師將示寂有羽客楊至慎求偈師命執筆代書偈曰七十三年如掣電臨行為君通一線泥牛飛過海東來天上人間尋不見客曰師幾時行師曰三日後果如期而化</p>
</div>
<div class='div-other'><a id='mulu4575' />
<p class='h4'>達益巴</p><p>按明高僧傳達益巴未知何國人少為苾芻事帝師十有三年侍聽言論陶熏滋久欝成美器凡大小乘律論及祕密部皆得乎理之所歸帝師西還送至臨洮命依綽思吉大士十有九年聞所未聞道益精粹秦人請居古佛寺其六波羅蜜靡所不修兼通賢首之教於是名譽四表道重三朝元武宗踐祚召問法要稱旨所賜雖厚辭不受未久乞歸許之將謀以終自許俄而復召還京大宣法化帝親臨聽特賜弘法普濟三藏之號命鑄金印及紫方袍以旌異之勅王公大臣皆咨決心要延祐五年八月十有六日無疾端坐而化壽七十有三帝命兩宮賜幣助葬皇太子宰輔致奠勅有司衛送全身建塔諡曰祐聖國師</p>
</div>
<div class='div-other'><a id='mulu4576' />
<p class='h4'>真諦</p><p>按樂郊私語德藏寺在縣北五十里寺雖瀕市亦深靜可憩國初有僧真諦性若戅騃而恪守戒律第為寺中樵汲而<span class='corr'>已</span>時有國師楊連真伽來寓寺中聲言欲發天女等墓然皆古塚實無意開發意以雲間陸左丞愛女及朱提舉夫人皆以有色夭死聞用水銀裝殮欲發尸婬穢之耳及楊下令果及二墓真諦聞之怒形於色眾僧懼其以戅致禍苦為陰勸及楊五鼓肩輿發眾出寺真諦忽起抽韋馱木杵奮擊楊令擒之時眾雖數百皆披蕩不能拒傷者凡百餘人至有頭破臂折者人見真諦於眾中超躍每踰尋丈若隼撇虎騰飛捷非人力可到一時燈炬皆滅耰耡畚鍤皆為段壞楊大懼謂是韋馱顯聖遂不敢往發鼓柁率眾而去亦不敢問此僧也後二年真諦行脚峨嵋不知所往</p>
</div>
<div class='div-other'><a id='mulu4577' />
<p class='h4'>希陵</p><p>按繼燈錄徑山虛谷希陵禪師字西白義烏何氏子家貧而苦學寒暑如一早歲夢入淨慈羅漢堂至東南隅忽一尊者指楣梁間詩示師曰一室寥寥絕頂開數峰如畵碧於苔等閑翻罷貝多葉百衲袈裟自剪裁由是有出俗志年十九落髮東陽資壽依徑山雲峰高尋命分座說法出世歷遷至仰山元世祖召見說法稱旨賜號佛鑑成宗加號大圓詔住徑山仁宗又加號慧照示寂手書付囑說偈而逝諡大辯</p>
</div>
<div class='div-other'><a id='mulu4578' />
<p class='h4'>文才</p><p>按明高僧傳文才號仲華清水楊氏子其先弘農人世官<span class='corr'>壟</span>坻父靜義為清水主簿遂家焉師少孤事母盡孝性敏捷慧悟生知而於古今墳典史籍無不精究尤邃於理學好古作善吟咏然所稟敦朴若無所知或對客討論如河漢莫窺其涯涘自受具後徧遊講肆盡得賢首之學嘗曰學貴宗通言必會意以意逆志則得之矣其語言文字糟粕耳豈能開人之慧目乎初隱成紀築室樹松將欲終焉故人稱曰松堂和尚元世祖特降旨命主洛陽白馬寺學者川奔海會聲譽日馳成宗建萬聖寺於五臺詔求開山第一代住持時帝師迦羅斯巴薦之成宗即鑄金印署為真覺國師總釋源宗兼祐國住持事帝師齎旨起師師辭曰山僧荷蒙國恩居白馬寺亦過矣何德敢主祐國越分以居不祥不省而行不明吾坐此二失煩為我辭帝師曰此上命也上於是寺心勤亦且至矣非師孰與此係教門事師善為之於是不得已而行既被命以來而大弘清凉之道雖至老無怠大德六年壬寅九月朔日示微疾乃說法辭眾端坐而寂年六十有二闍維舍利數百粒塔於東臺之麓嗣法有普寧之弘教普庵之幻堂</p>
</div>
<div class='div-other'><a id='mulu4579' />
<p class='h4'>印簡</p><p>按增集續傳燈錄廣陽慶壽海雲印簡禪師山西人姓宋世業儒父靜虛先生有隱德母王氏師七齡父授以孝經開宗明義章師問云開者何宗明者何義父異之擕見傳戒顏公戒欲觀其根器以石頭和尚草庵歌俾讀之至壞與不壞主元在處乃問云主在什麼處戒云什麼主師云離壞與不壞者戒云此正是客也師云主聻戒吟吟而已即往禮中觀沼觀為師薙髮受具一夕聞空中有聲召師名曰印簡大事將成行矣毋滯遂挾策之京過松鋪嶺值雨宿嵒下因同行者擊火師見火星迸散遂大悟以手捫面曰今日始知眉橫鼻直信道天下老和尚不寐語遂謁慶壽中和光一夕和夢一異僧策杖徑趨方丈踞獅子座明日和以所夢語左右且曰今日有暫到即引見迨日晡師至和笑曰子即夜來所夢者往復徵詰師機語捷出無滯和喜命典記室智證益深乃以衣頌授師兩主慶壽自元太祖至世祖屢朝師奉之歷承寵命大弘濟北之道年五十六忽患風痺一日說偈辭眾吉祥而逝奉勅葬慶壽寺側建石塔於其上諡佛日圓明大師</p>
</div>
<div class='div-other'><a id='mulu4580' />
<p class='h4'>至溫</p><p>按繼燈錄上都華嚴寺全一至溫禪師邢州郝氏子幼聰敏異常兒六歲祝髮參萬松傳記多聞論辯無礙松命為侍者凡松偈頌法語一聞輙了遂得法焉常以侍者代應對機鋒不可犯太保劉秉忠薦師大可用世祖召見與語大悅留王庭多有贊益居三歲放還錫號佛國普安大禪師至元丁卯五月示疾右脇而逝異香三日茶毗舍利無數</p>
</div>
<div class='div-other'><a id='mulu4581' />
<p class='h4'>性澄</p><p>按明高僧傳性澄字湛堂號越溪紹興會稽孫氏子也父滿母姜氏夢日輪從空而墮既覺日光猶照其榻遂生師四歲常戲拈筆為佛像授以佛經即能成誦若宿習焉元至元百子投石門殊律師祝髮受具石門謂三世諸佛戒為根本乃教探律藏而通其遮性雙單止持作犯之義乙酉依佛鑒銛公習天台教觀謁雲夢澤法師於南竺普福澤一見深加器重歷居清班要職因天台國清實台宗講寺後易為禪乃不遠數千里走京師具奏寺之建置顛末舊制之由元世祖賜璽書復之已而欲東渡鴨綠遊高麗求天台遺書聞其國有事遂寢大德乙巳出往杭之東竺丁未吳越大旱師率眾說法禱雨格應歲饑民死無以殮乃為掩其遺骸作水陸大會普度之至大戊申遷南竺之演福至治辛酉驛召入京問道於明仁殿被旨居清塔寺校正大藏駕幸文殊閣引見問勞校無量壽佛等經各若干卷事竣辭歸特賜金襴衣將行俄有旨即白蓮寺建水陸大無遮會時丞相東平忠獻王請升座說法事聞寵賚<span class='corr'>尤</span>湦賜號佛海大師泰定甲子住上天竺九年至順壬<span class='corr'>申</span>六月朔忽撾鼓告眾曰我三住名山逾三十年自行無益世緣有限雖媲不敏古德風烈猶或可攀竟拂衣歸天竺之雲外齋歲餘還越之佛果篤志淨土修一心三觀者七晝夜屢感瑞應一日月旦眾以常儀問訊師遽揖曰老僧向非急於退步一十二年幾在半途矣今日則有明日恐無光陰其可把玩乎煩點視衣鉢用表無常眾為念佛止曰佛須自念明晨却送別黎明眾集遂端坐而逝閱世七十有八坐六十有四夏龕留七日顏貌如生全身窆於清泰塔院所著有金剛集註心經<span class='corr'>科注</span>消災經註彌陀經句解及仁王經如意輪呪經科竝行世</p>
</div>
<div class='div-other'><a id='mulu4582' />
<p class='h4'>文泰</p><p>按繼燈錄西京少室靈隱文泰禪師里族未詳師穎悟過人篤好宗乘從少師遊未幾即悟心要故當時稱二泰一肅為雪庭之高弟者師其一也</p>
</div>
<div class='div-other'><a id='mulu4583' />
<p class='h4'>智泰</p><p>按繼燈錄太原府報恩寺中林智泰禪師汾陽漁城溫氏子剷髮於華嚴喟然嘆曰大丈夫當體究大事焉能區區於此耶時雪庭主萬壽師往依數載契悟超絕朝廷響師之名宣住報恩一日示疾集眾告誡書偈而逝</p>
</div>
<div class='div-other'><a id='mulu4584' />
<p class='h4'>淨肅</p><p>按繼燈錄泰安州靈巖足庵淨肅禪師保定金臺末平人族張氏禮香山壽聖為師參請一十餘年所遇知識十有餘輩最後參雪庭於萬壽淘汰有年付以衣偈初主萬壽次少室靈巖後退居香山一日集眾告辭右脅而化</p>
</div>
<div class='div-other'><a id='mulu4585' />
<p class='h4'>無用寬</p><p>按和州志無用寬含山運漕周氏子生有神光照其室披緇悟道元世祖召見手執松枝叩以佛法俱不對自陳山野願放歸世祖曰僧乃無用之人由此稱無用禪師師歸和法席甚盛聽者常萬計每夜所居必有神燈見左右三建大剎一在梁山一在馬鞍山一在太湖皆曰普明塔全身於太湖山之麓有飛錫泉鐘山鼓山諸名勝手植松猶拳曲岩石間</p>
</div>
<div class='div-other'><a id='mulu4586' />
<p class='h4'>蒙潤</p><p>按明高僧傳蒙潤字玉岡嘉禾之海鹽人姓顧父敏隱君子也母孫氏實古源清法師之甥女母娠及誕俱感異夢潤年十四依古源於郡之白蓮方禮伽藍神土偶皆仆一眾驚異古源授經輒成誦遂命從祥公祝髮進具古源見其銳敏授以天台止觀金剛錍十不二門諸書即能了大意會古源歸寂乃事竹堂傳法師以卒其業因苦學嬰奇疾修請觀音懺七七日既獲靈應疾愈而心倍明利遂得分座於南竺演福湛堂澄公來蒞其席潤居第一座無何出世主海鹽之當湖德藏夏講法華眾嘗千指屠酤為之易業瑞應之迹不可勝紀遷演福宗風益振六年退院事高臥於龍井風篁嶺之白蓮庵專修念佛三昧依者日眾宣政院以下竺法席強起之寺方災惟普賢殿巋然荊棘瓦礫中因慨然謂眾曰茲寺成於慈雲今殿尚存則祖師之願力有在矣乃為次第葺治而新之昕夕演說無倦率眾修法華三昧感普賢放光現諸瑞相居三禩一日呼門弟子實法明策等示止觀安心之旨<span class='corr'>已</span>而告曰吾生緣殆盡茲惟其時驟稱佛號數百聲泊然而化潤生平力修晝夜無怠嘗修常行三昧以九十日為期者七修法華金光明大悲淨土以七七日者不可以期數故其潛德密行密證者有未易淺窺之也</p>
</div>
<div class='div-other'><a id='mulu4587' />
<p class='h4'>可傳</p><p>按江西通志可傳號正翁再興寺僧頎長頂上犀骨隆起喉下有毫長二尺許洪聲博覽儒釋諸書善詩文書法至元間游廬山呂文煥延至其家與之入京元世祖召見便殿問以佛法答以仁義治政之道世祖曰僧中龍也受賜白玉環瓶鉢金帛住薦福再住雲居踰年歸老妙果寺一日預與眾訣趺化</p>
</div>
<div class='div-other'><a id='mulu4588' />
<p class='h4'>祖誾</p><p>按增集續傳燈錄杭州靈隱悅堂祖誾禪師南康周氏子依同郡嘉瑞寺出家禮偃上人為師薙落一日閱華嚴經至惟一堅密身一切塵中現有省即往見別山智於蔣山未幾至杭見斷橋倫於淨慈橋問臨濟三遭黃檗痛棒是否師云是橋云因甚大愚肋下築三拳師云得人一牛還人一馬橋頷之橋逝柏山介石來補處一日室中舉柏樹子話師擬議石抗聲云何不道黃鶴樓前鸚鵡洲師於言下頓悟即令侍香久之歸廬山東嵒日住圓通延師分座九江守錢真孫聘師出世西林至元二十五年遷開先繼升東林元貞初奉詔赴闕入對稱旨賜璽書號通慧禪師并金襴法衣大德九年陞住靈隱居四歲而寂訣眾偈曰緣會而來緣散而去撞倒須彌虛空獨露壽七十五臘五十二</p>
</div>
<div class='div-other'><a id='mulu4589' />
<p class='h4'>允若</p><p>按明高僧傳允若字季蘅號浮休因雲門之傍有若耶溪後又號若耶郡之相里人年九歲能通春秋大義父母鍾愛之稍長翛然有絕塵之趣遂依雲門元和尚十五祝髮為大僧隨渡濤江首謁大山恢法師於杭之興福山授以天台四教儀金錍十不二門指要鈔諸書一覽而知大旨聞湛堂主南竺往依焉凡法智所結立陰觀別理隨緣六即蛣蜣理毒性具等文靡不精究至於思清之兼業昭圓之異說齊潤之黨邪仁嶽之背正亦皆察其非是於是湛堂甚器重之俾司賓客元至治初湛堂奉詔入燕都校大藏因奏若之行業錫以慈光圓照之號即命出住昌源淨聖院其院頗頹弊乃力為經度田蕪者闢之室<span class='corr'>圮</span>者葺之三年遂成巨剎湛堂復招之來歸命居第一座攝眾規範泰定中復出主杭之興化時與天岸濟我庵無玉庭罕三公道望並峙湖上世稱為錢塘四依未幾退居越之雲門又與斷江恩休耕逸臨風吟咏不知夕陽在樹世又稱為雲門三高至正住越之圓通遷上竺其山舊有纓絡泉涸久若至持錫叩巖禱曰苟吾緣在是泉當為我一來不然則涸如故言訖泉涌出淵冷漸盈時戶部尚書貢師泰稱比慈雲之重榮檜命之曰再來泉復退隱雲門築精舍專修法華三昧為暮年淨業會天下大亂干戈紛擾眾欲擁若避去若斥曰難可苟免乎吾對將至待以酬之眾遁若獨危坐賊眾入其舍若毅然不為屈辭色俱厲賊首知為有道者約退一賊獨怒直前揮刃中之白乳溢出於地實元至正十九年二月二十九日也世壽八十僧臘六十有五賊退眾歸茶毗舍利如菽無筭若平生風度簡遠不妄言笑趙孟類稱為僧中御史得法弟子集慶友奎演福良謹延慶如瑩隆德法讓淨聖圓證等若干人所著內外集黃溍為敘</p>
</div>
<div class='div-other'><a id='mulu4590' />
<p class='h4'>匾囤</p><p>按繼燈錄少林匾囤無空悟頓禪師開封錫州陳氏子忽辭父母求出家父曰此兒尋常引舌過鼻非常人相令投少林一日跪於師前請求法名其師曰道本無形何名之有師曰三世諸佛皆有名號其師授以心經念至五蘊皆空豁然大悟乃曰身尚是幻何處求名一日其師手編大囤於師前曰匾囤是汝名也師答曰既名匾囤內也無空其師曰教外別傳方契此旨後造神仙山大川處酬答三日辯若懸河川曰真少林師子他日截斷眾流去在後到峨嵋結茅以居一日至夔州江中曰道曠無涯逢人不盡下岸端坐而化</p>
</div></div></div></div>
</div><!-- end of div[@id='body'] -->
</body></html>