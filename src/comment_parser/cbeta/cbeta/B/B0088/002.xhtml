<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu70' />
<div class='div-other'>
<p class='h2'>欽定古今圖書集成博物彙編神異典　第五十六卷目錄</p>
<ul class="">
<li>二氏部彙考二
<ul class="">
<li>金<span class="note-inline">(海陵天德一則　章宗明昌三則　承安二則　泰和一則　宣宗興定一則)</span></li>

<li>元<span class="note-inline">(憲宗二則　世祖中統二則　至元九則　成宗元貞一則　大德四則　武宗至大二則　仁宗延祐一則　英宗至治一則　泰定帝泰定三則　致和一則　文宗天曆一則　至順二則　順帝元統一則　至正三則)</span></li>

<li>明<span class="note-inline">(總一則　太祖洪武八則　惠宗建文二則　成祖永樂五則　宣宗宣德三則　英宗正統四則　代宗景泰二則　英宗天順一則　憲宗成化八則　孝宗弘治四則　武宗正德二則　世宗嘉靖七則　穆宗隆慶一則　神宗萬曆三則)</span></li>

<li>皇清<span class="note-inline">(天聰一則　順治八則　康熙九<span class="corr">則</span>)</span></li>
</ul></li>
</ul></div>
<p class='juan'>神異典第五十六卷</p>
<div class='div-other'><a id='mulu71' />
<p class='h2'>二氏部彙考二</p>
<div class='div-other'><a id='mulu72' />
<p class='h3'>金</p>
<div class='div-other'><a id='mulu73' /><p>海陵天德元年廢度僧道</p>
<p>按金史海陵本紀不載</p>
<p>按續文獻通考云云</p>
</div>
<div class='div-other'><a id='mulu74' /><p>章宗明昌元年春正月戊辰制禁自披剃為僧道者按金史章宗本紀云云</p>
<p>明昌二年二月壬辰勅親王及三品官之家毋許僧尼道士出入</p>
<p>按金史章宗本紀云云</p>
<p>明昌三年勅釋道拜父母其禮數一准常儀</p>
<p>按金史章宗本紀明昌三年三月癸巳尚書省奏言事者為釋道之流不拜父母親屬敗害風俗莫此為甚禮官言唐開元二年勅云聞道士女冠僧尼不拜二親是為子而忘其生傲親而徇於末自今以後並聽拜父母其有喪紀輕重及尊屬禮數一准常儀臣等以為宜依典故行之制可</p>
</div>
<div class='div-other'><a id='mulu75' /><p>承安元年勅大定十五年附籍僧尼道士女冠年六十以上並令受戒</p>
<p>按金史章宗本紀承安元年六月丁卯勅自今長老太師大德不限年甲長老太師許度弟子三人大德二人戒僧年四十以上者度一人其大定十五年附籍沙彌年六十以上並令受戒仍不許度弟子尼道士女冠亦如之</p>
<p>承安二年降僧道度牒紫褐師德號以助軍儲</p>
<p>按金史章宗本紀承安二年夏四月尚書省奏比歲北邊調度頗多請降僧道空名度牒紫褐師德號以助軍儲從之</p>
</div>
<div class='div-other'><a id='mulu76' /><p>泰和二年十二月癸酉以皇子晬日放僧道戒牒三千</p>
<p>按金史章宗本紀云云</p>
</div>
<div class='div-other'><a id='mulu77' /><p>宣宗興定二年詔沿邊諸州僧道惟本處受度聽依舊居止外來者遣入郡譏其出入</p>
<p>按金史宣宗本紀興定二年冬十月戊午尚書省言獲姦細叛亡率多僧道詔沿邊諸州惟本處受度聽依舊居止來自河北山東遣入內郡譏其出入</p>
</div></div>
<div class='div-other'><a id='mulu78' />
<p class='h3'>元</p>
<div class='div-other'><a id='mulu79' /><p>憲宗元年夏六月以僧海雲掌釋教事以道士李真常掌道教事</p>
<p>按元史憲宗本紀云云</p>
<p>憲宗　年召僧道二家同詣上所辨析以僧勝勅道士樊志應等削髮為僧</p>
<p>按元史憲宗本紀不載</p>
<p>按續文獻通考世祖居潛邸時憲宗有旨令僧道二家同詣上所辨析二家自約道勝則僧冠首而為道僧勝則道削髮而為僧既而僧家勝上遣近臣脫懽將道者樊志應等十有七人詣龍光寺削髮為僧焚偽經四十五部天下佛寺為道流所據者二百三十七區悉命歸之</p>
</div>
<div class='div-other'><a id='mulu80' /><p>世祖中統二年採訪僧道</p>
<p>按元史世祖本紀中統二年五月遣王祐於西川等路採訪僧道八月賜慶壽寺海雲寺陸地五百頃</p>
<p>中統三年以星變勅作佛事並設醮</p>
<p>按元史世祖本紀中綂三年十一月乙酉太白犯鉤鈐丁亥勅聖安寺作佛頂金輪會長春宮設金籙周天醮</p>
</div>
<div class='div-other'><a id='mulu81' /><p>至元三年夏四月庚午勅僧道祈福於中都寺觀</p>
<p>至元四年九月癸丑申嚴西夏中興等路僧尼道士之禁</p>
<p>至元七年九月庚子勅僧道也里可溫有家室不持戒律者占籍為民</p>
<p>至元十二年秋七月癸未詔遣使江南搜訪僧道陰陽人等</p>
<p>至元十三年六月庚午勅西京僧道也里可溫荅失蠻等有室家者與民一體輸賦</p>
<p>至元十九年冬十月己丑勅河西僧道也里可溫有妻室者同民納稅</p>
<p>按以上俱元史世祖本紀云云</p>
<p>至元二十五年命作佛事設醮</p>
<p>按元史世祖本紀至元二十五年冬十二月命亦思麻等七百餘人作佛事坐靜於玉塔殿寢殿萬壽山護國仁王等寺凡五十四會天師張宗演設醮三日至元二十七年春二月順州僧道士四百九十一人饑給九十日糧</p>
<p>按元史世祖本紀云云</p>
<p>至元二十九年秋七月癸亥也里嵬里沙沙嘗簽僧道儒也里可溫答赤蠻為軍詔令止隸軍籍</p>
<p>按元史世祖本紀云云</p>
</div>
<div class='div-other'><a id='mulu82' /><p>成宗元貞元年賜天師張與棣等玉圭又賜帝師佛冠為造宮塔</p>
<p>按元史成宗本紀元貞元年春二月賜天師張與棣宗師張留孫真人張志仙等十三人玉圭各一製寶玉五方佛冠賜帝師三月以東作方殷罷諸不急營造惟帝師塔及張法師宮不罷</p>
</div>
<div class='div-other'><a id='mulu83' /><p>大德元年詔定僧道禁制</p>
<p>按元史成宗本紀大德元年夏六月詔僧道犯姦盜重罪者聽有司鞫問十一月壬戌禁僧道擅據鑛炭山塲十二月戊戌中書省臣同河南平章孛羅歡等言富戶規避差稅冒為僧道且僧道作商賈有妻子與編氓無異請汰為民宋時為僧道者必先輸錢縣官始給度牒今不定制僥倖必多帝令議擬以聞</p>
<p>大德六年冬十一月詔江南寺觀凡續置民田及民以施入為名者並輸租充役</p>
<p>大德八年夏四月命僧道為商者輸稅</p>
<p>按以上俱元史成宗本紀云云</p>
<p>大德十一年五月武宗即位十二月詔僧道也里可溫荅失蠻並依舊制納稅</p>
<p>按元史武宗本紀云云</p>
</div>
<div class='div-other'><a id='mulu84' /><p>武宗至大二年詔徵僧道租稅</p>
<p>按元史武宗本紀至大二年夏六月乙亥中書省臣言河南江浙省言宣政院奏免僧道也里可溫荅失蠻租稅臣等議田有租商有稅乃祖宗成法今宣政院一體奏免非制有旨依舊制徵之</p>
<p>至大四年仁宗即位罷僧道諸司</p>
<p>按元史仁宗本紀至大四年春三月庚寅帝即位夏四月罷僧道也里可溫荅失蠻頭陀白雲宗諸司</p>
<p>按李孟傳孟字道復仁宗嗣立真拜中書平章政事進階光祿大夫時釋老二教設官統治權抗有司撓亂政事僧道尤苦其擾孟言人君之柄在賞與刑賞一善而天下勸罰一惡而天下懲柄乃不失所施失當不足勸懲何以為治僧道士既為出世法何用官府繩治乃奏雪冤死者復其官蔭濫冒名爵者悉奪之罷僧道官天下稱快</p>
</div>
<div class='div-other'><a id='mulu85' /><p>仁宗延祐七年英宗即位御史請罷僧道濫爵</p>
<p>按元史英宗本紀延祐七年春三月帝即位五月壬寅監察御史請罷僧道濫爵及建寺之費丙午御史劉恆請興義倉及奪僧道官</p>
</div>
<div class='div-other'><a id='mulu86' /><p>英宗至治三年三月辛亥以圓明王道明之亂禁僧道度牒符籙</p>
<p>按元史英宗本紀云云</p>
</div>
<div class='div-other'><a id='mulu87' /><p>泰定帝泰定元年張珪等奏請減罷醮祠佛事僧道典買民田悉役之有畜妻子者罷遣為民不從</p>
<p>按元史泰定帝本紀不載　按張珪傳泰定元年六月車駕在上都先是帝以災異詔百官集議珪乃與樞密院御史臺翰林集賢兩院官極論當世得失與左右司員外郎宋文瓚詣上都奏之其議曰累朝斡耳朵所立長秋承徽長寧寺及邊鎮屯戌別議處之自古聖君惟誠於治政可以動天地感鬼神初未嘗徼福於僧道以厲民病國也且以至元三十年言之醮祠佛事之目止百有二大德七年再立功德使司積五百有餘今年一增其目明年即指為例已倍四之上矣僧徒又復營幹近侍買作佛事指以算卦欺昧奏請增修布施莽齋自稱特奉傳奉所司不敢較問供給恐後况佛以清淨為本不奔不欲而僧徒貪慕貨利自違其教一事所需金銀鈔幣不可數計歲用鈔數千萬錠數倍於至元間矣凡所供物悉為己有布施等鈔復出其外生民脂膏縱其所欲取以自利畜養妻子彼既行不修潔適足褻慢天神何以要福比年佛事愈繁累朝享國不永致災愈速事無應驗斷可知矣臣等議宜罷功德使司其在至元三十年以前及累朝忌日醮祠佛事名目止令宣政院主領修舉餘悉減罷近侍之屬並不得巧計擅奏妄增名目若有特奉傳奉從中書復奏乃行世祖之制凡有田者悉役之民典賣田隨收入戶鐵木迭兒為相納江南諸寺賄賂奏令僧人買民田者毋役之以里正主首之屬逮今流毒細民臣等議惟累朝所賜僧寺田及亡宋舊業如舊制勿徵其僧道典買民田及民間所施產業宜悉役之著為令僧道出家屏絕妻孥蓋欲超出世表是以國家優視無所徭役且處之宮寺宜清淨絕俗為心誦經祝壽比年僧道往往畜妻子無異常人如蔡道泰班講主之徒傷人逞欲壞教干刑者何可勝數俾奉祠典豈不褻天瀆神臣等議僧道畜妻子者宜罪以舊制罷遣為民帝不從</p>
<p>泰定二年詔寺觀田土與民均役</p>
<p>按元史泰定帝本紀泰定二年春正月中書省臣言江南諸寺觀田土非宋舊置并累朝所賜者請仍舊制與民均役從之</p>
<p>泰定四年秋七月籍僧道有妻者為民九月禁僧道買民田違者坐罪沒其直</p>
<p>按元史泰定帝本紀云云</p>
</div>
<div class='div-other'><a id='mulu88' /><p>致和元年春正月禁僧道匿商稅夏四月己酉御史楊倬等以民饑請分僧道儲粟濟之不報</p>
<p>按元史泰定帝本紀云云</p>
</div>
<div class='div-other'><a id='mulu89' /><p>文宗天曆二年修醮作佛事</p>
<p>按元史文宗本紀天曆二年秋八月遣道士苗道一吳全節修醮事於京師冬十一月后八不沙請為明宗資冥福命帝師率羣僧作佛事七日於大天源延聖寺道士建醮於玉虛天寶太乙萬壽四宮及武當龍虎二山</p>
</div>
<div class='div-other'><a id='mulu90' /><p>至順元年命僧道輪粟者加師號以庫藏等物給佛寺鑄金印賜道士</p>
<p>按元史文宗本紀至順元年春二月命僧道輸己粟者加以師號閏七月籍鎖住野里牙等庫藏田宅奴僕牧畜給大承天護聖寺為永業鑄黃金神仙符命印賜掌全真教道士苗道一</p>
<p>至順二年以水旱大給僧道度牒</p>
<p>按元史文宗本紀至順二年三月中書省臣言宣課提舉司歲榷商稅為鈔十萬餘錠比歲數不登乞譏僧道為商者仍征其稅有旨誠為僧者其仍免之浙西諸路比歲水旱中書省臣請令寺觀諸田佃民從其主假貸錢穀自賑并給僧道度牒一萬道從之</p>
</div>
<div class='div-other'><a id='mulu91' /><p>順帝元統二年春正月癸卯勅僧道與民一體充役是歲禁私刱寺觀菴院僧道入錢五十貫給度牒方出家</p>
<p>按元史順帝本紀云云</p>
</div>
<div class='div-other'><a id='mulu92' /><p>至正二年夏六月戊申命江浙撥賜僧道田還官徵糧以備軍儲</p>
<p>按元史順帝本紀云云</p>
<p>至正六年詔復立佛寺道宮財用規運總管府</p>
<p>按元史順帝本紀至正六年冬十二月甲申詔復立大護國仁王寺昭應宮財用規運總管府凡貸民間錢二十六萬餘錠</p>
<p>至正十五年夏六月江浙省臣奏請寺觀撥賜田糧盡行拘收從之</p>
<p>按元史順帝本紀云云</p>
</div></div>
<div class='div-other'><a id='mulu93' />
<p class='h3'>明</p>
<div class='div-other'><a id='mulu94' /><p>明定僧尼道士女冠尊卑之分並令拜父母祭祀喪服與常人同衣服不得用紵絲綾羅</p>
<p>按明會典釋道二教自漢唐以來通於民俗難以盡廢惟嚴其禁約毋使滋蔓令甲具在最為詳密云</p>
<p>凡稱道士女冠者僧尼同若於其受業師與伯叔父母同其於子弟與兄弟之子同　凡僧尼道士女冠並令拜父母祭祀祖先喪服等第皆與常人同違者杖一百還俗若僧道衣服止許用紬絹布匹不得用紵絲綾羅違者笞五十還俗衣服入官其袈裟道服不在禁限</p>
</div>
<div class='div-other'><a id='mulu95' /><p>太祖洪武三年令僧道自居房舍不得僭用紅色綵畵建齋設醮不許奏章上表投拜青詞</p>
<p>按明會典凡寺觀菴院洪武三年令除殿宇棟梁門牕神座案卓許用紅色其餘僧道自居房舍並不許起造斗拱彩畵梁棟及僭用紅色什物牀榻椅子</p>
<p>按明大政紀洪武三年六月癸亥中書省奏凡僧道建齋設醮不許奏章上表投拜青詞亦不許塑畫天地神祇及白蓮社明尊教白雲宗巫覡扶鸞禱聖書符呪水諸術並加禁止庶幾左道不興民無惑志詔從之</p>
<p>洪武五年罷僧道丁錢造周知冊頒行天下寺觀</p>
<p>按明會典凡僧道給度洪武五年令給僧道度牒罷免丁錢僧錄道錄司造周知冊頒行天下寺觀凡遇僧道即與對冊其父兄貫籍告度日月如有不同即為偽冒</p>
<p>洪武六年令府州縣止存大寺觀一所僧道必精通經典方給牒女子年未四十不許為尼姑女冠</p>
<p>按明會典洪武六年令各府州縣止存大寺觀一所并處其徒擇有戒行者領之若請給度牒必考試精通經典者方許　是年令民家女子年未及四十者不許為尼姑女冠</p>
<p>洪武十五年十一月乙酉定天下僧道服色袈裟法服</p>
<p>按明大政紀云云</p>
<p>洪武二十四年禁僧道雜處於外寺觀非舊額者悉毀之佛經譯定者不許增減辭語道士設醮不許拜奏青詞</p>
<p>按明會典凡清理寺觀洪武二十四年令清理釋道二教凡各府州縣寺觀但存寬大可容眾者一所并居之不許雜處於外違者治以重罪親故相隱者流願還俗者聽　又令天下僧道有刱立菴堂寺觀非舊額者悉毀之令佛經翻譯已定者不許增減辭語道士設醮不許拜奏青詞各遵頒降科儀民有效瑜珈教稱為善友假張真人名私造符籙者皆治以重罪</p>
<p>按續文獻通考是年辛未勅禮部清理釋道曰佛本異教漢時至自西域當時士民崇敬後有去鬚髮舍兒童出家者其修行則去色相絕嗜欲潔身為善道教始老子至漢張道陵以異術攝召鬼神禦災捍患二教立世久不磨滅者以此今學佛老者皆不循其本俗違教敗行為害甚大自今天下僧道凡各府州縣寺觀雖多但存其寬大可容眾者一所并居之毋雜處於外與民相混違者治以重罪</p>
<p>洪武二十六年令考試僧道中式者給牒</p>
<p>按明會典凡保舉僧道洪武二十六年令各布政司并直隸府州縣申呈開設僧道衙門保舉到僧人劄付僧錄司道士劄付道錄司考試如果中式就申吏部施行　是年令各司每三年考試能通經典者申送到部具奏出給度牒</p>
<p>洪武二十七年榜示僧道禁例</p>
<p>按明會典洪武二十七年令榜示天下寺觀凡歸并大寺設砧基道人一人以主差稅每大觀道士編成班次每班一年高者率領餘僧道俱不許奔走於外及交搆有司以書冊稱為題疏強求人財其一二人於崇山深谷修禪及學全真者聽三四人不許毋得私刱菴堂若遊方問道必自備路費毋索取於民所至僧寺必揭周知冊驗實不同者拏送有司僧道有妻妾者許諸人趕逐相容隱者罪之願還俗者聽亦不許收民間兒童為僧違者并兒童父母皆坐以罪年二十以下願為僧者亦須父母具告有司具奏方許三年後赴京考試通經典者始給度牒不通者杖為民有稱白蓮靈寶火居及僧道不務祖風妄為議論沮令者皆治重罪</p>
<p>洪武二十八年奏准天下僧道赴京考試不通經典者黜還俗年六十以上者免試</p>
<p>按明會典云云</p>
</div>
<div class='div-other'><a id='mulu96' /><p>惠宗建文三年勅限僧道田人五畞</p>
<p>按續文獻通考建文三年秋限僧道田人五畞從戶科給事中陳繼之之議也勅禮部曰朕聞釋道之教其來久矣本以清淨空幻為宗超世離俗為事近代以來俗僧鄙士貪著自養殖貨富豪甚至田連阡陌本欲以財自奉然利害相乘迷不知覺既有饒足之利必受官府之擾况因此不能自守每罹刑憲非惟身遭僇辱而教亦隳焉夫佛道本心陰翊王化其功弘多至於末流所習本乖蠧蝕教門致使訕毀肆行貽累厥初朕甚憫之原其害教之端實自田始今天下寺菴宮觀除原無田產外其有田者每僧道一人各存田五畞免其租稅以供香火之費餘田盡入官有佃戶者佃者自承其業無佃戶者均給平民如舊田不及今定數者不增若有以祖業及歷代撥賜為詞告言者勿理如原係本朝撥賜者不在此例凡僧道一應丁役並免其有自相告訐爭訟非干軍民者聽其本教衙門自治若致傷人命及干軍民詞訟者仍聽有司受理其入理訟有司者不許仍服僧道冠服洪武年間<span class='corr'>已</span>有清理及開設門榜文當申明遵守教規化緣者不在禁限非奉朝命不許私竊簪剃年未五十者不許為尼及女冠嗚呼多藏厚亡老氏攸戒除欲去累大覺所珍利欲減則善心生善人多則風俗美欽茲定制未底太平遂定銓選法通類覆奏建文四年令寺觀新刱者歸併如舊</p>
<p>按明會典洪武三十五年令清理釋道二教凡歷代以來及洪武十五年以前寺觀有名額者不必歸併新刱者歸併如舊<span class='note-inline'>(按洪武三十五年即建文四年)</span></p>
</div>
<div class='div-other'><a id='mulu97' /><p>成祖永樂元年令僧道三年一給度牒並禁其娶妻妾</p>
<p>按明會典永樂元年令三年一給度牒　僧道娶妻妾者杖八十還俗女家同罪離異寺觀住持知情與同罪不知者不坐若僧道假托親屬或僮僕為名求娶而僧道自占者以姦論</p>
<p>永樂四年徵天下道士及西僧至京師</p>
<p>按明通紀永樂四年十二月徵天下道士至京師朝天宮神樂觀洞神宮修舉金籙齋法薦皇考皇妣車駕幸齋壇七日而畢迎西僧尚師哈立麻至京師先是上在藩邸聞烏思藏有尚師哈立麻者異僧也及即位遣中官侯顯齎書幣往迎五歷寒暑乃至車駕往視之無拜跪禮合掌而已</p>
<p>永樂十年申明僧道禁約</p>
<p>按明會典永樂十年諭禮部天下僧道多不守戒律民間修齋誦經動輙較利厚薄又無誠心甚至飲酒食肉遊蕩荒淫略無顧忌又有無知愚民妄稱道人一槩蠱惑男女雜處無別敗壞風化洪武中僧道不務祖風及俗人行瑜珈法稱火居道士者俱有嚴禁即揭榜申明違者殺不赦</p>
<p>永樂十六年定府州縣僧道人數童子投寺觀必父母皆允又祖父母父母有他子孫侍養鄰里勘保無礙乃許</p>
<p>按明會典永樂十六年定天下僧道府不過四十人州不過三十人縣不過二十人限年十四以上二十以下父母皆允方許陳告有司行鄰里勘保無礙然後得投寺觀從師受業五年后諸經習熟然后赴僧道錄司考試果諳經典始立法名給與度牒不通者罷還為民若童子與父母不願及有祖父母父母無他子孫侍養者皆不許有年三四十以上先曾出家而還俗及亡命黥刺亦不許寺觀住持容留違者罪之</p>
<p>永樂二十二年十二月甲寅命禮部集僧道於慶壽海印二寺及靈濟宮各建揚大齋七晝夜</p>
<p>按明大政紀云云</p>
</div>
<div class='div-other'><a id='mulu98' /><p>宣宗宣德元年詔考試僧道能通經典方准給牒</p>
<p>按明會典宣德元年以僧道行童請給度牒甚多諭禮部先令僧道官取勘禮部同翰林院官禮科給事中及僧道官考試能通經典方准給與</p>
<p>宣德二年禮部奏不許濫收額外僧道候考試精通經典者給度牒從之</p>
<p>按明大政紀宣德二年十二月禮部奏永樂十六年太宗皇帝定制凡願出家為僧道者府不過四十人州不過三十人縣不過二十人額外不許濫收候五年後考試如果精通經典給與度牒今天下僧道赴京請給度牒者多係額外濫收且不通經典者多請如例悉遣歸從之</p>
<p>宣德十年禁僧道私自簪剃及妄言惑眾者</p>
<p>按明會典云云</p>
</div>
<div class='div-other'><a id='mulu99' /><p>英宗正統六年榜示僧道禁約</p>
<p>按明會典正統六年令僧道多有壞亂心術不務祖風混同世俗傷壞風化都察院即遵洪武舊例出榜禁約違者罪之　是年令新刱寺觀曾有賜額者聽其居住今後再不許私自刱建</p>
<p>正統九年十月頒釋道大藏經典於天下寺觀</p>
<p>按名山藏典謨記云云</p>
<p>正統十年三月申禁私創寺院庵觀</p>
<p>按名山藏典謨記云云</p>
<p>正統十四年勅僧道審係額內并貫籍明白精通經典乃許奏請給牒</p>
<p>按明會典正統十四年令僧道應給度牒者各僧道衙門先行勘試申送有司審係額內并貫籍明白仍試精通經典方許申送禮部覆試中式然後具奏請給</p>
</div>
<div class='div-other'><a id='mulu100' /><p>代宗景泰三年令各寺觀田止存六十畂為業</p>
<p>按明會典景泰三年令各處寺觀田土每所量存六十畂為業其餘撥與小民佃種納糧</p>
<p>景泰六年令僧道持行修潔又丁多不係軍匠等戶仍審係額內方許收度</p>
<p>按明會典景泰六年令僧道務要持行修潔本戶丁多不係軍匠鹽竈等籍里老保結呈縣覆實具申府司類呈該部方許收度仍勘各寺觀原定額數如已數多不與出給</p>
</div>
<div class='div-other'><a id='mulu101' /><p>英宗天順八年詔京城內外寺觀今後不許增修請額</p>
<p>按明會典云云</p>
</div>
<div class='div-other'><a id='mulu102' /><p>憲宗成化元年皇太后壽誕建設齋醮</p>
<p>按明大政紀成化元年二月皇太后壽誕令僧道建設齋醮給事中張寧劾禮部尚書姚夔斂會大臣收買炷香詣寺觀行禮祈福祇壞風俗傷名教寧疏云邇者恭遇皇太后誕日令僧道建設齋醮此見皇上將欲表揚孝道慰悅聖慈無所不用其極之心也諸大臣及百執事但當和衷助德仰贊至情上綏懿祉則敬承道德允合舊章而禮部尚書姚夔等乃於各衙門斂會財物收辦炷香約至期赴壇行禮為儒者自失其守業彼者烏知其非臣雖至愚為此深惜切惟人臣之於君願其福也則當勸修德善願其壽也則當勸去逸欲願天心之向願也則當相之保和小民康濟四海故曰求福不回天壽平格又曰欲王以小民受天永命未聞以禱祀得福丹藥致壽假符瑞以永天命者今乃不能盡所當為徒以辦香尺楮列名其上宣揚於佛老之神明率而拜曰為朝廷祈福祝壽天地鬼神山川河岳昭布森列可厚誣以是哉不報</p>
<p>成化六年陳音請降佛子真人位號不聽</p>
<p>按名山藏典謨記成化六年三月翰林院編修陳音請佛子法王真人妖妄之徒乞降其位號杜其恩賞上曰佛子真人名號祖宗之舊如何可更</p>
<p>成化十年給度僧道</p>
<p>按名山藏典謨記成化十年六月給度僧道南京監察御史任英言比歲旱澇相仍災異迭見內地荐饑邊塞多警京城內外民食孔艱若復行給度則天下僧道紛集京師米價益貴況此輩奸盜者多即如四川僧徒悟昇乃為賊首乞罷其令不從</p>
<p>成化十二年三月禮部尚書鄒幹奏近年度牒僧道過多乞定為限制從之</p>
<p>按明大政紀云云</p>
<p>成化十三年勅定僧道住持人數</p>
<p>按明會典成化十三年凡僧道住持勅建寺觀許二人勅賜井在外寺觀各止許一人</p>
<p>成化十八年定僧道犯罪不還俗令</p>
<p>按名山藏典謨記成化十八年十二月定僧道犯公罪不還俗人令巡撫南直隸兵部尚書兼左副都御史王恕奏言律法僧道犯罪曾經決罰者並令還俗而江浙僧道多因被人侵占田土負欠租稅詿誤致罪者請同常人收贖法勿令還俗都察院會六部議覆奏從之著為令</p>
<p>成化二十年大度僧道以救饑</p>
<p>按名山藏典謨記成化二十年十月給空名度牒一萬紙分送山陝令募民願為僧道者令詣避災處輸粟十石給度之十二月預度天下僧道六萬人以救山陝饑</p>
<p>成化二十三年令僧道還俗養親是歲僧及方士俱謫降</p>
<p>按明會典成化二十三年令僧道有父母現存無人侍養者不問有無度牒許令還俗養親</p>
<p>按明通紀成化二十三年九月僧繼曉發原籍為民方士太常卿趙玉芝鄧常思等俱謫戌邊四川番僧國師法王領占竹等悉降革職事并追奪累次降勅印信儀仗發回四川原居光相寺居住</p>
</div>
<div class='div-other'><a id='mulu103' /><p>孝宗弘治五年四月禁齋醮戒壇之妄</p>
<p>按名山藏典謨記云云</p>
<p>弘治七年定僧道尼姑女冠律例</p>
<p>按明會典凡僧道罪犯弘治七年令僧道尼姑女冠有犯奸淫者就於本寺觀菴院門首枷號一箇月滿日發落</p>
<p>弘治十三年定僧道及漢人習學番教律例</p>
<p>按明會典弘治十三年奏准僧道官僧人道士有犯挾妓飲酒者俱問發原籍為民若奸拜認義父母親屬俱發邊衛充軍</p>
<p>凡僧道額外擅收徒弟者問發口外為民住持還俗僧道官知而不舉者罷職</p>
<p>凡漢人出家習學番教不拘軍民曾否關給度牒俱問發原籍各該軍衛有司當差若漢人冒作番人發邊衛充軍</p>
<p>凡僧道擅收徒弟不給度牒及民間子弟戶內不及三丁或在十六以上而出家者俱枷號一箇月並罪坐所由僧道官及住持知而不舉者各罷職還俗僧道犯罪雖未給度牒悉照僧道科斷該還俗者查發各原籍當差若仍於原寺觀菴院或他寺觀菴院潛住者並枷號一箇月照舊還俗僧道官及住持知而不舉者各治以罪</p>
<p>弘治十六年詔建壽塔及撰真人誥命既而皆罷之按明通紀弘治十六年詔建壽塔於朝陽門外既而罷之時大學士劉健等上言前代人主信佛莫如梁武帝卒餓死臺城本以求福反以致禍觀諸往事可為明鑒我祖宗相傳治天下以堯舜周孔之道而已浮屠異端蠧財惑眾何關於治欲造佛塔非所以訓天下垂後世也又令撰真人杜永祺等誥命及封號健等復言竊惟異端不可信誥命不當與夫誥命朝廷所以奬賢勵能雖卿士大臣必待秩滿考最乃得頒給况祖宗廟號不過十六字親王及文武有功德者諡號一二字此輩何賢何能封號至十八字流布朝野傳聞後世皆曰朝廷所給與儒臣所撰擬也天下後世其謂之何疏入有旨俱報罷</p>
</div>
<div class='div-other'><a id='mulu104' /><p>武宗正德二年五月月食度天下僧道四萬人</p>
<p>按名山藏典謨記云云</p>
<p>正德十六年禁私刱菴院寺觀及私度僧道尼姑女冠</p>
<p>按明會典正德十六年奏准今後再有私刱菴院寺觀私度僧道尼姑女冠者拏問治罪寺觀拆毀入官</p>
<p>凡寺觀菴院除見在處所外不許私自刱建增置違者杖一百還俗僧道發邊遠充軍尼僧女冠入官為奴若僧道不給度牒私自簪剃者杖八十若由家長家長當罪寺觀住持及受業師私度者與同罪並還俗</p>
</div>
<div class='div-other'><a id='mulu105' /><p>世宗嘉靖二年以楊廷和鄭一鵬等言暫停齋醮</p>
<p>按明通紀嘉靖二年三月楊廷和等疏請斥遠僧道停罷齋醮九卿喬宇等各疏諫止上日覽卿等言具見忠愛至意朕已知之</p>
<p>按明大政紀嘉靖二年閏四月停齋祀初太監崔文以禱祀誘帝大學士廷和力諫不聽臺諫言之俱不報給事中鄭一鵬上言臣巡光祿見正德十六年五月以來宮中自常膳外少有所取邇者禱祀繁興制用漸廣乾清坤寧諸宮各建齋醮西天西番漢經諸廠亦各有之至於五花宮乾清宮西暖閣坤寧宮東次閣亦有之或連日夜或間日一舉或一日再舉經筵俱虛設而無所用矣傷太平之業失天下之望莫此為甚臣謂挾此術者必皆魏彬張銳之餘黨曩以欺先帝使生民塗炭海內虛耗先帝已誤陛下豈容再誤陛下亟誅之遠之可也臣放金錢一醮蔬腐之費至萬有八千其餘不知幾十萬也以月計之不知幾百萬也今天災時變月無虛日京師之民至有裹席行乞母子裸而餓死者州縣則徵發繁擾仍以饑饉窮者轉為盜賊良者糜於兵刃邊境之民日夜望風荷戈而不得食陛下以為今之民怨耶樂耶忍斂民怨不忍傷佞倖之心忍拂元臣弼士之諫不忍違寺僧之請此愚臣之所未解也伏願改西天廠為寶訓廠以貯祖宗御製諸書西番廠為古訓廠以貯五經子史諸書漢經廠為聽納廠以貯諸臣奏疏選內臣謹畏者司其筦鑰陛下經筵之暇遊息其中則壽何以不若堯舜治何以不若唐虞哉帝曰天時饑饉齋祀暫且停止</p>
<p>嘉靖六年勅發尼僧道姑出嫁</p>
<p>按明會典嘉靖六年奏准尼僧道姑發還原籍出嫁其菴寺房室土地盡數入官</p>
<p>嘉靖八年禁婦女出入寺觀及多蓄行童</p>
<p>按明會典靖嘉八年奏准凡宦戚施捨寺觀不許容令婦女出入及多蓄行童若有私自簪剃并犯奸者各照律例問擬</p>
<p>嘉靖十八年勅僧道照額設定數每名納銀十兩</p>
<p>按明會典嘉靖十八年奏准僧道照國初額設定數每僧道一名納銀十兩在內於兩京工部在外於各布政司直隸於各府上納類解免其赴京其兩京給度在京准二千名南京一千名</p>
<p>嘉靖二十九年定僧道官及僧道律例</p>
<p>按明會典嘉靖二十九年定僧道官受財枉法滿貫</p>
<p>凡僧道官係京官具奏提問在外依律徑自提問受財枉法滿貫亦問充軍及僧道有犯姦盜詐偽逞私爭訟怙終故犯并一應贓私罪名有玷清規妨礙行止者俱發還俗若犯公事失錯因人連累及過誤致罪於行止戒規無礙者悉令運炭納米等項各還職為僧為道</p>
<p>僧道犯罪曾經決罰者並令還俗</p>
<p>嘉靖三十三年題准僧道由戶部咨禮部填給度牒按明會典嘉靖三十三年題准各府州縣納解年終造冊連庫收繳送戶部給與號紙一張咨送禮部填給度牒</p>
<p>嘉靖三十七年議准僧道度牒每名量減銀四兩</p>
<p>按明會典云云</p>
</div>
<div class='div-other'><a id='mulu106' /><p>穆宗隆慶六年題准禮部印發空頭度牒通行各處召納如有來京請給者赴戶部納銀五兩發號紙送禮部給牒</p>
<p>按明會典云云</p>
</div>
<div class='div-other'><a id='mulu107' /><p>神宗萬曆元年勅五城御史驅令遊食僧道回籍禁私自簪剃及不著本等冠服者</p>
<p>按明會典萬曆元年令五城御史查各寺觀菴院有遊食僧道驅令回籍仍比照居民保甲法置立油牌開寫年貌籍貫以便稽查其有私自簪剃及不穿戴本等冠服者訪拏治罪</p>
<p>萬曆十三年定僧道於寺觀神廟刁姦婦女及縱令婦女於寺觀神廟律例</p>
<p>按明會典萬曆十三年定僧道軍民人等於各寺觀神廟刁姦婦女因而引誘逃走或誆騙財物者俱發附近充軍若軍民人等縱令婦女於寺觀神廟有犯者問罪枷號一箇月發落</p>
<p>萬曆　　年勅禁私建寺觀僧道果戒行無碍始准給牒其不守清規者令還俗務農</p>
<p>按春明夢餘錄宗伯沈鯉拆毀寺觀疏看得戶部尚書王遴條議要將近日私創寺觀庵院盡數拆毀僧道年四十以下無度牒者盡數驅逐歸農流寓者遞歸本籍土著者收入里戶白蓮羅道等會惑眾糜財者悉從重懲治一節為照異端之術足以惑世誣民苟非禮教素明未有不蠱於福田利益之說者在昔已然其風猶未甚也邇來遊手遊食之輩布滿中外此倡彼和莫可收拾以致梵宇琳宮星列棋布而無知之民約會進香建幟號佛者日充斥於道塗豈直民財糜費上虧惟正之供且風俗漸偷釀成地方之禍臣等目擊茲弊方欲申飭今尚書王遴條奏及此深得移風易俗足國裕民至計相應酌議題請恭候命下移咨兩京都察院轉行五城內外及天下司府州縣地方大小寺觀庵院除係古剎及奉有欽依建置照舊存留聽其焚修外若係近日私創庵院招集僧尼瀆祀不經者悉行拆毀入官以後再不許新立增置違者依律問遣僧道曾經給有度牒年四十以上者照舊存留其年四十以下未經給度牒者查果戒行無碍始准查照見行事例申送納給度牒如不行給度牒削剃不守清規與流寓遊食之徒一并驅逐原籍務農當差一切白蓮羅道募緣僧道及約會燒香頭戴甲馬口稱佛號等項愚民在內聽緝事衙門在外著巡邏員役嚴加禁捕務得會首倡率之人依律枷號治罪知情故縱者罪亦如之勿視虛文務臻實效然臣等猶有過計焉夫禮者禁於未然易為力而<span class='corr'>已</span>然者難為功查得僧道之禁即今言官建白本部議覆不啻三令五申矣而齋醮施捨愈昌愈熾俾異端者流安坐而享富厚豈盡左道之愚人抑亦崇尚者之自愚耳崇之於彼而欲禁之於此猶聚羶而驅蠅增薪而止沸也其將能乎今宜於禁令之外仍以禮教隄防之乞勅各撫按嚴督各該守令毋專以薄書期會為急而以移風易俗為要申明聖諭勸化愚民教以君臣父子之常道示以農桑衣食之恆業曉以惠迪從逆之實理喪葬必依家禮有擅作佛事者必罰祈年必於方社有揭榜消禳者必罪大經既正邪慝漸消行之既久果於風化有裨不為俗吏吏部開著上考脫有奉行未至亦宜罰治以示創懲庶幾教化與法制並行民風與世道咸賴矣奉神宗旨各處寺觀庵院除古剎及勅建有名的照舊存留其餘私創無名黷祀不經的兩京著五城御史在外撫按官嚴行稽查應改應毀酌量區處具奏餘依擬</p>
</div></div>
<div class='div-other'><a id='mulu108' />
<p class='h3'>皇清</p>
<div class='div-other'><a id='mulu109' /><p style="margin-left:2em">天聰六年</p>
<p style="margin-left:2em;text-indent:-2em">大清會典釋道二教亦王化所不廢惟嚴其禁約毋使滋蔓令甲具在最為詳密云</p>
<p style="margin-left:2em">凡僧道度牒天聰六年定各廟僧道設僧錄司道錄司總管凡通曉經義恪守清規者給與度牒</p>
<p style="margin-left:2em">是年定僧道不許自買人簪剃違者治罪</p>
</div>
<div class='div-other'><a id='mulu110' /><p style="margin-left:2em">順治二年</p>
<p style="margin-left:2em;text-indent:-2em">大清會典順治二年定內外僧道俱給度牒以防奸偽其納銀之例停止凡寺廟庵觀若干處僧道若干名各令住持詳查來歷具結投遞僧道官僧道官仍具總結在京城內外者俱令報部在直省者赴該衙門投遞彙送撫按轉行解部頒給度牒不許冒充混領事發罪坐經管官</p>
<p style="margin-left:2em">是年定內外僧道有不守清規及犯罪為僧道者住持舉首隱匿不舉一體治罪頂名冒籍度牒者嚴究治罪</p>
<p style="margin-left:2em">又定內外寺廟庵觀凡有明朝舊敕盡行繳部不許隱藏又嚴禁京城內外不許擅造寺廟佛像如呈報禮部方許建造其現在寺廟佛像亦不許私自拆毀僧道住處不許私自遷徙移出佛像及自置緣薄募化併不許私自削髮為僧僧道官住持縱隱一體治罪</p>
<p style="margin-left:2em">順治三年</p>
<p style="margin-left:2em;text-indent:-2em">大清會典順治三年令在京寺廟庵觀不許僧尼道士混處及閒雜俗人居住工部五城查明僧道官容隱者一體重治</p>
<p style="margin-left:2em">又定嚴禁京城僧道沿街設置神像念誦經呪或持擊梆磬募化者該管僧道官即行重治如住持募化罪及闔寺如散眾募化罪坐住持併該管僧道官一體治罪</p>
<p style="margin-left:2em">順治四年</p>
<p style="margin-left:2em;text-indent:-2em">大清會典凡僧道官補授順治四年題准在京僧道錄司由禮部考取移咨吏部補授各府州縣僧道等官令各布政司遴選保舉報部轉咨吏部授職</p>
<p style="margin-left:2em">順治六年</p>
<p style="margin-left:2em;text-indent:-2em">大清會典順治六年題准內外僧道必有度牒方准住持焚修該部刊刻度牒印發各布政司及順天府查境內僧道素無過犯者每名納銀四兩給度牒一張各州縣於年終申解該司彙解戶部仍報禮部查考其從前給過度牒一并追繳</p>
<p style="margin-left:2em">順治八年</p>
<p style="margin-left:2em;text-indent:-2em">大清會典順治八年諭僧道俱免納銀如有請給度牒者該州縣確查呈報司府申呈禮部照數給發</p>
<p style="margin-left:2em">凡道塲禁例順治八年定</p>
<p style="margin-left:1em">皇城內不許作道塲</p>
<p style="margin-left:2em">順治九年</p>
<p style="margin-left:2em;text-indent:-2em">大清會典順治九年諭僧尼道士已領度牒者務恪守清規用本等衣帽住居本寺廟如夫領度牒私自為僧尼道士及用喇嘛衣服往來者照例治罪</p>
<p style="margin-left:2em">順治十五年</p>
<p style="margin-left:2em;text-indent:-2em">大清會典順治十五年題准直省僧尼道士<span class='corr'>已</span>經給過漢字度牒者盡行查繳送部照數換給滿漢字度牒并確查先年<span class='corr'>已</span>納銀者換給新牒未納銀者納銀給牒</p>
<p style="margin-left:2em">順治十七年</p>
<p style="margin-left:2em;text-indent:-2em">大清會典順治十七年議准僧道度牒免其納銀令各該撫詳開花名年貌籍貫及焚修寺廟備造清冊併送紙張投部印給度牒</p>
</div>
<div class='div-other'><a id='mulu111' /><p style="margin-left:2em">康熙元年</p>
<p style="margin-left:2em;text-indent:-2em">大清會典康熙元年定凡作道塲者止許在本家院內其當街搭蓋蓆棚揚旛掛榜及僧道張傘捧托香帛遶街行走取水畫地開酆都穿戴盔甲等項俱行禁止違者僧道責二十板為民該管僧道官革職其作道塲之家係官交該部議處係民治以違禁之罪</p>
<p style="margin-left:2em">康熙四年</p>
<p style="margin-left:2em;text-indent:-2em">大清會典康熙四年題准除興京盛京及京城寺廟遵諭建設外其前代敕建寺廟應各設僧道十名私建大寺廟各設八名次等寺廟各設六名小寺廟各設四名最小寺廟各設二名</p>
<p style="margin-left:2em">又題准本戶不及三丁及十六歲以上不許出家違例者枷號一個月僧道官及住持知而不舉者一併治罪罷職還俗</p>
<p style="margin-left:2em">康熙六年</p>
<p style="margin-left:2em;text-indent:-2em">大清會典康熙六年禮部通計直省勅建大寺廟共六千七十三處小寺廟共六千四百九處私建大寺廟共八千四百五十八處小寺廟共五萬八千六百八十二處僧十一萬二百九十二名道士二萬一千二百八十六名尼八千六百十五名通共寺廟七萬九千六百二十二處僧尼道士十四萬一百九十三名</p>
<p style="margin-left:2em">康熙十三年</p>
<p style="margin-left:2em;text-indent:-2em">大清會典康熙十三年議准在外僧道等官由各該撫移咨禮部詳查轉咨吏部補授准其註冊停其具題仍知會禮部填給劄付移咨該撫行令任事</p>
<p style="margin-left:2em">康熙十五年</p>
<p style="margin-left:2em;text-indent:-2em">大清會典康熙十五年題准凡僧尼道士不領度牒私自簪剃者杖八十為民有將逃亡事故度牒頂名冒替者責四十板入官該管僧道官俱革職還俗</p>
<p style="margin-left:2em">是年題准停止給發度牒</p>
<p style="margin-left:2em">康熙十六年</p>
<p style="margin-left:2em;text-indent:-2em">大清會典康熙十六年令京城內寺廟庵院不許設教聚會男女混雜併不許搭蓋高臺演戲斂錢酬神賽會僧道錄司併該管僧道官不時親查有違禁者執送本部將本人及寺廟住持一併治罪該管僧道官不行查拿本部叅處</p>
<p style="margin-left:2em">康熙二十二年</p>
<p style="margin-left:2em;text-indent:-2em">大清會典康熙二十二年議准仍給盛京僧道度牒</p>
<p style="margin-left:2em">康熙二十三年</p>
<p style="margin-left:2em;text-indent:-2em">大清會典康熙二十三年議准臺灣僧道舊牒追繳送部換給度牒</p>
<p style="margin-left:2em">康熙五十年</p>
<p>御製文集康熙五十年十二月十五日</p>
<p style="margin-left:2em;text-indent:-2em">上諭禮部近見直隸各省創建寺廟者甚多建造寺廟則佔踞百姓田廬既成之後愚民又為僧道日用湊集銀錢購買貧人田地給與以致民田漸少且遊民充為僧道窩藏逃亡罪犯行事不法者甚多實擾亂地方大無益於民生者也著各省督撫及地方官除原有寺廟外其創建增修永行禁止</p>
</div></div></div></div>
</div><!-- end of div[@id='body'] -->
</body></html>