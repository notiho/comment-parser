<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu2454' />
<div class='div-other'>
<p class='h2'>欽定古今圖書集成博物彙編神異典　第一百十八卷目錄</p>
<ul class="">
<li><p>僧寺部紀事一</p>
</li>
</ul></div>
<p class='juan'>神異典第一百十八卷</p>
<div class='div-other'><a id='mulu2455' />
<p class='h2'>僧寺部紀事一</p><p>增一阿含經波斯匿等五王白世尊此僧伽戶水側福妙最是神地欲造寺世尊曰汝等五王此處造寺長夜受福世尊即申右手從地中出迦葉如來而告曰欲作神寺當依此法</p>
<p>譬喻經王舍國人欲作寺錢不足入海得名寶珠上國王言我有三利欲作寺入海安穩多得金寶而不貪惜三利</p>
<p>佛國記龍舍寺北五十由延有一寺名火境火境者惡鬼名也佛本化是惡鬼後人于此處起精舍以精舍布施阿羅漢以水灌手水瀝滴地其處故在正復掃除常現不滅此處別有佛塔善鬼神常掃灑初不須人工有邪見國王言汝能如是者我當多將兵眾住此益積糞穢汝復能除不鬼神即起大風吹之令淨此處有百枚小塔人終日數之不能得知若至意欲知者便一塔邊置一人<span class='corr'>已</span>復計數人人或多或少不可得知</p>
<p>佛共九十六種外道論議處起精舍精舍高六丈許裏有坐佛其道東有外道天寺名曰影覆與論議處精舍夾道相對亦高六丈許所以名影覆者日在西時世尊精舍影則映外道天寺日在東時外道天寺影則北映終不得映佛精舍也</p>
<p>有國名達嚫是過去迦葉佛僧伽藍穿大石山作之凡有五重最下重作象形有五百間石室第二層作師子形有四百間第三層作馬形有三百間第四層作牛形有二百間第五層作鴿形有百間最上有泉水循石室前繞房而流周圍廻曲如是乃至下重順房流從戶而出諸層室中處處穿石作牕牖通明室中朗然都無幽暗其室四角頭穿石作梯磴上處今人形小緣梯上正得至昔人一脚所躡處因名此寺為波羅越波羅越者天竺名鴿也其寺中常有羅漢住此土丘荒蕪人民居去山極遠方有村皆是邪見不識佛法沙間婆羅門及諸異學彼國人民常見人飛來入此寺于時諸國道人欲來禮此寺者彼村人則言汝何以不飛耶我見此間道人皆飛道人方便答言翅未成耳達嚫國嶮道路艱難而知處欲往者要當齎錢貨施彼國王王然後遣人送展轉相付示其逕路法顯竟不得往承彼土人言故說之耳</p>
<p>順恆水西下十由延得一精舍名曠野佛所住處今現有僧復順恆水西行十二由延到迦尸國波羅捺城城東北十里許得仙人鹿野苑精舍此苑本有辟支佛住常有野鹿栖宿世尊將成道諸天于空中唱言白淨王子出家學道却後七日當成佛辟支佛聞已即取泥洹故名此處為仙人鹿野苑世尊成道已後人于此處起精舍</p>
<p>佛法金湯編羊祜武帝時祜為荊州都督日供武當山寺有問其故祜曰前身多過賴造此寺故獲中濟所以供養之情偏重于此</p>
<p>法苑珠林晉咸和中北僧安法開至餘杭欲建立寺無資財手索錢貫貨之積年得錢三萬市地作屋常以索貫為資欲立剎無舍利有羅幼者先自有之開求不許及開至寺禮佛見幼舍利囊已在座前即告幼幼隨來見之喜悅與開共立寺宇於餘杭也</p>
<p>東晉初天台山寺者昔有沙門帛道猷或云竺道猷銳涉山水窮括奇異見天台石梁終古無度乃慷慨曰彼何人斯獨無貞操故使聖寺密爾對面千里遂揭錫獨往而趨石梁周瞰崖隒久之方獲其山石梁非一聖寺亦多將欲直度不惜性命且虹梁亙谷下望萬尋上闊尺許莓苔斜側東邊似通西礙大石攀登路絕猷乃別思異授夜宿梁東便聞西寺磬聲經唄唱薩勇意相續通夕不安又聞聲曰却後十年當來此住何須苦求雖爾不息晨夕惋恨結草為庵彌年禪觀後試造梁乃見橫石洞開梁道平正因即得度遂見棟宇宏壯圖塔瓖奇神僧敘接宛同素識中食既訖將陳住意僧曰却後十年自當至此何勞早住相送度梁橫石已塞至晉太元中終於山所形似綠色端坐如生王羲之聞之造焉望崖仰挹今有往者雲迷其道</p>
<p>佛法金湯編王羲之咸康六年于廬山建歸宗寺請西天達摩多羅居之</p>
<p>桓伊太元中以淮淝之功封末修縣侯惠遠法師自襄陽至廬山寓慧末之西林寺欲于山東建寺經營之際山神降靈願加資助信宿風雷夜作雲雨晦冥明發就觀則有良木殊材駢羅委積時伊為九江刺史驚其神異奏立寺焉曰東林殿曰神運</p>
<p>雲仙雜記廬山遠法師命盡之日山中峰澗寺落皆見千眼仙人成隊執幡幢香花赴東林寺法師死乃止</p>
<p>蓮社高賢傳法安律身持戒為行尤精義熙中新陽邑社有暴虎居神廟樹下前後害民以百數安遊其村居民皆早閉門乃之樹下禪坐須臾虎負人至見安驚喜跳伏安乃為說法授戒有頃而去明旦居民見安謂是神人相率禮敬因改神廟立寺宇請安居之左右田園並捨為寺業</p>
<p>闕公則入廬山白蓮社既逝有同社人至洛陽白馬寺夜中為公則修忌祭忽一時林木殿宇皆作金色空中有聲曰我是闕公則祈生極樂國今已得生矣言訖無所見</p>
<p>建康實錄晉許詢捨末興山陰二宅為寺家財珍異悉皆是捨既成啟奏孝宗詔曰山陰舊宅為祇洹寺永興居為崇化寺造四層塔物產既罄猶欠露槃相輪一朝風雨相輪等自備時所訪問乃是剡縣飛來高僧傳釋法度少出家高士明僧紹隱居瑯琊之[山*聶]山及亡捨所居山為栖霞精舍請度居之經歲許忽聞人馬鼓角之聲俄見一人持紙名通曰靳尚度前迎之尚形甚都羽衛亦嚴致敬已乃言曰弟子於此山七百餘年法師道德所歸謹捨以奉給并願受五戒末結來緣度為設會受戒而去</p>
<p>太平御覽孫放西寺銘曰長沙西寺層構傾頹謀欲建立其日有童子持紙花插地故寺東西相去十餘丈于是建創正當花所</p>
<p>巢向之甚聰敏時百姓欲為孝武立寺疑其名向之應聲曰宜名天保詩曰天保下報上也時人服其機速</p>
<p>宋書蕭惠開傳惠開思話子也丁父艱居喪有孝性家素事佛凡為父起四寺南岸南岡下名曰禪岡寺曲阿舊鄉宅名曰禪鄉寺京口墓亭名曰禪亭寺所封封陽縣名曰禪封寺謂國僚曰封秩蓋鮮而兄弟甚多若使全關一人則在我所讓若使人人等分又事可悲恥寺眾既立自宜悉供僧眾由此國秩不復下均</p>
<p>法苑珠林晉白塔寺在秣陵三井里晉升平中有鳳凰集此地因名其處為鳳凰臺至宋昇明二年齊太祖起造立寺之始咸以山高難于谷汲比丘法和爰發誓云若此地可居當使自然出水乃於食堂前試鑿井曾不數仞而清泉湛然甘香清美流未嘗竭</p>
<p>三寶感通錄宋時朱齡石者使往遼東還返失道隨風泛海一月餘日達于一島糧水俱竭入島求泉漸深登山乃見一寺堂宇莊嚴非所曾覩僧問所從具說其事設食飲水問以去留石曰此乃聖居非凡可住僧曰欲住任懷石苦辭欲還僧告曰此間去都二十餘萬里石等聞之驚怖曰若爾何緣得達僧曰自當相送不勞致憂又問曰識杯度道人否曰識之便指壁上鉢帒曰此是彼物有小過罰在人中便取鉢帒與石并書一封上為書字然不可識曰可以書鉢與之令沙彌送勿從來道此有直路疾至船所須臾至海沙彌以一竹杖著船頭語曰但閉舫聽往不勞帆柂也於是依言但聞颼颼風聲有竊視者見船在空雲飛奔于山樹上數息間遂達揚都大桁正見杯度騎桁欄口云馬馬齡石既至書自飛上度手度驚曰汝那得蓬萊道人書喚我歸耶乃具說緣由又將鉢與之手捧曰吾不見此鉢四千餘年擲上入雲下還接取元嘉中無故而死</p>
<p>南齊書張融傳融為新安王北中郎參軍孝武起新安寺僚佐多儭錢帛融獨儭百錢帝曰[利-禾+鬲]殊貧當序以佳祿出為封溪令從叔永出後渚送之曰似聞朝旨汝尋當還融曰不患不還政恐還而復去</p>
<p>虞愿傳愿為祠部郎明帝以故宅起湘宮寺費極奢侈以孝武莊嚴剎七層帝欲起十層不可立分為兩剎各五層新安太守巢尚之罷郡還見帝曰卿至湘宮寺未我起此寺是大功德愿在側曰陛下起此寺皆是百姓賣兒貼婦錢佛若有知當悲哭哀愍罪高佛圖有何功德尚書令袁粲在坐為之失色帝乃怒使人驅下殿愿徐去無異容</p>
<p>南史王騫傳騫字思寂梁武霸府建引為大司馬諮議叅軍遷侍中及帝受禪降封為侯歷位度支尚書中書令武帝於鍾山西造大愛敬寺騫舊墅在寺側者即王導賜田也帝遣主書宣旨就騫市之欲以施寺答云此田不賣若勅取所不敢言酬對又脫略帝怒遂付市評田價以直逼還之</p>
<p>梁書扶南國傳晉咸和中丹陽尹高悝行至張侯橋見浦中五色光長數尺不知何怪乃令人於光處掊視之得金像未有光趺悝乃下車載像還至長干巷首牛不肯進悝乃令馭人任牛所之牛徑牽車至佛寺悝因留像付寺僧每至中夜常放光明又聞空中有金石之響經一歲捕魚人張係世於海口忽見銅花趺浮出水上係世取送縣縣以送臺乃施像足宛然合會簡文咸安元年交州合浦人董宗之採珠沒水於底得佛光豔交州押送臺以施像又合焉自咸和中得像至咸安初歷三十餘年光趺始具初高悝得像後西域胡僧五人來詣悝曰昔於天竺得阿育王造像來至鄴下值胡亂埋像於河邊今尋覓失所五人嘗一夜俱夢見像曰<span class='corr'>已</span>出江東為高悝所得悝乃送此五僧至寺見像噓欷涕泣像便放光照燭殿宇又瓦官寺慧邃欲模寫像形寺主僧尚慮虧損金色謂邃曰若能令像放光回身西向乃可相許慧邃便懇到拜請其夜像即轉坐放光回身西向明旦便許模之像趺先有外國書莫有識者後有三藏郍求跋摩識之云是阿育王為第四女所造也及大同中敕市寺側數百家宅地以廣寺域造諸堂殿并瑞像周回閣等窮於輪奐焉其圖諸經變並吳人張繇運手繇丹青之工一時冠絕</p>
<p>到溉傳溉家門雍睦兄弟特相友愛初與弟洽常共居一齊洽卒後便捨為寺因斷腥羶終身蔬食別營小室朝夕從僧徒禮誦高祖每月三致淨饌恩禮甚篤蔣山有延賢寺者溉家世創立故生平公俸咸以供焉略無所取</p>
<p>梁志天監初天竺僧智藥自西土來泛船至韶州曹溪水口聞其香掬其水嘗味曰此水上流有勝地尋之遂開山立石</p>
<p>金陵地記金陵鍾山之麓幽勝誌公與白鶴道人欲之因謀于梁武帝帝俾各以物識其地白鶴先飛去至麓忽聞空中錫聲先<span class='corr'>已</span>卓于山麓道人不服然以前言不可食各以所識築室焉</p>
<p>梁書樂藹傳藹子法才為江夏太守因被代表便道還鄉至家割宅為寺棲心物表</p>
<p>賀瑒傳瑒子革歷南郡太守革性至孝常恨貪祿代耕不及養在荊州歷為郡縣所得俸秩不及妻拏專擬還鄉造寺以申感恩</p>
<p>何敬容傳何氏自晉司空充宋司空尚之世奉佛法並建立塔寺至敬容又捨宅東為伽藍趨勢者因助財造構敬容並不拒故此寺堂宇校飾頗為宏麗時輕薄者因呼為眾造寺焉</p>
<p>太平御覽一乘寺梁邵陵王綸造梁末賊起遂延燒陳尚書故江總捨堂宇寺今之堂是也寺門遍畫凹凸花代稱張繇手跡其花乃天竺遺法朱及青綠所成遠望眼暈如凹凸就視即平世咸異之乃名凹凸寺</p>
<p>太平廣記後魏孝文帝登位初有魏城人元兆能以九天法禁絕妖怪先鄴中有軍士女年十四患妖病累年治者數十人並無據一日其家以女謁元兆祈止兆曰此疾非狐狸之魅是妖畫也吾何以知今天下有至神之妖有至靈之怪有在陸之精有在水之魅吾皆知之矣汝但述疾狀是佛寺中壁畵四天神部落中魅也此言如何其女之父曰某前于雲門黃花寺中東壁畵東方神下乞恩常攜此女到其下又女常懼此畵之神因夜驚魘夢惡鬼來持女而笑由此得疾兆大笑曰故無差因忽與空中人語左右亦聞空中有應對之音良久兆向庭嗔責之云何不速曳亟持來左右聞空中云春方大神傳語元大行惡神吾自當罪戮安見大行兆怒向空中語曰汝以我誠達春方必請致之我為暫責請速鏁致之言訖又向空中語曰召二雙牙八赤眉往要不去聞東方左右咸聞有風雨之聲乃至兆大笑曰汝無形相畵之妍致耳有何恃而魅生人也兆謂其女曰汝自辨其狀形兆令見形左右見二神皆丈餘各有雙牙長三尺露于脣口外衣青赤衣又見八神俱衣赤眼眉並殷色共扼其神直逼軒下蓬首赤目大鼻方口牙齒俱出手甲如鳥兩足皆有長毛衣若豹鞹其家人謂兆曰此正女常見者兆令前曰爾本虛空而畵之所作耳奈何有此妖形其神應曰形本是畵畵以象真真之所示即乃有神況所畵之上精靈有憑可通此臣所以有感感之幻化臣實有罪兆大怒命侍童取灌瓶受水淋之盡而惡神之色不衰兆更怒命煎湯以淋須臾神化如一空囊後令擲去空野其女於座即愈而父載歸鄴復於黃花寺尋所畵之處如水之洗因而駭歎稱異僧雲敬見而問曰汝此來見畵歎稱必有異耶可言之其人曰我女患病為神所擾今元先生稱是此寺畵作妖乃指畵處所洗之神僧大驚曰汝亦異人也此寺前月中一日晝晦忽有惡風元雲聲如雷震繞寺良久聞畫處如擒捉之聲有一人云勢力不加元大行不如速去言訖風埃乃散寺中朗然晚見此處一神如洗究汝所說正符其事兆即寇謙之師也</p>
<p>魏書城陽王長壽傳長壽子鸞為定州刺史鸞愛樂佛道修持五戒不飲酒食肉積歲長齋繕起佛寺勸率百姓共為土木之勞公私費擾頗為民患世宗聞而詔曰鸞親惟宗懿作牧大州民物殷繁綏寧所屬宜克己厲誠崇清樹惠而乃驟相徵發專為煩擾編戶嗷嗷家懷嗟怨北州土廣姦亂是由準法尋愆應加肅黜以鸞戚屬情有未忍可遣使者以義督責奪祿一周微示威罰也</p>
<p>張彝傳彝除安西將軍秦州刺史敷政隴右多所制立宣布新風革其舊俗民庶愛仰之為國造佛寺名曰興皇諸有罪咎者隨其輕重謫為土木之工無復鞭杖之罰時陳留公主寡居彝意願尚主主亦許之僕射高肇亦望尚主主意不可肇怒譖彝于世宗稱彝擅立刑法勞役百姓詔遣直後萬貳興馳驛檢察貳興肇所親愛必欲致彝深罪彝清身奉法求其愆過遂無所得見代還洛</p>
<p>洛陽伽藍記菩提寺西域胡人所立也在慕義里沙門達多發塚取甎得一人以進時太后與明帝在華林都堂以為妖異謂黃門侍郎徐紇曰上古以來頗有此事否紇曰昔魏時發塚得霍光女壻范明友家奴說漢朝廢立與史書相符此不足為異也后即令紇問其姓名死來幾年何所飲食死者曰臣姓崔名洪字子涵博陵安平人也父名暢母姓魏家在城西準財里死時年十五今滿二十七在地下有十二年常似醉臥無所食也時復遊行或遇飲食如似夢中不甚辨了后即遣門下錄事張秀雋詣準財里訪洪父母果得崔暢其妻魏氏雋問暢曰卿有兒死否暢曰有一息字子涵年十五而死秀雋曰為人所發今日蘇活在華林園中主上故遣我來相問暢聞驚怖曰實無此兒向者謬言秀雋還具以實陳聞后遣送洪回家暢聞至門前起火手持刀魏氏把桃枝謂曰汝不須來吾非汝父汝非吾子急急速去可得無殃洪遂捨去遊於京師常宿寺門下汝南王賜黃衣一具洪性畏日不敢仰視又畏水火及兵刃之屬常走於路疲則止不徐行也時人猶謂是鬼</p>
<p>綏民里東崇義里內有京兆人杜子休宅地形顯敞門臨御道時有隱士趙逸云是晉武時人晉朝舊事多所記錄正光初來至京師見子休宅歎息曰此宅中朝時太康寺也時人未信遂問寺之由緒逸云龍驤將軍王濬平吳之後始立寺本有三層浮圖用甎為之指子休園中曰此是故處子休掘而驗之果得甎數十萬兼有石銘云晉太康六年歲次乙巳九月甲戌朔八日辛巳儀同三司襄陽侯王濬敬造時園中果菜豐蔚林木扶疎乃服逸言號為聖人子休遂捨宅為靈應寺所得之甎還為三層浮圖</p>
<p>準財里內有開善寺京兆人韋英宅也英早卒其妻梁氏不治喪而嫁更納河內人向子集為夫雖云改嫁仍居英宅英聞梁氏嫁向日來歸乘馬將數人至于庭前呼曰阿梁卿忘我也子集驚怖張弓射之應箭而倒即變為桃人所騎之馬亦化為茆馬從者數人盡化為蒲人梁氏惶懼捨宅為寺</p>
<p>聞義里有燉煌人宋雲與惠生向西域取經入烏場國北接葱嶺南連天竺水西有池龍王居之池邊有一寺五十餘僧龍王每作神變國王初請以金玉珍寶投之池中在後涌出令僧取之此寺衣食待龍而濟世人名曰龍王寺</p>
<p>王城北十八里有如來履石之迹起塔籠之履石之處若以踐泥量之不定或長或短今立寺可七十餘僧塔南二十步有泉石佛本清<span class='corr'>淨</span>嚼楊枝植地即生今成大樹胡名曰婆樓</p>
<p>城北有陁羅寺佛事最多浮圖高大僧房偪側周匝金像六十軀王年常大會皆在此寺國內沙門咸來雲集宋雲惠生見彼比丘戒行精苦觀其風範特加恭敬遂捨奴婢二人以供洒掃</p>
<p>王城西南有善持山山中有昔五百羅漢牀南北兩行相向坐處有大寺僧徒二百人太子所食泉水北有寺恆以驢數頭運糧上山無人驅逐自然往還寅發午至每及中餐此是護塔神渥婆仙使之然此寺昔日有沙彌常除灰因入神定維那挽之不覺皮連骨離渥婆仙代沙彌除灰處國王與渥婆仙立廟圖其形像以金箔貼之隔小嶺有婆奸寺夜叉所造僧徒八十人云羅漢夜叉常來供養洒掃取薪凡俗比丘不得在寺大魏沙門道榮至此禮拜而去不敢留停</p>
<p>耆賀濫寺有佛袈裟十三條以尺量之或短或長復有佛錫杖長丈七以水筩盛之金箔其上此杖輕重不定值有重時百人不舉值有輕時一人勝之</p>
<p>水經注濕水注濕水南逕平城縣故城東水右有三層浮圖真容鷲架悉結石也裝制麗質亦盡美善也東郭外太和中閹人宕昌公鉗耳處時立祇洹舍於東畢椽瓦樑棟臺壁檽陛尊容聖像及牀坐軒帳悉青石也圖制可觀所恨惟列壁合石疎而不密庭中有祇洹碑碑題大篆非佳耳然京邑帝里佛法豐盛神圖妙塔桀峙相望法輪東轉茲為上矣</p>
<p>鮑丘水注右北平有觀雞水水東有觀雞寺寺內有大堂甚高廣可容千僧下悉結石為之上加塗塈基內疎通枝經脈散基側室外四出爨炎火勢內流一堂盡溫蓋以此土寒嚴霜氣肅猛出家沙門率皆貧薄施主慮闕道業故崇斯構是以志道者多栖託焉北齊書陸法和傳法和始於百里洲造壽王寺既架佛殿更截梁柱曰後四十許年佛法當遭雷雹此寺幽僻可以免難及魏平荊州宮室焚燼總管欲發取壽王佛殿嫌其材短乃停後周氏滅佛法此寺隔在陳境故不及難</p>
<p>幼主本紀幼主為胡昭儀起大慈寺未成改為穆皇后大寶林寺窮極工巧運石填泉勞費億計人牛死者不可勝紀</p>
<p>周書寇儁傳儁為揚烈將軍司空府功曹參軍轉主簿時靈太后臨朝減食祿官十分之一造永寧佛寺令儁典之資費巨萬主吏不能欺隱寺成又極壯麗靈太后嘉之</p>
<p>佛祖綂紀大業元年九月帝幸揚州天台僧使智璪詣行在所引對大牙殿敕為天台寺立名智璪啟曰昔陳世有定光禪師遷神之後夢其靈曰汝欲造寺不是其時若二國為一當有大力勢人為之造寺寺若成國即清宜名國清寺上曰此先師靈瑞也即用為名乃遣通事舍人盧正方奉安寺額敕秘書監柳顧言為智者造碑立之寺門</p>
<p>隋史常琮侍煬帝遊寶山帝曰幾時得到上方琮曰昏暗應須到上方左右皆失笑</p>
<p>法苑珠林隋天台山瀑布寺釋慧達姓王氏襄陽人晚為沙門惠雲邀請遂上廬岳造西林寺重閣七間欒櫨重疊光耀鮮華初造之日誓用黃楠闔境推求了無一樹皆欲改用餘木達曰誠心在此豈用餘求必其有徵松變為楠若也無感閣成無日眾懼其言四出追求乃於境內下巢山感得一谷並是黃楠而在窮澗幽深無由可出達尋行崖壁忽見一處晃有光明窺見其中可得通道惟有五尺餘並天崖遂牽曳木至於江首途中灘覆筏壞及至廬阜不失一根閣遂得成宏冠前構後忽偏斜向南三尺工匠設計取正無方有石門澗當于閣南忽有猛風北吹還正于今尚存</p>
<p>隋江州廬山化城寺釋法充俗姓畢九江人也常誦法華大品末住廬山半頂化城寺修定自非僧事未嘗安履每勸眾僧無以女人入寺上損佛化下墮俗謠然以寺基事重有不從者</p>
<p>靈異小錄化度寺內有無盡藏院京城捨施日漸崇盛武德貞觀後錢帛金玉積聚不可勝計常使名僧監藏為等分一分供天下伽藍修理之用一分施天下饑餓一分充舊供無遮之會城中士女奔走捨施爭次不得至暮收獲亦鉅萬有大車載錢帛捨了竟去不知姓名者多矣藏內物天下寺院並許來取供給亦不可勝數貞觀年中有裴充智戒行修謹宛是修行高人入寺洒掃十年有餘寺中觀其行無玷缺使之守藏不覺被盜去黃金極多將去不可知數寺眾見潛走去後不還眾僧驚異遂於充智寢房內看壁上有詩四句曰將肉遣狼守置骨向狗投自非阿羅漢焉能免得偷後莫知所之武后遂移藏東都福光寺日久錢物漸耗却移歸舊寺至開元九年發散錢帛於京師諸寺</p>
<p>觀音持驗唐僧迦大師西域人姓何龍朔初來遊此土於泗州臨淮縣信義坊乞地立標將創伽藍標下掘得古香積寺銘記并金像一軀上有普照王佛字遂建寺焉</p>
<p>三夢記天后時劉幽求為朝邑丞嘗奉使歸未及家十餘里適有佛堂寺路出其側聞寺中歌笑歡治寺垣短缺盡得覩其中劉俯身窺之見十數人兒女雜坐羅列盤饌環繞之而共食見其妻在坐中語笑劉初愕然不測其故久思之且思其不當至此復不能舍之又熟視容止言笑無異將就察之寺門閉不得入劉擲瓦擊之中其罍洗破迸走散因忽不見劉踚垣直入與從者同視殿廡皆無人寺扃如故劉訝益甚遂馳歸比至其家妻方寢聞劉至乃敘寒暄訖妻笑曰向夢中與數十人同遊一寺皆不相識會食於殿庭有人自外以瓦礫投之杯盤狼籍因而遂覺劉亦具陳其見</p>
<p>唐書張廷珪傳神龍初詔白司馬坂復營佛祠廷珪方奉詔抵河北道出其所見營築勞亟懷不能已上書切爭且言自中興之初下詔書弛不急斥少監楊務廉以示中外今土木復興不稱前詔掘壤伐木侵害生氣願罷之以紓窮乏帝不省</p>
<p>太平廣記唐景龍年安樂公主洛州道光坊造安樂寺用錢數百萬童謠曰可憐安樂寺了了樹頭懸後誅逆韋并殺安樂斬首懸於竿上改為悖逆庶人</p>
<p>六帖景龍中盛興佛寺公私疲匱辛替否上疏曰佛者清淨慈悲體道以體物不欲利以損人不榮身以害教今三時之月掘山穿地損命也殫府盧幣損人也廣殿長廊榮身也損命則不慈損人則不愛榮身則不清淨寧佛者之心乎</p>
<p>紀聞唐開元十五年有敕天下村坊佛堂小者並拆除功德移入側近佛寺堂大者皆令閉封天下不信之徒並望風毀拆雖大屋大像亦殘毀之敕到豫州新息令李虛嗜酒倔強行事違戾方醉而州符至仍限三日報虛見大怒便約胥正界內毀拆者死於是一界並全虛為人好殺愎戾行必違道當時非惜佛寺也但以忿恨故全之全之亦不以介意歲餘虛病數日死時正暑月隔宿即斂明日將殯母與子繞棺哭之夜哭止聞棺中若指爪戞棺聲初疑鼠未之悟也斯須增甚妻子驚走母獨不去命開棺左右曰暑月恐壞母怒促開之而虛生矣身頗瘡爛於是浴而將養之月餘平復虛曰初為兩卒拘至王前王不在見階前典吏乃新息吏也亡經年矣見虛拜問曰長官何得來虛曰適被錄而至吏曰長官平生惟以殺害為心不知罪福今當受報將若之何虛聞之懼請救吏曰去歲拆佛堂長官界內獨全此功德彌大長官雖死亦不合此間追攝少間王問更勿多言但以此對虛方憶之頃王坐主者引虛見王王曰索李明府善惡簿來即有人持一通案至大合抱有二青衣童子亦隨文案王命啟牘唱罪階吏讀曰專好割羊脚吏曰合杖一百仍割其身肉百斤王曰可令割其肉虛曰去歲有敕拆佛堂毀佛像虛界內獨存之此功德可折罪否王驚曰審有此否吏曰無新息吏進曰有福簿在天堂可檢之王曰促檢殿前垣南有樓數間吏登樓檢之有頃吏檢善簿至惟一紙因讀曰去歲敕拆佛堂新息一縣獨全合折一生中罪延年三十仍生善道言畢罪簿軸中火出焚燒之盡王曰放李明府歸仍敕兩吏送出城南門見夾道並高樓大屋男女雜坐樂飲笙歌虛好絲竹見而悅之兩吏謂曰急過此無顧顧當有損虛見飲處竟不忍行佇立觀之店中人呼曰來吏曰此非善處既不取信可任去虛未悟至飲處人皆起就坐奏絲竹酒至虛酬酢畢將飲之乃一杯糞汁也臭穢特甚虛不肯飲即有牛頭獄卒出於牀下以叉刺之洞胷虛遽連飲數杯乃出吏引虛南入荒田小徑中遙見一燈炯然燈傍有大坑昏黑不見底二吏推墮之遂蘇</p>
<p>酉陽雜俎東都龍門有一處相傳廣成子所居也天寶中北宗雅禪師者於此處建蘭若庭中多古桐枝幹拂地</p>
<p>大同坊雲花寺唐大曆初僧儼講經天雨花至地咫尺而滅故名</p>
<p>佛祖綂紀大曆六年滁州刺史李幼卿奏沙門法琛於瑯琊山建佛剎繪圖以進帝於前一夕夢遊山寺及覽圖皆夢中所至者因賜名寶應寺</p>
<p>唐書高郢傳郢寶應初及進士第代宗為太后營章敬寺郢以白衣上書諫曰陛下大孝因心與天罔極烝烝之思要無以加臣謂悉力追孝誠為有益妨時勞人不得無損捨人就寺何福之為昔魯莊公丹桓公廟楹而刻其桷春秋書之為非禮漢孝惠孝景孝宣令郡國諸候立高祖文武廟至元帝與博士議郎斟酌古禮一罷之夫廟猶不越禮而立况寺非宗祐所安神靈所宅乎殫萬人之力邀一切之報其為不可亦明矣間者昆吾孔熾薦食生人百姓懍懍無日不惕遣將攘却亡尺寸功隴外壤地委諸豺狼太宗艱難之業傳之陛下一夫不獲尺土見侵告成之時猶恐有闕况用武以來十三年傷者不救死者不收繕卒補乘于今未已夫興師十萬日費千金計十三年舉百萬之眾資糧扉履取足于人勞罷宛轉十不一在父子兄弟相視無聊延頸嗷嗷以役王命縱未能出禁財贍鰥寡猶當稍息勞敝以噢咻之奈何戎虜未平侵地未復金革未戢疲人未撫太倉無終歲之儲大農有榷酤之敝欲以此時興力役哉比八月雨不潤下菽麥失時黔首狼顧憂在艱食若遂不給將何以救之無寺猶可無人其可乎然土木之勤功用之費不虛府庫將焉取之府庫既竭則又誅求若人不堪命盜賊相挺而興戎狄乘間以為風塵得不為陛下深憂乎臣聞聖人受命於天以人為主苟功濟於天天人同和則宗廟受福子孫蒙慶傳曰德教加於百姓刑於四海此天子之孝也又曰無念爾祖聿修厥德既受帝祉施于孫子是知王者之孝在於承順天地嚴配宗考恭慎德教以臨兆民俾四海之內懽心助祭延福流祚永永無窮未聞崇樹梵宮雕琢金玉之為孝者夏禹卑宮室盡力溝洫人到於今稱之梁武帝窮土木飾塔廟人無稱焉陛下若節用愛人當與夏后齊美何必勞人動眾踵梁武遺風乎及制作之初支費尚淺人貴量力不貴必成事貴相時不貴必遂陛下若回思慮從人心則聖德孝思格於天地千福萬祿先後受之曾是一寺較功德邪書奏未報復上言王者將有為也將有行也必稽於眾而順於人則自然之福不求而至未然之禍不除而絕臣聞神人無功者不為有功之功聖人無名者不為可名之名不為有功之功故功莫大不為可名之名故名莫厚古之明王積善以致福不費財以求福修德以銷禍不勞人以攘禍陛下之營作臣竊惑之若以為功則天覆地載陰施陽化未曾有為也若以為名則至德要道以順天下未曾有待也若以致福則通于神明光于四海不在費財若以攘禍則方務厥德罔有天災不在勞人今興造趨急人徒竭作土木並起日課萬工不遑食息榜笞愁痛盈于道路以此望福臣恐不然陛下戢定多難勵精思治務行寬仁以幸天下今固違羣情徇左右過計臣竊為陛下惜之不納</p>
<p>高霞寓傳霞寓位既高言多不遜帝欲罷其兵益自憂乃上私第為佛祠請署曰懷恩以塞帝疑</p>
<p>佛祖綂紀穆宗長慶元年幽州節度使劉總上表請出家帝不許總乃以印付留後自剃髮為僧以私第為寺帝乃從其志封為大覺師賜僧臘五十寺名報恩</p>
<p>河東節度使裴度奏五臺山佛光寺慶雲見文殊大士乘獅子於空中從者萬眾上遣使供萬菩薩是日復有慶雲見於寺中</p>
<p>桂苑叢談太保令狐相出鎮淮海日支使班蒙與從事俱遊大明寺之西廊忽覩前壁題云一人堂堂二曜重光泉深尺一點去冰旁二人相連不欠一邊三梁四柱烈火燃添却雙勾兩日全諸賓至而顧之皆莫能辨獨班支使曰一人非大字乎二曜者日月非明字乎尺一者寸土非寺字乎點去冰旁水字也二人相連天字也不欠一邊下字也三梁四柱烈火燃無字也添却雙勾兩日全比字也以此觀之得非大明寺水天下無比八字乎眾皆恍然曰黃絹之奇智亦何異哉讚歎彌日詢之老僧曰頃年有客獨遊題之而去不言姓氏</p>
<p>酉陽雜俎慈恩寺唐三藏院後簷階開成末有苔狀如苦苣初于塼上色如藍綠輕嫩可愛</p>
<p>高郵縣有一寺不記名講堂西壁枕道每日晚人馬車轝影悉透壁上衣紅紫者影中鹵莽可辨壁厚數尺難以理究辰午之時則無相傳如此二十餘年矣或一年半年不見</p>
<p>武宗元年戎州水漲浮木塞江刺史趙士琮召水軍接木約獲百餘段公署卑小地窄不復用因併修開元寺後月餘日有夷人逢一人如猴著故青衣亦不辨何製云關將軍差來採木今被此州接去不知為計要須明年却來取夷人說於州人至二年七月天欲曙忽暴水至州城臨江枕山每大水猶去州五十餘丈其時水高百丈水頭漂二千餘人州基地有陷深十丈處大石如三間屋者堆積於州基水黑而腥至晚方落知州官虞藏玘及官吏纔及船投岸旬月後舊州地方乾除大石外更無一物惟開元寺元宗真容閣去本州十餘步卓立沙上其他鐵石像無一存者</p>
<p>私訶條國金遼山寺中有石鼉眾僧飲食將盡向石鼉作禮於是飲食悉具</p>
<p>舊唐書武宗本紀會昌五年秋七月庚子勑併省天下佛寺中書門下條疏聞奏據令式諸上州國忌日官吏行香於寺其上州望各留寺一所有列聖尊容便令移於寺內勑曰上州合留寺工作精妙者留之如破落亦宜廢毀其合行香日官吏宜於道觀</p>
<p>尚書故實京城佛寺率非真僧曲檻廻廊戶牖重複有一僧室當門有櫃扃鎖甚牢竊知者云自櫃而入則別有幽房邃閣詰曲深嚴囊橐奸回何所不有</p>
<p>記事珠胡陽白壇寺幡剎日中有影月中無影不知何故因號怯夜幡</p>
<p>學佛考訓唐宣宗初依鹽官為沙彌避宮掖之厄也住水西寺更名資聖嘗作口號有云樓閣凌雲接爽溪鐘聲遙與櫓聲齊長安若問江南事報道風光在水西爽溪即月河也今秀州北城外三四里地近月河有古資聖寺存焉一名萬壽</p>
<p>聞見後錄唐昭宗為朱全忠刧遷洛陽至陝以何皇后臨蓐留青蓮佛寺行宮全忠怒逼行甚急今寺中佛坐蓮花葉上有當時宮人書願皇后早降生墨色如新</p>
<p>北夢瑣言唐渤海王太尉高公駢鎮蜀日因巡邊至資中郡舍於刺史衙對郡山頂有開元佛寺是夜黃昏僧禮讚螺唄間作渤海命軍候悉擒械之來晨笞背悉逐召將吏而謂之曰僧徒禮念亦無罪過但以此寺十年後當有禿丁數千作亂我以是厭之其後土人皆髠髮執兵號大髠小髠據此寺為寨凌脅州將果叶渤海之言</p>
<p>洽聞記河州鳳林關有靈巖寺每七月十二日溪穴流出聖柰大如盞以為常</p>
<p>酉陽雜俎長安安邑坊元法寺者本里人張頻宅也頻嘗供養一僧念法華經為業積十餘年張門人譖僧通其婢因以他事殺之僧死後合宅常聞經聲不絕張尋知其冤慙悔不及因捨宅為寺</p>
<p>尚書故實構聖善寺佛殿僧惠範以罪沒入其財得一千三百萬貫</p>
<p>高僧傳智藏宿靈曜寺夜暫用心見金光照曜一室洞明問其故答曰此中奇妙未可得言</p>
<p>金山寺記金山舊名浮玉唐有頭陀斷手以建伽藍忽一日於江獲金數鎰表聞賜名金山寺</p>
<p>續酉陽雜俎于季友為和州刺史時臨江有一寺寺前漁釣所聚有漁子下網舉之重壞網視之乃一石如拳因乞寺僧寘于佛殿中石遂長不已經年重四十斤張周封員外入蜀親覩其事</p>
<p>因話錄兵部員外郎李約初至金陵於府主庶人錡坐屢讚招隱寺標致一日庶人燕于寺中明日謂君曰十郎嘗誇招隱寺昨遊宴細看何殊州中君笑曰某所賞者疎野耳若遠山將翠幕遮古松用綵物裹腥羶涴鹿掊泉音樂亂山鳥聲此則實不如在叔父大廳也庶人大笑</p>
<p>雲仙雜記寶雲溪有僧舍盛冬若客至則燃薪火暖香一炷滿室如春人歸更取餘燼</p>
<p>太平廣記偽蜀金堂縣三學山開照寺夜羣寇入寺刧掠緇徒罄盡寺元有釋迦藕絲袈裟為千載之異物也賊曹分取與其妻拆而易之夫妻當時手指節節墮落鬚鬢俱墜尋事敗戮於市</p>
<p>異聞實錄楊禎於昭應寺讀書每見一紅裳女子一日誦詩曰金殿不勝秋月斜石樓冷誰是相顧人褰幃弔孤影禎問其姓氏云遠祖名無忌姓宋十四代祖因顯揚釋教封長明公開元中明皇與楊妃建此寺立經幡封妾為西州夫人因賜珊瑚寶帳居之自此巽生蛾郎不復強暴矣後驗之乃經幢中燈也</p>
<p>法苑珠林後梁襄陽景空寺釋法聰南陽新野人卓然神正性潔如玉蔬藿是甘無求滋饌因至襄陽繖葢山白馬泉築室方丈以為棲心之宅入谷兩所置蘭若舍今巡山者尚識故基焉初梁晉安王承風來問將至禪室馬騎相從無故却退王慚而返夜感惡夢後更再往馬退如故王乃潔齋躬盡虔敬方得進見</p>
<p>佛祖綂紀天福二年洛陽宣徽將朱崇掘屋地得大石佛十軀有碑云唐垂拱六年造景福寺崇大感悟即捨所居以為寺</p>
</div></div>
</div><!-- end of div[@id='body'] -->
</body></html>