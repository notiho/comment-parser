<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu751' />
<div class='div-other'>
<p class='h2'>欽定古今圖書集成博物彙編神異典　第七十六卷目錄</p>
<ul class="">
<li><p>釋教部雜錄</p>
</li>

<li><p>釋教部外編</p>
</li>
</ul></div>
<p class='juan'>神異典第七十六卷</p>
<div class='div-other'><a id='mulu752' />
<p class='h2'>釋教部雜錄</p><p>顏氏家訓內外兩教本為一體內典五禁外典五德適相符也仁者不殺義者不盜禮者不邪智者不淫信者不妄至如畋狩軍旅燕享刑罰因民之性不可卒除就為之節使不淫濫歸周孔而背釋宗抑何迷也</p>
<p>內教多途出家自是一法耳若能誠孝在心仁惠為本須達流水不必剃落鬚髮豈令罄井田為塔廟窮編戶為僧尼也若謂僧寺眾多賦役衰少執此而論是大不然昔妙樂之世穰佉之國自然稻米無盡寶藏時和年豐未必盡由農織也若能偕化黔首悉入道塲康樂和平實始於此</p>
<p>酉陽雜俎釋老志亦曰佛於西域得道陶勝力言小方諸國多奉佛不死服五笙精讀夏歸藏用之以飛行也</p>
<p>孝億國舉俗事妖不識佛法有妖祠三百餘所</p>
<p>乾陀國頭河岸有繫白象樹花葉似棗香季冬方熟相傳此樹滅佛法亦滅</p>
<p>雲仙雜記旃檀寺悟本說春秋二會斂牛乳為龍華飯供獻結綵錢為幡蓋設客以吳興臠團糟授戒者施以般若錢求男者解密珠璫</p>
<p>尚書故實某經云佛教上屬鬼宿蓋鬼神之事鬼暗則佛教衰吳先生嘗稱有靈鬼錄佛乃一靈鬼耳</p>
<p>北夢瑣言武宗嗣位宣宗居皇叔之行密遊外方或止江南名山多識高道僧人初聽政謂宰相曰佛者雖異方之教深助理本所可存而勿論不欲過毀以傷令德乃遣下詔會昌中靈仙跡招提弃廢之地並令復之委長史擇僧之高行者居之唯出家者不得妄度也懿宗即位唯以崇佛為事相國蕭倣裴坦時為常侍諫議上疏極諫其略云臣等聞元祖之道用慈儉為先素王之風以仁義是首相沿百世作則千年至聖至明不可易也如佛者生於天竺去彼王宮割愛中之至難取滅後之殊勝名歸象外理出塵中非為帝王所能慕也廣引無益有損之義文多不錄文理婉順與韓愈元和中上請除佛骨表不異也懿皇雖聽覽稱獎竟不能止末年迎佛骨纔至京師俄而晏駕識者謂喪之兆也</p>
<p>清異錄人出家學佛始衣礬墨連裙黮謂之氅裝</p>
<p>法藏碎金錄前言有云習禮之家名為聚訟予謂說禪之家名為起諍夫禪觀之理無言而自識者上也無心而自得者上之又上也</p>
<p>筆記余謂佛西方之達人也其言汪茫漫誕貫生死鬼神無有濱涯合萬物之妄以為一真真立而妄隨又去真掊妄以無修無證為極若曰無修乃修也無證乃證也雖修而未嘗修雖證而未嘗證故舉天下眾生皆入無餘涅槃而滅度之者如是無量實無眾生得滅度者又曰如來說即非眾生是名眾生於以脫滯縛泯有無自放於太空無垠之所雖然法待言而立不得無言迷待法而悟不得無法故惟釋迦文殊剟言之瘢刮法之痕矣自文殊而下自執所見所見差駮纖垢淫夷故維摩詰以一嘿對之乃皆悟入佛與中國老聃莊周列禦寇之言相出入大抵至於道者無今古華戎若符契然</p>
<p>嬾真子今之僧尼戒牒云知月黑白大小及結解夏之制皆五印度之法也中國以月晦為一月而天竺以月滿為一月唐西域記云月生至滿謂之白月月虧至晦謂之黑月又十二月所建各以所直二十八宿名之如中國建寅之類是也故夏三月自四月十六日至五月十五日為額沙茶月即鬼宿名也自五月十六日至六月十五日謂之室羅伐拏月即柳星名也自六月十六日至七月十五日謂之婆達羅鉢陁月即翼星名也黑月或十四日或十五日月有大小故也故中國節氣與印度遞爭半月中國以二十九日為小盡印度以十四日為小盡中國之十六日乃印度之初一日也然結夏之制宜如西域記用四月十六日蓋四月十五日乃屬道瑟吒月乃印度四月盡日也僕因讀藏經故謾錄出之</p>
<p>僕友王彥法善談名理嘗謂世人但知韓退之不好佛反不知此老深明此意觀其送高閑上人序云今閑師浮屠氏外死生解外膠是其為心必泊然無所起其於世必淡然無所嗜泊與淡相遭頹隳委靡潰敗不可收拾觀此言語乃深得歷代祖師向上休歇一路其所見處大勝裴休且休嘗為圓覺經序考其造詣不及退之遠甚唐士大夫中裴休最號為奉佛退之最號為毀佛兩人所得淺深乃相反如此知循名失實世間如此者多矣彥法名抃高郵人慕清憲之為人卒於布衣僕今日偶讀圓覺經序因追書之東坡志林耳如芭蕉心如蓮花百節疏通萬竅玲瓏來時一去時八萬四千此義出楞嚴世未有知之者也元符三年九月二十一日書贈都嶠邵道士</p>
<p>袁宏漢紀曰浮屠佛也西域天竺國有佛道焉佛者漢言覺也將以覺悟羣生也其教也以修善慈心為主不殺生專務清淨其精者為沙門沙門漢言息也蓋息意去欲歸於無為又以為人死精神不滅隨復受形生時善惡皆有報應故貴行修善道以煉精神以至無生而得為佛也東坡居士曰此殆中國始知有佛時語也雖淺近大略具足矣野人得鹿正爾煑食之耳其後賣與市人遂入公庖中饌之百方然鹿之所以美未有絲毫加於煑食時也</p>
<p>西軒客談唐狄梁文獻公臨薨屬其家人曰佛以清淨慈悲為本而愚者乃寫經造佛冀以求福女曹勿終身迷惑而不悟也此語不惟知佛亦可謂善學佛矣自韓愈以下凡號斥佛者其見俱未及此</p>
<p>避暑錄話裴休得道於黃蘗圓覺經等諸序文皆深入佛理雖為佛者亦假其言以行而吾儒不道以其為言者佛也李翱復性書即佛氏所常言而一以吾儒之說文之晚見藥山疑有與契而為佛者不道以其為言者儒也此道豈有二以儒言之則為儒以佛言之則為佛而士大夫每患不能自求其所聞必取之佛故不可行於天下所以紛然交相詆卒莫了脫其實也韓退之答孟簡書論大顛以為實能外形骸以理自勝不為事物侵亂胷中無隔礙果爾安得更別有佛法是自在其說中而不悟退之原性不逮李翱復性書遠甚蓋別而為二必有知者然後信之李翱作復性書時年二十九猶未見藥山也然求於吾儒者皆與當時佛者之言無二故自言志於道者四年則其學之久矣然無一言近佛而猶微外之與老莊並列蓋以世方力詆其說不可與之爭亦不必爭故爾吾謂唐人善學佛而能不失其為儒者無如翱若王縉杜鴻漸以宰相傾心為佛事蓋本於因果報應之說猶有意徼幸以求福乃其流之下槩而王摩詰白樂天為佛則可矣而非儒也是召干戈而求不鬬雖欲使退之不作可乎孟簡反欲乘其間而屈之亦陋矣復性書上篇儒與佛者之常言也其中篇以齋戒其心為未離乎靜知本無有思則動靜皆離視聽昭昭不起於聞見而其心寂然光照天地此吾儒所未嘗言非自佛發之乎末篇論鳥獸蟲魚之類謂受形一氣一為物一為人得之甚難生乎世又非深長之年使人知年非深長而身為難得則今釋氏所謂人身難得無常迅速之二言也翱言之何傷而必欲操釋語以誨人宜其從之者既不自覺而詆之者亦不悟其學之所同也</p>
<p>林下衲子談禪類以吾儒為未盡彼固未知吾言之深然吾儒拒之亦太過易曰精氣為物游魂為變是故知鬼神之情狀原始要終故知死生之說此何等語乎若作善降之百祥作不善降之百殃積善之家必有餘慶積不善之家必有餘殃則因果報應之說亦未嘗廢也晉宋間佛學始入中國而未知禪一時名流乃有為神不滅之論又有非之者何其陋乎自唐言禪者浸廣而其術亦少異大抵儒以言傳而佛以意解非不可以言傳謂以言得者未必真解其守之必不堅信之必不篤且墮於言以為對執而不能變通旁達爾此不幾吾儒所謂默而識之不言而信者乎兩者未嘗不通自言而達其意者吾儒世間法也以意而該其言者佛氏出世間法也若朝聞道夕可以死則意與言兩莫為之礙亦何彼是之辨哉吾嘗謂其徒高勝者言之彼亦心以為然而有不得同者其教然也</p>
<p>冷齋夜話孔叢子有言昔有人聞遠方能不死之術者裹糧往從之及至而其人已死矣然猶歎恨不得聞其道予愛其事有中禪者之病佛法浸遼真偽相半唯死生禍福之際不容偽耳今目識其偽猶惑之可笑也</p>
<p>孔氏雜說佛果何如以舍身為福則梁武以天子奴之不免侯景之禍以莊嚴為功則晉之王恭修營佛寺務在壯麗其後斬於倪唐以持誦為獲報則周嵩事佛精進王敦害之臨刑猶如市誦經竟死刃下佛果何如哉佛出於西胡言語不通華人譯之成文謂之經而晉人諸君子甚好於此今世所謂經說性理者大抵多晉人文章也謝靈運繙經臺今尚存焉唐傅奕謂佛入中國孅兒丐夫模象莊老以文飾之姚元崇治令其說亦甚詳霍去病破匈奴獲休屠祭天金人注祭天以金人為主休屠祠金人也師古曰今之佛像是也其後休屠王太子歸漢以金人之故賜姓金氏即日磾也據此則前漢時佛像已入中國矣凡今之佛像皆祭天之主也其盛有天助焉爾後漢明帝夢見金人以為佛於是遣使天竺國圖其形像楚王英始信其術齋戒祭祀陶謙傳笮融大起浮屠寺作黃金塗像浴佛設飯前漢西域傳塞王南君罽賓塞種分散往往為數國自疏勒以西北休循捐毒之屬皆故塞種捐毒即身毒天竺也後漢襄楷傳注浮屠即佗聲之轉耳史記大月氏傳身毒國在大夏東南數千里其俗土著與大夏同而卑瀝暑熱按後漢西域傳天竺一名身毒今浮屠像多赤足此卑瀝暑熱之驗也又云其民乘象以戰今浮屠像亦跨象云</p>
<p>讀書隅見靜中所得最多動時所損不少惟能以動為靜者僅得之矣周孝王元年佛入涅槃是時佛<span class='corr'>已</span>有因果法第王化未熄佛法未敢彰露自漢以來與徼外諸國通佛法至中國遂大昌熾焉以南史傳海南諸國攷之其莊嚴金碧正如今佛事去處吳時中朱泰應從事泰應嘗使於尋國泰應謂國中實佳但人表露可怪耳師子國乃天竺旁國也其國舊無人止有鬼神及龍居之諸國商賈來市易鬼神不見其形視出珍寶顯其所堪價商人依價取之諸怪事大率如此今中國人往往奉佛欲死後超至西方極樂世界但未曾攻究不知其境耳佛書言語有可取俗人却不知之豈知中土即佛土耶所謂佛國者人多詭怪俱是褻露並無衣冠止有鬼神及龍居之有何可樂緯思所以為佛國者必其人機械心忘故也</p>
<p>桯史余嘗得東坡所書司馬溫公解禪偈其精義深韞真足以得儒釋之同特表其語而出之偈之言曰文中子以佛為西方之聖人信如文中子之言則佛之心可知也今之言禪者好為隱語以相迷大言以相勝使學者倀倀然益入於迷妄故余廣文中子之言而解之作解禪偈六首若其果然則雖中國行矣何必西方若其不然則非余之所知也忿氣如烈火利欲如銛鋒終朝常戚戚是名阿鼻獄顏回安陋巷孟軻養浩然富貴如浮雲是名極樂國孝弟通神明忠信行蠻貊積善來百祥是名作因果仁人之安宅義人之正路行之誠且久是名光明藏言為百世師行為天下法久久不可掩是名不壞身道義修一身功德被萬物為賢為大聖是名菩薩佛於虖妄者以虛辭亂實理以外慕易內修滔滔皆是也豈若是偈之坦明無隱乎盍反而觀之</p>
<p>希通錄佛名上加南無南謨按韻祖十虞韻內謨字注胡人拜稱南謨音無因知佛胡神也胡人拜而并誦其號故就錄之譯經者誤作南謨</p>
<p>燕翼貽謀錄喪家命僧道誦經設齋作醮作佛事曰資冥福也出葬用以導引此何義耶至於鐃鈸乃胡樂也胡俗燕樂則擊之而可用於喪柩乎世俗無知至用鼓吹作樂又何忍也</p>
<p>行營雜錄道教之方盛也一時詔命章表皆指佛為金虜焉試舉其略政和元年四月詔曰朕每澄神默受帝命訂正訛俗閔中華被金虜之教盛行而至真之道未正宣和三年十一月詔曰噫金虜胡風陰邪之氣源流派分使信者以寂滅為樂豈非陰氣襲而陽魄散邪林靈素凡四五表皆以金虜為語如賀神霄降云蠢金虜之成羣干丹霄之正法如謝駕幸寶籙院聽講大洞經云幸際玉霄之主是膺金虜之風又云金虜至而華風變又云期銷金虜之魔而宣和元年道德院方奏金芝生車駕幸觀因幸蔡京家鳴鸞堂置酒時蔡京有詩徽宗即席賜和曰道德方今喜迭興萬邦從化本天成定知金帝來為主不待春風便發生其後金虜起海上滅遼陷中原以金為國號讖金虜之禍而金帝之來不待春風蓋金以靖康元年冬犯京師以閏十一月二十五日城陷時太史預借春出土牛以迎新歲竟無補於事則徽宗賜和之句甚符其讖可深歎哉</p>
<p>癸辛雜識唐世士大夫重浮屠見之碑銘多自稱弟子此已可笑柳子厚道州文宣廟記云春秋師晉陵蔣堅易師沙門凝安有先聖之宮而可使桑門橫經於講筵哉此又可笑者然樊川集有燉煌郡僧正除徐州學博士僧慧苑除臨壇大德制則知當時此事不以為異也</p>
<p>墨莊漫錄近時士大夫學佛者不行佛之心而行佛之迹者皆是談慈悲而行若蜂蠆乃望無上菩提吾之未信梁武帝之奉佛可謂篤矣至捨身為寺奴宗廟供麪牲乃築浮山堰灌壽春欲取中原一夕而殺數萬人其心豈佛也哉</p>
<p>吹劍錄溫公曰世俗信浮屠以初死七日至七七日百日小祥大祥必作道塲功德則滅罪生天否則入地獄受剉燒舂磨之苦夫死則形朽腐而神飄散雖剉舂磨燒又安得施唐李舟曰天堂無則已有則賢人生地獄無則已有則小人入今以父母死而禱佛是以其親為小人為罪人也</p>
<p>伊川曰吾家治喪不用浮屠蓋鳴鑼鈸鼓人樂也天竺人見僧必飯之因作此樂今用之於喪家可乎文豹謂外方道場惟啟散時用鐃鼓終夕諷唄講說猶有懇切懺悔之意今京師用瑜珈法事惟即從事鼓鈸震動驚感生人尚有聞之頭疼腦裂况亡靈乎至其誦念則時復數語仍以梵語演為歌諷如降黃龍等曲至出殯之夕則美少年長指爪之僧出弄花鈸花鼓鎚專為悅婦人掠錢物之計見者常恨不能揮碎其首此東山所以決意不用而室人交謫羣議沸騰雖屹立不動而負謗不少予嘗舉示諸明達是者十八九獨一老師曰魯人獵較孔子亦獵較注云較奪禽獸時俗所尚孔子從之者為祭祀也漢符融曰古葬者衣之以薪惟妻子可以行志自佛入中國以來世俗相承修設道場今吾欲矯俗行志施之妻子可也施之父母人不謂我以禮送終而謂我薄於其親也溫公至不信佛而有十月齋僧誦經追薦祖考之訓朱壽昌灼臂燃頂刺血寫經求得其母公及韓蘇諸公歌詠其事江西尚理學黃少卿斝卒其子堮欲不用僧道親族內外羣起而排之遂從半今半古之說祭享用葷食追修用緇黃孝子順孫追慕誠切號泣昊天無所籲哀雖俗禮之教猶屈意焉余謂此又是一見惟識者擇焉</p>
<p>竹坡詩話世所傳退之遺文其中載嘲鼾睡二詩語極怪譎退之平日未嘗用佛家語作詩今云有如阿鼻尸長喚忍眾罪其非退之作決矣有如鐵佛聞皺眉石人戰搖體之句太似鄙陋退之何嘗作是語小兒輩亂真如此者甚眾烏可不辨</p>
<p>青溪寇軌喫菜事魔其法斷葷酒不事神佛又謂人生為苦若殺之是救其苦也謂之度人度人多者則可成佛故結集既眾乘亂而起日嗜殺人最為大患<span class='corr'>尤</span>憎惡釋氏蓋以不殺與之為戾耳</p>
<p>清波雜志自昔名公下世太學生必相率至佛宮薦悼王荊公薨太學錄朱朝偉作薦文以公好佛其間多用佛語東坡訃至京師黃定及李豸皆有疏文門人張耒時知穎州聞坡卒出己俸於薦福禪寺修供以致師尊之哀乃遭論列責授房州別駕黃州安置雖名竄責馨香多矣山谷在南康落星寺一日凭欄忽傳坡亡痛惜入之已而顧寺僧拈几上香匾合在手曰此香匾子自此卻屬老夫矣豈名素相軋而然或傳之過</p>
<p>吳長文不喜釋氏父卒不召僧營佛果閭巷常與父往還者各贈二縑韓魏公謂事親之際為尢難建安劉同知居留建康薨於官遺戒不事梵唄其家恪遵治命興化陳丞相當屬纊之際亦以手筆示其子謂追修無益於逝者豈二公自信平生踐履必可升躋初不假薦助冥福抑矯世俗溺信浮屠氏之說歟長文名奎嘗參機政於熙寧</p>
<p>捫蝨新話艾慎幾嘗為予言咸平中王沂公狀元及第日嘗於佛寺供僧一年人以為難近逮建炎初李顒之廷對第一以為離亂之後亦於揚州僧寺特施錢二緡轉大輪藏欲為陣亡戰士追福由是聞者笑之謂其所欲者奢也予謂李公平生滑稽玩侮無所不至乃欲以二千錢為陣亡追福便可想見其為人然王李優劣於是可見</p>
<p>予讀僧寶傳見南昌潘延之嘗與英邵武同遊西山夜宿雙嶺因語英曰龍潭見天皇時節宜合孔子英曰子何以驗之曰聞龍潭在天皇座下日久未蒙發藥一日啟曰弟子服膺師問非不盡心卒未聞一言之賜願丐慈悲天皇曰十二時中何嘗不告汝汝擎茶來我為汝接汝行食來並為汝受汝問訊我舉手負汝何事潭於言下有契孔子曰二三子以我為隱乎吾無隱乎爾吾無行而不與二三子者是丘也豈不然哉英曰楚人以山鷄為鳳凰人以為笑不意吾子此論似之潘遂休去予謂學佛者知佛而不知孔子其以孔子為山鷄佛為鳳凰固無足怪復讀萬善同歸論見壽禪師云孔子老子皆是菩薩化身孔子乃儒童菩薩老子乃迦葉菩薩忽念英師所言不覺失笑因戲語學佛者曰奈何反令爾鳳化為山鷄乎其人無以應</p>
<p>學道之士未聞有自儒書入者或者以為此治世語言非道蹟谿徑彼宗門建立要須一句中具三元一元中具三要乃能啟悟學者作將來耳目予以為不然世尊在日有比丘鈍根無多聞性佛令誦苕箒二字旦夕誦之言苕則已忘箒言箒則已忘苕每自尅責繫念不休忽一日能言曰苕箒於此大悟得無礙學中使學者用心能如誦苕箒則雖笑跳擊竹豬肉滿案猶可以悟而况治世語言乎</p>
<p>子在川上曰逝者如斯夫不舍晝夜此意甚妙惜夫當時弟子無能發問者故未盡夫子之意予讀楞嚴經波斯匿王問佛言我昔未承諸佛誨敕見迦旃延毘羅胝子咸言此身死後斷滅名為涅槃我雖值佛今猶狐疑云何發揮証知此心不生滅地佛告大王汝此肉身為同金剛常住不朽為復變壞王言世尊我今此身終從變滅我觀現前念念遷謝新新不住如火成灰漸漸消滅決知此身當從滅盡佛言汝今生齡已從衰老顏貌何如童子之時王言世尊我昔孩孺膚腠潤澤年至長成血氣充滿而今頹齡迫於衰耄形色枯悴精神昏昧髮白面皺殆將不久如何見比充盛之時佛言大王汝之形容應不頓朽王言世尊變化密移我誠不覺寒暑遷流漸至於此何以故我年二十雖號年少顏貌已老初十歲時三十之年又衰二十於今六十又過於二觀五十時宛然強壯世尊我見密移雖此殂落其間變易且限十年若復令我微細思維其變寧惟一紀二紀實惟年變豈惟年變亦兼月化何直月化兼又日遷沈思諦觀剎那剎那念念之間不得停住故知我身終從變滅佛告大王汝見變滅遷改不停悟知汝滅亦於滅時知汝身中有不滅耶波斯匿王合掌白佛我實不知佛言我今示汝不生滅性大王汝年幾時見恆河水王言我生三歲慈母擕我謁耆婆天經過此流爾時即知是恆河水佛言大王如汝所說二十之時衰於十歲乃知六十日月歲時年年遷變則汝三歲見此河時至年十三其水云何王言如三歲時宛然無異乃至於今年六十二亦無有異佛言汝今自傷髮白面皺其面必定皺於童年則汝今時觀此恆河與昔同時觀河之見有童耄否王言不也世尊佛言大王汝面雖皺而此見情性未嘗皺皺者為變不皺非變變者受滅彼不變者元無生滅云何於中受汝生死而猶以彼末伽梨等都言此身死後全滅王聞此言信知身後捨生趣生得未曾有予以此語足盡夫子之意蓋孔子說前段佛說後段合是二說其意乃全</p>
<p>楊次公道號無為子一日見金山佛印禪師佛印問其說次公曰我生無為軍故自稱無為子佛印曰公若生廬州則自稱廬子乎佛印滑稽如此近佛某和尚有弟子自言因看庭前柏樹子話頭有省遂自號柏樹徑山杲聞之笑曰使其因乾屎撅話亦自號乾屎耶此尤可笑</p>
<p>李翱問藥山如何是道藥山以手指上下翱不會山云雲在天水在瓶予始讀此而悟中庸鳶飛戾天魚躍于淵言其上下察之文</p>
<p>韓文公在潮州與僧大顛往還今集中有與大顛書三首世以為非是予讀宗門統要初憲宗迎佛舍利入大內供養夜放光明早朝宣示羣臣皆賀陛下聖德所感惟文公不賀上問羣臣皆賀惟卿不賀何也文公奏微臣嘗看佛書見佛光非青黃赤白等相此是神龍護衛之光上問公如何是佛光文公無對因以罪謫出至潮州遇大顛公問和尚春秋多少顛乃提起數珠示之云會麼公云不會顛云晝夜一百八文公歸宅怏怏而已夫人問侍郎情思不懌復有何事遂舉前話夫人云何不進問晝夜一百八意旨如何公明日凌晨遂去纔到門首乃遇首座云侍郎入寺何早公云特去堂頭通話座云堂頭有何言句開示侍郎公舉前話座云侍郎怎生會公云晝夜一百八意旨何如座乃叩齒三聲公至堂頭復進前話晝夜一百八意旨如何顛亦叩齒三聲公云信却佛法一同顛云見甚道理乃云一般公云適來門首接見首座亦復如此遂喚首座適來祗對侍郎佛法是否座云是顛遂打首座赶出院文公一日復白大顛曰弟子軍州事多佛法要省處乞師一句顛良久文公未會時三平為侍者乃敲禪牀三聲顛云作麼平云先以定動然後智拔公乃領謝三平云和尚門風高峻弟子於侍者邊得個入處觀與大顛往還事迹如此今史傳但載公論佛骨而不知其始對佛光已自不合上意其實未知佛法大義既見顛師遂有入處而世復以公答孟簡書為疑以公與大顛遊是與文暢意義等無異非信其道也予謂顛古尊宿非二師比况聞文公論佛骨來使文公不見則已見之必有以啟悟公者今觀大顛與首座侍者三人互相引法皆迥絕言議之表所謂為上根者說大乘法因果報應文字語言固不論也今世所傳韓退之別傳乃一切掎摭昌黎集中文義長短以為問答如市俚稽較然彼欲以伸大顛之辨而抑文公不知公於大顛所以相與開示悟入蓋如此予欲學者盡見文公始末故備錄於此雖然答孟簡書公應不妄作必有能辨之者</p>
<p>山谷嘗約釋氏法作士大夫食時五觀此古人一飯不忘君終食不違仁之意近時士大夫乃多效浮屠家以鉢盂而食之時謂之衣鉢無乃好奇之過</p>
<p>傅奕與蕭瑀論佛瑀曰地獄正為是人設耳張唐卿著唐史發潛遂曰蒼天之上何人見其有堂黃泉之下何人見其有獄然予觀國史補李肇云天堂無則<span class='corr'>已</span>有則賢人生地獄無則已有則小人入如此則又何必較其有無耶</p>
<p>退之原道闢佛老欲人其人火其書廬其居於是儒者咸宗其語及歐陽公作本論謂莫若修其本以勝之又何必人其人火其書廬其居也哉此論一出而原道之語幾廢予觀魯直所云毘盧遮那宮殿樓閣充遍十方普入三世於諸境界無所分別彼又安能廬吾居有大經卷量等三千大千世界藏在一微塵中彼又安能火吾書無我無人無佛無眾生彼又安能人吾人耶然儒者猶云我不讀佛書安用如此語由是讀者笑之予聞釋氏之論曰欲破彼宗先善彼宗故佛在世日西域有三十六種外道每種各以其藝咸來難佛佛固晏然不動聲色即以彼藝還與之較皆出其上於是外道藝窮乃始揚佛今之與佛老辨者皆未嘗涉其流者也乃欲以一己之見破二氏之宗譬如與人訟初不置詞曲直所在而曰吾理勝其誰肯信之</p>
<p>僧惠洪覺範嘗言東坡言語文字理頗通曉蓋從般若中來然嘗恨窺幻夢如隔霧見月雖老而死者聖達所不免譬之晝則有夜而東坡欲白日仙去竟以病而歿蓋師徐川亦云予以為不然坡公胷次韜藏萬象洞觀八表視天下萬物無足以易其樂者顧常好寫字畫竹談笑之餘猶復留意養生蓋游戲為之與道不妨也公詩云平生萬事足所欠唯一死此豈死生夢幻所能障蔽乎覺範之言良亦未是然予笑覺範亦自是有癖常好作詩陳瑩中以書痛戒之曰比丘以寂滅為事五十三善知識中惟法雲等五人可名比丘彼於行住坐臥所為所念永與世隔公既不忘僧事直欲追侶先覺則於世間文字不宜貪著太深書數千言然覺範為之不衰惟古之達者無物非真無不可以寓其意者養生作詩比之古人結髻蠟屐聊當一戲亦復何害哉</p>
<p>侯鯖錄東坡云皎然禪師贈吳憑處士詩云世人不知心是道只羨道在他方妙還如瞽者望長安長安在西東向笑東坡代答云寒時便是熱時風饑漢那知食藥功莫怪禪師西向笑緣師身在長安東</p>
<p>崖下放言常上人來吾問如來會中阿那律多無目而見難咤龍無耳而聽曉伽神女非鼻聞香驗梵鉢提無舌知味舜若多神無身覺觸此自根塵中來為復在根塵外若言根塵中來彼自無有誰為受者若言在外我既無內云誰為外常子大笑若能解此則老氏言視之不見名曰希搏之不得名曰微猶是落第二義人生十二時要須常體會此一段事勿令冷地有人看見</p>
<p>道山清話司馬君實嘗言呂晦叔之信佛近夫佞歐陽末叔之不信近夫躁皆不須如此信與不信纔有形迹便不是</p>
<p>姑蘇筆記東坡言梅二丈長身秀眉大耳紅頰飲酒過百盞輒正坐高拱此其醉也然不可謂之能飲蓋謂聖俞剛正不為酒所動矣馮當世好佛知太原以書寄王平甫曰并門歌舞妙麗但閉目不觀惟自以談禪為事平甫答曰若如所論即明公未達禪理閉目不觀已是一重公案平甫此論與東坡意合</p>
<p>欒城遺言東坡求龍井辨才師塔碑於黃門書云兄自覺談佛不如弟今此文見欒城後集又天竺海月塔碑以坡與之遊故銘云我不識師面知其心中事儒者談佛為坡公所取因火失其書翰</p>
<p>三柳軒雜識沈丞相說為樓貯書時禮佛其上人謂之五體投地之樓以對秦檜一德格天之閣</p>
<p>佛祖統紀高宗謂輔臣曰自佛法入中國士大夫靡然從之上者信於清淨之說下者信於禍福之報殊不知六經廣大靡不周盡如易無思無為寂然不動感而遂通禮之正心誠意者非佛氏清淨之化乎積善之家必有餘慶積不善之家必有餘殃與書作善降之百祥作不善降之百殃非佛氏禍福之報乎</p>
<p>真君傳結壇之法有九上三壇為國家上曰順天興國壇星位三千六百為普天大醮中曰延祚保生壇星位二千四百為周天大醮下曰祈穀福時壇星位一千二百為羅天大醮中三壇為臣寮上曰黃籙延壽壇星位六百四十中曰黃籙臻慶壇星位四百九十下曰黃籙去邪壇星位三百六十下三壇為士庶上曰續命壇星位二百四十中曰集福壇星位百二十下曰卻灾壇星位八十一旌旗鑒劍弓矢法物具列儀範各有差降真君曰諸天萬靈仙眾梵佛悉朝上帝於通明殿又曰佛在三清之中別有梵天居之於上帝如九卿奉天子也</p>
<p>魏書釋老志云生生之類三世識神常不滅凡為善惡必有報應漸積勝業陶冶粗鄙經無數形澡鍊神明乃致無生而得佛道其始修心則依佛法僧謂之三歸若君子之三畏也又有五戒去殺盜婬妄言飲酒大意與仁義禮智信同又說六道受生六度進行及佛身真應不生不滅舍利塔廟教法流廣之義最為深密</p>
<p>佛祖綱目陳貴謙答真德秀問禪書曰承問話頭合看與否以某觀之初無定說若能一念無生全體是佛何處別有話頭祇因背覺合塵念念生滅佛祖方便令咬嚼無義味語然須徹見自己本地風光方為究竟此雖人人本有但妄想所覆若不痛加煆煉終不明淨</p>
<p>瑯嬛記修西方第一要發信心信得實有是處實有是理方可往生故雖一生勤行苦行受諸波羅提木又毗尼藏而加之以伽陀作陀那鉢底臨終之時一念猶豫即入底栗車泥梨迦道雖一生淪污濁蓋作阿僧祗黑業臨終之時生一念信堅如金剛不可移易則能往生向之黑業如冰遇火不能為累故第一要發信心也注云波羅提木又戒也毗尼藏律也伽陀諷誦也陀那鉢底施主也底栗車畜生也泥犂迦地獄也阿僧祗無數也</p>
<p>草木于佛氏謂一切眾生種種幻化皆生如來圓覺妙心譬如從空而有幻化雖滅空性不壞此東坡言性之本旨也</p>
<p>輪廻舉世皆言之可見佛教入人之深也此理能窮造化之理者始足語之</p>
<p>妮古錄唐道徵游心禪乘有鈍榜狀元印蓋取大慧語</p>
<p>偃曝談餘嚴滄浪云學漢魏晉與盛唐詩者臨濟下也學大曆以還之詩者曹洞下也此老以禪論詩瞠門霄外不知臨濟曹洞有何高下而乃勦其門庭影響之語抑勒詩法真可謂杜撰禪</p>
<p>竹憲隨筆道塲中放赦僧道二門時有之夫道崇天帝不知此赦何人自忉利天宮領下人世今羽士自為之不幾於偽傳聖旨耶僧奉佛而佛在常寂光中畢竟王何國土都何城邑統何臣民詔勅制誥出何官僚而亦效彼道流作為赦書此大可笑今僧莫覺其非齋家亦莫覺其非何也無已則有一焉奏請於天乞其頒赦允與否惟天主之而已若佛則慈悲普覆猶如虛空無一眾生不度而奚以赦為也</p>
<p>讀書鏡侍郎梅溪王公見人禮塔呼而告之曰汝有在家佛何不供養宋大本圓照禪師人有飯僧者必告之曰汝先養父母次辦官租如欲供僧以有餘及之徒眾在此豈無望檀那之施須先為其大者蓋古人透徹佛事故能為此不作佛事語乃知通佛法未有不通世法犯王法未有不犯佛法</p>
<p>續文獻通考葉文莊云宣德正統問名卿若楊東里先生雅不喜道釋楊文定公則嘗以母疾有集慶寺之禱于節菴巡撫河南山西每旱輙有雷壇丹詞亦見各不同如此李賢天順日錄曰予在學讀聖賢書知佛老為異端同類有掛其像者即斥其非以為名公鉅儒決不如此後居驗封造冢宰宅見正寢東嚴整一室疑必家廟問之則曰佛堂也不覺駭歎又以為文章名世者必不爾既而見石首先生庭中高掛一幅視之乃觀音像也不覺失笑嗚呼人其人火其書果誰望耶清江敖英曰予為水曹郎嘗勾當公事過江北憩六合西郊僧舍見禪榻上有蓮花經取閱之字盡紺碧不類墨痕署其尾曰比丘法秀刺血書噫經何靈哉法秀乃忘其軀而刺血書之惑亦甚矣近讀半山文集載王安國因母病刺血寫佛經噫儒者且然於法秀乎何尢</p>
<p>賢奕昔有衲子持鉢來盱江羅近溪遇之甚謹居數年辭去近溪把其手請曰和尚慈悲今別我去願一言度我衲子曰沒得說伱官人家常有好光景有好光景便有不好光景等待在喒出家人只這等近溪子聆已大會於心頓首數十以謝夫衲子所云只這等是吾儒家所云不加不損處也吾黨於此等處多是錯過即高者或在道理上支撐下者惟在書冊上見解以此隨境流轉著風動搖而所謂不加不損者成虛談<span class='corr'>已</span>彼異教家流乃能於此當下理會議取譬之典午之祚甘心偏安江左而中原一片田土反為五胡占據豈不悲哉近溪子所謂禮失而求之野者知言哉</p>
<p>陸司寇論宋儒獨推無垢謂其邃於禪宗云按史述無垢在越作幕官辭供給錢在館進書辭轉官人訝為好名無垢曰既請月俸又受供給偶然進書即便受賞於心不安何名之好貪者往往不曾尋思此心病也心有病人安得知我知之當自醫別人既不自知病又惡人醫病其惑甚矣即無垢此論其學亦以正本心為則聖學原如是也抑聞無垢之言曰人於倉卒患難中處事不亂未必才識了得必其胷中器局不凡素有定力不然胷中先亂何以臨事古人平日欲涵養器局者此也又曰處事速不如思便不如當用意不如平心即此語觀之無垢未嘗離事言心也噫如此談禪吾於禪無間然矣</p>
<p>蘇子瞻云范景仁平生不好佛晚年清謹無慾一物不芥蒂於心真卻是學佛作家然至死常不取佛法某謂景仁雖不學佛而達佛理雖毀佛罵祖可也</p>
<p>楚侗耿先生曰觀其作用處便作兩截一語此非伯子不能道竊詳彼教大端以寂滅滅己處為宗若孔孟之教惟以此不容己之仁根為宗耳試觀自古聖人所以開物成務經世宰物俾爾我見在受享於覆載間種種作用孰非此不容<span class='corr'>己</span>之仁根為之者然即此不容<span class='corr'>己</span>之仁根原自虛無中來顧此虛無何可以言詮侈言之者由有這見在也著見便自是兩截矣聖人第于不容<span class='corr'>己</span>處立教使人由之不使知之如宰我欲短喪夫子第即其不安處省之墨氏貴薄葬孟子第原其顙有泚處省之至其所以不安處所以有泚處非不欲使知不可加知也余觀楞嚴經中嘵嘵然於不可加知處欲使人知蓋猶寠人丐子偶見富貴家服食華靡便為張皇夸詡若孔孟便只以為家常茶飯第令人朝夕饔飡耳且今世之談虛無者何曾能虛能無深之傍見高談淺之口足背馳大都皆兩截也程伯子之言非今古同慨哉</p>
<p>今俗人食三長月素按釋氏智論天帝釋以大寶鏡照四大神洲每月一移察人善惡正五九月照南贍部洲唐人於此三月不行死刑曰三長月節鎮因戒屠宰不上官是以天帝釋為可欺也妄誕可笑</p>
<p>蒙泉雜言浮屠氏學不立文字文字學<span class='corr'>已</span>非矣不文字者學於他學又非之非者矣唐以前其學近古文字不傳難以口舌授受相悟以意故釋言者曰佛者覺也宋有契嵩者出既文字其學又預人家國事譬之戲劇官府縱令逼真畢竟優立其後圓至者祖之夸詡矜敖力與儒鬨甚至詆訾伊洛假佛為飾其諸扶已醜正稍有識者亦知非之顧犯而不校吾家家學而猶喋喋者好文字者或駸化於鮑肆則所憂也深矣</p>
<p>儒書雜記人以大覺為歸世之迷人塵勞妄想而不悟雖生而喪其所以生矣此達者之所哀佛氏之所以有大悲之號也</p>
<p>井觀瑣言東坡勝相院記云治其說者大抵務為不可知設械以應敵匿形以備敗窘則推墮滉漾中不可捕捉如是而<span class='corr'>已</span>矣此數句頗說盡禪學自欺欺人之情狀然蘇公終身陷溺其中而不自覺其說道理亦未免蹈此病目睫之論信哉</p>
<p>岩棲幽事了心即了生死余徵心二十年覺眼前有歷歷者以為心在是矣而不知此正是生死之根忽晚臥雷霆主人公皆無措頓處此時心路迸絕難以言喻其後讀中峰見無所見剩雙眸聞無所聞餘兩耳更覺痛切乃知一切老禪痛棒熱喝與余迅雷無異趙清獻五十九聞雷得道自號知非子世人不省以為改過之辭嗟乎真摸象人也</p>
<p>白骨觀法想右脚大指腫爛流惡水漸漸至脛至膝至腰左脚亦如此漸漸爛過腰至腹至胷以至頸頂盡皆爛了惟有白骨須分明歷歷觀看白骨一一盡見靜心觀看良久乃思觀白骨者是誰白骨是誰是知身體與我常為二物矣又漸漸離白骨觀看先離一丈以至五丈十丈乃至百丈千丈是知白骨與我了不相干也常作此想則我與形骸本為二物我暫在於形骸中豈可謂此形骸終久不壞而我常住其中如此便可齊死生矣</p>
<p>佛法金湯編帝王略論云釋教者出世之津梁絕塵之軌躅運於方寸之內超於有無之表塵累既盡攀緣已息然後入於解脫之門至若化俗之法則有布施持戒忍辱精進禪定智慧與夫仁義禮智信亦何異焉</p>
<p>學佛考訓黃帝訪道崆峒得天真皇人之書其言與佛乘合</p>
<p>沈休文著六道相續作佛義有云佛知不異眾生知語亦有本</p>
<p>王元美嘗云赫連勃勃畫佛於背迫僧禮拜為雷震死魏太武誅僧毀寺見弒人手周武帝除佛法次年晏駕子夭國亡唐武宗去塔寺亦崩無子宋徽宗改佛為金仙約僧留髮尋有播遷之禍吁可畏<span class='corr'>已</span></p>
<p>游定夫與呂本中書曰佛書所說世儒亦未深考前輩不看佛書往往詆之殊不知其所屬者皆佛自以為不然者也</p>
<p>日知錄古之聖人所以教人之說其行在孝弟忠信其職在灑掃應對進退其文在詩書禮易春秋其用之身在出處去就交際其施之天下在政令教化刑罰雖其和順積中而英華發外亦有體用之分然並無用心於內之說自老莊之學行於戰國之時而外義者告子也外天下外物外生者莊子也於是高明之士厭薄詩書以為此先王所以治天下之糟粕而佛氏晚入中國其所言清淨慈悲之說適有以動乎世人之慕嚮者六朝諸君子從而好之其傳寖盛後之學者遂謂其書為內典推其立言之旨不將內釋而外吾儒乎夫內釋而外吾儒此自緇流之語豈得士人亦云爾乎</p>
<p>黃氏日抄云論語曾子三省章集注載尹氏曰曾子守約故動必求諸身語意<span class='corr'>已</span>足矣又載謝氏曰諸子之學皆出於聖人其後愈遠而愈失其真獨曾子之學專用心於內故傳之無弊夫心所以具眾理而應萬事正其心者正欲施之治國平天下孔門未有專用心於內之說也用心於內近世禪學之說耳象山陸氏因謂曾子之學是裏面出來其學不傳諸子是外面入去今傳於世者皆外入之學非孔子之真遂於論語之外自謂得不傳之學凡皆源於謝氏之說也後有朱子當於集注中去此一條</p>
<p>褚少孫補滑稽傳以傳記雜說為外家是以六經為內也東漢儒者則以七緯為內學六經為外學舉圖識之文一歸之性與天道不可得聞而今百世之下曉然皆悟其非今之所謂內學則又不在圖識之書而移之釋氏矣</p>
<p>晉許榮上疏言臣聞佛者清遠元虛之神今僧尼往往依傍法服五戒蠢灋尚不能遵而流惑之徒競加敬事又侵漁百姓取財為惠亦未合布施之道也雒陽伽藍記有比丘惠凝死去復活見閻羅王閱一比丘是靈覺寺寶明自云出家之前嘗作隴西太守造靈覺寺成棄官入道閻羅王曰卿作太守之日曲理枉法刼奪民財假作此寺非卿之力何勞說此付司送入黑門此雖寓言乃居官佞佛者之箴砭也</p>
<p>梁武帝問達磨曰朕自即位以來造寺寫經度僧不可勝紀有何功德答曰並無功德帝曰何以無功德答曰此但人天小果有漏之因如影隨形雖有非實在彼灋中<span class='corr'>已</span>有能為是言者</p>
<p>笑禪錄舉遵布衲浴佛布衲曰這個從汝浴還浴得那個麼遵曰把將那個來說一人途中肚饑至一家誑飯喫曰我能補破針鼻子但要些飯喫其家即與之飯遍尋出許多破鼻子針來喫飯畢請補之其人曰拿那邊針鼻子來頌曰</p>
<p style="text-indent:0em" class="lg-abnormal"><div class='lg-row'>那個那個快去尋取有垢則浴有破則補若還尋不出來我亦忙忙無主</div>
</p><p>舉舍多那尊者將入鳩摩羅多舍即時閉戶祖良久扣其門羅多曰此舍無人祖曰答無者誰說一秀才投宿於路傍人家其家止一婦人倚門答曰我家無人秀才曰你復曰我家無男人秀才曰我頌曰</p>
<p style="text-indent:0em" class="lg-abnormal"><div class='lg-row'>舍內分明有個人無端答應自相親扣門借宿非他也你我原來是一身</div>
</p><p>舉臨濟示眾云有一無位真人常向汝等面門出入初心未証據者看看時有僧問如何是無位真人濟下禪牀擒住這僧擬議濟托開云無位真人是甚乾屎橛說一人晚向寺中借宿云我有個世世用不盡的物件送與寶寺寺僧喜而留之且為加敬至次早請問世世用不盡的是甚麼物件其人指佛前一樹破簾子云此以之作剔燈棒可世世用不盡頌曰</p>
<p style="text-indent:0em" class="lg-abnormal"><div class='lg-row'>人人有個用不盡說出那值半文錢無位真人何處是一燈不滅最元元</div>
</p><p>舉楞嚴經云縱滅一切見聞覺知內守幽閑猶為法塵分別影事說一禪師教一齋公屏息萬緣閉目靜坐偶一夜坐至五更陡然想起某日某人借了一斗大麥未還遂喚醒齋婆曰果然禪師教我靜坐有益幾乎被某人騙了一斗大麥頌曰</p>
<p style="text-indent:0em" class="lg-abnormal"><div class='lg-row'>兀坐靜思陳麥帳何曾討得自如如若知諸相原非相應物如同井轆轤</div>
</p><p>舉圓覺經云此無明者非實有體如夢中人夢時非無及至於醒了無所得說一癡人夢拾得白布一匹緊緊持定天明即蓬頭走往染匠家急呼云我有匹布做顏色匠曰挐布來看癡人驚曰啐錯了是我昨夜夢見在頌曰</p>
<p style="text-indent:0em" class="lg-abnormal"><div class='lg-row'>這個人癡不當癡有人夢布便縫衣更嗔布惡思羅綺問是夢麼答曰非</div>
</p><p>舉金剛經云如來說有我者則非有我而凡夫之人以為有我說一秀才夏日至一寺中叅一禪師禪師趺坐不起秀才怪問之師答曰我不起身便是起身秀才即以扇柄擊師頭一下師亦怪問之秀才曰我打你就是不打你頌曰</p>
<p style="text-indent:0em" class="lg-abnormal"><div class='lg-row'>有我即無我不起即是起起來相見有何妨而我見性尚無止秀才們禪和子那個真是自如如莫弄嘴頭禪而<span class='corr'>已</span></div>
</p><p>舉或問藥山如何得不被諸境惑山曰聽他何礙汝曰不會山曰何境惑汝說諸少年聚飲歌妓侑酒唯首席一長者閉目叉手危坐不顧酒畢歌妓重索賞於長者長者拂衣而起曰我未曾看汝歌妓以手攀之曰看的何妨閉眼想的獨狠頌曰</p>
<p style="text-indent:0em" class="lg-abnormal"><div class='lg-row'>水澆鴨背風過樹佛子宜作如是觀何妨對境心數起閉目不窺一公案</div>
</p><p>舉起信論云猶如迷人依方故迷若離於方則無有迷眾生亦爾說我邑中羅文學泛舟下荊州命癡奴名二生者盪槳答曰我不盪頭槳文學啞之答曰我怕不曉得路頌曰</p>
<p style="text-indent:0em" class="lg-abnormal"><div class='lg-row'>夾岸輕舟行似馳只因方所自生疑海天空闊無人境星落風平去問誰又曰但得稍公把柁正何愁盪槳不悠悠任他風雨和江湧穩坐船頭看浪頭</div>
</p><p>舉僧問大隋如何是學人自己隋曰是我自己曰如何是和尚自己曰是汝自己說一少年好作反語偶騎馬向鄰翁索酒翁曰我有斗酒恨無下物少年曰殺我馬翁曰君將何騎少年即指堦下鷄曰騎他翁笑曰有鷄可殺無柴可煑少年曰脫我布衫去煮翁曰君將何穿少年即指門前籬笆曰穿他頌曰</p>
<p style="text-indent:0em" class="lg-abnormal"><div class='lg-row'>指鷄說馬指衫說籬誰穿誰煑誰殺誰騎叅叅如何是自己當面不語時</div>
</p><p>舉壇經云諸佛妙理非關文字說一道學先生教人只體貼得孔子一兩句言語便受用不盡有一少年向前一恭云某體貼孔子兩句極親切自覺心廣體胖問是那兩句曰食不厭精膾不厭細頌曰</p>
<p style="text-indent:0em" class="lg-abnormal"><div class='lg-row'>自有諸佛妙義莫拘孔子定本若向言下參求非徒無益反損</div>
</p><p>舉睦州問一秀才先輩治甚經秀才曰治易經師曰易中道百姓日用而不知且道不知個甚麼曰不知其道師曰作麼生是道說一僧曾與眾友戲集問音字下著一心字是甚麼字座中有云生平未見此字者有云曾在某古書上見此字者有云常常見此字只記不起者有以手畫几案云必無此字者後明說出一座皆笑頌曰</p>
<p style="text-indent:0em" class="lg-abnormal"><div class='lg-row'>最平常是最神奇說出懸空人不知好笑紛紛求道者意中疑是又疑非</div>
</p><p>舉雲芝再至翠巖求入室巖曰佛法不怕爛却天氣正冷且化炭去說老山寗長者離城二百餘里冬月大雪忽早起披裘上馬有老奴名供耕者頭蓬舌僵擁馬首而前曰天氣正冷爹爹今日往那里去長者曰我往二程祠上大會講學耕曰我也要去聽講學長者呵之曰你曉得聽講甚麼學耕以手自指腰下曰我也去聽講冬九臘月該有褲兒穿不頌曰</p>
<p style="text-indent:0em" class="lg-abnormal"><div class='lg-row'>冷時燒炭併穿裩這是修行喫緊人朳朳桔桔何為也空向叢林走一生</div>
</p><p>舉桂琛見一僧來豎起拂子示之僧便作禮讚嘆云謝和尚指示琛打云我終日在掃牀掃地為甚麼不道謝和尚指示說一老學究訓蒙門不亂出一日戒其徒曰你們莫頑我去講學與後生輩聽有一徒出云先生每日在學堂裏講底是甚麼又要去那裏講學頌曰</p>
<p style="text-indent:0em" class="lg-abnormal"><div class='lg-row'>那時不在指禪機何必讚禮豎拂子好笑峨冠赴講堂良知良能而已矣</div>
</p><p>舉崔相國入殿見雀拋糞於佛頭上問如會云一切眾生皆有佛性為甚却拋糞於佛頭上會云他終不向鷂子頭上拋糞說大盜夜刼人家其家驚跪稱大王盜曰莫叫大王可叫我們做好漢忽聽鷄鳴便喚起馬其家云好漢好漢只管請喫了早飯去頌曰</p>
<p style="text-indent:0em" class="lg-abnormal"><div class='lg-row'>盜怕天明雀怕鷂可知佛性通諸竅若分惡類與禽門大地眾生皆不肖</div>
</p><p>舉楞伽云觀察世妄想如幻夢芭蕉雖有貪嗔癡而實無有人從愛生諸陰有皆如幻夢說一人告友云我昨夜夢見大哭此必不祥其友解云無妨無妨夜裏夢見大哭日裏便是大笑其人復云若果然夜裏夢見有我在哭日裏豈不是無我在笑頌曰</p>
<p style="text-indent:0em" class="lg-abnormal"><div class='lg-row'>夢時有我哭醒時無我笑貪嗔癡何在正好自觀照</div>
</p><p>舉一僧問雪峰乞師指示佛法峰云是甚麼說甲乙兩友平素極厚一月甲偶病不勝愁苦乙來問云兄是何病所須何物我皆能辦甲云我是害了銀子的病只得二三錢便彀了乙即佯為未聞乃吞嚥云你說甚麼頌曰</p>
<p style="text-indent:0em" class="lg-abnormal"><div class='lg-row'>黃金貴似佛法佛法貴似黃金覓時了不可得吾已與汝安心</div>
</p><p>舉盤山積師行於市肆見一人買猪肉語屠家曰精的割一斤來屠家放下屠刀叉手曰長史那個不是精的說友人勸監生讀書生因閉門翻閱數日出謝友人曰果然書該讀我往常只說是寫的原來都是印的頌曰</p>
<p style="text-indent:0em" class="lg-abnormal"><div class='lg-row'>個個是精心心有印放下屠刀証菩提揭開書本悟性命咄不煩閱藏叅禪即此授記已竟</div>
</p><p>舉或問龍牙古人得個甚麼便休去牙曰如賊入空室說一盜夜挖入貧家無物可取因開門徑出貧人從牀上呼曰那漢子為我關上門去盜曰你怎麼這等懶難怪你家一毫也沒有得貧人曰且不得我勤快只做到與你倫頌曰</p>
<p style="text-indent:0em" class="lg-abnormal"><div class='lg-row'>本來無一物何事惹賊入縱使多珍寶刧去還空室</div>
</p></div>
<div class='div-other'><a id='mulu753' />
<p class='h2'>釋教部外編</p><p>太平廣記唐敬宗皇帝御曆以天下無事視政之餘因廣浮屠教由是長安中緇徒益多及文宗嗣位親閱萬幾思除其害於人者嘗顧左右曰自吾為天子未能有補於人今天下幸無兵革吾將盡除害物者使億兆之民指今日為堯舜之世足矣有不能補化而蠢於物者但言之左右或對曰獨浮屠氏不能有補於大化而蠢於物亦甚可以斥去於是文宗病之始命有司詔中外罷緇徒說佛書義又有請斥其不修教者詔命將行會尚食廚吏脩御膳以鼎烹鷄卵方燃火於其下忽聞鼎中有聲極微如人言者迫而聽之乃羣卵呼觀世音菩薩也聲甚悽咽似有所訴尚食吏異之具其事上聞文宗命左右驗之如尚食所奏文宗嘆曰吾不知浮屠氏之力乃如是耶翌日敕尚食吏無以鷄卵為膳因頒詔郡國各於精舍塑觀世音菩薩像</p>
<p>學佛考訓隋文帝常與后食從齒下得舍利以銀盌水浮其一示百官須臾忽化二粒先後得舍利十九粒盡放光明</p>
</div></div>
</div><!-- end of div[@id='body'] -->
</body></html>