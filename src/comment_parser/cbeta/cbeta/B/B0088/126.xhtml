<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu4300' />
<div class='div-other'>
<p class='h2'>欽定古今圖書集成博物彙編神異典　第一百八十卷目錄</p>
<ul class="">
<li>僧部列傳五十六
<ul class="">
<li>宋七
<ul class="">
<li>法演</li>

<li>從悅</li>

<li>淨端</li>

<li>守干</li>

<li>道淵</li>

<li>從義</li>

<li>道全</li>

<li>禪惠</li>

<li>洪禪師</li>

<li>系南</li>

<li>慧日</li>

<li>自覺</li>

<li>子淳</li>

<li>德止</li>

<li>照覺</li>

<li>無求</li>

<li>儼和尚</li>

<li>蔣大士</li>

<li>紹慈</li>

<li>雪山子</li>

<li>清安師</li>

<li>淨梵</li>

<li>諸仙</li>

<li>明慧</li>

<li>法明</li>

<li>大通</li>

<li>懷深</li>

<li>證悟</li>

<li>如哲</li>

<li>印肅</li>

<li>道震</li>

<li>守訥</li>

<li>慧初</li>

<li>道嵩</li>

<li>克勤</li>
</ul></li>
</ul></li>
</ul></div>
<p class='juan'>神異典第一百八十卷</p>
<div class='div-other'><a id='mulu4301' />
<p class='h2'>僧部列傳五十六</p>
<div class='div-other'><a id='mulu4302' />
<p class='h3'>宋七</p>
<div class='div-other'><a id='mulu4303' />
<p class='h4'>法演</p><p>按五燈會元斬州五祖法演禪師綿州鄧氏子三十五始棄家祝髮受具往成都習唯識百法論因聞菩薩入見道時智與理冥境與神會不分能證所證西天外道嘗難比丘曰既不分能證所證却以何為證無能對者外道眨之令不鳴鐘鼓反披袈裟三藏奘法師至彼救此義曰如人飲水冷暖自知乃通其難師曰冷暖則可知矣作麼生是自知底事遂質本講曰不知自知之理如何講莫疏其問但誘曰汝欲明此當往南方扣傳佛心宗者師即負笈出關所見尊宿無不以此咨決所疑終不破洎謁圓照本禪師古今因緣會盡唯不會僧問興化四方八面來時如何化云打中間底僧作禮化云我昨日赴箇村齋中途遇一陣卒風暴雨却向古廟裏避過請益於本本云此是臨濟下因緣須是問他家兒孫始得師遂謁浮山遠禪師請益前話遠云我有箇譬喻說似伱伱一似箇三家村裏賣柴漢子把箇扁擔向十字街頭立地問人中書堂今日商量甚麼事師默計云若如此大故未在遠一日語師曰吾老矣恐虛度子光陰可往依白雲此老雖後生吾未識面但見其頌臨濟三頓棒話有過人處必能了子大事師潸然禮辭至白雲遂舉僧問南泉摩尼珠話請問雲叱之師領悟獻投機偈曰山前一片閑田地叉手叮嚀問祖翁幾度賣來還自買為憐松竹引清風雲特印可令掌磨事未幾雲至語師曰有數禪客自廬山來皆有悟入處教伊說亦說得有來由舉因緣問伊亦明得教伊下語亦下得秪是未在師於是大疑私自計曰既悟了說亦說得明亦明得如何却未在遂參究累日忽然省悟從前寶惜一時放下走見白雲雲為手舞足蹈師亦一笑而已師後曰吾因茲出一身白汗便明得下載清風雲一日示眾曰古人道如鏡鑄像像成後鏡在甚麼處眾下語不契舉以問師師近前問訊曰也不較多雲笑曰須是道者始得乃命分座開示方來初住四面遷白雲晚居東山僧問攜笻領眾祖令當行坐斷要津師意如何師曰秋風吹渭水落葉滿長安曰四面無門山嶽秀今朝且得主人歸師曰你道路頭在甚麼處曰為甚麼對面不相識師曰且喜到來問祖意教意是同是別師曰人貧志短馬瘦毛長問如何是白雲為人親切處師曰捩轉鼻孔曰便恁麼去時如何師曰不知痛癢漢問達磨面壁意旨如何師曰計較未成曰二祖立雪時如何師曰將錯就錯曰秪如斷臂安心又作麼生師曰煬帝開汴河問百尺竿頭如何進步師曰快走始得問如何是臨濟下事師曰五逆聞雷曰如何是雲門下事師曰紅旗閃爍曰如何是曹洞下事師曰馳書不到家曰如何是溈仰下事師曰斷碑橫古路僧禮拜師曰何不問法眼下事曰留與和尚師曰巡人犯夜問如何是白雲一滴水師曰打碓打磨曰飲者如何師曰教你無著面處崇寧三年六月二十五日上堂辭眾曰趙州和尚有末後句你作麼生會試出來道看若會得去不妨自在快活如或未然這好事作麼說良久曰說即說了也秪是諸人不知要會麼富嫌千口少貧恨一身多珍重時山門有土木之役躬往督之且曰汝等勉力吾不復來矣歸丈室淨髮澡身迄旦吉祥而化是夕山摧石隕四十里內巖谷震吼闍維舍利如雨塔於東山之南</p>
</div>
<div class='div-other'><a id='mulu4304' />
<p class='h4'>從悅</p><p>按五燈會元隆興府兜率從悅禪師贛州熊氏子初首眾於道吾領數衲謁雲蓋智和尚智與語未數句盡知所蘊乃笑曰觀首座氣質不凡奈何出言吐氣如醉人邪師面熱汗下曰願和尚不吝慈悲智復與語錐劄之師茫然遂求入室智曰曾見法昌遇和尚否師曰曾看他語錄自了可也不願見之智曰曾見洞山文和尚否師曰關西子沒頭腦拖一條布裙作尿臭氣有甚長處智曰你但向尿臭氣處叅取師依教即謁洞山深領奧旨復謁智智曰見關西子後大事如何師曰若不得和尚指示幾乎蹉過一生遂禮謝師復謁真淨後出世鹿苑有清素者久叅慈明寓居一室未始與人交師因食蜜漬荔枝偶素過門師呼曰此老人鄉果也可同食之素曰自先師亡後不得此食久矣師曰先師為誰素曰慈明也某忝執侍十三年耳師乃疑駭曰十三年堪忍執侍之役非得其道而何遂饋以餘果稍稍親之素問師所見者何人曰洞山文素曰文見何人師曰黃龍南素曰南匾頭見先師不久法道大振如此師益疑駭遂袖香詣素作禮素起避之曰吾以福薄先師授記不許為人師益恭素乃曰憐子之誠違先師之記子平生所得試語我師具通所見素曰可以入佛而不能入魔師曰何謂也素曰豈不見古人道末後一句始到牢關如是累月素乃印可仍戒之曰文示子者皆正知正見然子離文太早不能盡其妙吾今為子點破使子受用得大自在他日切勿嗣吾也師後嗣真淨僧問提兵統將須憑帝主虎符領眾匡徒密佩祖師心印如何是祖師心印師曰滿口道不得曰秪這箇別更有師曰莫將支遯鶴喚作右軍鵝問如何是兜率境師曰一水挼藍色千峰削玉青曰如何是境中人師曰七凹八凸無人見百手千頭秪自知上堂耳目一何清端居幽谷裏秋風入古松秋月生寒水衲僧於此更求真兩箇猢猻垂四尾喝一喝上堂兜率都無辨別却喚烏龜作鼈不能說妙談真秖解搖脣鼓舌遂令天下衲僧覷見眼中滴血莫有飜瞋作喜笑傲煙霞者麼良久曰笛中一曲昇平樂算得生平未解愁上堂始見新春又逢初夏四時若箭兩曜如梭不覺紅顏飜成白首直須努力別著精神耕取自己田園莫犯他人苗稼既然如是牽犂拽杷須是雪山白牛始得且道鼻孔在甚麼處良久曰叱叱上堂常居物外度清時牛上橫將竹笛吹一曲自幽山自緣此情不與白雲知慶快諸禪德飜思范蠡謾泛滄波因念陳搏空眠太華何曾夢見浪得高名實未神遊閑漂野跡既然如此具眼衲僧莫道龍安非他是己好</p>
<p>上堂無法亦無心無心復何捨要真盡屬真要假全歸假平地上行船虛空裏走馬九年面壁人有口還如瘂叅上堂夜夜抱佛眠朝朝還共起起坐鎮相隨語默同居止欲識佛去處秪這語聲是諸禪德大小傅大士秖會抱橋柱澡洗把纜放船印板上打將來模子裏脫將去豈知道本色衲僧塞除佛祖窟打破元妙門跳出斷常坑不依清淨界都無一物獨奮雙拳海上橫行建家立國有一般漢也要向百尺竿頭凝然端坐洎乎翻身之際捨命不得豈不見雲門大師道知是般事拈放一邊直須擺動精神著些筋骨向混沌未剖已前薦得猶是鈍漢那堪更於他人舌頭上咂啖滋味終無了日諸禪客要會麼剔起眉毛有甚難分明不見一毫端風吹碧落浮雲盡月上青山玉一團喝一喝下座一日漕使無盡居士張公商英按部過分寧請五院長老就雲巖說法師最後登座橫拄杖曰適來諸善知識橫拈[監-皿+立]放直立斜拋換步移身藏頭露角既於學士面前各納敗闕未免喫兜率手中痛棒到這裏不由甘與不甘何故見事不平爭忍得衲僧正令自當行卓拄杖下座室中設三語以驗學者一曰撥草擔風秪圖見性即今上人性在甚麼處二曰識得自性方脫生死眼光落地時作麼生脫三曰脫得生死便知去處四大分離向甚麼處去元祐六年冬浴訖集眾說偈曰四十有八聖凡盡殺不是英雄龍安路滑奄然而化其徒遵師遺誡欲火葬捐骨江中得法弟子無盡居士張公遣使持祭且曰老師於祖宗門下有大道力不可使來者無所起敬俾塔於龍安之乳峯諡真寂禪師</p>
</div>
<div class='div-other'><a id='mulu4305' />
<p class='h4'>淨端</p><p>按五燈會元安吉州西余師子淨端禪師本郡人也姓丘氏始見弄師子發明心要往見龍華蒙印可遂歸里中合綵為師子皮時被之因號端師子丞相章公慕其道躬請開法吳山風化盛播開堂日僧官宣疏至推倒回頭趯飜不托七軸之蓮經未誦一聲之漁父先聞師止之遂登座拈香祝聖罷引聲吟曰本是瀟湘一釣客自西自東自南北大眾雜然稱善師顧笑曰諦觀法王法法王法如是便下座上堂二月二禪翁有何謂春風觸目百花開公子王孫日日醺醺醉唯有殿前陳朝檜不入時人意禪家流秪這是莫思慮坦然齋後一甌茶長連牀上伸脚睡咄師到華亭眾請上堂靈山師子雲間哮吼佛法無可商量不如打箇筋斗便下座問羚羊未掛角時如何師曰怕曰既是善知識因何却怕師曰山僧不曾見恁差異畜生</p>
</div>
<div class='div-other'><a id='mulu4306' />
<p class='h4'>守干</p><p>按畿輔通志守干[葶-丁+呆]城人居龍興寺性聰慧無幽不燭宋元祐間賜號通照大師一日發囊以紙衣一襲付其徒至旬乃易衣誦梵經合掌加額辭眾而逝</p>
</div>
<div class='div-other'><a id='mulu4307' />
<p class='h4'>道淵</p><p>按天台縣志道淵永嘉人號息庵久依扶宗深透教觀居西湖永明常論修性離合之旨指要雖示其妙後人或成異說乃收束諸文立為二義後示寂當盛暑停龕旬日顏色鮮好百孔香若蓮華越三年大風折木壞其塔滿龕舍利</p>
</div>
<div class='div-other'><a id='mulu4308' />
<p class='h4'>從義</p><p>按天台縣志從義平陽葉氏子年十七通法華得度受學扶宗主大雲五峰寶積辨論切直為世所信晚居秀州壽聖大振宗風元祐六年示寂瘞舍利於錢塘寶藏諡曰神智</p>
</div>
<div class='div-other'><a id='mulu4309' />
<p class='h4'>道全</p><p>按瑞州府志道全洛陽王氏子生不茹葷事勇廣愛演師二十受具遊歷諸方受華嚴清涼說於誡法師南遊事棲賢秀師不契乃事洞山文師五年而悟告文曰吾一槌打透無底藏一切珍寶皆吾有也文印可之高安太守請住石臺清涼又徙居黃檗蘇子由來筠與遊甚契謂子由曰君靜而慧可以學道久之化去體暖而香輭十五日而茶毗得舍利光潔無算子由為撰塔銘乃運禪師十九世孫也</p>
</div>
<div class='div-other'><a id='mulu4310' />
<p class='h4'>禪惠</p><p>按明高僧傳禪惠名山人也家世業儒屢舉不第元符間郡守呂由誠見以僧勅戲之遂棄儒從釋力參祖道得大開悟初出住邑天寧寺出入必策馬乘輿諸耆宿言以佛法貴乎苦行固不宜乘輿馬服綺繡師答以偈曰文殊駕師子普賢跨象王新來一箇佛騎馬也無妨凡所說法機鋒敏捷有語錄行世</p>
</div>
<div class='div-other'><a id='mulu4311' />
<p class='h4'>洪禪師</p><p>按廣西通志洪禪師宋時人少持齋好誦釋家言寓崇善寺中危坐常如泥塑竟日不飲食壽九十餘尸解而去</p>
</div>
<div class='div-other'><a id='mulu4312' />
<p class='h4'>系南</p><p>按五燈會元廬山羅漢院系南禪師汀州張氏子上堂禪不禪道不道三寸舌頭胡亂掃昨夜日輪飄桂華今朝月窟生芝草呵呵呵萬兩黃金無處討一向絕思量諸法不相到師臨示寂陞座告眾曰羅漢今日倒騎鐵馬逆上須彌踏破虛空不留朕跡乃歸方丈跏趺而逝</p>
</div>
<div class='div-other'><a id='mulu4313' />
<p class='h4'>慧日</p><p>按五燈會元信州永豐慧日庵主本郡丘氏子丱歲出家於明心寺得度自機契雲居熟遊湘漢暨歸永豐或處巖谷或居廛市令鄉民稱丘師伯凡有所問以莫曉答之忽語邑人曰吾明日行脚去汝等可來相送於是贐路者畢集師笑不已眾問其故即書偈曰丘師伯莫曉寂寂明皎皎日午打三更誰人打得了投筆而逝</p>
</div>
<div class='div-other'><a id='mulu4314' />
<p class='h4'>自覺</p><p>按五燈會元東京淨因自覺禪師青州王氏子幼以儒業見知於司馬溫公然事高尚而無意功名一旦落髮從芙蓉游履踐精密契悟超絕出世住大乘崇寧間詔居淨因上堂祖師西來特唱此事自是諸人不肯委悉向外馳求投赤水以尋珠詣荊山而覓玉殊不知從門入者不是家珍認影迷頭豈非大錯直待宗門提唱體寂無依異念不生古今無間森羅萬象觸目家風鳥道遼空不妨舉步金鷄報曉丹鳳翱翔玉樹花開枯枝結子秪有太陽門下日日三秋明月堂前時時九夏要會麼無影樹垂寒澗月海潮東注斗移西</p>
</div>
<div class='div-other'><a id='mulu4315' />
<p class='h4'>子淳</p><p>按五燈會元鄧州丹霞子淳禪師劍州賈氏子弱冠為僧徹澄於芙蓉之室上堂乾坤之內宇宙之間中有一寶祕在形山肇法師恁麼道秪解指蹤話跡且不能拈示於人丹霞今日擘開宇宙打破形山為諸人拈出具眼者辨取以拄杖卓一下曰還見麼鷺鷥立雪非同色明月蘆花不似他上堂舉德山示眾曰我宗無語句實無一法與人德山恁麼說話可謂是秖知入草求人不覺通身泥水子細觀來秖具一隻眼若是丹霞則不然我宗有語句金刀剪不開深深元妙旨玉女夜懷胎上堂亭亭日午猶虧半寂寂三更尚未圓六戶不曾知暖意往來常在月明前上堂寶月流輝澄潭布影水無蘸月之意月無分照之心水月兩忘方可稱斷所以道昇天底事直須颺却十成底事直須去却擲地金聲不須回顧若能如是始解向異類中行諸人到這裏還相委悉麼良久曰常行不舉人間步披毛戴角混塵泥僧問牛頭未見四祖時如何師曰金菊乍開蜂競採曰見後如何師曰苗枯華謝了無依宣和己亥春示寂塔全身於洪山之南</p>
</div>
<div class='div-other'><a id='mulu4316' />
<p class='h4'>德止</p><p>按五燈會元江州圓通青谷真際德止禪師金紫徐閎中之季子也世居歷陽師雙瞳紺碧神光射人十歲未知書多喜睡其父目為懵然子暨成童強記過人學文有奇語弱冠夢異僧授四句偈俄而有以南安巖主像遺之者即傍所載聰明偈自是持念不忘後五年隨金紫將漕西洛一夕忽大悟連作數偈一曰不因言句不因人不因物色不因聲夜半吹燈方就枕忽然這裏已天明每嘯歌自若眾莫測之乃力求出家父弗許欲以官授之師曰某方將脫世網不著三界豈復刺頭於利名中邪請移授從兄玨遂祝髮受具未數載名振京師宣和三年春徽宗皇帝賜號真際俾居圓通上堂山僧二十年前兩目皆盲了無所覩唯是聞人說道青天之上有大日輪照三千大千世界無有不徧之處籌策萬端終不能見二十年後眼光漸開又值天色連陰濃雲亂湧四方觀察上下推窮見雲行時便於行處作計較見雲住時便於住處立箇窠曰正如是間忽遇著箇多知漢問道莫是要見日輪麼何不向高山頂上去山僧却徵他道那裏是高山頂上他道紅塵不到處是諸仁者好箇端的消息還會麼長連牀上佛陁耶上堂昨夜黃面瞿曇將三千大千世界來一口吞盡如人飲湯水蹤跡不留應時消散當爾時諸大菩薩聲聞羅漢及與一切眾生盡皆不覺不知唯有文殊普賢瞥然覷見雖然得見渺渺茫茫恰似向大洋海裏頭出頭沒諸人且道是甚麼消息若也檢點得破許他頂門上具一隻眼示寂闍維煙氣所及悉成舍利塔司空山分窆疊石原</p>
</div>
<div class='div-other'><a id='mulu4317' />
<p class='h4'>照覺</p><p>按五燈會元江州東林興龍寺常總照覺禪師延平施氏子久依黃龍密授大法決旨出住泐潭次遷東林皆符讖記僧問乾坤之內宇宙之間中有一寶祕在形山如何是寶師曰白月現黑月隱曰非但聞名今日親見師曰且道寶在甚麼處曰古殿戶開光燦爛白蓮池畔社中人師曰別寶還他碧眼胡又僧出眾提起坐具曰請師答話師曰放下著僧又作展勢師曰收曰昔年尋劍客今朝遇作家師曰這裏是甚麼所在僧便喝師曰喝老僧耶僧又喝師曰放過又爭得便打上堂乾坤大地常演圓音日月星辰每談實相飜憶先黃龍道秋雨淋漓連宵徹曙點點無私不落別處復云滴穿汝眼睛浸爛汝鼻孔東林不然終歸大海作波濤擊禪牀下座上堂老盧不識字頓明佛意佛意離文墨故白兆不識書圓悟宗乘宗乘非言詮故如此老婆心分明入泥水今時人猶尚抱橋柱澡洗把纜放船良久曰爭怪得老僧</p>
</div>
<div class='div-other'><a id='mulu4318' />
<p class='h4'>無求</p><p>按延平府志無求<span class='corr'>尤</span>溪人劉氏子少業儒博涉羣書尋棄為僧遍遊名山頗工詩有塵外致朱松尉尤溪時與為友嘗為作詩集序</p>
</div>
<div class='div-other'><a id='mulu4319' />
<p class='h4'>儼和尚</p><p>按太平府志儼和尚杯度禪師後也戒行甚嚴久之忽徹悟崇寧元年示寂遺偈曰四大之身水月空雲一輪湛湛廓落乾坤至今碑塔猶在</p>
</div>
<div class='div-other'><a id='mulu4320' />
<p class='h4'>蔣大士</p><p>按江華縣志蔣大士名未雄太平鄉華陂村人居近舜祠常葺廟貌專奉香火生宋熙寧甲寅二月二十六日及長孝父母睦兄弟持齋日誦金剛經崇寧癸未五月豁然頓悟遂辭父母棄妻子就浪石寺立壇說法盡屏火食昇姹巖趺坐而化時乃丙戌五月二十九日也其徒迎歸於寺立白雲塔以崇之人有患疾祈禱每應至今真身猶存</p>
</div>
<div class='div-other'><a id='mulu4321' />
<p class='h4'>紹慈</p><p>按廣西通志萬杉紹慈桂州人趙氏子年十九振策踰衡嶽抵豫章觀馬祖遺迹聞廬山東林常總道席甚盛遂委心焉一日語次總舉拂子擊慈者再慈遽奪拂子總曰汝何敢爾對曰拂子今屬慈矣總曰三十年老將今被小卒摧折自此聲名藉甚推為東林上首隨出世</p>
</div>
<div class='div-other'><a id='mulu4322' />
<p class='h4'>雪山子</p><p>按歙縣志雪山子名道茂邑人紀氏子也少時每遇盛夏輒昏夜伏草莽中求以身飽蚊蚋者二十年始住休寧普滿院時郭公三益為尉間數與語郭公由是好佛法後住通州白狼山晚歸自號覺庵未嘗為人白椎或問之答曰是第一義者可輕以假人耶有妻死求出家者茂終不納曰彼一時所激非為法來也此人再娶<span class='corr'>已</span>又買妾竟如所料大觀中郡守使其鄉僧行月住天王院月自言雲門下求與道茂通法屬茂不答及茂去世行月言彼非坐滅乃其徒偽為之守使檢踏其腰股使伸<span class='corr'>已</span>隨結焚之西關渡頂骨諸根不壞煙所及雖水中皆得舍利有池陽百問行於世</p>
</div>
<div class='div-other'><a id='mulu4323' />
<p class='h4'>清安師</p><p>按汝州志清安師俗姓李名宗和遂寧人世傳圭組獨喜空寂大觀三年周流諸方以叅禪為任曰身世虛假當求其實遂得證上乘日授一食學者雲集雖頑惡亦回心向道一日語其徒趺坐而去</p>
</div>
<div class='div-other'><a id='mulu4324' />
<p class='h4'>淨梵</p><p>按松江府志宋僧淨梵華亭人姓笪氏母夢光明滿室見神人似佛因生梵十歲依勝果寺祝髮初住無量壽院講法華大觀中結二十七僧修法華懺感普賢授羯摩法呼淨梵比丘名聲如撞鐘時長洲令王公度目擊其事題石為記姑蘇守應公有婢被崇請梵受戒妖即滅葛氏請施戒薦夫見夫遶梵三匝而去化後茶毘有舍利五色</p>
</div>
<div class='div-other'><a id='mulu4325' />
<p class='h4'>諸仙</p><p>按山西通志宋諸仙裴姓祁縣人居幽仙寺性行醇慧戒律精嚴遊汴徽宗詔入朝賜號諸仙設讌不食聞本寺鐘響方食少頃果聞鐘聲帝大驚遣兵衛取鐘鐘已絕紐飛去半入西崖下不可起人遂名其崖為落鐘崖諸仙年踰半百髮尚黑坐法堂不食百日而化</p>
</div>
<div class='div-other'><a id='mulu4326' />
<p class='h4'>明慧</p><p>按處州府志僧明慧婺州人政和初祝髮於遂昌興覺院初學天台教續叅四明天童山宏智禪師頓性宗為首座眾請主報願法席未幾往南明山建大緣事以禪衲犇湊挈囊鉢之永嘉江心龍翔掛錫西堂郡守知之亟請領院事力辭復還南明山居息乾道丙戌冬結跏趺坐白眾而逝</p>
</div>
<div class='div-other'><a id='mulu4327' />
<p class='h4'>法明</p><p>按五燈會元邢州開元法明上座依報本未久深得法忍後歸里事落魄多嗜酒呼盧每大醉唱柳詞數闕日以為常鄉民侮之召齋則拒召飲則從如是者十餘年咸指曰醉和尚一日謂寺眾曰吾明旦當行汝等無他往眾竊笑之翼晨攝衣就座大呼曰吾去矣聽吾一偈眾聞奔視師乃曰平生醉裏顛蹶醉裏却有分別今宵酒醒何處楊柳岸曉風殘月言訖寂然撼之<span class='corr'>已</span>委蛻矣</p>
</div>
<div class='div-other'><a id='mulu4328' />
<p class='h4'>大通</p><p>按五燈會元東京法雲善本大通禪師俗董氏漢仲舒之裔也大父琪父溫皆官於穎遂為穎人母無子禱白衣大士乃得師及長博極羣書然清修無仕宦意嘉祐八年與弟善思往京師地藏院選經得度習毘尼東遊至姑蘇禮圓照於瑞光照特顧之於是契旨經五稔益躋微奧照令依圓通秀師去又盡其要元豐七年渡淮留太守巗久之出住雙林遷淨慈尋被旨徙法雲僧問寶塔元無縫如何指示人師曰煙霞生背面星月遶簷楹曰如何是塔中人師曰竟日不知清世事長年占斷白雲鄉曰向上更有事也無師曰太無厭生問若論此事譬如兩家著碁學人上來請師一著師曰早見輸了也僧曰錯師曰是僧曰進前無路也師卓拄杖一下曰爭奈這箇何僧曰秪如黑白未分時又作麼生師曰且饒一著問百尺竿頭如何進步師曰險曰便恁麼去又作麼生師曰百雜碎問九夏賞勞即不問從今向去事如何師曰光剃頭淨洗鉢曰謝師指示師曰滴水難消上堂上不見天下不見地畐塞虛空無處回避為君明破即不中且向南山看籠鼻擲拄杖下座</p>
</div>
<div class='div-other'><a id='mulu4329' />
<p class='h4'>懷深</p><p>按五燈會元東京慧林懷深慈受禪師壽春府夏氏子生而祥光現舍文殊堅禪師遙見疑火也詰旦知師始生往訪之師見堅輒笑母許出家十四割愛冠祝髮後四年訪道方外依淨照於嘉禾資聖照舉良遂見麻谷因緣問曰如何是良遂知處師即洞明出住資福履滿戶外蔣山佛鑑懃禪師行化至茶退師引巡寮至千人街坊鑑問既是千人街坊為甚麼秪有一人師曰多虛不如少實鑑曰恁麼那師赧然偶朝廷以資福為神霄宮因棄往蔣山留西庵陳請益鑑曰資福知是般事便休師曰某實未隱望和尚不外鑑舉倩女離魂話反覆窮之大豁疑礙呈偈曰秪是舊時行履處等閑舉著便訤訛夜來一陣狂風起吹落桃花知幾多鑑拊几曰這底豈不是活祖師意未幾被旨住焦山僧問如何是佛師曰面黃不是真金貼曰如何是佛向上事師曰一箭一蓮華僧作禮師彈指三下問知有道不得時如何師曰瘂子喫蜜曰道得不知有時如何師曰鸚鵡喚人僧禮拜師叱曰這傳語漢問恁麼人不被無常吞師曰秪恐他無下口處曰恁麼則一念通元箭三尸鬼失奸也師曰汝有一念定被他吞了曰無一念時如何師曰<span class='corr'>捉</span>著闍棃上堂古者道忍忍三世如來從此盡饒饒萬禍千殃從此消默默無上菩提從此得師曰會得此三種語了好箇不快活漢山僧秪是得人一牛還人一馬潑水相唾插觜廝罵卓拄杖曰平出平出上堂雲自何山起風從甚澗生好箇入頭處官路少人行上堂不是境亦非心喚作佛時也陸沈箇中本自無階級切忌無階級處尋總不尋過猶深打破雲門飯袋子方知赤土是黃金咄</p>
<p>按蘇州府志僧懷深自號慈受叟宣和初詔住大相國寺靖康改元力請還山<span class='corr'>已</span>徧走江浙所至焚香夾道住靈巖三年作偈示學人云醍醐與毒藥萬味同一口美惡盡消融是故名慈受時高峯和尚雖相去不遠絕不會面因中秋賞月書一絕云靈岫高峯咫尺間青松常伴白雲閑今宵共賞中秋月莫道山家不往還後得包山廢院欣然駐錫一時檀施輻輳殿堂鼎新紹興初入寂</p>
</div>
<div class='div-other'><a id='mulu4330' />
<p class='h4'>證悟</p><p>按五燈會元平江府萬壽如璝證悟禪師建寧魏氏開堂日僧問如何是蘇臺境師曰山橫師子秀水接太湖清曰如何是境中人師曰衣冠皇宋後禮樂大周前師凡見僧必問近日如何僧擬對即拊其背曰不可思議將示寂眾集復曰不可思議乃合掌而終</p>
</div>
<div class='div-other'><a id='mulu4331' />
<p class='h4'>如哲</p><p>按五燈會元越州天衣如哲禪師族里未詳自退席寓平江之萬壽飲啖無擇人多侮之有以瑞巗喚主人公話問者師答以偈曰瑞巗常喚主人公突出須彌最上峰大地掀翻無覓處笙歌一曲畵樓中一日曰吾行矣令拂拭所乘笋輿乃書偈告眾曰道在用處用在死處時人秪管貪歡樂不肯學無為敘平昔叅問勉眾進修已忽[監-皿+立]起拳曰諸人且道這箇落在甚麼處眾無對師揮案一下曰一齊分付與秋風遂入輿端坐而逝</p>
</div>
<div class='div-other'><a id='mulu4332' />
<p class='h4'>印肅</p><p>按指月錄普庵印肅禪師袁州宜春余氏子師將生鄰里望其室祥光燭天蓮生道周或現阡陌及生即善世言蓋政和五年<span class='corr'>乙未</span>十一月二十七日辰時也及長一夕夢一僧點其胷曰汝他日當自省既寤白母黃氏視胷有赤點如含桃因遣師壽隆賢賢授以法華師曰諸佛元旨貴悟於心數墨循行何益於道賢甚器之聞牧庵道風遂謁於湘之溈山問萬法歸一一歸何處牧庵[監-皿+立]拂示之有省歸壽隆時年二十九矣使牒請主慈化寺師利世不伐嘗言捨家出家當為何事披緇削髮本屬何因若不報國資家虛負皇恩若不導化檀那枉作釋子楮衣糲食脅不沾席者十有二年一日誦華嚴論至達本情亡知心體合豁然大悟徧體流汗曰我今親契華嚴法界矣遂示眾曰李公長者於華嚴大經之首痛下一槌擊碎三千大千世界如湯消雪不留毫髮許於後進者作得滯礙普庵老人一見不覺吞却五千四十八卷化成一氣充塞虛空方信釋迦老子出氣不得之句然後破一微塵出此華嚴經徧含法界無理不收無法不貫便見摩耶夫人是我身彌勒樓臺是我體善才童子是甚茄子文殊普賢與我同叅不動道塲徧周法界悲涕歡喜踴躍無量大似死中得活如夢忽醒良久云不可說不可說又不可說始信金剛經云信心清淨即生實相實相既生妄想相滅全體法身徧一切處方得大用現前即說偈曰捏不成團撥不開何須南岳又天台六根門首無人用惹得胡僧特地來師一日舉似心齊圓通二子云達本情亡知心體合汝作麼生會二人相顧笑云未達明日各呈頌師因題云據宗眼看來句到意未到其體未合其情未忘乘便強占二詞調曰解佩令明眼人前覷著三十拄杖不饒為甚麼如此不合雪上加霜其一云先天先地何名何樣阿曼陁無物比況觸目菩提自是人不肯承當且輪迴滯名著相圓融法界無思無想廬陵米不用商量血脈纔通便知道擊木無聲打虛空盡成金響其二云柏庭立雪一塲敗闕了無為當下休歇百帀千圍但只這孤圓心月不揩磨鎮常皎潔無餘無欠無聽無說韶陽老秪得一橛十聖三賢闐舉著魂消膽裂惟普庵迥然寂滅俄有僧稱道存自蜀冒雪而來既見師曰此吾不請友也遂相徵詰棒喝交馳心心密契僧曰師再來人也大興吾道非師而誰因指雪書頌而別師自是廣津梁崇塔廟禦災扞患天助物與鬼神莫能測其變化諸異跡不可勝紀嘗自贊云蒼天蒼天悟無生法談不說禪開兩片皮括地該天如何是佛十萬八千乾道五年七月二十一日書偈於方丈之西壁云乍雨乍晴寶象明東西南北亂雲深失珠無限人遭劫幻應權機為汝清書畢跏趺而逝幻寄曰忠道者父子悟處與諸方等耳其神用乃能爾假令黃檗而在其脛懼不免黃檗十二傳而得宗十三傳而得肅養子不及父悲夫至謂天竺神通不傳真丹者又何嘗夢見忠父子矢溺氣耶肅之呪世間盛傳至被管絃而臨終一偈乃類雲門是可異矣</p>
</div>
<div class='div-other'><a id='mulu4333' />
<p class='h4'>道震</p><p>按五燈會元隆興府黃龍山堂道震禪師金陵趙氏子少依覺印英禪師為童子英移居泗之普照適淑妃擇度童行師得圓具久之辭謁丹霞淳禪師一日與論洞上宗旨師呈偈曰白雲深覆古寒巗異草靈華彩鳳衘夜半天明日當午騎牛背面著靴衫淳器之師自以為礙棄依草堂一見契合日取藏經讀之一夕聞晚叅鼓步出經堂舉頭見月遂大悟亟趨方丈堂望見即為印可初住曹山次遷廣壽黃龍上堂曰舉箇古人因緣問闍棃闍棃不得作古會若作古會失却當面眼舉箇即今因緣問闍棃闍棃不得作今會若作今會障却闍棃本來眼假饒不失不障非古非今猶是藥病相治止啼之說秖如透脫一句闍梨還道得也無若道不得直待羅漢峰深談實相即向汝道上堂少林冷坐門人各說異端大似眾盲摸象神光禮三拜依位而立達磨云汝得吾髓這黑面婆羅門脚跟也未點地在上堂石人問枯椿何時汝發華枯椿怒石人何得口吧吧石人呵呵笑枯椿吐異葩紅霞輝玉象白玉碾金沙借問通元士何人不到家</p>
</div>
<div class='div-other'><a id='mulu4334' />
<p class='h4'>守訥</p><p>按涇縣志守訥自號莫莫翁本鄭氏吳人業進士嘗游錢塘淨慈寺誦圓覺經有悟遂祝髮師圓照圓通並以法器許之由太平吉祥院<span class='corr'>遷</span>涇之金峰宣和中錢學士守郡聘持廣教士徒雲集未幾卒前二日作偈二十言了於生死者云著有宗鏡節要二十卷擬寒山詩百篇李彌遜為塔銘</p>
</div>
<div class='div-other'><a id='mulu4335' />
<p class='h4'>慧初</p><p>按廣西通志德山慧初靜江府人初見善財廣叅事奮衣而起遂浮湘而下徧經東南所至諮詢名宿少所降挹乃見黃龍震言下契合因得嗣其法主常德之德山</p>
</div>
<div class='div-other'><a id='mulu4336' />
<p class='h4'>道嵩</p><p>按溫州府志道嵩姓伍氏樂清人宣和間受業東庵放蕩不拘人目為嵩顛路逢牛鬬人莫敢近嵩直前兩持其角呼其名諭之牛解而去嘗有飯僧者欲召嵩潛以書焚之中庭人莫知者翼旦而嵩至一夕趺坐於廡旁脫然而逝</p>
</div>
<div class='div-other'><a id='mulu4337' />
<p class='h4'>克勤</p><p>按五燈會元成都府昭覺寺克勤佛果禪師彭州駱氏子世宗儒師兒時日記千言偶遊妙寂寺見佛書三復悵然如獲舊物曰予殆過去沙門也即去家依自省祝髮從文照通講說又從敏行授楞嚴俄得病瀕死歎曰諸佛涅槃正路不在文句中吾欲以聲求色見宜其無以死也遂棄去至真覺勝禪師之席勝方創臂出血指示師曰此曹谿一滴也師矍然良久曰道固如是也即徒步出蜀首謁玉泉皓次依金鑾信大溈喆黃龍心東林度僉指為法器而晦堂稱他日臨濟一派屬子矣最後見五祖畫其機用祖皆不諾乃謂祖強移換人出不遜語忿然而去祖曰待伱著一頓熱病打時方思量我在師到金山染傷寒困極以平日見處試之無得力者追繹五祖之言乃自誓曰我病稍間即歸五祖病痊尋歸祖一見而喜令即叅堂便入侍者寮方半月會部使者解印還蜀詣祖問道祖曰提刑少年曾讀小艷詩否有兩句頗相近頻呼小玉元無事秪要檀郎認得聲提刑應喏喏祖曰且子細師適歸侍立次問曰聞和尚舉小艷詩提刑會否祖曰他秖認得聲師曰秖要檀郎認得聲他既認得聲為甚麼却不是祖曰如何是祖師西來意庭前柏樹子聻師忽有省遽出見鷄飛上欄干鼓翅而鳴復自謂曰此豈不是聲遂袖香入室通所得呈偈曰金鴨香銷錦繡幃笙歌叢裏醉扶歸少年一段風流事秖許佳人獨自知祖曰佛祖大事非小根劣器所能造詣吾助汝喜祖徧謂山中耆舊曰我侍者叅得禪也由此所至推為上首崇寧中還里省親四眾迓拜成都帥翰林郭公知章請開法六祖更昭覺政和間謝事復出峽南遊時張無盡寓荊南以道學自居少見推許師艤舟謁之劇談華嚴旨要曰華嚴現量境界理事全真初無假法所以即一而萬了萬為一一復一萬復萬浩然莫窮心佛眾生三無差別卷舒自在無礙圓融此雖極則終是無風帀帀之波公於是不覺促榻師遂問曰到此與祖師西來意為同為別公曰同矣師曰且得沒交涉公色為之慍師曰不見雲門道山河大地無絲毫過患猶是轉句直得不見一色始是半提更須知有向上全提時節彼德山臨濟豈非全提乎公乃首肯翼日復舉事法界理法界至理事無礙法界師又問此可說禪乎公曰正好說禪也師笑曰不然正是法界量裏在蓋法界量未滅若到事事無礙法界法界量滅始得說禪如何是佛乾屎橛如何是佛麻三斤是故真淨偈曰事事無礙如意自在手把豬頭口誦淨戒趂出媱坊來還酒債十字街頭解開布袋公曰美哉之論豈易得聞乎於是以師禮留居碧巖復徙道林樞密鄧公子常奏賜紫服師號詔住金陵蔣山學者無地以容勅補天寧萬壽上召見褒寵甚渥建炎初又遷金山適駕幸維揚入對賜圓悟禪師改雲居久之復領昭覺僧問雲門道須彌山意旨如何師曰推不向前約不退後曰未審還有過也無師曰坐却舌頭問法不孤起仗境方生提坐具曰這箇是境那箇是法師曰却被闍棃奪却鎗問古人道楖栗橫擔不顧人直入千峰萬峰去未審那裏是他住處師曰螣蛇纏足路布繞身曰朝看雲片片暮聽水潺潺師曰却須截斷始得曰此回不是夢真箇到廬山師曰高著眼問猿抱子歸青嶂後鳥衘華落碧巖前此是和尚舊時安身立命處如何是道林境師曰寺門高開洞庭野殿脚插入赤沙湖曰如何是境中人師曰僧寶人人滄海珠曰此是杜工部底作麼生是和尚底師曰且莫亂道曰如何是奪人不奪境師曰山僧有眼不曾見曰如何是奪境不奪人師曰闍棃問得自然親曰如何是人境俱奪師曰收曰如何是人境俱不奪師曰放問有句無句如藤倚樹如何得透脫師曰倚天長劍逼人寒曰秪如樹倒藤枯溈山為甚麼呵呵大笑師曰愛他底著他底曰忽被學人掀倒禪牀拗折拄杖又作箇甚麼伎倆師曰也是賊過後張弓問明歷歷露堂堂因甚麼乾坤收不得師曰金剛手裏八稜棒曰忽然一喚便回還當得活也無師曰鶖子目連無奈何曰不落照不落用如何商量師曰放下雲頭曰忽遇其中人時如何師曰騎佛殿出山門曰萬象不來渠獨語教誰招手上高峰師曰錯下名言上堂通身是眼見不及通身是耳聞不徹通身是口說不著通身是心鑒不出直饒盡大地明得無絲毫透漏猶在半途據令全提且道如何展演域中日月縱橫掛一亙睛空萬古春上堂山頭鼓浪井底揚塵眼聽似震雷霆耳觀如張錦繡三百六十骨節一一現無邊妙身八萬四千毛端頭頭彰寶王剎海不是神通妙用亦非法爾如然苟能千眼頓開直是十方坐斷且超然獨脫一句作麼生道試玉須經火求珠不離泥上堂本來無形段那復有脣觜特地廣稱揚替他說道理且道他是阿誰上堂十五日已前千牛拽不回十五日<span class='corr'>已</span>後俊鶻趂不及正當十五日天平地平同明同暗大千沙界不出當處可以含吐十虛進一步超越不可說香水海退一步坐斷千里萬里白雲不進不退莫道闍棃老僧也無開口處舉拂子曰正當恁麼時如何有時拈在千峯上劃斷秋雲不放高</p>
<p>上堂十方同聚會本來身不昧箇箇學無為頂上用鉗鎚此是選佛塲深廣莫能量心空及第歸利劍不如錐龐居士舌拄梵天口包四海有時將一莖草作丈六金身有時將丈六金身作一莖草甚是奇特雖然如此要且不曾動著向上關且如何是向上關鑄印築高壇上堂有句無句超宗越格如藤倚樹銀山鐵壁及至樹倒藤枯多少人失却鼻孔直饒收拾得來已是千里萬里秖如未有恁麼消息時如何還透得麼風暖鳥聲碎日高華影重上堂第一句薦得祖師乞命第二句薦得人天膽落第三句薦得虎口橫身不是循途守轍亦非革轍移途透得則六臂三頭未透亦人間天上且三句外一句作麼生道生涯秖在絲綸上明月扁舟泛五湖示眾云一言截斷千聖消聲一劒當頭橫屍萬里所以道有時句到意不到有時意到句不到句能剗意意能剗句意句交馳衲僧巴鼻若能恁麼轉去青天也須喫棒且道憑箇甚麼可憐無限弄潮人畢竟還落潮中死示眾云萬仞崖頭撒手要須其人千鈞之弩發機豈為鼷鼠雲門睦州當面蹉過德山臨濟誑謼閭閻且獨脫一句作麼生道萬緣遷變渾閑事五月山房冷似冰紹興五年八月己酉示微恙趺坐書偈遺眾投筆而逝茶毗舌齒不壞舍利五色無數塔於昭覺寺之側諡真覺禪師</p>
</div></div></div></div>
</div><!-- end of div[@id='body'] -->
</body></html>