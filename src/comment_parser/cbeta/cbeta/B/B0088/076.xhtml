<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu2878' />
<div class='div-other'>
<p class='h2'>欽定古今圖書集成博物彙編神異典　第一百三十卷目錄</p>
<ul class="">
<li>僧部列傳六
<ul class="">
<li>宋二
<ul class="">
<li>道敬</li>

<li>法平<span class="note-inline">(附法等)</span></li>

<li>道生<span class="note-inline">(附寶林　法寶　惠生)</span></li>

<li>慧義<span class="note-inline">(附僧睿)</span></li>

<li>曇無竭</li>

<li>僧苞<span class="note-inline">(附法和)</span></li>

<li>曇弘</li>

<li>慧詢</li>

<li>佛馱什</li>

<li>法莊</li>

<li>慧觀<span class="note-inline">(附僧馥　法業)</span></li>

<li>曇摩蜜多</li>

<li>畺良耶舍<span class="note-inline">(附僧伽達哆僧伽羅多哆)</span></li>

<li>僧含<span class="note-inline">(附道含)</span></li>

<li>僧伽跋摩</li>

<li>求那跋陀羅<span class="note-inline">(附阿那摩低)</span></li>

<li>慧嚴<span class="note-inline">(附法智)</span></li>

<li>浮陀跋摩</li>

<li>法成</li>

<li>慧覽</li>

<li>僧瑜</li>

<li>僧業<span class="note-inline">(附慧先)</span></li>

<li>慧慶</li>

<li>法宗</li>

<li>道冏</li>

<li>智猛</li>

<li>道淵</li>

<li>慧林</li>

<li>慧靜</li>

<li>慧紹<span class="note-inline">(附僧要)</span></li>

<li>慧安<span class="note-inline">(附僧覽　法衛)</span></li>

<li>普明</li>
</ul></li>
</ul></li>
</ul></div>
<p class='juan'>神異典第一百三十卷</p>
<div class='div-other'><a id='mulu2879' />
<p class='h2'>僧部列傳六</p>
<div class='div-other'><a id='mulu2880' />
<p class='h3'>宋二</p>
<div class='div-other'><a id='mulu2881' />
<p class='h4'>道敬</p><p>按蓮社高賢傳法師道敬琅琊王氏祖凝之刺江州遂從遠公出家年十七博通經論日記萬言每歎戒律終身難全願淨六根但稟一戒以為得度之要遠公知其堅止許之篤志念佛早夜弗替遠公歸寂乃入若邪山宋永初元年謂眾曰先師見命吾其行矣即端坐唱佛而化眾見光明滿室彌時方滅春秋五十二</p>
<p>按高僧傳道敬避世出家情愛丘壑棲於若邪山立懸溜精舍敬後為供養眾僧乃捨具足專精十戒云</p>
</div>
<div class='div-other'><a id='mulu2882' />
<p class='h4'>法平<span class='note-inline'>(附法等)</span></p><p>按高僧傳法平姓康康居人寓居建業與弟法等俱出家止白馬寺為曇籥弟子共傳師業響韻清雅運轉無方後兄弟同移祇洹弟貌小醜而聲踰於兄宋大將軍於東府設齋一往以貌輕之及聞披卷三契便扼腕神服乃歎曰以貌取人失之子羽信矣後東安嚴公發講等作三契經竟嚴徐動麈尾曰如此讀經亦不減發講遂散席明更開題議者以為相成之道也兄弟並以元嘉末卒</p>
</div>
<div class='div-other'><a id='mulu2883' />
<p class='h4'>道生<span class='note-inline'>(附寶林　法寶　惠生)</span></p><p>按蓮社高賢傳法師道生魏氏鉅鹿人幼從竺法汰出家披對經誥一覽能誦年在志學便登講座吐納明辨雖宿望莫敢酬抗初依廬山常以入道之要慧解為本乃與僧叡慧嚴慧觀等遊學長安從羅什受業關中僧徒咸仰神悟嘗喟然嘆曰自經典東流譯人重阻多滯權文鮮通圓義若忘筌得魚始可與言道矣於是校閱真俗精練空有研思因果乃立善不受報及頓悟成佛義又著二諦論佛性常有論佛無淨土論應有緣論並籠罩舊說妙有淵旨守文之徒嫌嫉竟起師又以法顯三藏所翻泥洹經本先至經云除一闡提皆有佛性師云夫稟質二儀皆有涅槃止因闡提含生之類何得獨無佛性蓋是經來未盡耳乃喝闡提之人皆得成佛時大本未傳孤明先發舊學僧黨以為背經遂顯大眾擯而遣之師正容誓之曰若我所說背經當見身癘疾若與實相不背願舍壽之日踞師子座遂拂衣而行及後大經至聖行品云一闡提人雖復斷善猶有佛性於是諸師皆為媿服師被擯南還入虎丘山聚石為徒講涅槃經至闡提處則說有佛性且曰如我所說契佛心否羣石皆為點頭旬日學眾雲集忽雷震青園佛殿有龍升天因改寺曰龍光師於寺請罽賓律師譯沙彌塞律傳於世既而辭眾復投廬山預蓮社久之還都止青霞寺宋文帝大會沙門龍御地筵食至良久眾疑遇中帝曰始可中耳生乃曰白日麗天天言始中何得非中遂舉箸而食一眾從之莫不歎其機辯時王弘范泰顏延之並挹敬風猷相從問道元嘉十一年十二月庚子於廬山升座說法將畢眾見麈尾紛然墜地隱几而化宛若入定諸師聞之益信前誓有證翌日葬於廬山之西阜初關中僧肇始註維摩詰經世咸玩味師乃更發深旨人服其妙所述維摩詰法華泥洹小品諸經皆有義疏時以師能推闡提得佛之義於是顯其頓悟不受報諸論</p>
<p>按高僧傳道生遊長安從什公受業後還都止青園寺寺是晉恭思皇后褚氏所立本種青處因以為名生既當時法匠請以居焉宋太祖文皇深加歎重卒葬廬山之阜初生與叡公及嚴觀同學齊名故時人評曰生叡發天真嚴觀漥流得慧義憉悙進寇淵于嘿塞生及叡公獨標天真之目故<span class='corr'>已</span>秀出羣士矣王微以生比郭林宗乃為之立傳旌其遺德時人以生推闡提得佛此語有據頓悟不受報等時亦憲章宋太祖嘗述生頓悟義沙門僧弼等皆設巨難帝曰若使逝者可興豈為諸君所屈又有沙門寶林初經長安受學後祖述生公諸義時人號曰遊元生著涅槃記及注異宗論檄魔文等林弟子法寶亦學兼內外著金剛後心論等亦祖述生義焉近代又有釋惠生者亦止龍光寺蔬食善眾經典兼工草隸時人以同寺相繼號曰大小二生</p>
</div>
<div class='div-other'><a id='mulu2884' />
<p class='h4'>慧義<span class='note-inline'>(附僧睿)</span></p><p>按高僧傳慧義姓梁北地人少出家風格秀舉志業強正初遊學於彭宋之間備通經義後出京師乃說云冀州有法稱道人臨終語弟子普嚴云嵩高靈神云江東有劉將軍應受天命吾以三十二璧鎮金一鉼為信遂奏宋王宋王謂義曰非常之瑞亦須非常之人然後致之若非法師自行恐無以獲也義遂行以晉義熙十三年七月往嵩高山尋覓未得便至心燒香行道至七日夜夢見一長鬚老公拄杖將義往璧處指示云是此石下義明便周行山中見一處炳然如夢所見即於廟所石壇下得璧大小三十二枚黃金一鉼義後還京師宋武加接尤重迄乎踐祚禮遇彌深宋永初元年車騎范泰立祇洹寺以義德為物宗固請經始義以泰親信之至因為指授儀則時人以義方身子泰比須達故祇洹之稱厥號存焉後西域名僧多投止此寺或傳譯經典或訓授禪法宋元嘉初徐羨之檀道濟等專權朝政泰有不平之色嘗肆言罵之羨等深憾聞者皆憂泰在不測泰亦慮及於禍乃問義安身之術義曰忠順不失以事其上故上下能相親也何慮之足憂因勸泰以果竹園六十畞施寺以為幽冥之祐泰從之終享其福及泰薨泰第三子晏謂義昔承厥父之險說求園地追以為憾遂奪而不與義秉泰遺疏紛紛紜紜彰于視聽義乃移止烏衣與慧叡同住宋元嘉二十一年終於烏衣寺春秋七十三矣晏後少時而卒晏弟曄後染孔熙先謀逆厥宗同潰後祇洹寺又有釋僧睿善三論為宋文所重</p>
</div>
<div class='div-other'><a id='mulu2885' />
<p class='h4'>曇無竭</p><p>按高僧傳曇無竭此云法勇姓李幽州黃龍人幼為沙彌便修苦行持戒誦經為師僧所重嘗聞法顯等躬踐佛國乃慨然有忘身之誓遂以宋永初元年招集同志沙門僧猛曇朗之徒二十五人共齋旛蓋供養之具發迹此土遠適西方初至河南國仍出海西郡進入流沙到高昌郡經歷龜茲沙勒諸國登葱嶺度雪山瘴氣千重層冰萬里下有大江流急若箭於東西兩山之脇繫索為橋十人一過到彼岸<span class='corr'>已</span>舉煙為幟後人見烟知前<span class='corr'>已</span>度方得更進若久不見烟則知暴風吹索人墮江中行經三日復過大雪山懸崖壁立無安足處石壁皆有故杙孔處處相對人各執四杙先拔下杙右手攀上杙展轉相攀經三日方過及到平地相待料檢同侶失十二人進至罽賓國禮拜佛鉢停歲餘學梵書梵語求得觀世音受記經梵文一部復西行至辛頭那提河漢言師子口緣河西入月氐國禮拜佛肉髻骨及覩自沸水船後至檀特山南石留寺住僧三百餘人雜三乘學無竭停此寺受大戒天竺禪師佛馱多羅此云覺救彼方咸云<span class='corr'>已</span>證聖果無竭請為和尚漢沙門志定為阿闍梨停夏坐三月日復行向中天竺界路既空曠唯齎石密為糧同侶有十三人八人於路並死餘五人同行無竭雖屢經危棘而繫念所齎觀世音經未嘗暫廢將至舍衛國中野逢山象一羣無竭稱名歸命即有師子從林中出象驚惶奔走後度<span class='corr'>恒</span>河復值野牛一羣鳴吼而來將欲害人無竭歸命如初尋有大鷲飛來野牛驚散遂得免之其誠心所感在險克濟皆此類也後於南天竺隨舶汎海達廣州所歷事迹不可殫記其所譯出觀世音受記經今傳於京師後不知所終</p>
</div>
<div class='div-other'><a id='mulu2886' />
<p class='h4'>僧苞<span class='note-inline'>(附法和)</span></p><p>按高僧傳僧苞京兆人少在關受學什公宋永初中遊北徐入黃山精舍復造靜定二師進業仍於彼建三七普賢齋懺至第一七日有白鵠飛來集普賢座前至中行香畢乃去至二十一日將暮又有黃衣四人繞塔數帀忽然不見苞少有志節復加祥感故匪懈之情因之彌勵日誦萬餘言經常禮數百拜佛後東下京師正值祇洹寺發講法徒雲聚士庶駢集苞既初至人未有識者乃乘驢往看衣服垢敝貌有風塵堂內既迮坐驢韀於戶外高座舉題適竟苞始欲厝言法師便問客僧何名答云名苞又問盡何所苞答云高座之人亦可苞耳乃致問數番皆是先達思力所不逮高座無以抗其辭遂遜退而止時王弘范泰聞苞論議歎其才思請與交言仍屈住祇洹寺開講眾經法化相續及陳郡謝靈運聞風而造焉見苞神氣彌深歎伏或問曰謝公何如苞曰靈運才有餘而識不足抑不免其身矣苞嘗於路行見六劫被錄苞為說法勸念觀世音羣劫以臨危之際念念懇切俄而送吏飲酒洪醉劫解枷得免焉宋元嘉中卒時瓦官寺有釋法和者亦精通數論致譽當時為宋高祖所重勅為僧主焉</p>
</div>
<div class='div-other'><a id='mulu2887' />
<p class='h4'>曇弘</p><p>按高僧傳曇弘黃龍人少修戒行專精律部宋末初中南遊番禺止臺寺晚又適交阯之仙山寺誦無量壽及觀音經誓心安養以孝建二年於山上聚薪密往[卄/積]中以火自焚弟子追及抱持將還半身<span class='corr'>已</span>爛經月小差後近村設會舉寺皆赴弘於是日復入谷燒身村人追救命<span class='corr'>已</span>終矣於是益薪進火明旦乃盡爾日村居民咸見弘身黃金色乘一金鹿西行甚急不暇暄凉道俗方悟其神異收灰骨起塔焉</p>
</div>
<div class='div-other'><a id='mulu2888' />
<p class='h4'>慧詢</p><p>按高僧傳慧詢姓趙趙郡人少蔬食苦行遊長安受學什公研精經論尤善十誦僧祇乃更製條章義貫終古永初中還廣陵大開律席元嘉中至京師止道塲寺寺僧慧觀以詢德為物範乃令更振他寺於是移止長樂寺大明二年卒於所住春秋八十有四</p>
</div>
<div class='div-other'><a id='mulu2889' />
<p class='h4'>佛馱什</p><p>按高僧傳佛馱什此云覺壽罽賓人少受業於彌沙塞部僧專精律品兼達禪要以宋景平元年七月屆於揚州先沙門法顯於師子國得彌沙塞律梵本未及翻譯而法顯遷化京邑諸僧聞什既善此學於是請令出焉以其年冬十一月集於龍光寺譯為三十四卷稱為五分律什執梵文于填沙門智勝為譯龍光道生東安慧嚴共執筆參正宋侍中瑯琊王練為檀越至明年四月方竟仍於大部抄出戒心及羯磨文等並行於世什後不知所終</p>
</div>
<div class='div-other'><a id='mulu2890' />
<p class='h4'>法莊</p><p>按高僧傳法莊姓申淮南人十歲出家為廬山慧遠弟子少以苦節標名晚遊關中從叡公稟學元嘉初出都止道塲寺惟率素止一中而已誦大涅槃法華淨名每後夜諷誦比房常聞莊房前有如兵仗羽衛之響實天神來聽也宋大明初卒於寺春秋七十有六</p>
</div>
<div class='div-other'><a id='mulu2891' />
<p class='h4'>慧觀<span class='note-inline'>(附僧馥　法業)</span></p><p>按高僧傳慧觀姓崔清河人十歲便以博覽馳名弱年出家遊方受業晚適廬山又諮稟慧遠聞什公入關乃自南徂北訪覈異同詳辨新舊風神秀雅思入元微時人稱之曰通情則生融上首精難則觀肇第一乃著法華宗要序以簡什什曰善男子所論甚快君小却當南遊江漢之間善以弘通為務什亡後乃南適荊州州將司馬休之甚相敬重於彼立高悝寺使夫荊楚之民迴邪歸正者十有其半宋武南伐休之至江陵與觀相遇傾心待接依然若舊因勅與西中郎遊即文帝也俄而還京止道塲寺觀既妙善佛理探究老莊又精通十誦博採諸部故求法問道者日不空筵元嘉初三月上巳車駕臨曲水讌會命觀與諸朝士賦詩觀即坐先獻文旨清婉事適當時瑯琊王僧達廬江何尚之並以清言致款結賞塵外宋元嘉中卒春秋七十有一著辨宗論論頓悟漸悟義及十喻序讚諸經序等皆傳於世時道塲寺又有僧馥者本醴泉人專精義學注勝鬘經又有法業本長安人善大小品及雜經蔬食節己故晉陵公主為起南林寺後遂居焉</p>
</div>
<div class='div-other'><a id='mulu2892' />
<p class='h4'>曇摩蜜多</p><p>按高僧傳曇摩蜜多此云法秀罽賓人也年至七歲神明澄正每見法事輙自然欣躍其親愛而異之遂令出家罽賓多出聖達屢值明師博貫羣經特深禪法所得之要皆極其微奧為人沈邃有慧解儀軌詳正生而連眉故世號連眉禪師少好遊方誓志宣化周歷諸國遂適龜茲未至一日王夢神告王曰有大福德人明當入國汝應供養明旦即勅外司若有異人入境必馳奏聞俄而蜜多果至王自出郊迎乃請入宮遂從稟戒盡四事之禮蜜多安而能遷不拘利養居數載蜜多有去心神又降夢曰福德人捨王去矣王惕然驚覺既而君臣固留莫之能止遂渡流沙進到燉煌於閒曠之地建立精舍植柰千株開園百畞房閣池林極為嚴淨頃之復適涼州仍於公府舊寺更葺堂宇學徒濟濟禪業甚盛常以江右王畿志欲傳法以宋元嘉元年展轉至蜀俄而出峽停止荊州于長沙寺造立禪閣翹誠懇惻祈請舍利旬有餘日遂感一枚衝器出聲放光滿室門徒道俗莫不更增勇猛人百其心頃之沿流東下至於京師初止中興寺晚憩祇洹蜜多道聲素著化洽連邦至京甫爾傾都禮訊自宋文袁皇后及皇太子公主莫不設齋桂宮請戒椒掖參候之使旬日相望即於祇洹寺譯出禪經禪法要普賢觀虛空藏觀等常以禪道教授或千里諮受四輩遠近皆號大禪師會稽太守平昌孟顗深信正法以三寶為己任素好禪味敬心殷重及臨浙右請與同遊乃於鄮縣之山建立塔寺東境舊俗多趨巫祝及妙化所移比屋歸正自西徂東無思不服元嘉十年還都止鍾山定林下寺蜜多天性凝靜雅愛山水以為鍾山鎮岳埒美嵩華常歎下寺基構臨澗低側於是乘高相地揆卜山勢以元嘉十二年斬木刊石營建上寺士庶欽風獻奉稠疊禪房殿宇鬱爾層構於是息心之眾萬里來集諷誦肅邕望風成化定林達禪師即神足弟子弘其風教聲震道俗故能淨化久而莫渝勝業崇而弗替蓋蜜多之遺烈也爰自西域至于南土凡所遊履靡不興造檀會敷陳教法初蜜多之發罽賓也有迦毗羅神王衛送遂至龜茲於中路欲反乃現形告辭蜜多曰汝神力通變自在遊處將不相隨共往南方語畢即收影不現遂遠從至都即於上寺圖像著壁迄至於今猶有聲影之驗潔誠祈福莫不享願以元嘉十九年七月六日卒於上寺春秋八十有七道俗四眾行哭相趨仍葬於鍾山宋熙寺前</p>
</div>
<div class='div-other'><a id='mulu2893' />
<p class='h4'>畺良耶舍<span class='note-inline'>(附僧伽達哆　僧伽羅多哆)</span></p><p>按高僧傳畺良耶舍此云時稱西域人性剛直寡嗜欲善誦阿毗曇博涉律部其餘諸經多所該綜雖三藏兼明而以禪門專業每一禪觀或七日不起常以三昧正受傳化諸國以元嘉之初達冒沙河萃於京邑太祖文皇深加歎異初止鍾山道林精舍沙門寶誌崇其禪法沙門僧含請譯藥王藥上觀及無量壽觀含即筆受以此二經是轉障之祕術淨土之洪因故沈吟嗟味流通宋國平昌孟顗承風欽敬資給豐厚顗出守會稽固請不去後移憩江陵元嘉十九年西遊岷蜀處處弘道禪學成羣後還卒於江陵春秋六十矣時又有天竺沙門僧伽達哆僧伽羅多哆等並禪學深明來遊宋境達哆嘗在山中坐禪日時將迫念欲虛齋乃有羣鳥銜果飛來授之達哆思獼猴奉蜜佛亦受而食之今飛鳥授食何為不可於是受而進之元嘉十八年夏受臨川康王請於廣陵結居後終於建業僧伽羅多哆此云眾濟以宋景平之末來至京師乞食人間宴坐林下養素幽閑不涉當世以元嘉十年卜居鍾阜之陽剪棘開榛造立精舍即宋熙是也</p>
</div>
<div class='div-other'><a id='mulu2894' />
<p class='h4'>僧含<span class='note-inline'>(附道含)</span></p><p>按高僧傳僧含不知何許人幼而好學篤志經史及天文算術長通佛義數論兼明尤善大涅槃常講說不輟元嘉七年新興太守陶仲祖立靈味寺欽含風軌請以居之含勖眾清謹三業無虧後西遊歷陽弘讚正法江左道俗嚮附如林時任彭城函著無三世論含乃作神不滅論以抗之使夫見聞之者莫不將墜而更興矣又著聖智圓鑒論無生論法身論業報論及法華宗論等皆傳於世頃之南遊九江大闡經法瑯琊顏竣時為南中郎記室叅軍隨鎮潯陽與含深相器重造必終日含嘗密謂竣曰如今讖緯不虛者京師尋有禍亂真人應符屬在殿下檀越善以緘之俄而元凶搆逆世祖龍飛果如其言也後平康無疾忽告眾辭別至於明晨奄然已化時人謂之知命時又有釋道含者亦學解有功著釋異十論云云</p>
</div>
<div class='div-other'><a id='mulu2895' />
<p class='h4'>僧伽跋摩</p><p>按高僧傳僧伽跋摩此云眾鎧天竺人也少而棄俗清峻有戒德善解律藏尤精雜心以宋元嘉十年步自流沙至於京邑器宇宏肅道俗敬異咸宗事之號曰三藏法師初景平元年平陸令許桑捨宅建剎因名平陸寺後道塲慧觀以跋摩道行純備請住此寺崇其供養以表厥德跋摩共觀加塔三層今之奉誠是也跋摩行道諷誦日夜不輟僧眾歸集道化流布初三藏法師明於戒品將為景福寺尼慧果等重受具戒是時二眾未備而三藏遷化俄而師子國比丘尼鐵薩羅等至都眾乃請跋摩為師繼軌三藏時祇洹慧義擅步京邑謂為矯異執志不同親與跋摩拒論翻覆跋摩標宗顯法理證明允既德有所歸義遂迴剛靡然推服令弟子慧基等服膺供事僧尼受者數百許人宋彭城王義康崇其戒範廣設齋供四眾殷盛傾于京邑慧觀等以跋摩妙解雜心諷誦通利先三藏雖譯未及繕寫即以其年九月于長干寺招集學士更請出焉寶雲譯語觀自筆受考覈研校一周乃訖續出摩得勒伽分別業報略勸發諸王要偈及請聖僧浴文等跋摩遊化為志不滯一方既傳經事訖辭還本國眾咸祈止莫之能留元嘉十九年隨西域賈人舶還外國莫詳其終</p>
</div>
<div class='div-other'><a id='mulu2896' />
<p class='h4'>求那跋陀羅<span class='note-inline'>(附阿那摩低)</span></p><p>按高僧傳求那跋陀羅此云功德賢中天竺人以大乘學故世號摩訶衍本婆羅門種幼學五明諸論天文書算醫方呪術靡不該博後遇見阿毗曇雜心尋讀驚悟乃深崇佛法焉其家世外道禁絕沙門乃捨家潛遁逮求師範即投簪落髮專精志學及受具戒博通三藏為人慈和恭恪事師盡禮頃之辭小乘師進學大乘大乘師試令探取經匣即得大品華嚴師嘉而歎曰汝于大乘有重緣矣於是讀誦講宣莫能詶抗進受菩薩戒法乃奉書父母勸歸正法曰若專守外道則雖還無益若歸信三寶則長得相見其父感其言遂棄邪從正跋陀前到師子諸國皆傳送資供既有緣東方乃隨舶汎海中途風阻淡水復竭舉舶憂惶跋陀曰可同心并力念十方佛稱觀世音何往不感乃密誦呪經懇到禮懺俄而信風暴至密雲降雨一舶蒙濟其誠感如此元嘉十二年至廣州刺史車朗表聞宋太祖遣使迎接既至京都勅名僧慧嚴慧觀于新亭慰勞見其神情朗徹莫不虔仰雖因譯交言而欣若傾葢初住祇洹寺俄而太祖延請深加崇敬瑯琊顏延之通才碩學束帶造門於是京師遠近冠葢相望大將軍彭城王義康丞相南譙王義宣並師事焉頃之眾僧共請出經於祇洹寺集義學諸僧譯出襍阿含經東安寺出法鼓經後於丹陽郡譯出勝鬘楞伽經徒眾七百餘人寶雲傳譯慧觀執筆往復諮析妙得本旨後譙王鎮荊州請與俱行安止辛寺更創房殿即於辛寺出無憂王過去現在因果經一卷無量壽一卷泥洹央掘魔相續解脫波羅蜜了義現在佛名等經等第一義五相略八吉祥等諸經并前所出凡百餘卷常令弟子法勇傳譯度語譙王欲請講華嚴等經而跋陀自忖未善宋言有懷愧歎即旦夕禮懺請觀世音乞求冥應遂夢有人白服持劍擎一人首來至其前曰何故憂耶跋陀具以事對答曰無所多憂即以劍易首更安新頭語令廻轉曰得無痛乎答曰不痛豁然便覺心神喜悅旦起語義皆通備領宋言於是就講元嘉將末譙王屢有怪夢跋陀答云京都將有禍亂未及一年元兇搆逆孝建之初譙王陰謀逆節跋陀顏容憂慘未及發言譙王問其故跋陀諫諍懇切乃流涕而出曰必無所冀貧道不容扈從譙王以其物情所信乃逼與俱下梁山之敗火艦轉迫去岸懸遠判無全濟唯一心稱觀世音手捉笻竹杖投身江中水齊至膝以杖刺水水流深駛見一童子尋後而至以手牽之顧謂童子汝小兒何能度我恍忽之間覺行十餘步仍得上岸即脫衲衣欲償童子顧覓不見舉身毛[監-皿+立]方知神力焉時王元謨督軍梁山世祖勅軍中得摩訶衍善加料理驛信送臺俄而尋得令舸送都世祖即時引見顧問委曲曰企望日久今始相遇跋陀曰既染舋戾分當灰粉今得接見重荷生造勅問並誰為賊答曰出家之人不預戎事然張暢宋靈秀等並是驅逼貧道所明但不圖宿緣乃逢此事帝曰無所懼也是日勅住後堂供施衣物給以人乘初跋陀在荊州十載每與譙王書疏無不記錄及軍敗檢簡無片言及軍事者世祖明其純謹益加禮遇後因閒談聊戲問曰念丞相不答曰受供十年何可忘德今從陛下乞願願為丞相三年燒香帝悽然慘容義而許焉及中興寺成勅令移住為開三間房後於東府讌會王公畢集勅見跋陀時未及淨髮白首皓然世祖遙望顧謂尚書謝莊曰摩訶衍聰明機解<span class='corr'>但</span>老期<span class='corr'>已</span>至朕試問之其悟人意也跋陀上階因迎謂之曰摩訶衍不負遠來之意但唯有一在跋陀即應聲答曰貧道遠歸帝京垂三十載天子恩遇銜愧罔極但七十老病唯一死在帝嘉其機辯勅近御而坐舉朝屬目後于秣陵界鳳凰樓西起寺每至夜半輙有推戶而喚視不見人眾屢魘夢跋陀燒香呪願曰汝宿緣在此我今起寺行道禮懺常為汝等若住者為護寺善神若不能住各隨所安既而道俗十餘人同夕夢見鬼神干數皆荷擔移去寺眾遂安今陶後渚白塔寺即其處也大明六年天下亢旱禱祈山川累月無驗世祖請令祈雨必使有感如其無獲不須相見跋陀曰仰憑三寶陛下天威冀必降澤如其不獲不復重見即往北湖釣臺燒香祈請不復飲食默而誦經密加祕呪明日晡時西北雲起初如車蓋日在桑榆風震雲合連日降雨明旦公卿入賀敕見慰勞䞋施相續跋陀自幼已來蔬食終身常執持香爐未嘗輟手每食竟輙分食飛鳥乃集手取食至太宗之世禮供彌隆到太始四年正月覺體不愈便與太宗及公卿等告別臨終之日延佇而望云見天華聖像禺中遂卒春秋七十有五太宗深加痛惜慰賻甚厚公卿會葬榮哀備焉時又有沙門寶意梵言阿那摩低本姓康康居人世居天竺以宋孝武建中來止京師瓦官禪房恆於寺中樹下坐禪及曉經律時人亦號三藏常轉側數百貝子立知凶吉善能神呪以香塗掌亦見人往事宋世祖施其一銅唾壺高二尺許常在牀前忽有人竊之意取坐席一領空卷之呪上數遍經於三夕唾壺還在席中莫測其然於是四遠道俗咸敬而異焉齊文惠文宣及梁太祖並敬以師禮焉永明末卒於所住</p>
</div>
<div class='div-other'><a id='mulu2897' />
<p class='h4'>慧嚴<span class='note-inline'>(附法智)</span></p><p>按高僧傳慧嚴姓范豫州人年十二為諸生博曉詩書十六出家又精練佛理迄甫立年學洞羣籍風聲四遠化洽殊邦聞什公在關復從受學訪正音義多所異聞後還京師止東安寺宋高祖素所知重高祖後伐長安要與同行嚴曰檀越此行雖伐罪弔民貧道事外之人不敢聞命帝苦要之遂行及文帝在位情好尤密每見弘讚問佛法理時顏延之著離識觀及論檢帝命嚴辨其同異往復終日帝笑曰公等今日無愧支許嚴後著無生滅論及老子略注等東海何承天以博物著名乃問嚴佛國將用何曆嚴云天竺夏至之日方中無影所謂天中於五行土德色尚黃數尚五八寸為一尺十兩當此土十二兩建辰之月為歲首及討覈分至推校薄蝕顧步光影其法甚詳宿度年紀咸有條例承天無所措難後婆利國人來果同嚴說帝勅任豫受焉大涅槃經初至宋土文言致善而品數疎簡初學難以措懷嚴乃共慧觀謝靈運等依泥洹本加之品目文有過質頗亦治改始有數本流行嚴乃夢見一人形狀極偉厲聲謂嚴曰涅槃尊經何以輒加斟酌嚴覺<span class='corr'>已</span>惕然迺更集僧欲收前本時識者咸云此蓋欲誡勵後人耳若必不應者何容即時方夢嚴以為然頃之又夢神人告曰君以弘經之力必當見佛也嚴以宋元嘉二十年卒於東安寺春秋八十有一矣帝詔曰嚴法師器識淵遠學道之匠奄爾遷神痛悼於懷可給錢五萬布五十匹嚴弟子法智幼有神理年二十四往江陵值雅公講便論議數番雅措置無地顧盼四眾曰小子斐然成章智笑曰迺變風變雅作矣於是聲布楚郢譽洽京吳善成實及大小品焉</p>
</div>
<div class='div-other'><a id='mulu2898' />
<p class='h4'>浮陀跋摩</p><p>按高僧傳浮陀跋摩此云覺鎧西域人也幼而履操明直聰悟出羣習學三藏偏善毗婆沙論常誦持此部以為心要宋元嘉之中遊於西涼先有沙門道泰志用強惈少遊葱右遍歷諸國得毗婆沙梵本十有萬偈還至姑臧側席虛襟企待明匠聞跋摩遊心此論請為翻譯時蒙遜已死子牧犍襲位以犍承和五年歲次丁丑四月八日即宋元嘉十四年於涼州城內閒豫宮中請跋摩譯焉泰即筆受沙門慧嵩道朗與義學僧三百餘人考正文義再周方訖凡一百卷沙門道挺為之作序有頃魏虜拓䟦燾西伐姑臧涼土崩亂經書什物皆被焚蕩遂失四十卷今唯有六十卷存焉跋摩避亂西反不知所終</p>
</div>
<div class='div-other'><a id='mulu2899' />
<p class='h4'>法成</p><p>按高僧傳法成涼州人十六出家學通經律不餌五穀唯食松柏脂孤居巖穴習禪為務元嘉中東海王懷素出守巴西聞風遣迎會於涪城夏坐講律事竟辭反因停廣漢復弘禪法後小疾便告眾云亡成常誦寶積經於是自力誦之始得半卷氣劣不堪乃令人讀之一遍纔竟合掌而卒侍疾十餘人咸見空中有紺馬背負金棺升空而逝</p>
</div>
<div class='div-other'><a id='mulu2900' />
<p class='h4'>慧覽</p><p>按高僧傳慧覽姓成酒泉人少與元高俱以寂觀見稱覽曾遊西域頂載佛鉢仍於罽賓從達摩比丘諮受禪要達摩曾入定往兜率天從彌勒受菩薩戒後以戒法授覽還至于填復以戒法授彼方諸僧後乃歸路由河南河南吐谷渾慕延世子瓊等敬覽德聞遣使并資財令於蜀立左軍寺覽即居之後移羅浮天宮寺宋文請下都上鍾山定林寺孝武起中興寺復敕令移住京邑禪僧皆隨踵受業吳興沈演平昌孟顗並欽慕道德為造禪室於寺宋大明中卒春秋六十餘矣</p>
</div>
<div class='div-other'><a id='mulu2901' />
<p class='h4'>僧瑜</p><p>按高僧傳僧瑜姓周吳興餘杭人弱冠出家業素純粹元嘉十五年與同學曇溫慧光等於廬山南嶺共建精舍名曰招隱瑜常以為結累三塗情形故也情將盡矣形亦宜捐藥王之轍獨何云遠於是屢發言誓始契燒身以宋孝建二年六月三日集薪為龕并請僧設齋告眾辭別是日雲霧晦合密雨交零瑜乃誓曰若我所志克明天當清朗如其無感便當滂注使此四輩知神應之無昧也言<span class='corr'>已</span>雲景明霽至初夜竟便入薪龕中合掌平坐誦藥王品火燄交至猶合掌不散道俗知者奔赴彌山並稽首作禮願結因緣咸見紫氣騰空久之乃歇時年四十四其卒後旬有四日瑜房中生雙桐根枝豐茂巨細相似貫壤直聳遂成連理奇樹識者以為娑羅寶樹克炳泥洹瑜之庶幾故見斯證因號為雙桐沙門吳郡張辯為平南長史親覩其事具有傳讚</p>
</div>
<div class='div-other'><a id='mulu2902' />
<p class='h4'>僧業<span class='note-inline'>(附慧先)</span></p><p>按高僧傳僧業姓王河內人幼而聰悟博涉眾典後遊長安從什公受業見新出十誦遂專功此部雋發天然洞盡深奧什歎曰後世之優波離也值關中多難避地京師吳國張邵挹其貞素乃請還姑蘇為造閒居寺地勢清曠環帶長川業居宗秉化訓誘無輟三吳學士輻湊肩聯又以講道餘隙屬意禪門每一端坐輒有異香充塞房中近業坐者咸所共聞莫不歎其神異昔什公在關未出十誦乃先譯戒本及流支入秦方傳大部故戒心之與大本其意正同在言或異業乃改正一依大本今之傳誦二本雙行業以元嘉十八年卒於吳中春秋七十有五業弟子慧先襲業風軌亦數當講說</p>
</div>
<div class='div-other'><a id='mulu2903' />
<p class='h4'>慧慶</p><p>按高僧傳慧慶廣陵人出家止廬山寺學通經律清潔有戒行誦法華十地思益維摩每夜吟諷常聞闇中有彈指讚歎之聲嘗於小雷遇風波船將覆沒慶唯誦經不輟覺船在浪中如有人牽之倏忽至岸於是篤勵彌勤宋元嘉末卒春秋六十有二</p>
</div>
<div class='div-other'><a id='mulu2904' />
<p class='h4'>法宗</p><p>按高僧傳法宗臨海人少好遊獵嘗於剡遇射孕鹿墮胎鹿母銜箭猶就地舐子宗乃悔悟知貪生愛子是有識所同於是摧弓折矢出家業道常分衛自資受一食法蔬苦六時以悔先罪誦法華維摩常升臺諷詠響聞四遠士庶稟其歸戒者三千餘人遂開拓所住以為精舍因誦為目號曰法華臺也宗後不測所終</p>
</div>
<div class='div-other'><a id='mulu2905' />
<p class='h4'>道冏</p><p>按高僧傳道冏姓馬扶風人初出家為道懿弟子懿病嘗遣冏等四人至河南霍山採鍾乳入穴數里跨木渡水三人溺死炬火又亡冏判無濟理冏素誦法華唯憑誠此業又存念觀音有頃見一光如螢火追之不及遂得出穴於是進修禪業節行彌深頻作數過普賢齋並有瑞應或見梵僧入坐或見騎馬人至並以未及暄凉倏忽不見後與同學四人南遊上京觀矚風化夜乘冰渡河中道冰破三人沒死冏又歸誠觀音乃覺脚下如有一物自攱復見赤光在前乘光至岸達都止南澗寺常以般舟為業嘗中夜入禪忽見四人御車至房呼令上乘冏欻不自覺已見身在郡後沈橋間見一人在路坐胡牀侍者數百人見冏驚起冏曰坐禪人耳彼人因謂左右曰向止令知處而已何忽勞屈法師於是禮拜執別令人送冏還寺扣門良久方開入寺見房猶閉眾咸莫測其然宋元嘉二十年臨川康王義慶攜往廣陵終於彼也</p>
</div>
<div class='div-other'><a id='mulu2906' />
<p class='h4'>智猛</p><p>按高僧傳智猛雍州京兆新豐人稟性端明厲行清白少襲法服修業專至諷誦之聲以夜繼日每聞外國道人說天竺國有釋迦遺迹及方等眾經常慨然有感馳心遐外以為萬里咫尺千載可追也遂以偽秦弘始六年甲辰之歲招結同志沙門十有五人發跡長安渡河跨谷三十六所至涼州城出自陽關西入流沙陵危度險有過前倍遂歷鄯善龜茲于闐諸國備矚風化從于闐西南行二千里始登葱嶺而九人退還猛與餘伴進行千七百里至波淪國同侶竺道嵩又復無常將欲闍毗忽失屍所在猛悲歎驚異於是自力而前與餘四人共度雪山渡辛頭河到罽賓國國有五百羅漢常往反阿耨達池有大德羅漢見猛至歡喜猛諮問方土為說四天下事猛又於奇沙國見佛文石唾壺又於此國見佛鉢光色紫紺四際畫然猛香華供養頂戴發願鉢若有應能輕能重既而轉重力遂不堪及下案時復不覺重其道心所應如此復西南行千三百里至迦惟羅衛國見佛髮佛牙及肉髻骨佛影佛跡炳然具存又覩泥洹堅固之林降魔菩提之樹猛喜心內充設供一日兼以寶蓋大衣覆降魔像其所遊踐究觀靈變天梯龍池之事不可勝數後至華氏國阿育王舊都有大智婆羅門名羅閱宗舉族弘法王所欽重造純銀塔高三丈既見猛至乃問秦地有大乘學不猛答悉大乘學羅閱驚歎曰希有希有將非菩薩往化耶猛於其家得大泥洹梵本一部又得僧祇律一部及餘經梵本誓願流通於是便反以甲子歲發天竺同行三伴於路無常唯猛與曇纂俱還涼州出泥洹本得二十卷以元嘉十四年入蜀十六年七月造傳記所遊歷元嘉末卒於成都余歷尋遊方沙門記列道路時或不同佛鉢頂骨處亦乖爽將知遊往天竺非止一路頂鉢靈迹時屆異土故傳述見聞難以例也</p>
</div>
<div class='div-other'><a id='mulu2907' />
<p class='h4'>道淵</p><p>按高僧傳道淵姓寇不知何許人出家止京師東安寺少持律檢長習義宗眾經數論靡不通達而潛光隱德世莫之知後於東安寺開講剖析元微洞盡幽賾使終古積滯煥然冰解於是學徒改觀翕然附德後移居彭城寺宋文帝以淵行為物軌勅居寺任後卒於所住春秋七十有八</p>
</div>
<div class='div-other'><a id='mulu2908' />
<p class='h4'>慧琳</p><p>按宋書天竺迦毗黎國傳沙門慧琳者秦郡秦縣人姓劉氏少出家住冶城寺有才章兼外內之學為廬陵王義真所知嘗著均善論行于世舊僧謂其貶黜釋氏欲加擯斥太祖見論賞之元嘉中遂叅權要朝廷大事皆與議焉賓客輻湊門車常有數十兩四方贈賂相係勢傾一時注孝經及莊子逍遙篇文論傳于世</p>
<p>按顏延之傳延之為祕書監光祿勳太常時沙門釋慧琳以才學為太祖所賞愛每見召常升獨榻延之甚嫉焉因醉白上曰昔同子參乘袁絲正色此三台之坐豈可使刑餘居之上變色</p>
<p>按高僧傳道淵弟子慧琳本姓劉秦郡人善諸經及莊老俳諧好語笑長於製作故有集十卷而為性傲誕頗自矜伐淵嘗詣傅亮琳先在坐及淵至琳不為致禮淵怒之彰於顏色亮遂罰琳杖二十宋世祖雅重琳引見常昇獨榻顏延之每以致譏帝輒不悅後著白黑論乖於佛理衡陽太守何承天與琳比狎雅相擊揚著達性論並拘滯一方詆呵釋教顏延之及宗炳難駮二論各萬餘言琳既自毀其法被斥交州世云淵公見麻星者即其人也</p>
</div>
<div class='div-other'><a id='mulu2909' />
<p class='h4'>慧靜</p><p>按高僧傳慧靜姓王東阿人少遊學伊洛之間晚歷徐兗容貌甚黑而識悟清遠時洛中有沙門道經亦解邁當世與靜齊名而耳甚長大故時人語曰洛下長大耳東阿黑如墨有問無不詶有詶無不塞靜至性虛通澄審有思力每法輪一轉輒負帙千人海內學賓無不畢集誦法華小品注維摩思益著涅槃略記大品旨歸及達命論并諸法師誄多流傳北土不甚過江宋元嘉中卒春秋六十餘矣</p>
</div>
<div class='div-other'><a id='mulu2910' />
<p class='h4'>慧紹<span class='note-inline'>(附僧要)</span></p><p>按高僧傳慧紹不知氏族小兒時母哺魚肉輒吐咽菜不疑於是便蔬食至八歲出家為僧要弟子精勤懍勵苦行標節後隨要止臨川招提寺乃密有燒身之意常雇人斫薪積於東山石室高數丈中央開一龕足容己身乃還寺辭要苦諫不從即於焚身之日於東山設大眾八關并告別知識其日闔境奔波車馬人眾及齎金寶者不可稱數至初夜行道紹自行香行香既竟執燭然薪入中而坐誦藥王本事品眾既不見紹悟其<span class='corr'>已</span>去禮拜未畢悉至[卄/積]所[卄/積]已洞然誦聲未息火至額聞唱一心言<span class='corr'>已</span>奄絕大眾咸見一星其大如斗直下煙中俄而上天時見者咸謂天宮迎紹經三日薪聚乃盡紹臨終謂同學曰吾燒身處當生梧桐慎莫伐之其後三日果生焉紹焚身是元嘉二十八年年二十八紹師僧要亦清謹有懿德年一百六歲終於寺</p>
</div>
<div class='div-other'><a id='mulu2911' />
<p class='h4'>慧安<span class='note-inline'>(附僧覽　法衛)</span></p><p>按高僧傳慧安未詳何許人少被虜屬荊州人為奴執役勤緊主甚愛之年十八聽出家止江陵琵琶寺風貌庸率頗共輕之時為沙彌眾僧列坐輒使行水安恆執空瓶從上至下水常不竭時咸以異焉及受具戒稍顯靈迹嘗月晦夕共同學慧濟上堂布薩堂戶未開安乃綰濟指從壁隙而入出亦如之濟甚駭懼不敢發言後乃與濟共至塔下便語濟云吾當遠行今與君別頃之便見天人伎樂香花布滿空中濟唯驚懼竟不得語安又謂曰吾前後事迹慎無妄說說必有咎唯西南有一白衣是新發意菩薩可具為說之於是辭去便附商人入湘川中路患痢極篤謂船主曰貧道命必應盡但出置岸邊不須器木氣絕之後即施蟲鳥商人依其言出臥岸側夜見火炎從身而出商人怪懼就往觀之已氣絕矣商人行至湘東見安亦<span class='corr'>已</span>先至俄又不知所之濟後至陟屺寺詣隱士南陽劉虬具言其事虬即起遙禮之謂濟曰此得道之人火光三昧也時蜀中又有僧覽法衛並有異迹時人亦疑得聖果</p>
</div>
<div class='div-other'><a id='mulu2912' />
<p class='h4'>普明</p><p>按高僧傳普明姓張臨淄人少出家稟性清純蔬食布衣以懺誦為業誦法華維摩二經及諷誦之時有別衣別坐未嘗穢雜每至勸發品輒見普賢垂象立在其前誦維摩經亦聞空中唱樂又善神呪所救皆愈有鄉人王道真妻病請明來呪明入門婦便悶絕俄見一物如狸長數尺許從狗竇出因此而愈明嘗行水傍祠巫覡自云神見之皆奔走以宋孝建初中卒春秋八十有五</p>
</div></div></div></div>
</div><!-- end of div[@id='body'] -->
</body></html>