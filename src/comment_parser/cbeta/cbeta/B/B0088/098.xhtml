<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu3456' />
<div class='div-other'>
<p class='h2'>欽定古今圖書集成博物彙編神異典　第一百五十二卷目錄</p>
<ul class="">
<li>僧部列傳二十八
<ul class="">
<li>唐四
<ul class="">
<li>海順<span class="note-inline">(附行友　慧本)</span></li>

<li>曇藏</li>

<li>神迥</li>

<li>僧鳳<span class="note-inline">(附法位)</span></li>

<li>道岳<span class="note-inline">(附明略)</span></li>

<li>功迥</li>

<li>神照</li>

<li>道傑</li>

<li>神素</li>

<li>法護</li>

<li>元續</li>

<li>慧璧</li>

<li>道基<span class="note-inline">(附慧景　寶暹)</span></li>

<li>智琰</li>

<li>道愻<span class="note-inline">(附道謙)</span></li>

<li>慧頵</li>
</ul></li>
</ul></li>
</ul></div>
<p class='juan'>神異典第一百五十二卷</p>
<div class='div-other'><a id='mulu3457' />
<p class='h2'>僧部列傳二十八</p>
<div class='div-other'><a id='mulu3458' />
<p class='h3'>唐四</p>
<div class='div-other'><a id='mulu3459' />
<p class='h4'>海順<span class='note-inline'>(附行友　慧本)</span></p><p>按續高僧傳海順姓任氏河東蒲坂人容貌方偉音韻圓亮長面目少髭髯儀服不羣於眾有異少處寒素生於田野早喪慈父與母孤居孝愛之情靡由師傳廉直之性獨拔懷抱每恨家貧無資受業故年在志學尚未有聞乃慷慨辭親脫落求道出家依于沙門道愻愻道光元胄名扇儒宗具見後傳順躬事學禮晝夜誦經初無暫替文不再覽日殆三千歲登具受履操逾遠志業尤勇念定所持誓無點累仍以威儀麤著身過可防語笑易為口非難護乃因他患緘默不言却掃蓬扉事心而<span class='corr'>已</span>方以學行之始慧解為先遂閱討眾經服膺元宰方等諸部咸稟厥師皆探賾研機遺言領意有栖巖寺沙門神素者性好幽栖尤專大論順遠承奇調思扣冲關荷帙登峰諮叅講肆徒屬既眾鑽仰殊多有所詢求但舉綱要順頻時時屢請微以為繁雖慍色不形而勞心可驗順逡巡退席曰昔陳亢問一得三今者請一蒙二亦何遽乎曰何謂耶答曰一則見忤一則聞義素既悟其所述因斯自革於是無疑不斷有滯必申至於雜心檃括備在婆沙研精專一始終該統或下山分衛而執卷披文或企足接明假照尋讀莫不洞開樞要妙鑒幽原順嘗以餘席言於素曰海順曠劫深尢不逢賢聖周旋五趣莫能自免致生茲穢土對此凡緣未能出有欲河登無為岸將不由心駒失轡而晦沉坑陷者乎因涕泣濡襟歔欷哽塞又曰每念二輪交轍息駕何由六道長驅思歸無路言及斯事載懷惶悚且生得為人啟期亡憂於貧賤出家弘道僧度不易於公侯順今兼之一何可慶又以大冥之室仰屬傳燈雖不面奉如來而幸遇法師耳不量短綆輙揆深源願得賜以明珠投之渾浪如此則一生有獲千載無恨也遂即言笑如常容儀自若素曰敢聞君子志矣恐不副雅懷素後累居僧任果停講席順以法輪罕遇遂欣禪味有沙門道傑者頴秀定慧希慕風景乃致書曰敢稽首大師門下每欲理靜攝心山泉畢志但以無明大夜非慧炬不輝故栖寄法筵聽覽元旨至於人物聚集頗勞低仰况乃大限百年小期一念儻從風燭前路奚憑所以策駑駘之疲想千里之遠定門元妙輙希趣入逆其不逮益用盤桓伏願開含養之懷退人以禮傑得書美其銳情元暢也乃報曰促路非騏驥之逸轡灌木豈是鸞鳳之栖息故當引水而沐枯魚戢翼而朋寡鶴耳脫其不爾幸無略光陰順得書曾疾遂不果行而為人高簡雅素自歸清眾絕交氓俗嘗有說種姓高尚祖禰榮貴者以誇於順順莞爾而笑曰我釋種餘暉法王之子尚須謙讓自下不敢傲誕欺人豈期庸庸之徒翻欲恃鬼陵物遂振手而去故趨時之士皆不及其門反俗之賓頗入其室而道行純潔性好追蹤曾刺血洒塵供養舍利兼以血和墨書七佛戒經克己研心類皆如此嘗尋付法藏傳說如來涅槃法付承繼迄於師子罽賓囑累斯盡詞事既顯若親面焉因斯悽感涕零如雨曰恨不及彼聖人拔茲沉俗也又常於宵分歸命三尊同住鄰居無得聞者或解衲覆彼寒夫或減食而充餒者志好恬愉無求知足有贈衣帛者終不以介意曾從容曰自任則樂而未曾制物從我隨物則苦而未曾以我違物且鳥不栖淵魚不巢樹未必解修和讓之道而各得其所宜者亦猶我不奪物榮物不好我辱矣又作三不為篇其一曰我欲偃文修武身死名存研石通道祈并流泉君肝在內我身處邊荊軻拔劍毛遂捧盤不為則<span class='corr'>已</span>為則不然將恐兩虎共鬬勢不俱全永存今好長絕來怨是以返跡荒逕息影柴門其二曰我欲刺股錐刃懸頭屋梁書臨雪彩牒映螢光一朝鵬舉萬里鸞翔縱任才辯遊說君王高車返邑衣錦還鄉將恐鳥殘以羽蘭折由芳籠餐詎貴鉤餌難嘗是以高巢林藪深宂池塘其三曰我欲街才鬻德入市趨朝四眾瞻仰三槐附交標形引勢身達名超箱盈綺服廚富甘肴諷揚絃管詠美歌謠將恐塵栖弱草露宿危條無過日旦靡越風朝是以還傷樂淺非惟苦遙順神晤駭羣出言可錄著集數卷于時真法陵遲俗尚諛諂訥言敏行者為愚巧詞令色者為智廉潔正性眾或致譏故順理貞直之心居危不亂涅而不緇可謂懷素風焉有沙門行友者志行嚴正才慧英悟與順素交因疾叅候順曰先民有言古之學者為己今之學者為人三復斯言一何可信世人強求知解而不欲修行每思此言良用悽咽吾謂夷煩殄惑豈直專在說經以法度人何必要登高座授非其器則虛失其功學不當機則坐生自惱友遂製息心論以對之文甚宏冠順曰觀弟此作理如未盡友曰息心之論應有數篇謂顯觀述宗釋疑成義但以理元詞密非當世之所聞故容與於靈津戢鱗而未進慨時哉之不遇始絕絃於此耳順乃重說遺教悲歎無已先有沙門慧本者逸亮高世僧也思與順結山林之操會順方學問未暇允之本獨謝時世罔測所往後每思之言輙凄泫曰本公若乘龍之遊濯足雲表吾雖攀戀自恨縈身囂俗升沉相異徒為悲矣且忘懷去來者朝市亦江湖眷情生死者幽栖猶桎梏苟其性之不失不無居而不安其得志慕情為如此也于時臥疾連稔自知不全遺文累紙呈諸師友而形同骨立情爽逾健旁問後事順曰患身為穢器暫捨欣然魚鳥無偏水陸何簡然顧惟老母宿緣業重今想不得親別矣若棄骸餘處儻來無所見有致煎惱但死不傷生古言可錄順雖不孝豈敢以身害母耶既報不自由可側柩相待遂令遜法師說法領悟欣然須臾卒於住寺春秋三十即唐武德元年八月十五日也又沙門行友者被召弘福院充翻譯之選建名時俗云</p>
</div>
<div class='div-other'><a id='mulu3460' />
<p class='h4'>曇藏</p><p>按續高僧傳曇藏姓楊氏弘農華陰人家世望門清心自遠年十五占者謂為壽短二親哀之即為姻媾既非本情慮有推逼遂逃亡山澤惟念誰度行至外野少非遊踐莫知投造但念觀音久值一人貌黑而驅二牛因問所從可得宿不便告藏曰西行有寺不遠當至尋聞鐘聲忽見僧寺因求剃落便遂本心即遣出門可行百步廻望不見久乃天明西奔隴上求法為務晚還京邑於旌善寺行道受戒聽諸經律意有所昧又往山東彼岸諸師競留對講地持十地名稱普聞故東漸海濱南窮淮服聽涉之最無與為儔及返京師住光明寺論發新異擅聲日下獻后既崩召入禪定性度弘裕風範肅成故使道俗推崇綱維領袖恆為接對之役也賓客席上之美談敘曠世之能見之今矣大唐御世造寺會昌又召以為上座撫接長幼殊有奇功貞觀譯經又召為證義時以藏威烈氣遠容止清肅可為興善寺主藏深懷禮讓用開賢路乃薦藍田化感寺潤法師焉即依其言舉稱斯目及皇儲失御便召入宮受菩薩戒翌日便瘳敕賜絹數百段衣對亦爾度人三千并造普光寺焉尋又下敕得遙受戒不藏曰地持論云若無戒師發弘誓願得菩薩戒因進論文敕乃以懺詞令藏披讀至皇后示疾又請入宮素患腰脚敕令輿至寢殿受戒施物極多並充功德至貞觀九年三月十八日終于會昌寺春秋六十有九哀慟兩宮弔贈相次諮葬郊西嚴村起塔圖形東宮詹事黎陽公于志寧為碑文建于塔所</p>
</div>
<div class='div-other'><a id='mulu3461' />
<p class='h4'>神迥</p><p>按續高僧傳神迥姓田氏馮翊臨晉人弱齡挺悟辭恩出俗遠懷匠石備歷艱虞問道海西包括幽奧博採三藏研尋百氏年未及冠蔚為鴻彩雖廣融經論而以大衍著名至於所撰序引注解羣經篇章銘論合四十餘卷每於春初三月放浪巖阿迄於夏首方還京邑漁獵子史諷味名篇逸調橫馳頗以此而懷簡傲也兼以嘲謔豪傑辯調內外陵轢倫右誇尚矜莊京邑所推侯王挹仰又以旬暇餘隙遊歷省臺預是文雄通名謁對或談敘儒史或開悟元宗優遊自任亦季世縱達之高僧也故華壤英俊為之諺曰大論主釋迦迥法界多羅一時領以其[監-皿+立]論之時必令五三人別難後乃總領通之故懷斯目矣大業十年召入禪定尋又應詔請入鴻臚為敷大論訓開三韓諸方士也貞觀三年以正道所歸通務為則遂擁錫庸蜀流化岷峨道俗虔虔靡若風草法流亹亹所至汪濊以四年七月一日遷於法聚寺春秋六十五矣四眾哀慟悲其為法來儀未幾而終素懷莫展益州官庶士俗以同舟列道爭趨奔於葬所素幢竟野香煙蔽空萬計哀號聲動天地於昇遷橋南焚之遵遺令也弟子元詧收其餘骸與同學元究等於終南山仙遊寺北而繕塔焉究為文銘於塔所</p>
</div>
<div class='div-other'><a id='mulu3462' />
<p class='h4'>僧鳳<span class='note-inline'>(附法位)</span></p><p>按續高僧傳僧鳳姓蕭氏梁高其族祖也曾祖懿梁侍中宣武王大父軌梁明威將軍番禺侯顯考長陳招遠將軍新昌守鳳以族胄菁華風望高遠置情恢廓立履標峻昔在志學聰慧夙成文翰曾映聲辯超挺所製新文百有餘首冠出儒林識者咸誦固得早發延譽令逸京臯開皇之始僧粲法師名重五都學周八藏乃委心請道歸宗師傅粲鑒其精爽美其器略授以真乘開十等之差導以元辯疎八勢之位鳳雅有幽度領覽無遺勝氣邁於比肩賦命懷於前達時倫相顧曰師逸功倍聞之昔人冰凉清厚驗之今日會隋煬負圖歷試黃道大業中歲駐蹕南郊文物一盛千年罕及欲以軍威帝業激動鬼神乃高飾黃麾盛陳白羽霜戈耀日武帳彌川皂素列於朝堂下敕曰軍國有容華夷不革尊主崇上遠存名體資生運通理數有儀三大懸於老宗兩敬立於釋府條格久頒如何抗禮黃老子女承聲下拜惟佛一宗相顧峙立沙門明贍率先答詔具如別傳然敕頻催何為不禮鳳時為崇敬寺主依例被追乃擺撥直進援引經論明不可敬之理僉詳贍鳳抗詔之儀可謂蘭菊各擅其英華竹柏互陳其貞節不可削也獻后云崩禪定斯構下詔辟召來萃道塲相從講解迄於暮齒善綜引安機要難問失緒顯論攸歸貞觀中年釋門重闡青田有穢白首斯興非夫領括無由弘護中書舍人杜正倫下敕監掌綂詳管轄奏召以為普集寺住尋更右遷定水上座綏緝二寺無越六和妙達眾心欣其仰止年及縱心更新誠致縶維塵境放曠山林言晤相諠終事畢矣有岐州西山龍宮寺遠來請講深幸素心承彼北背層巖南臨清渭石鏡耀日松蘿冒空暢悅幽情即而依赴大開法觀導引慧蹤遂使道俗來蘇聞所未有既而厚夜悽感常志言前悲各增慨彌隆遐想以其年暮月二十三日因疾終於彼寺春秋七十有七初以疾亟委臥猶存弘法精爽不移乃力疾而起曰妙法華經最後言別終須一釋用通累念遂對眾開之下坐帖然奄爾神逝於岐州陳倉縣龍宮寺士俗官庶痛心疾首喪我所天非夫陳迹昭穆安覩乃遷靈於縣郭之北原鑿窟處之仍施白塔岧然望表遠近瞻矚無不涕零有弟子法位學聲早被言悟清遠以終天難補英聲易塵匪假陳揚於何取則乃於定水寺為建一碑程器萬古其文左僕射燕國公為製惟鳳立性矜莊氣厲羣伯吐言爽朗晤涉奔隨以般若為心田以涅槃為意得講法華經百有餘遍製疏命的亦是一家餘諸經論待時而舉初鳳之往西山便留遺疏述其遠度累以餘緣恰達彼寺因而不返樂天知命何以加之</p>
</div>
<div class='div-other'><a id='mulu3463' />
<p class='h4'>道岳<span class='note-inline'>(附明略)</span></p><p>按續高僧傳道岳姓孟氏河南洛陽人也家世儒學專門守業九歲讀詩易孝經聰敏強識卓異倫伍父暠仕隋為臨淄令治聲遠肅有隱士西門義者博物疎通伏遁巖谷前後令召莫能致之至是步自山阿來儀府舍謂銓下吏曰西門義至為吾白之即以事聞令素仰高風駭其萃止延席曰先生道扇三古德重四民何能輕舉義曰吾自弱歲隱淪於茲暮齒誠不欲干遊人世抱誠棄智頃者吠聲既靜則良政字民五袴興謠兩岐成[言*未]有欣美化故不以韜隱自私敢敘斯事令述其不逮問其治術對答若神情兼明舉乃命諸子紹續績曠岳略等列於義前令其顧指義曰府君六子誠偉器也自長而三州縣之職保家自若也已下之三其志遠其德高業心神道求解言外固非世局之所常談也曠年十七遂得出家操行貞固志懷明約善大論及僧祇深鏡空有學徒百數禪觀著績物務所高即洛陽淨土寺明曠法師是也岳十五出家依僧粲法師為弟子少樂學問經論是欣及具篇禁更宗律部指途持犯性不議非而體貌魁美風操高厲容止儼然不妄交於道俗後習成論雜心於志念智通二師備窮根葉辭義斯盡有九江道尼者創弘攝論海內知名以開皇十年至自揚都來化京輦親承真諦業寄傳芳岳因從受法日登深解以眾聚事擁惟其廢習將欲栖形太白服業倫貫時太白寺慧安者倜儻多知世數闊達方丈一字方寸千文醫術有工經道偏練日行四百相同夸父世俗所謂長足安是也岳友而親之便往投造告所懷曰毗曇成實學知非好攝大乘論誠乃精微而傳自尼公聽受又尠今從物化請益無從中路徘徊伊何取適昔天親菩薩作俱舍論真諦譯之初傳此土情寄於此耳安曰願聞其志岳曰余前學羣部悉是古德所傳流味廣周未盡於後惟以俱舍無解遂豈結於當來耶安曰志之不奪斯業成矣後住京師明覺寺閉門靜故尋檢論文日讀其詞仍洞其義一習五載不出住房惟除食息初無閑暇遂得釋然開發了通弘旨至於外義伏文非疏莫了承三藏本義並錄在南思見其言載勞夢寐乃重賂遺南道商旅既憑顧是重所在追求果於廣州顯明寺得俱舍疏本并十八部論記并是凱師筆迹親承真諦口傳顯明即凱公所住寺也得此疏本欣載御懷諷讀沉思忘於寢食乃重就太白卒其先志於即慶弔絕緒尋繹追功口腹之累惟安供給時穀食不豐菜色相顧安庶事經勞始無匱乏綿歷歲序厥志彌隆內慚諸己乃謝安曰岳今至愚為累獨學成譏輙不量力欲希非分一不可也食為民本名作實賓苟求虛譽遂勞同志二不可也斯過弘矣誠可退迹沉浮更勞重累則不可也安曰功業將成幸無異志嘉會難再無思別慮復延兩載方始出山乃以己所尋知將開慧業遊諸講肆清論莫窮大業八年被召住大禪定道塲今所謂大總持寺是也時年四十有四少齒登器莫匪先之此時僧眾三百餘人令德風規互相推讓岳以後至名重學不從師雖欲播揚未之有許時有同德沙門法常智首僧辯慧明等並名稱普聞眾所知識相為引重創為請主岳撝謙藏器退辭師授徒累清言終慙疎略慧明等越席揚言曰法師何辭耶吾等情均水乳義結相成掩德移機恐爽靈鑒又人世飄寄時不再來幸不相累岳顧諸意正乃首登焉遂以三藏本疏判通俱舍先學後進潛心異論皆曰斯文詞旨宏密學爽師資縱達一朝誠自誣耳當伺其談敘得喪斯及矣岳自顧情王虛宗初無怯憚舉綱頓網大義斯通雖諍論鋒臨而響應隨遣眾咸不識其戶牖故無理頓聯辭由是名振學宗法筵繼席歲舉賢良推師有寄武德初年從業藍谷化感寺側巖垂乳水岳往承之可得二升懸滴便絕乃曰吾無感也故使輟流遂以殘水寫滴下瀅中一心念誦日取一升經六十日患損方復又至二年以三藏本疏文句繁多學人研究難用詳覽遂以真諦為本餘則錯綜成篇十有餘年方勒成部合二十二卷減於本疏三分之二並使周綂文旨字去意留兼著十八部論疏通行於世以為口實又初平鄭國有宗法師者神辯英出時所異之皇上延入內宮立三宗義岳問以八正通局聖賢後責纔施無言以對坐見其屈乃告曰京室學市談衍實希三宗之大於何自指及高祖之世欲使李道東移被於鳥服度人授法盛演老宗會貞觀中廣延兩教時黃巾劉進喜創開老子通諸論道岳乃問以道生一二徵據前後遂杜嘿焉岳曰先生高視前彥豈謂目擊耳通乎坐眾大笑而退故岳之深解法相傳譽京國矣至六年秋八月岳兄曠公從化悲痛纏懷徒屬慰曰人皆有死惟自裁抑岳捫淚曰同居火宅共溺愛流生死未斷何得不悲聞者義之以為善居道俗之間也貞觀初年有梵僧波頗在京傳譯岳為眾舉預其同列頗聞善於俱舍未始重之謂人曰此論本國學者之英華浮情不敢措意今言善者不有謬耶因問以大義并諸異論岳隨其慧解應答如流頗曰智慧人智慧人不言此慧吾與爾矣自爾情敦道術厚密加恆八年秋皇太子召諸碩德集弘文館殿講義岳廣開衢術延對諸賓酬接覆却神旨標拔太子顧曰何處法師若此之辯也左庶子杜正倫曰大總持寺道岳法師也法門軌躅學觀所宗太子曰皇帝為寡人造寺廣召名德而此上人猶未受請何耶倫曰虞舜存許由之節夏禹順伯成之志彼乃俗流猶從矯逸况方外之士棄名之人臣輙從其所好耳乃下令曰今可屈知寺任允副虛襟岳動容屢辭不免遂住普光以貞觀十年春二月遘疾彌留諸治無效春坊中使相望於路遂卒於住寺春秋六十有九皇太子令曰普光寺上座喪事所資取給家令庶使豐厚無致遺約仍贈帛及時服法衣等俄而有敕復官給葬儀送於郊南杜城之西隅岳弟明略身長七尺三寸十九出家志懷遠悟容儀清肅特善涅槃學人從集有聲京洛住東洛天宮寺貞觀九年入朝奉慰時四海令達總集帝京惟岳及略連枝比曜時共美之及事緣將了言歸東夏岳惘然曰吾同氣四人並先即世惟余與爾相顧猶影自曠師沒後心常怏怏恐藤鼠交侵歘然長逝異生難會可不思耶吾將耄矣其能久乎集會又難爾其且止因斯便住恰至明春岳便辭世略之銜悲痛結帶疾還寺以十二年卒於所住春秋六十七矣</p>
</div>
<div class='div-other'><a id='mulu3464' />
<p class='h4'>功迥</p><p>按續高僧傳功迥姓邊汴州浚儀人年六歲便思出家慈親口授觀音經累日而度自此專訓經法九歲而送在寺年十六捨俗服志願山居因入泰嶽苦心忘倦年二十五便事弘法師私自惟曰拱默山林乃是一途獨善至於導達蒙瞽維持餘寄非化誘不弘住汴州慧福寺昔在山中十地勝鬘<span class='corr'>已</span>曾講解及遊城邑人有知者勸而說之遂因闡揚諸經論等亦備敷說晚以法華特為時要便撰疏五卷鎮常弘演前後五十餘遍每至藥草品天必降雨故其幽誠徵感為若此也其佛地般若制疏并講津濟後學聲滿東川又撰無性攝論疏厥功始成奄然長往於本寺年六十六余聞之行人曰其人少欲自節衣布坐茅所獲利祿隨時散盡房無遺篋四壁廓然未終之前異香靈光至所住室二夜四至自覩嘉相門人同美迥曰願乘此瑞往生樂土因不食二十日而終所飲井水終旦泉竭殯經數日水方復舊道俗悲凉通感若此</p>
</div>
<div class='div-other'><a id='mulu3465' />
<p class='h4'>神照</p><p>按續高僧傳神照姓淳于汴州中牟人年九歲隋亂眷屬凋亡惟母及身萍流無託未幾母崩投造無指朝求木實夕宿屍所行住見之莫不下泣年十二投尉氏明智律師而出家焉於時載揚律藏學徒雲集宇內初定餱粒未充照巡村邑負糧周給年經六祀勞而無倦供眾之暇夜誦法華勝鬘經雖久人無知者受具聽律每發奇思前學之流驚其迥悟又往鄴下休法師所聽攝大乘論一遍無遺講散辭還休送出寺學門怪異休顧曰斯是河南一遍照也後生領袖爾其知之又往許州空法師所聽雜心論纔始八卷為師疾而返後因遂講之初後通貫時人語曰河南一遍照英聲不徒召爾後涅槃華嚴成實雜心隨機便講曾不辭退又造像數百鋪寫經數千卷任緣便給不為藏蓄新譯能斷金剛般若初至披讀尋括詞義似少一行遂以情側注及後具本果與符同時咸訝其思力也貞觀中遘疾逾久而戒行無玷卒於安業本寺春秋五十有九初平素日一狗將養所往恆隨及鄰大漸長號哀厲通宵向本出家寺往返二百餘里繞寺號呼以告彼眾素不知也凶問後至方委狗徵及曙還返安業掩坎之後長眠流淚不食而殂</p>
</div>
<div class='div-other'><a id='mulu3466' />
<p class='h4'>道傑</p><p>按續高僧傳道傑姓楊其先弘農漢太尉震之後也苗裔復居河東安邑之鳴條焉天懷穎發廓然物表年纔小學便就外傅教以書計典籍粗知大略然以宿植德本情厭俗塵父母留戀抑奪不許開皇十一年歲將冠肇垂翼東飛投聞喜橫水窟真瑩法師瑩鑒其高拔即而剃落尋與受具令學涅槃等經性淨修明聞持鏡曉後往峴頭山誦法華經月便度深自惟曰經不云乎寧願少聞多解義味欲得通要必俟博遊開皇十四年往青州何記論師所聽採成實纔涉二年功高四載記願曰吾子形貌傀偉清對有方學淺而思遠吾論其興矣儻子存於始卒吾當誨而不倦無幾而記遷化遂爾周流齊土時有裝寂安藝並號哲人從之受道多識前令又往滄冀魏念二論師所聽毗曇論又於清河道尚汲郡洪該所俱聽成實始末四載傾窮五聚乃上下搜求以問法主每令該公延頸長息曰此子有拔羣之亮弘興論道其在子乎由是門人胥伏開皇十九年自衛適鄴聽林法師攝論又於洪律師所聽四分略知戶牖意在小論將事東行屬隋漢王召滄州志念河間法楞長弘并部忽遇斯際即往從之聽仰迦延讀婆沙論首尾三載頗極窮通然以先攻小學意為弘顯大乘仁壽二年又依楞法師聽十地等論爾時法門大敞宗師雲結智景大論十力攝乘兩達涅槃舜龕律部一期總萃并晉中興乃歷遊講肆觀略同異凡經六載咸陳難擊故并州語曰大頭傑難人殺然其例並雖少而一徵一責能令流汗文帝崩晉陽逆節便還故里講阿毗曇心又講地持各五六遍自惟曰徒事言說心路蒼茫至於起慧非定不發遂停講往麻谷依真慧禪師學坐思擇念慧深入緣起慧歎曰常謂法師等一從名教難偃亂流如何始習便能住想豈非宿習所致耶後依成實安般念處兩夕專想觀解大明便謂神素法師曰昨試依論文安般念觀境界極明而氣逼上心坐不安席欲除此患終須教遣請撰諸經安般同異編為次第將依遣滯素乃取婆沙成實龍樹蘭若諸部明十六特勝六種安般之相以示之即依修習更逾明淨又往麻谷以呈所證慧曰善哉大利根者淋落泉中諸學坐者未至此處武德元年請弘十地傑笑曰息駕修禪但名自利己法講揚法化誠為利他至於俱利事須商度今當晝語夜默庶得小大通治不亦可乎遂即長弘三十餘遍常隨門學百有餘人堪外化者數盈二十斯人也剛決忠恕少慾希言擇交選士疎財薄食苦樂不言喜慍無撓栖巖一眾舉為僧主辭不獲免若浮雲焉以貞觀元年七月二十八日因疾卒山春秋五十五三十六夏初有桑泉樊綽者前周廢教僧也雖為白衣常叅法宇傑以國士遇之綽已前亡二女同夢其父乘虛而至曰吾生西方極樂土矣知傑師將逝故來迎接因往栖巖其日傑患停講乃至壽終常見樊綽在傍合眾又聞空中伎樂異香故其去處雖遠不負弘道之功焉門人依西域闍維起塔供養</p>
</div>
<div class='div-other'><a id='mulu3467' />
<p class='h4'>神素</p><p>按續高僧傳神素姓王字紹則其先太原遠祖勇從宦虞州遂徙居安邑鳴條之野焉少與道傑結張范之好相攜問道儒學之富禮易是長至於篇什繼美英彩故其遊學講肆周流國境必與相隨所習詞義博覽俊悟則難兄難弟也至於誦經學定當席索隱則後於傑文理會通素則先之為傑出安般念觀令其徒滯如彼傳述大業四年傑公停講學門請素接軫相尋遂從命專講毗曇四十餘遍續講成實將二十遍自餘小部不足述之其為講也片言契理少語釋多學者元悟聽覽不倦則傑高於素若多陳同異廣定是非鄭重校角開生覺意則素賢於傑所匠成者則蓋裕隆深英泰之徒是也故晉川稱為素傑二公秋菊春蘭各擅其美然素溫恭退讓慈愛矜恕待士慕賢不伐諸己貞觀二年栖巖大眾請知寺任辭以法事相繼有阻僧綱眾又固請依傑師故事乃許之性寬厚善物性故得上下和睦風塵攸靜以貞觀十七年二月二十三日卒於栖巖春秋七十二素一生行業屬想西方於臨終日召門人大眾爰逮家臣與之別已自跏趺坐正威容已令讀觀音經兩遍一心靜聽自稱南無阿彌陀佛如是五六又令一人唱餘人和迄於中夜端坐儼然不覺久逝依即坐殯肌肉雖盡骨坐如初初終之夕如仁壽寺志寬法師夜坐如悶夢素來過同牀止息勤勤告別曰如來大悲為諸眾生曠劫苦行勤求大法流布人天欲使不絕我等雖居下流然佛遺寄未能發揮道業遂有季位在前素雖不肖深懷辜負每欲推命竭愚上干天聽今大運忽臨長辭永別好住努力寬送目極忽然而覺及明莫知凶問須臾信至方知昨逝寬致書述懷與諸門人焉</p>
</div>
<div class='div-other'><a id='mulu3468' />
<p class='h4'>法護</p><p>按續高僧傳法護姓趙本趙郡人祖康為濟陰守子孫遂家焉隋初有趙恆者與清河崔汪以秀才擢第時號四聰即其父也家門清儉禮素自居護時沖幼戲則圖坐登講採花列供其父知為法器十二遭父憂未幾又丁母難哀慟氣絕者數四服闕造河北衛部欲學儒術忽逢勝緣提誘誨以三界牢獄示以四大毒蛇如不早悟輪廻未已便依而落髮時年十五也留誦淨名七日便度自是廣訊經誥訪無遠近遂往志念所聽毗曇法彥所聽成實縱橫累稔叅預前蹤又聽律部薄閑持犯又往彭城嵩論師所以是攝論命家海內標仰服膺請益無所辭焉指授幽明曲盡元致大業三年度僧化遠護應此詔名霑安陸俄而有勅遠召藝能住內道塲時年三十有二既居慧日高彥成羣常講中觀涅槃攝論偽鄭既降太宗初入別請名德五人護居其例自此校角攝論去取兩端或者多以新本确削未足依任而護獨得於心及唐論新出奄然符會以為默識之有人焉貞觀十二年勅召入龍潛宅天宮寺仍知寺任勉人以德眾穆如也十七年七月二十一日曛時不豫因卒於房春秋六十有八護善外書好道術約己薄食解衣贍寒結帶終歲不飾容貌而貴勝所重通方咸萃先服石散大發數日悶亂門人慞惶夜投餅滓詭言他藥後聞正色曰吾之見欺當自責耳然陷師於非道是何理耶遂不與言其礭固例如此也然好施忘倦房無圭勺之儲但一牀一凳而已撰攝論指歸等二十餘篇初亡嵩山沙門智大者年九十餘傲然恬素不出三十餘年聞著杖策而至盡哀曰經論之士精苦之倫代有人矣至於純直自然識量雅通者斯人歿後固絕蹤矣中書杜正倫來弔而為銘焉</p>
</div>
<div class='div-other'><a id='mulu3469' />
<p class='h4'>元續</p><p>按續高僧傳元續姓桑蜀郡成都人出家既久經綸道業涅槃成實所學之宗常講法華導引蒙曉然風彩高峻容止方複言談之際機候變通達外書工草隸時吐篇什繼美前修又能折節下人僮少道俗有才調者命來與語愛而狎之至於侯王雄伯名儒大德便傲然特立不以介意而神爽更高辯洽電疾有梓州東曹掾蕭平仲者梁高之孫也博學機關當時絕偶往叅談敘文集相示平仲尚之從容曰仰承高懷蔑略諸貴等今蒙禮顧深愧非人續曰諸貴驕蹇須以驕蹇對之明公汎愛故以汎愛相答仲曰法師從來不爾今日忽然疑是虛談恐非實錄答曰貧道待公之虛實亦如公遇續之虛實耳相與驩笑嘗為寶園寺製碑銘中有彈老莊曰老稱聖者莊號哲人持螢比日用嶽方塵屬有祭江道士馮善英過寺禮拜見而惡之謂續曰文章各談其美苦相誹毀未識所懷若不除改我是勅使當即奏聞續曰文章體勢非爾所知若稱勅使欲相威脅者我寺內年別差人當莊此是勅許亦是勅使卿欲奏我我當莊人亦能奏卿英雖大恨無如之何寺僧五十雖並遲暮皆順伏之嘗見人述莊子鵬鸚之喻便歎曰莊蒙以小大極於此矣豈知須彌不容金翅世界入於鄰虛井蛙之智穢人耳目後疾甚召僧集已罄捨都盡曰生死常爾願各早為津濟其夜命終貞觀中矣</p>
</div>
<div class='div-other'><a id='mulu3470' />
<p class='h4'>慧璧</p><p>按續高僧傳慧璧姓弘蘇州嘉定人爰初胎孕母絕辛鯹及誕育後生嫌臭味故始自孩嬰至於七歲菜蔬飽腹諸絕希求出家依法流水寺嚴師明教隨順修奉冠肇已後周遊訪道無擇夷險四論三經諮詢賞要學既明達還返舊居四遠承風咸來請謁門人來去常數百人曉夕誨誘樂說無倦背不著席四十餘年老無久力時撫彎几貞觀之末年七十餘伊人不遠辭狀罕傳四遠稱揚但云不可思議大德也至於登機對晤述作憲章高軌莫聞恐埋諸古惜哉</p>
</div>
<div class='div-other'><a id='mulu3471' />
<p class='h4'>道基<span class='note-inline'>(附慧景　寶暹)</span></p><p>按續高僧傳道基姓呂氏河南東平人素挺生知譽標岐嶷年甫十四負帙遊彭城博聽眾師隨聞成德討論奧旨則解悟言前披析新奇則思超文外致使儕等高推前修仰止隋太尉尚書令楊素負材經國嘗奉清猷躬申禮敬敘言命理噎歎而旋顧諸宰伯曰基法師佛法之後寄也自見名僧罕儔其匹即請於東都講揚心論既夙承風駕體預當衢遊刃眾部元機秀舉遂能談瀉河傾響對雷動於時大業初歲隋運會昌義學高於風雲縉紳峙於山嶽皆擁經講肆問道知歸踵武相趨遐邇鱗萃乃纘雜心元章并抄八卷大小兩帙由來共傳成得諸門自昔相導皆經緯剖裂詞飛戾天控敘抑揚範超前古自爾四海標領盛結慧日道塲皆望氣相師指途知返以基榮冠望表韻逸寰中大業五年勅召來止遂即對揚元論允塞天心隋后解綂元儒將觀釋府總集義學躬臨論塲鑾駕徐移鳴笳滿於馳道御筵暫止駐蹕清於教門自大法東流斯席為壯觀也時披辯之徒俱開令譽及將登法座各擅英雄而解有所歸並揖基而為元宰既居眾望經綸乃心便創舉宏綱次光帝德百辟卿士咸異響而共嗟焉有隋墜歷寇蕩中原求禮四夷宣尼有旨乃鼓錫南鄭張教西岷於是巴蜀奔飛望煙來萃莫不廓清遊霧邪正分焉教閱大乘弘揚攝論釐改先徹緝纘亡遺道邁往初名高宇內以聽徒難襲承業易迷乃又綴大乘章抄八卷並詞致清遠風教倫通故覽卷履軾者若登龍門焉信鴻漸之有日矣故貞觀帝里宇內知名之僧傳寫流輝實為符契但以世接無常生涯有寄將修論疏溘爾而終以貞觀十一年二月卒於益部福感寺春秋六十有餘矣時彭門蜀壘復有慧景寶暹者並明攝論譽騰京國景清慧獨舉詮暢元津文疏抽引亟發英彩暹神志包總高岸倫儔談論倚伏態出新異數術方藝無學不長自預比肩莫有淪溺末年耽滯偏駮遂掩徵猷故不為時匠之所班列</p>
</div>
<div class='div-other'><a id='mulu3472' />
<p class='h4'>智琰</p><p>按續高僧傳智琰字明璨俗姓朱氏吳郡吳人祖獻梁員外散騎侍郎父珉陳奉朝請琰託質華宗應生觀德母氏張夫人初懷孕日夢昇通元寺塔登相輪而坐遠視臨虛曾無懼色斯乃得道超生之勝兆人師無上之奇徵是知二曜入懷雙龍枕膝弗能及也誕育之後輙異儕童秀氣貞心昂形瞻視八歲出家事通元璩法師為弟子提屣持衣恭侍弗怠瀉瓶執杓受道彌勤年十二妙法華經通誦一部明悟聽察咸謂神童乃自惟曰翼翼京邑四方是則何得久拘坎并乎時年十六即日出都聽報恩持法師講成實論聰慧夙成深智開發故得條振穎拔後來莫二屬持公南上法筵用輟因還故里覲省二親仍於本寺開弘經法峰堞峻峙辯對如流時年十九莫不嗟其少秀逾年返京從秦皇寺延法師進具德瓶儀鉢深護戒根大莊嚴寺爝法師德重中原名高日下乃依而請道重研新實意得情款功倍由來誠驥足之逢善馭也陳至德三年建仁王齋集百師百座競流天口之辯千燈七夜爭折動神之徵時年二十有二以英少之質叅請耆德通情則高衝折機縱難亦大車杼軸皇上欣賞百辟嗟稱莫不愛其閑典服其敏捷每以人世囂雜幽棲清曠屬陳氏喪鼎便事東歸削迹武丘將三十載憑巖面壑任三業而閑安酌澗披松隨四儀而宴處雖形隱而名揚亦道潛而化洽於是八方歸仰四部虔心尚書令楚國公楊素經文緯武王佐國均乘貴負才未嘗許物行軍淮海聞琰道勝棲山鳴鐃赴隴傾蓋承顏五體投誠恨接足之晚左僕射邳國公蘇威重道愛仁彌賞閑放奉使吳越躬造山楹覩貌餐音虔拜欣躍煬帝居藩維揚作鎮大招英彥遠集賢明琰既道盛名高教書爰及慮使乎之負罪嗟以己之累人乃披衣出谷蒙敬厚禮因以辭疾得返舊山隋文遠欽爰降書問屬炎曆有終鋒鏑騰沸四海同敝三吳益甚檀越子弟迎出毗壇首尾十載化行常部大唐綂宇咸返舊居武德七年蘇州總管武陽公李世嘉與內外公私同共奉迎還歸山寺於是禪賓慧侶更復曩時龍沼鳳林信為懷喜然琰自他兩化得離俱修講念之餘常行法華金光明普賢等懺悔又誦法華三千餘遍感應冥祥神瑞非一宵爐未爇自起煙芬夕罐纔空潛加溢水又願生淨土造彌陀像行三種淨業修十六妙觀與州內檀越五百餘人每月一集建齋講觀勝輪相踵將逾十載與夫般若臺內匡俗山陰共誓同期何以異也後見疾浹旬大漸斯及誡訓慈切眾侶哀泣以貞觀八年十月十一日旦遷神武丘之東寺春秋七十一其月二十二日窆於寺之南嶺遠近奔馳皂素通集花香亂空野哀慟若雲雷自古送終奚復過也惟琰幼小矜莊立性端儼精誠在操苦節彌勤口辭雜味日無再飯非義理而不履非法言而不談美貌奇姿乃超眾表牆岸整肅冰雪凜懷陳臨海王弟道安法師厭世出家內外通博沙門遍知學優業淨交遊二子時號三英及屏志林泉永絕人世芳風令德蹊逕成規莫不廻旗造山親傳香法信法海之朝宗釋門之棟[榦-木+禾]矣講涅槃法華維摩各三十遍講觀經一百一十遍常州弘業寺沙門法宣曰余與法師昔同京縣狎道華年今接善鄰敦交暮齒雖攀桂之歡或舛而折麻之贈不遺想清顏之如在悲德音之已寂愧披文於色絲終寄言於貞石乃與寺主智峰等共樹高碑在於寺宇</p>
</div>
<div class='div-other'><a id='mulu3473' />
<p class='h4'>道愻<span class='note-inline'>(附道緣)</span></p><p>按續高僧傳道愻姓張氏河東虞鄉人也神氣高邈器度虛簡善通機會鑒達治方子史流略嘗頗遊處護法御眾誠其本據雖大通羣籍偏以涅槃攝論為棲神之宅也與弟道謙發蒙相化俱趣曇延法師延正法城壍道俗宗歸觀屬天倫可為法嗣乃度為弟子荷擔陪隨遊棲宮闕講悟談述皆造下筵欣敘元奧每思擊節故聽涉乃多而持覽其綱要登預講釋屢結炎凉三晉英髦望風騰集晚住蒲州仁壽寺聚徒御化眾樹業當衢然以地居方會賓旅湊從季俗情蕪多縱凡度既行向背憎愛由生愻道會晉川行光河表日延主客資給法財皆委僧儲通濟成軌或有所遺者便課力經始周告有緣德洽氓庶為無不遂所以方遠傳譽更振由來自番王府宰臺省羣僚並紆駕造展諮謁餘訓或忽遽不遇者心愧悚戰如謂有所失矣斯固德動物情為若此也愻陰道自資坐鎮時俗雖復貴賤叅請曾無迎送加以言笑溫雅談謔賦詩接晤緣機並稱詞令而奉禁守節不妄虧盈頻致祥感時所重敬大業末歲妖氣雲奔因事返京夜停關首所投主人家有五男又勾外盜見愻馬壯欲共私之夜往其所乃見十人圍繞其馬形狀雄怒擐甲執兵眾盜同怖因之退縮細尋不見又往趣之還見如初無敢近者進退至五遂達天明既不見人知是神感乃合面歸懺焉其冥通顯益如此例也又以仁讓之性出自天心預見危苦哀憐拯濟無擇怨憎通情盡一唐初廓定未拔蒲州愻與寺僧被擁城內時有一僧恆欲危害非類加謗乃形言色愻雖聞此曾不綴慮既規不遂乃欲翻城事發將戮並無救者愻涕泣辭謝於執事曰此僧為過事屬愻身教導未通故為罪釁此則過由愻身起宜當見戮苦復設諫執事知是其敵而不忍見愻云云遂即釋放自此<span class='corr'>已</span>後更發仁風據事引之達量之弘者矣逮貞觀中年冬有請講涅槃者預知將終苦不受請前人不測意故鄭重延之乃告曰所以固辭者不終此席耳不免來意旦復相煩遂往王城谷中道俗齊集愻登座正題<span class='corr'>已</span>告四眾曰世界法爾不久當終敢辭大眾云何偈後請寄來生遂依文敘釋恰至偈初即覺失念經纔三宿卒於山所春秋七十有五即其年十二月二十五日也闔境同號若喪考妣當夜雪降周三四里乃掃路通行陳屍山嶺經夕忽有異花遶屍周帀披地湧出莖長一二尺許上發鮮榮似款冬色而形相全異七眾驚奉悲慶諠山有折將入城示諸耆宿乃內水瓶中至明年五月猶不萎悴後拔之於地方始枯矣其冥祥所感希世如此晉州有人性愛遊獵初不奉信有傳愻之祥兆達其耳者乃造山覓之花滅屍亡惟覩空處仍大哭曰生不蒙開信死不蒙花瑞一何無感必神道有徵願重垂靈相言訖地湧奇花還長尺許欣慰嘉應遂折取而歸通告鄉川由斯起信愻弟道謙學行之美少劣於兄而講解十地有聞關表以仁壽住寺既濱關路每因此囂塵地接京都亟勞人事乃顧言幽遁歷觀山水谷號王城因而棲處時復登高臨遠摛體風雲具引名篇高調清逸道俗賓會又聚山門談謔引心未曾虛左以貞觀元年卒於山舍春秋六十七愻撫之灑淚與弟子道基等闍毗遺陰收其餘塵散之風府追惟恩悌為造釋迦塼塔一區勒碑樹德沙門行友為文焉</p>
</div>
<div class='div-other'><a id='mulu3474' />
<p class='h4'>慧頵</p><p>按續高僧傳慧頵俗姓張氏清河人也有晉末嘉避地居於建業焉天性通簡風神詳正洽聞博達砥礪後賢昔在志學早經庠塾業貫儒宗藝能多具父正見有陳文國英彥所高嘉其欣奉釋門悟其神宇俊羣不爽將欲繼世其業故有所志請並抑奪之和尚識真日積陳情切至若不出家誓當去世乃恐其畢命且隸李宗既處靜觀權持巾褐遂授三五秘要符籙真文并笇數式易禁劾等法神慧開明指掌通曉又旁詢莊老三洞三清揚子太元葛生內訣莫不鏡識根源究尋支派末乃思其真際崇尚自然駐彩練形終期羽化討尋至理若響難追即密誦法華意歸佛種未經時序文言並竟會陳帝度僧便預比校太建年中便蒙勅度令住同泰剃落之後親乃知之既是官許便印稱慶由附緇侶稟聽眾經後至前達日增榮唱隋降陳國北度江都又止華林栖遑問法有解法師成論名匠因從累載聽談元義稽洽先聞更弘神略以道行成著緇素攸歸開皇末年被召京寺於時晉王開信盛延大德同至日嚴並海內[木*巳]梓遞互相師每日講乘五輪方駕遂得通觀異部遍覽眾傳讎討舊聞考定新軌陶津元奧慧悟彌新深鑒訶黎漏文小道乃歸宗龍樹弘揚大乘故得中百般若惟識等論皆欽沐神化披閱文言講導相仍用為己任時閑屏退成慮研思所誦法華通持猶昔并講文義以為來習貞慤守正不妄叅迎沙門智首道岳等並學窮稽古架業重霄飲德欽風留連信宿詳議法律刪定憲章歡笑而旋尋復造展武德之始皇姊桂陽長公主造崇義寺久崇戒範義而居之世屬休明物情望重律師元琬道張朝市行感紫宸氣結風雲遊從龍象每事邀延敘言友敬而謙虛成治時復栖焉琬深戢機神彌隆致接故有出罪受戒常居無席矣貞觀十一年夏末風疾屢增召門人曰形勢不久將畢大辭宜各敦自愛不宜後悔恨福業未就以為慮耳乃割其冬服並用成之又曰若識神自課可有常規恐脫昏昧非時索食一無與法後將大漸時過索粥答曰齋時過矣便默然不言其臨終奉正為如此也至其年七月二十六日卒於所住春秋七十有四葬於高陽原之西鑿穴處之後又於南山豐德寺東巖斷石為龕就銘表德余學年奉侍歲盈二紀慈誥溫洽喜怒不形誨以行綱曲示纖密蒸嘗御涉炎凉不倦初受具後性愛定門啟陳所請乃曰戒淨定明道之次矣宜先學律持犯昭融然後可也一聽律筵十有餘載因修章句遂欣祖習貞觀初年拔思關表廣流聞見乃跪陳行意便囑余曰出家為道任從觀化必事世善不可離吾因而流涕余勇意聞道暫往便歸不謂風樹易喧逝川難靜往還十載遂隱終天悲哉</p>
</div></div></div></div>
</div><!-- end of div[@id='body'] -->
</body></html>