<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu4591' />
<div class='div-other'>
<p class='h2'>欽定古今圖書集成博物彙編神異典　第一百八十七卷目錄</p>
<ul class="">
<li>僧部列傳六十三
<ul class="">
<li>元二
<ul class="">
<li>盤谷</li>

<li>懶牛和尚</li>

<li>宗廓</li>

<li>詳悟</li>

<li>原熙</li>

<li>英辯</li>

<li>妙高</li>

<li>汝霖</li>

<li>福遇</li>

<li>妙文</li>

<li>永達</li>

<li>普就</li>

<li>如珙</li>

<li>黑漆光</li>

<li>澄鑑</li>

<li>正逵</li>

<li>淨伏</li>

<li>祖瑛</li>

<li>妙恩</li>

<li>志德</li>

<li>衣和庵主</li>

<li>良琦</li>

<li>普喜<span class="note-inline">(附鐵無念)</span></li>

<li>了萬</li>

<li>契祖</li>

<li>文墊</li>

<li>祖秀</li>

<li>思珉</li>

<li>德林</li>

<li>徐澤</li>

<li>真淨</li>

<li>至明</li>

<li>悟逸</li>

<li>自如</li>

<li>了性</li>

<li>文明</li>

<li>善達</li>

<li>妙鑅</li>

<li>栯堂益</li>

<li>殷震</li>

<li>寶嚴</li>

<li>自閒</li>

<li>融照</li>

<li>行端</li>

<li>優曇</li>

<li>恭都寺</li>

<li>善繼</li>

<li>長溪</li>

<li>情茂</li>

<li>希齡</li>

<li>德富</li>

<li>元智</li>

<li>德謙</li>

<li>慕容德</li>

<li>紹睿</li>

<li>子文</li>

<li>明本</li>

<li>大同</li>

<li>永寧</li>

<li>必才</li>
</ul></li>
</ul></li>
</ul></div>
<p class='juan'>神異典第一百八十七卷</p>
<div class='div-other'><a id='mulu4592' />
<p class='h2'>僧部列傳六十三</p>
<div class='div-other'><a id='mulu4593' />
<p class='h3'>元二</p>
<div class='div-other'><a id='mulu4594' />
<p class='h4'>盤谷</p><p>按明高僧傳盤谷號麗水海鹽人師貌不揚而志氣超邁博覽經史性耽山水之樂至元中遊五臺峨眉伏牛少室名山勝地嘗云足跡半天下詩名滿世間時駙馬高麗瀋王聞師德望具書聘講華嚴於杭之慧因寺師展四無礙辯七眾傾伏王大悅師聲價益重後至松郡構精舍勤修淨業日課彌陀佛號年七十餘無疾預告以時端坐而寂有游山詩集行世</p>
</div>
<div class='div-other'><a id='mulu4595' />
<p class='h4'>懶牛和尚</p><p>按和州志懶牛和尚和州人元至元間隱天門既說偈已即沿麓至磯頭舉步大江如履平地徐至中流跏趺而坐回旋水面久之方沒越十三日坐沙洲上衫履無少脫儼然如生羣烏環鳴乃與歸茶毗焉時廉訪使幹克莊記其事</p>
</div>
<div class='div-other'><a id='mulu4596' />
<p class='h4'>宗廓</p><p>按繼燈錄江州東林無外宗廓禪師南昌魏氏子初參悅堂堂問溪聲盡是廣長舌因緣機語相契遂承印記初住雲居晚遷東林臨終偈曰吾年七十一世緣今<span class='corr'>已</span>畢挨倒五須彌夜半日頭出倏然而終</p>
</div>
<div class='div-other'><a id='mulu4597' />
<p class='h4'>詳悟</p><p>按陝西通志詳悟號圓通高僧也能悟禪教至元十一年於富平金栗山右石穴遂禪定焉其徒頌之曰樂山樂水為仁為智今骸尚在穴中</p>
</div>
<div class='div-other'><a id='mulu4598' />
<p class='h4'>原熙</p><p>按增集續傳燈錄杭州徑山佛智晦機原熙禪師族豫章唐氏世業儒西山明覺院明公乃師族叔父聚宗族子弟教世典師與兄原齡俱習進士業原齡既登第師遂從明公祝髮焉將遊方其母私具白金為裝師謂財足喪志即善言辭之不持一錢以行聞物初闡化玉几往依之物初與語驚異留侍左右後謁東叟穎於南屏命掌記至元間總綂楊璉真伽奉旨取育王舍利親詣師求記述舍利始末因招與俱師辭曰我有老母兵後存亡不可知遂歸江西則原齡先以臨江通判從文丞相起兵死獨母在堂師奉之以孝聞元貞二年出世百丈居十二載法席振興至大初應淨慈請入寺日行中書省行宣政院官屬俯伏迎請發揚宗旨四方英衲一時輻輳居七載遷徑山已而杖策歸南屏山下百丈大仰之徒聞師退閒爭來請師辭不獲<span class='corr'>已</span>遂返仰山居三年將示寂手書與所往來書偈示眾擲筆而化延祐六年閏八月十有七日也壽八十二於金雞石下葬焉其弟子在杭者又分爪髮塔於淨慈西隱</p>
</div>
<div class='div-other'><a id='mulu4599' />
<p class='h4'>英辯</p><p>按明高僧傳英辯號普覺俗姓趙垂髫為驅烏沙彌弱冠受具戒年二十有五得傳於柏林潭法師之學未三禩出世於秦州景福寺其道大震聲馳四表摧伏異見樹正法幢辯之資性真純如玉含璞不加雕繪人愛重之至於悍卒武夫亦能敬其為無佛世之佛也每得䞋幣悉以刱梵剎食僧伽施貧乏元世祖聞其高風降旨旌異至延祐元年六月庚戌無疾而端坐示寂煥異景於易簣之夕標奇迹於火葬之餘塔於普覺寺之後閱世六十有八僧臘六十有一</p>
</div>
<div class='div-other'><a id='mulu4600' />
<p class='h4'>妙高</p><p>按增集續傳燈錄杭州徑山雲峰妙高禪師福之長溪人也家世業儒母阮夢池上嬰兒合爪坐蓮花心手捧得之覺而生師因名夢池幼而神彩秀發嗜書力學尤耽釋典願學出世法依吳中雲夢澤公繼受具戒師銳意在道首參癡絕次見無準準<span class='corr'>尤</span>器重尋之育王見偃溪入堂掌藏鑰一日溪舉譬如牛過牕楞頭角四蹄都過了因甚尾巴過不得師劃然有省即答曰鯨吞海水盡露出珊瑚枝溪云也只道得一半後出世住南興大蘆遷江陰勸忠霅川何山蔣山虛席奉朝命居之歷十有三載眾踰五千指德祐改元元兵渡江軍士有迫師求金者以刃擬師師延頸曰欲殺即殺吾頭非汝礪刃石辭色了無怖畏軍士感動叩頭而去丞相伯顏見師加敬施牛百齋糧五百寺賴以濟遷徑山寺罹回祿草創纔什一師究心典建不十年悉還舊觀至元戊子春僧錄楊璉真伽奉旨集江南教禪諸德朝覲論道上問禪以何為宗師進前奏云禪也者淨智妙圓體本空寂非見聞覺知之所可知非思量分別之所能解上又云禪之宗裔可歷說師云禪之宗裔始於釋迦世尊在靈山會上拈起一枝金色波羅花普示大眾惟迦葉微笑世尊云吾有正法眼藏涅槃妙心分付迦葉由此代相授受而至菩提達磨達磨望此東震旦國有大乘根器航海而來不立文字直指人心見性成佛是為禪宗也上嘉之師因從容奏云禪與教本一體也譬如百千異流同歸於海而無異味又如陛下坐鎮山河天下一統四夷百蠻隨方而至必從順承門外而入到得黃金殿上親覩金面皮方可謂之到家若是教家只依著文字語言不達元旨猶是順承門外人若是禪家雖坐破六七個蒲團未得證悟亦是順承門外人謂之到家俱未也是則習教者必須達元旨習禪者必須悟自心如臣等今日親登黃金殿上覩金面皮一番方可稱到家人也上喜賜食而退陛辭南歸示眾云我本深藏嵒實隱逐過時不謂日照天臨難逃至化又云衲被蒙頭萬事休此時山僧都不會山中復災師謂眾曰吾負此山債耳遂竭力再營建匯殿坡為池他屋以次而成癸巳六月十七日書偈而逝壽七十五臘五十九葬寺之西麓</p>
</div>
<div class='div-other'><a id='mulu4601' />
<p class='h4'>汝霖</p><p>按增集續傳燈錄蘇州萬壽竺田汝霖禪師四明昌國王氏從郡之慈溪永樂寺梅澗福公出家既祝髮受具聞天童止泓道化往叅拜泓密奇之遂命為侍者泓室中舉趙州狗子無佛性話勘驗來學眾皆未喻師已豁然矣<span class='corr'>已</span>而見悅堂誾於杭之靈隱堂器之命典記室會其受業師祖方嵒會公赴龍興上藍以師侍行因遊百丈晦機素知師遂命分座師每有著述晦機閱之加敬未幾繼祖住上藍大振法道緇白翕如久之升明之雪竇閱三載松江澱山缺席屈師俄寺燬師不憚劬勩十餘年間殿堂眾宇皆一新之晚主萬壽僅一載示微疾更衣書偈訣眾而逝後至元五年五月二十五日也茶毗舍利五色如菽粟者不可勝數人爭得之或後至者掘土而淘亦滿其意徒眾分舍利骨石為二一塔澱山一歸葬龍山之西岡壽六十六臘五十</p>
</div>
<div class='div-other'><a id='mulu4602' />
<p class='h4'>福遇</p><p>按繼燈錄西京寶應還源福遇禪師霍州靈石王氏子依邑之兜率薙落徧遊講肆雄辯如流景聆靈隱禪師道眼圓明投誠參究一日聞隱上堂舉切忌從他覓迢迢與我疎語師頓領悟即承印可初住天慶次寶應終壽六十九臘四十九</p>
</div>
<div class='div-other'><a id='mulu4603' />
<p class='h4'>妙文</p><p>按明高僧傳妙文蔚州孫氏子也九歲出家十八受具已而遊學於雲朔燕趙之境二十一抵京師依大德明和尚學圓頓教遂陸沉於眾十有一年眾請出世始赤服升猊座縱無礙辯若峽倒川奔及乎閒居簡默言不妄發其涵養冲挹無欲速不躁進大類如此年四十八住薊之雲泉勤儉節用老者懷其德少者嚴其教故眾睦而寺治廩有餘粟以賑饑民薊人稱之世祖召見顧謂侍臣曰此福德僧也詔居寶集自爾教乘法席益盛性相並驅僧俗溥濟斯時海內講席紛紛方膠錮於名相凝滯於殊途文獨大弘方等振以圓宗使守株者融通於寂默之表龍象蹴踏競駕一乘年逾八十專修念佛三昧延祐六年預知時至誡諸弟子高聲稱彌陀佛名面西趺坐手結三昧印泊然而蛻塔於平則門外</p>
</div>
<div class='div-other'><a id='mulu4604' />
<p class='h4'>永達</p><p>按繼燈錄西京寶應月巖永達禪師汾陽劉氏子下髮於本州天寧寺每以生死自策勵南詢聞靈巖法雷遠震遙餐風德趼足往叅一見器之親炙積久遂入間奧住寶應一日示疾泊然而逝</p>
</div>
<div class='div-other'><a id='mulu4605' />
<p class='h4'>普就</p><p>按繼燈錄封龍山古巖普就禪師生滹陽劉氏族十五往禪慶出家參靈巖巖以本分鉗錘重加鍛煉疑情爆然頓落大德六年月菴海禪師退席本寺具疏請師開堂朝旨賜妙嚴弘法大禪師俄封龍堅後歸隱靈棲未幾示寂世壽七十有七</p>
</div>
<div class='div-other'><a id='mulu4606' />
<p class='h4'>如珙</p><p>按增集續傳燈錄四明育王橫川如珙禪師末嘉大姓林氏有叔父為禪沙門者曰正則視師幼不肉食愛之乃度其祝髮預戒於廣慈院初見石田於靈隱及癡絕至猶留從之然終疑礙無入聞天目居太白往投以疑目舉南山筀笋東海烏蠈師擬對目打之師忽有省遂留執侍國清斷橋延師典藏橋遷淨慈命為第二座尋又為第一座丞相以師有行解可師表以鷹山靈嵒命出世繼遷能仁既歸放牧寮辭病不應迨至元十年有旨授師育王上堂地大水大火大風大若一念無疑地不能礙若一念無愛水不能溺若一念無瞋火不能燒若一念無喜風不能飄如此即是無依道人佛從無依生若悟無依佛亦無得師為藏穴寺側曰此庵乃自為銘云病叟今年六十六死日將至火化奸土化好西堂唯庵貫和尚云古鄮山中有片荒地因疊石為塔焉銘曰天生一穴藏吾枯骨骨朽成土土能生物結個葫蘆挂趙州壁永脫輪囘超三世佛將沒書訣眾語而化年六十八至元二十六年三月十八日也門人稟遺誡窆全體於塔焉</p>
</div>
<div class='div-other'><a id='mulu4607' />
<p class='h4'>黑漆光</p><p>按鎮江府志黑漆光名法明示蹟於萊州即墨縣荊溝村以試經得度於郡之崇福寺精練法華每遊州邑聚落間遇有孕婦為講藥草喻品其娠即輕便至元間來鎮江有木客為風濤所敗即示以觀世音號俾急誦遂獲安濟居鶴林寺值歲旱籲禱不應法明甚憫之乃以積薪為窣堵遂捐身入化火方焚隨大霪三日雨足天霽眾奔聚觀尚餘真身危坐燼灰無少損但益以光明如墨漆州牧以聞賜號黑漆光菩薩</p>
</div>
<div class='div-other'><a id='mulu4608' />
<p class='h4'>澄鑑</p><p>按繼燈錄福寧州支提山愚叟澄鑑禪師本州寧德張氏子依政和龍山剃落叅無文璨禪師遂入其室初住白雲至元二十年世祖勅賜住持支提賜號通悟明印大師後示寂書偈曰八十二年落賺世緣躍翻觔斗應跡西乾沐浴更衣趺坐而化</p>
</div>
<div class='div-other'><a id='mulu4609' />
<p class='h4'>正達</p><p>按增集續傳燈錄杭州中天竺一關正逵禪師番陽人姓方氏叅晦機於淨慈機問甚處人師曰番陽人機曰番陽湖水深多少師曰瞪目不見底機曰恁麼則浸爛衲僧鼻孔也師曰終不借和尚鼻孔出氣機曰畢竟借誰鼻孔出氣師曰恭惟和尚萬福機肯之命充侍者逾二年往依中峰於天目山久之徑山原叟命掌記中天竺笑隱又俾分座既而出世金陵崇因帝師授以佛日普照之號遷鳳山資福陞主報國至中天竺示寂年五十有七僧臘四十有四</p>
</div>
<div class='div-other'><a id='mulu4610' />
<p class='h4'>淨伏</p><p>按繼燈錄杭州徑山虎巖淨伏禪師淮安人至元二十一年正月帝御大明殿受朝賀因問南禪才者右相和禮霍孫首舉師師作偈以進帝覽悅而問曰戒勿殺有道者試為朕言之師對曰有宋仁宗皇帝一日語羣臣曰朕夜來饑甚思欲燒羊羣臣奏曰陛下何不宣付有司辦之仁宗曰朕偶饑思爾慮為常例寧忍一時之饑不忍啟無窮之殺殿下皆稱萬歲上嘉納即受帝師戒</p>
</div>
<div class='div-other'><a id='mulu4611' />
<p class='h4'>祖瑛</p><p>按增集續傳燈錄四明育王石室祖瑛禪師族姓陳氏蘇之吳江人齠年出家於里之普向寺十五祝髮尋受具戒即杖策遊方初從虛谷於仰山聞淨慈晦機道化亟往投之一見契合遂留執侍繼掌記室聲聞天童出世四明隆教升浙江萬壽鄞之雪竇育王謝天童平石砥問疾有偈曰是身無我病根深慙愧文殊遠訪臨自有簷花談不二青燈相對笑吟吟法身徧在一切處噇飯噇空得自由太白鄮峰煙雨裏筍與來往亦風流迨謝事遂退處於受經自號罷休老子又稱鴻一道人毘陽鄭東季明作罷休老子傳晚年得痿痺疾造一龕詔曰木裰日坐其中絕不涉人事至正癸未三月定中見一衰衣婦人叩頭請師應身為國王師曰吾不願生天王家逾月十有七日趺坐化去闍維以其遺骨鍛之遵治命也既而炭灰<span class='corr'>已</span>盡益以香薪百鍊不回鎔作金銅色扣之有聲四眾驚異附葬於三藏道法師塔右粵三年吳興鄭希聖七月二日夜夢師高坐語希聖曰此兜率內院也慈氏菩薩今現在宮中說法汝往拜之希聖往觀內院境之勝眾之多如經所云古林茂蔚以偈有云毘嵐風折須彌桂摩竭魚吞般若舟</p>
</div>
<div class='div-other'><a id='mulu4612' />
<p class='h4'>妙恩</p><p>按繼燈錄泉州開元斷崖妙恩禪師全州倪氏子初遍參名宿旋入雪峰湘和尚之室湘器之至使分座退居善見痛自韜晦至元二十二年僧錄劉鑑義言於行省奏合開元百二十院為一禪剎延師為開山第一世堅致不獲謝師履行純實律身清苦終始無斁脇不沾席者四十二年語言無華而人心悅服叢林法敝以之具典圓寂既火而雨舍利藏於西山賜諡廣明通慧普濟禪師有上生經解語錄行世</p>
</div>
<div class='div-other'><a id='mulu4613' />
<p class='h4'>志德</p><p>按明高僧傳志德號雲巖山東東昌劉氏子也十二受經於順德開元寺海聞和尚聞真定法照禧法師大弘慈恩宗旨於龍興寺徑從之學而盡得其蘊至元二十五年詔江淮諸路立御講三十六所務求其宗正行修者分主之德被選世祖召見賜宴并紫方袍命主天禧旌忠二剎日講法華華嚴金剛唯識等疏三十一年特賜佛光大師之號每與七眾授戒必令其父母兄弟相教無犯至於然香然頂指為終身誓居久盡出衣鉢新其殿廡樓閣或歲儉乃煑糜食饑殍數萬人建康流俗尚醪醴好結官吏德獨以律繩<span class='corr'>束</span>徒眾謹飭出止若誤用常住物者誤一罰百故犯者擯之居天禧三十餘年一衲一履終身不易午過不食夜則危坐達旦以苦誦喪明忽夢梵僧迎居內院高坐空中散花如雨因示微疾至治二年二月七日猶誦經不輟頃之辭眾安坐而化世壽八十八龕留二十一日顏貌紅潤如生闍維舍利無筭會者數萬人塔江寧張家山學士趙孟頫為銘</p>
</div>
<div class='div-other'><a id='mulu4614' />
<p class='h4'>衣和庵主</p><p>按蘇州府志衣和庵主崑山人居雪竇之棲雲畜二虎恆跨以遊後徙二靈終焉初雪竇千丈巖巔有藤一枝蜿蜒其上下臨不測乃盤結成龕為師藏修之所故號棲雲大德丁未燬於兵虎為人害至元丙子復其庵肖其像於是二虎前伏仍不為害</p>
</div>
<div class='div-other'><a id='mulu4615' />
<p class='h4'>良琦</p><p>按列朝詩集良琦字元璞吳郡人自幼讀書禮石室瑛為師學禪白雲山中性操溫雅淡無纖塵鐵崖云琦公既究禪理兼通儒學能詩其餘技耳住天平山之龍門及欈李興聖寺</p>
</div>
<div class='div-other'><a id='mulu4616' />
<p class='h4'>普喜<span class='note-inline'>(附端無念)</span></p><p>按明高僧傳普喜號吉祥山東人也身偉面黑而瘠貌類梵僧早歲懇父母出家父母責以無後為大因娶育二子已而始得為沙門精究慈恩相宗研習唯識師地因明等論元至元二十五年薛禪皇帝刱立江淮御講之所普照居其一也詔師主之升座外日誦華嚴大經以十卷為常課而素與雲南端無念相善端為唯識之巨魁天下無出其右每與師論辯理趣或有少失師以正言救之端亦為誠服而稱之入滅茶毗舍利甚夥其門人留其靈骨貯以髹函奉藏二十餘年始建塔於丹徒雩山逮入塔之際啟視之但見舍利霑綴函袱若蜂屯蟻聚觸之熠熠然也鎮江之民多有圖像隨處祠之稱為吉祥佛云</p>
</div>
<div class='div-other'><a id='mulu4617' />
<p class='h4'>了萬</p><p>按增集續傳燈錄溫州江心一山了萬禪師族臨川金氏貌瘠而弱年十五業程文有聲然素志出家去從金溪常樂院思仁祝髮及游方謁偃溪聞荊叟玨簡翁敬皆相語合東叟嶺南屏擇師掌記偶經神祠見紙灰隨風旋起脫然忘所證亟以白東叟叟詰之無滯後遊天台眾請開法寒嵒遷仙居紫籜疎山未幾江淮總統會諸山於靈隱直指堂議以開先迎居之升住江心少不適意遂棄去寺眾數百懇留隨至馮公嶺不從廬山月澗明迎歸東溪及明示寂開先之眾復以請不敢以寺事累師惟乞訓徒耳皇慶元年十一月二十六日遘疾閱七日命具浴更衣書訣眾語坐逝闍維五色舍利如菽不可計雙目睛齒牙頂骨俱不燼時改作豫章烏遮塔江西行省丞相幹赤命以舊藏釋尊舍利奉於中遺使分一山之目睛舍利貯之銀匣陪葬焉</p>
</div>
<div class='div-other'><a id='mulu4618' />
<p class='h4'>契祖</p><p>按繼燈錄泉州開元契祖禪師同安張氏子初侍法石元智智奇其才既遍叅畢乃湛伏鄉院妙恩請為堂中上座至敬愛之師嘗疾恩餽藥資不受偈曰政坐虛消人信施生身受此鐵圍殃鎔銅熱鐵都吞了那更教人入鑊湯恩益重其為人三十年恩使嗣位代行湘師之道寺有傑道者頗清狂出言無度恆掃除街市所至羣稚相與譁笑之素所服衣垢甚忽取澣之言明日行矣至明日求僧粥不予傑請曰求之不再幸予我得粥還置於几危坐而化師為闍維曰一生傑斗打硬叅禪街頭巷尾掣風掣顛若無末上一解不值半個文錢傑道者誰信寒灰有暖煙有司以師道行聞賜佛心正悟之號延祐六年秋無疾而化壽九十全身塔於西山</p>
</div>
<div class='div-other'><a id='mulu4619' />
<p class='h4'>文墊</p><p>按蘇州府志文墊南翔寺僧落魄嗜酒人皆薄之每獲䞋施輒予貧者大德初忽語人曰我去矣倏然坐逝偈云六十三年在世間何曾脅肋倒牀眠如今踢倒須彌坐賽過當年老濟顛</p>
</div>
<div class='div-other'><a id='mulu4620' />
<p class='h4'>祖秀</p><p>按安陸府志璞翁諱祖秀姓陳氏峴山人九歲侍父官於江陵生平不飲酒茹葷幼好佛書既長遊西山見翠巘碧泉蒼藤古木寺基朗然叩之故老知其為海會寺也於是掃除瓦礫剪伐荊榛罄竭鉢囊重修葺理大德間索沐而逝</p>
</div>
<div class='div-other'><a id='mulu4621' />
<p class='h4'>思珉</p><p>按增集續傳燈錄湖州道塲玉溪思珉禪師明之象山張氏子首叅雪峰於徑山次謁止泓於天童泓問近自何來師曰徑山泓曰未離徑山一句作麼生道師曰平如鏡面險似懸崖泓曰昨夜山前因甚虎咬大虫師擬進語泓即掌之師忽有省一日侍次泓舉世尊因外道問不問有言不問無言世尊良久意旨如何師叉手進前泓曰外道讚嘆云世尊大慈開我迷雲令我得入又作麼生師曰君子愛財取之有道泓喜其類己令典藏教大德四年出世郡之吉祥遷金文大梅保福帝師頒旨褒護賜佛心明妙之號至順三年廣教府聘主婺之䨇林元統二年行省選住道塲示眾云此事如鐵壁銀山如大火聚湊泊不得回避不得伱你輩合作麼生直饒脚不點地通霄別有活路也是不快漆桶上堂依經解義三世佛冤離經一字即同魔說拈拄杖卓一下六月不熱五穀不結後至元三年四月示微恙至二十有八日書偈而逝</p>
</div>
<div class='div-other'><a id='mulu4622' />
<p class='h4'>德林</p><p>按松江府志德林東甌人至正十三年禪坐上海之柘澤廢寺饑寒弗嬰其心環歲夏五忽語人曰疇能施我一龕九月一日將此色身焚却人未之信至期空鉢囊易薪槱自環趺坐合掌說偈竟火自身起觀者始矍然膜拜云</p>
</div>
<div class='div-other'><a id='mulu4623' />
<p class='h4'>徐澤</p><p>按蘇州府志徐澤字天泉郡人陸氏子學天台教辭鋒辯博音吐如鐘大德中住末定遷北禪尋奉詔住天竺會朝命勘金書藏經居京師與翰林諸老往來倡和有長春雨花等集</p>
</div>
<div class='div-other'><a id='mulu4624' />
<p class='h4'>真淨</p><p>按明高僧傳真淨字如庵雲間華亭姚氏子也母朱氏夢月自海昇墮於懷覺而有娠及誕時瑞光滿室有異僧過指謂其母曰此兒海月法師之再來也九歲依化城寺明靜志法師授法華經歷耳成誦十六得度博究諸乘夙慧頓發乃以性學自許首謁杭之廣福雲夢澤公聞無極度法師化聲大振遂造其室盡得其學元大德間出住海鹽德藏法嗣無極其寺方圮淨竭力扶樹眾散復聚田為豪門所奪復歸不數年翕然成舊式也至治遷松江超果泰定乙丑元相脫驩舉住下竺居七禩講習不倦闢寺前之徑高大其門書佛國山以揭之至順辛未上竺湛堂澄公以老告休舉淨自代先是淨因疾晝寢夢白衣大士持金瓶水灌其口曰汝勿憂非久自愈矣叩以未來休咎示云汝却後二年當避喧大樹之下覺疾果差竊疑避喧樹下非人滅之讖邪及乎澄舉住上竺至見寢堂西有大樹堂匾曰靜處始悟夢之所示由是殫心弘法學者嘗數千指元主慕其道賜佛心弘辯之號及金紋紫伽黎衣淨素簡重有古人風舉止不妄言笑夙興默課法華經寒暑不輟癸酉冬預告終期乃命舟亟歸於受業未幾示疾書偈而逝閱世七十有二坐五十有六夏闍維得舌根頂骨不壞舍利五色</p>
</div>
<div class='div-other'><a id='mulu4625' />
<p class='h4'>至明</p><p>按增集續傳燈錄湖州何山鐵鏡至明禪師福唐長溪黃氏子首謁蓂叟堯於嘉禾天寧雖蒙其策勵未大省發後依偃溪於淨慈俾侍左右朝叅暮叩獲臻智證訪清溪沅於虎丘命司藏典登䨇徑藏叟復俾掌藏至元辛巳何山虛席請師補處移住四明大梅大德庚子何山耆舊合辭上行宣政院延致再住上堂原野秋陰寒螿悉吟楓林落葉片片赤心達磨頂門無骨兒孫海底摸針忽然摸著時如何誰道龍王宮殿深上堂達磨不來東土官路少人行二祖不住西天私酒多人喫何山門前一條大路南來北往知是幾多只是中間一塊石頭未曾有人踏著眾中還有踏著者麼擲下拄杖云看脚下上堂今朝八月二十五記得洞山離查渡落在雲門網子中有屈至今無雪處[監-皿+立]拂子雲門大師來也合喫何山手中棒且道過在什麼處不合鼓弄人家男女上堂著意馳求驢年見面盡情放下瞥爾現前香嚴聞擊竹聲徹見本來面目即不問且道恁麼熱向甚處回避歸堂喫茶去延祐乙卯十一月初五日呼其徒囑以後事索紙大書曰絕羅籠沒回互大海波澄虛空獨露放筆脩然而逝壽八十六</p>
</div>
<div class='div-other'><a id='mulu4626' />
<p class='h4'>悟逸</p><p>按繼燈錄雪峰樵隱悟逸禪師懷安人姓聶氏既為僧不肯局守一隅屢叩名宿後得法於雪峰佛海禪師大德十年郡帥舉住雪峰凡七載退居西庵皇慶三年復奉旨再住賜佛智之號六年謝事泰定二年仍奉旨補前席居七載師三住雪峰百廢俱修大為法門盛事元統二年示寂塔於佛海塔傍</p>
</div>
<div class='div-other'><a id='mulu4627' />
<p class='h4'>自如</p><p>按增集續傳燈錄杭州中天竺一溪自如禪師福建人元兵下江南師年少被遊兵虜至臨安遺之而去富民胡氏收養之令伴其子弟讀書鄉塾師隅立凝神靜聽默識無所失胡氏喜因子之既長命隸里中無相寺為僧叅雲峰於徑山得旨戒檢精嚴法服應器不離體初住浙江萬壽寺後有大家黃氏重師道行常供以伊蒲塞饌一日請歸其家進供逾勤乃開私帑所藏金玉示師欲動其心師歸謂左右曰彼黃氏以帑中寶示我欲誘我死去為其子耳殊不知我視金玉如瓦礫古人墮此轍者頗眾不但為其子為其牛馬者有之我自此其疎黃氏矣天曆初中天竺笑隱奉詔開山大龍翔寺因舉代住中竺者三人御筆點師名宣政院具疏敦請久之化去茶毘靈異頗多</p>
</div>
<div class='div-other'><a id='mulu4628' />
<p class='h4'>了性</p><p>按明高僧傳了性號大林武氏子也宋武公之後以諡為姓少即好學聰敏天啟初依安和尚薙髮登具戒歷諸講席精究三藏後遇真覺國師啟迪厥心既而周遊關陝河洛襄漢訪諸耆德從而學焉如柏林潭關輔懷南陽慈諸公皆以賢首之學著稱一時性悉造其門領其元旨及歸復叅真覺於壟坻乃曰佛法司南其在茲矣乃從真覺至五臺未幾真覺化去遂北遊燕薊晦迹魏闕之下優遊江海之上與世若將相忘成宗徵居萬寧聲價振蕩內外至大間太后刱寺臺山曰普寧延居為第一代師之為人剛毅頗負氣節不能俯仰媚悅於人故足跡不入城隍不謁權貴人或忌之性聞嘗曰予本以一介苾芻蒙天子處之以巨剎惟乃夙夜弘法匪懈圖報國恩不暇餘復何求雖有臧倉毀鬲之言其如青蠅止棘樊耳顧予命之不遭道之不行則納履而去何往而不可也時元世因尊寵西僧其徒眾甚盛出入騎從擬若王公或頂赤毳峩冠岸然自倨天下名德諸師莫不為之致禮摳衣接足丐其按顱摩頂謂之攝受師惟長揖而已顧謂眾曰吾敢慢於人耶吾聞君子愛人以禮何可屈節自取卑辱苟為之屈非諂則佞吾自為道於彼何求識者高尚其義至治改元九月三日示寂塔於竹林之墟諡曰弘教</p>
</div>
<div class='div-other'><a id='mulu4629' />
<p class='h4'>文明</p><p>按紹興府志文明姓婁氏諸暨人母王氏妊時夢神人以白芙蕖授之乃生甫能言見母舉佛號即隨聲和之及長客居山陰靈壁寺窺內典輒嘆曰欲求出世間法非釋氏吾誰依大德九年投其寺僧思窮祝髮明年精進益力一夕集眾謝曰吾將歸矣遂書偈而逝</p>
</div>
<div class='div-other'><a id='mulu4630' />
<p class='h4'>善達</p><p>按增集續傳燈錄杭州徑山本源善達禪師仙居柴氏早年與及庵信行脚誓不歷職往江西見雪嵒於仰山隨眾入室無所省發後歸仙居里人請主多福棄去游湖南主福嚴尋還浙西見徑山雲峰入室有省峰印可之適慧雲虛席命師補處後住保寧淨慈徑山皆有成績可紀師凡住處不設臥榻夜則焚香然燭安坐至旦率以為常又體所稟與人異遇嚴寒則衣絺綌大熱則衣繒絮以餘資建大圓院於東路半山接待雲侶一日自知時至會眾敘平生行脚事畢須臾端坐而寂</p>
</div>
<div class='div-other'><a id='mulu4631' />
<p class='h4'>妙鑅</p><p>按辰州府志妙鑅和尚元大德中自袁州至沅陵風彩神異有度世禁氣之術救疾祈禱皆驗僉謂普庵禪師再來鑅募緣建普恩寺既畢乃服袈裟著芒履遶寺吟三日人莫曉其故至夜投入寺前井中其徒宗寶入井覓之果然後怡溪人報妙鑅之尸在清浪灘寶往視之果然解其袈裟中有頌曰三十三年無道無禪空空盡在水底生蓮遂歸其尸葬焉</p>
</div>
<div class='div-other'><a id='mulu4632' />
<p class='h4'>栯堂益</p><p>按增集續傳燈錄奉化嶽林栯堂益禪師溫州人出世婺之天寧遷薦福後主明之太平升彰聖至嶽林</p>
<p>上堂魯祖面壁麻谷閉門二大老雖與天寧相去數百年今日各與二十拄杖何故譬如油蠟作燈燭不以火點終不明示眾諸子出息不保入息二六時中切莫將身心別處雜用饒你掉臂也是祖師西來意脚尖頭也踢出一員古佛不如無事好臨終遺偈云八十三年什麼巴鼻柏樹成佛虛空落地火葬牙齒數珠不壞舍利瑩然</p>
</div>
<div class='div-other'><a id='mulu4633' />
<p class='h4'>殷震</p><p>按太倉州志殷震崇明西沙人寶慶住持善吟咏大德<span class='corr'>間</span>住崐山州嶽祠年八十五跏趺逝火其屍多光怪</p>
</div>
<div class='div-other'><a id='mulu4634' />
<p class='h4'>寶嚴</p><p>按明高僧傳寶嚴字士威幻堂其號也成紀康氏季子因罹喪亂與弟同薙髮為僧後叅真覺得傳賢首宗旨而嗣其道為人淳朴無偽方寸之地湛如止水值真覺三坐道塲嚴與弟皆從而佐之真覺入滅乃繼其席無何奉詔住普安祐國二寺最久而與大林性公表裏大弘清凉之教至治二年七月入寂世壽五十一建塔於封谷之口</p>
</div>
<div class='div-other'><a id='mulu4635' />
<p class='h4'>自閒</p><p>按增集續傳燈錄金華智者雲屋自閒禪師括蒼葉氏雪堂行和尚乃師之九世諸父也初見荊叟於冷泉次見東叟於淨慈俾掌記撰成道疏云發見精於午夜叟易發為泯師不覺股栗汗下如撤蒙蔀頓見叟垂手處自是韜晦大方累聘悉皆辭焉皇慶壬子十月二十五日與客談笑如常時命侍僧取筆書偈<span class='corr'>已</span>遂終</p>
</div>
<div class='div-other'><a id='mulu4636' />
<p class='h4'>融照</p><p>按明高僧傳融照字慧光世家越之南明早歲受業於華藏刻意修習天台教觀於台之安國山及杭之天竺後從淵叟湛法師居華亭延慶寺力精教乘勤修禪定燃膏繼晷旦夕無間故學由志臻表於叢席職躋眾右四十祀矣名聞京師詔嘉獎賜師號每歲元日率眾修金光明懺祝釐君上說法之外力事懺摩與諸眾生掃除塵翳攝入善根既老而彌勤得其法者三人曰居簡曰宗榘曰宗權皆法門之龍象也</p>
</div>
<div class='div-other'><a id='mulu4637' />
<p class='h4'>行端</p><p>按增集續傳燈錄杭州徑山原叟行端禪師族臨海何氏世為儒家母陳氏能通五經師六歲母教以論語孟子輒能成誦十二從族叔父茂上人得度於餘杭化城院逮受具戒一切文字不由師授自然能通而刻志大法至忘寢食初叅藏叟於徑山叟問汝是甚處人師云台州叟便喝師展坐具叟又喝師收坐具叟云放汝三十棒叅堂去師於言下豁然大悟一日侍次叟云我泉南無僧師云和尚聻叟便棒師接住云莫道無僧好叟頷之即延入侍司叟既告寂至淨慈依石林鞏公處以記室尋以靈隱山水清勝往掛錫焉師嘗自稱寒拾里人橫川在育王以偈拈之有云寥寥天地間只有寒山子師竟不渡江而謁覺庵真於承天復謁雪嵒欽於仰山居三年而嵒逝乃還浙右虎嵒伏時住徑山請師居第一座尋退處楞伽室擬寒山子詩百餘篇皆真乘流注四方衲子多傳誦之大德庚午出世湖之資福名聞京國特旨賜慧文正辯禪師中書省平章政事張閭公任行宣政院使首舉師主中竺復遷居靈隱有旨設水陸齋於金山命師說法竣事入覲於便殿奏對稱旨加賜佛日普照之號陛辭南歸即養高於梁渚西庵至治壬戌徑山虛席三宗四眾相率白於宣政行院請師補處仍闔辭奏請璽書護持師至是凡三被金襴袈裟之賜二十年間足不越閫慕其道者鱗萃至無所容雖素以師道自任者至則氣索意消願就下列師以呵叱怒罵為門弟子慈切之誨以不近人情行天下大公之道賓友相從未嘗譚人間細故舍大法不發一言得宗師體裁具宗師機用紹臨濟正傳為藏叟的子一人而<span class='corr'>已</span>至正辛巳八月四日終於丈室其先五日示微疾越四日沐浴更衣趺坐書偈云本無生死焉有去來冰河焰發銕樹花開投筆垂一足而化龕留七日顏貌如生奉全身塔於寺之後曰寂照庵分爪髮建塔化城幻有庵世壽八十八僧臘七十六</p>
</div>
<div class='div-other'><a id='mulu4638' />
<p class='h4'>優曇</p><p>按鎮江府志優曇丹陽蔣氏子出家廬山東林寺後住丹陽妙果寺至大初詔罷蓮宗曇大懼曰吾承其教將三十載矣而亡於吾之世乎即白佛發誓必復其教於是著蓮宗寶鑑十卷遍證諸方莫能易一字上書仁宗乞復其教允之仍命為教主賜號虎溪尊者所著有叅究調息空觀曰觀一相十念六三昧與寶鑑並行至順初化塔其舍利於從善村賜名覺華而敕揭傒斯為之銘</p>
</div>
<div class='div-other'><a id='mulu4639' />
<p class='h4'>恭都寺</p><p>按增集續傳燈錄恭都寺四明人廉介自持精修梵行日誦法華經因聆鐵鏡上堂遂得心要嘗夜坐有偈云點盡山牕一盞油地爐無火冷啾啾話頭留向明朝舉道者敲鐘又上樓鐵鏡因陞堂特稱賞之臨終無疾更衣坐逝闍維舌根不壞</p>
</div>
<div class='div-other'><a id='mulu4640' />
<p class='h4'>善繼</p><p>按明高僧傳善繼號絕宗越之諸暨婁氏子也母王氏夢神僧授白芙蕖遂姙生即能言或見母舉佛號便能合掌和之稍長從季父於山陰靈祕寺治春秋傳因竊窺佛經乃喟然嘆曰春秋固佳特世法耳莫若求出世法况吾身如泡聚官爵奚為哉於元大德即請於父母師恭和尚祝髮明年進滿分戒尋從天竺大山恢法師習天台教恢公見其慧解卓倫嘗囑曰吾輪下數百人而堪繼大法者惟子耳當自愛勉之會大山遷雲間之延慶即往南竺謁湛堂澄澄一見便問曰入不二門屬何觀善法繼對曰三種觀法對屬三部此文既與止觀同成觀體的是從行澄又問諸經之體為迷為悟繼曰體非迷悟迷悟由人亦顧所詮經旨何如耳澄公喜溢顏色謂眾曰法輪轉於他日將有望於斯子矣俾居第一座澄移上竺玉岡潤補其席亦居第一座天曆乙巳出住良渚香嗣湛堂日講金光明經夜夢四明法智謂曰爾所講之經與吾若合符節自是益加精進至正壬午元臣高納璘請主天台薦福無何遷能仁闡法華妙元文句又釋五章奧義嘗示眾曰吾祖有云止觀一部即法華三昧之筌蹄一乘十觀即法華三昧之正體汝等須解行並馳正助兼運則圓位可登而不負祖師命宗之意也元季會天下大亂遂東還華徑專修淨業繫念彌陀晝夜不輟一日忽告眾曰佛祖弘化貴乎時節因緣緣與時違化將焉托吾將歸矣乃端坐而逝至正丁酉七月二十二日也世壽七十有二僧臘六十有三茶毗舌根不壞塔於靈祕之西得法弟子有靈壽懷古延慶自朋崇壽是乘廣福大彰雷峰淨昱演福如玘報忠嗣璡車溪仁讓香積曇胄若干人</p>
</div>
<div class='div-other'><a id='mulu4641' />
<p class='h4'>長溪</p><p>按鎮江府志長溪不知姓里往來金山多神跡入定天女散花出定龍子擎鉢神異在山頗多元學士虞集有詩送之歸山</p>
</div>
<div class='div-other'><a id='mulu4642' />
<p class='h4'>清茂</p><p>按繼燈錄金陵保寧古林清茂禪師十三歲為僧見老宿舉高庵見僧不會便扭住曰父母生汝身師友成汝志無饑寒之迫無征役之勞於此不堅確精進成辦道業他日有何面目見父母師友乎師聞之不覺涕淚俱下便知有出生死一著子遂叅善知識即便放下身心如是二十年間矻矻孜孜未嘗暫捨後得徹悟出住開元永福保寧諸剎偈云處世行藏各有由老來誰不愛心休為圓鄮嶺先師話來結鄱陽衲子讎跛鼈但隨他逐浪錦鱗終是解吞鉤相逢試把家私展蜜果時懸檗樹頭</p>
<p>按溫州府志古林名清茂樂清林氏子母夢青蓮而孕在襁褓見人輙合掌微笑十歲聞人誦蓮經妙莊嚴王品有感遂辭親出家依國清孤巗啟論經得度後依橫川於鴈山之能仁舉雲門不起一念公案豁然徹悟出世平江之天平遷開元寺依之者眾皇慶元年二年兩奉聖旨開堂壬子有旨賜號佛性禪師七年江南行御史臺請以金陵保寧處師給驛傳以迎開堂說法緇素大會不異勇禪師時尋有旨召之入朝以疾辭不赴</p>
</div>
<div class='div-other'><a id='mulu4643' />
<p class='h4'>希齡</p><p>按浙江通志希齡號大辨契雪巗欽之旨所坐道塲學者奔湊仰山二隆日往朝焉視黃白無殊瓦礫元四帝皆賜號寵之虞集銘其塔</p>
</div>
<div class='div-other'><a id='mulu4644' />
<p class='h4'>德富</p><p>按明高僧傳德富保定易縣謝氏子也年七歲力求出家父母感異夢遂捨入興聖寺依真空和尚薙髮受具戒力究大法一日經行次忽大悟自是名播叢林皇慶初萬山壽和尚奉旨大興水陸齋會請師開堂說法七眾咸集師方陞座說偈忽於座上放大光明遍照空際現諸瑞相良久方隱聞於朝廷賜通辨大師之號併金僧伽黎衣及後示滅有白光頂出照耀四達茶毘得舍利數十顆建塔</p>
</div>
<div class='div-other'><a id='mulu4645' />
<p class='h4'>元智</p><p>按松江府志元智出家朱涇法忍寺皇慶三年開山東林寺延祐中詣都進銅佛像時亢旱奉敕乞雨立應賜號佛日普照大德禪師及金襴伽黎歸寺闡揚宗教遐邇嚮慕延祐七年辭世</p>
</div>
<div class='div-other'><a id='mulu4646' />
<p class='h4'>德謙</p><p>按明高僧傳德謙號福元姓楊氏寧州定平人也幼為勤策嗜誦佛書稍長即遊秦洛汴汝逾河北齊魏燕趙之邦諮訪先德初受般若於邠州寧公習瑞應於原州忠公受幽贊於好畤仙公學圓覺於乾陵一公究唯識俱舍等論於<span class='corr'>陝</span>州頙公聽楞嚴四分律疏於陽夏聞<span class='corr'>公</span>凡六經四論一律皆辭宏旨奧窮三藏之蘊而數公<span class='corr'>並</span>以識法解義聲名遠聞謙皆親熏炙之而必臻其道後至京都受華嚴於大司徒萬安壇主初詔居萬寧寺遷崇思前後十紀道德簡於宸衷流聲揚於海外未嘗以榮顯寵遇改其志嘗曰畦衣之士抗於世表苟不愧於朝聞夕死尚何慕焉自是重居巨剎久佩恩榮唯恬退為高尚乃讓師席於弟子自居幽僻謝絕人事括囊一室以明其明樂其樂處世而遺世者也元延祐四年正月二十有六日示寂帝賜鏹五十緡賻葬敕有司備儀衛旛幢音樂津送茶毘獲舍利數十顆建塔於城之南隅世壽五十有一臘四十有三</p>
</div>
<div class='div-other'><a id='mulu4647' />
<p class='h4'>慕容德</p><p>按保定府志慕容德范陽人年十五禮僧幽邃為師號廣法大師後居興壽院為善惟日不足年七十九遂爾示寂祥雲四現異花散香茶毗翼日收舍利盈掬青黃異色大小殊形</p>
</div>
<div class='div-other'><a id='mulu4648' />
<p class='h4'>紹睿</p><p>按江西通志紹睿古餘千大慈寺僧號思庵少敏愛學詩嘗讀佛書人問之曰能言其心又嘗讀儒書人問之曰能言其氣及長偈句詩文援筆立就元延祐間隨師玉振師至廬山臨川吳澄見而異之後住圓通演教海內叅學甚眾</p>
</div>
<div class='div-other'><a id='mulu4649' />
<p class='h4'>子文</p><p>按明高僧傳明州寶雲寺子文字宗周四明象山人也即北溪聞法師之上足出主寶雲寺淹博教觀律規甚嚴常與人言則蹇訥若不出口至於升座滔滔如建瓴之水莫之禦也臨終時講十六觀經終即欲就座別眾入滅或有啟曰和尚後事未曾分付奈何遽爾告寂耶文曰僧家要行便行莫作俗漢伎倆為兒女計而有後事眾懇益切於是下座復歸方丈一一條畫之即合掌稱西方四聖號囘向發願畢遂入滅闍維獲舍利無數光色燦然異香襲人彌日而止</p>
</div>
<div class='div-other'><a id='mulu4650' />
<p class='h4'>明本</p><p>按繼燈錄杭州天目中峰明本禪師杭之錢塘孫氏子母夢無門開禪師持燈籠至家遂生神儀挺秀具大人相離襁褓便趺坐能言便歌讚梵唄參高峰於死關晝夜精勤困則以頭觸杜一日誦金剛經至荷擔如來處恍然開解遂從高峰薙落時年二十有四也未幾觀流泉有省即詣峰求證峰打趂出既而民間訛傳官選童男女師問忽有人來問和尚討童男女時如何峰曰我但度竹篦子與他師言下洞然徹法源底於是高峰書真贊付師曰我相不思議佛祖莫能視獨許不肖兒得見半邊鼻延祐戊午仁宗皇帝聞而聘之不至製金襴袈裟賜之號曰佛慈圓照廣慧禪師院曰正宗英宗皇帝亦封御香製衣即所居而修敬焉先是駙馬太尉瀋王王墇常使人從師問法意以為未足請於上親往見之請師陞座為眾普說曰大道無為大功不宰大善無跡大位不居一切處海印發光千萬古金枝挺秀訪圓通大士於潮音洞裏買石得雲饒修如意輪期於明慶寺中移花兼蝶至香風奏四天之樂梵音轟大地之雷二千載<span class='corr'>已</span>現國王五百劫常為世主一大藏教隨機轉運百千妙行任意發揮祝萬歲於九重保三韓於上國此是太尉瀋王海印居士尋常行履處只如今日偕行宣政院使平章相國王子從官高登天目下視人寰且佛法相應一句如何指陳匝天匝地祥雲起無古無今瑞氣騰示寂書偈辭眾曰我有一句分付大眾更問如何無本可據置筆安坐而逝</p>
</div>
<div class='div-other'><a id='mulu4651' />
<p class='h4'>大同</p><p>按明高僧傳紹興寶林寺沙門大同字一雲別峰其別號也越之上虞王氏子父友樵母陳氏妊師十月父晝坐堂上忽見龐眉異僧振錫而入父起揖曰和尚何來曰崐崘山竟排闥趨內急追聞房中兒啼聲父笑曰吾兒得非再來者乎師幼俊爽讀書輙會元奧初習辭章翩翩大有可觀於是父以纘承家學屬之母獨嘆曰是子般若種也詎俾纏溺塵勞乎遂命入會稽崇勝寺薙髮聞春谷法師講清凉宗旨郡之景德往依之盡得其傳又謁古懷肇公精四法界觀因春谷移主寶林乃謂師曰子之學精且博矣恐滯心於麤執但益多聞縛於知見誠非見性之本宜潛修而滌之庶為吾宗之幸於是命出錢塘見晦機熙禪師見其揮麈之間師之夙習見聞一時蕩絕惟存孤明耿耿自照如是者閱六寒暑晦機深嘉其志又聞天目中峰法道之盛往參使有終焉之意中峰一日召而勉曰賢首一宗日速而日微矣子之器量足以張之母久滯此特書偈讚清凉像付以遣之師大喜曰吾今始知萬法本乎一心不識孰為禪又孰為教也還寶林復侍春谷且告中峰之意谷隨命分座講雜華經時宋故官徐天祐王易簡相與崇獎聲光煥著郡守范公某憐春谷臘高欲風之讓席乃設伊蒲親與師言師毅然動容曰其所貴乎道者在師弟之分耳分明可以垂訓後學苟乘其耄而攘其位豈人之所為哉明公固愛我使我陷於名義實傷之也范不覺避席謝曰吾師誠非常人豈吾所能知也元延祐初出主蕭山淨土寺次遷景德至元被命住嘉禾之東塔隨改寶林然寶林本清凉國師肄業之地人咸榮師師亦高臥不赴於是郡邑交疏延請再至始投袂而起乃倣終南草堂故事闢幽舍招徠俊乂天下學者莫不擔簦躡屩集其輪下至正初賜佛心慈濟妙辯之號併金襴僧伽衣元臣忠介泰不華守越苦旱力請師禱師熱臂香於元度塔下雨即大澍元季天下兵亂寺災師奮然謀復新之至明太祖御極設無遮大會於鍾山召師入見武樓師時年八十免拜跪次日賜宴禁中事竣賜內庫白金數鎰并珍物榮其歸師生神宇超邁伏犀貫頂身修偉玉立而美談吐如坐王公貴人有排難教門者則法輪滾滾理或不直雖斧鑕在前亦不少挫其氣有以危法加之弗少顧惟誦華嚴經為常課而已不移日其人自斃師每扶植他宗毫無猜忌如斷江恩少林之學者乃薦之主天衣天岸濟台教之徒也挽之住圓通師遊閩時古林茂主福建之保寧而馭下過嚴楚僧無賴者將愬之於公府師偶遇旅邸乃設豐食從容餉之謂曰吾固不識古林聞其為禪林名德若輩將不利之君子以若輩為何如人不若且止若否則恐自罹大咎事遂寢師性至孝恨早喪父每至忌日必流涕不<span class='corr'>已</span>養母純至非惟順色凉溫而<span class='corr'>已</span>必使心餐道味及兦蒸嘗無闕且求名儒撰行實樹石於墓側師持律甚嚴一鉢外無長物惟有書史五千餘卷洪武二年十二月內示微疾次年季春十日登座說法辭眾歸方丈端坐而化世壽八十二僧臘六十有五闍維徵異甚多建塔於竹山所著有天柱稿寶林類編各若干卷嗣法弟子妙心之大衍臯亭之善現高麗之若蘭景德之仁靜姜山之明善延壽之師顗南塔之國琛福城之大慧景福之性澄妙相之道偁法雲之道悅淨土之梵翔寶林之日益等</p>
</div>
<div class='div-other'><a id='mulu4652' />
<p class='h4'>末寧</p><p>按繼燈錄常州龍池一源末寧禪師淮東通州朱氏子世為宦族九歲懇求離俗依利和州廣慧寺出家寺乃州之望剎宋有淮海肇禪師說法度人聲聞當時前一夕寺眾同夢迎淮海次日而師至識者異之受具後徧參諸老皆弗契謁無用於太湖用門庭高峻師方入門即厲聲叱出師作禮於門外合爪而立久之乃許入見用問何處人師曰通州用曰淮海近日盈虛若何師曰沃日滔天不存涓滴用令誦趙州狗子語師立成曰趙州狗子無佛性萬象森羅齊乞命無底籃子盛死蛇多添少減無餘剩用嗒然一笑至治癸亥宜興之龍池請師建立禪林業<span class='corr'>已</span>告就後復擇絕巘作室以居至順庚午出主李山始開法無何遷常之天寧順帝賜號本覺妙明真淨禪師戊子有旨召入覲命說法於龍光殿上大悅賜金襴法衣兼玉環加師號佛心了悟大禪師賜歸未幾奉旨函香至五臺感文殊現祥光五道明年辭歸庚子復為眾所逼出領善權寺壬午謝歸龍池示微疾命弟子裁紙製內外衣且曰吾將逝矣移龕至絕巘所居起浴索筆書偈曰七十八年守拙明明一塲敗闕泥牛海底翻身六月炎炎飛雪書畢側臥而化茶毗有五色光現齒牙舌輪數珠皆不壞舍利無數烟所到處亦纍纍然眾共取之至灰土中掬取淘汰獲者亦眾</p>
</div>
<div class='div-other'><a id='mulu4653' />
<p class='h4'>必才</p><p>按明高僧傳必才字大用姓屈氏台州臨海人父哲明大經為科目之儒母趙氏嗜善崇佛惟謹母娠才十月一夕夢梵僧振錫入堂內覺而生才甫能言輙記孝經一卷七歲善屬句脫口而就聲文諧協宛有思致時有江西瞿法師居越之報恩實剡源暹公諸孫通天台教觀才年十二乃挾冊從之未幾為祝髮進具戒十六出游虎林謁湛堂澄於南竺湛堂與語皆中肯綮即以法器期之命典客司時玉岡潤法師居第一座學者歸之如雲才亦執經入室雖至流金之暑折膠之寒足不踰戶限者十年凡山家之元教觀之要一經指授意釋心融靡不臻其間奧玉岡嘆曰此子非靈山會上業<span class='corr'>已</span>習之烏能至此哉一時儕輩如我庵無絕宗繼皆英聲偉望超出時流至於剖決宗旨議析教章必推才為上首玉岡出主海鹽德藏命才分座講演其辯若雨注河翻縱橫無礙聽者稱之泰定元年玉岡遷演福宣政院請才繼德藏當是時湛堂聲譽喧播中外眾意其必願為其弟子及升座瓣香嗣玉岡君子謂其知義至正二年遷杭之興福三年補演福元臣康里常咨決心要先因寺燼於兵才為次第新之建萬佛閣其高一百三十尺有奇才之為人凝重沈默觀行精勵孜孜修進無斯須懈怠接人以慈誨人無倦門弟子據猊座者百人順帝特賜佛鑑圓照之號一日忽覺頭目岑然即謂眾曰吾緣盡矣乃焚香面西端坐高稱彌陀佛號盡一晝夜又告眾曰汝等勿謂修持無驗吾淨土緣熟三昧現前矣即索浴更衣為書以別相識遂合掌而逝輿龕茶毘有五色光自龕中發火餘不壞者二舌根如紅蓮華齒牙若珂貝舍利滿地眾競取之一時俱盡最後至者乃穴地尺許求之亦有得者塔於寺南閱世六十有八坐五十六夏著述有妙元文句止觀增治助文法華涅槃講義章安荊溪法智禮文詩偈等並行於世</p>
</div></div></div></div>
</div><!-- end of div[@id='body'] -->
</body></html>