<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu1264' />
<div class='div-other'>
<p class='h2'>欽定古今圖書集成博物彙編神異典　第一百八卷目錄</p>
<ul class="">
<li>僧寺部彙考二
<ul class="">
<li>畿輔通志<span class="note-inline">(大興隆寺　大隆福寺　報國寺　鷲峰寺　明因寺　法藏寺　愍忠寺　隆安寺　大功德寺　韋公寺　觀音寺　天寧寺　千佛寺　極樂寺　真覺寺　萬壽寺　雙林寺　慈慧寺　皇姑寺　慈壽寺　法雲寺　碧雲寺　廣濟寺　洪福寺　法華寺　昭化寺　龍興寺　大安寺　普濟寺　觀難寺　智度寺　普壽寺　雲居寺　靈集寺　隆教寺　秋月寺　望海寺　崇慶寺　大覺寺　龍泉寺　鐵瓦寺　沙丘寺　法雲寺　演法寺　白馬寺　稽古寺　雙泉寺　興化寺　保安寺　湧泉寺　玉佛寺　福泉寺　龍興寺　天寧寺　開元寺　舍利寺　極果寺　<span class="corr">勝樂</span>寺　廣勝寺　開化寺　天寧<span class="corr">萬壽</span>寺　開元寺　汎愛寺　金剛寺　保慶寺　泉亭寺　文殊寺　匡教寺　霧覩寺　隆興寺　龍行寺　<span class="corr">壓</span>沙寺　興隆寺　大安寺　白馬寺　石佛寺　福興寺　龍骨寺　興國寺　<span class="corr">閣</span>院寺)</span></li>

<li>山東通者<span class="note-inline">(太平寺　千佛寺　普照寺　靈巖寺　<span class="corr">鬱蔥</span>寺　空<span class="corr">杏</span>寺　興隆寺　靈芝寺　光善寺　普照寺　興化禪寺　大覺禪院　<span class="corr">獨</span>山寺　天寧萬壽禪寺　大覺寺　大雲寺　興國寺　萊山寺)</span></li>

<li>山西通志<span class="note-inline">(<span class="corr">崛崛</span>寺　壽寧寺　崇善寺　延慶寺　永舴寺　寶林禪院　法華寺　童子寺　天龍寺　淨明寺　奉聖寺　華塔寺　崇聖寺　永寧寺　天寧寺　<span class="corr">圓果</span>寺　顯通寺　娑婆寺　壽寧寺　文殊寺　龍泉寺　金閣寺　<span class="corr">圓照</span>寺　塔院寺　廣宗寺　<span class="corr">鳳</span>林寺　普救寺　羅漢寺　凉馬寺　慈氏院　露巖寺　太平興國寺　清凉寺　大雲寺　萬固寺　普救寺　延祚寺　仁壽寺　法雲寺　天<span class="corr">寧</span>寺　太平興國寺　柏塔寺　太子寺　誌公寺　廣教寺　香山寺　大善寺　西福昌寺　東福昌寺　昭遠寺　黃雲寺　百毅寺　昭覺寺　翠巖寺　能仁寺　大雲寺　天宮寺　靈巖寺　<span class="corr">實</span>際寺　太子寺　慈祥寺　溪福院　寶泉寺　江猪寺　石窟十寺　南堂寺　華巖寺　懸空寺　天賜禪林　佛宮寺　大安寺　龍泉寺　<span class="corr">崔家寨</span>寺　<span class="corr">閔</span>子院寺　青蓮寺　崇果寺　金峯寺　石室寺　龍泉寺　靈泉寺　崇安寺　響堂寺)</span></li>
</ul></li>
</ul></div>
<p class='juan'>神異典第一百八卷</p>
<div class='div-other'><a id='mulu1265' />
<p class='h2'>僧寺部彙考二</p>
<div class='div-other'><a id='mulu1266' />
<p class='h3'>畿輔通志</p>
<div class='div-other'><a id='mulu1267' />
<p class='h4'>大興隆寺</p><p>寺俗名雙塔寺在順天府西長安街雙磚塔若長少而肩隨立者其長九級而右其少七級而左九級者額曰特贈光天普照佛日圓明海雲祐聖國師之塔七級者額曰佛日圓照大禪師可菴之靈塔或乃曰地元之舊獄夜多冤苦鬼聲塔以鎮之又曰地唐憫忠寺之墳院二師者憫忠寺一二代祖非矣雙塔寺元慶壽寺也海雲可菴元僧也今僧室中有碑矣燕京編修官王萬慶撰略云今寺尚有海雲可菴二像衣皆團龍魚袋海雲像門弟子劉秉忠贊之按今射所亦慶壽寺址也明成祖初欲為姚少師建第少師固辭居慶壽後更名大興隆寺舊有石刻金章宗飛渡橋飛虹橋六大字嘉靖十七年寺災石刻亦燬二十九年錦衣衛都督陸炳請改大興隆寺址為射所尋以金鼓聲徹大內擬改建元明宮其射所別置于大慈恩寺址在海子橋今廢為廠炳言慈恩亦近禁城請移民兵教塲於安定門外移射所於民兵教塲而興隆故地於以演象良便得旨允行故今人並稱射所演象所云</p>
</div>
<div class='div-other'><a id='mulu1268' />
<p class='h4'>大隆福寺</p><p>寺為明景帝立三世佛三大士處殿二層三層左殿藏經右殿轉輪中經毘盧殿至第五層乃大法堂白石臺欄周圍殿堂上下階陛旋繞牕櫳踐不及地曙不因天蓋取用南內翔鳳等殿石欄干也殿中藻井制本西來八部天龍一華藏界云</p>
</div>
<div class='div-other'><a id='mulu1269' />
<p class='h4'>報國寺</p><p>送客出廣寧門者率置酒報國寺雙松下初入天王殿覩殿墀數株偃蓋顧而喜之既瞻二松所目偃蓋松猶病其翹楚奇情未逮年齒未促逼也左之偃不過簷甃右之偃不俯欄石影無遠移遙枝相及鱗鱗蹲石針針亂棘駭嘆久之松理出蓋藤脛而蔓枝傍引數丈勢不得更前急却而折紆者亦輪轉然無意臻上也被於地則已耳人朱柱支其肘乃得跼蹐行影中僧視客顏定導之上毗盧閣望三殿日光四壇雨色意氣始得揚每日霽樹開風定塵短指盧溝輿騎載負者井井下閣禮觀音僧前通曰窑變也像可尺寶冠綠帔瞑而右倚偃左膝膝承左手手梵字輪植右膝植右肘右腕支頤焉右倚不端坐者晏坐也右肘微瀉者肘屈植也準頰微偏右者支頤也維化身自定故豈意匠所能識所敢欐指禮罷送客別意滿胷奇情滿胷明季都城隍廟有市甚盛今移于寺</p>
</div>
<div class='div-other'><a id='mulu1270' />
<p class='h4'>鷲峯寺</p><p>寺在城隍廟之南齊簷小構者鷲峯寺以旃檀像應化集此緇素瞻禮無虛日寺遂以名像高五尺許寒暑晨昏不一色大抵近沉碧萬曆中慈聖太后始傳以金相傳為栴檀香本似木耳扣之若磬然者濡者石堅者金輕者髹漆柔可受爪者乃木鵠立上視後瞻若仰前瞻若俯衣紋水波骨法見其表左手舒而植右手舒而垂肘掌皆微弓指微張而膚合三十二相中鵝王掌也按瑞像記云釋迦如來初為大子誕七日母摩耶棄世生忉利天佛既成道思念母恩遂升忉利為母說法優填國王欲見無從乃刻栴檀為像目犍連尊者以神力攝三十二匠升忉利天諦觀相好三返乃成及佛返人間王率臣庶自往迎佛此像騰步空中向佛稽首佛為摩頂受記曰我滅度千年汝從震旦利人天像由是閱歷西土一千二百八十五年龜茲六十八年涼州一十四年長安一十七年江左一百七十三年淮安三百一十七年復至江南二十一年北至汴京一百七十七年北至燕京十二年北至上京二十年南還燕京內殿五十四年燕宮火迎還聖安寺十九年元世祖迎入仁智殿十五年遷于萬安寺一百四十餘年以上元學士程鉅夫記復居慶壽寺一百二十餘年明嘉靖戊戌慶壽寺災奉迎鷲峯寺迄天啟丁卯共居八十八年計優闐造像當周穆王辛卯至熹宗丁卯凡一千六百一十餘年</p>
</div>
<div class='div-other'><a id='mulu1271' />
<p class='h4'>明因寺</p><p>京師正陽門外三里河東之明因寺乃行僧樂居之明萬曆二十九年紫柏大師自五臺來夜夢十六僧請挂瓶鉢于寺亭午有負巨軸售者軸十六貫休所畵羅漢也軸軸展視面面若夜請挂瓶鉢者師嘆異購之各係以贊傳寺中今絹素敝墨如脫痕纁黃如現身煙雲中非承日光展視則蒼蒼無所見乃日下視久眩眩目睛勞目前見黑矣無能竟閱十六軸者寺先是有李伯時渡海尊者卷不知何年何人脫賺去存者贗本而僧不知天啟二年董宗伯其昌過此書佛成道記筆秀勁似李北海宗伯三十年前見紫柏此寺中索書成道記尋前諾也今搨石矣置寮左壁</p>
</div>
<div class='div-other'><a id='mulu1272' />
<p class='h4'>法藏寺</p><p>寺有塔高十丈窻面面級盤盤人蟻上而闚觀牕牕方望九門之堞焉牕置一佛佛設一燈凡牕八凡級七凡五十八燈歲上元夜塔遍燈僧遍繞奏樂佛金光明空樂作天上矣寺舊名彌陀金大定中立明景泰二年太監裴善靜修之更曰法藏有祭酒胡濙沙門道孚二碑道孚戒壇第一代戒師世人稱鵝頭祖師也</p>
</div>
<div class='div-other'><a id='mulu1273' />
<p class='h4'>愍忠寺</p><p>唐史稱貞觀十八年太宗以張亮李世勣為行軍大總管詔戰亡士卒遺骸集柳城帝自為文祭之臨哭盡哀抵幽州復作佛寺以資冥福賜名愍忠有高閣著聞故志稱愍忠閣也自貞觀至今九百八十七年寺非復舊高閣者其址三斷碑砌今殿壁間一碑上半斷裂其下段字有淨光寶塔頌有至德二載十月十五日建有叅軍張不矜撰叅軍蘇靈芝書蘇靈芝者李北海自鐫名也文書石不書丹故從左讀夫然寺嘗塔矣一碑下半斷裂其上段字有燕京大憫忠寺觀音地宮舍利函記有金大安十年沙門善製撰一碑全而剝其字殆畫不可讀其年月處又剝字惟有重藏舍利函記采師倫書則塔且舍利矣寺經明正綂七年重修改額崇福有翰林院待詔陳贊碑萬曆三十五年又修有諭德公鼐碑至四十六年鎮江大會和尚開律堂寺中依式說戒受者數百人註菩薩懺未竟而卒於斯時寺幾可復興之而中廢註未竟者亦不復傳今無閣無塔無舍利寺直僅存</p>
</div>
<div class='div-other'><a id='mulu1274' />
<p class='h4'>隆安寺</p><p>天順間廢寺也萬曆己酉僧翠林自蜀來覩寺荒圮憫嘆彌日乃製巨鐵索與韋馱共鎖項曝烈日中而韋馱汗出於面珠珠下滴金錢大集佛殿得更新殿後堂三楹曰淨土社堂列龕五十三結僧念佛六時觀想六時稱號其稱號也為哀曼聲一字數轉千號半百刻淵淵悠悠如大江海波也林曰稱佛名號聲促則觀想不備聲舒則有昏雜心者首座端聽乃可識之戒尺及其頂堂廣縱五丈磚方以尺火道旋其下罏牕外四端日燄煤三百觔堂溫始滿溫周晝夜而冷定又新煤矣以燠念佛者曰地炕也歲元旦設果餌享佛盤千數費各一金此千金矣曰千盤會也林歿乃罷其後一閣則崇禎元年僧大為立者都城諸寺僧律隆安為尢肅一在香河縣治東置僧會司於內</p>
</div>
<div class='div-other'><a id='mulu1275' />
<p class='h4'>大功德寺</p><p>寺在府西三十里舊名護聖寺宣德間重建改今名車駕省斂因駐蹕焉景物略曰道西堤行湖光中至青龍橋湖則窮已行左右水田至玉泉山山則出<span class='corr'>已</span>際湖山而剎者功德寺寺今一搭閒地也存者門耳門外二三古木各三四十圍根半肘土外喝蔭者坐差差如几如凳如養和滑其上膚及骨蟲鼠穴其下亦滑垤壤巒如不知幾十國蟻古幹支日老葉鼓風兩側偃柏不成蓋陰亦助其響傍地餘水田僧無寺業農事破屋數楹供一木球施以丹堊李西涯記云寺故金護聖寺寺七殿殿九楹楹以金地彩其上宣德中板菴禪師重建也師能役木球大如斗轉輪行馳登下委折如目脛具逢人躍躍如稽首叩師曰入某侯門則入募金若干曰入某戚里則入募金若干宣宗召入命為木球使者賜金錢遂建巨剎曰功德寺時臨幸焉</p>
</div>
<div class='div-other'><a id='mulu1276' />
<p class='h4'>韋公寺</p><p>寺在左安門外二里正德時常侍韋霦建貲竭不能竟詔水衡佐焉賜額弘善寺寺東行三折有堂堂三折有亭亭後假山亭前深溪溪里許蘆荻滿中可舟爾而無舟寺無香火田地以果實歲樹周帀層列可千萬數寺南觀音閣蘋婆一株高五六丈花時鮮紅新綠五六丈皆花葉光實時早秋果著日色燄燄於春花時實成而葉竭矣但見垂累紫白丸丸五六丈也寺內二西府海棠樹二尋左右列遊者左右目其盛年年次第之花不敢懈寺後五里柰子樹歲柰花開柰旁人家擔負几案酒殽具以待遊者賃賣旬日卒歲為業樹旁枝低亞入樹中曠然容十數席花陰暗日花光明之看花日暮多就宿韋公寺者海棠蘋婆柰子色二紅白花淡蕊濃柎長多態海棠紅於蘋婆蘋婆紅於柰子也崇禎己巳柰于樹兵薪之矣</p>
</div>
<div class='div-other'><a id='mulu1277' />
<p class='h4'>觀音寺</p><p>景物略曰杭州上天竺觀音大士古像晉天福年僧道翊見瑞光發澗得奇木以刻也後漢乾祐年僧從勳自洛陽奉佛舍利安大士頂妙相既備晝而白光宋建炎四年兀术入臨安高宗遜於海兀术聞知像緣遂與玉帛圖籍盡航而北僧智完率徒以從至燕舍都城西南五里之玉河鄉建寺奉之此觀音寺也天順壬午土人權五脩之成化丁酉僧德顯又脩之因得石土中金大定十七年刻載天會七年梁王徒像甚悉今寺所奉乃又非晉像豈天興初曾顛沛於兵抑至正末復崎嶇而北也寺有成化二十三年學士陳敏政碑至今遊杭天竺者僧仍指大士曰晉像不知徙此已四百八十二年矣</p>
</div>
<div class='div-other'><a id='mulu1278' />
<p class='h4'>天寧寺</p><p>景物略曰釋迦舍利珠八斛四斗其三之一住人間也阿育王置塔八萬四千東震旦得塔十九其粒不可得計也康僧會懇佛七日得七曇榮懇之自三粒至三百粒隋文帝遇阿羅漢授舍利一裹與法師曇遷數之數多數少莫能定迺七寶函致雍岐等三十州州各一塔天寧寺塔其一也塔高十三尋四周綴鐸以萬計風定風作音無斷際寺僧云音斂則光見或歲一見或數歲一見嘉靖庚戌三月廿八夕婁東王世貞宿寺中微雨簌簌塔鐸忽斂他聲作於下耔耔然類蛩鼓翼者視相輪表青白光晶熒大如五㪷甕上下閃歘間一射人衣亦青白色可炊黍時乃定則鐸聲發他耔耔聲息也塔倒影在大士殿日方中闔殿中門日入門罅塔全影倒現石上昔人云影從罅入空中物則旁礙礙則影束影束則倒段成式云海水倒翻故耳然是舍利珠影也珠光上聚攝入塔影影入隙光光則倒受倒者光中塔影非此塔影也今懸鏡中像過傍鏡其物正倒也陽燧倒影者日光倒入也又光從上來層十三具光一再傳物體則小也佛光日也舍利珠光月也光色青白每見以夜及晦及雨也佛光恆在人目體陰避光日中見影門隙今穿竹至丈承目指空方晝見星也塔前一幢隋開皇中立書體遒美楊升菴云最似歐褚筆法寺在唐開元名天王寺正統始名天寧或曰京師古幽州也隋所建塔藏舍利者幽之弘業也幽今無弘業天寧之先又不為弘業意者志軼之志軼之安知弘業不為天寧也一在保定縣東門外古剎置僧會司於內</p>
</div>
<div class='div-other'><a id='mulu1279' />
<p class='h4'>千佛寺</p><p>景物略曰山之青積空色也山之紫日色秋色暮色山之綠草樹色山之時白時蒼雲煙色也山自無色而有所自為色者光五彙焉九華頂也頂於盤山之麓一峰出雲凝然而動勢聳然而媚容下有寺曰千佛唐開元寺也今頹矣佛殿歲愁風雨房僧日泣竈烟客無所坐坐山門看九華頂則去寺後半里一石米粉色縱二丈廣丈有五尺曰搖動石試一人悄然推之颭颭動眾則不動試作語曰我其搖則不動初動看日影移處知之次看石知動也然石根山連纖璺焉寺無山田僧得目眚方人就治輙脫然愈香火以之僧所取礪若砧者斷唐人詩碑字碌碌然而時貴詩碑輩立儼如字波捺無損者寺而北半里感化寺金人碑完好矣番字如篆符乃不可識其歲月</p>
</div>
<div class='div-other'><a id='mulu1280' />
<p class='h4'>極樂寺</p><p>高梁橋水來西山澗中去此入玉河辭山而平未到城而淨兩水夾一堤柳四行夾水高梁堤上柳高十丈拂堤下水尚可餘四五尺岸北數十里大抵皆別業僧寺低昂疎簇綠樹漸遠青青漠漠間以水田界界如雲脚下空距橋可三里為極樂寺址寺天啟初年猶未燬也門外古柳殿前古松寺左國花堂牡丹西山入座澗水入廚萬曆四十年間士大夫多暇數游寺輪蹄無虛日堂軒無虛處袁中郎黃思立云小似錢塘西湖然</p>
</div>
<div class='div-other'><a id='mulu1281' />
<p class='h4'>真覺寺</p><p>明成祖時西番板的達來貢金佛五軀金剛寶座規式詔封大國師賜金印建寺居之寺賜名真覺成化九年詔寺準中印度式建寶座累石臺五丈藏級於壁左右蝸旋而上頂平為臺列塔五各二丈塔刻梵像梵字梵寶梵華中塔刻兩足跡他跡陷下廓摹耳此隆起紋螺若相抵蹲是由趾著跡湧步著蓮生燈燈燄就月滿露升法界藏身斯不誣焉塔前有成化御製碑曰寺址土沃而廣泉流而清寺外石橋望去繞繞長堤高柳夏繞翠雲秋晚春初繞金色界</p>
</div>
<div class='div-other'><a id='mulu1282' />
<p class='h4'>萬壽寺</p><p>寺在西直門外七里廣源閘之西萬曆五年時物力有餘民<span class='corr'>已</span>悅豫太監馮保奉命大作雖大作役不踰時公私若無聞知中大延壽殿五楹旁羅漢殿各九楹後藏經閣高廣如中殿左右韋馱達摩殿各三楹如中傍殿方丈後輦石出土為山所取土處為三池山上三大士殿各一三池共一亭僧云萬曆十六年上幸寺尚食此亭也山後圃百畝圃蔬彌望種蒔採掇晨數十僧寺成賜名萬壽寺之碑大學士張居正奉詔撰先是成祖鑄大銅鐘侈弇齊適舒而遠聞內外書華嚴八十一卷銑於間書金剛般若二十二分字則鑄于點畫波㮈楚楚如碾如刻復如書楷其筆法必沈度宋克也向藏漢經廠於是勅懸寺日供六僧擊之每擊八十一卷三十二分字字皆聲是一擊竟華嚴一轉般若一轉矣天啟年中鐘不復擊置地上古色沈綠端然遠山</p>
</div>
<div class='div-other'><a id='mulu1283' />
<p class='h4'>雙林寺</p><p>萬曆四年西竺南印土僧左吉古魯東入中國初息天寧寺後過阜城門外二里溝見一松盤復趺坐其下默持陀羅尼呪匝月不食不動僧耳環手鉢紅罽衣蒼紫面而虬鬈古達摩相也畢長侍奏之賜織金禪衣賜日齋萬僧賜酥燃燈賜松地居焉賜寺名西域雙林寺聞禪二性宗相宗學二見地行地經二論部律部法二攝義折義攝受義者示現哀憫折服義者示現忿怒二義一義也忍與不忍為根慈亦大慈之賊其為梵相獰異正爾低眉垂手矣寺殿所供折法中三大士西番變相也相皆躶而跣有冠有裳有金瓔珞犼象獅各出其座下中金色勇猛丈夫也五佛冠上坐下二趺而坐左右各藍色三目彩眉耳旁二面頂纍二首乃髻首三項腰各周以髑髏而帶以蛇左喙鼻耳角牛也三十二臂一十六足中二手交把髑髏半額而鏟取其腦其三十手所執械號者旗旛鼓鈴焉禦者牌金火輪焉縛者繩擊者棰杵殺者刀叉鎗劒鈇鉞弓矢焉其所執殘身頭手足肉骨血淋淋皆新其有陳者髑髏也足左踏皆若鳳右踏皆若馬各有人金冠合掌腰腹承之其一人兩手拍捧而悲也右魔王鬼神像也其耳環一十八臂而四足手二交而托十四仰而托托皆葛巴剌碗左之碗盛菩薩右盛虎獅象駝犀海馬三色焉葛巴剌碗者解頂顱骨而金絡瓣稜尖如蓮房也足踏人四色前仰後伏之殿壁所徧繪亦十方如來示現忿怒尊者像也有韉人革其面爪趾宛然者有倒絡人首而為纓蹬髑髏口而為鐙者有載人面首若獵而狐兔雉纍者有尸三刃穿有戟三首貫者有方噉人半身而披髮垂於吻者其計令瞻而眾怖思而猛省歟忿怒變像烏斯藏每貢之曰馬哈剌佛寺後一土山山前一塔傍皆朱櫻實時火齊靺鞨的的灼灼繞塔懷山寺東興教寺成化二十一年建以居大興法王結幹領占者西昭應宮元至元建也龜蛇兆焉正德八年脩蛇復馴出赤質黑章金文爛然大學士費宏碑文記之西又二里三虎橋亦曰神虎橋橋四石虎萬曆中其一虎夜逸曉得之田間北去橋一里不更返也</p>
</div>
<div class='div-other'><a id='mulu1284' />
<p class='h4'>慈慧寺</p><p>萬曆己丑黃輝入詞林其詞翰見天下其友楚僧愚菴自蜀弘法北上曰京城內外巨剎四事之奉甲東土而釋子問法至者無弛擔所乃募建寺檀施半出宮中壬寅寺成賜名慈慧安像安藏安十方僧單十方僧供而愚菴居處其中若客然陶祭酒望齡乃撰寺碑輝乃書寺周帀列大樹牆百堵亂砌石曰虎皮牆隨其奇角塊塊礧礧龍鱗虎斑寺後有閣供栴檀佛輝手定坯範鑄成居然瑞像也蜘蛛塔碑甘井碑金剛塔碑皆南充書</p>
</div>
<div class='div-other'><a id='mulu1285' />
<p class='h4'>皇姑寺</p><p>皇姑寺明英宗復辟建也正統八年駕出紫荊關親征也先陝西呂尼迎駕諫行曰不利上怒叱武士交捶尼趺坐以逝及蒙塵於外數數見尼娓娓有所說時時授上餅餌駕返居南宮數數見尼娓娓有所說復辟後詔封皇姑建寺賜額曰順天保明寺或曰隱也如云明保天順焉後殿祀姑肉身趺坐愁容一媼也萬曆初年像未飾以金頂猶熱耳姑著繡帽製自宮中殿懸天順手勅三道廊繪己巳北征之圖今寺尼皆髮裹巾緇方袍男子揖</p>
</div>
<div class='div-other'><a id='mulu1286' />
<p class='h4'>慈壽寺</p><p>萬曆丙子慈聖皇太后卜地阜成門外八里建寺焉寺成賜名慈壽勅大學士張居正撰碑時瑞蓮產於慈寧新宮命閣臣申時行許國王錫爵賦之碑勒寺左寺坯杇丹漆與梵色界諸天與龍鬼神諸部爭幻麗特許中外臣庶畏愛仰瞻有末安壽塔塔十三級崔巍雲中</p>
</div>
<div class='div-other'><a id='mulu1287' />
<p class='h4'>法雲寺</p><p>過金山口二十里一石山鬅鬙然審視疊千百石小峰為之如筍張篝石根土被千年雨溜洗去骨稜稜不相揜藉小峰屏簇一尊峰刺入空際者妙高峰峰下法雲寺寺有雙泉鳴於左右寺門內甃為方塘殿倚石石根兩泉源出西泉出經茶竈繞中霤東泉出經飯竈繞外垣匯於方塘所謂香水<span class='corr'>已</span>金章宗設六院遊覽此其一院草際斷碑香水院三字存焉塘之紅蓮花相傳<span class='corr'>已</span>久而偃松蔭數畝久過之二銀杏大數十圍久又過之計寺為院時松已森森銀杏<span class='corr'>已</span>皤皤矣章宗云春水秋山無日不往也一在昌平州桃村元至正年建一在昌平州南邵村明永樂年建宣德年重脩</p>
</div>
<div class='div-other'><a id='mulu1288' />
<p class='h4'>碧雲寺</p><p>景物略曰天巧不受人分人工不受天分雲山一簇惟鈌略荒寒結茅數椽宜耳東西佛土有滿月蓮花境界備諸莊嚴比丘僧尼優婆男女發願願生而碧雲寺僧不事往生也住是界中矣然西山林泉之致到此失厥高深寺從列槐深逕崔巍數百石級欄其三門入門迴廊納陛圍繡步玉目營營不捨廊足滑滑不支階降陛戺六讚繞廂六稽首殿三網拱丹丹瑣圍青青四闔八牖廡承廊巡甍不屑雕而髹之以金罨畵金上日月飛光其有暈藹壁不屑畵而隆窪之以塑橋孔洞陰諸天鬼神其有窟宅矣殿後端正一閣金色四合黛漆時施僧秋盆桂周乎閣爐香交桂鐙光交月香光園滿人在月輪鐘磬吉祥捧號繽紛左側有泉屋之納以方池吐以螭脣並泉為洞砌方丈耳洞其名洞前而亭對者亦亭肅如賓主填荷池伐竹苑所落成也螭脣施泉既給僧廚迴向殿前方池朱魚紅酣綠沉餌之則爭泉去乎寺乃聲呦呦越澗而奔焉寺二元碑一至順二年立一元綂三年立白石黑章碑俚不文而石文也元耶阿立吉建為菴正德十一年改為寺飾於天啟三年土之人曰于公寺</p>
</div>
<div class='div-other'><a id='mulu1289' />
<p class='h4'>廣濟寺</p><p>寺在寶坻縣西街置僧會司於內前殿係金建結構奇巧人莫擬其制其三大士暨環侍諸天神貌古雅不類近代粧脫內有靈碑後閣高數十尺登對崆峒諸山巒歷歷在目</p>
</div>
<div class='div-other'><a id='mulu1290' />
<p class='h4'>洪福寺</p><p>寺在寶坻縣平正橋西北古剎也層閣高聳虬松遠蔭渠水經其前晴秋澄霽之際一望葱青人多遊覽焉</p>
</div>
<div class='div-other'><a id='mulu1291' />
<p class='h4'>法華寺</p><p>寺在昌平州治東北四十里銀山鐵壁之麓即大延聖寺乃近京名剎金天會三年建明正統十二年重脩領七十二菴為唐鄧隱峰藏脩處</p>
</div>
<div class='div-other'><a id='mulu1292' />
<p class='h4'>昭化寺</p><p>寺在昌平州南五十里玉泉山即玉泉垂蚪處山麓泉石清潔可愛</p>
</div>
<div class='div-other'><a id='mulu1293' />
<p class='h4'>龍興寺</p><p>寺在順義縣一在密雲縣後唐時建元大安重脩又大德丁酉重脩俗名鎚塔寺明洪武十六年置僧會司於內</p>
</div>
<div class='div-other'><a id='mulu1294' />
<p class='h4'>大安寺</p><p>寺舊名白猿院在密雲縣東北五十里北齊五年建金承安四年重脩</p>
</div>
<div class='div-other'><a id='mulu1295' />
<p class='h4'>普濟寺</p><p>寺在密雲縣東北八十里天統五年建清寧二年重脩內有顯公和尚祠一在霸州東門外元至正二年建置僧正司於內</p>
</div>
<div class='div-other'><a id='mulu1296' />
<p class='h4'>觀雞寺</p><p>寺在密雲縣東北一百八十里霧靈山下有觀雞仙人蹟一在豐潤縣北四十里陳功山大安九年建</p>
</div>
<div class='div-other'><a id='mulu1297' />
<p class='h4'>智度寺</p><p>寺在涿州雲居寺前內有浮圖高二十餘丈周圍三十步一臺高二丈廣百五十步初創於唐碑刻存載</p>
</div>
<div class='div-other'><a id='mulu1298' />
<p class='h4'>普壽寺</p><p>寺在涿州東三里外一名清凉寺內有浮圖高七八丈又一臺高二丈餘周迴幾二百步東南起一臺上有觀音閣州人燕餞處景物佳勝涿之盛槩也舊迎春於此</p>
</div>
<div class='div-other'><a id='mulu1299' />
<p class='h4'>雲居寺</p><p>寺在房山縣小西天石經山下南麓即西天寺塔下有石經窟其後則香樹林</p>
</div>
<div class='div-other'><a id='mulu1300' />
<p class='h4'>靈集寺</p><p>寺在文安縣莊頭村內有浴佛菴藏經閣後有漢古檜二株</p>
</div>
<div class='div-other'><a id='mulu1301' />
<p class='h4'>隆教寺</p><p>寺在永平府城南一里明洪武初僧吉岩建規模壯麗為北平第一名剎焉今設僧綱司於內</p>
</div>
<div class='div-other'><a id='mulu1302' />
<p class='h4'>秋月寺</p><p>寺在撫寧縣北天馬山上明嘉靖年建山無泉邑人楊爾祚創僧舍鑿井得泉有三魚純白立石紀之</p>
</div>
<div class='div-other'><a id='mulu1303' />
<p class='h4'>望海寺</p><p>寺在撫寧縣東北五十里是山崖傍石壁上鑿佛像三尊</p>
</div>
<div class='div-other'><a id='mulu1304' />
<p class='h4'>崇慶寺</p><p>寺在保定府北關外古木葱鬱游僧雲集唄誦聲聞數里為郡第一禪林</p>
</div>
<div class='div-other'><a id='mulu1305' />
<p class='h4'>大覺寺</p><p>寺在滿城縣北金天會中僧圓宗刱為庵奉養其母至大定間世宗之亞母拓大之為功德院明洪武初更新之易名曰寺置僧會司於內</p>
</div>
<div class='div-other'><a id='mulu1306' />
<p class='h4'>龍泉寺</p><p>寺在滿城縣東故老相傳建自隋唐四無牆垣古木森列後有雞距泉右有紅花泉上通一畝泉河水環繞可為遊賞地</p>
</div>
<div class='div-other'><a id='mulu1307' />
<p class='h4'>鐵瓦寺</p><p>寺在定興縣南四十里明正德九年僧高德真建屋瓦羅漢皆鐵冶故名</p>
</div>
<div class='div-other'><a id='mulu1308' />
<p class='h4'>沙丘寺</p><p>寺在定興縣石柱村明天啟六年地震柱頂上石落地一夜完好如初人皆以為神力</p>
</div>
<div class='div-other'><a id='mulu1309' />
<p class='h4'>法雲寺</p><p>寺在完縣城內東北隅城垣圍遶古木森列西臨蓮池幽靜絕塵</p>
</div>
<div class='div-other'><a id='mulu1310' />
<p class='h4'>演法寺</p><p>寺在完縣西寺北有大悲山層巒聳翠南有筆架山青峰插天建道塲規模壯麗寺外泉潺潺石峽關鎖為西山第一叢林</p>
</div>
<div class='div-other'><a id='mulu1311' />
<p class='h4'>白馬寺</p><p>寺在完縣東八里創建無攷相傳重葺時得斷碣謂劉氏希金造塔之區塔亦不復存又隋孔德紹有遊北平白馬寺詩云白雲起梁棟丹霞映棋櫨今幾二千年矣</p>
</div>
<div class='div-other'><a id='mulu1312' />
<p class='h4'>稽古寺</p><p>寺在完縣西十六里唐開元中安國矦陳思傑因三藏法師元奘葬母骨於此因建寺名寄骨寺後有三藏舍利塔明天順間重修易名稽古寺</p>
</div>
<div class='div-other'><a id='mulu1313' />
<p class='h4'>雙泉寺</p><p>寺在完縣小黃峪村週圍山列如屏寺畔雙泉噴湧故名創建無攷明嘉靖年重修</p>
</div>
<div class='div-other'><a id='mulu1314' />
<p class='h4'>興化寺</p><p>寺在深澤縣署西創建無攷碑記稱係六祖曹溪道塲唐開元十八年脩宋崇寧二年明正統弘治正德嘉靖年間相繼重脩置僧會司於內</p>
</div>
<div class='div-other'><a id='mulu1315' />
<p class='h4'>保安寺</p><p>寺在新安縣六里邨隆慶元年脩內有浮圖創建無攷嘉靖重建高十數丈闊數十武巍然層峩稱巨觀焉</p>
</div>
<div class='div-other'><a id='mulu1316' />
<p class='h4'>湧泉寺</p><p>寺一在大直沽一在小直沽明成祖渡此宣宗征樂安州渡此錫金幡二</p>
</div>
<div class='div-other'><a id='mulu1317' />
<p class='h4'>玉佛寺</p><p>寺在慶雲縣內有玉彌勒二像法相莊嚴一為北齊天保八年造一為武平六年造</p>
</div>
<div class='div-other'><a id='mulu1318' />
<p class='h4'>福泉寺</p><p>寺在鹽山縣東南一里許明洪武間建置僧會司於內寺前有井甘而冽故名</p>
</div>
<div class='div-other'><a id='mulu1319' />
<p class='h4'>龍興寺</p><p>寺在真定府治東隋開皇六年建初為龍藏寺創建之日天降異香恆山<span class='corr'>刺</span>史鄂國公王孝僊有碑記宋開寶四年重建後有大悲閣內鑄銅佛像高與閣等宋太祖曾幸之繪像於閣西元大德五年重脩明萬曆四年重脩大悲閣置僧綱司於內</p>
</div>
<div class='div-other'><a id='mulu1320' />
<p class='h4'>天寧寺</p><p>寺在府治東唐咸通初建前有木塔九層明天啟二年賜額</p>
</div>
<div class='div-other'><a id='mulu1321' />
<p class='h4'>開元寺</p><p>寺一名解慧寺在府治南有磚塔魏興和二年建唐乾寧五年重脩寺中銅鐘聲洪亮可聞十里許制亦迥異葢數千載物也僧遞司之鐘聲早晚與譙鼓相應</p>
</div>
<div class='div-other'><a id='mulu1322' />
<p class='h4'>舍利寺</p><p>寺在府治西北唐開元葬金牛禪師舍利於塔下明太祖成祖相繼命江夏侯取二萬餘粒成祖仍命新其殿塔</p>
</div>
<div class='div-other'><a id='mulu1323' />
<p class='h4'>極果寺</p><p>寺在欒城縣城內明弘治中建寺有古槐高數丈約三四百年物</p>
</div>
<div class='div-other'><a id='mulu1324' />
<p class='h4'>勝樂寺</p><p>寺在欒城縣東西陳村內有立石佛像三尊相傳為自來者明洪武中建</p>
</div>
<div class='div-other'><a id='mulu1325' />
<p class='h4'>廣勝寺</p><p>寺在欒城縣北溜村橋內有藏經等閣外有磚塔四五足供游賞</p>
</div>
<div class='div-other'><a id='mulu1326' />
<p class='h4'>開化寺</p><p>寺在元氏縣城西南隅始於隋唐盛於宋元明弘永景順間頻有脩葺正德間復脩有浮圖二勢若參天置僧會司於內</p>
</div>
<div class='div-other'><a id='mulu1327' />
<p class='h4'>天寧萬壽寺</p><p>寺在平山縣覺山宋元豐元年建寺有靈蛇一名大青一名小青相傳為龍種宋時禱雨有應一封福應侯一封利澤侯至今種類不絕居八角龍井中夏秋時出與僧人牀榻相接習以為常旱則禱之</p>
</div>
<div class='div-other'><a id='mulu1328' />
<p class='h4'>開元寺</p><p>寺在順德府治東北隅唐開元中建元世祖兩幸於此建大聖塔有萬安師者能使甘泉出涸井斗米飽萬人後有詔大聖塔賜名圓照置僧綱司於內</p>
</div>
<div class='div-other'><a id='mulu1329' />
<p class='h4'>汎愛寺</p><p>寺在沙河縣西北唐時建置僧會司於內大雄殿西柏樹上曾有鳳凰來巢有碑記</p>
</div>
<div class='div-other'><a id='mulu1330' />
<p class='h4'>金剛寺</p><p>寺在南和縣東三十里有石金剛像元至正間建</p>
</div>
<div class='div-other'><a id='mulu1331' />
<p class='h4'>保慶寺</p><p>寺在廣平府治東南明洪武五年重脩考唐郡人司空曙有遊保慶寺詩知始建<span class='corr'>已</span>甚久矣置僧綱司於內</p>
</div>
<div class='div-other'><a id='mulu1332' />
<p class='h4'>泉亭寺</p><p>寺在臨洺鎮西五里鎮城掘井必三丈乃及泉惟寺中地掘二尺即有水內有蓮池水泉常溢中建小閣相傳為趙王香火院古井尚存明天啟間洺紳李養冲重脩</p>
</div>
<div class='div-other'><a id='mulu1333' />
<p class='h4'>文殊寺</p><p>寺在肥鄉縣治西南隅元泰定壬戌歲建明萬曆初邑人李朝陽募銅萬斤鑄立佛於羅漢殿前高二丈五尺議者遂謂邑之文運衰息由此為崇聚訟五十年不息今遷移城北</p>
</div>
<div class='div-other'><a id='mulu1334' />
<p class='h4'>匡教寺</p><p>寺在成安縣南二里許曹溪二祖慧可說法處隋開皇中築臺明嘉靖萬曆崇禎間屢有增脩</p>
</div>
<div class='div-other'><a id='mulu1335' />
<p class='h4'>霧覩寺</p><p>寺在成安縣東北十八里有古塔唐天寶間建明永樂間僧海亮正德間僧元方嘉靖間僧明鳳各重脩</p>
</div>
<div class='div-other'><a id='mulu1336' />
<p class='h4'>隆興寺</p><p>寺在清河縣西南相傳隋時建舊有古塔在寺東宋太祖微時嘗醉臥塔下塔影週迴蔭之老僧意其非常人因追至城西為獻茶遂號茶店及登極後重脩梵宇極其弘麗歲久圮廢今前殿背負壁有白石佛一尊高九尺鏤刻精工背後刻唐大曆十年造東有定光佛墓相傳佛藏舍利於此宋吳浚勒小偈記之尚存書法遒勁有二王筆意明萬曆二十三年知縣陳緒增脩白衣閣一座方丈五間置僧會司於內</p>
</div>
<div class='div-other'><a id='mulu1337' />
<p class='h4'>龍行寺</p><p>寺在清河縣謝罏集相傳定光佛葬於其內又明武宗遊幸所憩因名</p>
</div>
<div class='div-other'><a id='mulu1338' />
<p class='h4'>壓沙寺</p><p>寺在大名舊府城始建莫考中有梨千樹魏韓公留守大名每花時輒造樹下遊賞因命僧創亭花間曰雪香亭</p>
</div>
<div class='div-other'><a id='mulu1339' />
<p class='h4'>興隆寺</p><p>寺在舊府城始建莫考佛殿西楹下有魏宮彈碁局猶文帝時故款也</p>
</div>
<div class='div-other'><a id='mulu1340' />
<p class='h4'>大安寺</p><p>寺在舊府城宋時建東壁畵真宗幸大名時儀衛鹵簿旗物及扈從百官首列寇萊公</p>
</div>
<div class='div-other'><a id='mulu1341' />
<p class='h4'>白馬寺</p><p>寺在大名縣城內西南隅宋徽宗崇寧中有佛放毫光數十丈前白馬駕寶車因勅僧了雲士人唐富等三千餘人建寺名曰白馬寺作浮圖五層極土木之盛金泰和間重脩後毀於兵明萬曆間邑人張自西重葺</p>
</div>
<div class='div-other'><a id='mulu1342' />
<p class='h4'>石佛寺</p><p>寺在魏縣東南沙口村有石佛像碑刻甚古剝落不可讀惟天保元年十二月數字書法遒勁按天保乃北齊高洋紀年也</p>
</div>
<div class='div-other'><a id='mulu1343' />
<p class='h4'>福興寺</p><p>寺在東明縣東北十五里梁貞明三年建寺僧猶藏梁時三寶銅印背刻梁貞明三年明成化間重脩</p>
</div>
<div class='div-other'><a id='mulu1344' />
<p class='h4'>龍骨寺</p><p>寺在東明縣南二十里楊望營前相傳舊為清淨菴金冠李道姑住持道姑江南人美姿容有求聘者輒暴死遂出家雲遊至此寓焉宋真宗謁泰山見而悅之納為妃後誕仁宗乃改庵為龍骨寺碑刻尚存</p>
</div>
<div class='div-other'><a id='mulu1345' />
<p class='h4'>興國寺</p><p>寺在長垣縣南十里司家坡宋時建至和元年太尉陳堯佐待制范諷登臨經閣有詩宋縣尹錢某刻石今土人掘地得之</p>
</div>
<div class='div-other'><a id='mulu1346' />
<p class='h4'>閣院寺</p><p>寺在宣府廣昌漢時建唐尉遲恭重脩相傳寺鐘係飛來者</p>
</div></div>
<div class='div-other'><a id='mulu1347' />
<p class='h3'>山東通志</p>
<div class='div-other'><a id='mulu1348' />
<p class='h4'>太平寺</p><p>寺在濟南府城西門內寺前有孝感泉匯而為池環遶寺內出達北渚明正德間重脩</p>
</div>
<div class='div-other'><a id='mulu1349' />
<p class='h4'>千佛寺</p><p>寺在府城南門外歷山上更名興國寺隋開皇間鐫佛像於山陰隨石作形明成化四年重脩一云唐貞觀間建</p>
</div>
<div class='div-other'><a id='mulu1350' />
<p class='h4'>普照寺</p><p>寺在淄川縣治東內有石佛高二丈四尺磚塔甚高大今殘缺</p>
</div>
<div class='div-other'><a id='mulu1351' />
<p class='h4'>靈巗寺</p><p>寺在長清縣方山上相傳佛圖澄卓錫之地法定禪師所創有甘露雙鶴等六泉拂日巗鐵袈裟辟支塔十里松前代題咏頗多</p>
</div>
<div class='div-other'><a id='mulu1352' />
<p class='h4'>鬱蔥寺</p><p>寺在肥城縣西十里鬱蔥山下舊名半山寺宋真宗東封幸寺更今名</p>
</div>
<div class='div-other'><a id='mulu1353' />
<p class='h4'>空杏寺</p><p>寺在肥城縣義陽社其杏無核因名</p>
</div>
<div class='div-other'><a id='mulu1354' />
<p class='h4'>興隆寺</p><p>寺在兗州府治東北按本寺舊名普樂隋文帝仁壽二年建宋太平興國七年改為興隆有王禹偁記</p>
</div>
<div class='div-other'><a id='mulu1355' />
<p class='h4'>靈芝寺</p><p>寺在滕縣薛山下俗以薛為雪元碑云周唐奉旨存留是唐以前有之</p>
</div>
<div class='div-other'><a id='mulu1356' />
<p class='h4'>光善寺</p><p>寺在金鄉縣治東有塔九級</p>
</div>
<div class='div-other'><a id='mulu1357' />
<p class='h4'>普照寺</p><p>寺在單縣五老坊金明昌間古淵禪師所刱元季兵燹無復存者明洪武中重建宣德初繼脩御賜大藏經加以璽書嘉靖五年移建新城西北隅濟寧州治西北亦有普照寺</p>
</div>
<div class='div-other'><a id='mulu1358' />
<p class='h4'>興化禪寺</p><p>寺在曹州南五十里左山上隋仁壽間建號法源寺有左山塔藏定光佛舍利宋慶曆中塔壞守臣任中師奉旨重脩詔賜塔名寶乘</p>
</div>
<div class='div-other'><a id='mulu1359' />
<p class='h4'>大覺禪院</p><p>院在嘉祥縣南三十里大鼎山陽舊號長壽院旁列林巒下瞰黃流古有明覺禪師卓錫於此金大定初賜今額</p>
</div>
<div class='div-other'><a id='mulu1360' />
<p class='h4'>獨山寺</p><p>寺在鉅野縣南三十里創始未詳崖上有古碑未能登視</p>
</div>
<div class='div-other'><a id='mulu1361' />
<p class='h4'>天寧萬壽禪寺</p><p>寺在沂州治西南金初改為普照寺相傳王右軍故宅寺前有曬書臺澤筆池寺後有祠塑右軍像金皇綂四年陶仲汝尚記集唐柳公權書賜紫傳法僧覺立石</p>
</div>
<div class='div-other'><a id='mulu1362' />
<p class='h4'>大覺寺</p><p>寺在東昌府高唐州治東南唐創元延祐間脩明永樂丁酉成祖曾駐蹕於此召問僧玉巗大喜賜神僧傳己亥仁宗在春宮時復幸寺賜道春寶鏹見碑記寺塔甚壯凡十三級高三十六丈</p>
</div>
<div class='div-other'><a id='mulu1363' />
<p class='h4'>大雲寺</p><p>寺在夏津縣城東二十里唐時建元末傾圮明宣德正統成化相繼修置門樓殿閣宏偉壯麗</p>
</div>
<div class='div-other'><a id='mulu1364' />
<p class='h4'>興國寺</p><p>寺在青州府臨淄縣西後趙石虎建始名廣化寺有石塔七級宋增為十二級元末寺毀於兵明天順二年重修更名興國</p>
</div>
<div class='div-other'><a id='mulu1365' />
<p class='h4'>萊山寺</p><p>寺在登州府黃縣萊山之曲峰巒秀爽松柏蓊鬱山腰有仙人洞下有石井荷花池泉水自湧四時不涸</p>
</div></div>
<div class='div-other'><a id='mulu1366' />
<p class='h3'>山西通志</p>
<div class='div-other'><a id='mulu1367' />
<p class='h4'>崛崛寺</p><p>一在太原府城西北四十里呼延村唐貞元年建宋治平元年賜額明洪武間重修晉王李克用焚香題名曾為刻石一在城南稍東二里</p>
</div>
<div class='div-other'><a id='mulu1368' />
<p class='h4'>壽寧寺</p><p>寺在察院西宋大中祥符年建有真宗御製碑字多剝落俗呼打鐘寺</p>
</div>
<div class='div-other'><a id='mulu1369' />
<p class='h4'>崇善寺</p><p>寺在城東南隅明洪武初建置僧綱司初名白馬寺改為宗善寺僧不能久居後風水家增一山字為崇善今二額俱存雄麗宏闕為城寺冠俗呼為新寺</p>
</div>
<div class='div-other'><a id='mulu1370' />
<p class='h4'>延慶寺</p><p>寺在城東門外地勢爽塏修置清幽冠蓋多遊賞其中時稱勝境</p>
</div>
<div class='div-other'><a id='mulu1371' />
<p class='h4'>未祚寺</p><p>寺在城東南巽峯上並建二塔高入雲霄為晉奇觀萬曆年建起自堪輿家言謂塔巽峯則文運興勝建後連三科兩庠中五人或七人或十人其兆足徵也俗為雙塔寺</p>
</div>
<div class='div-other'><a id='mulu1372' />
<p class='h4'>寶林禪院</p><p>院在羅公墳東松柏交加景致清幽</p>
</div>
<div class='div-other'><a id='mulu1373' />
<p class='h4'>法華寺</p><p>寺在太原縣西十五里北齊天保年建賜額開化後鑿石通蹊依山刻佛像隋仁壽初建佛閣改額淨明唐武德年復改為開化宋淳化年修釋迦如來舍利二塔元末燬明洪武十八年晉恭王重建有五代蘇禹珪王好古所撰碑劉智遠立石</p>
</div>
<div class='div-other'><a id='mulu1374' />
<p class='h4'>童子寺</p><p>寺在太原縣西十里北齊天保年建時有二童子見於山又有大石若世尊像遂鐫為佛因名童子寺前建石塔後鑿石室二金天輔年兵燬明嘉靖初重建</p>
</div>
<div class='div-other'><a id='mulu1375' />
<p class='h4'>天龍寺</p><p>寺在太原縣西南六十里王索西都北齊皇建年建內有石室二十四龕石佛四尊及隋開皇間碑刻石室銘寺東一里鑿壁為池有天龍廟五代開運年修有李宣碑記金天會年廢元至正年重修明洪武年併山巖寺入焉正德初建高閣以庇石佛嘉靖間于西巖鑿石洞可避兵</p>
</div>
<div class='div-other'><a id='mulu1376' />
<p class='h4'>淨明寺</p><p>寺在太原縣北二里古城中隋仁壽年建額曰惠明宋太宗時塔壞光見詔復建熙寧年修有呂惠卿撰碑元末廢明洪武十八年重建歸併顯光等二寺正德年重修</p>
</div>
<div class='div-other'><a id='mulu1377' />
<p class='h4'>奉聖寺</p><p>寺在太原縣晉祠南唐武德五年鄂國公尉遲恭建高祖賜額十方奉聖禪寺金貞祐年兵燬元初重建至正年火明洪武年併明月龍福二寺入焉先是縉紳大夫來修祠事者多止於此有唐李德裕為張弘靖祭叔虞文</p>
</div>
<div class='div-other'><a id='mulu1378' />
<p class='h4'>華塔寺</p><p>寺在太原縣西三里安仁鄉唐貞觀年建內有無垢淨光佛舍利塔天寶年修宋熙寧年重修元至正間塔燬明洪武年重建併明仙定慧明秀流福四寺入焉</p>
</div>
<div class='div-other'><a id='mulu1379' />
<p class='h4'>崇聖寺</p><p>寺在太原縣十里汾河西宋太平興國四年太宗征劉繼元毀太原城置平晉縣于汾東建佛寺于駐蹕之所賜號平晉一名回鑾真宗大中祥符改額崇聖神宗熙寧年汾水衝壞元豐己未詔重建立碑韓絳撰文明弘治年沒于汾鄉民復于故址建殿焉</p>
</div>
<div class='div-other'><a id='mulu1380' />
<p class='h4'>永寧寺</p><p>寺在交城縣西北二十里石壁山建於元魏之延興二年太和年間修有甘露之應唐貞元十一年修復降甘露賜名石壁永寧寺元和七年甘露又降賜名龍山石壁永寧禪寺明永樂年累修併千佛寺入焉</p>
</div>
<div class='div-other'><a id='mulu1381' />
<p class='h4'>天寧寺</p><p>寺在平定州下城南宮宋熙寧年建後徽宗賜名天寧萬壽禪林勅太師蔡京書額內雙塔對峙高十餘丈有知平定州軍事高權雙塔記有大悲閣元呂思誠記明弘治年修延定之記嘉靖年修郗元溟記</p>
</div>
<div class='div-other'><a id='mulu1382' />
<p class='h4'>圓果寺</p><p>寺在代州東北隅隋開皇年建內磚塔高一百二十尺宋楊延昭嘗射三矢其上今不存明洪武併洪福弘濟資聖興國青龍打地七寺入焉置僧正司</p>
</div>
<div class='div-other'><a id='mulu1383' />
<p class='h4'>顯通寺</p><p>寺在五臺縣東北一百二十里五臺山古名大孚靈鷲寺漢明帝時滕蘭西至見此山乃文殊住處兼有佛舍利奏帝建寺滕以形若天竺靈鷲寺依山名帝以始信佛化乃加大孚二字大孚弘信也後魏孝文帝再建環匝鷲峰置十二院前有襍花園故亦名花園寺至唐太宗重修則天以新譯華嚴經中載此山名改稱大華嚴寺觀國師於中造疏至明太祖勅重建感通神應自昔未有故賜額大顯通寺</p>
</div>
<div class='div-other'><a id='mulu1384' />
<p class='h4'>娑婆寺</p><p>寺在五臺縣西南三十里北齊釋元頤築庵於此誦華嚴有婦人攜子數來聽經頤疑之婦即知曰師莫疑我娑婆乃龍母也因聞法得悟我將脫此類矣頤曰孰當信汝耶婦指龍池曰我之真悟無生者此之深陂湧成高阜言訖隨手而起即成高阜龍亦化去因名其阜曰龍宮聖堆頤於此建寺因名娑婆</p>
</div>
<div class='div-other'><a id='mulu1385' />
<p class='h4'>壽寧寺</p><p>寺在五臺縣古名王子焚身寺北齊第三子自識宿命厭塵勞於此燃身供聖菩薩現形火光中內侍劉謙之回奏帝悼之勅建寺</p>
</div>
<div class='div-other'><a id='mulu1386' />
<p class='h4'>文殊寺</p><p>寺在五臺縣即菩薩頂真容院唐僧法雲自建殿堂擬塑聖像有塑士安生不知何來請言聖儀容曰大聖德相我何能言相與懇禱求現聖容七日忽光中見文殊像遂圖模塑成因名</p>
</div>
<div class='div-other'><a id='mulu1387' />
<p class='h4'>龍泉寺</p><p>寺在五臺縣臺東南舊路嶺宋建明嘉靖初羣盜縱橫行者憚之有馬大士者不知何來依止廢寺遇賊即殺羣盜乃絕道路復通往來無阻馬公將卒以山門托燕京大智宗主以慈惠及物山之野民靡然從化即為盜者皆願施重修其寺</p>
</div>
<div class='div-other'><a id='mulu1388' />
<p class='h4'>金閣寺</p><p>寺在五臺縣南臺西北嶺畔昔人見金閣浮空因名</p>
</div>
<div class='div-other'><a id='mulu1389' />
<p class='h4'>圓照寺</p><p>寺在五臺縣顯通之左古稱普寧寺明永樂初印土僧室利沙者來此土詔入大善殿坐論稱旨封圓覺妙應輔國光範大善國師賜金印旌幢遣送臺山寓寺</p>
</div>
<div class='div-other'><a id='mulu1390' />
<p class='h4'>塔院寺</p><p>寺在五臺縣顯通之南五峰之中有阿育王所置佛舍利塔及文殊髮塔因為名殿中有轉輪藏放藏經於中明永樂五年勅太監楊昇重修大塔始建寺萬曆間太后勅太監范江李友重建恢巍壯麗冠於諸寺</p>
</div>
<div class='div-other'><a id='mulu1391' />
<p class='h4'>廣宗寺</p><p>寺在五臺縣鷲峰南半麓明正德初遣太監韋敏建寺鑄銅為瓦今名銅瓦寺</p>
</div>
<div class='div-other'><a id='mulu1392' />
<p class='h4'>鳳林寺</p><p>寺在五臺縣明嘉靖間徹天和尚築庵嘗有賊盜至見二虎據門賊乃革惡呼為二虎禪師萬曆初道聞於上改建其寺額曰鳳林</p>
</div>
<div class='div-other'><a id='mulu1393' />
<p class='h4'>普救寺</p><p>寺在平陽府襄陵縣東南火尖山之巔唐廣德二年賜額上建浮圖乃慈濟得道之處今多碑</p>
</div>
<div class='div-other'><a id='mulu1394' />
<p class='h4'>羅漢寺</p><p>寺在洪洞縣西二里孝思坊晉永和二年建又名西藍寺積年被汾水浸塌今改徙近城寺名仍舊宋元明多名人題味</p>
</div>
<div class='div-other'><a id='mulu1395' />
<p class='h4'>凉馬寺</p><p>寺在太平縣東南二十五里即晉獻公九層臺遺址</p>
</div>
<div class='div-other'><a id='mulu1396' />
<p class='h4'>慈氏院</p><p>院在太平縣南王村內有轉輪藏一座佛經甚多一綂志作慈氏寺</p>
</div>
<div class='div-other'><a id='mulu1397' />
<p class='h4'>露巖寺</p><p>寺在岳陽縣北五十里鳳凰山上其山有風洞六月凝冰焉</p>
</div>
<div class='div-other'><a id='mulu1398' />
<p class='h4'>太平興國寺</p><p>寺在翼城縣西門外唐貞元三年建初名慶國寺宋太平興國年間勅賜今名內有十二院曰天王曰北羅漢曰西羅漢曰南羅漢曰華嚴曰藏經曰上生曰觀音曰文殊曰慈氏曰鐘樓曰大雄殿今所存者惟大雄與華嚴藏經數處耳明洪武間置僧會司弘治年重修</p>
</div>
<div class='div-other'><a id='mulu1399' />
<p class='h4'>清凉寺</p><p>寺在靈石縣小水鎮東山上寺在萬山環抱之中莊嚴宏麗為梵宮勝境</p>
</div>
<div class='div-other'><a id='mulu1400' />
<p class='h4'>大雲寺</p><p>寺在靈石縣冷泉鎮寺鎖重關之中雲山疊複幽麗可棲騷人每棲止焉</p>
</div>
<div class='div-other'><a id='mulu1401' />
<p class='h4'>萬固寺</p><p>寺在蒲州東南十五里中條山麓唐大中八年建初名建元後改今<span class='corr'>額</span>明洪武間併白石讚嘆竹溪雲葢淨土五寺入焉多題味</p>
</div>
<div class='div-other'><a id='mulu1402' />
<p class='h4'>普救寺</p><p>寺在蒲州東五里舊名西永清院五代漢乾祐元年招討使郭威督諸軍討河東叛賊李守貞周歲城未下召院僧善問之對曰將軍若發善心城必克矣威折箭為誓翊日城破不戮一人遂改曰普救寺後併廣化旌動藏海乾明四寺入焉有狀元呂柟詩</p>
</div>
<div class='div-other'><a id='mulu1403' />
<p class='h4'>延祚寺</p><p>寺在臨晉縣南七十里宮殿僧眾較諸處最雄元至元十一年建</p>
</div>
<div class='div-other'><a id='mulu1404' />
<p class='h4'>仁壽寺</p><p>寺在猗氏縣城東北二里峨眉南麓金貞元三年勅建有浮圖大佛閣舊名壽聖寺明洪武初併洪福千佛廣福壽聖聖安慈氏寶泉七寺入焉</p>
</div>
<div class='div-other'><a id='mulu1405' />
<p class='h4'>法雲寺</p><p>寺在萬泉縣孤山絕頂天將大雨雲起山巔元泰定元年建又法寶寺在趙村靈慧寺在吳薛村</p>
</div>
<div class='div-other'><a id='mulu1406' />
<p class='h4'>天寧寺</p><p>寺在解州西三十里中條陰宋元祐三年建元至治三年修寺右有羅漢祠後有閣其殿宇僧舍百有餘間紅臉溝泉自寺後東偏流繞而北四圍皆古柏東西南北十五里望之鬱然為一方之勝</p>
</div>
<div class='div-other'><a id='mulu1407' />
<p class='h4'>太平興國寺</p><p>寺在安邑縣治東北宋嘉祐八年建明洪武間置僧會司寺後塔十三級高三百六十尺上有黃白寶瓶世傳出魯班手嘉靖乙卯地震塔崩裂尺餘後又震復合亦神物也</p>
</div>
<div class='div-other'><a id='mulu1408' />
<p class='h4'>柏塔寺</p><p>寺在夏縣南吳村柏塔山柏樹鬱蒼滿山望之如塔為邑勝景</p>
</div>
<div class='div-other'><a id='mulu1409' />
<p class='h4'>太子寺</p><p>寺在聞喜縣東關漢武帝夢金人西來抱兒授帝帝驚寤報生太子遂命卜地築壇揚旛建廟至明帝復夢金人挾弓持矢求寸土為居時佛始入中土因更廟為寺曰太子寺唐貞元六年重建名福田寺明洪武間改額太子寺置僧會司</p>
</div>
<div class='div-other'><a id='mulu1410' />
<p class='h4'>誌公寺</p><p>寺在聞喜縣丘村今名黃花洞寺有古石佛碑刻記母丘氏僧四十人按隋書五行志梁天監三年武帝講經重修殿沙門誌公忽然起舞歌樂須臾悲泣賦五言詩人以為侯景之識豈誌公避亂而住錫於此耶又母丘儉之族避難而多為僧耶又侯村有梁武帝廟豈誌公念舊君而廟之此耶萬曆年孝子呂辛陵住此歲久傾圮功德寺僧人大智重修嘗閉關靜修於此</p>
</div>
<div class='div-other'><a id='mulu1411' />
<p class='h4'>廣教寺</p><p>寺在聞喜縣南二十里寺頭村俗名沙渠寺相傳唐太宗屯兵乏糧鐵牛寺僧智旻以砂鍋煑飯餉之後勅建寺報之併鐵牛寺入焉</p>
</div>
<div class='div-other'><a id='mulu1412' />
<p class='h4'>香山寺</p><p>寺在聞喜縣東南五里官莊嶺巔明萬曆三十二年建相傳為唐裴晉公還帶處上有晉公祠文昌閣土塔三座為本縣之文峰</p>
</div>
<div class='div-other'><a id='mulu1413' />
<p class='h4'>大善寺</p><p>寺在稷山縣高渠村元勅修內古柏一株大至七度蔭可畝許欲伐輙有龍蛇雷雨之變梁綱有存恆記</p>
</div>
<div class='div-other'><a id='mulu1414' />
<p class='h4'>西福昌寺</p><p>寺在霍州宣化坊唐貞觀四年勅尉遲恭監建名普濟寺宋太平興國三年改今額元大德七年地震傾圮延祐三年僧聚成重修明洪武十五年設僧正司併東福昌寺入焉有唐許敬宗記</p>
</div>
<div class='div-other'><a id='mulu1415' />
<p class='h4'>東福昌寺</p><p>寺在霍州西福昌寺東唐貞觀四年僧清宜奉勅建後地震傾<span class='corr'>圮</span>元延祐六年僧圓琳重建後改霍山驛明洪武十八年僧賢仁奉勘合仍建寺有碑記今改為祝聖寺</p>
</div>
<div class='div-other'><a id='mulu1416' />
<p class='h4'>昭遠寺</p><p>寺在鄉寧縣南一里唐龍朔三年建明洪武間置僧會司萬曆十八年重修內有古柏旁有白雲洞多名人題味</p>
</div>
<div class='div-other'><a id='mulu1417' />
<p class='h4'>黃雲寺</p><p>寺在隰州土同里山高萬丈內有仙人石棋一盤又鄉寧寺在州北一百五十里張果老嘗遊焉</p>
</div>
<div class='div-other'><a id='mulu1418' />
<p class='h4'>百穀寺</p><p>寺在潞安府百穀山北齊武平四年建明萬曆時知縣方有度重修山徑崎嶇檜柏森列士大夫多登覽</p>
</div>
<div class='div-other'><a id='mulu1419' />
<p class='h4'>昭覺寺</p><p>寺在城內西南隅後唐明宗天成九年建有僧綱司規模宏麗後有圓通閣貯藏經有名人題味</p>
</div>
<div class='div-other'><a id='mulu1420' />
<p class='h4'>翠巖寺</p><p>寺在西隅松樹千章蔚然深秀寺裹松內地僻幽偏望之有如翠屏插漢又翠雲寺在佛耳山</p>
</div>
<div class='div-other'><a id='mulu1421' />
<p class='h4'>能仁寺</p><p>寺在長子縣西門外百步許相傳宋建隆二年取靈空山先師龍池水於此禱之得雨因立先師堂以祀之端拱二年賜額靈空聖壽院後改承天寺又改今名明洪武十五年置僧會司併福昌吉塔二寺入焉</p>
</div>
<div class='div-other'><a id='mulu1422' />
<p class='h4'>大雲寺</p><p>寺在平順縣石灰龍耳山下每遇天陰此寺雲盛雨遂沛然故名宋建隆九年建</p>
</div>
<div class='div-other'><a id='mulu1423' />
<p class='h4'>天宮寺</p><p>寺在汾州府董寺里為隋唐以來一大叢林太平里之法興寺池定里之馬鳴寺皆其下院</p>
</div>
<div class='div-other'><a id='mulu1424' />
<p class='h4'>靈巖寺</p><p>寺在城東北二十五里小相西隋唐以來代為修飾弘麗壯觀為郡名寺焉</p>
</div>
<div class='div-other'><a id='mulu1425' />
<p class='h4'>實際寺</p><p>寺在城北二十里狄谷里之北山巖際樓閣懸構水竹穿繞谷中之寺此為最勝</p>
</div>
<div class='div-other'><a id='mulu1426' />
<p class='h4'>太子寺</p><p>寺在平遙縣內敬義坊隋開皇間建名寶昌寺後改名修念中有淨梵王太子像氣韻如生世傳安生所塑實為真容會唐武宗大毀佛寺有穎上人者以像匿南河壖坎崖至大中復興其宇以置像始名曰太子寺明洪武間置僧會司併集福小太子寺入焉</p>
</div>
<div class='div-other'><a id='mulu1427' />
<p class='h4'>慈祥寺</p><p>寺在平遙縣東十五里唐肅宗建內有鏡臺高三百尺又崇壽寺在城內東南隅</p>
</div>
<div class='div-other'><a id='mulu1428' />
<p class='h4'>洪福院</p><p>院在石樓縣南關宋慶曆年建面對翠金山內有古鐵佛牡丹數本</p>
</div>
<div class='div-other'><a id='mulu1429' />
<p class='h4'>寶泉寺</p><p>寺在永寧州治北山頂有泉山下有田雖經霜不凍多至成熟故名</p>
</div>
<div class='div-other'><a id='mulu1430' />
<p class='h4'>江猪寺</p><p>寺在永寧州治西寺後有石窑內懸一石名猪寺下有潭水故名</p>
</div>
<div class='div-other'><a id='mulu1431' />
<p class='h4'>石窟十寺</p><p>寺在大同府治三十里元魏建始神瑞終正光歷百年而工始完其寺一同昇二靈光三鎮國四護國五崇福六童子七能仁八華嚴九天宮十兜率內有元載所修石佛十二龕</p>
</div>
<div class='div-other'><a id='mulu1432' />
<p class='h4'>南堂寺</p><p>寺在府治東南一名永寧寺元魏建內有金王像高一丈八尺外有九級浮圖高九十餘丈上剎復高十丈鈴鐸聲聞十里</p>
</div>
<div class='div-other'><a id='mulu1433' />
<p class='h4'>華巖寺</p><p>寺二一在府治西門內遼建內有南北閣東西廊北閣下銅石像數尊中石神主五男三女二銅神主六男四女二內一銅人袞冕帝王之像垂足而坐餘皆巾幘常服危坐相傳乃遼帝后真形也重熙七年建薄伽教藏於正殿東南明洪武三年改正殿為大有倉二十四年即教藏置僧綱司而寺復立焉一在府治東南亦遼建洪武年重修</p>
</div>
<div class='div-other'><a id='mulu1434' />
<p class='h4'>懸空寺</p><p>寺在渾源州南磁窑口內石壁如削鑿竅插梁結構於數十仞之上飛閣相通下臨無地遊者股栗寺創於元時近僧增三殿稱奇觀焉</p>
</div>
<div class='div-other'><a id='mulu1435' />
<p class='h4'>天賜禪林</p><p>禪林在渾源州今名雲峰寺在城南淘沙村天賜溝北崖上嵌空構宇纍石為牆前有松林若障</p>
</div>
<div class='div-other'><a id='mulu1436' />
<p class='h4'>佛宮寺</p><p>寺在應州治西南隅初名寶宮寺五代晉天福間建遼清寧二年重建金明昌四年重修明洪武間置僧正司併王法寺入焉有木塔五層額書釋迦塔高三十<span class='corr'>六</span>丈周圍如之</p>
</div>
<div class='div-other'><a id='mulu1437' />
<p class='h4'>大安寺</p><p>寺在應州南崔家莊元皇慶四年建有碧峰獨峰和尚二塔有明洪武中御賜碧峰詩刻於石及金華宋濂所撰塔銘俱在山門內</p>
</div>
<div class='div-other'><a id='mulu1438' />
<p class='h4'>龍泉寺</p><p>寺在馬邑縣西北十里司馬泊西清流四繞狀如辟雍每至夜風恬水靜月出東山徘徊斗牛影落地間光搖梵宇瑩然可觀往來士大夫多遊玩題味有元好問詩</p>
</div>
<div class='div-other'><a id='mulu1439' />
<p class='h4'>崔家寨寺</p><p>寺在蔚州西二十里內有鐵羅漢五百</p>
</div>
<div class='div-other'><a id='mulu1440' />
<p class='h4'>閔子院寺</p><p>寺在廣昌縣治北唐尉遲恭重修鐘樓一座相傳係飛來不關造作未知是否考之碑記漢創建唐重修其殿宇恢宏高聳朴素渾堅內有僧會司</p>
</div>
<div class='div-other'><a id='mulu1441' />
<p class='h4'>青蓮寺</p><p>寺在澤州東南三十里硤石山上舊志北齊時建在宋名幅嚴寺後改今額寺西有擲筆臺下有嵌巖長丈餘廣倍之夏秋發暴雨中滹若雷鳴焉</p>
</div>
<div class='div-other'><a id='mulu1442' />
<p class='h4'>崇果寺</p><p>寺在高平縣大成街舊為隆教寺宋太平興國二年勅改為崇果院元至元六年又建帝師殿明洪武間修置僧會司山門有閣登眺其上遊仙米尖諸嶺悉出簷下一綂志作崇果院</p>
</div>
<div class='div-other'><a id='mulu1443' />
<p class='h4'>金峰寺</p><p>寺在高平縣西遊人題味甚多又崇壽寺在鐘樓巷法雲寺在韓王山定林寺在米山鎮龍泉寺在縣西北三十里俱稱名勝</p>
</div>
<div class='div-other'><a id='mulu1444' />
<p class='h4'>石室寺</p><p>寺在高平縣北三十里伐石成龕因山作障左藩畢振姬嘗棲息於此著有文集</p>
</div>
<div class='div-other'><a id='mulu1445' />
<p class='h4'>龍泉寺</p><p>寺在陽城縣東二十五里龍泉之側舊志一名會海寺肇自唐乾寧元年世傳其地有白兔含經之異此創建之由也初為郭峪院後勅賜今額內舊有鳳尾竹竹在泉上每清夜無風竹葉自響若金玉聲時人謂之會海竹風云</p>
</div>
<div class='div-other'><a id='mulu1446' />
<p class='h4'>靈泉寺</p><p>寺在陽城縣西四十里舊志其地多山東西環繞寺居其中山間小松不勝株計每清夜皎月東出寺中立視惟見月在青松之間及曉月既西墜從而視之亦在松梢之上故謂之夜松含月焉</p>
</div>
<div class='div-other'><a id='mulu1447' />
<p class='h4'>崇安寺</p><p>寺在陵川縣西南隅臥龍岡上左有石勒墓世傳寺之大殿即勒之塚也傍墓其疑塚耳唐初為丈八寺宋太平興國元年賜今額明洪武間置僧會司內有三大閣各高數仞凌空拂靄屹然為邑之巨觀焉</p>
</div>
<div class='div-other'><a id='mulu1448' />
<p class='h4'>響堂寺</p><p>寺在遼州榆社縣西南七里舊志紫金山下有石洞內有石佛千數入洞聽金石聲響空谷相應因名</p>
</div></div></div></div>
</div><!-- end of div[@id='body'] -->
</body></html>