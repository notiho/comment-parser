<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu2460' />
<div class='div-other'><a id='mulu2461' />
<div class='div-other'>
<p class='h2'>欽定古今圖書集成博物彙編神異典　第一百二十卷目錄</p>
<ul class="">
<li>塔部彙考一
<ul class="">
<li>佛國記<span class="note-inline">(毗舍離國塔　摩竭提國塔　師子國塔)</span></li>

<li>梁書<span class="note-inline">(扶南國傳)</span></li>

<li>魏書<span class="note-inline">(釋老志　小月氐國傳)</span></li>

<li>水經注<span class="note-inline">(皇舅寺浮圖)</span></li>

<li>洛陽伽藍記<span class="note-inline">(那竭國浮圖　永寧寺浮圖　雀離浮圖)</span></li>

<li>大唐西域記<span class="note-inline">(縛喝國塔　迦畢試國塔　那揭羅曷國塔　健馱邏國塔　烏<span class="corr">仗</span>那國塔　鉢露羅國塔　僧訶補羅國塔　呾叉始羅國塔　迦涇彌羅國塔　<span class="corr">覩</span>貨邏國塔　摩揭陀國塔　至那<span class="corr">僕</span>底國塔　屈露多國塔　設多<span class="corr">圖</span>盧國塔　秣菟羅國塔　薩他泥溼伐羅國塔　窣祿勤那國塔　瞿毗霜那國塔　堊醯掣呾邏國塔　毗羅刪挐國塔　劫比他國塔　羯若鞠闍國塔　阿踰陀國塔　阿耶穆佉國塔　鉢邏那伽國塔　鞞索迦國塔　室羅伐悉底國塔　劫比羅伐窣堵國塔　藍摩國塔)</span></li>
</ul></li>
</ul></div>
<p class='juan'>神異典第一百二十卷</p>
<div class='div-other'><a id='mulu2462' />
<p class='h2'>塔部彙考一</p>
<div class='div-other'><a id='mulu2463' />
<p class='h3'>佛國記</p>
<div class='div-other'><a id='mulu2464' />
<p class='h4'>毗舍離國塔</p><p>毗舍離國城北大林重閣精舍佛住處其城裏本菴婆羅女家為佛起塔今現在城南三里道西菴婆羅女以圍施佛作佛住處佛將般泥洹與諸弟子出毗舍離城西門廻身右轉顧看毗舍離城告諸弟子是吾最後所行處後人于此處起塔</p>
<p>毗舍離城西北三里有塔名放弓仗以名此者恆水上流有一國王王小夫人生一肉胎大夫人妬之言汝生不祥之徵即盛以木函擲恆水中不流有國王遊觀見水上木函開看見千小兒端正殊特王即取養之遂便長大甚勇健所往征伐無不摧伏次伐父王本國王大愁憂小夫人問王何故愁憂王曰彼國王有千子勇健無比欲來伐吾國是以愁耳小夫人言王勿愁憂但于城東作高樓賊來時置我樓上則我能却之王如其言至賊到時小夫人于樓上語賊言汝是我子何故作反逆事賊曰汝是何人云是我母小夫人曰汝等若不信者盡仰向張口小夫人即以兩手搆兩乳乳各作五百道墮千子口中賊知是我母即放弓仗二父王于是思惟皆得辟支佛二辟支佛塔猶在後世尊成道告諸弟子是吾昔時放弓仗處後人得知于此立塔故以名焉千小兒者即賢劫千佛是也</p>
</div>
<div class='div-other'><a id='mulu2465' />
<p class='h4'>摩竭提國塔</p><p>摩竭提國阿育王壞七塔作八萬四千塔最初所作大塔在城南三里餘此塔前有佛脚跡起精舍戶北向塔塔南有一石柱圍丈四五高三丈餘上有銘題云阿育王以閻浮提布施四方僧還以錢贖如是三反塔北三四百步阿育王本于此作泥犂城中央有石柱亦高三丈餘上有師子柱上有銘記作泥犂城因緣及年數日月</p>
</div>
<div class='div-other'><a id='mulu2466' />
<p class='h4'>師子國塔</p><p>師子國佛至其國欲化惡龍以神足力一足躡王城北一足躡山頂兩跡相去十五由延于王城北跡上起大塔高四十丈金銀莊校眾寶合<span class='corr'>成</span>塔邊復起一僧伽藍名無畏山有五千僧起一佛殿金銀刻鏤悉以眾寶中有一青玉像高二丈許通身七寶炎光威相嚴顯非言所載右掌中有一無價寶珠</p>
</div></div>
<div class='div-other'><a id='mulu2467' />
<p class='h3'>梁書</p>
<div class='div-other'><a id='mulu2468' />
<p class='h4'>扶南國傳</p><p>扶南國大同五年遣使獻生犀言其國有佛髮長一丈二尺詔遣沙門釋雲寶隨使往迎之先是三年八月高祖改造阿育王寺塔出舊塔下舍利及佛爪髮髮青紺色眾僧以手伸之隨手長短放之則旋屈為蠡形阿育王即鐵輪王王閻浮提一天下佛滅度後一日一夜役鬼神造八萬四千塔此即其一也吳時有尼居其地為小精舍孫綝尋毀除之塔亦同泯吳平後諸道人復於舊處建立焉晉中宗初渡江更修飾之至簡文咸安中使沙門安法師程造小塔未及成而亡弟子僧顯繼而修立至孝武太元九年上金相輪及承露其後西河離石縣有劉薩何遇疾暴亡而心下猶暖其家未敢便殯經十日更蘇說云有兩吏見錄向西北行不測遠近至十八地獄隨報重輕受諸楚毒見觀世音語云汝緣未盡若得活可作沙門洛下齊城丹陽會稽並有阿育王塔可往禮拜若壽終則不墮地獄語竟如墜高巗忽然醒悟因此出家名慧達遊行禮塔次至丹陽未知塔處乃登越城四望見長干里有異氣色因就禮拜果是阿育王塔所屢放光明由是定知必有舍利乃集眾就掘之入一丈得三石碑並長六尺中一碑有鐵函函中有銀函函中又有金函盛三舍利及爪髮各一枚髮長數尺即遷舍利近北對簡文所造塔西造一層塔十六年又使沙門僧尚伽為三層即高祖所開者也初穿土四尺得龍窟及昔人所捨金銀鐶釧釵鑷等諸雜寶物可深九尺許方至石磉磉下有石函函內有鐵壺以盛銀坩坩內有金鏤罌盛三舍利如粟粒大圓正光潔函內又有琉璃盌內得四舍利及爪髮爪有四枚並為沉香色至其月二十七日高祖又到寺禮拜設無礙大會大赦天下是日以金鉢盛水泛舍利其最小者隱鉢不出高祖禮數十拜舍利乃於鉢內放光旋回久之乃當鉢中而止高祖問大僧正慧念今日見不可思議事不慧念答曰法身常住湛然不動高祖曰弟子欲請一舍利還臺供養至九月五日又於寺設無礙大會遣皇太子王侯朝貴等奉迎是日風景明和京師傾屬觀者百數十萬人所設金銀供具等物並留寺供養并施錢一千萬為寺基業至四年九月十五日高祖又至寺設無礙大會竪二剎各以金罌次玉罌重盛舍利及爪髮內七寶塔中又以石函盛寶塔分入兩剎下及王侯妃主百姓富室所捨金銀鐶釧等珍寶充積十一年十一月二日寺僧又請高祖於寺發般若經題爾夕二塔俱放光明敕鎮東將軍邵陵王綸製寺大功德碑文</p>
</div></div>
<div class='div-other'><a id='mulu2469' />
<p class='h3'>魏書</p>
<div class='div-other'><a id='mulu2470' />
<p class='h4'>釋老志</p><p>佛既謝世香木焚尸靈骨分碎大小如粒擊之不壞焚亦不燋或有光明神驗胡言謂之舍利弟子收奉置之寶瓶竭香花致敬慕建宮宇謂為塔塔亦胡言猶宗廟也故世稱塔廟至後百年有王阿育以神力分佛舍利于諸鬼神造八萬四千塔布于世界皆同日而就今洛陽彭城姑臧臨渭皆有阿育王寺蓋承其遺跡焉</p>
</div>
<div class='div-other'><a id='mulu2471' />
<p class='h4'>小月氐國傳</p><p>小月氐城東十里有佛塔周三百五十步高八十丈自佛塔初建計至武定八年八百四十二年所謂百丈佛圖也</p>
</div></div>
<div class='div-other'><a id='mulu2472' />
<p class='h3'>水經注</p>
<div class='div-other'><a id='mulu2473' />
<p class='h4'>皇舅寺浮圖</p><p>皇舅寺是太師黎昌憑晉國所造有五層浮圖其神圖像皆合青石為之加以金銀火齊眾綵之上煒煒有精光</p>
</div></div>
<div class='div-other'><a id='mulu2474' />
<p class='h3'>洛陽伽藍記</p>
<div class='div-other'><a id='mulu2475' />
<p class='h4'>那竭國浮圖</p><p>那竭國有目連窟窟北有山山下有大佛手作浮圖高十丈云此浮圖陷入地佛法當滅并為七塔塔南石銘云如來手書彝字分明于今可識焉</p>
</div>
<div class='div-other'><a id='mulu2476' />
<p class='h4'>永寧寺浮圖</p><p>永寧寺熙平元年靈太后胡氏所立也在宮前閶闔門南一里御道西中有九層浮圖一所架木為之舉高九十丈有剎復高十丈合去地一千尺去京師百里遙已見之剎上有金寶瓶容二十五石寶瓶下有承露金盤三十重周匝皆垂金鐸復有鐵鏁四道引剎向浮圖四角鏁上亦有金鐸鐸大小如一石甕子浮圖有九級角角皆懸金鐸合上下有一百二十鐸浮圖有四面面有三戶六窻戶皆朱漆扉上有五行金鈴合有五千四百枚復有金環鋪首殫土木之工窮造形之力佛事精妙不可思議繡柱金鋪駭人心目至於高風永夜寶鐸和鳴鏗鏘之音聞及十餘里永熙三年二月浮圖為火所燒帝登臨靈臺望火遣南陽王寶炬錄尚書長孫稚將羽林一千救赴火所莫不悲惜垂淚而去火初從第八級中平旦火發當時雷雨晦冥襍下霰雪百姓道俗咸來觀火悲哀之聲震動京邑時有三比丘赴火而死火經三月不滅有入地柱火尋柱周年猶有煙氣其年五月中有人從象郡來云見浮圖于海中光明照燿儼然如新海上之民咸皆見之俄然霧起浮圖遂隱</p>
</div>
<div class='div-other'><a id='mulu2477' />
<p class='h4'>雀離浮圖</p><p>燉煌人宋雲與惠生向西域取經至乾陀羅城東南七里有雀離浮圖推其本原乃是如來在世之時與弟子遊化此土指城東曰我入涅槃後二百年有國王名迦尼色迦此處起浮圖佛入涅槃後二百年來果有國王字迦尼色迦出遊城東見四童子累牛糞為塔可高三尺俄然即失道藥傳云童子在虛空中向王說偈王怪此童子即此童子糞塔作塔籠之糞塔漸高挺出于外去地四百尺然後始定王更廣塔基三百餘步從地構木始得齊等道藥傳云其高三丈悉用文石為陛堦砌楹栱上構眾木凡十三級上有鐵棖高三百尺金盤十三重合去地七百尺道藥傳云鐵柱八十八尺八十圍金盤十五重去地六十三丈二尺施功既訖糞塔如初在大塔南三百步時有婆羅門不信是糞以手探看遂作一孔年歲雖久糞猶不爛以香泥填孔不可充滿今天宮籠蓋之雀離浮圖自作已來三經天火所燒國王修之還復如故父老云此浮圖天火七燒佛法當滅道藥傳云王修浮圖木工既訖猶有鐵柱無由能上王于四角起大高樓多置金銀及諸寶物王與夫人及諸王子悉在樓上燒香散花至心精神然後轆轤絞索一舉便到故胡人皆云四天王助之若其不爾實非人力所能舉塔內佛事悉是金玉千變萬化難得而稱旭日始升則金盤晃朗微風漸發則寶鐸和鳴西域浮圖最為第一此塔初成用珍珠為羅網覆其上于後數年王乃思量此珠網價值萬金我崩之後恐人侵奪復慮大塔破壞無人修補一解珠網以銅鑊盛之在塔西北一百步掘地埋之上種樹樹名菩提枝條四布密葉蔽天樹下四面坐像各高丈五恆有四龍典掌此珠若興心欲取即有禍變刻石為銘囑語將來若此塔壞勞煩後賢出珠修治雀離浮圖南五十步有一石塔其形正圓高二丈甚有神變能與世人報吉凶觸之若吉者金鈴鳴應若凶者假令人搖撼亦不肯鳴惠生既在遠國恐不吉反遂禮神塔乞求一驗于是以指觸之鈴即鳴應得此驗用慰私心後果得吉反惠生初發京師之日皇太后敕付五色百尺幡千口錦香囊五百枚王公卿士幡二千口惠生從于闐至乾陀所有佛寺處悉皆流布至此頓盡唯留太后百尺幡一口擬奉尸毘王塔宋雲以奴婢二人奉雀離浮圖永充灑掃</p>
</div></div>
<div class='div-other'><a id='mulu2478' />
<p class='h3'>大唐西域記</p>
<div class='div-other'><a id='mulu2479' />
<p class='h4'>縛喝國塔</p><p>縛喝國城外西南有納縛<span class='note-inline'>(唐言新)</span>僧伽藍伽藍北有窣堵波高二百餘尺金剛埿塗眾寶廁飾中有舍利時燭靈光伽藍西南有一精廬建立已來多歷年所遠方輻輳高才類聚證四果者難以詳舉故諸羅漢將入涅槃示現神通眾所知識乃有建立諸窣堵波基址相鄰數百餘矣雖證聖果終無神變蓋亦千計不樹封記</p>
<p>國城西北五十餘里至提謂城城北四十餘里有波利城城中各有一窣堵波高餘三丈昔者如來初證佛果趣菩提樹方詣鹿園時二長者遇彼威光隨其行路之資遂獻麨蜜世尊為說人天之福最初得聞五戒十善也既聞法誨請所供養如來遂授其髮爪焉二長者將還本國請禮敬之儀式如來以僧伽胝方㲲布下次下鬱多羅僧次僧却崎又覆鉢豎錫杖如是次第為窣堵波二人承命各還其城擬儀聖旨式修崇建斯則釋迦法中最初窣堵波也城西七十餘里有窣堵波高餘二丈昔迦葉波佛時之所建也</p>
</div>
<div class='div-other'><a id='mulu2480' />
<p class='h4'>迦畢試國塔</p><p>迦畢試國大城東南三十餘里曷邏怙邏僧伽藍傍有窣堵波高百餘尺或至齋日時燭光明覆鉢勢上石隙間流出黑香油靜夜中時聞音樂之聲聞諸先志曰昔此國大臣曷邏怙邏之所建也功既成已于夜夢中有人告曰汝所建立窣堵波未有舍利明旦有獻上者宜從王請旦入朝進請曰不量庸昧敢有願求王曰夫何所欲對曰今日有先獻者願垂恩賜王曰然曷邏怙邏竚立宮門瞻望所至俄有一人持舍利瓶大臣問曰欲何獻上曰佛舍利大臣曰吾為爾守宜先白王曷邏怙邏恐王珍貴舍利追悔前思疾往伽藍登窣堵波至誠所感其石覆鉢自開安置舍利已而疾出尚拘衣襟王使逐之石<span class='corr'>已</span>掩矣故其隙間流黑香油</p>
<p>王城西北二百餘里至大雪山山頂有池聞諸先志曰昔健馱邏國有阿羅漢常受此池龍王供養每至中食以神通力并坐繩牀陵虛而往侍者沙彌密于繩牀之下攀援潛隱而阿羅漢時至便往至龍宮乃見沙彌龍王因請留食龍王以天甘露飯阿羅漢以人間味而饌沙彌阿羅漢飯食<span class='corr'>已</span>訖便為龍王設諸法要沙彌如常為師滌器器有餘粒駭其香味即起惡願恨師忿龍願諸福力于今悉現斷此龍命我自為王沙彌發是願時龍王已覺頭痛矣羅漢設法誨論龍王謝咎責躬沙彌懷忿未從誨謝既還伽藍至誠發願福力所致是夜命終為大龍王威猛奮發遂來入池殺龍王居龍宮有其部屬總其綂命以宿願故興暴風雨摧拔樹木欲壞伽藍時迦膩色伽王怪而發問其阿羅漢具以白王王即為龍于雪山下立僧伽藍建窣堵波高百餘尺龍懷宿忿遂發風雨王以弘濟為心龍乘瞋毒作暴伽藍窣堵波六壞七成迦膩色迦王恥功不成欲填龍池毀其居室即興兵眾至雪山下王乃歸命三寶請求加護願諸福力于今現前即于兩肩起大煙焰王命軍眾人擔一石用填龍池龍王變作婆羅門請王曰我是彼池龍王懼威歸命惟王悲愍赦其前過王若殺我我之與王俱墮惡道王有斷命之罪我懷怨讎之心業報皎然善惡明矣王遂與龍明設要契後更有犯必不相赦龍曰我以惡業受身為龍龍性猛惡不能自持瞋心或起當忘所制王今更立伽藍不敢摧毀每遣一人候望山嶺黑雲若起急擊揵椎我聞其聲惡心當息其王于是更修伽藍建窣堵波候望雲氣于今不絕聞諸先志曰窣堵波中有如來骨肉舍利可一升餘神變之事難以詳述一時中窣堵波內忽有煙起少時間便出猛焰時人謂窣堵波已從火燼瞻仰良久火滅烟消乃見舍利如白珠璠循環表柱宛轉而上昇高雲際縈旋而下</p>
<p>王城西北大河南岸舊王伽藍西南有舊王妃伽藍中有金銅窣堵波高百尺餘聞諸土俗曰其窣堵波中有佛舍利升餘每月十五日其夜便放圓光燭曜露盤聯暉達曙其光漸斂入窣堵波</p>
<p>城西南有比羅娑洛山<span class='note-inline'>(唐言象堅)</span>山神作象形故曰象堅也昔如來在世象堅神奉請世尊及千二百大阿羅漢山巔有大磐石如來即之受神供養其後無憂王即磐石上起窣堵波高百餘尺今人謂之象堅窣堵波也亦云中有如來舍利可一升餘</p>
</div>
<div class='div-other'><a id='mulu2481' />
<p class='h4'>那揭羅曷國塔</p><p>那揭羅曷國城東三里有窣堵波高三百餘尺無憂王之所建也編石特起刻彫奇製釋迦菩薩值然燈佛敷鹿皮衣布髮掩泥得受記處時經刧壞斯迹無泯或有齋日天雨眾花羣黎心競或修供養其西伽藍少有僧徒次南小窣堵波是昔掩泥之地無憂王避大路遂僻建焉</p>
<p>城內有大窣堵波故基聞諸先志曰昔有佛齒高曠嚴麗今既無齒惟餘故基其側有窣堵波高三十餘尺彼俗相傳不知原起云從空下峙基于此既非人工實為靈瑞</p>
<p>城西南十餘里有窣堵波是如來在日中印度凌虛遊化降迹于此國人感慕建此靈基其東不遠有窣堵波是釋迦菩薩昔值然燈佛于此買華</p>
<p>城西南二十餘里至小石嶺有伽藍高堂重閣積石所成庭宇寂寥絕無僧侶中有窣堵波高二百餘尺無憂王之所建也</p>
<p>伽藍西南有佛影窟西北隅有窣堵波有如來經行之處其側窣堵波有如來髮爪鄰此不遠有窣堵波是如來顯暢真宗說蘊界之處所也</p>
<p>城東南三十餘里至醯羅城有重閣畵棟丹楹第二閣中有七寶小窣堵波置如來頂骨骨周一尺二寸髮孔分明其色黃白盛以寶函置窣堵波中欲知善惡相者香末和泥以印頂骨隨其福感其文煥然又有七寶小窣堵波以貯如來髑髏骨狀若荷葉色同頂骨亦以寶函緘絡而置又有七寶小窣堵波貯如來眼睛睛大如柰光明清徹曒映中外</p>
<p>重閣西北有窣堵波不甚高大而多靈怪人以指觸便即搖震連基傾動鈴鐸和鳴</p>
</div>
<div class='div-other'><a id='mulu2482' />
<p class='h4'>健馱邏國塔</p><p>健馱邏國有卑鉢羅樹高百餘尺枝葉扶疎蔭影蒙密釋迦如來于此樹下南面而坐告阿難曰我去世後當四百年有王命世號迦膩色迦此南不遠起窣堵波吾身所有骨肉舍利多集此中後卑鉢羅樹南有窣堵波迦膩色迦王之所建也迦膩色迦王以如來涅槃之後第四百年君臨膺運統贍部洲不信罪福輕毀佛法畋遊草澤遇見白兔王親奔逐至此忽滅見有牧牛小豎于林樹間作小窣堵波其高三尺王曰汝何所為牧豎對曰昔釋迦佛聖智懸記當有國王于此勝地建窣堵波吾身舍利多聚其內大王聖德宿植名符昔記神功勝福允屬斯辰故我今者先相警發說此語已忽然不見王聞是說喜慶增懷自負其名大聖先記因發正信深敬佛法周小窣堵波處建石窣堵波欲以功力彌覆其上隨其數量恆出三尺若是增高踰四百尺基址所峙周一里半層基五級高一百五十尺方乃得覆小窣堵波王用喜慶復于其上更起二十五層金銅相輪即以如來舍利一斛置其中式修供養營建纔訖見小窣堵波在大基東南隅下傍出其半王心不平便即擲棄遂于窣堵波第二級下石基中半現復于本處更出小窣堵波王乃退而歎曰嗟夫人事易迷神功難掩靈聖所持憤怒何及慙懼既已謝咎而歸其二窣堵波今猶現在有嬰疾病欲祈康愈者塗香散華至誠歸命多蒙瘳差大窣堵波東面石陛南鏤作二窣堵波一高三尺一高五尺規模形狀如大窣堵波又作兩軀佛像一高四尺一高六尺擬菩提樹下跏趺坐像日光照燭金色晃耀陰影漸移石文青紺聞諸耆舊曰數百年前石基之隙有金色蟻大者如指小者如麥同類相從齧其石壁文若彫鏤廁以金沙作為此像今猶現在大窣堵波石陛南面有畫佛像高一丈六尺自胷以上分現兩身從胷以下合為一體聞諸先志曰初有貧士傭力自濟得一金錢願造佛像至窣堵波所謂畫工曰我今欲圖如來妙相有一金錢酬工尚少宿心憂負迫于貧乏時彼畫工鑒其至誠無云價直許為成功復有一人事同前迹持一金錢求畫佛像畫工是時受二人錢求妙丹青共畫一像二人同日俱來禮敬畫工乃同指一像示彼二人而謂之曰此是汝所作之佛像也二人相視若有所懷畫工心知其疑也謂二人曰何思慮之久乎凡所受物毫釐不虧斯言不謬像必神變言聲未靜像現靈異分身交影光相昭著二人悅服心信歡喜大窣堵波左右小窣堵波魚鱗百數佛像莊嚴務窮工思殊香異音時有聞聽靈仙聖賢或見旋繞此窣堵波者如來懸記七燒七立佛法方盡</p>
<p>城東有窣堵波無憂王之所建也即過去四佛說法之處古先聖賢自中印度降神導物斯地實多</p>
<p>城北四五里有故伽藍伽藍側有窣堵波高數百尺無憂王之所建也彫木文石頗異人工是釋伽佛昔為國王修菩薩行從眾生欲惠施不倦喪身若遺於此國土千生為王即斯勝地千生捨眼自此東不遠有二石窣堵波各高百餘尺右則梵王所立左乃天帝所建以妙珍寶而瑩飾之如來寂滅寶變為石基雖傾陷猶尚崇高梵釋窣堵波西北行五十餘里有窣堵波是釋迦如來於此化鬼子母令不害人故此國俗祭以求嗣</p>
</div>
<div class='div-other'><a id='mulu2483' />
<p class='h4'>烏仗那國塔</p><p>烏仗那國摩訶伐那伽藍西北下山三四十里至摩愉伽藍有窣堵波高百餘尺其側大方石上有如來足蹈之迹是佛昔蹈此石放拘胝光明照摩訶伐那伽藍為諸人天說本生事其窣堵波基下有石色帶黃白常有津膩是如來在昔修菩薩行為聞正法於此析骨書寫經典</p>
<p>摩愉伽藍西六七十里有窣堵波無憂王之所建也是如來昔修菩薩行號尸毘迦王為求佛果於此割身從鷹代鴿代鴿西北二百餘里入珊尼羅闍川至薩裒殺地僧伽藍有窣堵波高八十餘尺是如來昔為帝釋時遭飢歲疾疫流行醫療無功道殣相屬帝釋悲愍思所救濟乃變其形為大蟒身僵屍川谷空中徧告聞者咸慶相率奔赴隨割隨生療饑療疾其側不遠有蘇摩大窣堵波是如來昔為帝釋時世疾疫愍諸含識自變其身為蘇摩蛇凡有啖食莫不康豫珊尼羅闍川北石崖邊有窣堵波病者至求多蒙除瘥如來在昔為孔雀王與其羣而至此熱渴所逼求水不獲孔雀王以觜啄崖涌泉流注今遂為池飲沐愈疾石上有孔雀趾迹</p>
<p>瞢揭釐城西南行六七十里大河東有窣堵波高六十餘尺上軍王之所建也昔如來之將寂滅告諸大眾我涅槃後烏仗那國上軍王宜與舍利之分及諸王將欲均量上軍王後來遂有輕鄙之議是時天人大眾重宣如來顧命之言乃預同分持歸本國式遵崇建窣堵波側大河濱有大石狀如象昔上軍王以大白象負舍利歸至於此地象忽顛仆因而自斃遂變為石即於其側起窣堵波</p>
<p>瞢揭釐城西五十餘里渡大河至盧醯呾迦窣堵波高五十餘尺無憂王之所建也昔如來修菩薩行為大國王號曰慈力於此刺身血以飼五藥叉</p>
<p>瞢揭釐城東北三十餘里至遏部多石窣堵波高四十餘尺在昔如來為諸人天說法開導如來去後從地踊出黎庶崇敬香華不替</p>
</div>
<div class='div-other'><a id='mulu2484' />
<p class='h4'>鉢露羅國塔</p><p>鉢露羅國龍池東南行三十餘里入兩山間有窣堵波無憂王之所建也高百餘尺是釋迦如來懸記當來慈氏世尊出興之時自然有四大寶藏即斯勝地當其一所聞諸先志曰或時地震諸山皆動周藏百步無所傾搖諸有愚夫妄加發掘地為震動人皆顛仆傍有伽藍<span class='corr'>圮</span>損<span class='corr'>已</span>甚久絕僧徒城北十二三里有窣堵波無憂王建也或至齋日時放光明神花天樂頗有見聞聞諸先志曰近有婦人身嬰惡癩竊至窣堵波責躬禮懺見其庭宇有諸糞穢掬除灑掃塗香散華更采青蓮重布其地惡疾除愈形貌增妍身出名香青蓮同馥斯勝地也是如來在昔修菩薩行為大國王號戰達羅鉢剌媻志求菩提斷頭惠施若此之捨凡歷千生</p>
<p>城外東南南山之陰有窣堵波高百餘尺是無憂王太子拘浪挐為繼母所誣抉目之處無憂王所建也盲人祈請多有復明此太子正后生也儀貌妍雅慈仁夙著正后終沒繼室憍婬縱其昏愚私逼太子太子瀝泣引責退身謝罪繼母見違彌增忿怒候王間隙從容言曰夫呾叉始羅國之要領非親子弟其可寄乎今者太子仁孝著聞親賢之故物議斯在王惑聞說雅悅姦謀即命太子而誡之曰吾承餘緒垂綂繼業唯恐失墜忝負先王呾叉始羅國之襟帶吾今命爾作鎮彼國國事殷重人情詭雜無妄去就有虧基緒凡有召命驗吾齒印印在吾口其有謬乎於是太子銜命來鎮歲月雖淹繼室彌怒詐發制書紫泥封記候王眠睡竊齒為印馳使而往賜以責書輔臣跪讀相顧失圖太子問曰何所悲乎曰大王有命書責太子抉去兩目逐棄山谷任其夫妻隨時生死雖有此命尚未可依今宜重請面縛待罪太子曰父而賜死其敢辭乎齒印為封誠無謬矣命栴茶羅抉去其眼眼既失明乞匄自濟流離展轉至父都城其妻告曰此是王城嗟乎饑寒良苦昔為王子今作乞人願得聞知重伸先責於是謀計入王內廄於夜分後泣對清風長嘯悲吟箜篌鼓和王在高樓聞其雅唱辭甚怨悲怪而問曰箜篌歌聲似是吾子今以何故而來此乎即問內廄誰為歌嘯遂將盲人對旨王見太子銜悲問曰誰害汝身遭此禍舋愛子喪明猶不覺知凡百黎元如何究詧天乎天乎何德之衰太子悲泣謝而對曰誠以不孝負責於天其年月日忽奉慈旨無由致辭不敢逃責其王心知繼室為不軌也無所究詧便加刑辟時菩提樹伽藍有瞿沙大阿羅漢者四辯無礙三明具足王將盲子陳告其事唯願慈悲令得復明時彼羅漢受王請<span class='corr'>已</span>即於是日宣令國人吾於後日欲說妙理人持一器來此聽法以承泣淚也於是遠近相趨士女雲集是時阿羅漢說十二因緣凡厥聞法莫不悲哽以所持器承其瀝淚說法既已總收眾淚置之金盤而自誓曰凡吾所說諸佛至理理若不真說有紕繆斯則已矣如其不爾願以眾淚灑彼盲眼眼得復明明視如昔發是語訖持淚灑眼眼遂復明王乃責彼輔臣詰諸僚佐或黜或放或遷或死諸豪世俗移居雪山東北沙磧之中</p>
</div>
<div class='div-other'><a id='mulu2485' />
<p class='h4'>僧訶補羅國塔</p><p>僧訶補羅國城南不遠有窣堵波無憂王之所建也莊飾有虧靈異相繼傍有伽藍空無僧侶城東南四五十里至石窣堵波無憂王建也高二百餘尺池沼十數映帶左右雕石為岸殊形異類激水清流汩㴔漂注龍魚水族窟穴潛流四色蓮花彌漫清潭百果具繁同榮異色林沼交映誠可遊玩</p>
</div>
<div class='div-other'><a id='mulu2486' />
<p class='h4'>呾叉始羅國塔</p><p>呾叉始羅國北界度信度河東南行二百餘里度大石門昔摩訶薩埵王子於此投身飼餓烏菟其南百四五十步有石窣堵波摩訶薩埵愍餓獸之無力也行至此地乾竹自刺以血啖之於是乎獸乃啖焉其中地土洎諸草木微帶絳色猶血染也人履其地若負芒刺無云疑信莫不悲愴捨身北有石窣堵波高二百餘尺無憂王之所建也雕刻奇製時燭神光小窣堵波及諸石龕動以百數周此塋域其有疾病旋繞多愈從此東行五十餘里至孤山中有伽藍華果繁茂泉池澄鏡傍有窣堵波高三百餘尺是如來在昔於此化惡藥叉令不食肉</p>
</div>
<div class='div-other'><a id='mulu2487' />
<p class='h4'>迦涇彌羅國塔</p><p>迦涇彌羅國有四窣堵波並無憂王建也各有如來舍利升餘</p>
</div>
<div class='div-other'><a id='mulu2488' />
<p class='h4'>覩貨邏國塔</p><p>覩貨邏國新城東南十餘里故城北大山陽有僧伽藍其窣堵波中有佛牙長可寸半其色黃白或至齋日時放光明昔訖利多種之滅佛法也僧徒解散各隨利居有一沙門遊諸印度觀禮聖迹伸其至誠後聞本國平定即事歸途遇<span class='corr'>諸群</span>象橫行草澤奔馳震吼沙門見<span class='corr'>已</span>升樹以避是時羣象相趨奔赴競吸池水浸漬樹根互共排掘樹遂顛仆既得沙門負載而行至大林中有病象瘡痛而臥引此僧手至所苦處乃枯竹所刺也沙門於是拔竹傅藥裂其裳裹其足別有大象持金函授與病象象既得<span class='corr'>已</span>轉授沙門沙門開函乃佛牙也諸象圍繞僧出無由明日齋時各持異果以為中饌食已載僧去林數百里外方乃下之各跪拜而去沙門至國西界渡一駛河濟乎中流船將覆沒同舟之人互相謂曰今此船覆禍是沙門沙門必有如來舍利諸龍利之船主檢驗果得佛牙時沙門舉佛牙俯謂龍曰吾今寄汝不久來取遂不渡河回船而去顧河歎曰吾無禁術龍畜所欺重往印度學禁龍法三歲之後復還本國至河之濱方設壇塲其龍於是捧佛牙函以授沙門沙門持歸於此伽藍而修供養</p>
<p>伽藍南十四五里有小伽藍伽藍左右諸窣堵波大阿羅漢舍利並在野獸山猿采華供養歲時無替如承指命然此山中多諸靈迹或石壁橫分峰留馬迹凡厥此類其狀譎詭皆是羅漢沙彌羣從遊戲手指摩畫乘馬往來遺迹若斯難以詳述</p>
<p>佛牙伽藍東十餘里北山崖間有小伽藍中有石窣堵波高五十餘尺是阿羅漢遺身舍利也先有羅漢形量偉大凡所飲食與象同等時人譏曰徒知飽食安識是非羅漢將入寂滅也告諸人曰吾今不久當取無餘欲說自身所證妙法眾人聞之更相譏笑咸來集會共觀得失時阿羅漢告諸人曰吾今為汝說本因緣此身之前報受象身在東印度居王內廄是時此國有一沙門遠遊印度尋訪聖教諸經典論時王持我施與沙門載負佛經而至於此自後不久尋即命終乘其載經福力所致遂得為人復終餘慶早服染衣勤求出離不遑寧居得六神通斷三界欲然其所食餘習尚然每自節身三分食一雖有此說人猶未信即升虛空入火光定身出煙焰而入寂滅餘骸墜下起窣堵波</p>
</div>
<div class='div-other'><a id='mulu2489' />
<p class='h4'>摩揭陀國塔</p><p>摩揭陀國奢羯羅故城中有一伽藍世親菩薩昔於此中製勝義諦論其側窣堵波高二百餘尺過去四佛於此說法又有四佛經行遺迹之所</p>
<p>伽藍西北五六里有窣堵波高二百餘尺無憂王之所建也是過去四佛說法之處</p>
<p>新都城東北十餘里至石窣堵波高二百餘尺無憂王之所建也是如來往北方行化中路止處印度記曰窣堵波中有多舍利或至齋日時放光明</p>
</div>
<div class='div-other'><a id='mulu2490' />
<p class='h4'>至那僕底國塔</p><p>至那僕底國闇林伽藍中有窣堵波高二百餘尺無憂王之所建也其側則有過去四佛座及經行遺迹之處小窣堵波諸大石室鱗次相望不詳其數並是劫初已來諸果聖人於此寂滅差難備舉齒骨猶在繞山伽藍周二十里佛舍利窣堵波數百千所連隅接影</p>
</div>
<div class='div-other'><a id='mulu2491' />
<p class='h4'>屈露多國塔</p><p>屈露多國中有窣堵波無憂王之所建也在昔如來曾至此國說法度人遺迹斯記</p>
</div>
<div class='div-other'><a id='mulu2492' />
<p class='h4'>設多圖盧國塔</p><p>設多圖盧國城東南三四里有窣堵波高二百餘尺無憂王之所建也傍有過去四佛座及經行遺迹之所</p>
</div>
<div class='div-other'><a id='mulu2493' />
<p class='h4'>秣菟羅國塔</p><p>秣菟羅國都城有三窣堵波並無憂王所建也過去四佛遺迹甚多釋迦如來諸聖弟子遺身窣堵波謂舍利子沒特伽羅子布剌拏梅呾麗衍尼弗呾羅優波釐阿難陀羅怙羅曼殊室利諸菩薩窣堵波等每歲三長及月六齋僧徒相競率其同好齎持供具多營奇玩隨其所宗而致像設阿毗達磨眾供養舍利子習定之徒供養沒特伽羅子誦持經者供養滿慈子學毗柰耶眾供養優波釐諸苾芻尼供養阿難未受具戒者供養羅怙羅其學大乘者供養諸菩薩是日也諸窣堵波競修供養珠旛布列寶蓋駢羅香煙若雲華散如雨蔽虧日月震蕩谿谷國王大臣修善為務城東行五六里至一山伽藍疏崖為室因谷為門尊者鄔波毱多之所建也其中則有如來指爪窣堵波</p>
<p>伽藍北巖間有石室石室東南二十四五里至大涸池傍有窣堵波在昔如來行經此處時有獼猴持蜜奉佛佛令水和普徧大眾獼猴喜躍墮坑而死乘茲福力得生人中</p>
<p>池北不遠大林中有過去四佛經行遺迹其側有舍利子沒特伽羅子等千二百五十大阿羅漢習定之處並建窣堵波以記遺迹如來在世屢遊此國說法之所並有封樹</p>
</div>
<div class='div-other'><a id='mulu2494' />
<p class='h4'>薩他泥溼伐羅國塔</p><p>薩他泥溼伐羅國城西北四五里有窣堵波高二百餘尺無憂王之所建也甎皆黃赤色甚光淨中有如來舍利一升光明時照神迹多端</p>
</div>
<div class='div-other'><a id='mulu2495' />
<p class='h4'>窣祿勤那國塔</p><p>窣祿勤那國大城東南閻牟那河西大伽藍東門外有窣堵波無憂王之所建也如來在昔曾於此處說法度人其側又一窣堵波中有如來髮爪舍利子沒特伽羅諸阿羅漢髮爪窣堵波周其左右數十餘所</p>
</div>
<div class='div-other'><a id='mulu2496' />
<p class='h4'>瞿毗霜那國塔</p><p>瞿毗霜那國大城側故伽藍中有窣堵波無憂王之所建也高二百餘尺如來在昔於此一月說諸法要傍有過去四佛座及經行遺迹之處其側則有如來髮爪二窣堵波各高一丈餘</p>
</div>
<div class='div-other'><a id='mulu2497' />
<p class='h4'>堊醯掣呾邏國塔</p><p>堊醯掣呾邏國城外龍池側有窣堵波無憂王之所建也是如來在昔為龍王七日於此說法其側有四小窣堵波是過去四佛座及經行遺迹之所</p>
</div>
<div class='div-other'><a id='mulu2498' />
<p class='h4'>毗羅刪挐國塔</p><p>毗羅刪拏國大城中故伽藍內有窣堵波基雖傾<span class='corr'>圮</span>尚百餘尺無憂王之所建也如來在昔於此七日說蘊界處經之所其側則有過去四佛座及經行遺迹斯在</p>
</div>
<div class='div-other'><a id='mulu2499' />
<p class='h4'>刧比他國塔</p><p>刧比他國有大伽藍伽藍內有三寶階是如來自三十三天降還地寶階側不遠有窣堵波是過去四佛座及經行遺迹之所其側窣堵波如來在昔於此澡浴其側精舍是如來入定之處精舍側有大石基長五十步高七尺是如來經行之處足所履迹皆有蓮華之文基左右各有小窣堵波帝釋梵王之所建也</p>
</div>
<div class='div-other'><a id='mulu2500' />
<p class='h4'>羯若鞠闍國塔</p><p>羯若鞠闍國王子於競伽河側建立數千窣堵波各高百餘尺</p>
<p>城西北窣堵波無憂王之所建也如來在昔於此七日說諸妙法其側則有過去四佛座及經行遺迹之所復有如來髮爪小窣堵波說法窣堵波大城東南六七里競伽河南有窣堵波高二百餘尺無憂王之所建也在昔如來於此六月說身無常苦空不淨其側則有過去四佛座及經行遺迹之所又有如來髮爪小窣堵波人有染疾至誠旋繞必得痊愈蒙其福利</p>
<p>城東五里有三伽藍同垣異門伽藍前二百餘步有窣堵波無憂王之所建也基雖傾陷尚高百餘尺是如來昔於此處七日說法中有舍利時放光明其側則有過去四佛座及經行遺迹之所</p>
<p>伽藍北三四里臨競伽河岸有窣堵波高二百餘尺無憂王之所建也昔如來在此說法七日時有五百餘鬼來至佛所聞法解悟捨鬼生天說法窣堵波側有過去四佛座及經行遺迹之所其側復有如來髮爪窣堵波</p>
</div>
<div class='div-other'><a id='mulu2501' />
<p class='h4'>阿踰陀國塔</p><p>阿踰陀國城北四五里臨競伽河岸大伽藍中有窣堵波高二百餘尺無憂王之所建也昔如來為天人眾於此三月說諸妙法其側窣堵波過去四佛座及經行遺迹之所伽藍西四五里有如來髮爪窣堵波無著講堂故基西北四十餘里至故伽藍北臨競伽河中有甎窣堵波高百餘尺世親菩薩初發大乘心處</p>
</div>
<div class='div-other'><a id='mulu2502' />
<p class='h4'>阿耶穆佉國塔</p><p>阿耶穆佉國城東南不遠臨競伽河岸有窣堵波無憂王之所建也高二百餘尺是如來昔於此處三月說法其側則有過去四佛座及經行遺迹之所復有如來髮爪青石窣堵波其側伽藍僧徒二百餘人佛像莊飾威嚴如在臺閣宏麗奇製鬱起是昔佛陀馱媻論師於此製說一切有部大毗媻沙論</p>
</div>
<div class='div-other'><a id='mulu2503' />
<p class='h4'>鉢邏那伽國塔</p><p>鉢邏那伽國大城西南瞻博迦華林中有窣堵波無憂王之所建也基雖傾陷尚百餘尺在昔如來於此處降伏外道其側有髮爪窣堵波經行遺迹髮爪窣堵波側有故伽藍是提媻菩薩作廣百論挫小乘伏外道處</p>
<p>城東南不遠有故伽藍具史羅長者舊園也中有窣堵波無憂王之所建立高二百餘尺如來於此數年說法其側則有過去四佛座及經行遺迹之所復有如來髮爪窣堵波</p>
<p>城西南八九里毒龍石窟者昔如來伏此毒龍於中留影雖則傳記今無所見其側有窣堵波無憂王之所建也高二百餘尺傍有如來經行遺迹及髮爪窣堵波病苦之徒求願多愈釋迦法盡此國最後故上自君王下及眾庶入此國境自然感傷莫不飲泣悲歎而歸</p>
<p>護法伏外道側則有窣堵波無憂王之所建也基雖傾陷尚高二百餘尺是如來昔於此六月說法傍有經行之迹及髮爪窣堵波</p>
</div>
<div class='div-other'><a id='mulu2504' />
<p class='h4'>鞞索迦國塔</p><p>鞞索迦國城南道左有大伽藍伽藍側有窣堵波高二百餘尺無憂王所建也如來昔日六年於此說法導化說法側有奇樹高六七尺春秋遞代常無增減是如來昔嘗淨齒棄其遺枝因植根柢繁茂至今諸衺見人及外道眾競來殘伐尋生如故其側不遠有過去四佛座及經行遺迹之所復有如來髮爪窣堵波靈基連隅林沼交映</p>
</div>
<div class='div-other'><a id='mulu2505' />
<p class='h4'>室羅伐悉底國塔</p><p>室羅伐悉底國城南五六里有給孤獨園東北有窣堵波是如來洒病苾芻處昔如來之在世也有病苾芻含苦獨處世尊見而問曰汝何所苦汝何獨居曰我性疎嬾不耐看病故今嬰疾無人瞻視如來是時愍而告曰善男子我今看汝以手拊摩病苦皆愈扶出戶外更易敷褥親為盥洒改著新衣佛語苾芻當自勤勵聞誨感恩心悅身豫給孤獨園西北有小窣堵波是沒特伽羅子運神通力舉舍利子衣帶不動之處昔佛在無熱惱池人天咸集惟舍利子不時從會佛命沒特伽羅往召來集沒特伽羅承命而往舍利子方補護法衣沒特伽羅曰世尊今在無熱惱池命我召爾舍利子曰且止須我補竟與子偕行沒特伽羅曰若不速行欲運神力舉爾石室至大會所舍利子乃解衣帶置地曰若舉此帶我身或動時沒特伽羅運大神通舉帶不動地為之震因以神足還詣佛所見舍利子已在會坐沒特伽羅俛而歎曰乃今以知神通之力不如智慧之力矣</p>
<p>舉帶窣堵波側不遠有井如來在世汲充佛用其側有窣堵波無憂王之所建也中有如來舍利經行之迹說法之處並樹旗表建窣堵波冥祇警衛靈瑞間起或鼓天樂或聞神香景福之祥難以備敘</p>
<p>影覆精舍東三四里有窣堵波是尊者舍利子與外道論議處初善施長者買逝多太子園欲為如來建立精舍時尊者舍利子隨長者而瞻揆外道六師求捔神力舍利子隨事攝化應物降伏其側精舍前建窣堵波如來於此摧諸外道又受毗舍佉母請</p>
<p>大城西北六十餘里有故城是賢劫中人壽二萬歲時迦葉波佛本生城也城南有窣堵波成正覺<span class='corr'>已</span>初見父處城北有窣堵波有迦葉波佛全身舍利並無憂王所建也</p>
</div>
<div class='div-other'><a id='mulu2506' />
<p class='h4'>刧比羅伐窣堵國塔</p><p>刧比羅伐窣堵國城南行五十餘里至故城有窣堵波是賢刧中人壽六萬歲時迦羅迦村馱佛本生城也城南不遠有窣堵波成正覺<span class='corr'>已</span>見父之處城東南窣堵波有彼如來遺身舍利前建石柱高三十餘尺上刻師子之像傍記寂滅之事無憂王建也迦羅迦村馱佛城東北行三十餘里至故大城中有窣堵波是賢劫中人壽四萬歲時迦諾迦牟尼佛本生城也東北不遠有窣堵波成正覺已度父之處次北有窣堵波有彼如來遺身舍利前建石柱高二十餘尺上刻師子之像傍記寂滅之事無憂王之所建也</p>
<p>城東北四十餘里有窣堵波是太子坐樹陰觀耕田於此習定而得離欲淨飯王見太子坐樹陰入寂定日光回照樹影不移心知靈聖更深珍敬</p>
<p>大城西北有數百千窣堵波釋種誅死處也毗盧釋迦王既克諸釋虜其族類得九千九百九十萬人並從殺戮積尸如莽流血成池天警人心收骸瘞葬</p>
<p>城南三四里尼拘律樹林有窣堵波無憂王建也釋迦如來成正覺<span class='corr'>已</span>還國見父王為說法處淨飯王知如來降魔軍已遊行化導情懷渴仰思得禮敬乃命使請如來曰昔期成佛當還本生斯言在耳時來降趾使至佛所具宣王意如來告曰却後七日當還本生使臣還<span class='corr'>已</span>白王淨飯王乃告命臣庶灑埽衢路儲積香華與諸羣臣四十里外佇駕奉迎是時如來與大眾俱八金剛周衛四天王前導帝釋與欲界天侍左梵王與色界天侍右諸苾芻僧列在其後唯佛在眾如月映星威神動三界光明踰七曜步虛空至生國王與從臣禮敬已畢俱共還國止尼拘盧陀僧伽藍其側不遠有窣堵波是如來於大樹下東面而坐受姨母金縷袈裟次此窣堵波是如來於此度八王子及五百釋種處</p>
<p>城南門外路左有窣堵波是太子與諸釋捔藝䠶鐵鼓從此東南三十餘里有小窣堵波其側有泉泉流澄鏡是太子與諸釋引強校能弦矢既分穿鼓過表至地沒羽因涌清流時俗相傳謂之箭泉人有疾病飲沐多愈遠方之人持泥以歸隨其所苦漬以塗額靈神冥衛多蒙痊愈箭泉東北行八九十里至臘伐尼林有釋種浴池澄清皎鏡雜華彌漫其北二十四五步有無憂華樹今已枯悴菩薩誕靈之處菩薩以吠含佉月後半八日當此三月八日上座部則曰以吠含佉月後半十五日當此三月十五日次東窣堵波無憂王所建二龍浴太子處也菩薩生<span class='corr'>已</span>不扶而行於四方各七步而自言曰天上天下唯我獨尊今茲而往生分<span class='corr'>已</span>盡隨足所蹈出大蓮花二龍踊出住虛空中而各吐水一冷一煖以浴太子浴太子窣堵波東有二清泉傍建二窣堵波是二龍從地踊出之處菩薩生<span class='corr'>已</span>支屬宗親莫不奔馳求水盥浴夫人之前二泉涌出一冷一煖遂以浴灑其南堵窣波是天帝釋捧接菩薩處菩薩初出胎也天帝釋以妙天衣跪接菩薩次有四窣堵波是四天王抱持菩薩處也菩薩從右脇生<span class='corr'>已</span>四天王以金色㲲衣捧菩薩置金几上至母前曰夫人誕斯福子誠可歡慶諸天尚喜况世人乎</p>
</div>
<div class='div-other'><a id='mulu2507' />
<p class='h4'>藍摩國塔</p><p>藍摩國空荒歲久疆塲無紀城邑丘墟居人稀曠故城東南有甎窣堵波高城百尺昔者如來入寂滅<span class='corr'>已</span>此國先王分得舍利持歸本國式遵崇建靈異間起神光時燭</p>
<p>窣堵波側有一清池龍每出遊變形蛇服右旋宛轉繞窣堵波野象羣行采花以散冥力警詧初無間替昔無憂王之分建窣堵波也七國所建咸已開發至於此國方欲興工而此池龍恐見陵奪乃變作媻羅門前叩象曰大王情流佛法廣種福田敢請紆駕降臨我室王曰爾家安在為近遠乎媻羅門曰我此池之龍王也承大王欲建勝福敢來請謁王受其請遂入龍宮坐久之間龍進曰我唯惡業受此龍身供養舍利冀消罪咎願王躬往觀而禮敬無憂王見已瞿然謂曰凡諸供養之具非人間之有也龍曰若然者願無廢毀無憂王自度力非其儔遂不開發出池之所今有封記東行百餘里至大窣堵波無憂王之所建也是太子踰城至此解寶衣去瓔珞命僕還處</p>
<p>回駕窣堵波東有贍部樹枝葉雖凋枯株尚在其傍復有小窣堵波太子以餘寶衣易鹿皮衣處</p>
<p>太子易衣側不遠有窣堵波無憂王之所建也是太子剃髮處太子剃髮窣堵波東南曠野中行百八九十里至尼拘盧陀林有窣堵波高三十餘尺昔如來寂滅舍利<span class='corr'>已</span>分諸媻羅門無所得獲於涅疊般那地收餘灰炭持至本國建此靈基而修供養自茲以降奇迹相仍疾病之人祈請多愈</p>
<p>灰炭窣堵波側故伽藍左右數百窣堵波其一大者無憂王所建也崇基雖陷高餘百尺</p>
</div></div></div></div>
</div><!-- end of div[@id='body'] -->
</body></html>