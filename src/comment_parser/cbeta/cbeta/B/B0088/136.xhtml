<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu4796' />
<div class='div-other'>
<p class='h2'>欽定古今圖書集成博物彙編神異典　第一百九十卷目錄</p>
<ul class="">
<li>僧部列傳六十六
<ul class="">
<li>明二
<ul class="">
<li>普莊</li>

<li>若愚</li>

<li>大始</li>

<li>普智</li>

<li>正映</li>

<li>如泰</li>

<li>禧果</li>

<li>惟宗</li>

<li>了改</li>

<li>克諧</li>

<li>明顯</li>

<li>大祐</li>

<li>永堅石</li>

<li>善信</li>

<li>中公大方國師</li>

<li>無壞</li>

<li>信受<span class="note-inline">(附覺性)</span></li>

<li>應能</li>

<li>雪庵</li>

<li>知壽</li>

<li>道衍</li>

<li>溥洽</li>

<li>慧旵</li>

<li>端竹領占</li>

<li>班丹臧卜</li>

<li>居敬</li>

<li>文琇</li>

<li>如蔑</li>

<li>非幻</li>

<li>昶和尚</li>

<li>普慈</li>

<li>善啟</li>

<li>莊禪師</li>

<li>了機</li>

<li>鏡文</li>

<li>行恢</li>

<li>水盛</li>

<li>達[金*夢]</li>

<li>勝安</li>

<li>塔僧</li>

<li>雲定</li>

<li>智通</li>

<li>至道</li>

<li>普真</li>

<li>懷空</li>

<li>繼達</li>

<li>嗣漢</li>

<li>慧心</li>

<li>覺壽</li>

<li>智璩</li>

<li>了空</li>

<li>義金<span class="note-inline">(附洪蓮　岧海)</span></li>

<li>景隆</li>

<li>月溪</li>

<li>道證</li>

<li>道聯</li>

<li>寶珠</li>

<li>祖淵</li>

<li>智瑛</li>

<li>周和尚</li>

<li>慧顥</li>

<li>寶燈</li>

<li>了悟</li>

<li>道涓</li>

<li>永慈</li>

<li>徹空</li>

<li>廣能</li>

<li>祖復</li>

<li>悅禪</li>

<li>休庵</li>

<li>道宗</li>

<li>覺澄</li>

<li>竹林大士</li>

<li>契斌</li>

<li>寶藏</li>

<li>祖庭</li>

<li>了訔</li>

<li>智中</li>

<li>淨倫</li>

<li>紹琦</li>

<li>趙頭陀</li>

<li>覺曇</li>

<li>荊山</li>

<li>無住</li>

<li>智果</li>

<li>興宗</li>

<li>烏荳禪師</li>

<li>雪庭</li>

<li>潔空</li>
</ul></li>
</ul></li>
</ul></div>
<p class='juan'>神異典第一百九十卷</p>
<div class='div-other'><a id='mulu4797' />
<p class='h2'>僧部列傳六十六</p>
<div class='div-other'><a id='mulu4798' />
<p class='h3'>明二</p>
<div class='div-other'><a id='mulu4799' />
<p class='h4'>普莊</p><p>按繼燈錄撫州雲居呆菴普莊禪師台之仙居袁氏子母夢梵僧入室而生晬歲岐嶷穎異負笈入鄉校授書成誦長依天童左菴薙髮受具抵郡之天寧叅了堂豁然有省由是朝夕咨決聿臻閫奧洪武己未出世撫州北禪洪武二十六年春詔徵天下高行沙門師與舉首對揚稱旨秋函命祭廬山禮成復命賜衣一襲是冬得旨升住徑山忽于十月二十三日謂眾曰難難二八嬌娘上高山老僧扶不得言竟遂寂</p>
</div>
<div class='div-other'><a id='mulu4800' />
<p class='h4'>若愚</p><p>按嘉興府志若愚號鐵菴洪武間寶閣寺僧儒書釋典洞明旨趣嘗於靜院演說妙理天燈羣集人咸驚異機鋒徑捷隨叩而應一時禪學咸尊禮之永樂庚辰夏辭眾趺逝</p>
</div>
<div class='div-other'><a id='mulu4801' />
<p class='h4'>大始</p><p>按寧波府志大始字宗元姓胡氏性警敏敦厚道振風植受業於永明寺所誦經典無不貫徹<span class='corr'>尤</span>善詩文洪武十五年詔取天下高僧邑令馬雄舉之尋授僧會司僧會</p>
</div>
<div class='div-other'><a id='mulu4802' />
<p class='h4'>普智</p><p>按松江府志普智字無礙號一枝叟浙江臨平褚氏子出家於天竺龍井寺依東溟日法師授天台性具之學優於講說歷四大道塲終於松江延慶平居禮誦寒暑不暫輟暮年專修淨業洪武二十六年授副都綱永樂七年正月二日微疾會眾西向端坐而逝嘗集註彌陀經</p>
</div>
<div class='div-other'><a id='mulu4803' />
<p class='h4'>正映</p><p>按繼燈錄南京靈谷潔菴正映禪師撫州金谿洪氏子幼入安仁三峰為沙彌洪武十九年試經得度謁靈谷巽中謙禪師方入門懷中香忽墜地遂有省永樂元年朝京回福州諸山舉住雪峰雪峰屋老敝<span class='corr'>已</span>甚不堪仍舊師一舉而新之人咸以為應雪峯再來之讖洪熙元年得旨住持靈谷宣德元年詔僧錄司左講經卒於靈谷有語錄名古鏡三昧行於世</p>
</div>
<div class='div-other'><a id='mulu4804' />
<p class='h4'>如泰</p><p>按松江府志如泰華亭人不識字乘一小舟四方參請洪武二十八年四月至珍敬菴微疾二十六日對眾自言我於初三日去矣眾來送我至日以所乘舟寘於陸地索浴更衣說偈遂入舟自焚</p>
</div>
<div class='div-other'><a id='mulu4805' />
<p class='h4'>禧果</p><p>按登州府志禧果青州壽光人年八歲被元兵掠至沙漠投金山寺師僧勝迪甚器重之洪武十九年至遼東官司異之送至京師備言明哈赤將士萬餘人皆有降志朝廷命宗國公往沙漠招安果如所言上賚賜甚厚至濟南住正覺寺永樂初遷登州棲霞創法勝庵於縣東金山鄉一日無疾而坐化</p>
</div>
<div class='div-other'><a id='mulu4806' />
<p class='h4'>惟宗</p><p>按紹興府志惟宗不知何許人嘗結亭於道左每盛暑烹茶以濟行客洪武十九年秋大旱惟宗曰願焚身以濟民即日齋戒以火身大雨如澍鄉人立土祠祀之</p>
</div>
<div class='div-other'><a id='mulu4807' />
<p class='h4'>了改</p><p>按繼燈錄嵩山少室凝然了改禪師鍾秀於嵩陽金店之茂族自齠齓年繫念空宗知有己躬下事遂依止少林二十始納僧服會松庭禪師住天慶師往依之每以己事咨叩一日庭上堂曰一言迥脫獨拔當時師即釋然舉似庭庭印之歸隱二祖菴洪武二十三年請主少室永樂十九年無恙忽召眾敘別說偈而逝</p>
</div>
<div class='div-other'><a id='mulu4808' />
<p class='h4'>克諧</p><p>按浙江通志克諧天台奚氏子幼端愿穎秀讀書過目輙成誦見南翁凱公詢咨道要於頓漸偏圓名相靡不淹貫成祖居燕邸召問佛法大意南還宴坐而化闍維得舍利甚顆</p>
</div>
<div class='div-other'><a id='mulu4809' />
<p class='h4'>明顯</p><p>按列朝詩集明顯俗名吳峰幼落髮歙縣定光院自稱破牕和尚海寧董山人來遊齊雲巗投院見峰一言深契定方外交山人歎曰得見高僧何必見名嶽也翻然而歸後以養母辭院所為詩往往不忘元境王寅曰破牕詩若<span class='corr'>已</span>來親眼見難去對人言古來詩僧亦未有此</p>
</div>
<div class='div-other'><a id='mulu4810' />
<p class='h4'>大祐</p><p>按蘇州府志大祐字啟宗姓吳氏幼聞楞嚴呪隨口成誦年十二出家寄心菴內外典一覽能通大義既壯為澤天泉司懺又之武林從及公叅禪洪武間召與蔣山廣薦會遷蘇之北禪歷僧錄司左右善世會內難棄歸穹窿永樂初起修佛書凡括大般若義六百卷及平生所著淨土指歸淨土真如禮文彌陀金剛二經直解</p>
</div>
<div class='div-other'><a id='mulu4811' />
<p class='h4'>永堅石</p><p>按崇仁縣志永堅石洪武中住普濟禪庵戒律嚴謹道行彰聞永樂乙未趺坐而化庚子現其身於朝遣內使王羅馳驛徵取時堅石久入寂取其像以去</p>
</div>
<div class='div-other'><a id='mulu4812' />
<p class='h4'>善信</p><p>按松江府志善信號無疑蘇州嘉定人俗姓吳年二十九出家禮上海施水菴僧智德為師叅請蘇城萬峰和尚素不識字建文三年年五十九示微疾乃與眾云吾自出家以來脇不至席工夫今日了當將從此辭索浴入龕畢於謦咳間歘然火起自焚其身寺僧為起塔繪像</p>
</div>
<div class='div-other'><a id='mulu4813' />
<p class='h4'>中公大方國師</p><p>按池州府志中公大方國師不知其為何派也中之父為王福福為黃觀外祖中薙髮齊山寺以善知識稱會洪武京師舉天下名僧觀以中聞遂赴召靈谷道場事畢賜紫還山建文四年七月籍觀黨中遁莫知所之永樂六年革除禁解中歸老齊山</p>
</div>
<div class='div-other'><a id='mulu4814' />
<p class='h4'>無壞</p><p>按陝西通志無壞西方人與秦愍王有宿世緣卓錫至終南山夜擊木魚聲達王宮王異之明日來見師與語王恍然悟前生事命席禮師師擕石甑炊餅石罐煑水飲食王從者數千人皆給王乃即山為起寺居之竟證圓寂師所遺禪衣錫杖並甑罐見存</p>
</div>
<div class='div-other'><a id='mulu4815' />
<p class='h4'>信受<span class='note-inline'>(附覺性)</span></p><p>按無錫縣志信受字西傳姓陳氏嘉定人博學有文幼聽法南翔寺有悟因出家後住翠微寺著韻會增註通鑑集覽正誤又覺性者亦陳氏子出家惠山寺通儒書多知山中故實常著惠山志</p>
</div>
<div class='div-other'><a id='mulu4816' />
<p class='h4'>應能</p><p>按明高僧傳應能偽姓楊氏實建文君也太祖之嫡孫懿文太子之長子封皇太孫諱允炇生時頂顱頗偏太祖撫之曰半邊月兒及讀書甚聰穎一夕懿文太子與侍太祖命詠新月詩太子吟云昨夜嚴陵失釣鉤誰人移上碧雲頭雖然未得團圓相也有清光徧九州太孫吟云誰將玉指甲掐作碧天痕影落江湖裏蛟龍不敢吞太祖覽之不悅蓋未得團圓影落江湖皆非吉兆洪武三十一年太祖大漸乃授一小篋封鑰甚密戒于急難方開是年五月十六日即位年二十有三明年改元建文召方孝孺為翰林侍講直文淵閣日講周官禮變更太祖舊制於是諸王多不遜服乃曲加恩禮侍讀太常卿黃子澄兵部尚書齊泰議削諸王之權謀者先燕命侍郎張昺都指揮使謝貴察燕動靜遂偪燕起靖難兵南討黃齊建文四年六月十三日破金川門帝縱火焚宮啟太祖遺篋視之得楊應能度牒剃刀袈裟緇服遂削髮自御溝出遁雲遊四方自湖湘入蜀雲南復至閩入廣西橫州南門壽佛寺居十五年陞座演法歸者甚眾所至成大法席人不知是帝也復往南寧居一蕭寺衲子雲集師為隨緣開示一眾歡然久之至思恩州立於當道值知州出從者呵之師言我是建文皇帝也自滇歷閩至此今老矣欲送骸骨歸帝鄉巡按御史聞於朝賜號老佛命驛送至京師乃賦詩云流落江湖四十秋歸來不覺雪盈頭乾坤有恨家何在江漢無情水自流長樂宮中雲影暗昭陽殿裏雨聲愁新蒲細柳年年綠野老吞聲哭未休及至京朝廷未審虛實以太監吳亮曾經侍膳使審之師見亮即呵曰汝非吳亮耶曰不是師曰我昔御便殿曾棄片肉於地汝伏地餂食之何得忘也亮稽首大慟<span class='corr'>已</span>而取人西內供養竟卒於宮中</p>
</div>
<div class='div-other'><a id='mulu4817' />
<p class='h4'>雪菴</p><p>按重慶府志雪菴名暨不知何許人靖難初走重慶善慶里山水奇絕可廬遂祝髮焉里中有隱士杜景賢異之與往白龍諸山山有松柏灘水清駛蘿篁森蔚和尚欲建剎其地景賢出餘力歡喜創寺朝夕諷誦山中聞以為佛經也往觀之正讀易經乾卦不輟和尚嗜楚詞每袖一本登小舟急棹中流朗誦一葉輒披一葉於水投<span class='corr'>已</span>輒哭哭已復誦終卷乃已眾莫測何謂又好酒日儲十壺俟客客至輙酌之不則拉樵夫竪人飲飲半酣呼童歌歌竟瞑焉而寐興到筆落成章詞不甚工密然意氣煥發大能感愴人或傳和尚當建文壬午為御史不數日帝遜位乃憤然遁迹為浮屠云後死之日其徒固問其師何不答識者以為松陽葉師賢也</p>
</div>
<div class='div-other'><a id='mulu4818' />
<p class='h4'>知壽</p><p>按畿輔通志知壽字松巗宛平縣呂氏子也為童子辭父母出家依慶壽寺專禪師學浮屠法洪武元年遊山東之齊河建定惠寺十五年領符牒遂主其眾庚辰靖難兵起太宗幸濟南壽朝見軍門請從戎自効奉勅募兵五千人號忠勇忠效軍身先士卒所至著功靖難兵罷悉繳所賜銀幣鈔錠請返僧服詔同道衍住慶壽寺管北平府僧綱司副都綱事永樂元年召還南京六年扈駕北狩命住持慶壽寺詔朔朢陞天王殿說法勸誘四眾十七年三月道衍示寂上臨之者三命壽治葬事起塔於寺西事訖壽無疾端坐而逝異香滿室如道衍化時士庶驚嘆上為文祭之起塔與道衍塔相望靖難之功人止知有道衍而不知有壽功成辭爵仍返僧服足稱異人</p>
</div>
<div class='div-other'><a id='mulu4819' />
<p class='h4'>道衍</p><p>按列朝詩集少師釋名道衍字斯道族姓姚氏長洲之相城里人幼名天禧本醫家子顧不肯學醫魁磊高岸意度偉然喜為儒者博貫該通之學至正間削髮居相城之妙智庵里中靈應觀道士席應真者讀書學道通兵家言<span class='corr'>尤</span>深於機事公師事之盡得其學然深自退藏人無知者惟王止仲獨深知之公應徑山書記之召止仲為文贈之以為上人年甫壯天下亂已極亂極必治然後得以發其所蘊非以沙門之法終其身者嘗寓嵩山寺袁珙見其相而異之曰公非常僧劉秉忠之儔也洪武初再以高僧徵十五年十王之國太祖命各選一高僧侍王公在燕府籍中住持慶壽寺靖難兵起妙識幾先贊助祕密太宗即大位召至京師欲官之固辭為僧錄左善世立東宮特授資善大夫太子少師復姚姓賜名廣孝輔太子南京監修高皇帝實錄上命畜髮再三終不肯賜兩宮人不近亦不辭踰月乃召還嘗以賑濟歸吳徒步閭里以賜金散之宗黨永樂六年來朝北京仍居慶壽寺病篤車駕臨視問後事對曰出家人復何所戀明日集諸門人告以去期斂袂端坐而逝夏八十有四追封榮國公諡恭靖茶毘之日心舌與牙堅固不壞得舍利皆五色賜塋在房山縣東北四十里上自製文銘其碑仁宗立加贈少師配享太廟嘉靖中移祀大興隆寺公初侍<span class='corr'>燕</span>邸每夜夢與劉太保仲晦寤語厥後現身佐命恪守僧律南屏西山後先觀化兩公之賜名一曰秉忠一曰廣孝豈非宿乘願輪再世示現者與</p>
</div>
<div class='div-other'><a id='mulu4820' />
<p class='h4'>溥洽</p><p>按列朝詩集溥洽字南洲山陰人族姓陸氏放翁之後人也於郡之普濟寺禮雪庭祥公為師從其菴玘公於普福貫串經範旁通儒典禪定之餘肆力詞章洪武二十二年召為僧錄司右講經三年代夢觀主天禧又三年由左闡教陞左善世成祖即位召斯道衍公於北京命主教事公以左善世遜衍而己居右永樂四年詔修天禧寺浮圖車駕臨幸命公慶讚祥煜天顏說懌時有任覺義者忌其寵搆詞間之左遷右覺義公不辯自處裕如既而上察其心復右善世仁宗即位數被召問乞居南京報恩寺養老遣中官護送宣德元年七月示寂留偈而化年八十有二塔於長干之鳳嶺上遣行人王麟莅祭賜院額為鳳嶺講寺</p>
</div>
<div class='div-other'><a id='mulu4821' />
<p class='h4'>慧旵</p><p>按繼燈錄杭州東明虛白慧旵禪師姓王氏湖廣人年十四往丹陽妙覺寺禮湛然落髮一日作務次然問曰子在此作甚麼師曰切蘿蔔然曰汝只會切蘿蔔師曰也會殺人然引頸就師師曰降將不斬聞松隱唱道雲間即往咨叩一日出定舉首覩蒼松有省尋至蘇之鄧蔚見果林林擲下蒲團索頌師曰只些消息本無言說破蒲團上地迸天裂林曰且道裂個甚麼師擬進語林便打林復指見寶藏具陳悟因藏問心不是佛智不是道汝云何會師向前問詢叉手而立藏呵曰汝在者裏許多時還作者見解師乃發憤忘食至第二夜豁然徹法源底偈曰一拳打破太虛空百億須彌不露蹤借問個中誰是主扶桑湧出一輪紅藏見笑曰雖然如是也須善自護持永樂戊子至安溪東明設關三十餘年影不出山道俗揚播宿衲爭趨座下宣德辛酉六月將去世眾請留偈師曰一大藏教無人看著爭得者幾句閑言語跏趺而逝塔於安溪東塢</p>
</div>
<div class='div-other'><a id='mulu4822' />
<p class='h4'>端竹領占</p><p>按<span class='corr'>陝</span>西通志端竹領占狄道人姓石氏自幼為本郡寶塔寺僧永樂四年以屢使絕域宣布王化功陞蘇州府僧綱司都綱二十一年奉命招降陞僧錄司右闡教二十二年陞左善世賜誥命金圖書服器宣德元年陞灌頂圓妙廣智大國師二年奉使烏思藏公幹陞號清修靜覺崇善慈應輔教闡範灌頂圓妙廣智大國師八年內圓寂天順七年追封西天佛子成化二十三年追封大敏法王</p>
</div>
<div class='div-other'><a id='mulu4823' />
<p class='h4'>班丹臧卜</p><p>按<span class='corr'>陝</span>西通志班丹臧卜西土人先從覺剌麻授秘密戒行後陞灌頂靜覺弘濟大國師錫予甚厚授金印一銀印一謹守戒律道行日彰永樂親製贊偈以寵異之今西人多向其化</p>
</div>
<div class='div-other'><a id='mulu4824' />
<p class='h4'>居敬</p><p>按明高僧傳松江普照寺居敬字心淵別號蘭雪學通內外善屬文精嚴律部禮金陵大報恩寺一雨和尚職知客後叅杭州集慶寺東源法師於懺摩堂居第一座從而講周易永樂初奉詔校大藏經預修會典已而住持上海廣福講寺遷松江普照大開法席一十三載建大雄殿海月堂三解脫門廊廡重軒精舍香積煥然新之七眾瞻仰道風大扇</p>
</div>
<div class='div-other'><a id='mulu4825' />
<p class='h4'>文琇</p><p>按繼燈錄杭州徑山南石文琇禪師蘇之崑山李氏子出家邑之紹隆院嘗問法要於虎丘行中禪師得言外旨洪武五年住蘇州普門永樂初應詔纂修永樂大典留京三載七年住徑山一日無疾而逝</p>
</div>
<div class='div-other'><a id='mulu4826' />
<p class='h4'>如蔑</p><p>按寧波府志如蔑字性海姓余氏祝髮於定水寺禮復見心為師戒行端謹通內外典善書能吟雅為緇流推重永樂中兩膺召命纂修內典常住撫州之翠雲及奉化岳林二寺有翠雲稿永明終焉</p>
</div>
<div class='div-other'><a id='mulu4827' />
<p class='h4'>非幻</p><p>按繼燈錄南京靈谷寺無涯非幻禪師衢之西安人從傑峰為僧峰問何處來師曰虛空無向背峰指鐘俾作頌師曰百煉爐中滾出來虛空原不惹塵埃如今挂在人頭上撞著洪音遍九垓時年十二峰器之即令祝髮永樂丁亥太宗文皇帝有事於長陵徵師入對稱旨大嘉賞賚命住靈谷庚子春上建法會師若不經意其徒問之師笑曰自家有一大事甚緊何暇他及乃書偈曰生死悠悠絕世緣蒙恩永樂太平年這回撒手空歸去雪霽雲消月正圓遂逝</p>
</div>
<div class='div-other'><a id='mulu4828' />
<p class='h4'>昶和尚</p><p>按蘇州府志昶和尚居常熟大慈寺姚廣孝薦於成祖三召而起延至內道塲校讎梵典三年賜紫衣玉璽還卒詔起高僧墓</p>
</div>
<div class='div-other'><a id='mulu4829' />
<p class='h4'>普慈</p><p>按列朝詩集普慈吳郡海虞錢氏子世儒業出家破山寺往叅鄧尉山萬峰和尚付以法偈遂廬太湖西洞庭山三十年不過湖聞白旵公在安溪東明說法親承萬峰祖印遂往叩旬日大悟遂居東明演法為萬峰法嗣景泰元年示寂全身塔在東明左側有頌古詩行世</p>
</div>
<div class='div-other'><a id='mulu4830' />
<p class='h4'>善啟</p><p>按明高僧傳善啟字東白別號曉庵姑蘇長洲楊氏子世為宦族甫能言即通釋典如舊熟父母異之知是法器捨入永茂院出家無幾薙染受具屏跡龍山研窮大藏百氏諸史無不精究永樂戊子出世郡之延慶寺明年應召纂修永樂大典併校大藏經賜金縷僧伽衣一時名人若沈民望王汝玉錢原溥輩皆為方外交或辯儒釋之異師曰無論聖人理同且各為其教又曰東魯垂道西竺見性皆莫先于厚本故吾儕雖離父母而養生送死率皆從厚與兄弟極友愛正綂癸亥示寂塔於龍山</p>
</div>
<div class='div-other'><a id='mulu4831' />
<p class='h4'>莊禪師</p><p>按繼燈錄徑山敬庵莊禪師台州人自幼厭葷穢薄世塵父母捨廣慈庵出家久之遍叅方外了徹宗源主徑山道化隆盛永樂十二年奉詔入京同修大典寓天界三載少師姚公等交章薦住持堅辭不受歸徑山示寂至六月初一果無疾而逝</p>
</div>
<div class='div-other'><a id='mulu4832' />
<p class='h4'>了機</p><p>按荊州府志了機自云從終南山來初居崔家洞一年及遊鹿苑見招仙巖洞居之歲餘忽謂人曰吾閉關幸為塞垣穴七七日土人如其言一日巖罩濃雲關門洞開眾大駭乃相與扳巖開巖穴入洞視之不見唯蒲團草履存焉</p>
</div>
<div class='div-other'><a id='mulu4833' />
<p class='h4'>鏡文</p><p>按貴州通志鏡文郡人幼聰悟長涉經史出家龍華寺既受具遍叅叢林深契內典永樂初赴京會眾僧談宗理推為首座各為頌偈而還景泰間歸隱石笋山年八十趺坐而逝</p>
</div>
<div class='div-other'><a id='mulu4834' />
<p class='h4'>行恢</p><p>按寧波府志行恢字復宗鄞人生而穎異依壽昌大師披剃受具戒行高嚴永樂四年召詣京即與修文獻大成十六年復召較大藏經典尋又召修大典恩賚甚厚後賜職左覺義堅辭不受歸舟夜泊偶遇一貴人舟相觸辱及行恢恢語侍僧慎勿以吾名聞後彼廉知將請罪恢遽令解維去黃潤玉常謂其學行超卓人稱為菩薩云</p>
</div>
<div class='div-other'><a id='mulu4835' />
<p class='h4'>水盛</p><p>按繼燈錄西湖妙果竺源水盛禪師饒之樂平范氏子十七依羅山院出家既得度首謁庭忠於蔣山時孤舟濟為第一座以皖山示蒙山語示之師極力叅究越五載有省濟曰蒙山常言栽松道者不具二緣而生達磨葬熊耳後隻履西歸果神通耶抑法如是耶師曰此形神俱妙而<span class='corr'>已</span>濟曰不然子他日當自知之師往無為州見無能以濟所舉質之能曰為汝弗解故也師忽大悟能撫其背曰爾後當大弘吾宗也尋分座於薦福既而隱於南巢出主西湖妙果未幾復還南巢示寂初預立塔于南巢五峰之下是夜有光如匹練自天際下燭俄頃散布五峰之頂復合於塔中彌三夕乃止師制行峻絕如孤峰萬仞可望而不可攀嘗囑其徒曰凡剃髮染衣當洞明心宗行解相應以正悟之境靈靈自照歲久月深具大無畏如透水月華萬浪千波觸之不散方不被生死陰魔所惑此師之生平實悟實證者故亦用之以誨人也</p>
<p>按浙江通志水盛住妙果寺遇孤舟濟力叅求悟如敵萬人如上逆流至如透水月華波搖不散濟始印可始居南巢五龍讓宅座繞祥輝逝日練光縱橫分合彌瓦山剎</p>
</div>
<div class='div-other'><a id='mulu4836' />
<p class='h4'>達[金*夢]</p><p>按辰州府志達[金*夢]號玉環永樂間普化寺僧性明敏博文學又能以理自勝邑人荊時芳常與遊後沐浴更衣坐化</p>
</div>
<div class='div-other'><a id='mulu4837' />
<p class='h4'>勝安</p><p>按開封府志勝安號古峰俗姓周出家彌陀寺戒律精嚴道行絕潔嘗開講大乘諸經五十餘會修葺招提四十餘所永樂中移居祐國寺一時緇黃之士從者雲集後以疾而逝停龕三日飛煙環繞闍維之得舍利凝聚五色精瑩如珠觀者異之</p>
</div>
<div class='div-other'><a id='mulu4838' />
<p class='h4'>塔僧</p><p>按貴州通志塔僧無名永樂間住安莊白水堡觀音寺言貌謹厚用磚壘塔於寺後坐其中與千戶丁昱等約曰吾入塔爾以磚灰固塔門明年今日聞塔內有聲始啟之丁如約啟塔門僧危坐自如異香馥郁容貌愉懌眾咸異之後不知所往</p>
</div>
<div class='div-other'><a id='mulu4839' />
<p class='h4'>雲定</p><p>按南陽府志雲定平山人生而異常乃出家遊歷四方聞方城之東有剎曰普嚴乃得遺址以居預知圓寂其徒建塔刻銘以紀其事</p>
</div>
<div class='div-other'><a id='mulu4840' />
<p class='h4'>智通</p><p>按南陽府志智通燕人自幼神清貌秀穎悟善記初慕全真後落髮入空門禮壁峰金師即聞奧旨往遊大乘山因駐錫焉永樂中召至京師居天界寺端坐而化</p>
</div>
<div class='div-other'><a id='mulu4841' />
<p class='h4'>至道</p><p>按無錫縣志至道字物外臨海人能詩善少師姚廣孝至道卓錫邑之嵩山歸者日至遂大建幢剎為嵩開山祖既耄端坐而化</p>
</div>
<div class='div-other'><a id='mulu4842' />
<p class='h4'>普真</p><p>按無錫縣志普真字性海延陵人有高識住惠山寺寺災真重建之嘗種茶惠山之麓晚又創聽松菴於寺左而居之歿遂葬於菴後王達銘其塔真於惠山實有起廢之功</p>
</div>
<div class='div-other'><a id='mulu4843' />
<p class='h4'>懷空</p><p>按四川總志懷空學道玉屏山明末樂中欽賜講經寶帳有語錄十卷行世里人建寺置塔奉其遺軀後焚毀獨塔軀如故</p>
</div>
<div class='div-other'><a id='mulu4844' />
<p class='h4'>繼達</p><p>按萊州府志繼達姓田氏號素菴通禪理善賦詩守戒行末樂中妖賊唐賽兒聞其名不入膠州境臨終作偈趺坐而化</p>
</div>
<div class='div-other'><a id='mulu4845' />
<p class='h4'>嗣漢</p><p>按休寧縣志嗣漢號昭回普滿寺僧戒行卓然為禪林所宗末樂七年適朝廷欽建大齋師領眾預會於靈谷道塲忽一日沐浴趺坐索筆作偈書罷奄然而逝化遂相傳奏賜龕以<span class='corr'>斂</span>闍維之餘得舍利瘞於靈谷之塔</p>
</div>
<div class='div-other'><a id='mulu4846' />
<p class='h4'>慧心</p><p>按處州府志慧心號鑑空樂清方氏子幼受業於白鶴僧尹郁戒行精嚴通儒釋二典善晉書曲臻其妙先住紹興青蓮後住瑞安仙巖永樂八年應高僧召入文淵閣與修永樂大典竣事還山一日忽沐浴更衣辭眾趺坐而逝茶毘得五色堅固子宗門咸景慕焉</p>
</div>
<div class='div-other'><a id='mulu4847' />
<p class='h4'>覺壽</p><p>按四川總志覺壽遂寧人明心性遊長安道上得遺金俟其主反之後歸適廣福井泉乾涸跏趺坐井上鹽泉湧出末樂甲午邑久旱復登廣福山絕粒禱雨旬日果大澍年九十不知所終</p>
</div>
<div class='div-other'><a id='mulu4848' />
<p class='h4'>智璩</p><p>按鎮江府志智璩丹陽包港孫氏子住牛金山絕世俗者五十餘年臨終說偈而逝</p>
</div>
<div class='div-other'><a id='mulu4849' />
<p class='h4'>了空</p><p>按山西通志了空忻州人俗王氏生而神異年二十餘慨然有出世離俗之志一日辭其家不知所之後十餘年方歸住傘蓋寺凡事能前知雖千里之外莫不預見尋遇一異僧曰修行當學最上乘前知特小乘法耳於是苦志勵行又數年遂大徹悟一日微恙示眾曰吾歸矣說偈曰無物本來無身心何處尋大法雙亡卻虛空現法身茶毘之日煙成五色咸稱異之</p>
</div>
<div class='div-other'><a id='mulu4850' />
<p class='h4'>義金<span class='note-inline'>(附洪蓮　昌海)</span></p><p>按山西通志義金不知何許人與洪蓮昌海談道世稱金海蓮三高士洪蓮太原人本姓吳少孤事母盡孝比歿哀慟幾絕後祝髮於饒益寺苦行卓越儒釋並通嘗詣天龍洞刺血書五大部經末樂中奉詔註大明三藏法數校大藏經典既成上進賜衣設宴授以官不受昌海俗姓許生而言動非常博涉羣經深通奧旨隱崛[山*圍]山書五大部經卷校正華嚴合論五臺清凉傳本宗二百問永樂中詔纂修大藏經授太原僧綱司都綱一日沐浴更衣而逝</p>
</div>
<div class='div-other'><a id='mulu4851' />
<p class='h4'>景隆</p><p>按繼燈錄杭州開元寺空谷景隆禪師蘇之洞庭陳氏子為童時不茹葷趺坐若禪定嘗從弁山嬾雲咨問道要湖海諸大老亦靡不遍謁後禮虎丘石菴為師宣德二年從杭昭慶受戒遂依石菴住靈隱七年住天目禮祖塔憩錫一載刻苦叅究忽有省遂造嬾雲剖露雲印可之初居西湖之正傳院晚年遷居開元示寂塔於西湖之修吉山所著有空谷集行世</p>
</div>
<div class='div-other'><a id='mulu4852' />
<p class='h4'>月溪</p><p>按貴州通志月溪江安人宣德初以罪戍赤木役於陳百戶棲廐中夜輙有光陳異而遣之遇禪宗得正法眼藏至蘭州印山見其林麓洞壑別有天地結菴曰末洪居二載明章帝召天下名僧十三人詣闕月溪與焉將別語弟子曰此中徒眾無踰四十踰則不利抵京將召人上密令中使置經於地覆以錦諸僧皆履而入月溪獨伏不前上促之對曰非敢以方外自高懼籍經為罪非上所以召臣意上異焉取經入賜以茶不飲而南灑問故對曰留都火焚四十八戶用禳之上未信後守臣奏火作如其語久之遣還至留都遂示寂後人廣其故居以為寺緇徒僅四十人過五人則一斃三人則一病過一二人則有怪莫能踰其數</p>
</div>
<div class='div-other'><a id='mulu4853' />
<p class='h4'>道證</p><p>按蘇州府志道證字心印長洲人出家治平寺宣德間詔授覺義住持大功德奉勅較藏典中禁年七十三示寂賜祭葬治平寺方丈後</p>
</div>
<div class='div-other'><a id='mulu4854' />
<p class='h4'>道聯</p><p>按浙江通志道聯六坐道塲兩被徵召纂大典游戲翰墨緇白咸重之後坐逝英宗悼之勅葬於藕花居之傍</p>
</div>
<div class='div-other'><a id='mulu4855' />
<p class='h4'>寶珠</p><p>按嘉興府志寶珠和尚嘗游杭嘉二郡冬夏一衲乞食自活宿無恆居平時惟念佛不絕口更無雜語後於海門寺忽若顛狂者將半月餘僧呵曰爾平生實行當與世人作眼目何得乃爾珠曰既如是吾行矣索浴畢安然坐化</p>
</div>
<div class='div-other'><a id='mulu4856' />
<p class='h4'>祖淵</p><p>按太平府志祖淵號雨菴西菴僧也闡明宗風行于閩浙正統間召入京賜左善世住西山圓寂上遣禮部主事林璧諭祭尚書胡濙贊其像</p>
</div>
<div class='div-other'><a id='mulu4857' />
<p class='h4'>智瑛</p><p>按江寧府志智瑛上元人正綂初住雲溪寺因號雲溪初行頭陀行為諸僧負薪米力作已而有所悟生平不識文字後乃能詩廬山有天眼寺得佛宗旨者惟瑛一人晚年忽語其徒曰某月日吾將逝逝必有風雷之驚屆期預報諸庵主使集時天朗霽無纖雲至午有片雲起西北瑛乃沐浴具盛儀禮諸佛與諸庵主別<span class='corr'>已</span>而疾風震電掣茆墮瓦旋風自下轉入空際視瑛已遷化矣</p>
</div>
<div class='div-other'><a id='mulu4858' />
<p class='h4'>周和尚</p><p>按廬江縣志周和尚世居山溪凹正統間赴試居天下僧第二授僧錄事不受衣鉢辭去遊方會韓都憲雍征西周通書史諳天文地理及遁法披袈裟謁之韓公出對云和尚挂紅穿綠非莊嚴實則莊嚴周隨對曰大人腰金衣紫素富貴行乎富貴韓大奇之因謀征西事多賴之既歸提學薛方山以梅花百韻令和一夕吟成薛大奇之後不知所終</p>
</div>
<div class='div-other'><a id='mulu4859' />
<p class='h4'>慧顥</p><p>按嘉興府志慧顥字無極正統間出家玉溪順慶寺在徑山誦心經坐脫</p>
</div>
<div class='div-other'><a id='mulu4860' />
<p class='h4'>寶燈</p><p>按兗州府志寶燈東阿楊氏子也二十出家居城北香山寺叅禪誦經頗通外典持行精苦時刻不懈蓋真僧也壽至九十四歲一日沐浴更衣自云化去端坐而瞑</p>
</div>
<div class='div-other'><a id='mulu4861' />
<p class='h4'>了悟</p><p>按四川總志無際姓莫名了悟一號蠶骨安岳人居大竹黑崖勤苦修行久之若有所得乃師古拙及無念遂得釋氏之要既而卓錫道林四十餘年脫胎離形時著靈異四方無賢愚咸向之正統間召入勅為宗師登壇說戒觀聽如堵及卒賜祭給傳還葬木門所著有語錄一卷</p>
</div>
<div class='div-other'><a id='mulu4862' />
<p class='h4'>道涓</p><p>按處州府志道涓正綂間為龍泉縣僧會駐錫鰲峰崇因禪寺嚴戒持素景泰庚午正月二十八日辭別鄉里回山告眾端坐雷音堂說偈而逝鼻出雙筯光瑩如玉時年八十一</p>
</div>
<div class='div-other'><a id='mulu4863' />
<p class='h4'>末慈</p><p>按江寧府志永慈字海中蜀余氏子少時見僧輙喜投照月禪師剃染遍叅諸方首謁太初和尚開示父母未生前有得還靈谷依雪峯和尚結制後至牛首領眾三載正統中守備太監袁誠欽其道德請住東山翼善寺先是慈叅東明和尚勘驗水乳明欲付以衣鉢慈不受至是明將示寂命其弟子曰吾有衣法二物待十年後送至金陵東山海州和尚受納屆期弟子持衣至山慈升座祝香而受慈付嗣法門人智瑄字寶峯皆塔於東山禪院之後</p>
</div>
<div class='div-other'><a id='mulu4864' />
<p class='h4'>徹空</p><p>按貴州通志徹空蜀僧正統間來往貴陽潮音寺機鋒警敏詩亦清俊復之蜀稱寂示偈唯以正宗風為要</p>
</div>
<div class='div-other'><a id='mulu4865' />
<p class='h4'>廣能</p><p>按貴州通志廣能興隆僧正綂間卓錫月潭寺戒行不玷禪誦勤苦嘗晝誦經有虎入寺眾僧驚走能不為動虎登堂見能遂去苗賊寇興隆欲刧寺眾僧皆逃能獨不去賊至欲殺能能曰幸殺我於外毋污此佛地賊義而釋之寺賴以全</p>
</div>
<div class='div-other'><a id='mulu4866' />
<p class='h4'>祖復</p><p>按貴州通志祖復號立禪立關募化供十方僧眾雖巨蟒鼠雀咸依時就食後製一龕結跏趺坐住西天寺三載未嘗見寢息嘗絕粒月餘滇中徒眾強之回遂化留肉身於寶臺山如滇之金光紫谿黔之太平西天等寺皆其刱建</p>
</div>
<div class='div-other'><a id='mulu4867' />
<p class='h4'>悅禪</p><p>按貴州通志悅禪杭州人雲遊住普定圓通寺有戒行善化誨愚迷人多禮之年九十餘景泰元年五月終四年二月出殯啟龕視之顏色如生人皆稱異</p>
</div>
<div class='div-other'><a id='mulu4868' />
<p class='h4'>休庵</p><p>按海寧縣志休庵逸公景泰間居廣潤寺神通自在示人禍福無一不驗後死數日遇鄉人於天台道中以所殮僧履寄諸徒啟柩視之已尸解云</p>
</div>
<div class='div-other'><a id='mulu4869' />
<p class='h4'>道宗</p><p>按蘇州府志道宗常熟人住萬峯禪院景泰中詔修保國道塲祥雲繚繞降勅褒諭天順二年奏賜聖恩寺額</p>
</div>
<div class='div-other'><a id='mulu4870' />
<p class='h4'>覺澄</p><p>按列朝詩集覺澄號古溪山後蔚蘿人也族姓張氏年十歲為牧牛之童十四從雲中天暉和尚出家閱藏五載從墨菴和尚坐禪大興隆寺景泰三年宗伯胡濙命住南陽香嚴寺自惟大事未明不一年而退登太岡山叅月溪和尚往見西蜀楚山和尚於投子山機緣相契朝夕入室山謂海雲曰香嚴只是聰明見解道眼未明在山往安慶看誦聯珠集見趙州凌行婆機緣往返豁然有省因思本叅無字話頭如何不徹奮然一拶虛空迸碎身與僧堂泯然不見再看無字話頭火中覓雪了然無疑越五日山自安慶回謂海雲曰香嚴大事今番徹也明日正旦召大眾曰老漢離西川下江南張漫天大網為求作者今有其人且道是誰良久乃曰香嚴是也公避席下手而讓曰覺澄不會佛法山曰我正要不會佛法的遂以衣拂法卷付之辭山七載天順五年住金陵高座寺一坐此山竟不他之示寂於成化初胡濙序其雨華集曰公天性清朗心地圓融續臨濟二十四世燈為楚山付法正傳其集將與蒲菴全室逃虛孋美於後世嘗自道其文曰吾將藉此以明佛知見入佛之門有二由文字而顯曰教離文字而悟曰禪泥文字則失之滯略文字則失之誕去滯與誕其必有教而禪乎其徒寂庵湛公亦能詩刻其遺集</p>
</div>
<div class='div-other'><a id='mulu4871' />
<p class='h4'>竹林大士</p><p>按南翁夢錄安南陳氏第三代王曰仁王既傳位世子乃出家修行刻苦精進慧解超脫為一方祖師庵居安子山紫宵峰自號竹林大士其姊號曰天瑞多失婦道大士在紫霄聞姊病亟乃下山往視謂天瑞曰姊若時至自去見冥間事則應曰願少待我弟竹林大士且至言訖還山數日至庵分付弟子後事奄然坐化天瑞亦以是日卒仁王示寂時其子英王未有嫡嗣止有庶子意且待嫡子而後定嗣位至茶毗後封骨時子孫環拜舍利飛入庶孫袖裏而放光既收又入英王拜曰敢不奉命收之乃定尋以庶子為世子既久嫡母生男不育庶子終嗣王位是為明王</p>
</div>
<div class='div-other'><a id='mulu4872' />
<p class='h4'>契斌</p><p>按繼燈錄嵩山少室俱空契斌禪師平陽坦曲人叅凝然求示心要朝夕咨叩一日覩秦封槐豁然契悟徑回侍次然一見謂曰契斌叅得禪也師便喝然曰喝作麼師曰和尚何得以贓誣人然曰趙州勘破婆子婆子敗缺在甚麼處師曰一對無孔鐵鎚然曰如何是趙州意師曰荊棘林中重加陷穽然曰石頭書亦不通信亦不達是何意旨師曰千里同風然曰青原垂足又作麼生師曰禍事禍事然曰洞上一宗密在爾躬矣景泰四年主少室有問如何是正中偏師曰夜半烏雞帶雪眠曰如何是偏中正師曰老翁抱著石烏龜曰如何是正中來師曰出匣吹毛寒逼天曰如何是兼中至師曰公孫舞劍難思議曰如何是兼中到師曰黑狗銀蹄無處討曰五位既蒙師指示少林直指事如何師曰沙裏無油麥中是麪</p>
</div>
<div class='div-other'><a id='mulu4873' />
<p class='h4'>寶藏</p><p>按德安府志寶藏京兆醴泉人俗姓嚴以苦行遍叅西蜀景泰丙子嗣曇花寺無為衣鉢證濟二十四代法成化間應藩封召開堂壽山之龍泉寺圓寂建塔其巔張廷器贊序其語以傳越百餘年順治辛卯正令古帆繼之</p>
</div>
<div class='div-other'><a id='mulu4874' />
<p class='h4'>祖庭</p><p>按德安府志祖庭豫章人景泰間應戍卒主者以其<span class='corr'>癯</span>弱難之對曰食素主者曰食素奈何齎荷戈役對曰祖墮軍籍輪序應役爾時牧夫不職營馬數壞民禾主者以其佞佛也簽之往凡數月而馬肥民間亦無呼籲者密察之見其引馬就牧所惟周遭一行羣馬悉不敢逸步履外此後僅手珠串趺坐爾主者心異而除其籍放之焚修祖庭得薙髮自此始行脚至石門土人以山嶮無逕不敢入庭曰道本平坦何荊棘可礙竟卓錫焉詳其詩序中後證大知識嗣牛首山澄大士法席年七十九示寂偈曰四十二年石門熱轟七十九春老漢獨弄誰少誰多一般作夢歸去來兮眉梢雪重</p>
</div>
<div class='div-other'><a id='mulu4875' />
<p class='h4'>了訔</p><p>按德安府志了訔應城人號鼎庵永樂間居邑西南四聖寺大闡宗風天順八年淮王好禪學聞師名卑禮致書遣人迎之師誓不入王宮淮王特建寺於廬山請師居之以便質問自師居廬山而眾僧皈依者千餘人所著有鼎庵語錄四卷</p>
</div>
<div class='div-other'><a id='mulu4876' />
<p class='h4'>智中</p><p>按四川總志智中彭縣人也生有異相年十二即禮月光禪師惠心清修苦行晝夜不息後惠心授松藩都綱中隨去尋代其職時番彝叛服不常中居邊撫化番彝莫不投服天順間累加封國師仍賜勅誥降銀印中在邊四十餘年化行功著成化二年年踰七十詔歸彌陀庵優老焉</p>
</div>
<div class='div-other'><a id='mulu4877' />
<p class='h4'>淨倫</p><p>按列朝詩集淨倫昆明康氏子正統庚申出家禮太華無極泰和尚受禪學天順癸未得法於浮山古庭堅公成化乙酉卓錫都城東隅開建萬福禪剎謝事退居西軒之竹室與天章懷讓同時並闡宗風</p>
</div>
<div class='div-other'><a id='mulu4878' />
<p class='h4'>紹琦</p><p>按繼燈錄成都府東山天成寺楚山紹琦禪師唐安雷氏子八歲入鄉校授經成誦九歲失怙詣元極通禪師學出世法後謁無際示以無字公案偶聞開靜板嗚礙胷冰泮往見際際曰還我無字意來琦曰這僧問處偏多事趙老何曾涉所思信口一言都吐露飜身特地使人疑曰如何是汝不疑處琦曰青山綠水燕語鶯啼歷歷分明更疑何事曰未在更道琦曰頭頂虛空脚踏實地際曰亦未在師乃禮拜師再叅際問數年來住在何處師曰我所住廓然無定在際曰汝有何所得師曰本自無失何得之有曰莫不是學得來者師曰一法不有學自何來曰汝落空耶師曰我尚非我誰落誰空曰畢竟若何師曰水淺石出雨霽雲收曰莫亂道只如佛祖來也不許縱伱橫吞藏教現百千神通到這裏更是不許師曰和尚雖是把斷要津其奈勞神不易際拍膝一下曰會麼師便喝際笑曰克家須是破家兒恁麼幹蠱也省力師掩耳而出際授法偈曰我無法可付汝無心可受無付無受心何人不成就後居天柱成化九年三月十五日示微疾眾請師末後句師展兩手示之曰會麼曰不會師復曰今年今日推車撞壁挂倒虛空青天霹靂呵呵呵泥牛吞却老龍珠澄澄性海漚花息遂安詳而逝</p>
</div>
<div class='div-other'><a id='mulu4879' />
<p class='h4'>趙頭陀</p><p>按蘇州府志僧趙頭陀自稱終南山人成化問游吳啖肉一食盡數觔或一鵝一猪首飯至斗許飲水亦一二斗肉食多手自烹煑極潔宿承天寺數年後坐苑橋上大呼一聲遂化諸僧具威儀茶毘之亦得數舍利</p>
</div>
<div class='div-other'><a id='mulu4880' />
<p class='h4'>覺曇</p><p>按蘇州府志覺曇嘉定人祝髮慈濟寺生平未嘗妄語其言未來事奇驗或臥於榻有見其行於市者人稱覺菩薩成化十七年午日趺坐而化月餘面如生肢體溫軟其身至今不朽</p>
</div>
<div class='div-other'><a id='mulu4881' />
<p class='h4'>荊山</p><p>按涇縣志荊山祖師涇邑人俗姓鳳八歲入大寧寺出家後住合相寺隱關一期始得個話頭入手又訪歸元禪師警策一遍歸寺重加勇猛得念而無念叅而無叅處忽有偈云念與全非念金針穿爛電回頭極目觀親覩真如面一日忽然知覺法不離體體不離法四大本空一真不昧於成化丙午春詣石埭金竹山叅見寶月和尚將平日做工夫處逐一供報一遍師呵呵大笑你今果真實次日遂將手卷祖衣交付齋罷送行</p>
</div>
<div class='div-other'><a id='mulu4882' />
<p class='h4'>無住</p><p>按濟南府志無住禪師成化時卓錫華林寺儒書釋典無不精曉遷四禪寺圓寂年逾九十當盛夏顏色如生</p>
</div>
<div class='div-other'><a id='mulu4883' />
<p class='h4'>智果</p><p>按涇縣志智果幕山禪僧也戒律精嚴每為民間祈雨必有應驗年八十一童顏兒齒趺坐而逝</p>
</div>
<div class='div-other'><a id='mulu4884' />
<p class='h4'>興宗</p><p>按貴州通志拜經和尚名興宗大理人成化間住持永祥寺誦法華經每字一拜一擊板歲久木為之穿四十年未嘗他出太監鄭忠為建寺請額年七十預言寂滅之期鳴鼓告眾而化</p>
</div>
<div class='div-other'><a id='mulu4885' />
<p class='h4'>烏荳禪師</p><p>按重慶府志烏荳禪師成弘間住涪之白雲關數十年不火食惟日荷鋤掘生烏荳以適口雖嚴寒雪凍赤足單衣以棲岩畔時山多虎鄉人患之師即寢其穴虎不敢近而去日有白雲覆其上隨晴空皎日一嶺如錦霞不散鶴鬢童顏而不言壽以欺人海藏滿腹而不言幻以惑世故其時劉忠諫公喜其人與之為友葢忠諫公正人殆韓昌黎一流而必結精藍聯靜榻數十年不倦則師之為人可知後坐化蟬蛻其骸不腐至今人以石塔龕之碑記尚存云</p>
</div>
<div class='div-other'><a id='mulu4886' />
<p class='h4'>雲庭</p><p>按江陰縣志雲庭禪師桂姓以景泰丙子生成化癸巳叅休休翁受無字公案滯沉寂之境弘治改元除夕聞鐘聲數年行履處忽爾活脫因信口作偈所著有請益警進拈古頌古擬寒山和永明詩偈等凡二十卷號幻寄集行世</p>
</div>
<div class='div-other'><a id='mulu4887' />
<p class='h4'>潔空</p><p>按衡嶽志潔空南陽人以弘治中隱南嶽方廣寺七十三歲端坐而逝遺偈一首云七十三年老潔空提起西來又弄東於今撒手歸何處一輪明月照秋空</p>
</div></div></div></div>
</div><!-- end of div[@id='body'] -->
</body></html>