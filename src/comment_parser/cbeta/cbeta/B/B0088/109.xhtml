<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu3706' />
<div class='div-other'>
<p class='h2'>欽定古今圖書集成博物彙編神異典　第一百六十三卷目錄</p>
<ul class="">
<li>僧部列傳三十九
<ul class="">
<li>唐十五
<ul class="">
<li>道氤</li>

<li>良賁</li>

<li>禮宗</li>

<li>法詵</li>

<li>潛真<span class="note-inline">(附道超)</span></li>

<li>守素</li>

<li>華嚴和尚</li>

<li>文照</li>

<li>法照</li>

<li>慧普</li>

<li>客僧</li>

<li>靈幽</li>

<li>惟恭<span class="note-inline">(附靈巋)</span></li>

<li>頭陀</li>

<li>全玼</li>

<li>慧沐</li>

<li>金和尚</li>

<li>遂端</li>

<li>神智</li>

<li>智昇</li>

<li>圓暉<span class="note-inline">(附懷遠　崇廙)</span></li>

<li>洪正</li>

<li>辛七師</li>

<li>和和</li>

<li>廣陵大師</li>

<li>明瓚</li>

<li>待駕</li>

<li>懷道<span class="note-inline">(附智恆)</span></li>

<li>惠忠<span class="note-inline">(附圓寂)</span></li>

<li>惠秀</li>

<li>惟忠</li>

<li>處寂</li>

<li>無著</li>

<li>普化</li>

<li>大川<span class="note-inline">(附法<span class="corr">烱</span>)</span></li>

<li>難陀</li>

<li>元宗</li>

<li>廣敷</li>

<li>圓震</li>
</ul></li>
</ul></li>
</ul></div>
<p class='juan'>神異典第一百六十三卷</p>
<div class='div-other'><a id='mulu3707' />
<p class='h2'>僧部列傳三十九</p>
<div class='div-other'><a id='mulu3708' />
<p class='h3'>唐十五</p>
<div class='div-other'><a id='mulu3709' />
<p class='h4'>道氤</p><p>按宋高僧傳道氤俗姓長孫長安高陵人也父容殿中侍御史母馬氏夢五色雲覆項因有娠焉母常聽講讀大乘經曉夜不輟意行太任之胎教也逮乎誕日異香芬馥成於童稚神氣俊秀學問詳明應進士科一舉擢第名喧日下才調清奇榮耀親里後有梵僧扣門分衛飯訖願寓宵宿氤接之談話言皆詣理梵僧稱歎明曉辭訣方出門閃然不見氤由此無調選之心矣乞願出家將知良珠度寸雖有百仞之水不能掩其光也何君親而能阻入道之猛利心焉乃禮京招福寺慎言律師為師請益無替及登戒法旋學律科又隷經論如是內外偕通矣時有興善寺復禮法師善屬文謂氤曰藉汝少俊可為余造西方讚一本氤遂襞紙援毫略不停綴斯須已就其辭典麗清淨佛國境物莊嚴臨文若現前矣禮師讀訖顧左右諸德曰奇才秀句吾輩莫能測也自後服膺窻案晝夜精勵辯給難酬善於立破禮師仰其風規嘗於稠人廣眾中宣言曰氤之論端勢若泉涌從此聞天供奉朝廷元宗幸洛勅與良秀法修隨駕御史李竫同請氤於天宮寺講淨業障經其疏亦氤之著述也時一行禪師國之師匠過慮將來佛法誰堪扞禦誰可闡揚奏召天下英髦學兼內外者集於洛京福先寺大建論場氤為眾推許乃首登座於瑜伽唯識因明百法等論豎直大義六科敵論諸師茫然屈伏一行驚異曰大法梁棟伊人應焉余心有憑死亦足矣及乎大駕西還勅令扈從乃有小疾上表帝降中使賜藥并方詔曰法師將息朕此藥并方甚好服食必差所患痊愈早來西京其顧遇也若此仍屬此際一行遷神勅令東宮以下京官九品以上並送至銅人原藍田設齋推氤表白法事方畢宰相張燕公說執氤手曰釋門俊彥宇內罕匹幸附口錄向所導文一本置於篋笥由是其文流行天下也開元十八年於花蕚樓對御定二教優劣氤雄論奮發河傾海注道士尹謙對答失次理屈辭殫論宗乖舛帝再三歎羨詔賜絹五百匹用充法施別集對御論衡一本盛傳於代後撰大乘法寶五門名教并信法儀各一卷唯識疏六卷法華經疏六卷御注金剛經疏六卷初元宗注經至若有人先世罪業應墮惡道乃至罪業則為消滅雖提免翰頗見狐疑慮貽謬解之愆或作餘師之義遂詔氤決擇經之功力剖判是非奏曰佛力經力十聖三賢亦不可測陛下曩於般若會中聞熏不一更沉注想自發現行帝於是豁然若憶疇昔下筆不休終無滯礙也續宣氤造疏矣四海嚮風學徒鱗萃於青龍寺執新疏聽者數盈千計至於西明崇福二寺講堂悉用香泥築自水際至於土面莊嚴之盛京中甲焉開元二十八年有疾將終遣弟子齎遺表云某末品輕生虛均雨露得陪緇伍許自精修雖常袒右肩無施舉袂之役而執錫舒步得蠲負載之勞屬以時暢元功德揚真化不謂勤劬慕學造次養生今月十六日苦腸忽加湯藥無救泉門自掩安沐堯風夜臺一歸寧逢舜日有定瘞於蒼隴無再謁於丹墀云時帝覽惻怛遣中使內給事賈文瓌將絹五十疋就院弔贈宣口勅奉問氤弟子等適聞法師遷神寂滅痛惜良深未審擬於何處安厝賜到絹帛等聖恩追悼生榮死哀光於僧伍俗壽七十三僧臘五十三以其年秋八月十二日葬於終南山陰逍遙園側白塔存焉</p>
</div>
<div class='div-other'><a id='mulu3710' />
<p class='h4'>良賁</p><p>按宋高僧傳良賁姓郭氏河中虞鄉人也世襲冠裳法門之流不標祖禰故闕如也賁識鑒淵曠風表峻越外通墳典內善經論義解之性人罕加焉永泰中不空盛行傳譯實難其人賁預其翻度代宗請為菩薩戒師因新出仁王護國經勅令撰疏解判曲盡經意以所住寺為疏目曰青龍也原夫是經已當三譯一晉太始三年法護譯一卷名仁王般若次秦羅什出名仁王護國般若波羅蜜次梁承聖三年真諦於洪州寶因寺譯名仁王般若并疏六卷然則晉本初翻方言尚隔梁朝所譯隱而不行偽秦之經傳流宇內奈何止言波羅蜜而闕多字則是虧其奧義是以肅宗皇帝齋心沐德請不空重譯及肅皇晏駕代宗成先聖之願言詔興譯務勅軍容使魚朝恩監護於南桃園起乎告朔終乎朢日帝御承明殿灌頂道塲躬執舊經對譯新本而復為序冠於經首仍勅賁造疏通經賁上表曰學孤先哲有玷清流叨接翻傳謬膺筆受幸揚天闕親奉德音令於大明宮南桃園修疏贊演宸光曲照不容避席窮元珠於貝葉但益慙惶捧白璧於丹墀寧勝報効仰酬皇澤俯課忠勤既竭愚誠庶昭元造賁勤勤筆削三卷克成奏乞流行復上牋疏今年二月二十一日恩命令在內園修撰經疏微僧寡學懼不稱旨洗心滌慮扣寂求音發明起自於天言加被仰憑於佛力咸約經論演暢真宗亦猶集羣玉於崐山納大川於溟海火生於木與兩曜而俱明識轉於如體一相而等照成道者法也載法者經也釋經者疏也廣度羣有同於大通是菩提心如陛下意所撰經疏繕寫畢功文過萬言部有三卷施行竊慙於愚見裁成冀答於聖恩并念誦儀軌一卷承明殿講密嚴經對御記一卷同進上輕塵元覽祗畏無任答詔云法師智炬高明辭峰迥秀親憑梵夾宣闡微言幽賾真宗演成章疏開如來之祕藏示羣有之迷津貫玉聯珠鉤深致遠再三披閱頗謂精詳傳之招提永為法寶也皇命褒揚釋門翕盛又屬章信寺初成執疏服膺者常數百眾雖紙貴如玉無以加焉其在安國寺講筵官供不匱數年之內歸學如林大曆七年正月不空奏請入目錄勅依賁於六年徙居集州教授傳經不遑寧處至十二年三月十日無疾枕肱終於符陽春秋六十一夏臘二十九宕渠嘉川之人哀悼法梁摧折闍維收灰中舍利百餘粒遺表中進念誦儀對御記二卷以其先進者遂留在內中之故令門弟子齎之重進後於上都城東置墳塔焉即大曆十三年也賁累朝供奉應制辭辯富贍學問高深末塗淪躓同利涉之徙移若神會之流外吁哉</p>
</div>
<div class='div-other'><a id='mulu3711' />
<p class='h4'>禮宗</p><p>按宋高僧傳禮宗俗姓宋會稽人也道氣酋壯志求元微願遂出塵決除鞅絆聞長壽寺和尚通達禪觀往叩其關學習之心未嘗少懈師誨之曰汝之出塵有大利益可謂良玉度尺雖有十仞之土不能掩其光矣乃奮藻攄華注涅槃經懷鉛握槧周於二載挫銳解紛怡然理順遂成夾注八十卷焉及鄭卿尚書典郡聞其盛名致疏往請確然拒而不赴景龍二年有御史大夫馮思忽爾暴終入一處有二童子持簿領馮庭對判官廳按覆罪愆令望彼巨樹枝柯可覆數畝判官身旁舊識者張思義招手呼馮曰吾是汝舅曾為洛陽倉吏被長官越格誣殺兼假貸太平寺中錢及油麵於今未脫汝所坐者不合於天后宮中亂越致此暴卒可發願造涅槃經鑄鐘登即關奏判放却還人世臨行張語馮曰在閻浮一日造功德得福無量胡忍一生不修功德耶此涅槃經者禮宗大師注解從天台傳授每有善神守護時張差押馮往諸司考校輕重生處囑之曰汝去洛城道光坊內十字街第三宅是吾家家有池亭竹樹為問妻兒安否馮起尋經本未獲而又死經三日立限歸寫經鑄鐘工畢馮在世得四十八年終宗亡春秋九十七焉</p>
</div>
<div class='div-other'><a id='mulu3712' />
<p class='h4'>法詵</p><p>按宋高僧傳法詵姓孫氏母初夢吞明珠遂黜魚惡葷誕彌厥月生有異表十五辭親從師依年受具行學一集蔚為教宗眷伊呂立功之致陋黃綺肆志之適遺形理性與山木為羣故地恩貞大師囑之以華嚴經菩薩戒起信論心以靜洗智與經冥一夕夢乘大艑直截滄溟橫山當前峻與天極不覺孤帆鳶戾懷襄上濟峰竦竦而忽高雲溶溶而在下既寤形若委衣流汗輕醒目此句義不思而得一部全文常現心境事事無礙之旨如貫華焉天寶六年於蘇州常樂寺繪盧舍那象化示羣品大曆二年於常州龍興寺講纔登法座忽有異光如曳紅縷漸明漸大縈旋杳空久修行者會中先覩前後講大經十徧撰儀記十二卷大曆十三年十一月七日沙門慧覺夢巨塔陷地二級無何詵示疾而終春秋六十一慧命四十二受法弟子太初付以香罏談柄潯陽正覺會稽神秀亦猶儒氏之有游夏焉詵初講天竺寺盛闡華嚴時越僧澄觀就席決疑深得幽趣及終吳興皎然為碑邗城肅公為頌合揚其美哉</p>
</div>
<div class='div-other'><a id='mulu3713' />
<p class='h4'>潛真<span class='note-inline'>(附道超)</span></p><p>按宋高僧傳潛真字義璋姓王氏太原華族後徙為夏州朔方崇道鄉人也考珍真即仲子也年在學數業尚典墳幼好佛書抑從天性甫及弱冠投跡空門開元二十六年隷名於本城靈覺寺明年納具戒自此聽習律乘涉遊論海凡曰講筵無不探賾屬代宗朝新譯文殊師利菩薩佛剎莊嚴經勅真造疏奏云此經凡有三譯一西晉太熙中法護翻名佛土嚴淨經文勢多古語簡理幽二天后久視中實叉難陀於清禪寺翻名文殊受記經三即今大曆六年所譯也伏惟寶應元聖文武皇帝陛下天垂帝籙人歸寶圖德厚乾坤明侔日月仁恕滋物夷狄仰德而輸誠慈惠利生正教承風而演化頃者鄜坊節度使兼御史中丞杜冕奏為國請諸大乘經明詔下於祇園梵旨開於貝葉因請三藏不空譯此經等數十部續有勅下天下梵宇各置文殊菩薩像以旌聖功也又詔以文殊菩薩為上座皆三藏所請三藏學究瑜伽解窮法印身口意業祕密修持戒定慧學顯通宣暢唐梵文字聲韻具知傳譯此經善符聖旨文質相兼燦然可觀潛真識智愚昧學藝庸淺幸陪清眾謬在翻傳虛空藏經課虛潤色猥蒙驅策述疏讚揚雖文義荒蕪已傳京邑今之所作蓋有由焉有金閣寺大德道超禪師學盡法源行契心本親覩靈境密承聖慈故久在清凉屬興淨業仍於現處建窣堵波尋覲法緣來詣京國以此經為大事以大聖為本師顯揚聖德無過此者乃稽首三藏誓傳大聖法門不以潛真庸虛轉祈和尚邀令述作和尚不念前之鄙陋又令讚釋此經竊恐難契真詮敢不盡其愚訥即大曆八年十一月疏成奏過真學通內外性相融明考覆幽元研精教理探賾今古比校親疎分別異同歸於一義辯猶泉湧思入虛凝直筆而書記於絕唱結成三卷以作準繩現在未來永無疑網矣又述菩提心義發菩提心戒各一卷三聚淨戒及十善法戒共一卷兼稟承不空祕教入曼拏羅登灌頂壇受成佛印顯密二教皆聞博贍關內河東代歷四朝闡揚妙旨弟子繁多加復綱紀興善保壽二處伽藍懲勸僧尼真有力也以貞<span class='corr'>元</span>四年戊辰五月十四日遺誡門人以疾而臥二十一日右脅累足口誦彌陀佛號終於興善寺本院春秋七十一僧夏四十九云</p>
</div>
<div class='div-other'><a id='mulu3714' />
<p class='h4'>守素</p><p>按宋高僧傳守素者立性高邁與羣不同居京興善寺恆以誦持為急務其院幽僻庭有青桐四株皆素之手植元和中卿相多遊此院青桐至夏中無何發汗頗汙人衣如輠脂焉而不可浣時相國鄭公絪嘗與丞郎數人避暑且惡其滴瀝謂素曰弟子為師伐此樹各植一松可乎及暮素戲呪之曰我種汝二十餘年汝以汗之淋瀝為人所惡同惡木之不可休其下也來歲若然我必薪之自爾絕蹤矣素誓不出院誦法華經三萬七千部夜恆有狢子馴擾來聽經齋時則烏鵲就掌取食他僧以食誘羣羽皆驚噪而逝長慶初有僧元幽題此院云三萬蓮經三十春半生不踏院門塵當時以為佳句也素之終代罔得詳焉</p>
</div>
<div class='div-other'><a id='mulu3715' />
<p class='h4'>華嚴和尚</p><p>按宋高僧傳華嚴和尚不知名氏居在幽州城北恆持華嚴經以為淨業時號之全取經題呼召耳其所誦時一城皆聞之如在庭廡之下萬歲通天年中韓國公張仁愿之為幽州都督也夜聞經聲品次歷歷然及爾晨興謂夫人曰昨宵城北道人諷誦若在衙署前也還聞已否夫人曰是何地遠可得聞乎張君曰如其不信可各遣小豎走馬往覆之果無差謬張君請召入城及相見謂張君曰有願胡不報乎荅曰現造袈裟五百緣布施羅漢去華嚴曰勿去餘處但送往州西馬鞍山竹林寺內施僧及遣使齎香衣物登佛龕山已去覓竹林寺且無蹤跡如是深入陟高山見一翁問之曰但隨吾來倏覩雲開寺現景物非凡世所有入寺散袈裟畢而少二人彼老宿曰可齎還二分一與張仁愿一與華嚴和尚自此方知華嚴和尚是竹林聖寺中來使留一宿出已經年行化既久及終坐亡肉身不萎敗范陽之人多往乞願時有徵應塔近因兵革而廢矣</p>
</div>
<div class='div-other'><a id='mulu3716' />
<p class='h4'>文照</p><p>按宋高僧傳文照不知何許人也本敦朴遲訥之人耳然見佛像則悅懌一旦詣柏梯寺禮曇延法師畫影出家專念諸經罔知詮顯常憤受性昏濁忽若假寐見曇延法師身長一丈目光四射謂照曰爾所欲者吾安能致之吾有聰明經一卷求之於彼必謹而持取感應若俯拾地芥耳即袖中出以授之則金剛般若也登即執讀七過而便驚寤經猶在目然後念通無滯如久習焉其喉舌間曲折浮沉尋變入節非常調也自此聰敏日新辯給在口時謂為觀音附麗於厥躬也且曰我師是周隋國師凡所纂集義疏必乘夢寐而神授我無愧為資矣</p>
</div>
<div class='div-other'><a id='mulu3717' />
<p class='h4'>法照</p><p>按宋高僧傳法照不知何許人也立行多輕率遊方不恆長慶元年入逆旅避雨逡巡轉甚泥淖過中時乞食不得乃咄遣童子買彘肉煑夾胡餅數枚麤食略盡且無恥愧旁若無人客皆詬罵少年有欲毆者照殊不答至夜念金剛經本無脂燭一室盡明異香充滿凡二十一客皆來禮拜謝過各施衣物照踞坐若無所覩後不知所終</p>
</div>
<div class='div-other'><a id='mulu3718' />
<p class='h4'>慧普</p><p>按宋高僧傳慧普姓宋本郡蘄水人也性地疎朗敏利桀然既奉尸羅冰雪任操元和十二年樂廣濟山秀地靈願棲於此始讀誦大涅槃經歷稔彌年卒通四十二卷聞者憮然曰四袠大經若為溫習非揣量而可庶幾乎或疑其妄言徹部有亂次舉品題以試驗之且無澀滯少遼緩之無不弭伏普亦不介意躬刀耕火種趣足而<span class='corr'>已</span>卉服布裘度其伏臘日夜經聲不絕如是涉三十載邑人學者莫不推重增修院宇以大中三年冬無疾集眾告違跏趺坐終儼若凝思弟子以香泥纏飾遷於山椒塔中號涅槃焉於今香火不絕</p>
</div>
<div class='div-other'><a id='mulu3719' />
<p class='h4'>客僧</p><p>按宋高僧傳亡名長慶中自遠而至狀輒麤暴見寺中淨人咄曰與吾將錢沽酒寺僧見之怒其勿遵戒檢辱我僧坊其何以堪遂奪其缾擊寺外柏樹缾則鏗然<span class='corr'>已</span>碎其酒凝滯不流著樹如綠玉焉搖之不散嗅之無臭寺僧驚怪顧客何為客曰某常持金剛般若須預飲此物一杯則諷吟瀏亮率以為常非此不可上人勿怪寺僧遲迴之際愀然其<span class='corr'>客</span>將器就樹盛之其酒盡落器中略無孑遺觀者如堵奄然流啜斯須器窳而酣暢不知其僧往復何所</p>
</div>
<div class='div-other'><a id='mulu3720' />
<p class='h4'>靈幽</p><p>按宋高僧傳靈幽不知何許人也僻靜淳直誦習惟勤偶疾暴終杳歸冥府引之見王王問修何業答曰貧道素持金剛般若<span class='corr'>已</span>有年矣王合掌屢稱善哉俾令諷誦幽吮唇播舌章段分明念畢王曰未盡善矣何耶勘少一節文何貫華之線斷乎師壽命雖盡且放還人間十年要勸一切人受持斯典如其真本即在濠州鍾離寺石碑上如是<span class='corr'>已</span>經七日而蘇幽遂奏奉敕令寫此經真本添其句讀在無法可說是名說法之後是也</p>
</div>
<div class='div-other'><a id='mulu3721' />
<p class='h4'>惟恭<span class='note-inline'>(附靈巋)</span></p><p>按宋高僧傳惟恭不詳何許人也少孺出俗於法性寺好尚偪下多狎非法之友雖乖僧行猶勤持誦金剛般若罕離脣齒酒徒博侶交集門庭虛誑云為曾無廉恥後遇病且死同寺有靈巋其跡相類號為一寺二害也巋偶出去寺一里所逢六七人少年甚都衣服鮮潔各執樂器如龜茲部問靈巋曰惟恭上人何在巋即語其處疑其寺行香樂佛也及曉迴入寺聞鐘聲云恭卒所見者乃天樂耳蓋承經力必生淨剎亦以其跡勉靈巋也巋感悟折節緇門崇重終成高邁焉</p>
</div>
<div class='div-other'><a id='mulu3722' />
<p class='h4'>頭陀</p><p>按宋高僧傳頭陀本下[邱-丘+里]磨家之子然其器度溫潤若長者之規厥父課令其守磨夜深憫驢牛之困憊自己代之放其畜嚙草飲水歇臥者父母知之為其罷業兒亦乞出家遂落髮受具持無嗔怒唯收拾糞掃物為衣可重數斤臥具三十年未嘗更易苦節之行無有倫比真定之民重之而不受人供施號抖擻上人焉</p>
</div>
<div class='div-other'><a id='mulu3723' />
<p class='h4'>全玼</p><p>按宋高僧傳全玼本餘杭人也入徑山禮法濟大師求剃染稟質強渥且耐饑寒諸所參尋略得周徧乃隱衡嶽中立草庵木食澗飲結輭草為衣伏臘不易有贈玭詩云窠居過後更何人傳得如來法印真昨日祝融峰下見草衣便是雪山身此太常孫渥舊相南遷有作也</p>
</div>
<div class='div-other'><a id='mulu3724' />
<p class='h4'>慧沐</p><p>按宋高僧傳慧沐俗姓祝氏即世暨陽人也代為著姓沐幼沖之歲家法嚴明訓授儒經蔚成造秀將隨計吏謁覺智寺契真禪師即諡大觀者因以微諷沐由茲開悟明年剃度乃詣洪井禮觀音禪師頓了心契咸通七載還歸故鄉邑宰韋公迺率信心者造棲真院四方禪客無遠不屈廉使裴延魯召沐因營鑑水坊精舍成還以坊為題牓既而居之安而能遷允明州掾齊肇請住玉笥峰未久而卒壽八十八臘四十五則乾寧五年七月三日也</p>
</div>
<div class='div-other'><a id='mulu3725' />
<p class='h4'>金和尚</p><p>按宋高僧傳金和尚者姓王氏西河平遙人也所生之地猪坑村幼而魁岸為人魯質所作詭異與平人不類於嵩巖山出家其後身裁一丈腰闊一圍言事多奇驗終後如在鄉人供祭之乞願皆遂人意西河至稽胡皆鄭重焉</p>
</div>
<div class='div-other'><a id='mulu3726' />
<p class='h4'>遂端</p><p>按宋高僧傳遂端姓張不知何從而來德潤寺求師其為人也質直清粹不妄交遊師授法華經誦猶宿構人皆駭歎至乎老齒勤而無懈十二時間恆諷不輟咸通二年忽結跏趺坐而化須臾口中出青色蓮華七莖遠近奔走皆至觀禮邑人同心造龕窆於東山之下二十餘年墳塋屢屢光發後開視之形質如生眾迎還寺漆紵飾之今號真身院存焉伊寺者吳太子太傅都鄉侯闞澤書堂後捨為伽藍其題額取澤字也</p>
</div>
<div class='div-other'><a id='mulu3727' />
<p class='h4'>神智</p><p>按宋高僧傳神智婺州義烏人也俗姓力力氏之先黃帝臣牧之後漢有魯郡相力歸因官居兗遂為魯人也祖考皆田畯而以朴素相㳂智少有貞操懇樂捨家就雲門寺惟孝為師年十二一食斷中持大悲心呪應法登戒峻勵恪勤俄屬會昌滅法智形服雖殊誓重為僧磨不磷而涅不緇於時見矣大中初年復道巡遊暨陽考於禪室且曰營廷之魚潛於藪澤宜哉此處吾之藪澤也恆呪水杯以救百疾飲之多差百姓相率日給無筭號大悲和尚焉大中中入京兆時昇平相國裴公休預夢智來迨乎相見欣然相國女<span class='corr'>郎</span>鬼神所被智持呪七日平復遂奏請院額曰大中聖壽仍賜左神策軍鐘一口天后繡㡧藏經五千卷裴君為書殿額智以光啟丙午歲十二月終於東白山春秋六十八法臘四十八遷座歸暨陽南山入塔焉</p>
</div>
<div class='div-other'><a id='mulu3728' />
<p class='h4'>智昇</p><p>按宋高僧傳智昇未詳何許人也義理懸通二乘俱學然於毗尼尤善其宗此外文性愈高博達今古每慊聶道真道安至於明佺宣律師各著大藏目錄記其翻傳年代人物者謂之晉錄魏漢等錄乃於開元十八年歲次庚午撰開元釋教錄二十卷最為精要何耶諸師於同本異出舊目新名多惑其文真偽相亂或一經為兩本或支品作別翻一一裁量少無過者如其舊錄江泌女子誦出經黜而不留可謂藻鑑杜塞妖偽之源有茲獨斷後之圓照貞元錄也文體意宗相距不知幾百數里哉麟德中道宣出內典錄十卷靖邁出圖紀四卷昇各續一卷經法之譜無出昇之右矣</p>
</div>
<div class='div-other'><a id='mulu3729' />
<p class='h4'>圓暉<span class='note-inline'>(附懷遠　崇廙)</span></p><p>按宋高僧傳圓暉未詳何許人也關輔之間聲名藉甚精研性相善達諸宗幼於俱舍一門最為銳意時禮部侍郎賈曾歸心釋氏好樂斯文多命暉談此宗相然其難者則非想見惑繁者則得非得章爰請暉師略伸梗槩究其光師疏義繁極難尋又聖善寺懷遠律師願心相合因節略古疏頌則再牒而釋論乃有引而具注甚為徑捷學者易知後有崇廙著金華鈔十卷以解焉光寶二師之後暉公間出兩河間二京道江表燕齊楚蜀盛行暉疏焉</p>
</div>
<div class='div-other'><a id='mulu3730' />
<p class='h4'>洪正</p><p>按宋高僧傳洪正俗姓常氏未詳何許人也居於岷蜀間蘭若往因有疾所苦沉綿從復平寧發誓恆誦金剛般若經日以二十過為准精持靡曠時鄰僧守賢夜坐見二鬼使手操文牒私相謂曰取攝僧洪正一使曰為其默念般若傍有大奇呵護無計近得又患責限遲延今別得計見有直府東門者姓常又與僧同名復曾為僧來共伱攝去以塞違殿也守賢聞之驚異且志其事明日密問門子常洪正已死守賢先持彌陀經後改業焉洪正後不測其終</p>
</div>
<div class='div-other'><a id='mulu3731' />
<p class='h4'>辛七師</p><p>按宋高僧傳辛七師者不顯出家之號時姓氏行次呼之既熟人耳更無別召體焉實<span class='corr'>陝</span>人也始為兒時甚聞謹肅不嘗狎弄少即老成其父為<span class='corr'>陝</span>郡守觀七師之作為謂其母曰是子非常兒孺善宜護養之年甫十歲迥知佛法可以宗尚凡經卷冥然分其此華此梵都不緣師教及鍾荼蓼陟屺之痛愈深雖親屬勸勉益加柴毀先是郡城南有瓦窑七所一日哀號之際發狂遁去其家僮輩躡迹尋之見其入窑竈中端坐身有奇光粲若金色家僮驚就問無言懼而徙步次窺一窑復見七師同前相狀如是歷徧七窑一一見其端坐發光是以陝服之人重之若神遇之羅拜焉</p>
</div>
<div class='div-other'><a id='mulu3732' />
<p class='h4'>和和</p><p>按宋高僧傳和和者莫詳氏族本生其為僧也狂而不亂愚而有知罔測其由發言多中時號為聖安國寺中居住出入無拘撿見本寺修營殿閣未就有越國公主降滎陽鄭萬鈞雖琴瑟相諧而數年無子和因至公主家鈞焚香灑掃以待之主拜跪歸向鈞祈告之曰某自叨選尚願得一子為嗣唯師能致之乎和曰易耳但遺我三千疋絹主當誕二男鈞敬重如聽佛語出絹如所求施之和取付修寺殿閣功德主乃曰主有娠矣吾令二天人下為公主作兒所憂者公主不能併妊二子為孿乳包羞耳吾俾其同年而前後誕之果如其言歲初年末各生之矣長曰潛耀次曰晦明皆美丈夫後博涉成事焉京邑之間傳揚沸渭量其位地不可輕議哉</p>
</div>
<div class='div-other'><a id='mulu3733' />
<p class='h4'>廣陵大師</p><p>按宋高僧傳廣陵大師者維揚人也不言法名淮海之間競呼廣陵大師也形質寢陋性多桀黠真率之狀與屠沽輩相類止沙門形異耳好嗜酒啖肉常衣總裘厚重可知盛暑亦不蹔脫蚤虱聚其上僑寓孝感寺獨一室每夕闔扉而寢率以為常或狂悖性發則屠犬彘日聚惡少鬬毆或醉臥道旁揚民以是惡之貞元中有一少壯素以力聞嘗一日少壯與人賭博大師大怒以手擊碎博局少壯笑曰騃兒何敢逆壯士耶大師且罵而唾其面於是索少壯鬪擊觀者圍帀千數少壯為大師所困迸道而逃自此人方知有神力焉亦於稠人廣眾中自負其力往往入闤闠間剽奪人錢帛市人皆畏其勇而莫敢拒後有一耆年僧召大師誡勅之曰汝胡不謹守戒法奈何食酒肉屠犬豕彊抄市人錢帛又與無賴子弟鬥競不律儀甚豈是僧人本事耶一旦眾所不容執見官吏按法治之何處逃隱且深累佛法大師怒色對之曰蠅蚋徒喋羶腥爾安知鴻鵠之志乎然則我道非爾所知也且我清中混外者豈同爾齷齪無大度乎耆年且不能屈後一日自外來歸入室閉戶有於門隙覘之見大師坐席放神光自眉間晃朗照物洞然觀者驚報少頃寺僧奔至瞻禮稱歎或有懺悔曾謗之者或有彈指讚詠之者明日羣僧伺候大師出焚香致禮及開戶瞑目如入禪定<span class='corr'>已</span>長往矣自此廣陵人寫貌供養號之為大師焉</p>
</div>
<div class='div-other'><a id='mulu3734' />
<p class='h4'>明瓚</p><p>按宋高僧傳明瓚者未知氏族生緣初遊方詣嵩山普寂盛行禪法瓚往從焉然則默證寂之心契人罕推重尋於衡嶽閑居眾僧營作我則晏如縱被詆訶殊無愧恥時目之懶瓚也一說伊僧差越等夷或隨眾齋餐或以瓦釜煑土而食云是彌陀佛應身未知何證驗之一云好食僧之殘食故殘也或隨逐之則時出言語皆契佛理事跡難知天寶初至南嶽寺執役盡專一寺之上夜止羣牛之下曾無倦也如是經二十年相國鄴公李泌避崔李之害隱南嶽而潛察瓚所為曰非常人也聽其中宵梵唄響徹山谷李公情頗知音能辨休戚謂瓚曰經音悽愴而後喜悅必謫墮之人時將去矣候中夜李公潛往謁焉望席門自贊而拜瓚大詬仰空而唾曰是將賊我李愈加鄭重唯拜而已瓚正<span class='corr'>撥</span>牛糞火出芋啗之良久乃曰可以席地取所啗芋之半以授焉李跪捧盡食而謝謂李公曰慎勿多言領取十年宰相李拜而退居一月刺史祭嶽修道路極嚴忽中夜風雷而一峰頹下其緣山蹬道為大石所攔乃以數牛縻絆而挽之又以數百人鼓噪以推之物力竭而石愈固更無他術瓚曰奚用如許繁為我姑去之眾皆大笑瓚遂履石而動忽轉盤而下聲若震雷山路既開眾僧禮而踴躍一郡呼為至聖太守奉如神明瓚悄然乃懷去意寺外虎豹忽爾成羣日有殺傷無由禁止瓚曰授我一小箠為爾驅除眾曰大石猶可推虎豹當易制遂與之荊梃皆躡後觀之出門見一虎衘之而去瓚既去虎亦絕蹤李泌於天寶末肅宗遣使訪召會泌自嵩穎赴行在所帝喜俾掌樞務權逾宰相尋為崔圓李輔國害其能泌懼乞遊衡嶽遂見瓚焉後終居相位一如瓚之懸記勅諡大明禪師塔存嶽中云</p>
</div>
<div class='div-other'><a id='mulu3735' />
<p class='h4'>待駕</p><p>按宋高僧傳待駕姓王氏金水縣人也冲孺出家作為詭異其父立名待駕當天寶末也練行精進時號頭陀及元宗巡幸果自詣府剃髮為僧至是待駕得度其言信矣駕去縣邑二十里開徑芟茅獨居山頂後成一寺此山初名石城迨明皇至劍門山神見形迎駕稱姓李氏後陟武擔東臺遠望雲氣盤結問左右曰此何處對曰石城山乃悟山神扈衛之意遂改雲頂為慈雲寺駕後卒於此寺又福州楞伽寺釋懷一景龍中銳意於愛同寺東造精舍相度地形無水濟用方拱手而去忽山禽擊鬥於地一異之命工穴深尺餘甘泉沸湧此後伏臘而無加耗寺中每有休咎必暫減耗候以知之風俗謂之靈泉焉以永泰二年歸寂弟子超悟奏乞代宗題寺額上首曰智恆次行弼越州刺史皇甫政為碑紀德襄州節度使于頔書焉</p>
</div>
<div class='div-other'><a id='mulu3736' />
<p class='h4'>懷道<span class='note-inline'>(附智恆)</span></p><p>按宋高僧傳懷道邁德高情慈忍濟物思乎達法恆爾遊方凡遇通人卑禮求益及還鄉之日禮佛勤劬收舉坐具獲珠一顆後置於文殊塑像額心安之其珠圓瑩且異蚌胎又冥然降舍利骨尋分於南澗塔中洎至德二年令弟子僧常持法華經不舍晝夜俄有白㲲袈裟一領降於塔中不知其來此蓋修道之心感於冥理也後滑臺守李邕著碑文并書相次智恆繼居法華院即懷一弟子也道行於師相埒卒後禮部侍郎劉太真作碑頌褚長文書次有超悟行弼皆名望相齊化于閩俗無不重焉</p>
</div>
<div class='div-other'><a id='mulu3737' />
<p class='h4'>惠忠<span class='note-inline'>(附圓寂)</span></p><p>按宋高僧傳惠忠俗姓王潤州上元人也初在母孕忽遇異僧謂曰所生貴子當為天人矣誕育已來不食葷腥有異常童稟性敦厚年二十三以經業見度即神龍元年也遂配莊嚴寺志節高簡為時輩所推聞牛頭山威禪師襲達磨蹤得佛法印遂造山禮謁威見忠乃曰山主來矣因為說法頓悟上乘威既得人如老氏之逢尹喜乃命入室付法傳燈并委山門之事遂出鄽聚忠即繼踵茲峰夙夜精勵常頭陀山澤飲泉藉草一食延時每用一鐺眾味同煑用畢懸於樹杪方復繩牀晏坐終日如杌衣不易時寒暑一衲積四十年遂彰靈應非一州牧明賢頻詣山禮謁再請至郡施化道俗天寶初年始出止莊嚴忠以為梁朝舊寺莊嚴最盛今已歲古凋殘興懷修葺遂於殿東擬創法堂先有古木鵲巢其頂工人將欲伐之忠曰且止待鵲移去始當伐之因至樹祝曰此地造堂當速移去言畢其鵲競御柴遷寓他樹合郭道俗觀者如堵莫不歎異又立基未定忽有二神人為止其處因乃定焉雖汲引無廢神曠不撓四方之侶相依日至以大曆三年山門石室前有忠挂衣藤是歲盛夏忽然枯悴靈芝仙菌且不復生至九月忠演法高座無故水出繞座而轉至四年六月十五日集眾布薩至晚乃命侍者剃髮浴軀是夜瑞雲覆剎天樂聞空十六朝怡然坐化時風雨震蕩樹木摧折和州延祚寺僧徒其夕咸見白虹直東西貫於山中鳥獸哀鳴林壑巗間哭聲數日方止岳牧韋公損聞而哀愴遣使贈賻并令上元令劉君備威儀送歸山於時炎蒸至七月七天降雨絕凉八日神柩出纖塵不飛又有羣鶴徘徊舉上送至山門瘞後數日墳內放光照於山林五年春依外國法荼毗獲舍利不可勝計圓細如珠光彩瑩徹遠近道俗有恨無所尅獲咸於焚身處煨燼中至求凡百千人皆得舍利故知法身圓應感物無窮聖力潛通光騰千古門人起木塔春秋八十有七矣身逾七尺霜眉徑寸儀容殊偉鷰頷龍腮神氣孤拔色如金聚含光玉潤若梵僧所居帳幃弗張蚊蚋不犯曾居蘭若幽棲松竹深邃嘗有虎鹿並各產子馴遶人室曾無懼色開元二十七年上元令長孫遂初脫略異聞躬造山詢驗及到山半猛虎當路瓟吼遂乃驚怖莫知所為忠聞出林曉喻虎因寢聲伏於林中遂恐懾合掌禮謝而迴忠又向吳郡具戒院中有凌霄藤盛夏萎悴人擬伐之威大師曰勿剪惠忠還日其藤更生人不之信及秋忠還其藤重茂矣又昔有供僧穀倉在莊夜有盜來竊之虎乃吼喚逐之盜棄負器而逃其類夥多良難驟述忠著見性序及行路難精旨妙密盛行於世又鄴中釋圓寂氏族生地俱不可尋初從嵩山見老安禪師道契相符莫測涯岸以高宗咸亨二年生計終歲已一百有奇年矣襄州節度使嚴授傾心供養亦號無生和尚焉</p>
</div>
<div class='div-other'><a id='mulu3738' />
<p class='h4'>惠秀</p><p>按宋高僧傳惠秀俗姓李氏今東京陳留人也出離塵垢慕尚逍遙初以戒律飭躬後以禪定為務於荊郢之地叅問祖師既了安然迴依洛邑天宮寺也屬則天頻幸神都而秀道聲聞於后聽屢詔入禮重其於懸記未然事合同符契長安中往資聖寺唱道化人翕然歸向忽誡禪院弟子令滅燈燭有白秀曰長明燈可留亦令滅之因說火灾難測不可不備嘗云有寺家不備火燭佛殿被焚又有一寺鐘樓遭爇又有一寺經藏煨燼殊可痛惜時眾不喻其旨至夜遺火佛殿鐘樓經藏三所悉成灰炭方知秀預知垂警又元宗在潞邸時曾與諸王俱詣問法從容留施一笛元宗出去秀召弟子曰謹掌此笛後有要時當獻上也及受睿宗傳禪弟子達磨等方悟其言取笛以進帝悅先知迴賜豐厚秀偶示微疾告誡門人奄然歸寂享年一百歲燕國公張說素所歸心送瘞龍門山道俗數千人奔會悲悼焉</p>
</div>
<div class='div-other'><a id='mulu3739' />
<p class='h4'>惟忠</p><p>按宋高僧傳惟忠少孺為僧勵精自行在乎羣等莫不宗焉出家法定寺本是後漢永平中佛法始流中國便有置德淨伽藍神光屢現至宋釋惠持自廬阜辭遠公法兄誓化岷蜀屬譙縱不道令數輩操刃欲屠持持乃彈指其眾驚奔僵仆隋開皇四年改名法定焉寺有彌勒聖像唐武德中忽有枯查沿江而至夜發光明因雕作像首貞觀中竇軌為長史劍門佛首光見引達於府竇公令人迎取數百人亦不能勝乃令祝之任欲何往遂言可就法定否乃一人能舉竇遂造佛身長史高士廉蓋殿以安之後有僧汎愛樹其浮圖而獲一巨蟹身足二尺餘是塔頗多靈異人或將酒肉乘醉詣聖佛前立見災禍矣忠於天寶中於寺愈加精苦無何塔為霆震拔其塔心柱出外忽有小木承代之意眾咸怪之罔測厥由忠乃叩搕於聖彌勒像告訴天龍合加畏重何輙震擊奪塔心柱邪是知庶女叫而雷擊景公臺誠有所感一日迅雷烈風還同前震覆覩之乃龍神送舊柱安置如故當其易柱陰雲四合有四神人以身扶翼立與塔齊忠之感物也若此會昌拆寺之前舍利七粒出相輪上白光滿空向西飛去蜀皆所目覩將倒之時赤光見於半天焉又此寺有大棗樹將毀寺之年其樹枯瘁及大中再置其棗重榮也忠後終此寺</p>
</div>
<div class='div-other'><a id='mulu3740' />
<p class='h4'>處寂</p><p>按宋高僧傳處寂俗姓周氏蜀人也師事寶修禪師服勤寡慾與物無競雅通元奧居山北行杜多行天后聞焉詔入內賜摩納僧伽梨辭乞歸山涉四十年足不到聚落坐一胡牀宴默不寐常有虎蹲伏座下如家畜類資民所重學其道者臻萃由是頗形奇異如無相大師自新羅國將來謁詵禪師寂預誡眾曰外來之賓明日當見矣宜灑掃以待之明日果有海東賓至也開元初新除太守王曄本黃冠也景雲中曾立少功刺於是郡終於釋子包藏禍心上任處分令境內應是沙門追集唯寂久不下山或勸寂往參免為厲階寂謂弟子曰汝雖出家猶未識業吾之未死王[暘-勿+((傘-(企-止))-┬+(一/ㄎ))]其如吾何迨乎王公上官三日緇徒畢至或曰唯處寂蔑視藩侯弗來致賀[暘-勿+((傘-(企-止))-┬+(一/ㄎ))]微怒也屈諸僧升廳坐已將啟怒端問寂違拒之由慍色勃興僧皆股慄[暘-勿+((傘-(企-止))-┬+(一/ㄎ))]俄然仆地左右扶掖歸宅至廳事後屏樹如被摑頰之聲禺中氣絕自此人謂為妄欲加諸道人一至於此寂以開元二十二年正月示滅享年八十七資中至今崇仰焉</p>
</div>
<div class='div-other'><a id='mulu3741' />
<p class='h4'>無著</p><p>按宋高僧傳無著永嘉人也識度寬明秉操貞確留神大道約志遊方抵於京師雲華寺就澄觀法師研習華嚴之教凡諸經論志極旁通然於華藏海終誓遨遊以大曆二年入五臺山肆欲觀聖人之境界五月到華嚴寺挂錫始於堂中啜茶見老僧寢陋據北牀問曰子從南方來還齎數珠請看著乃躬度之迴視之間失僧之所於時神情惝恍疑喜交生曰昔僧明入此覩石臼木杵後得入聖寺獲見聖賢我願止此其為快乎次由般若經樓見吉祥鳥羽毛蒨絢雙飛于頂上望東北鼓翼而去明日有白光兩穗入戶悠颺少頃而滅同房僧法等見而驚怪言曰此何祥也願期再現斷眾生疑尋覩光如前因往金剛窟望中致禮方坐假寐聞叱牛三聲云飲水一翁古貌<span class='corr'>瓌</span>形服麤短褐曳麻屨巾裹甚異著乃迎執其手問從何來翁曰山外求糧用來居在何地云求糧用在臺山翻質著云師何戾止答曰聞此有金剛窟故來隨喜翁曰師困耶答曰否曰既不困憊何輒睡乎著曰凡夫昏沉胡可怪哉曰師若昏沈可去啜煮荈乎翁指東北見精舍相距數步餘翁牽牛前行著躡躅而隨至寺門喚均提三聲童子譍唯開闔年可十四五垂髮齊眉衣褐襦牽牛入寺見其地盡是瑠璃堂舍廊廡皆耀金色其間華靡非人間之制度翁踞白牙牀指錦墩揖著坐童子捧二甌茶對飲畢擎玳瑁器滿中酥酪各賦一匙著咽之如有所證神府明豁悟宿事焉翁曰師出家來何營何慮乎答曰有修無證大小二乘染指而已曰未知初出家時求何心著云求大乘菩提心曰師以初心修即得又問齒臘幾何三十一矣翁云師之純淑年三十八則其福根荄植此地而榮茂歟且徐徐下山好尋道路勿傷厥足吾年老朽從山外來困極欲偃息也著請寓一宵可乎曰不可緣師有兩伴相隨今夜不見師歸憂愁曷已此乃師有執情在著曰瞿曇弟子有何執處雖然有伴不顧戀他又問持三衣否曰受戒已來持之曰此是封執處著曰亦有聖教在若許住宿心念捨之脫有強緣佛故聽許曰若依小乘無難不得捨衣宜從急護翁拂襟投袂而作著亦趨行翁曰聽吾宣偈一念淨心是菩提勝造恆沙七寶塔寶塔究盡碎為塵一念淨心成正覺著俯聽凝神謝曰蒙宣密偈若飲醍醐容入智門敢忘指決丈人可謂知言銘刻心腑翁喚均提可送師去臨行拊背曰好去著再折腰與童子駢肩齊步至金剛窟前問童子此何伽藍不懸題額童子指金剛窟反問著云伊何窟乎曰先代相傳名金剛窟童子曰金剛下有何字著惟忖少選曰金剛下有般若童子唍爾適入者般若寺也著擕童子手揖顧而別童子瞠目視著如欲吐辭著曰送我可以言代縞帶與玉玦乎童子遂宣偈授云面上無瞋供養具口裏無瞋吐妙香心裏無瞋是珍寶無染無垢是真常偈終恍惚之間童子及聖寺俱滅惟見山林土石悵歉于懷欷歔不已歎曰緒言餘論若笙鏞之末響猶在乎耳諦觀山翁立處有白雲冉冉湧起去地尋丈許變成五色雲霓上有大聖乘師子而諸菩薩圍遶食頃東方有白雲一段漸遮菩薩面羣像與雲皆滅著倏見汾州菩提寺主僧修政等六人相將還至窟前作禮忽聞山石振吼聲如霹靂諸僧奔走良久寂無所覩著遂陳遭遇六人悔責不見聖容咫尺綿邈知罪障之屏翳歟著遂隱此山而終元和中門人文一追述焉</p>
</div>
<div class='div-other'><a id='mulu3742' />
<p class='h4'>普化</p><p>按宋高僧傳普化不知何許人也秉性殊常且多真率作為簡放言語不拘躬事盤山積禪師密密指教深入堂奧誡令保任而發狂悖嘗與臨濟元公相見乃對之以效驢鳴旁侍無不哂笑值時歌舞或即悲號人或接之千變萬態略無恆度一日擎挾棺木巡街徇戶告辭云普化明日死去時視之知不可訾趙人相率隨送出城東門而揚言曰今日葬不合青烏經二日出南門人亦隨送又曰明日方吉如是西門北門出而還返人煩意怠一旦坐於郊野如入禪定焉禪宗有著述者以其發言先覺排普化為散聖科目中言非正員也</p>
</div>
<div class='div-other'><a id='mulu3743' />
<p class='h4'>大川<span class='note-inline'>(附法烱)</span></p><p>按宋高僧傳大川不知何許人也沈默自居節操彌厲戒無竁穴言不浪施於漢州棲賢寺行四聖種法克苦既增川也其樂泄泄綿竹之人無夙少率皆宗奉及乎終也臥於寺外白衣具牀榻相率舁歸寺中務營喪禮方當屍舉無何雙鹿引前若騶導焉始履門閾寺額奮然隕地遠近驚歎又此山靈異不容麤鄙有僧深藏者不謹愿多所違犯神人擲于山下可七里許唯傷足指從此無不悛革守戒者大曆初北山變成黃金色上有樓閣菩薩行道斯須之間萬形千狀川素居此寺與地俱靈留影供養如事靈祠焉次閩城法烱者未詳何許人也行頭陀法克苦克勤激勸閩人辭氣剛直聞海壇練門江內有巨鐘相傳云昔有人往廣州募鑄信鼓巨艦至此忽值風濤沉溺每月望日其潮大至水退其蒲牢乃出可容一人從中穿過約其周圍徑一丈餘大曆中烱欲出此鐘先於開元寺設大會齋誦呪令一小僧詣龍宮乞鐘於人世擊扣以警晨昏小僧見海神曰我惜以鎮海別與小珠三顆為信當爾時小僧有如夢覺珠在手焉</p>
</div>
<div class='div-other'><a id='mulu3744' />
<p class='h4'>難陀</p><p>按宋高僧傳難陀者華言喜也未詳種姓何國人乎其為人也詭異不倫恭慢無定當建中年中無何至於岷蜀時張魏公延賞之任成都喜自言我當如幻三昧嘗入水不濡投火無灼能變金石化現無窮初入蜀與三少尼俱行或大醉狂歌或聚眾說法戍將深惡之亟令擒捉喜被擒隨至乃曰貧道寄跡僧門別有藥術因指三尼曰此皆妙於歌舞戍將乃重之遂留連為置酒肉夜宴與之飲唱乃假襦袴巾櫛三尼各施粉黛並皆列坐含睇調笑逸態絕世飲欲半酣喜謂尼曰可為押衙蹋舞乎因徐進對舞曳練迴雪迅起摩趺伎又絕倫良久曲終而舞不已喜乃咄曰婦女風邪喜忽起取戍將刀眾謂酒狂坐者悉皆驚走遂斫三尼頭皆踣於地血及數丈戍將大驚呼左右縛喜喜笑曰無草草也徐舉三尼乃筇竹杖也血乃向來所飲之酒耳喜乃却坐飲宴別使人斷其頭釘兩耳柱上皆無血汙身即坐於席上酒巡到即瀉入斷處面色亦赤而口能歌舞手復擊掌應節及宴散其身自起就柱取頭安之輙無瘢痕時時言人吉凶事多是謎語過後方悟成都有人供養數日喜忽不欲住乃閉關留之喜即入壁縫中及牽之漸入唯餘袈裟角逡巡不見來日見壁畫僧影其狀如日色隔日漸落經七日空有墨迹至八日墨迹已滅有人早見喜已在彭州界後終不知所之</p>
</div>
<div class='div-other'><a id='mulu3745' />
<p class='h4'>元宗</p><p>按宋高僧傳元宗姓吳氏永嘉人也少時出塵氣度寬裕於本部永定山寶壽院依常靜為師照得戒已還諸方遊學抵江陵詞朗禪師門若真金之就冶焉決了疑貳復振錫他行見紫金山悅可自心留行禪觀此山先多虎豹或噬行商或傷樵子避苛政者哭婦堪哀從宗卜居哮噉絕迹自爾入山者無憚矣一日禪徒擁集見一老父趨及座前拜跪勤恪宗問子何人耶答曰我本虎也在此山中食啖眾生因大師化此冥迴我心得脫業軀已生天道故來報謝折旋之頃了無所見以大曆二年囑別門徒溘然化矣春秋八十六二月入塔立碑存焉</p>
</div>
<div class='div-other'><a id='mulu3746' />
<p class='h4'>廣敷</p><p>按宋高僧傳廣敷俗姓鄭南燕人也少依京望大德思浩下承乎法訓登戒畢遊嵩少兩京遇神會禪師大明元旨至宜春陽岐山挂錫是中峰巒積翠洞穴涉幽芝菌之苗參於草卉敷終日瞑目木食度辰時有峨冠羽帔馭鶴驂鸞者始則乍往倏來後則登庵造膝其仙客所到必輕雲薄霧隨步而至擁從者天丁力士令遠去對晤談論移晷其後道化既成於貞元元年三月四日入滅春秋九十有一云</p>
</div>
<div class='div-other'><a id='mulu3747' />
<p class='h4'>圓震</p><p>按宋高僧傳圓震姓陳中山人也少警悟而尚學入庠序研究五經倏遇雲遊沙門寓宵其父為州衙吏酷有道心留是僧供施震禮奉其僧聽其談道頗覺入神捨儒典披釋經頓辭所愛往白磁山禮智幽為師受教後遇荷澤禪師得法隱南陽烏牙山先是山中多巨蛇澤穴有毒龍鄉人患之及震居此二物潛蹤曾有一人形服且異致拜乃曰我在此已二百歲今感無心之化絕慮之修吾曹冥感超昇非師之力歟貞元六年終享齡八十六弟子奉全身入塔焉</p>
</div></div></div></div>
</div><!-- end of div[@id='body'] -->
</body></html>