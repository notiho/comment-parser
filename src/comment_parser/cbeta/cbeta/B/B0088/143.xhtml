<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu5277' />
<div class='div-other'>
<p class='h2'>欽定古今圖書集成博物彙編神異典　第一百九十七卷目錄</p>
<ul class="">
<li>僧部藝文三
<ul class="">
<li>送并州旻上人詩序　唐楊炯</li>

<li>為僧普潤辭公封表　張說</li>

<li>荊州玉泉寺大通禪師碑　前人</li>

<li>衡嶽十八高僧序　盧藏用</li>

<li>送林上人序　李白</li>

<li>蘇州支硎山報恩寺大和尚碑　釋皎然</li>

<li>杭州餘杭縣龍泉寺故大律師碑　李華</li>

<li>東都聖禪寺無畏三藏碑　前人</li>

<li>故左溪大師碑　前人</li>

<li>潤州天鄉寺故大德雲禪師碑　前人</li>

<li>揚州龍興寺經律院和尚碑　前人</li>

<li>潤州鶴林寺故徑山大師碑銘　前人</li>
</ul></li>
</ul></div>
<p class='juan'>神異典第一百九十七卷</p>
<div class='div-other'><a id='mulu5278' />
<p class='h2'>僧部藝文三</p>
<div class='div-other'><a id='mulu5279' />
<p class='h3'>送并州旻上人詩序</p><p class="byline">唐楊烱</p><p>三元日月不能改弦望之期四序炎凉不能移變通之運况乎人生天地嶽鎮東西良時美景始雲蒸而電激臨水登山忽風流而雨散道之常也復何言哉是旻上人天骨多奇神情獨至法門梁棟豈非龍象之雄晉國英靈即是河汾之寶道尊德貴所以名稱並聞盡性窮神所以身心不動徧觀天下暫游城闕劉真長之遠致雅契高風習鑿齒之宏才深期上德芝蘭一面暫悅新知垂棘連城將遊舊府雞山法眾餞行於素滻之濱麟閣良朋祖送於青門之外是日也河山雨氣原野秋陰風煙凄而禁籞寒草木落而城隍晚雲中振錫有如鴻鵠之飛水上乘杯更似神仙之別左右為之魂動金石由其變色恆山岱嶽看寶鼎於風雲帝里神州對長安於白日兩鄉綿邈何當惠遠之游千里相思空有關山之望羣賢僉議咸可賦詩題其爵里編之簡牘</p>
</div>
<div class='div-other'><a id='mulu5280' />
<p class='h3'>為僧普潤辭公封表</p><p class="byline">張說</p><p>僧普潤言伏奉甲寅制書以普潤加榮沐秩授邑封公聖恩無涯將變枯朽佛法有教誠願住持普潤自剃落壞衣五十餘載心不見是口不言俗因誡證業憑禪悟理幸逢皇祚特啟大運有歸皇太子逼畏兇讎永懷興復憂虞之際始蒙顧問貧道起廣救之悲決必成之策奉符命之旨贊無畏之心今得眾生乂安群魔消伏在於法侶所願為多視身本無何功受祿天位有德陛下享之天討有罪太子行之豈貪天之功以為己力賣佛之法而求身利必若冒榮背律返俗違真亦恐乖陛下崇誠之情失如來付囑之義凡所稱述諸佛證明伏願聖慈亦垂開領乞停恩授以幸法門無任護戒傳道之至願謹詣朝堂奉疏陳情以聞</p>
</div>
<div class='div-other'><a id='mulu5281' />
<p class='h3'>荊州玉泉寺大通禪師碑</p><p class="byline">前人</p><p>譔夫總四大者成乎身矣立萬法者主乎心矣身是虛哉即身見空始同妙用心非實也觀心若幻乃等真如名數入焉妙本乖言說出焉真宗隱故如來有意傳要道力持至德萬刧而遙付法印一念而頓受佛身誰其弘之大通寶禪師其人也禪師尊稱大通諱神秀本姓李陳留尉氏人也心洞九漏懸解先覺身長八尺秀眉大耳應王伯之象合賢聖之度少為諸生遊歷江表老莊元旨書易大義三乘經論四分律儀說通訓詁音叅吳晉爛乎如襲孔翠玲然如振金玉既而獨鑒潛發多間旁施逮知天命之年自拔人間之世企聞蘄州有忍禪師禪門之法轍也自菩提達磨天竺東來以法傳慧可慧可傳僧璨僧璨傳道信道信傳弘忍繼名重跡相承五光乃不遠遐阻飜飛謁詣虛受與沃心懸會高悟與真乘洞徹盡捐妄識湛見本心住寂滅境行無是處有師而成即燃燈佛所無言可說是空王法門服勤六年不舍晝夜大師歎曰東山之法盡在秀矣命之洗足引之並坐於是涕辭而去退藏於密儀鳳中始立玉泉名在僧錄寺東七里地坦山雄目之曰此正楞伽孤峰度門蘭若蔭松藉草吾將老焉雲從龍風從虎大道出賢人覩岐陽之地就去成都華陰之山學如來市未云多也後進得以拂三有超四禪昇堂七十味道三千不是過也爾其開法大略則專念以息想極力以攝心其入也品均凡聖其利也行無前後趣定之前萬緣盡閉發慧之後一切皆如持奉楞伽遞為心要過此以往未之或知久視年中禪師春秋高矣詔請而來趺坐覲君肩輿上殿屈萬乘而稽首洒九重而宴居傳聖道者不北面有盛德者無臣禮遂推為兩京法主三帝國師仰佛日之再中慶優曇之一現然處都邑婉其祕旨每帝王分座后妃臨席鴛鴦四匝龍象三遶時熾炭待礦故對默而心降時診饑投味故告約而義領一雨溥霑於眾緣萬籟各分於本分非夫安住無畏應變無方者孰能焉爾乎聖敬日崇朝恩代積當陽初會之所置寺曰度門尉氏先人之宅置寺曰報恩式閭名鄉表德非儗局厭諠輦長懷虛壑累乞還山既聽中駐久矣衰憊無他患苦魄散神全形遺力謝神龍二年二月二十八日夜中顧令扶坐泊如化滅禪師武德八年乙酉受具於天宮至是年丙午復終於此寺蓋僧臘八十矣生於隋末百有餘年未嘗自言故人莫審其數也三界火心四部水背榱崩梁壞雷動雨泣凡諸寶身生是金口故其喪也如執親焉詔使弔喪侯王歸贈三月二日冊諡大通展飾終之義禮也時厥五日假安闕塞緩反葬之期懷也宸駕臨訣至午橋王公悲送至伊水羽儀陳設至山龕仲秋既望還詔乃下帝諾先許冥遂宿心太常卿鼓吹導引城門郎監護喪葬是日天子出龍門泫金櫬登高停蹕日盡廻輿自伊及江扶道哀候幡花百輩香雲千里維十月哉生明即舊居之後岡安神起塔國錢嚴飾賜逾百萬鉅鐘是先帝所鑄羣經是後皇所賜金牓御題華幡內造塔寺尊重遠稱標絕初禪師形解東洛相見南荊白霧積晦於禪山素蓮寄生於坐樹則雙林變色泗水逆流至人違代同符異感百日卒哭也在龍華寺設大會八千度二七人二祥練縞也咸就西明道塲數如前會萬廻菩薩乞施後宮寶衣盈箱珍價敵國與寵貴侑供巡香其廣福博因存沒如此日月逾邁榮樂相推於戲法子永戀宗極痛慈舟之遽失恨湧塔之遲開石城之嘆也不孤廬山之碑焉可作竊比夫子貢之論夫子也生於天地不知天地之高厚飲於江海不知江海之廣深強名無跡以慰其心銘曰額珠內隱匪指莫効心鏡外塵匪磨莫照海藏安靜風識牽樂不入度門孰探法要卓焉禪伯獨立天下功收密旨解却名價誦無所得解亦都捨月影空如現如悞者無量眾善為父為師露清熱惱光射昏疑冀將住世萬壽無期奈何過隙一朝去之嗟我法門憂心斷續進憶瞻仰退思付囑盡不離定空非滅覺念茲在茲敢告來學</p>
</div>
<div class='div-other'><a id='mulu5282' />
<p class='h3'>衡嶽十八高僧序</p><p class="byline">盧藏用</p><p>夫理存於業理契則業忘心宅於形心寂則形勝豈不以體會機化通同我人馳無役有而脗合出生入死而無際古之懸解者懷挾海嶽提挈天地掌擲千界身沒一絲前際後際其非動無去無來而常樂豈支離其德孟浪其言哉蓋同體大非而物不能自物也則有詠其洪波志其小行指元源以驤首和幽鍵而少留亦能捭闔形神度越茲數則衡嶽思海之列可得而稱矣衡嶽寺者梁天監三年立本名善思暨陳改為大明有隋號為衡嶽則衡山之心也二十八宿上飛翼軫之晶三十六都下蟠吳楚之紀赮駮舒蔚燦爛炳煥以萬殊松標玉聳清蒼璀錯以億尺水碧嚴霜而育粹雲芝貯秀以孕直幽岫滅氣絕頂無跡遊其質者則蘧廬清明挹其靜者則營魄淵澹信神明之所棲遲也故異人接踵於此焉遊靈迹葳蕤道風綿邈自鷲巖西閟象教東流勝躅雖多宗元或替至於仗智慧劍懷煩惱軍理以意傳階惟神遇者未有斯美之盛也然而年代攸邈故老或遺真詮緬微後生何述有沙門慧日俗姓慶氏濮陽人也息心達道利見觀方自北徂南爰憩茲嶽入空寂舍覺今昔常然到清凉池知我人非遠備聞眾異祗覿前修而山間朴略簡編無次遂覃思翰墨博采遺風事無虛美務存摭實自思大師凡一十八人著之於傳藏用早遊斯道頗涉藝文承日公之恩獎聞眾真之故事心存目想若見斯人倘茲理或存亦旦暮之期也遂懷鉛秉翰序其傳焉</p>
</div>
<div class='div-other'><a id='mulu5283' />
<p class='h3'>送林上人序</p><p class="byline">李白</p><p>江南之仙山黃鶴之英氣偶得英粹篤生俊人林公世為豪家此土之秀落髮歸道專精律儀白月在天朗然獨出既灑落於彩翰亦諷誦於人口閒雲無心興化偕往欲將振五樓之金策浮三湘之碧波乘杯泝流考室名嶽瞰憩冥壑高凌諸天登祝融之峰巒望長沙之烟火遙謝舊國誓遺歸蹤百千開士稀有此者余所以歎其峻節揚其清瀾龍象先輩迴眸拭視比夫汩泥沙者相去如牛之一毛昔智者安禪於台山遠公託志於廬嶽高標勝槩斯亦嚮慕哉紫霞搖心青楓夾岸目斷川上送君此行羣公臨流賦詩以贈</p>
</div>
<div class='div-other'><a id='mulu5284' />
<p class='h3'>蘇州支硎山報恩寺大和尚碑</p><p class="byline">釋皎然</p><p>我先大師曰佛嘉言孔願大造人天張無生極宗懸衡於羣教之表自第一義諦皆我之蘧一也况儒墨名法道家之流哉教之斯行資乎哲匠今師即其人也大師諱道遵字宗達吳興張氏之子崇勳茂德世為吳中右族大師夙負殊操潔士稱之榮耀不足關其心聲塵未曾觸其性其年二十詣天竺威大師首宗毗尼依佛教也常愀然而歎曰孔老之學不明三世昭昭之業何異夫適郢而求冥山哉先大師則不然觀萬像無根我獨以無生一心覆疑山之峻知四流妄有我獨以不動二字停倒海之波室是遠而悟者天隔昔在漢明永平之際大教洋溢霈然而東與生靈滌心觀天地更始正士自摩騰以降持法有如關中者秉律有如南山者海內髦士亟歸乎哉如凱風徵陽嘉禾先發北齊惠文大師傳龍樹智論一性之教即我釋迦如來九世祖師文殊所乘也惠文傳南嶽南嶽傳天台始授一心三觀之旨以十身佛剎微塵數修多羅如懸帝網不出正念無遺即中蓋如來一斯教之局錳也天下弘經之士窺我宗者不得其門而入天台去世界傳章安章安傳縉雲縉雲傳東陽東陽傳左溪左溪傳自龍樹已還至天台四祖事具諫議大夫杜正論教記今大師則親承左溪一受心宗方造其極物有凋折而苦節不衰時有晦明而至行不變法華三昧淵乎我衷嘗從容謂門人曰堯舜之民不必獨義教之至也教若不至民何咎焉吾恐大教未周羣機未發陷諸子於邪見之網吾徒得無過乎乃欲廣寫法華經置道塲闢經院以燭繼景揚大雄慈聲蓋平生之願與一之日發其心二之日規其趾作不逾序厥功成焉居山之福地於戲羣峰合沓以就我當大藏而孤峙疑天作以待用此持經之境也及以清晝山空杉吹不動真念凝乎寂寞經聲在乎窅冥此持經之心也大曆元祀州將韋公元甫兵部尚書劉公晏侍御史王公圓開州刺史陸公向殿中侍御史陸公迅大理評事張公象境誘真心共獲殊勝乃相與飛表奏聞詔書特下署名曰法華道塲焯哉盛乎經王之惠日昇於天乎自江以東總一十七所皆因大師之首置也舉精行大德二十七人常持法華報主恩也大師以無緣慈眼極一觀四生多溺空見乃鑄盧舍那及毗盧遮那像明智身不有法體非無將顯古佛證經之由乃起多寶妙塔開淨土當生之葉遂作彌陀色身法華一經駭聲得記方等四部得嘉廣教盡收無垢淨光蓋是如來極開方便跡雖有作功乃無為接人天機使知有殊常之福又寫天台一教溢乎道塲真詮昭昭與清景不極大師有言佛法壽命其性常任杳乎不存我法安寄於是置莊二所世田為義俟嘉穀以登身由是修期聖禾不絕非夫大師平等之施孰能於事理䨇全哉物役我慈日用不足門人有懈廢者接彼退機諸法華元義天台止觀四分鈔文臨壇度人授心揚律願盈乎石室之籌天寶年於靈巗道塲行法華三昧忽觀大明上燭天界我身正身儼在光中異日問天台然公公曰智慧光明從心流出非精志之所致耶又於本寺入法華道塲忽覩此身在空中坐先證者知是大師滌垢之相不然則萬法有無礙之用哉其年春秋七十一僧臘四十六以興元元年七月二十九日告終於支山本寺嗚呼象法梁壞苦流增波無數人天從今何怙初當寺葢公輪公一夜同夢大殿忽崩得非法匠將亡之應示疾之日驕陽久亢嘉苗若燎辭世之夕風號雨暴天地慘黷亦我法陵遲之變也傳教門人靈輪法盛道欣可入如來之室豈唯宣父之室哉俾厥鴻猷張而未弛奉教門人猶子靈源等高志警拔德鄰先賢精細行以檢儀敷大乘以基性雖後學夙聆德聲曷云不騫貽諸樂石銘曰泓澄吳江靜幾於道清氣蓄焉誕我僧寶洸洸大師與道為蕃義天無孛慈釭不昏巋然支山繄公所履建塔闢院夷荒而趾乃基靈峰靈峰崇崇乃啟祕藏祕藏彤彤天色在下日輪當中真經無言至象非象冥理徹性不昧不朗三觀一心如懸帝網雪山嵯峨有時而裂香樹偃蹇有時而折世相若斯師何示滅示滅何之天泣人悲高丘漠漠細雨霏霏陵履西去相逢是誰見海未乾疑山尚阻囂囂魔民爰得其所吾所寂寥空留法語入室數子皆弘我經安公如月遠公如星恭恭秩秩釋氏儀形影塔停停長在寒樹天上花落人間日暮猶飄苦雲與我為喻</p>
</div>
<div class='div-other'><a id='mulu5285' />
<p class='h3'>杭州餘杭縣龍泉寺故大律師碑</p><p class="byline">李華</p><p>大朴既彫淳源不復生人溺於迷妄自拔無由我梵惟哀之力現靈東方雷起羣蟄間生龍象調御人天巍巍乎大明燭幽而品物知向矣噫稠林枝幹榮枯不息火宅煙焰起滅相尋於眾生速壞之身有諸佛常存之性垢衣纏寶而不見濁水求珠而未得法無高下根有淺深由是啟禪那證入之門立毘尼攝護之藏土因水而成器火得薪而待燃惟此二宗更相為用律行嚴奉則淨無瑕缺戒光深照則測見本源次修定門而自調伏云何為大定地雖傾而不動云何為修我心雖寂而無住然後登般若之岸上楞伽之峰以此身為法身了無得為真得或有默修元契於文義受教頓悟於宗師不由門階徑造堂室微塵學者時得一人復有大悲空隘而不窮弘誓海涸而不盡俯從像法以導世間則我大律師其人也師諱道一字法崙餘杭嚴氏生族姓之家是為因地作如來之子寧有本緣故祖考不書尊上乘也禮峻山嶽神閑江海機對敏洽應受融明自襁褓至於成童顏色無違視聽皆正年甫八歲辭親就師鴻鵠入冥自然方外蓮花出水不染泥間十七預剃度隸龍泉寺受具於光州岸律師行相珠圓滌流鏡澈始就山陰聽岸講涅槃經師既歸而為眾敷闡同時聽者奉以為師恭惟此經佛最後說教旨深圓故草元著義傳法華經大事因緣授聲聞記口誦心奉誓盡當來金剛經滅度無邊悉離諸相誦起信論滌除邪妄開導心宗常所受持皆為義什於華嚴入普賢性海於維摩得不二法門凡歷見聞莫非心證從文悟理也白日頓明於世界飛鳥自在於空中從理乘如也嘗謂天台觀門往誓深教吾所歸也夫垢因戒淨定慧以生未有愛尚存而坐登三昧每歎曰持心繫於剎那求道本於清淨使學徒懈怠由軌範不明教之興衰在我而已矣乃護一席心必相隨嘗講大乘方攝齊登座侍者布席微爽律文即命撤席澣衣以俟明日其檢身激下皆此類也自是江南律學砥礪彌精矣至若齋場星列談座雲繞四眾仰山王之高萬里赴龍宮之會遠夷逾海而來聽長老順風而請益至仁生滅至辨成簡判析疑問若陽和解冰弘敷妙理如止水觀月化童蒙為上智伏我漫為調柔引諸佛戒定之池浴眾生輕重之垢垢自流去池常湛然又以儒墨者般若之笙簧詞賦者伽陀之鼓吹故博通外學時復著文在我法中無非佛事故李大理昇期崔河南希逸嘗撫本州麾幢往復御史廣業令盧華州元裕兵部韓員外賞屈身郡邑䑳舸洄沿及鄉人故汴州何司戶寒同與叩絕韻於清風味元機於永夕廬山師友今古一時誠願密弘崇修本寺導容纓網高殿棟宇工人殫其百櫨信士竭其千金佛宮嚴麗一方勝絕寫大藏經手自刊校學者賴焉席常住因通給無閡凡聖均焉於天竺寺造慈氏變相憑高為臺與眾均福光靈肹蠁如在會中永以報生育劬勞之恩光先師訓誘之德不離宴坐應者如歸天寶十三年春忽灑飾道塲端理經論惟銅瓶錫杖留置左右具見五天大德十八羅漢幡蓋迎引請與俱西二月八日恬然化滅報齡七十六僧臘五十七生以其日滅亦如之昔同如來捨位之辰今是菩薩往生之日古先大士無此明徵先時院庭有百合兩本對發白花光如月輪照於昏夜嗚呼慈雲既歸花亦彫萎物感如是人哀可知至某月日遷厝於寺之西偏江嶺淮湖緇麻縞素茶毗之會聲動山川寂寥原野人亡地古悲夫一為人師六十年矣遠名利故不遊京國樂閑安故不出戶庭有請方去故深慈密行莫得而究焉門人之冠者一行禪師惠罕法師<span class='corr'>津</span>梁寺乾應律師蘇州東林寺懷哲律師湖州開元寺惠登少明之記長者寶藏修身執持導師化城無處瞻仰眷屬之賢有若族人神都等如來影中怖畏都盡力生今地哀號不窮以華悅曾史之風尚竺乾之道追書本行見託斯文銘曰苕溪教源因戒生定百千人俱見性清淨裂除意網磨拂心鏡雖會一乘終修萬行說法登壇天龍諦聽須彌峰頂白月孤映彼迷方者從我得正報盡生盡歸自法身晨朝涕泣江上門人炬滅陰夜舟沈海津雪山靈草無復青春欲報之德蒼蒼罔極既斷言語又非空色假言喻空觀我為則</p>
</div>
<div class='div-other'><a id='mulu5286' />
<p class='h3'>東都聖禪寺無畏三藏碑</p><p class="byline">前人</p><p>惟和尚輪王梵嫡號善無畏釋迦如來季父甘露飯王之後其先自中天廻因難分八王烏茶父曰佛手王以和尚生有聖姿早兼德藝故歷試焉十歲綂戎十三嗣位睹諸凡舉兵搆亂不得已而後征之接刃中體捍輪傷頂軍以順勝兄以愛全乃白母后告羣臣曰向者親征義斷恩也今以國讓行其志也因置位於兄固求入道太后哀許賜以傳國寶珠南至海濱殊勝招提入法華三昧聚沙建塔誓一萬區黑蛇傷指而不退息身寄商舶往中印度密修禪誦口放白光無風三日而舟行萬里與商人同遇羣盜阽於併命和尚慰帖徒侶默誦直言七俱胝尊全現身相盜果為他寇所殲寇乃露罪歸誠指蹤夷險越窮荒踰毒水至中天境上乃遇其王王之夫人即和尚妹也和尚服凡品而徒侶以君禮奉之王問獲其由嗟稱不足菩提眷屬是日同歸慈雲布蔭一境丕變於是發三乘之藏究諸部之宗品偈章句誦無遺者說龍宮之義理得師子之頻伸名振五天尊為稱首郍爛陀寺像法之泉源眾聖之都會乃捨寶珠瑩大像額端晝如日魄夜則光耀僧有達摩鞠多掌定門之祕鑰佩如來之密印顏如四十許實八百年也和尚投體兩足奉為本師鉢中非國食示一禪僧華人也見油餌尚溫粟飯餘煖愕而歎曰中國去此十萬八千里是彼朝熟而午時至此何神速也會中盡駭而和尚默然本師謂和尚曰中國白馬寺重閣新成吾適受供而返汝能不言真可學也乃授以總持密教龍神圍繞森在目前無量印契一時受頓即日灌頂為天人師稱曰三藏三藏有六義內為戒定慧外為經律論以陀羅尼而綂攝之惟陀羅尼菩提速疾之輪下脫吉祥之海三世諸佛生於此門夫慧照所傳一燈而已殊異燈亦無邊由是有百億釋迦微塵三殊菩薩金剛總攝於諸定向月懸同於法身頓升階位鄰於大覺此其旨也和尚遍禮聖跡周行大荒不悔艱難每所三至為迦葉剃髮受觀音摩頂嘗結夏於靈鷲山有猛獸前路深入山穴穴明晝有摩尼立像左右侍者色相如生中印大旱求和尚請雨觀音大聖在日輪中手執淨瓶注水地中感咽於雙樹之下問往昔於佛世之人為者不言十問其一鍛金為貝葉寫大般若鎔銀起窣堵波等佛身相母后謂和尚<span class='corr'>已</span>化淚竭喪明及寄疏問安朗然如故大雄威後外道如林九十六宗各專其見和尚皆隨所執乘喻破疑解邪縛於心門捨迷津於覺路法雨大小而均澤定水方圓而滿器仆異學之旗鼓建心王之勝幢使其以金制狂即身觀佛大師喜曰善男子中國有緣可以行矣乃頃辭奉下至迦葉濕彌國中夜次河河無津梁浮空以濟受請於長者有羅漢降曰我小乘之聖大德是登地菩薩乃讓席推尊和尚受以名衣乃升空而去烏傷國有白鼠馴遶日獻金錢講毗盧於突厥之庭而可敦了請法和尚乃安禪樹下法為金字列在空中突厥之妻有以手按其乳乳為三道飛注和尚口者乃合掌端容曰此我前生母也或悟舉刃三斫支體無所傷破者惟聞銅聲而已至雪山天池而和尚不愈本師自空而至曰菩薩身同世間不捨生死汝久離諸相寧有病耶言畢而冲天則洗然而愈矣路出吐蕃與商旅同次夷人貪貨率眾合圍乃密為心印而蕃豪請罪至中國西境夜有神見曰此東非弟子界也文殊師利實護中州禮足而滅以駞負經至西川涉龍沙陷駞疋沒於泉下和尚入泉三日止龍宮而化之牽駞出岸經無霑濕睿宗道尊德盛立契無為詔僧若那及將軍史獻出玉門塞表以俟來儀開元紹興重光大化聖皇夢與真僧見其姿狀非常躬御丹青圖之殿壁及和尚至止與夢合符天子感靈而敬悅之飾內道塲尊為教主自寧薛二王而下皆跪席捧器為師賓大士於天台接梵筵於帝座禮國師以廣成之道致人主於如來之乘巍巍法門於此為盛有術者握鬼神之契叅變化之功承詔御前効其神異和尚恬然不動而術者手足無施矣其餘祕要代莫聞也累請居外勅諸寺遞送隨駕至洛京詔於聖善寺安置自出內之後奔走華夷和尚臨之貴賤如一奉儀形者蓮華開於眼界稟言說者甘露降於心源超然自悟曰有其人矣法侶高標惟尊奉長老寶思其餘皆接以門人之禮禪師一行者定惠之餘術窮天地有所未達咨而後行和尚質粹神邁氣和言簡不捨律議而身心自在不離坐席而願力俱圓有來畢應蠲應無礙故眾妙懸解藝能兼於百工大悲普薰草木同於一子不知其極也於本院鑄金銅靈塔以此功德應緣護世手為模範妙極人天寺眾以銷冶至廣庭除甚隘慮風至火盛災延寶坊笑而言曰無可為憂自當有驗及鼓鑄之日大雪蔽空靈塔既成瑞花飄席前後奉詔禳旱致雨滅火返風昭昭然遍耳目矣從容上請大庇緇林正法之興繫於龍象信也表求還國優詔不許開元二十三年十一月七日右脅累足涅槃於禪室享齡九十九僧臘八十法界凄凉天心震悼詔鴻臚寺卿李現威儀賓律師以某月日葬於龍門西山涕慕傾都山川變色弟子寶思禪師滎陽鄭氏明畏禪師瑯琊王氏皆高族上才超然自覺息言為樂說之辨妙用即禪那之宗入和尚之室惟茲二人而乾元之歲再造天維大君心證無緣之悲躬行不匱之孝由是釋梵扈蹕天師濟師凶穢掃除神祇清淨位光付囑教大興行二禪師爰以偈頌刻諸金石法離文字道不可名以慰門人感慕之心有同顏子喟然之歎其文曰釋宮尊種龍扶出持捨位成道為天人師度微塵寰行甘露慈仁消大怖辨洗羣疑法本不滅今子得之隨方演教聿來中國帝居承迎天花滿祴懽喜園花惟聞薝蔔百千萬億調伏其心灌頂在昔聲聞現今山王高妙海月圓深因於示滅空悲鶴林伊水西山冥冥元室金棺此閉式瞻無日䨇寶昭興教尊言密歸我者因因明悟實</p>
</div>
<div class='div-other'><a id='mulu5287' />
<p class='h3'>故左溪大師碑</p><p class="byline">前人</p><p>百億三昧無非度門於覺昭中而自在過去大士時惟左溪傅氏之子法號元朗字惠明其先北池泥陽人漢魏大族隨晉南渡家於義烏今為東陽義烏人也自江夏太守極梁居士翕賢達相承世謂居士為諸佛化身杳不可測左溪即居士六代孫梵行之間宜生上德母葛氏夢天降靈瑞而娠左溪心淨體安迄於乳育生九年矣辭家入道兼綜羣言曰此法門之畎澮也如意年中剃度隸義烏清泰寺尋光州岸律師受具戒就會稽印宗禪師尚律部重山深林怖畏之地獨處巖穴凡三十年宴居左溪因以為號每言石泉可以洗昏蒙雲松可以遺身世吾以此始亦以此終於所居一方建立精舍約而不陋跪懺其間如來諸大弟子皆菩薩僧大迦葉之頭陀舍利弗之智慧羅㬋羅之密行須菩提之解空由此四者皆最上乘同趣異名分流合體舍利弗先佛滅度佛以法心付大迦葉此後相承凡二十九世至梁魏間有菩薩僧菩提達磨禪師傳楞伽法八世至東京聖善寺弘正禪師今北宗是也又達磨六世至大通禪師大通又授大智禪師大智降及長安山北寺融禪師蓋北宗之一源也又達磨五世至璨禪師璨又受能禪師今南宗是也又達磨四世至信禪師信又受融禪師住牛頭山今徑山禪師承其後也至梁陳間有慧文禪師學龍樹法授惠思大師南嶽祖師是也思傳智者大師天台法門是也智者傳灌頂大師灌頂傳縉雲威大師縉雲傳東陽威大師左溪是也又弘景禪師得天台法居荊州當陽傳真禪師俗謂蘭若和尚是也左溪所傳止觀為本祇樹園內常聞此經燃燈佛前無有少法因字以詮義因義以明理因理以同如定慧䨇修空有皆捨此其略也菩薩或以性海度或以普門化香像至底彌樓最高其餘幽贊不知充滿法界夫知上法易行上法難修上法易證上法難明謂左溪為有則實無所行謂左溪為無則妙有常住視聽之表巍巍左溪因恭禪師重研心法惟十八種物行頭陀教厥後奉東陽威大師得最上乘詮第一義現聲聞像弘大覺心大無可名也偏袒跪膝奉觀音上聖願生兜率天親近彌勒殫罄衣鉢嚴具尊儀焚香稽首則舍利降靈光寺非正陽屋宇凋落殿移則像毀財匱則力難左溪錫杖指揮工人聽命如從舊貫儼若天成心不離定中口不嘗藥味耄期之歲同於壯齡告門人曰吾六印道圓萬行無碍戒為心本汝等師之天寶十三載九月十九日就滅春秋八十二僧夏六十一四輩號慟如慕如癡香拂花幢雷動山谷鄉人或夢左溪居寶閣第四重者寤告其鄰與之夢協兜率天者第四天也願力所屆度廣人天既茶毗<span class='corr'>已</span>門人分舍利建塔於左溪遵相法也城邑之人願獲親近分半舍利起塔於州某原申永慕也左溪假在深山衣弊食絕布紙而衣掬泉而齋如繒纊之溫均滑甘之飽誦經則翔禽下聽洗鉢則騰猿跪捧宴坐一堂如法界之樂蕭然一院等他方之遊或問曰萬行皆空云何苦行對曰本無苦樂妄習為因眾生妄除我苦隨盡又問曰山水自利如聚落何對曰名香挺根於海岸如來成道於雪山未聞籠中比大遼廓至若旱蛙躍流瞽犬能視雲雷興而獵者捨弓矢鱗介絕而漁者壞罾梁舉其晫然曷可殫載弟子衢州龍丘九嵓寺道賓越州法華寺僧法源僧神邕本州靈隱寺僧元靜棲嵓寺僧法開蘇州報恩寺僧道尊菩薩僧開左溪之祕藏常州福業寺僧守真杭州靈曜寺僧法澄靈隱寺僧法真明州天寶寺僧道原淨安寺僧惠從本州開元寺僧清辨純得醍醐飽左溪之道味入室弟子本州開元寺僧行宣常州妙樂寺僧湛然見如來性專左溪之法門新羅僧法融理應英純理應歸國化行東表弘左溪之妙願菩薩戒弟子傳禮王光福等菩薩惠慈霑左溪之一雨清辨禪師等荷瞻遺烈見請斯文銘曰慈石湊金澄流見月法與心起緣隨定設眾生未度我為舟筏將如趙代空望荊越趨道云何知之在行殈煩惱鷇歸寂滅城不住之住無生之生兜率天樂徘徊下迎潺湲左溪東入蒼海青松白月人亡地在四輩盡哀時乎不待頌德空嶺劫塵無改</p>
</div>
<div class='div-other'><a id='mulu5288' />
<p class='h3'>潤州天鄉寺故大德雲禪師碑</p><p class="byline">前人</p><p>東南苾芻之上首曰長老雲公報年若干永泰二年某月日涅槃于潤州丹徒天鄉寺人天痛慕江海寂寥御史中丞韋公元輔頃臨潤州嘗申跪禮無何韋公兼觀察領浙西按部至京江來脩謁問長老曰如來遺教付囑仁賢貧道有檀像一龕敬以相奉意深言簡聞者凄然韋公致別之明日長者繩牀跏趺無病而滅嗚呼至矣哉昔支遁與謝公為山水之遊竺法師與王度為生死之約古今同道如見其人長老每言曰得天師于牧馬求善法於鬻香不可不敬樂羊以食子見疑苾芻以草繫成忍不可不仁智瑤死於大縣項生退於什宮不可不廉留侯先期而黃石悅元謀懇乞而觀音降不可不信學此四者以為教端內訓緇褐外化羣品其餘觸類而長道遍恆沙長老法號法雲獲度於神龍之歲俗姓申氏其先魏都之望出於姜姓左右宣王詩所謂維嶽降神者也曾祖寧皇朝考功員外郎祖靖睦州遂昌縣令父儉不仕以復楚之忠烈相韓之勳伐蓄靈韜曜鍾美後人長老童年入道誦法華經景龍歲受具於本州龍興寺元昶律師由是萬計俱圓名冠同列與鶴林絢律師偕往嵩潁求法於大照和尚以心眼視徹見無邊界果在掌中隨心舒卷喻庵羅熟終當自知此其端也道在兼愛故無棄物有志於道來問長老曰飲甘露者當淨其身有涉道未弘來問長老曰菩提為寶耶無知無德涅槃為空耶常樂我淨由是江左禪教有大照之宗焉至若願力所弘莊嚴佛教像飾同日月之照廚供盡人天之福積若山川流於他方凡聖去來緇素皆以天鄉為中路之化城也夫三界為牢鬼神同死使桎梏輪轉無解脫時佛性在煩惱之中佛身即眾生之體大法平等無所不同雪山滿月是為真語同音半字寧為妄說如來毫相始於東土菩薩求法遍在西方慈悲之間固非一致若乃昆明刧灰夏時同學化來周穆之歲星隕魯莊之年甘泉金人之祀伊存浮圖之說謂之為妄則常情不測謂之為實則迂闊難明立定哀之時書隱桓之事憑魯史之文猶未之詳況超乎視聽之外出乎名言之域固宜然也國史傍錄往往合符者則宣尼稱西方有聖元老云吾師竺感厥乾後夢孝明漸於中國楚王英<span class='corr'>尤</span>敦此道嘗奉縑贖罪詔曰王誦黃老之微言尚浮圖之仁祠潔齋三月與神而為誓其還縑以助伊蒲塞桑門之盛饌浮圖仁祠即塔廟也潔齋為誓即禮懺也伊蒲塞則優婆塞也至魏受禪洛陽宮中有浮圖毀除之沙門以佛舍利擲水生光由是移於道車廣開禪室僧會揚化於三吳惠持演教於三蜀震曜聾瞽無代之法壤也因葢吳同亂之積其後也賴曇休堅持之誓自菩提達磨降及大照禪師七葉相乘謂之七祖心法傳示為最上乘南方以殺害為事北方多豪右犯法故大通在北能公在南至慈救愍曲無不至其餘則澄公威神止石羯之虐惠始定力悛赫連之暴淨檢尼部之初曇柯律藏之始道安垂範羅釋詮譯惠遠道生闡教於匡廬杯渡寶誌著異於江浙舉稠公之衣而定典廢驗仲尼之記而崇建立有唐撫運同符聖覺中州徼外人智如林元奘無畏繼興夷夏不可悉數舉其殊尤長老既滅門人僧某等戒還本原智人無學以某月十六日遷定於鶴林寺西江湖晦冥道路悽慟初吏部侍郎齊澣採訪江東見天鄉殿宇傾<span class='corr'>圮</span>孰尸完葺乃請禪師與絢公當謂寺僧乾最得堅固力求真實智乾元初奏請天下一十五寺長講戒律天鄉即其一焉爾後率同心願善繕理禮部員外郎崔令欽常為丹徒宗仰不怠於何吳越震擾緇侶竄伏長老挺身於戈劍之間宴坐於虎狼之口大浸不溺大火不焚天鄉獲全長老之力也韋中丞以句容令田少文悅長老之風弘無生教故托句容護辦葬事刺史韋公奉善逝甚深之旨行菩薩廣大之慈大理司真兼丹徒令史坦惟爭道周如潤州者長之兄弟之于曰堂構為當代詞人修在家梵行與門人俾華贊德于萬斯年其文曰至哉元德高標法流法而不著行而不求輪王自在象寶調柔黑夜生月驚波起洲洲淪大浸日落中夜方外常在人間代謝性不遷易法無高下億萬人天從吾受化從受化已委順知時諸佛如是於今得之清江朗月古人仁祠以我遺法為人導師</p>
</div>
<div class='div-other'><a id='mulu5289' />
<p class='h3'>揚州龍興寺經律院和尚碑</p><p class="byline">前人</p><p>菩薩調伏身心具一切智調伏心者為定慧調伏身者為律議假煩惱而後有身心有身心而後開知見權衡並用何莫由之如來於鹿野苑中為五俱輪始開此法持律第一有優波離如來謂戒為性源因定見性定為慧本因慧得常不依科教無所成實乃宣告四輩攝護身心命以優波長老集毗尼藏以優波無緣此土摩訶迦葉啟迪當來而付囑之興禪同祖數世去聖滋遠枝剖條分令學者所宗四分為盛此間有數息諸觀以攝亂意是蓋禪那之濫觴也夫沙門奉律猶世間行禮若備中和易直之心而無升降周旋之節於為義非為義非為半人恭惟世間皆歸佛性體無分別具會一乘勝妙法蠡爰傾海水明徹寶器方貯醍醐禪律二門如左右翼和尚執持戒律兼修定慧恩制落染為人式瞻六十年矣和尚法號懷仁其人也惟天寶十載十月十四日晨起盥漱繩牀跏趺心奉西方既曛就滅於龍興寺春秋八十三僧夏六十緇素弟子北拒泗沂南踰嶺徼望哭者千族會葬者萬人其上首曰越州開元寺僧曇一福州開元寺僧宣一常州興寧寺僧義宣杭州譚山寺僧惠鸞東京敬愛寺僧璿光潤州棲霞寺僧法瑜僧乾印潤州天鄉寺僧法雲揚州崇福寺僧明幽延光寺僧靈一龍興寺僧惠遠等天下甘露正味調柔人中象王利根成熟音樂樹下長流福慧之泉雪山峰頂仰見清凉之日金剛決定煩惱無餘優曇開敷香潔盈滿罔不成實樂說辨才得法華三昧眾所知識物之依怙法施之恩重羣居之感深哀奉色身經始靈塔于某原像教也幽公自幼及哀所親侍靜言元梵俯托斯文試言之曰先陀姿者分於一名摩醯目者夾於三點眾法歸善羣緣體無道豈遠人弘之在我外離諸相猶行邪道內度四生方為靈覺至若調牛良田惟待天雨渡馱巨海何護持囊喻夫靈藥毒草同在林中甘泉淤泥共生地下疇能了達惟我宗師和尚大原郭氏厥後遷於淮在孩抱之歲誓齒道門親慈所鍾志不可奪因瑤臺成律師受具戒律文有往哲所疑時賢或誤一言曲分於象表精理自得於環中聲振京師如晞日月諸寺固請綱領乃默而東歸既還揚都俯允羣願常誦金剛般若波羅蜜經如意輪陀羅尼般若佛心我得此心眾生亦如謂天台止觀色一切經義東山法門是一切佛乘色空兩忘定慧雙照不可得而稱也寒不加服暑不攝齊食不求飽居不易坐四方施捨歸於大眾一身有無均於最下朝廷之士御命往復路出維揚終歲百數不踐門閾以為大羞仰承一盼如洗饑渴和尚與人子言依於孝與人臣言依於忠與上人言依於敬佛教儒行合而為一慮學者流誤故親教經論延來者聽受故大起僧坊將警羣迷故廣圖菩薩因地善護諸命故曲濟羣生壽量以文字度人故工於翰墨法皆佛法兼採儒流以我漫為防故自負衣鉢以規範為任故綱正緇林發揮道宗故上紆睿禮以感慕遺跡故不遠他邦以龍象叅議故再至京國以軌度端明故研精律部黃門侍郎盧藏用才高名重罕有推挹一見和尚慕味循環不能離坐退而歎曰宇宙之內信有其人黃門於院內置經藏嚴以香燈天地無疆象法常在太子少保陸象先吏部尚書畢構少府監陸餘慶吏部尚書崔日用祕書監賀知章禮部尚書裴寬中書侍郎嚴挺之河南尹崔希逸太守房琯中書侍郎平章事崔渙禮部尚書李澄詞人汜水尉王昌齡等所瞻奉願同灑掃建塔之地廣狹如素高卑得中周臨四衢平覩千里門人環相侍列薦以名香空曠寂寥以哀以慰夫子門人輕重諸侯之國如來弟子皆為釋梵之師敬悅其風以偈銘曰佛境無二佛心皆一隨其根源乃起禪律持戒外獎觀空內祕是藏私耶眾僧祕密昏醉億萬求醒者稀如來戒定與爾為歸性空因戒垢重初微彼上人者深乎道機真空不生妙果無得開明戒定洗去怨賊衣染利波鼻聞簷匐白月正圓如何昏黑昏黑既<span class='corr'>已</span>四輩號咷不見金襯空圖白毫月明江闊月落山高迥野孤塔羣心鬱陶訓迪真子森然朗達阿難苾芻迦葉菩薩仙髮承足諸天奉鉢智火遽燃獨留緇褐月苦淮甸風悲楚川千株茂樹百道春泉佛日長晦浮圖巋然哀哀龍象大芘羣緣</p>
</div>
<div class='div-other'><a id='mulu5290' />
<p class='h3'>潤州鶴林寺故徑山大師碑銘</p><p class="byline">前人</p><p>道行無跡妙極無象謂體性空而本源清淨謂諸見滅而覺照圓明我天人師示第一義師無可說之法義為不二之門其定也風輪駐機其慧也日宮開照其用也春泉利物三者備體誰後誰先入無量而不動開法華而湧出湛兮以有無觀聽而莫測寥焉以遠近思維而不窮知德皆空為真實際大悲恆寂遍撫羣迷月入百川之中佛匝千花之上修而證者元同妙有應而起者旁作化身先大師適來茲土化身歟適去他方補處歟不可得而知也自如來現滅四魔橫恣人天無怙寄命崩崖勝大敵者那羅延身銷大毒者伽陀妙藥拔陷扶墜而生大師大師延陵馬氏諱元素字道清崇高紹興於法位胄緒不繫於人間慈母方娠厭患葷肉長至之日誕彌仁尊生有異祥乳育安靜既齓稽首父母求歸法門即日獲請出依精舍如意年中剃度隸江寧長壽寺即進具<span class='corr'>已</span>戒光還照定木澄源鵝王之不受泥塵香象之頓除</p>
<p>鎖未之比也身長七尺體無凡骨眉毛際臉口若方丹目不顧盼聲侔扣王入南牛頭山事威大師撞鐘大鳴入海同味迦葉以頭陀第一大師亦斗擻塵勞聞一知十未嘗請益觀法無本觀心不生喻金剛之最堅比獅子之無畏圓月照海高深盡明慧風吹雲宇宙皆淨威大師摩頂謂曰東南正法待汝興行命於別位開導來學於是騶虞馴擾表仁之至也眾禽獻果明化之均也接足右繞百千人俱大師悉以菩薩呼之教習大乘戒妄調伏自性還源無漸而可隨無頓而可入摩尼照物一切如之吾當默然無法可說或有信願雙極懇求心要於我渴仰施汝醍醐問禪定耶吾無修問智慧耶吾無得道惟心證不在言通懷帝釋輪終為世論自淨而已無求色聲既悟者小無微塵大無三界當悟者內珠雖隱猶作來因藥草萬殊根莖等潤貌和言寡饑至飽歸或有聞尊稱而遷善現色身而獨得我無示念道溥慈圓食不問鹹酸口不言寒暑身同池水飽蚊蚋之饑渴道離人我願眾生之往來貴賤怨親是法平等故饋甘味而不辭同於糗糒奉上服而不拒齊於弊褐俾夫家有道侶府無爭人開元中本寺僧法密請至京口潤州刺史韋銑灑掃鶴林斯焉供養有屠者恣刃積骸如山刺史韋銑聞大師尊名來仰真範忽自感悟懺伏求哀大師受之又白言和尚大悲當應我供大師衲衣跏趺未嘗出戶公侯稽首不為動搖至是如其懇求忻然降詣夫盜隱其罪虎慈其子仁與不仁皆同佛性無生無滅無去無來今濁流一澄清水立現諸佛所度我亦度之天寶中揚州僧希元密請至廣陵便風馳帆白光引棹楚人相慶佛日度江梁宋齊魯傾都來會津塞途盈人無立位解衣投施積若丘陵皆委於所在行無住捨禮部尚書李憕時為揚牧齋心跪謁為眾倡首望慈月者誰不清凉傳百億明燈照四維上下塵沙之數皆超佛乘二州以貪法之心移牒踰月均吾喜捨成爾堅牢無非道塲還至本處天寶十一載十一月十一日中夜坐滅嗚呼菩提位中六十一夏父母之生八十五年起哀位者可思量否至有浮江而奠望寺而哭十里花雨四天香雲幢幡蓋網光蔽日月以其月二十一日四眾等號捧全身建塔於黃鶴山西原像法也州伯邑宰執喪師之禮率眾申哀江湖震悼曩於寺內移居高松互偃涅槃之夕椅桐䨇枯虎狼哀號聲破山谷人祇憯動天地晦暝及發引登原風雨如掃慈烏覆野靈鶴徊翔有情無情德至皆感初達摩祖師傳法三世至信大師信門人達者曰融大師居牛頭山得自然智慧信大師就而證之且曰七佛教戒諸三昧門語有差別義無差別羣生根器各各不同惟最上乘攝而歸一凉風既至百實皆成汝能總持吾亦隨喜由是無上覺路分為此宗融大師講法則金蓮冬敷頓錫而靈泉滿溢東夷西域得神足者赴會聽焉融授巖大師巖授方大師方授持大師持授威大師凡七世矣真乘妙緣靈祥嘉應咸具傳錄布於人世門人法鏡吳中上首是也門人法欽徑山長老是也觀音普門文殊佛性惟二菩薩重光道源門人法勵法海親奉微言感延霜露繕崇龕座開構軒楹時惟海公求報師訓廬孔氏之墓起淨明之塔世異人同泫然長慕僧慧端等蔭栴檀樹皆得身香菩薩戒弟子故吏部侍郎齊澣故刑部尚書張均故江東採訪使潤州刺史劉日正故廣州都督梁昇卿故採訪使潤州刺史徐嶠故採訪使常州刺史劉同昇故潤州刺史韋昭禮故給事中韓賞故御史中丞李丹故涇陽令萬齊融禮部員外郎崔令欽道流人望莫盛於此弟子嘗聞道於徑山猶樂正子春之於大夫也洗心瞻仰天漢彌高鏡公門人悟甚深者大理評事楊詣過去聖賢諸功德藏志之所至無不聞知魯史從告况乎傳信其文曰濁金清境在爾銷鍊磨之瑩之功至乃現膏漬炷然光明外遍陽升律應草木皆變啟迪瘖瞽惟吾大師息言成教捨法興悲辰極不動風波自移境因心寂道與人隨杳然元默湛入無餘性本無垢云何淨除身心冥寂大拯淪胥內光無盡萬境同如甘露正味琉璃妙器遍施大千無同無異度未度者化周緣備道樹忽枯涅槃時至我無生滅隨世因緣吉祥殿上應化諸天寂寂靈塔滔滔逝川恆沙劫壞智月常圓</p>
</div></div></div>
</div><!-- end of div[@id='body'] -->
</body></html>