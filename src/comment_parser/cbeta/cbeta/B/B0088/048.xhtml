<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu1072' />
<div class='div-other'>
<p class='h2'>欽定古今圖書集成博物彙編神異典　第一百二卷目錄</p>
<ul class="">
<li>佛經部藝文一
<ul class="">
<li>為亮法師製涅槃經疏序　梁武帝</li>

<li>謝勅賚制旨大涅槃經講疏啟　蕭統</li>

<li>謝勅賚看講啟　前人</li>

<li>謝勅參解講啟　前人</li>

<li>謝勅賚制旨大集經講疏啟　前人</li>

<li>請武帝御講啟　簡文帝</li>

<li>重請御講啟　同前</li>

<li>又請御講啟　同前</li>

<li>奉請上開講啟　同前</li>

<li>謝上降為開講啟　同前</li>

<li>重謝上降為開講啟　同前</li>

<li>謝開講般若經啟　同前</li>

<li>上皇太子元圃園講頌啟　同前</li>

<li>與廣信侯述聽講事書　同前</li>

<li>與廣信侯重述內典書　同前</li>

<li>簡文帝法寶聯壁序　元帝</li>

<li>內典碑銘集林序　同前</li>

<li>內典序　沈約</li>

<li>北齊三部一切經願文　北齊魏收</li>

<li><span class="corr">陝</span>州弘農郡五張寺經藏碑　北周庾信</li>

<li>周經藏願文　王褒</li>

<li>寶臺經藏願文　隋煬帝</li>

<li>金剛經報應述　唐獨孤及</li>

<li>四分律宗記序　王勃</li>

<li>為太平公主請住山陵轉一切經表　李嶠</li>

<li>虎丘西寺經藏碑　顧況</li>

<li>金剛般若波羅蜜經石幢讚<span class="note-inline">(井序)</span>　梁肅</li>

<li>大唐金剛般若石經記　釋真言</li>

<li>東林寺經藏碑　李肇</li>

<li>法華院石壁經碑　白居易</li>

<li>華嚴經社石記　前人</li>

<li>香山寺新修經藏記　前人</li>

<li>蘇州南禪院千佛堂轉輪經藏石記　前人</li>

<li>廬州明教寺轉關經藏記　譚銖</li>

<li>上河東公啟　李商隱</li>
</ul></li>
</ul></div>
<p class='juan'>神異典第一百二卷</p>
<div class='div-other'><a id='mulu1073' />
<p class='h2'>佛經部藝文一</p>
<div class='div-other'><a id='mulu1074' />
<p class='h3'>為亮法師製涅槃經疏序</p><p class="byline">梁武帝</p><p>曰非言無以寄言言即無言之累累言則可以息言言息則諸見競起所以如來乘本願以託生現慈力以應化離文字以設教忘心相以通道欲使珉玉異價涇渭分流制六師而正四倒反八邪而歸一味折世智之角杜異人之口導求珠之心開觀象之目救燒灼於火宅振沈溺於浪海故法雨降而燋種更榮慧日升而長夜蒙曉發迦葉之悱憤吐真實之誠言雖復二施等於前五大陳於後三十四問參差異辯方便勸引各隨意答舉要論經不出兩塗佛性開其本有之源涅槃明其歸極之宗非因非果不起不作義高萬善事絕百非空空不能測其真際元元不能窮其妙門自非德均平等心答無生金牆玉室豈易入哉</p>
</div>
<div class='div-other'><a id='mulu1075' />
<p class='h3'>謝勅賚制旨大涅槃經講疏啟</p><p class="byline">蕭統</p><p>臣統啟後閤應勅木佛子奉宣勅旨垂賚制旨大般涅槃經講疏一部十[〦/失/衣]合目百一卷寒鄉覩日未足稱奇採藥逢仙曾何譬喜臣伏以六爻所明至邃窮於幾象四書所總施命止於域中豈有牢籠因果辨斯寶城之教網羅真俗開茲月滿之文方當道洽大千化均百億雲彌識種雨遍身田豈復論唐帝龜書周王策府何待刊寢孟津屏黜丘索甘露妙典先降殊恩揣己循愚不勝慶荷不任頂戴之至謹奉啟</p>
</div>
<div class='div-other'><a id='mulu1076' />
<p class='h3'>謝勅賚看講啟</p><p class="byline">前人</p><p>臣統啟主書管萬安奉宣勅旨以臣今講竟曲垂勞問伏以正言深奧總一群經均斗杓以命四時等太陽而照萬國臣不涯庸淺輕敢奉宣莫測天文徒觀玉府慙悚交集寢興無寘仰降中使俯賚光臨榮荷殊慈靡知啟處不任下情謹附啟事謝聞謹啟</p>
</div>
<div class='div-other'><a id='mulu1077' />
<p class='h3'>謝勅參解講啟</p><p class="byline">前人</p><p>臣統啟主書周昂奉宣勅旨垂參臣今解講伏以至理希夷微言淵奧非所能鑽仰遂以無庸叨茲宣釋將應讓齒反降教胄之恩允宜尚學翻荷說經之詔竊以挾八威之策則神物莫干服九丹之華則仙徒可役臣仰承皇威訓茲學侶奉揚聖旨洞曉羣儒鼓冶異師陶鈞久滯方使惠施恧其短長公孫罷其堅白王生挫辯既盡神氣法開受屈永隱東峰中使曲臨彌光函席仰戴殊慈不知啟處不任下情謹奉啟事謝聞謹啟</p>
</div>
<div class='div-other'><a id='mulu1078' />
<p class='h3'>謝勅賚制旨大集經講疏啟</p><p class="byline">前人</p><p>臣綂啟宣詔王慧寶奉宣勅旨垂賚制旨大集經講疏二[〦/失/衣]十六卷甘露入頂慧水灌心似闇遇明如饑獲飽伏以非色非欲二界同坊匪文匪理三詮雲集四辯言而未極八聲闡而莫窮俯應天機垂茲聖作同真如而無盡與日月而俱懸但觀寶春山獲珠大海臣寔何能恒蒙誘被張奏谷筆豈足陳心抗袖長言未伸歌舞不任喜荷之至謹奉啟謝聞謹啟</p>
</div>
<div class='div-other'><a id='mulu1079' />
<p class='h3'>請武帝御講啟</p><p class="byline">簡文帝</p><p>臣綱臣綸臣紀言臣聞紫官麗天著明元象軒臺在嶽逖聽良書是以道彌隆而禮愈縟德彌溥而事愈泰此葢彰至治之尊牧生民之本也伏以大光嚴殿侔神垂則冲天開宇功深大壯事協文明儀辰建極切靈啟構照燭三光含超百堵咸謂心華所表復非良匠之力神通所現不藉子來而成寔惟淨國固絕董落之禮高邁釋宮理無鹿鳴之宴竊惟妙勝之堂本師於茲佛吼摩尼之殿如來亦闡法音伏希躬降睟容施灑甘露油然慧雲沛然慈雨光斯盛業導彼蒼生履天居而說無相同真也建佛事而被率土化俗也同真化俗至矣哉一舉而三美顯豈不大乎與彼陘山之上仙巗之下西都鳳凰負陽鸑鷟安足同日而語哉敢露丹愚伏待矜遂輕干聽覽流汗戰懾謹啟</p>
</div>
<div class='div-other'><a id='mulu1080' />
<p class='h3'>重請御講啟</p><p class="byline">同前</p><p>臣綱臣綸臣紀言一日輕最上聞願垂法雨天鑒凝遠未蒙降遂預均藥木誠同器水徒美春華還憐秋藿伏惟陛下德冠受圖道隆言契四三六五不能喻十堯九舜無以方而秋風動條尚興未息之念一物失所猶起納隍之仁方雷衢室之情未議石渠之講竊以神通所現一念萬機大權所行應時三密猶處禪寂影現十方一起道塲已為八會豈與吹律之后均熊湘之勞鑄鼎之君切風雨之務伏願以平等慧行如來慈為度蒼生降希有事使朝滿一乘情皆十善智珠法炬人人竝持四忍五明家家可望謹冒天威重以聞啟翹誠注仰伏希允遂使比冀無山豈自高於曩日南陽廻景不獨隔於當今謹啟</p>
</div>
<div class='div-other'><a id='mulu1081' />
<p class='h3'>又請御講啟</p><p class="byline">同前</p><p>臣綱臣綸臣紀言敢藉寵靈頻干聽覽再降神旨未垂臨燭伏以皇政廣皇天覆悠遠海河夷晏日月貞明洛水有稱藩之胡[葶-丁+呆]街有歸命之虜春戈已戢秋塵不飛槐棘均多士之詩貂璫有得賢之頌聖德冲謙劬勞日昃猶以時多禹歎物未堯心百辟慚惶羣司聳蕩臣等或三善靡聞或一官不効嗜鮑逢宰相之請學儉得叅軍之譏而自以結根天苑竊高前載是以匪懼塵黷復敢上聞伏願樂說大慈特垂矜許放光動地不以法妨俗隨機逗藥不以人廢言俾茲含生凡厥率土心花成樹共轉六塵鏡裏得珠俱開三障於其誠願孰不幸甚累冒宸嚴倍增戰息謹啟</p>
</div>
<div class='div-other'><a id='mulu1082' />
<p class='h3'>奉請上開講啟</p><p class="byline">同前</p><p>臣綱言竊以真如無說非筌不悟極果不應注仰斯通故器有水緣方見圓曦之影藥含長性得墜慧雲之慈伏惟陛下玉鏡宸居金輪馭世應跡有為俯存利物不違本誓開導愚蒙驅十方於大乘運萬國於仁壽豈止冶斤田栗功侔造化疏江決河削成天下智高九舜明出十堯頻徙鑾蹕降甘露雨天人舞蹈含生利益是以背流知反迷岸識歸臣自叨預趨聞渴仰無厭一日冒陳丹款伏希復轉法輪未廻聽卑之恩尚絕愚臣之願慺慺寸志重敢披祈伏願將降一音曲矜三請被微言於王舍集妙義於寶坊聖心等視蒼生猶如一子遂臣之請即是普被無邊如蒙允許眾望亦足兩肩荷負豈敢為喻不任下願謹啟事以聞</p>
</div>
<div class='div-other'><a id='mulu1083' />
<p class='h3'>謝上降為開講啟</p><p class="byline">同前</p><p>臣綱啟舍人徐儼奉宣勅旨無礙大慈不違本誓來歲正月開說三慧經伏奉中詔身心喜躍饑蒙玉膳比此未踰貧獲寶珠方斯非譬伏以元正慶流大裘禮畢慧雲續潤法雨仍垂出世洪恩與陽春而布澤俾茲含生隨藥木而增長懽同萬國福浹九圍豈直愚臣得未曾有謹宣今勅馳報綸紀具爾相趣無辭上謝謹啟</p>
</div>
<div class='div-other'><a id='mulu1084' />
<p class='h3'>重謝上降為開講啟</p><p class="byline">同前</p><p>臣綱啟丹願懇誠屢冒宸扆寔希降甘露雨普被三千天聽孔邈未垂鑒遂早苗傾潤豈比自憐暍鳥思林寧方渴仰近因大僧正慧令伏敢重祈降逮勅旨垂許來歲二月開金字波若經題殊特之恩曲應愚請稽拜恭聞不勝喜躍身心悅樂如觸慈光手足舞蹈義非餘習伏以香城妙說寔仰神文潤方雲雨明踰日月能使迷途識正大夢均朝梵志懼來天魔遙禮提桓所聽而今得聞波崘所求希世復出其為利益深廣無邊九圍獲悟十方蒙曉雖復識起初流心窮後念方當共捐五蓋俱照一空巍巍蕩蕩難得為喻臣仍屈慧令續宣此典大乘普導寔繇聖慈伏筆罄言寧宣戴荷無任下情謹啟事謝聞</p>
</div>
<div class='div-other'><a id='mulu1085' />
<p class='h3'>謝開講般若經啟</p><p class="byline">同前</p><p>臣綱言伏承輿駕臨同泰寺開金字般若波羅蜜經題照迷生之慧日導出世之長源百華同陰萬流歸海幽顯讚揚率土含潤臣身礙以來望舒盈闕甘露普被人天俱萃波若魔事獨在微躬馳係法輪私深刻責不任下情謹奉啟奉承</p>
</div>
<div class='div-other'><a id='mulu1086' />
<p class='h3'>上皇太子元圃園講頌啟</p><p class="byline">同前</p><p>竊以舜韶始唱靈儀自舞陳律纔暄風心競萼輕禽短葉尚識音光沐着歡心寧忘撫抃伏惟殿下體高元賾養道春禁牢籠文圃漁獵義河注意龍宮研心寶印雲聚生什之材並命應王之疋探機析理怡然不倦朱華景月詎此忘罷屬素藏晚節元英初氣霜竹浮陰風梧散葉從容雅論寔會神衷綱經生多幸屬此休世躊躕奉渥得[供-八+冉]磐藩而黏蠅未拔迷象不覊寶沒醉衣珠沈勇額得聞勝善寧忘歌詠謹上元圃園講頌一首文慚綺發思闕彫英徒懷舞蹈之心終愧清風之藻冒昧呈聞追深赧汗謹啟</p>
</div>
<div class='div-other'><a id='mulu1087' />
<p class='h3'>與廣信候述聽講事書</p><p class="byline">同前</p><p>王白仰承比往開善聽講涅槃縱賞山中游心人外青松白露處處可悅奇峰怪石極目忘歸加以法水晨流天華夜落往而忘反有會昔言王牽物從務無繇獨往仰此高縱寸心如結謹白</p>
</div>
<div class='div-other'><a id='mulu1088' />
<p class='h3'>與廣信候重述內典書</p><p class="byline">同前</p><p>王白闊絕音旨每用延結風嚴寒勁願比怡和伏承淨名法席親承金口辭珍鹿苑理愜鷲山微密祕藏於斯既隆莊嚴道塲自茲彌闡豈止心燈夜炳亦乃意蕊晨飛况兄慧思弘明本長內教今陪十善之車開八正之路流般若之水洗意識之塵以此春翹方為秋實王每憶華林勝集亦叨末位終朝竟夜沐浴妙言至於席罷日餘退休傍省攜手登臨兼展談笑仰望九層俯窺百尺金池動月玉樹含風當於此時足稱法樂今卷帷之部乘傳一隅聞慧雨滂流喜躍充遍徒挹懸河無伸承稟空無所有不瑩情靈緣癡有愛自嗟難拔兼下車已來義言蓋少舊憶已盡新解未餐既慙口誦復非心辨末謝瀉瓶終慙染㲲是則慈雲既擁智海亦深影末波餘希時灑拂但睽違轉積興言盈臉願加敬納言不宣意謹白</p>
</div>
<div class='div-other'><a id='mulu1089' />
<p class='h3'>簡文帝法寶聯璧序</p><p class="byline">元帝</p><p>竊以觀乎天文日月所以貞麗觀乎人文藻火所以昭發况復玉毫朗照出天人之表金牒空解生文章之外雖境智冥焉言語斯絕詠歌作焉可略談矣粵乃書稱湯誥篇陳夢說昔則王畿居毫今則帝業維揚功施天下我之自出豈與姚墟石紐譙城溫縣御龍居夏唐杜入周而<span class='corr'>已</span>哉皇帝垂衣負扆辨方正位車書之所會同南暨交趾風雲之所沾被西漸流沙武寔止戈秉宜生之劍樂彰治定減庖犧之瑟相兼二八知微知彰將稱四七如貔如虎寧俟容成翠屋之遊廣成石室之會故以宗心者忘相歸憑者常樂昔轉輪護法南宮有金龍之瑞梵天請道東朝開寶葢之祥盡善盡美獨高皇代古者所以出師入保冬羽秋籥寔以周頌幼冲用資端士漢盈末學取憑通議大傅之論孟侯小戴之談司業山川珍異俟郊迎而可知帷幄後言籍墾田而求驗以金方昔事則不然我副君業邁宣尼道高啟筮之作聲超姬發寧假卞蘭之頌譬衡華之峻極如渤澥之波瀾顯忠立孝行修言道博施尚仁動微成務智察舞雞爻分封蟻爰初登仕明試以功德加三輔威行九流董師虎據操鈹蟬冕津鄉沈濟物仰平分之恩沂岱卭岷民思後來之政陳倉留反裘之化淮海高墨幘之聲威漸黃支化行赤谷南通舜玉北平堯柳朝鮮航海夜郎款塞然後體道方震雨施雲行漢用戊申晉維庚午增暉前曜獨擅元貞恩若春風惠如冬日履道為與策賢成駟降意韋編留神緗帙許商筭術王圖射譜南龜異說東馳雜賦任良奕棊羨門式法箴興琴劍銘自盤盂無不若指諸掌尋涇辨渭重以鳳艷風飛鸞文飈豎纖者入無倫大者含元氣韻調律呂藻震元黃豈俟取讚彥先詢聞雅主至於鹿苑深義龍宮奧說遠命學徒親登講肆詞為憲章言成楷式往復王粲事軼魏儲酬荅蔡謨道高晉雨似懸鐘之應響猶衢尊之待酌率邇者踵武逖聽者風聲是使金堅閉法寶冥夕夢無懷不滅華胥夜感自非建慧橋明智劍薰戒香沐定水何以空積忽微塵賢劫而終現黍累廻幹蘊珠藏而方傳加以大泰之籍非符八體康居之篆有異六爻二乘始闢譬馬傳兔一體同歸棄犀崇象潤業滋多見思平積本有凝邈了正相因雖談假績不躡單影即此後心還蹤初焰俱宗出倒蓮華起乎淤泥竝會集藏明珠曜於貧女性相常空般若無五時之說不生煩惱涅槃為萬德之宗無不酌其菁華撮其旨要採彼玳鱗拾茲翠羽潤珠隋水抵玉崑山每至鶴關旦啟黃綺之儔朝集魚燈夕爛陳吳之徒晚侍皆仰稟神規躬承睿旨爰錫嘉名謂之聯璧聯含珠而可擬璧與日而俱升以今歲次攝提星在監德百法明門於茲總備千金不刊獨高斯典合二百二十卷號曰法寶聯璧雖玉杯繁露若傍蒹葭金臺鑿楹似吞雲夢繹自伏櫪西河攝官南國十廻鳳琯一奉龍光筆削未勤徒榮卜商之序稽古盛則文慙安國之製謹抄纂爵位陳諸左右</p>
</div>
<div class='div-other'><a id='mulu1090' />
<p class='h3'>內典碑銘集林序</p><p class="byline">同前</p><p>夫法性空寂心行處斷感而遂通隨方引接故鵲園善誘屬苑弘宣白林將謝青樹已列是宣金牒方寄銀身自象教東流化行南國吳主至誠歷七霄而光曜晉王畫像經五帝而彌新次道孝伯嘉賓元度斯數子者亦一代名人或修理止於伽藍或歸心盡於談論銘頌所稱興公而已夫披文相質博約溫潤吾聞斯語未見其人班固碩學尚云讚頌相似陸機鉤深猶聞碑賦如一唯伯喈作銘林宗無媿德祖能誦元常善書一時之盛莫得係踵况般若元淵真如妙密觸言成累係境非真金石何書銘頌誰闡然建塔紀功招提立寺或興造有由或誓願所記故鐫之立石傳諸不朽亦有息心應供是曰桑門或謂智囊或稱印手高座擅名預伊師之席道林見重陪飛龍之座峨眉廬阜之賢鄴中宛鄧之哲昭哉史冊可得而詳故碑文之興斯焉尚矣夫世代亟改論文之理非一時事推移屬詞之體或異但繁則傷弱率則恨省存華則失體從寔則無味或引事雖博其意猶同或新意雖奇無所倚約或首尾倫帖事似牽課或<span class='note-inline'>(<span class='corr'>闕</span>)</span>復博涉體製不工能使艷而不華質而不野博而不繫省而不率文而有質約而能潤事隨意轉理逐言深所謂菁華無以間也予幼好雕蟲長而彌篤遊心釋典寓目詞林頃常搜聚有懷著述譬諸怯海無讓波瀾亦等須彌同歸一色故不擇高卑唯能是與倘未詳悉隨而足之名為內典碑銘集林合三十卷庶將來君子或裨觀見焉</p>
</div>
<div class='div-other'><a id='mulu1091' />
<p class='h3'>內典序</p><p class="byline">沈約</p><p>尚矣哉羣生之始也義隱三藏之外事非二乘所窺自並識同奔隨緣受業人天異軌翾動殊貫苦樂翻回愚智相襲莫不宅火輪騖擬燄颷遷以寸陰之短晷馳末劫之延路精靈起伏萬緒千名如來發源恆品葢亦含生之一並首爭馳斯固未或異也至於覆簣無始之初成功斷籌之末塗遙業遠妙軫遐長累明積慧靈覺獨曉巨相四八照曜於大千尊法二九包籠乎無外六度之業既深十力之功自遠濟物以權降魔匪力妙法輪轉甘露啟霏舟輿六趣津梁五道登四衢之長陌遊一乘之廣路斯既已事盈方等義滿神宣逮於大權協化對揚宗極徇物兆於慈悲亡身著乎非己行符四等道昇十地若乃靈性特達得自懷抱神功妙力無待學成孤策獨騖莫知所限結習紛綸一隨理悟又有捐情屏慮身心靡欲厭生死之長勤眷寂滅而投軫遙然自得漏累烟銷且津心適道功非一業雖會理共源而萌情或異是故高心邈行分路同趨忘懷屏欲殊塗一致或草礫身體投骸林澤內亡形相外馴兕虎或坐臥行立迹不違眾禪業定門造次無爽安忍與金石同固戒行與寶珠等色雖秋禽年至春鮪時登而耿介長蔬忡怛在念妙迹匪遐神塗密邇有悟必通由之斯至故能藉智探虛乘心照理區區懷抱融然靡執俱處三界獨與神遊包括四天卷舒萬劫聞片議而陟道塲受一言而升彼岸長夜未開心關自曉淹廻聖迹寢息神光既負橐以從師亦棲林以綜業足蹈慧門學通龍葳妙吼遐徹鸞音自遠若夫又跪運心期誠匪迹而導達神功照啟未悟唱說之美義兼在斯暨九土殊風八方舛俗遊化所包事出弘獎皆足以遷光淨域登儀寶地並黜華剪飾破愛辭親鼓枻無生之流方軌俗表之路固已千佛摩頂七住齊功至夫清信士女植緣曠劫雖復容服未改而戒德內弘瞻毗耶而聳轡望波斯而迴軫駕四禪之眇眇汎八解之悠悠若乃十號尊崇三達靡礙雖法身非有而常住在躬能仁權迹四門既非悟道之始假滅雙樹寧有薪盡之窮而天人瞻慕髣髴興情雕金範玉圖容寫狀靈儀炫日寶剎臨雲或役鬼神之功或資髓腦之力製非人匠寶以合成莫不龍章八彩瓊華九色至乃齒髮傳靈衣履遺證聖迹彪炳日煥於閻浮神光陸離星繁於淨剎若乃乘此直心推誠闇往則半息可追一念斯至感降參差雲霏霧委此又昭被象譯輝映縑圖夫秉牘書事其流<span class='corr'>已</span>遠蓋所以彪著往迹煥述遐聲雖篆籀異文胡華舛則至于叶暢心靈抑揚訓義固亦內外同規人神一揆墳典丘索域中之史策本起下生方外之紀傳統而為言未始或異也而經記繁廣條流舛散一事始末[〦/失/衣]理卷分或詞義離斷或文字互出甫涉後條已昧前覽尋源討流未知攸適雖精理瑩心止乎句偈而初悟始學致惑者多且中外羣聖咸載訓典雖教有殊門而理無異趣故真俗兩書遞相扶獎孔發其端釋窮其致撒網去綱仁惠斯在變民遷俗宜以漸至精粗抑引各有由然是故曲辨情靈棲心妙典伏膺空有之說博綜兼忘之書該括羣流集成茲典事以例分義隨理合功約悟廣莫尚於斯可以理求證成妙果若乃載司南之車猶稱靡惑服四照之草得用不迷况乎六馬同鑣萬流共貫日月經天方斯未已河海帶地夫豈足云蓋人道之筌蹄羣生有悟於此也</p>
</div>
<div class='div-other'><a id='mulu1092' />
<p class='h3'>北齊三部一切經願文</p><p class="byline">北齊魏收</p><p>三有分區四生稟性共遊火宅俱淪欲海所以法王當洲渚之運覺者應車乘之期導彼沈迷歸茲勝地自寶雲西映法河東瀉甘露橫流隨風感授皇家統天尊道崇法拔羣品于有待驅眾生于不二所以刻檀作繢搆石彫金遍于萬國塵沙數等復詔司存有事緇素精誠踰于皮骨句偈盡于龍宮金口所宣總勒繕寫各有三部合若干卷用此功德心若虛空以平等施無思不洽藉我願力同登上果</p>
</div>
<div class='div-other'><a id='mulu1093' />
<p class='h3'><span class='corr'>陝</span>州弘農郡五張寺經藏碑</p><p class="byline">北周庾信</p><p>蓋聞如來說法萬萬恆沙菩薩轉輪生生世界豈直優波提舍祗夜修多而已哉是以熙連禪河質多羅樹七處八會三清四說皮紙骨筆木葉山花象負之所未勝龍藏之所不盡雖復銀函東度金㲲南翻秦景遙傳竺蘭私記譬猶海水之一珠不下崑山之片玉若夫法雲深藏師子雷音梵志往生聲聞說戒雪山羅漢之輪鷲嶺菩提之法本無極際何可勝言弘農五張寺者南陽張元高寓居于此地昔者千金之族見徙五陵大姓之民移家六郡蓋其流也元高五子負荷遺訓離經辨志並是成名入室生光咸能顯德加以尊承慧業敬受法門兄弟同居共捨為寺伽藍肇建即以五張為名是知城居趙信仍名趙信之城殿入蕭何即號蕭何之殿加以象馬無恡衣裘是捨春園柳路變入禪林蠶月霜津廻成定水平輿雖盛豈可獨擅二龍扶風最良不得專稱五馬寺主三藏大法師法映邑主洛州刺史張隆等財行法檀身心罄竭兼化鄉邑道俗數千敬造一功德輪見成三百餘部琅笈雲書金繩玉檢削蒸栗之簡裝酸棗之珠竝入香城咸封禪閣坐堂伏檻羌非湘水之神綠房紫的足擬恭王之殿高掌西望長河北臨鼎氣常浮爐烟咸起戶牖寥廓吹萬龍門之風梁棟崢嶸落寔河源之樹僧徒雲集不遠燉煌之城學侶相奔更合華陰之市兩陝昔分寔基王化二陵今阻翻馳羽檄虞公屈產交亂風塵召伯甘棠彫零霜露雖復兼能共治未遣渡河之獸烽柝是警實擾移關之民是以法王御世天人論道汲引四流周圓五怖故能調伏怨憎消除結縛法水津梁得無砥柱之難香山轍迹非復終南之險天子命我試守此邦墨竈未黔孔席無暖纔臨都尉之境即有樓船之役既而南風不競北道言旋幕府既開邦君且止鄉俗耆老依然此別屬茲法事須余制文聊以課虛為銘云爾舍衛之國祇洹之園三明極地八會窮源連河競說勝辨爭論波提東渡祗夜南翻非空即色離有無言達人止是獨悟重昬身雖繫馬心避騰猿禪樓却月義殿翔鵾廻風香蓋反露珠幡西臨砥柱東背轘轅河鳴陽硤山嚮蘇門翔禽歌囀流澗絃喧度河餘獸移關舊村昔為畿服今成塞垣城疑廣武地似樓煩爟烽竝照象馬單奔無鍾襲莒有雨圍原不資十方誰識三怨風傾地柱火及天元銀鉤永固金牒長存封君馬首方事南蕃言從陽僕請謝劉昆</p>
</div>
<div class='div-other'><a id='mulu1094' />
<p class='h3'>周經藏願文</p><p class="byline">王褒</p><p>蓋聞九河疏迹策蘊靈丘四徹中繩書藏羣玉亦有青丘紫府三皇刻石之文綠檢黃繩六甲靈飛之字豈若如來祕藏譬彼明珠諸佛所師同夫淨鏡鹿苑四諦之法尼園八犍之文香山巨力豈云能負以歲在昭陽龍集天井奉為云云奉造一切經藏始乎生滅之教訖于泥洹之說論議希有短偈長行青首銀函元文玉匣陵陽餌藥止觀仙字關尹望氣裁受元言未有龍樹利根看題不遍斯陀淺行同座未聞盡天竺之音窮貝多之葉灰分八國文徙罽賓石盡六銖書還大海仰願過去神靈乘茲道力得無生忍具足威儀又願國祚遐長臣民休慶四方內附萬福現前六趣怨親同登正覺</p>
</div>
<div class='div-other'><a id='mulu1095' />
<p class='h3'>寶臺經藏願文</p><p class="byline">隋煬帝</p><p>菩薩戒弟子楊廣和南仰惟如來應世聲教被物慇懃微密結集法藏帝釋輪王既被付囑菩薩聲聞得揚大化度脫無量以迄于今至尊拯溺百王混一四海平陳之日道俗無虧而東南愚民餘熸相煽爰受廟略重清海濱役不勞師以時寧復深慮靈像尊經多同煨燼結鬘繩墨湮滅溝渠是以遠命眾軍隨方收聚未及朞月輕舟總至乃命學司依名次錄并延道塲義府覃思澄明所由用意推比多得本類莊嚴修葺其舊維新寶臺四藏將十萬軸因發弘誓永事流通仍書願文悉連卷後頻屬朝覲著功始畢今止寶臺正藏親躬受持其次藏己下則慧日法靈道塲日嚴弘善靈剎此外京都寺塔諸方精舍而梵宮互有小大僧徒亦各眾寡並隨經部多少斟酌分付授者既其懇至受者亦宜殷重長存法本遠布達摩必欲傳文來入寺寫勿使零落兩失無作前佛後佛諒同金口即教當教寧殊玉牒須彌山上眾聖共持金剛海底天龍盡護散在閻浮亦復如是追念繕寫之者厥誠至隆心手勤到何量功德捨撤淨財豈可稱計所資甘雨用沃焦芽能生是佛本是般若人能弘法非道弘人恕己深恩即是自為今陳此意乃似執著若不開警則不深固自行化他備在經律顧循菲識誠媿通方因果相推何殊眼見豈不知獨善且最勝無為第一樂內典法奧自關眾僧何事區區橫相負荷但慶憑宿植生長王宮謁陛趨庭勗存遠大出受藩寄每用祗兢非惟禮樂政刑一遵成旨而舟航運出彌奉弗墜無容棄稷卨而同園綺變菩薩而作聲聞越用乖方既其不可篤信受付竊敢當仁然五種法師俱得六根清淨而如說修行涅槃最近徒守經律不依佛戒口便說空心滯於有無上醫王隨病逗藥開乳含酥為方既異甜冷苦熱取療亦殊譬前後教門別赴機性根莖枝葉受潤終齊總會津梁無不入道猶如問孝問仁孔酬難別治身治國老意無乖殊途同歸一致百慮內外相融義同泯合何處有學毘曇而不成聖執黎耶即能悟真師子嚴鎧反貽毀於蠃目象足至底翻取誚於蜂房心同劍戟諍踰水火經意論意都不如斯通經通論何因若此恐施甘露更成毒藥儻均味海則致醍醐聖御紺寶天飛金輪雲動納萬善於仁壽總一乘於普會開發含識濟度群生今所傳經遍于宇內眾聖潛力必運他方共登菩提早證常樂則是弟子之伸順弘誓于無窮平等坦然通遣唱白達識體之念隨喜也</p>
</div>
<div class='div-other'><a id='mulu1096' />
<p class='h3'>金剛經報應述</p><p class="byline">唐獨孤及</p><p>洪州牧刑部尚書兼御史大夫魏公身挂元冕心冥真如昔常奉般若法以弘正見雖顛沛造次心與經俱十有若干年矣皇帝中元年冬十月車駕有避狄之師百僚倉皇南馳商於公為盜所攘而亡其經其往也匪家之念唯經是悼行與其獲七寶也寧見經生與其亡四句也寧捨身明年王正月大駕返正公為京兆尹痛弘誓之未從也則惟書籍是圖求經於元法寺之藏藏人以送公發函披卷乃商於所亡之本也問守藏亦曰不知其所自而能得公瞻禮悲喜捧持而泣然後知精專感達故隨心而至昭報肸蠁其疾若答顧謂孟子太常博士友順志之或曰得與喪偶然爾何必謂誠感乎及對曰誠于此者形于彼故出其言善千里之外應之此以仁義忠信感於物者也况第一義諦超貫仁義自在慧力不啻忠信則因發而果從心誠而經還是法味幽贊非思議所及不然何心境元合若律呂相召歲在乙酉公以異見告及跪而述之曰上士勤道精應若馳願形於心報亦隨之至感無礙經斯來歸護公身田俾公斷疑公之善根疇可度思</p>
</div>
<div class='div-other'><a id='mulu1097' />
<p class='h3'>四分律宗記序</p><p class="byline">王勃</p><p>昔在調御利見迦維光宅淨都撫臨法界仰揚垢路之業以疆理情田闡導毗尼之藏以隄防性海二邊雲徹方知寔相之尊十剎風行乃識真如之貴將使龍象緇服維明克允鶖鷺元明有恥且格五篇垂範豈同訓夏之科七聚分宗寧比歌虞之制功存離欲道在降魔仙苑創基因善果以調物提河滅跡憑淨戒以為師誠拯溺之舟航而禦黠之銜策者矣故能莊嚴百福粉繪三身推憍慢山拔生死樹覆簣菩薩之道濫觴正覺之源除惑箭而斷愛枝銷恚刀而解疑網自銀棺揜耀金杖殊珍五師烟騰四分雲譎波離睿旨明而更明飲光妙跡盛而愈盛其後卑摩覃思猶沉赤水之輝惠遠研精尚玷元巖之彩遂使瓊編浩汗利涉迷於要津瑤軸紛綸登高暗於飛陛熟習者博而寡用志學者勞而少功七眾所以遲迴八部由其大息丕應冥發睿感潛融爰挺異才武扶象訓有西京太原寺索律師俗姓范氏其先南陽人也殷霸洪裔周藩茂族八<span class='corr'>鸞</span>與四牡競馳紫繪與青蝸疊照六軍卿胄績著於鐘彝三傳儒門業流於訓詁律師冲襟霞映峻局霜凄筠抱顯於髫齡蘭芬凝於丱齒由是糠粃禮樂錙銖名教以堯舜為塵勞以周孔為桎梏爰依白法遂托元徒探鷲嶺之微言得龍宮之祕藏咸亨之祀椒房諒陰捨槐里而構箞關因金穴而開銀地伽藍肇建號曰太原明陽所及咸收時望自價隆康會譽重摩騰竺法猷之苦節支道林之遠致將何以發明禪宇光應綸言律師乃以道眾羽儀釋門棟幹粵自弘濟來遊太原經行德人於斯為盛既而懼六和之紊緒悼三聚之乖宗稽法令之遺文討惠猷之舊業網羅近護吞含覺明原始要終探賾索隱芟夷龐贅剪截駢枝收絕代之精微詰往聖之紕繆葭灰屢變槐燧驟遷開遮持犯之異同廢立止作之輕重故以該象牙之扇窮貝葉之圖鑽研刊削五載而就名曰開四分律宗記凡十卷三十七萬六百三十言律師又以為仲尼述易申妙典於繫辭元凱談經託餘文於釋例爰因多暇更輯舊章牢籠祕密之宗發揮沉欝之旨名曰開四分律宗拾遺鈔凡十卷四十萬餘言所以裨助三明抑揚四謗弘八正之道成一家之言庶使眾善雷奔羣疑霧斂照歡戚之兩鏡蕩欣憂之二瓶憑此戒田方躋定境豈直功周沙甸道制鐵圍而<span class='corr'>已</span>哉弟子才非元度識劣真長本乏凌雲之詞虛荷彌天之眷揄揚盛烈顧孫綽而多慚歸依勝侶仰郄愔面自勵輒牽庸陋輕序德音豈比夫公理昌言資繆實之引太冲作賦假士安之談蓋所謂觀博而識班聞樂而竊抃者矣故曰四分律宗記序</p>
</div>
<div class='div-other'><a id='mulu1098' />
<p class='h3'>為太平公主請住山陵轉一切經表</p><p class="byline">李嶠</p><p>妾某言妾生涯有緣仰繫皇極孝行無感上傾乾蔭號天罔極扣地不追集蓼崩心茹荼泣血自攢開東洛紼下西秦氣朔遄移光靈寖遠怨晨昏之易隔悲節序之難留舉目摧傷觸途殞裂今橋山已祔灤水還封二曜停臨九天絕仰慟遺弓于此日思稅駕其何年追想平居末惟曩載粵自襁褓迄于成立鍾慈結愛殆欲蒙攜于掌中候色承顏何嘗暫離于膝下方倚南山之固長承北極之尊豈圖就養之歡遽乖于扇枕問安之地翻類于過隙念凶妨而自咎思顧復以何酬所冀扶杖墳塋結廬山隧瞻奉觴奠依憑園寢終三年之禮企及通喪轉一切之經庶邀冥福上以資未來之果下以攄罔極之心伏惟陛下孝通神明仁洎草木乞體荒疾特垂憐許使烏鳥微志獲與耘禽致哀犬馬孤誠得從耕象申慕則窮喘無恨餘生知幸無任哀切之至謹附使具官<span class='corr'>某</span>奉表陳請以聞</p>
</div>
<div class='div-other'><a id='mulu1099' />
<p class='h3'>虎丘西寺經藏碑</p><p class="byline">顧况</p><p>闔閭之葬海浦也水銀為溟渤黃金為鳧鴈精氣為白虎是名虎丘東晉王珣王珉捨山造寺生公忍死待西國經來之所也山中塔廟叔父有功叔諱七覺字惟舊容相端靜神龍初八歲剃度萬言一覽無際天人嘗以唵部林萬法之母法從數起乃讀外書小餘大餘以為證據惟摩所謂通達善道法華所謂通達大智况受經于叔父根鈍智短曾不得乎少分至德三年示終本山付囑門人澹交曰此山法事莫不圓對而經藏猶闕澹交僧瑤俗姓何廬江次宗其胄奉佛不敢廢師之命自至德貞元龍在戊寅紹建方畢瞿曇教迹不捨有表示住無表般若用中壇攝其六頂攝其六譬如無根安得有華故覺華長者得定光如來授記鹿仙長者得釋迦如來授記寶手菩薩者得空王如來授記皆因造藏而得作佛從虛空藏流出一切藏一切藏流出四大藏四大藏一億大藏四億小藏圍繞湧出狀如蓮花灌于四藏流出十二藏從十二藏分為三藏一聲聞藏二菩薩藏三真如性海藏海水可量虛空不可量虛空可量菩薩摩訶薩成就眾生變化隨感不可量菩薩摩訶薩修行地位有分劑故故可量諸佛真如性海無分劑故故不可量又于三藏流出八萬四千藏修多羅藏摩訶藏為上首于是有法藏寶藏甚深微密藏妙花光雲等藏無盡在色究竟天眾生眾生福薄不得瞻睹謨呼羅摩海鹹首羅大自在神天樹雲音日輪速疾執金剛神淨光香雲最上光嚴身眾神清淨華髻栴檀樹元足行神雷音幢相雨花妙眼道塲神淨花普照無等光燄主空神永斷迷惑普遊淨空主方神示現宮殿樂勝莊嚴主晝神普得淨光諸根嘗喜平等護音寂靜海音主夜神其摩竭提國有金剛藏中有摩尼瑤王變現自在兩無盡瑤嚴好花是諸菩薩演說如來廣大境界慈目瑤髻發生喜樂可愛樂正念天王十方海中一切瑤王吐雲彌覆流出教綱其佛號法水覺空如來嚴持器仗夜叉王力懷高山夜叉王毘樓博叉燄口海光龍王等甚可怖畏鳩槃茶王美目端嚴鳩槃茶王日光天子月光天子星宿王天子威德光明天子各各恆沙眷屬相與掌護其南海楞伽山下娑竭羅龍宮其光明藏大地刧淨諸方等諸經納于龍宮其善部州大藏六萬卷中六千卷小藏四十卷大悉地有空有不空廣略平等譬如萬法出一塵中千論百疏又于一塵流出如帝釋宮殿因陀羅網一珠映八十億珠法界義中法身法性百佛世界網一毛端扸一毛端成微塵數世界一一世界法身演無量百千萬億諸佛法藏是身為陀羅尼藏湧法海藏眾法瑤藏舍乘敷藏花頂眾藏密耶護藏言頓顯也此皆奢摩他毗鉢舍那定慧之力觀見如來等藏藏依識攝有舍藏理發于心而形于藏內外俱朗不其然乎斯文純一非敢戲論光佛相好贊佛功德從佛知見中來頌曰</p>
<p style="text-indent:0em" class="lg-abnormal"><div class='lg-row'>雪山紺宮等虛空耶叔父付囑澹交續耶妙華光雲香普薰耶娑碣所措摩醢護耶喝剌呼嚧歸命護耶</div>
</p></div>
<div class='div-other'><a id='mulu1100' />
<p class='h3'>金剛般若波羅蜜經石幢讚<span class='note-inline'>(并序)</span></p><p class="byline">梁肅</p><p style="margin-left:1em">二十五有之內根塵相磨生滅相蕩斡流旋轉往復無際如來憫之於是開智慧門示諸法如義俾夫即動而寂即寂而照假文字以筌意一色空而觀妙然後離一切相得無住心二乘遠而不見十住見而不辨如是信解乎難哉隴西李氏先夫人常州刺史獨孤公之姊聖善之德自天而植不捨母訓受持是經內涵道機外順物化十一年八月即世于晉陵郡舍公茹尚右之痛追無作之福纘微言于金石庶幽贊乎妙報嘻傾沙界以施而施有窮等山王之大而大有終唯金剛空印永不壞滅蓋夫人福慧之所以臻也於是乎讚</p>
<p>脫三解軛入一相地資慧力兮追琢道妙為祐與道實懿德兮石可轉而字有磷福不極兮</p>
</div>
<div class='div-other'><a id='mulu1101' />
<p class='h3'>大唐金剛般若石經記</p><p class="byline">釋真言</p><p>有唐相國寺大德曰景融建金剛般若石經於大梁當唐氏帝天下百六十有八祀貞元元年龍集乙丑皇帝拜南郊之來月壬戌立於寺奉國報慈從昔願也夫先佛者法法空則境證後佛者教教離則言亡雖至德而無形亦假名而有後由是脫靈之源流重華於漢土慧命之懸解載頌于魯文融公宣之與慧命俟<span class='note-inline'>(疑)</span>矣公性惟明敏量秉淳固生而好學幼則老成孝傳鄉黨名冠緇宿心堅不玷之玉行滿上弦之月為儒之龜鏡則在三之義全紹佛之弓冶則第一之道立加以才高利用迹著通方掌僧有火光之烈待客有泉水之稱不求虛飾外以浮榮異世同流聯芳並美公以出塵而不為宗之嗣毀服而不為邦之吏常追吳天之報每蓄維桑之敬遭逢世故蕩溺兵間定亂之術非孫吳不可問安之禮非荀趙不大君親之効我復何有遂乃恭己懇志建言有謀以為至聖無私會感必通正智無情在幾必兆因疇遺訓歷考故實願欲寫誦章句潛融觀照持三輪空成萬象印禍不却而自抑福不招而自尅本無為以寧家體淳化以建國則知刑賞之內權衡制之刑賞之外我法綏之事無績而有忠功不伐而多義斷其今古度以優劣苟折骨刺血於皮紙則節苦而難就欲垂露懸針於竹素則工費而易朽所以徵藍田之美璞擬繁昌之麗刻庶暫勞而永固與天長以地久於是月殿西次雕楹南嚮四序光景六時香烟模可以廣千萬經觀可以更億兆眾公與真言十年之長三紀之故假詞抒意難讓課虛謝命含毫感事題記者也</p>
</div>
<div class='div-other'><a id='mulu1102' />
<p class='h3'>東林寺經藏碑</p><p class="byline">李肇</p><p>釋迦者流有十二部經猶儒之詩書易禮樂春秋皆立言垂教之本儒無文字則天下大壞三藏之說不行西方聖人之教幾乎息矣若聲聞乘之四諦門緣覺乘之十二因緣門菩薩乘之六波羅蜜門以至佛乘之一切種智生而知之則<span class='corr'>已</span>學而知之者向微斯文是必懵然不自知其術也人主擅萬乘之權富有四海至於生死報應之際常必瞿然有生之徒奔走之不暇實由斯言之恆赫而致化夫塔廟莊嚴之為像教其用大矣佛有天龍大會未嘗不以契經為事佛滅後大迦葉召千羅漢結集法藏阿難傳焉西土以胡文紀之謂之梵書蝌蚪文字之類也著于貝葉謂之梵夾殺青為簡之類也後漢天竺人摩騰始至中國出其文四十二章翻為隷書其後稍稍不絕至晉沙門法護遍遊西國達言語之不通者究三十六書之體而還梵書之詁訓音義然後大備雖為道滋廣而難能亦甚蓋以事生六合之外教出五常之後時人無能知者小則誤于文句大則失其宗旨道安嘗嘆釋經有五失本三不易故信奉之代亦以名臣佐而成之自漢永平至唐開元祖述之士凡一百七十六人有桑門之重譯有居士之覃思有長老之辨論有才人之撰集校其經律論傳記文集刪改之惣五千四十八卷號為實錄其中貞觀法師元奘作居多五分其數有其一其為該博首出前輩而歷代精舍能者藏之方之蘭臺祕閣而不繫之官府也五都之市十室之邑必設書寫之肆惟王公達於眾庶靡不求之以至徼福祐防患難嚴之堂室載之舟車此其所以浩瀚於九流也廬山山嶽之神秀而東西林為海內名剎有惠遠道安之遺風四百餘年鐘磬之音不絕然而三藏經論闕而無補元和四年雲門僧靈澈流竄而歸棲泊此山將去言於廉問武陽韋公公應之如響往年公夫人蘭陵蕭氏終有釵梳珮服之資而於荊州買良田數頃收其租入以奉檀施至是取之增以清白之俸而經營焉爰即洪州諸寺雜理其事琱函飾軸潰蘗磨墨僧謀而吏書署兆而寒就先命度地之宜以圖建置默設規制懸成剞劂乃結構而浮於江以至於東林施為殿堂用尊祕藏得浮槎大德義彤為之主受持灑掃者七人以備名山之闕而資學者公之素志爾初彤公受具于廬山浮槎寺常討大藏惡其部帙繁亂將理之不可遂發弘誓四十餘夏果得至焉于是搜遠近之遺函墜卷目在辭亡者得之互文合部者兼之斷品獨行者類之本同名異者存之以偽亂真者標之又病前賢編次不以註疏入藏非尊師之意并開元庚午之後洎德宗神武孝文皇帝之季年相繼新譯大凡七萬四千九百餘卷立為別藏著雜錄七卷以條貫之合開元崇福舊錄惣一萬卷舉藏以志函隨函以命軸微塵句偈如在常中然後金石之說流于娑婆者盡在於茲山也五年韋公薨七年博陵崔公以仁和政成憫沒舊績由是東林以遺公得請篆刻之盛其成公故家府從事李肇為之文曰多羅之教神道不測迦葉承之布西域兮毗尼之用其法翼翼優波受之垂作則兮阿曇之文演暢宗極苾芻龍象甚奇特兮三者之藏傾如翰墨王公大人為之飾兮韋公之績崔公之德及茲寶藏何崱屴兮崇崇二公合發願力傳之歷劫千百億兮鑪峰之北靈壇之側系之迦陁金石刻兮</p>
</div>
<div class='div-other'><a id='mulu1103' />
<p class='h3'>法華院石壁經碑</p><p class="byline">白居易</p><p>碑在石壁東次石壁在廣德法華院西南隅院在重元寺西若干步寺在蘇州城北若干里以華言唐文譯刻釋氏經典自經品眾佛號以降宇加金焉夫開上悟入諸佛知見以了義度無邊以圓教垂無窮莫尊於妙法蓮華經凡六萬九千五百五言證無生忍造不二門住不可思議解脫莫極於維摩詰經凡二萬七千九十二言攝四生九類入無餘涅槃實無得度者莫先於金剛般若波羅蜜經凡五千二百八十七言壞罪集福淨一切惡道莫急於佛頂尊勝陀羅尼經凡三千二十言應念順願願生極樂土莫疾於阿彌陀經凡一千八百言用正見觀真相莫出於觀音普賢菩薩法行經凡六千九百九十言詮自性認本覺莫深於寔相法蜜經凡三千一百五言空法塵依佛智莫過於般若波羅蜜多心經凡二百五十八言是八種經具十二部合一十一萬六千八百五十七言三乘之要旨萬佛之祕藏盡矣是石壁積四重高三尋長十有五丈厚尺有咫有石蓮敷覆其上下有石神固護其前後火水不能燒漂風日不能搖消所謂施無上法盡未來際者也唐長慶二年冬作太和三年春成律德沙門清晃矢厥謀清海繼厥志門弟子南容成之道則終之寺僧契元捨藝而書之郡守居易施詞而讚之讚曰佛涅槃後世界空虛惟是經典與眾生俱設有人書貝葉上藏檀龕中非堅非久如蠟印空假使人刺血為墨剝膚為紙即壞即滅如筆畫水噫畫水不若文石印蠟不若字金其功不朽其義甚深故吾謂石經功德契如來付囑之心</p>
</div>
<div class='div-other'><a id='mulu1104' />
<p class='h3'>華嚴經社石記</p><p class="byline">前人</p><p>有杭州龍興寺僧南操當長慶二年請靈隱寺僧道峰講大方廣佛華嚴經至華嚴世界品聞廣博嚴淨事操大喜發願于白黑眾中勸十萬人轉華嚴經一部十萬人中又勸千人諷華嚴經一卷每歲四季月其眾大聚會于是攝之以社齊之以齋自二年夏至今年秋凡十有四齋每齋操捧香跪啟于佛曰願我來世生華嚴藏世界大香水海上寶蓮金輪中毗盧遮那如來前與十萬人俱斯足矣又于眾中募財置良田十頃歲取其利永給齋用予前牧杭州時見操發是願今牧蘇州時見操成是功操自杭詣蘇凡三請于予曰操八十二矣朝夕待盡恐社與齋來者不能繼其志乞為記誡俾無廢墜予即十萬人中一人也宜乎志而贊之噫吾聞一毛之施一飯之供終不壞滅况田千畝齋四時用不竭之征備無窮之供乎噫吾聞一願之力一偈之功終不壞滅况十二部經常出于百千人口乎况十萬部經常入于百千人耳乎吾知操徒必果是願若經之句義若經之功神則存乎本傳若社人之姓字若財施之名數則列于別碑斯石之文但敘見願即來緣而已寶曆二年九月二十五日前蘇州刺史白居易記</p>
</div>
<div class='div-other'><a id='mulu1105' />
<p class='h3'>香山寺新修經藏記</p><p class="byline">前人</p><p>先是樂天發願修香山寺既就迨今七八年寺有佛像有僧徒而無經典寂寥精舍不聞法音三寶闕一我願未滿乃于諸寺藏外雜散經中得遺編墜軸者數百卷帙以開元經緣按而校之于是絕者續之亡者補之稽諸藏目名數乃足合新舊大小乘經律論集凡五千二百七十卷乃作六藏分而護焉寺西北隅有隙屋三間土木將壞乃增修改飾為經藏堂堂東西間闢四窻置六藏藏二門啟閉有時出納有籍堂中間置高廣佛座一座上列金色像五百像後畵西方極樂世界圖一菩薩影二環座懸文旛二十有四榻席巾几洎供養之器咸具焉各為道場簡儉嚴淨開成五年九月二十五日堂成藏成道場成以香火釁之以飲食樂之以管磬歌舞供養之與閑振源濟釗操洲暢八長老及比丘眾百二十人圍繞讚歎之又別募清淨七人日日供齋粥給香燭十二部經次第諷讀俾夫經梵之音晝夜相續洋洋乎盈耳哉忻忻乎滿目哉爾時道場主佛弟子香山居士白樂天欲使浮屠之徒游者歸依居者護持故刻石以記之</p>
</div>
<div class='div-other'><a id='mulu1106' />
<p class='h3'>蘇州南禪院千佛堂轉輪經藏石記</p><p class="byline">前人</p><p>千佛堂轉輪經藏者先是郡守居易發心蜀沙門清閑挾謨吳僧常敬弘正神益等僝功檀主鄧子成梁華等施財院僧法弘惠滿契元惠雅等藏事太和二年秋作開成元年春成堂之費計緡萬藏與經之費計緡三千六百堂之中上蓋下藏藏蓋之間轉九層佛千龕綵繪金碧以為飾環藏蓋懸鏡六十有二藏八面面二門丹漆銅鍇以為固環藏敷座六十有四藏之內轉以輪止以柅經函二百五十有六經卷五千五十有八藏成經具之明年蘇之緇徒聚謀曰今之功德如是誰其尸之宜請有福智僧越之妙喜寺長老遂禪師為之主宜初發心人前本郡守白少傅為之記僉曰然遂既來教行如流僧至如歸供施達䞋隨日而集堂有羨食路無饑僧遊者學者得以安給惠利饒益不可思量既而遂隨緣西去又請本郡乾元寺禪僧德暉大師嗣之暉既至師又日與苾芻徒升堂焚香合十指禮于佛然後啟藏發函鳴犍椎唱伽陁受持諷誦十二部經經聲洋洋充滿虛空上下遠近有情識者法音所及無不蒙福法力所攝鮮不歸心佻然吳風一變至道所得功德不自覺知繇是而言是堂是藏是經之用信有以表旌覺路也脂轄法輪也示火宅長者之便門也開毛道凡夫之大實也亶其然乎亶其然乎又明年院之僧徒三詣洛都請予為記夫記者不唯紀年月述作為亦在乎辨興廢示勸誡也我釋迦如來有言一切佛及一切經皆從何出然則法依於經經依於藏藏依於堂若堂壞則藏廢藏廢則經墜經墜則法隱法隱則無上之道幾乎息矣嗚呼凡我國土宰官支提上首暨摩揭帝輩得不虔奉而護念之乎得不保持而增修之乎經有缺必補藏有隟必葺堂有壞必支若然者真佛弟子得福無量反是者非佛弟子得罪如律開成四年二月二日記</p>
</div>
<div class='div-other'><a id='mulu1107' />
<p class='h3'>廬州明教寺轉關經藏記</p><p class="byline">譚銖</p><p>大唐咸通庚寅歲廬之佛寺曰明教有禪那僧文珦創轉關經藏成命銖記其事銖常學釋氏因錄其義以喻之曰經曰佛滅度後像法存焉夫像似也俾迷者觀其像得其意乃曰經心也藏藏也如心之含藏萬法者也故曰一心生萬法萬法由一心其動靜弛張在我而寧窮其義略舉其大斯藏也本於一心靈通無礙功用自在靜則萬法空寂動則三界彌綸虛偽唯心所造作其在斯乎周廻八角角覺也佛以眼為八邪耳為八患鼻為八苦舌為八難廻八邪為八覺廻八患為八解脫廻八苦為八安樂廻八難為八王子指四八為三十二相由此八關返邪歸正成佛之境矣止則寂然無用引則轉而不窮動雖有聲靜乃無跡以此現相俾人歸依知佛之心體道之要使迷徒瞻禮自識根源移於身心可見微密迷者若悟知三乘妙旨未脫輪廻一法正宗不離真性性而非性真何所真乃知三界本空十方一相相而無相知何所知語言道斷心行起滅其藏貯修多羅教千軸募金數長者禪那弟子蘄州長史殿中侍御史上柱國王師貞特力營構果獲成就噫己丑歲屬徐方兵亂援軍屯集雖存根本幾失護持今則色相端嚴典教漸備所表法輪常轉心不動搖略諭因緣以示道俗云耳讚曰修多羅教函于藏輪周廻八角正道斯陳動用一心為萬法因忘因無法得本歸真鑴于金石用導迷人</p>
</div>
<div class='div-other'><a id='mulu1108' />
<p class='h3'>上河東公啟</p><p class="byline">李商隱</p><p>商隱啟某聞周朝貝葉列妙隱于王褒梁日枳園洒芳詞於沈約必資乎鴻筆藻麗刻乎真金翠珉然後可以充足人天發揮龍象苟其曖昧即匪莊嚴爰託亨塗夙聞妙喻雖從幕府常在道塲猶恨出俗情微破邪工少二百日斷酒有謝蕭綱十一年長齋多慙王奐仰戀東閣未歸西林近者財俸有餘津梁是念適依勝絕微復經營伏以妙法蓮華經者諸經中王最尊最勝始自童幼常所護持或公幹漳濱有時疾疹或謝安海上此日風波恍惚之間感驗非少今年于此州長平山慧義精舍經藏院特剏石壁五間金字勒上件經七卷既成勝果思託洪音伏惟尚書有夫子之文章備如來之行願不逢惠遠已飛廬岳之書未見簡栖便制頭陀之頌是敢右繞三匝仰希一言庶使䲭殿增輝龍宮發色流傳沙界震動風輪報思於蓮目果脣奪美於江毫蔡絹伏希道念得降神鋒瞻望旌幢擕持碪斧曝身布髮以俟還辭無任懇迫之至謹啟</p>
</div></div></div>
</div><!-- end of div[@id='body'] -->
</body></html>