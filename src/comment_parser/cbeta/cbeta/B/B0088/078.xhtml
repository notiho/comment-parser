<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu2953' />
<div class='div-other'>
<p class='h2'>欽定古今圖書集成博物彙編神異典　第一百三十二卷目錄</p>
<ul class="">
<li>僧部列傳八
<ul class="">
<li>齊
<ul class="">
<li>慧通</li>

<li>求那毘地</li>

<li>弘明</li>

<li>道儒</li>

<li>法願</li>

<li>法穎<span class="note-inline">(附慧文)</span></li>

<li>曇超</li>

<li>智稱<span class="note-inline">(附聰超)</span></li>

<li>僧侯<span class="note-inline">(附慧溫)</span></li>

<li>慧重</li>

<li>法慧<span class="note-inline">(附曇遊)</span></li>

<li>曇遷</li>

<li>曇智</li>

<li>法鏡</li>

<li>道嵩</li>

<li>僧辯</li>

<li>慧明</li>

<li>志道<span class="note-inline">(附超度)</span></li>

<li>法獻<span class="note-inline">(附元暢)</span></li>

<li>僧慧<span class="note-inline">(附曇<span class="corr">順</span>　慧<span class="corr">敞</span>　僧<span class="corr">岫</span>)</span></li>

<li>僧柔<span class="note-inline">(附弘稱　僧紹　僧拔　慧熙)</span></li>

<li>慧基<span class="note-inline">(附僧行　慧旭　道恢　慧諒　慧　慈諒　慧永　慧深　法洪　曇興)</span></li>

<li>慧次<span class="note-inline">(附僧寶　僧智　法珍　僧響　僧猛　法寶　慧淵)</span></li>

<li>慧隆<span class="note-inline">(附智誕　僧辨　僧賢　道慧　法度)</span></li>

<li>僧宗<span class="note-inline">(附法身　法真　慧令　法仙　法最　僧敬　道文　僧賢)</span></li>

<li>元暢</li>

<li>僧審<span class="note-inline">(附僧謙　超志　法達　慧勝)</span></li>

<li>法悟<span class="note-inline">(附道濟)</span></li>

<li>法匱<span class="note-inline">(附法楷)</span></li>

<li>僧惠<span class="note-inline">(附慧遠)</span></li>

<li>僧祐</li>

<li>慧芬</li>

<li>慧進<span class="note-inline">(附僧念)</span></li>

<li>法光<span class="note-inline">(附法存)</span></li>

<li>慧豫<span class="note-inline">(附法音)</span></li>

<li>超辯<span class="note-inline">(附法明　僧志　法定)</span></li>

<li>慧忍</li>

<li>僧巖</li>

<li>法琳</li>

<li>僧淵<span class="note-inline">(附慧記　道登)</span></li>

<li>曇度</li>

<li>道慧<span class="note-inline">(附元趣　僧達)</span></li>

<li>僧鐘<span class="note-inline">(附曇讖　曇遷　僧表　僧最　敏達　僧寶)</span></li>

<li>道盛</li>

<li>弘充<span class="note-inline">(附法鮮)</span></li>

<li>智林</li>

<li>法瑗<span class="note-inline">(附法愛　法常　智興)</span></li>

<li>法凝</li>

<li>法安<span class="note-inline">(附慧光　敬遺　光贊　慧韜　道宗)</span></li>

<li>僧印<span class="note-inline">(附慧龍)</span></li>

<li>法度<span class="note-inline">(附法紹　僧朗　惠開　法開　僧紹)</span></li>

<li>智秀<span class="note-inline">(附僧若　僧璿　道乘)</span></li>

<li>慧球</li>

<li>曇憑<span class="note-inline">(附蓮光)</span></li>

<li>法獻</li>

<li>慧敬</li>
</ul></li>
</ul></li>
</ul></div>
<p class='juan'>神異典第一百三十二卷</p>
<div class='div-other'><a id='mulu2954' />
<p class='h2'>僧部列傳八</p>
<div class='div-other'><a id='mulu2955' />
<p class='h3'>齊</p>
<div class='div-other'><a id='mulu2956' />
<p class='h4'>慧通</p><p>按高僧傳慧通不知何許人宋元嘉中見在壽春衣服趨爾寢宿無定遊歷村里飲讌食噉不異恆人常自稱鄭散騎言未然之事頗時有驗江陵有邊僧歸者遊賈壽春將應反鄉路值慧通稱欲寄物僧歸時自負重擔固以致辭遂強置擔上而了不覺重行數里便別去謂僧歸曰我有姊在江陵作尼名慧緒住三層寺君可為我相聞道尋欲往言訖忽然不見顧視擔上所寄物亦失僧歸既至尋得慧緒具說其意緒既無此弟亦不知何以而然乃自往壽春尋之竟不相見通後自往江陵而慧緒<span class='corr'>已</span>死入其房中訊問委悉因留江陵少時路由人家墳墓無不悉其氏族死亡年月傳以相問並如其言或時懸指偷劫道其罪狀於是羣盜遙見通者輒間行避走又於江津路值一人忽以杖打之語云可駛歸去看汝家若為此人至家果延火所及舍物蕩盡齊永元初忽就相識人任漾求酒甚急云今應遠行不復相見為謝諸知識並宜精勤修善為先飲酒畢至牆邊臥地就看已死後數十日復有人於市中見之追及共語久之乃失</p>
</div>
<div class='div-other'><a id='mulu2957' />
<p class='h4'>求那毗地</p><p>按高僧傳求那毗地此言安進本中天竺人弱年從道師事天竺大乘法師僧伽斯聰慧強記勤於諷誦諳究大小乘將二十萬言兼學外典明陰陽占時驗事徵兆非一齊建元初來至京師止毗耶離寺執錫從徒威儀端肅王公貴人迭相供請初僧伽斯於天竺國抄修多羅藏中要切譬喻撰為一部凡有百事教授新學毗地悉皆通誦兼明義旨以永明十年秋譯為齊文凡有十卷誦百句喻經復出十二因緣及須達長者經各一卷自大明已後譯經殆絕及其宣流世咸稱美毗地為人弘厚故萬里歸集南海商人咸宗事之供獻皆受悉為營法於建業淮側造正觀寺居之重閣層門殿堂整飾以齊中興二年冬終於所住</p>
</div>
<div class='div-other'><a id='mulu2958' />
<p class='h4'>弘明</p><p>按高僧傳弘明本姓嬴會稽山陰人少出家貞苦有戒節止山陰雲門寺誦法華習禪定精勤禮懺六時不輟每旦則水瓶自滿實諸天童子以為給使也明嘗於雲門坐禪虎來入明室內伏於牀前見明端然不動久之乃去又時見一小兒來聽明誦經明曰汝是何人答云昔是此寺沙彌盜帳下食今墮圊中聞上人道業故來聽誦經願助方便使免斯累也明即說法勸化領解方隱後於末興石姥巖入定又有山精來惱明明捉得以腰繩繫之鬼遜謝求脫云後不敢復來乃解放於是絕跡元嘉中郡守平昌孟顗重其真素要出安止道樹精舍後濟陽江總於永興邑立紹元寺復請明往住大明末陶里董氏又為明於村立柏林寺要明還止訓勖禪戒門人成列以齊永明四年卒於柏林寺春秋八十有四</p>
</div>
<div class='div-other'><a id='mulu2959' />
<p class='h4'>道儒</p><p>按高僧傳道儒姓石渤海人寓居廣陵少懷清信慕樂出家遇宋臨川王義慶鎮南兗儒以事聞之王贊成厥志為啟度出家出家之後蔬食讀誦凡所之造皆勸人改惡修善遠近宗奉遂成導師言無預撰發響成製元嘉末出都止建初寺長沙王請為戒師盧丞相伯仲孫等共買張敬兒故宅為儒立寺今齊福寺是也儒以齊永明八年卒年八十一</p>
</div>
<div class='div-other'><a id='mulu2960' />
<p class='h4'>法願</p><p>按高僧傳法願本姓鍾名武厲先潁川長社人祖世避難移居吳興長城願常為梅根治監有施慎民代之先時文書未校慎民遂偏當其負願乃訴求分罪有旨免慎民死除願為新道令家本事神身習鼓舞世間雜技及著爻占相皆備盡其妙嘗以鏡照面云我不久當見天子於是出都住沈橋以傭相自業宗慤沈慶之微時經請願相願曰宗君應為三州刺史沈君當位極三公如是歷相眾人記其近事所驗非一遂有聞於宋太祖太祖見之取東治囚及一奴美顏色者飾以衣冠令願相之願指囚曰君多危難下階便應著鉗鏁謂奴曰君是下賤人乃暫得免耶帝異之即敕住後堂知陰陽秘術後少時啟求出家三啟方遂為上定林遼公弟子及孝武龍飛宗殼出鎮廣州攜願同往奉為五戒之師會譙王搆逆羽檄嶺南殼以諮願願曰隨君來誤殺人今太白犯南斗法應殺大臣宜速改計必得大勳果如願言殼遷豫州刺史復攜同行及竟陵王誕舉事願陳諫亦然願後與刺史共欲減眾僧牀脚令依八指之制時沙門僧導獨步江西謂願濫匡其主頗有不平之色遂致聞於孝武即敕願還都帝問願何致故詐菜食願答菜食已來十餘年帝敕直閣沈攸之強逼以肉遂折前兩齒不廻其操帝大怒敕罷道作廣武將軍直華林佛殿願雖形同俗人而棲心禪戒未嘗虧節有頃帝崩昭太后令聽還道太始六年校長生捨宅為寺名曰正勝請願居之齊高帝親事幼主恆有不測之憂每以諮願願曰後七月當定果如其言及高帝即位事以師禮武帝嗣興亦盡師敬永明二年願遭兄喪啟乞還鄉至鄉少時敕旨重疊願後出憩在湘宮鑾駕自幸降寺省慰願云脚疾未消不堪相見帝乃轉蹕而去文惠太子嘗往寺問訊願既不命令坐文惠作禮而立乃謂願曰葆吹清鐃以為供養其福云何願曰昔菩薩八萬伎樂供養佛尚不如至心今吹竹管子打死牛皮此何足道其秉德邁時皆此之類其王侯妃主及四遠士庶並從受戒悉遵師禮願往必直前無有通白咸致隨喜日盈萬計願隨以修福未嘗蓄聚或雇人禮佛或借人持齋或糴米穀散飼魚鳥或貿易飲食賑給囚徒興功立德數不可紀願又善唱導及依經說法率自心抱無事宮商言語訛雜唯以適機為要可謂其智可及其愚不可及也後入定三日不食忽語弟子云汝等失飯籮矣俄而寢疾時寺側遭燒寺在下風煙燄將及弟子欲輿願出寺願曰佛若被燒我何用活即苦心歸命於是三面皆焚唯寺不燼齊末元二年年八十七卒</p>
</div>
<div class='div-other'><a id='mulu2961' />
<p class='h4'>法穎<span class='note-inline'>(附慧文)</span></p><p>按高僧傳法穎姓索燉煌人十三出家為法香弟子住涼州公府寺與同學法力俱以律藏知名穎服膺<span class='corr'>已</span>後學無再請記在一聞研精律部博涉經論元嘉末下都止新亭寺武南下改治此寺以穎學業兼明敕為都邑僧正後辭任還多寶寺常習定閑房亦時開律席及齊高即位復敕為僧主資給事事有倍常科穎以從來信施造經像及藥藏鎮於長干建元四年卒春秋六十有七撰十誦戒本并羯磨等時天保寺有慧文律師亦善諸部毗尼為瑯琊王奐所事云</p>
</div>
<div class='div-other'><a id='mulu2962' />
<p class='h4'>曇超</p><p>按高僧傳曇超姓張清河人形長八尺容止可觀蔬食布衣一中而已初止都龍華寺元嘉末南遊始興遍觀山水獨宿樹下虎兕不傷大明中還都至齊太祖即位被敕往遼東弘讚禪道停彼二年大行法化建元末還京俄又適錢塘之靈隱山每一入禪累日不起後時忽聞風雷之聲俄見一人秉笏而進稱嚴鎮陳通須臾有一人至形甚端正羽衛連翩下席禮敬自稱弟子居在七里住周此地承法師至故來展奉富陽縣人故冬鑿麓山下為塼侵壞龍室羣龍共忿作三百日不雨今<span class='corr'>已</span>一百餘日并池枯涸田種永罷法師既道德通神欲仰屈前行必能感致潤澤蒼生功有歸也超曰興雲降雨本是檀越之力貧道何所能乎神曰弟子部曲止能興雲不能降雨是故相請耳遂許之神倏然而去超乃南行經五日至赤亭山遙為龍呪願說法至夜羣龍悉化作人來詣超所禮拜超便說法因乞三歸自稱是龍超請其降雨乃相看無言其夜又與超夢云本因忿立誓法師既導之以善輒不敢違命明日晡時當降雨超明旦即往臨泉寺遣人告縣令辦船於江中轉海龍王經縣令即請僧浮船石首轉經纔竟遂即降大雨高下皆足歲以獲收超以永明十年卒春秋七十有四</p>
</div>
<div class='div-other'><a id='mulu2963' />
<p class='h4'>智稱<span class='note-inline'>(附慧超)</span></p><p>按高僧傳智稱姓裴本河東聞喜人魏冀州刺史徽之後也祖世避難寓居京口稱幼而慷慨頗好弓馬年十七隨王元謨甲坦討獫狁每至交兵血刃未嘗不心懷惻怛痛深諸己却乃歎曰害人自濟非仁人之志也事寧解甲遇讀瑞應經乃深生感悟知百年不期國城非重乃投南澗禪房宗公請受五戒宋孝武時迎益州印禪師下都供養稱便束意歸依印亦厚相將接及印返汶江因扈遊而上於蜀裴寺出家印為之師時年三十有六乃專精律部大明十誦又誦小品一部後東下江陵從隱具二師更受禪律值義嘉搆亂乃移上京師遇穎公於興皇講律稱諮決隱遠發言中詣一時之席莫不驚嗟定林法獻於講席相值聞其往復清元仍攜止山寺於是溫誦小品研搆毗尼後餘杭寶安寺釋僧志請稱還鄉開講十誦雲棲寺復屈為寺主稱乃受任少時舉其綱目示以憲章頃之反都文宣請於普弘講律僧眾數百皆執卷承旨稱辭家入道務遣繁累常絕慶弔杜塞人事每有凶故秉戒節哀唯行道加勤以終朞功之制朱方沙門慧始請稱還鄉講說親里知舊皆來問訊悉慇懃訓勗示以孝慈臨別涕泣固留不止還京憩安樂寺法輪常轉講大本四十餘遍齊永元三年卒春秋七十有二著十誦義記八卷盛行於世弟子僧辯等樹碑於安樂寺稱弟子聰超二人最善毗尼為門徒所挹</p>
</div>
<div class='div-other'><a id='mulu2964' />
<p class='h4'>僧侯<span class='note-inline'>(附慧溫)</span></p><p>按高僧傳僧侯姓龔西涼州人年十八便蔬食禮懺及具戒之後遊方觀化宋孝建初來至京師誦法華維摩金光明常二日一遍如此六十餘年蕭惠開入蜀請法同遊後惠開協同義嘉負罪歸闕侯乃還都於後岡創立石室以為安禪之所自息慈以來至於捨命魚肉葷辛未嘗近齒脚影小蹉輙空齋而過齊永元二年微覺不愈至中不能食乃索水漱口合掌而卒春秋八十有九時普弘有釋慧溫亦誦法華維摩首楞嚴蔬苦有高節</p>
</div>
<div class='div-other'><a id='mulu2965' />
<p class='h4'>慧重</p><p>按高僧傳慧重姓閔魯國人僑居金陵早懷信悟有志從道願言未遂以長齋菜食每率眾齋會常自為唱導如此累時乃上聞於宋孝武大明六年敕為新安寺出家於是專當唱說稟性清敏識悟深沉言不經營應時若瀉凡預聞者皆留連信宿增其懇詣後移止瓦官禪房永明五年卒年七十三時瓦官復有釋法覺又敦慧重之業亦擅名齊代</p>
</div>
<div class='div-other'><a id='mulu2966' />
<p class='h4'>法慧<span class='note-inline'>(附曇遊)</span></p><p>按高僧傳法慧本姓夏侯氏少而秉志精苦律行冰嚴以宋大明之末東遊禹穴隱於天柱山寺誦法華一部蔬食布衣志耽人外居閣不下三十餘年王侯稅駕止拜房而反雎汝南周顒以信解兼深特與相接時有慕德希禮或因顒介意時一見者以齊建武二年卒於山寺春秋八十有五時若耶懸溜山有釋曇遊者亦蔬食誦經苦節為業</p>
</div>
<div class='div-other'><a id='mulu2967' />
<p class='h4'>曇遷</p><p>按高僧傳曇遷姓支本月支人寓居建康篤好元儒遊心佛義善談莊老并注十地又工正書常布施題經巧于轉讀有無窮聲韻梵製新奇特拔終古彭城王義康范[暘-勿+((傘-(企-止))-┬+(一/ㄎ))]王曇首並皆遊狎遷初止祇洹寺後移烏衣寺及范[暘-勿+((傘-(企-止))-┬+(一/ㄎ))]被誅門有十二喪無敢近者遷抽貨衣物悉營葬送孝武聞而歎賞謂徐爰曰鄉著宋書勿遺此士王僧虔為湘州及三吳並擕共同遊齊建元四年卒年九十九時有道塲寺釋法暢瓦官寺釋道琰並富聲哀婉雖不競遷等抑亦次之</p>
</div>
<div class='div-other'><a id='mulu2968' />
<p class='h4'>曇智</p><p>按高僧傳曇智姓王建康人出家止東安寺性風流善舉止談莊老經論書史多所綜涉既有高亮之聲雅好轉讀雖依擬前宗而獨拔新異高調清徹寫送有餘宋孝武蕭思話王僧虔等並深加識重僧虔臨湘州攜與同行蕭守吳復招同入齊永明五年卒於吳國年七十九</p>
</div>
<div class='div-other'><a id='mulu2969' />
<p class='h4'>法鏡</p><p>按高僧傳法鏡姓張吳興烏程人幼而樂道事未獲從值慧益燒身啟帝度二十人鏡即預其一也事法願為師既得入道履操冰霜仁施為懷曠拔成務於是研習唱導有邁終古齊竟陵文宣王厚相禮待鏡誓心弘道不拘貴賤有請必行無避寒暑財不蓄私常興福業建武初以其信施立齊隆寺以居之鏡為性敦美以賞接為務故道俗交知莫不愛悅雖義學功淺而領悟自然造次嘲難必有酬酢齊永元二年卒年六十四其後瓦官道親彭城寶與耆闍道登並皆祖述宣唱高韻華言非沗前列傾眾動物論者從之今上為長沙宣武王治鏡所住寺因寺改曰宣武也</p>
</div>
<div class='div-other'><a id='mulu2970' />
<p class='h4'>道嵩</p><p>按高僧傳道嵩姓夏高密人年十歲出家少沉隱有志用及具戒之後專好律學誦經三十萬言交接上下未嘗有喜慍之色性好檀捨隨獲利養皆以施人瓶衣之外略無兼物宋元徽中來京止鍾山定林寺守靜閑房懺誦無輟人有造者輒為說法訓獎以待饌焉從之請戒者甚眾後卒於山中春秋四十有九</p>
</div>
<div class='div-other'><a id='mulu2971' />
<p class='h4'>僧辯</p><p>按高僧傳僧辯姓吳建康人出家止安樂寺少好讀經受業於遷暢二師初雖祖述其風晚更措意斟酌哀婉折衷獨步齊初嘗在新亭劉紹宅齋辯初夜讀經始得一契忽有羣鶴下集階前及辯度卷一時飛去由是聲震天下遠近知名後來學者莫不宗事永明七年二月十九日司徒竟陵文宣王夢於佛前詠維摩一契因聲發而覺即起至佛堂中還如夢中法更詠古維摩一契便覺韻聲流好有工恆日即集京師善聲沙門龍光普知新安道與多寶慧忍天保超勝及僧辯等集第作聲辯傳古維摩一契瑞應七言偈一契最是命家之作後人時有傳者並訛漏失其大體辯以齊末明十一年卒</p>
</div>
<div class='div-other'><a id='mulu2972' />
<p class='h4'>慧明</p><p>按高僧傳慧明姓康康居人祖世避地於東吳明少出家止章安東寺齊建元中與沙門共登赤城山石室見猷公尸骸不朽而禪室荒蕪高蹤不繼乃雇人開剪更立堂室造臥佛並猷公像於是棲心禪誦舉命枯槁後于定中見一女神自稱呂姥云常加護衛或時有白猿白鹿白蛇白虎遊戲堦前馴伏宛轉不令人畏齊竟陵文宣王聞風祗挹頻遣三使慇懃敦請乃蹔出京師到第文宣敬以師禮少時辭還山苦留不止於是資給發遣以建武之末卒於山中春秋七十</p>
</div>
<div class='div-other'><a id='mulu2973' />
<p class='h4'>志道<span class='note-inline'>(附超度)</span></p><p>按高僧傳志道姓任河內人性溫謹十七出家止靈曜寺蔬素少欲六物之外略無兼畜學通三藏尤長律品何尚之欽德致禮請居所造法輪寺先時魏虜滅佛法後世嗣興而戒授多闕道既誓志弘通不憚艱苦乃攜同契十有餘人往至虎牢集洛秦雍淮豫五州道士會於引水寺講律明戒更伸受法偽國僧禁獲全道之力也後還京邑王奐出鎮湘州攜與同遊以末明二年卒于湘土春秋七十有三時京師瓦官寺又有超度者亦善十誦及四分著律例七卷云</p>
</div>
<div class='div-other'><a id='mulu2974' />
<p class='h4'>法獻<span class='note-inline'>(附元暢)</span></p><p>按高僧傳法獻姓徐西海延水人先隨舅至梁州乃出家至元嘉十六年方下京師止定林上寺博通經律志業強果善能匡拯眾計修葺寺宇先聞猛公西遊備矚靈異乃誓欲忘身往觀聖迹以宋元徽三年發踵金陵西遊巴蜀路出河南道經芮芮既到于闐欲度葱嶺值棧道斷絕遂於于闐而反獲佛牙一枚舍利十五粒并觀世音滅罪呪及調達品又得龜茲國金鎚鍱像于是而還其經途危阻見其別記佛牙在烏纏國自烏纏來芮芮自來梁土獻齎牙還京師十有五載密自禮事餘無知者至文宣感夢方傳道俗獻律行精純德為物範瑯琊王肅王融吳國張融張綣沙門慧令智藏等並投身接足崇其戒訓獻以永明之中被敕與長干元暢同為僧主分任南北兩岸暢本秦州人亦律禁清白文慧太子奉為戒師獻後被敕三吳使沙簡二眾暢亦東行重伸受戒之法時暢與獻二僧皆少習律檢不競當世與武帝共語每稱名而不坐後中興僧鍾于乾弘殿見帝帝問鍾所宜鍾答貧道比苦氣帝嫌之乃問尚書王儉先輩沙門與帝王共語何所稱預正殿坐不儉答漢魏佛法未興見記傳自偽國稍盛皆稱貧道亦預坐及晉初亦然中代有庾冰桓元等皆欲使沙門致敬朝議紛紜事皆休寢宋之中朝亦頗令盡禮而尋竟不行自爾迄今多預坐而稱貧道帝曰暢獻二僧道業如此尚自稱名况復餘者挹拜則太甚稱名亦無嫌自爾沙門皆稱名于帝王自暢獻始也暢以建武初亡春秋七十有五獻以建武末卒年與暢同窆於鍾山之陽獻弟子僧祐為造碑墓側丹陽尹吳興沈約製文獻於西域所得佛牙及像皆在上定林寺牙以普通三年正月忽有數人並執杖初夜扣門稱臨川殿下奴叛有人告云在佛牙閣上請開閣檢視寺司即隨語開閣主帥至佛牙座前開函取牙作禮三拜以錦手巾盛牙繞山東而去至今竟不測所在</p>
</div>
<div class='div-other'><a id='mulu2975' />
<p class='h4'>僧慧<span class='note-inline'>(附曇順　慧敞　僧岫)</span></p><p>按高僧傳僧慧姓皇甫本安定朝那人高士謐之苗裔先人避難寓居襄陽世為冠族慧少出家止荊州竹林寺事曇順為師順廬山慧遠弟子素有高譽慧服膺<span class='corr'>已</span>後專心義學至年二十五能講涅槃法華十住淨名雜心等性強記不煩都講而文句辨析宣暢如流又善莊老為西學所師與高士南陽宗炳劉虬等並皆友善炳每歎曰西夏法輪不絕其在慧公乎吳國張暢經遊西土乃造慧而請交焉齊初敕為荊州僧主風韻秀然協道匡世補益之功有譽遐邇年衰常乘輿赴講觀者號為禿頭官家與元暢同時時人謂黑衣二傑齊永明四年卒春秋七十有九後有釋慧敞者亦志業貞正代慧為僧主續有功效焉其弟子僧岫亦以學顯力精致血疾而終</p>
</div>
<div class='div-other'><a id='mulu2976' />
<p class='h4'>僧柔<span class='note-inline'>(附弘稱　僧紹　僧拔　慧熙)</span></p><p>按高僧傳僧柔姓陶丹陽人少而耿潔便有出塵之操年九歲隨叔遊學家世貧迫藜藿不充而篤志彌堅履窮無改後出家為弘稱弟子稱姓呂洛陽臨渭人學遍經論聲譽早彰柔服膺已後便精勤戒品委曲禪慧萬等眾經小大諸部皆徹鑒元源洞盡宗要年過弱冠便登講席一代名賓並投身北面後東遊禹穴值基法師招停城傍一夏講論後入剡白山靈鷲寺未至之夜沙門僧緒夢見神人彩旗素甲滿山而出緒問其故答云法師當入故出奉迎明旦待人果是柔至既而掃飾山門有終焉之志敷經導學有士如林齊太祖創業之始及世祖襲圖之日皆建立招提傍求義士以柔耆素有聞故徵書歲及文宣諸王再三招請乃更出京師止於定林寺躬為元匠四遠欽服人神讚美文惠文宣並服膺入室柔秉德居宗當之弗讓常誓生安養國每至懸輪西次輒顰容合掌至臨亡之日體無餘患唯語弟子云吾應去矣仍鋪席於地西向虔禮奄然而卒是歲延興元年春秋六十有四即葬於山南沙門釋僧祐與柔少長山棲同止歲久亟挹道心預聞法味為立碑墓所東莞劉勰製文柔有弟子僧紹亦貞正有學業時鍾山山茨精舍又有僧拔慧熙皆弱年英邁幼著高名並美業未就而相繼早卒拔撰七元論今行於世</p>
</div>
<div class='div-other'><a id='mulu2977' />
<p class='h4'>慧基<span class='note-inline'>(附僧行　慧旭　道恢　慧諒　慧永　慧深　法洪　曇興)</span></p><p>按高僧傳慧基姓呂吳國錢唐人幼而神情俊逸機悟過人初依隨祇洹慧義法師至年十五義嘉其神采為啟宋文帝求度出家文帝引見顧問允愜即敕于祗洹寺為設會出家輿駕親幸公卿畢集基既棲志法門厲行精苦學兼昏曉解洞羣經後有西域法師僧伽跋摩弘讚禪律來遊宋境義乃令基入室供事年滿二十度蔡州受戒跋摩謂基曰汝當道王江東不須久留京邑於是四五年中遊歷講肄備訪眾師善小品法華思益維摩金剛般若勝鬘等經皆思探元賾鑒徹幽凝提章比句麗溢終古基師慧義既德居物宗道王京土士庶歸依利養紛集以基懿德可稱乃攜共同活及義之亡後資生雜物近盈百萬基法應獲半悉捨以為福惟取粗故衣鉢協以東歸還止錢塘顯明寺頃之進適會稽仍止山陰法華寺尚學之徒追蹤問道於是遍歷三吳講宣經教學徒至者千有餘人宋太宗遣使迎請稱疾不行元徽中復被徵詔始行過浙水復疾而還乃於會邑龜山立寶林精舍手疊磚石躬自指麾架懸乘險製極山狀初立三層匠人小拙後天震毀壞更加修飾遂窮其麗美基常夢見普賢因請為和尚及寺成之後造普賢並六牙白象之形即於寶林設三七齋懺士庶鱗集獻奉相仍後周顒莅剡請基講說顒既素有學功特深佛理及見基訪覈日有新異劉瓛張融並伸以師禮崇其義訓司徒文宣王欽風慕德致書慇懃訪以法華宗旨基乃著法華義疏凡有三卷及製門訓義序三十三科并略伸方便旨趣會通空有二言及注遺教等並行於世基既德被三吳聲馳海內乃敕為僧主掌任十城蓋東土僧正之始也於是從容講道訓厲禪慧四遠從風五眾歸伏基性烈而能溫氣清而且穆故預在門人莫不競戰以齊建武三年冬十一月卒於城傍寺春秋八十有五初基寢疾弟子夢見梵僧數人皆踞砌坐問所從來答云從大乘國來奉迎基和尚後數日而亡因窆於法華山南特進廬江何[胤-(厂-一)]為造碑文于寶林寺銘其遺德基弟子僧行慧旭道恢並學業優深次第敷講各領門徒[糸*邕]軌前轍後有沙門慧諒接掌僧任諒亡次沙門慧永永風姿瓌雅德行清嚴亦遊刃眾經時當講說末後次沙門慧深亦基之弟子深與同學法洪並以戒素見重深後次沙門曇興亦沉審有氣局</p>
</div>
<div class='div-other'><a id='mulu2978' />
<p class='h4'>慧次<span class='note-inline'>(附僧寶　僧智　法珍　僧嚮　僧猛　法寶　惠潤)</span></p><p>按高僧傳慧次姓尹冀州人初出家為志欽弟子後遇徐州釋法遷解貫當世欽乃以次付囑仍隨遷南至京口止竹林寺至年十五隨遷還彭城雖復年在慧慈而志學無倦清鑒倫通超然孤拔至年十八解通經論名貫徐土迄稟具戒業操彌深頻講成實及三論等大明中出都止於謝寺迄宋季齊初歸德稍廣每講席一鋪輙道俗奔赴沙門智藏僧旻法雲等皆幼年俊朗慧悟天發並就次請業焉文惠文宣悉敬以師禮四事供給末明八年講百論至破塵品忽然從化春秋五十七矣時謝寺又有僧寶僧智長樂寺法珍僧嚮僧猛法寶慧淵並一代英哲為時論所宗</p>
</div>
<div class='div-other'><a id='mulu2979' />
<p class='h4'>慧隆<span class='note-inline'>(<span class='corr'>附智誕</span>　<span class='corr'>僧辨</span>　僧賢　道慧　法度)</span></p><p>按高僧傳慧隆姓成陽平人少而居貧學無師友卓然自悟年二十三方出家十餘年中凝心佛法貫通眾與宋太始中出都止何國寺隆既思徹詮表善於清論乘機抗擬往必折關宋明帝請於湘宮寺開講成實負[〦/失/衣]問道人百餘人其後王侯貴勝屢招講說凡先舊諸義盤滯之處隆更顯發開張使昭然可了乃立寶法斷結義等汝南周顒目之曰隆公蕭散森疏若霜下之松竹以永明八年卒春秋六十有二時江西有釋智誕亦善於經論與隆比德齊時各馳名兩岸時何園寺復有僧辨僧賢道慧法度並研精經論功業可稱</p>
</div>
<div class='div-other'><a id='mulu2980' />
<p class='h4'>僧宗<span class='note-inline'>(附法身　法真　慧今　法伽　法最　僧敬　道文　僧賢)</span></p><p>按高僧傳僧宗姓嚴本雍州馮翊人晉氏喪亂其先四世祖移居秦郡年九歲為瑗公弟子諮承慧業晚又受道於斌濟二法師善大涅槃及勝鬘維摩等每至講說聽者將近千人妙辯不窮應變無盡而任性放蕩亟越儀法得意便行不以為礙守檢專節者咸有是非之論文惠太子將欲罪擯徙逐通夢有感於是改意歸焉魏主元宏遙挹風德屢致書並請開講齊世祖不許外出宗講涅槃維摩勝鬘等近盈百遍以從來信施造大昌寺以居之建武三年卒所住春秋五十有九先是北土法師曇准聞宗特善涅槃乃南遊觀聽既南北情異思不相叅准乃別更講說多為北土所師准後居湘宮寺與同寺法身法真並為當時匠者時有安樂寺慧令法仙法最中興寺僧敬道文天竺寺僧賢並善數論振名上國云</p>
</div>
<div class='div-other'><a id='mulu2981' />
<p class='h4'>元暢</p><p>按高僧傳元暢姓趙河西金城人少時家門為虜所滅禍將及暢虜師見暢而止之曰此兒目光外射非凡童也遂獲免仍往涼州出家本名慧智後遇元高願為弟子高每奇之事必共議因改名元暢以表付囑之旨其後虐虜剪滅佛法害諸沙門惟暢得走以元嘉二十二年閏五月十七日發自平城路由代郡上谷東跨太行路經幽冀南轉將至孟津惟手把一束楊枝一扼葱葉虜騎追逐將欲及之乃以楊枝擊沙沙起天闇人馬不能得前有頃沙息騎已復至於是投身河中唯以葱葉內鼻孔中通氣度水以八月一日達於揚州洞曉經律深入禪要占記吉凶靡不誠驗墳索子氏多所該涉至於世技雜能罕不畢備初華嚴大部文旨浩博終古以來未有宣釋暢乃竭思幽尋提章比句傳講迄今暢其始也又善於三論為學者之宗宋文帝深加歎重請為太子師再三固讓弟子謂之曰法師方欲弘道濟物廣宣名教今帝王虛<span class='corr'>己</span>相延皇儲畜禮思敬若道揚聖躬則四海歸德今矯然高讓將非聲聞耶暢曰此可與智者說難與俗人言也及太初事故方知先覺自爾遷憇荊州止長沙寺時沙門功德直出念佛三昧經等暢刊正文字辭旨婉切又舒手出香掌中流水莫之測也迄宋之季年飛舟遠舉乃適成都初止大石寺手畫作金剛密迹等十六神像至昇明三年又遊西界觀矚岷嶺乃於岷山郡北部廣陽縣界見齊后山遂有終焉之志仍倚巖傍谷結草為菴弟子法期見神人乘馬著青單衣繞山一匝還示造塔之處以齊建元元年四月二十三日建剎立寺名曰齊興時傅琰西鎮成都欽暢風軌待以師敬暢立寺之後琰即具以表聞敕蠲百戶以充俸給齊驃騎豫章王嶷作鎮荊<span class='corr'>陝</span>遣使徵請河南吐谷渾主遙心敬慕乃馳騎數百迎於齊山值<span class='corr'>已</span>東赴遂不相及至齊武升位司徒文宣王啟自江陵旋於京師文惠太子又遣徵迎既敕命重疊辭不獲免於是汎舟東下中途動疾帶恙至京傾眾阻望止住靈根少時而卒春秋六十有九是歲齊永明二年十一月十六日即窆於鍾阜獨龍山前臨川獻王立碑汝南周顒製文</p>
</div>
<div class='div-other'><a id='mulu2982' />
<p class='h4'>僧審<span class='note-inline'>(附僧謙　超志　法達　慧勝)</span></p><p>按高僧傳僧審姓王太原祁人晉驃騎沈之後也祖世寓居譙郡審少出家止壽春石澗寺誦法華首楞嚴嘗謂非禪不智於是專志禪那聞曇摩密多道王京邑乃拂衣過江止於靈曜寺精勤諮受曲盡深奧時羣刧入山審端坐不動乃脫衣以施之又說法訓勖刧賊慙愧流汗作禮而去靈鷲寺慧高從受禪業乃請審還寺別立禪房清河張振後又請居棲元寺文惠文宣並加敬事傅琰蕭赤斧皆諮戒訓王敬則入房覓審正見入禪因彈指而出謂聖道人即奉米千斛請受三歸永明八年卒春秋七十有五時有僧謙超志法達慧勝並業禪亦各有異迹</p>
</div>
<div class='div-other'><a id='mulu2983' />
<p class='h4'>法悟<span class='note-inline'>(附道濟)</span></p><p>按高僧傳法悟齊人家以田桑為業有男六人並皆成長悟年五十喪妻舉家鬱然慕道父子七人悉共出家南至武昌履行山水見樊山之陽可為幽棲之處本隱士郭長翔所止於是有意終焉時武昌太守陳留阮晦聞而奇之因為剪徑開山造立房室悟不食粳米常資麥飯日一食而<span class='corr'>已</span>誦大小品法華常六時行道頭陀山澤不避虎兕有時在樹下坐禪或經日不起以齊永明七年卒於山中春秋七十有九後有沙門道濟踵其高業今武昌謂其所住為頭陀寺焉</p>
</div>
<div class='div-other'><a id='mulu2984' />
<p class='h4'>法匱<span class='note-inline'>(附法<span class='corr'>楷</span>)</span></p><p>按高僧傳法匱本姓阮吳興於潛人少出家為京都枳園寺法楷弟子楷素有學功特精經史瑯琊王奐王肅並共師焉匱為性恭默少語言樸然自守不涉人事誦法華經一部寺有上座勝法師老病匱從為依止營護甚多及勝亡殯葬如法每齋會得直聚以造栴檀像像成自設大會其本家僑居京都大市是旦還家又至定林復還枳園後三處考覆皆見匱來中食實是一時而三處赴焉爾日晚還房臥奄然而卒屍甚香輭手屈二指眾咸悟其得果時猶為沙彌而靈迹殊異遂聞於武帝帝親臨幸為會僧設齋文惠文宣並到房頂禮為營理殮葬百姓雲赴䞋施重疊仍以所得利養起枳園寺塔是歲齊永明七年也</p>
</div>
<div class='div-other'><a id='mulu2985' />
<p class='h4'>僧惠<span class='note-inline'>(附慧遠)</span></p><p>按高僧傳僧惠姓劉不知何許人在荊州數十年南陽劉虬立陟屺寺請以居之時人見之<span class='corr'>已</span>五六十年終亦不老舉止率爾無甚威儀往至病人家若瞋者必死喜者必差時咸以此為懺凡未相識者並悉其親表存亡惠嘗至江邊告津吏求渡吏迫以舟小未及遇之須臾已見惠在彼兩岸諸人咸歎神異中山甄恬南平車曇同日請惠惠皆赴之後兩家檢覆方知分身齊永明中文惠要下京行遇保誌誌撫背曰赤龍子他無所言惠後還荊遇見鎮西長史劉景蕤忽泣慟而捉之數日蕤果為刺史所害後至湘州城南忽云地中有碑眾人開掘果得二枚惠後不知所終或云永元中卒於江陵時江陵長沙寺又有釋慧遠者本沙門慧印之蒼頭也印見其有信因為出家仍行般舟之業數歲勤苦遂有神異能分身赴請及預記興亡等</p>
</div>
<div class='div-other'><a id='mulu2986' />
<p class='h4'>僧祐</p><p>按高僧傳僧祐本姓俞氏其先彭城下邳人父世居於建業祐年數歲入建初寺禮拜因踴躍樂道不肯還家父母憐其志且許入道師事僧範道人年十四家人密為訪婚祐知而避至定林投法達法師達亦戒德精嚴為法門梁棟祐師奉竭誠及年滿具戒執操堅明初受業於沙門沙穎穎既一時名匠為律學所宗祐乃竭思鑽求無懈昏曉遂大精律部有邁先哲齊竟陵文宣王每請講律聽眾常七八百人末明中敕入吳試簡五眾並宣講十誦更伸受戒之法凡獲信施悉以治定林建初及修繕諸寺并建無遮大集捨身齋等及造立經藏搜校卷軸使夫寺廟廣開法言無墜咸其力也祐為性巧思能自准心計及匠人依標尺寸無爽故光宅[山*聶]山大像剡縣石佛等並請祐經始准畫儀則今上深相禮遇凡僧事碩疑皆敕就審決年衰脚疾敕聽乘輿入內殿為六宮受戒其見重如此開善智藏法音慧廓皆崇其德素請事師禮梁臨川王宏南平王偉儀同陳郡袁昂永康定公主貴嬪丁氏並崇其戒範盡師資之敬凡白黑門徒一萬一千餘人以天監十七年五月二十六日卒於建初寺春秋七十有四因窆於開善路西定林之舊墓焉弟子正度立碑頌德東莞劉勰製文初祐集經藏既成使人抄撰要事為三藏記法苑記世界記釋迦譜及弘明集等皆行於世</p>
</div>
<div class='div-other'><a id='mulu2987' />
<p class='h4'>慧芬</p><p>按高僧傳慧芬姓李豫州人幼有殊操十二出家住穀熟縣常山寺學業優深苦行精峻每赴齋會常為大眾說法梁楚之間悉奉其化及魏毀滅佛法乃南歸京師至烏江追騎將及而渚次無航芬一心念佛俄見流船忽至乘之獲免至都止白馬寺時御史中丞袁愍孫常謂道人偏執未足與議乃命左右令侯覓沙門試欲詰之會得芬至袁先問三乘四諦之理却辯老莊儒墨之要芬既素善經書又音吐流便自旦之夕袁不能窮於是敬以為師令子弟悉從受戒芬又善神呪所治必驗後病篤服丸藥人勸飲之以酒芬曰積時持戒寧以將死終難虧節乃語弟子云吾其去矣以齊永明三年卒於興福寺年七十九臨終有訓誡遺文</p>
</div>
<div class='div-other'><a id='mulu2988' />
<p class='h4'>慧進<span class='note-inline'>(附僧念)</span></p><p>按高僧傳慧進姓姚吳興人少而雄勇任性遊俠年四十忽悟心自啟遂爾離俗止京師高座寺蔬食素衣誓誦法華用心勞苦執卷輙病乃發願願造法華百部以悔前障始聚得錢一千六百時有刧來問進有物不答云唯有造經錢在佛處羣刧聞之赧然而去於是聚集信施得以成經滿足百部經成之後病亦小差誦法華一部得過情願既滿厲操愈堅常廻諸福業願生安養未亡少時忽聞空中聲曰汝所願<span class='corr'>已</span>足必得生西方也至齊永明三年無病而卒春秋八十有五時京師龍華寺復有釋僧念誦法華金光明蔬食避世</p>
</div>
<div class='div-other'><a id='mulu2989' />
<p class='h4'>法光<span class='note-inline'>(附法存)</span></p><p>按高僧傳法光秦州隴西人少而有信至二十九方出家苦行頭陀不服緜纊絕五穀唯餌松葉後誓志燒身迺服松膏及飲油經於半年至齊永明五年十月二十日於隴西記城寺內集薪焚身以滿先志火來至目誦聲猶了至鼻迺昧奄然而絕春秋四十有一時永明末始豐縣有比丘法存亦燒身供養郡守蕭緬遣沙門慧深為起灰塔</p>
</div>
<div class='div-other'><a id='mulu2990' />
<p class='h4'>慧豫<span class='note-inline'>(附法音)</span></p><p>按高僧傳慧豫黃龍人來遊京師止靈根寺少而務學遍訪眾師善談論美風采每聞臧否人物輙塞耳不聽或時以異言間止瓶衣率素日以一中自畢精勤標節以救苦為先誦大涅槃法華十地又習禪業精於五門嘗寢見有三人來扣戶並衣冠鮮潔執持華蓋豫問覓誰答云法師應死故來奉迎豫曰小事未了可申一年不答云可爾至明年滿一周而卒是歲齊永明七年春秋五十有七豫同寺有沙門法音亦素行誦經</p>
</div>
<div class='div-other'><a id='mulu2991' />
<p class='h4'>超辯<span class='note-inline'>(附法明　僧志　曇定)</span></p><p>按高僧傳超辯姓張燉煌人幼而神悟孤發履操深沉誦法華金剛般若聞京師盛於佛法乃越自西河路由巴楚達於建業頃之東適吳越觀矚山水停山陰城傍寺後還都止定林上寺閑居養素畢命山門誦法華日限一遍心敏口從恆有餘力禮千佛凡一百五十餘萬拜足不出門三十餘載以齊末明十年終於山寺春秋七十有三葬於寺南沙門僧祐為造碑墓所東莞劉勰製文時有靈根釋法明祇洹釋僧志益州釋法定並誦經十餘萬言蔬食苦行有至德焉</p>
</div>
<div class='div-other'><a id='mulu2992' />
<p class='h4'>慧忍</p><p>按高僧傳慧忍姓黃建康人少出家住北多寶寺無餘行解止是愛好音聲初受業於安樂辯公備得其法而哀婉細妙特欲過之齊文宣感夢之後集諸經師乃共忍斟酌舊聲詮品新異製瑞應四十二契忍所得最長妙於是令慧微僧業僧尚超明僧期超猷慧旭法曇慧滿僧[胤-(厂-一)]慧彖法慈等四十餘人皆就忍受學遂傳法於今忍以隆昌元年卒時年四十餘</p>
</div>
<div class='div-other'><a id='mulu2993' />
<p class='h4'>僧巖</p><p>按青州府志僧巖齊武帝時人行止無常人莫能測與劉善明交善明舉為茂才大驚拂衣而去後棲遲山谷嘗以一壺自隨一日謂弟子曰吾今夕當逝壺中大錢一千以通九泉之路蠟燭一挺以照七尺之尸至夜而亡時以為知命</p>
</div>
<div class='div-other'><a id='mulu2994' />
<p class='h4'>法琳</p><p>按高僧傳法琳姓樂普原臨邛人少出家止蜀郡裴寺專好戒品研心十誦常恨蜀中無好師宗俄而隱公至蜀琳乃尅己握錐以日兼夜及隱還陝西復隨從數載諸部毗尼洞盡心曲後還蜀止靈建寺益部僧尼無不宗奉常祈心安養每誦無量壽及觀音經輙見一沙門形甚姝大常在琳前至齊建武二年寢疾不愈注念西方禮懺不息見諸賢聖皆集目前乃向弟子述其所見令死後焚身言訖合掌而卒即于新繁路口積木焚屍烟炎衝天三日乃盡收殮遺骨即於其處而起塔焉</p>
</div>
<div class='div-other'><a id='mulu2995' />
<p class='h4'>僧淵<span class='note-inline'>(附慧記　道登)</span></p><p>按高僧傳僧淵本姓趙潁川人魏司空儼之後也少好讀書進戒之後專攻佛義初遊徐州止白塔寺從僧嵩受成實毗曇二論學未三年功踰十載慧解之聲馳於遐邇淵風姿宏偉腰帶十圍神氣清遠含吐灑落隱士劉因之捨所住山給為精舍曇度慧記道登並從淵受業慧記兼通數論道登善涅槃法華並為魏主元宏所重馳名偽國淵以偽太和五年卒春秋六十有八即齊建元三年也</p>
</div>
<div class='div-other'><a id='mulu2996' />
<p class='h4'>曇度</p><p>按高僧傳曇度本姓蔡江陵人少而敬慎威儀素以戒範致稱神情敏悟鑒徹過人後遊學京師備貫眾典涅槃法華維摩大品並探索微隱思發言外因以脚疾西遊乃造徐州從僧淵法師更受成實論遂精通此部獨步當時魏主元宏聞風餐挹遣使徵請既達平城大開講席宏致敬下筵親管理味於是停止偽都法化相續學徒自遠而至千有餘人以偽太和十三年卒於魏國即齊末明六年也撰成實論大義疏八卷盛傳北土</p>
</div>
<div class='div-other'><a id='mulu2997' />
<p class='h4'>道慧<span class='note-inline'>(附元趣　僧達)</span></p><p>按高僧傳道慧姓王餘姚人寓居建業十一出家為僧遠弟子止靈曜寺至年十四讀廬山慧遠集乃慨然歎息恨有生之晚遂與友人智順泝流千里觀遠遺迹於是憩廬山西寺涉歷三年更還京邑時王或辨三相義大聚學僧慧時年十七便發問數番言語元微詮牒有次眾咸奇之後受業於猛斌二法師猛嘗講成實張融構難重疊猛稱疾不堪多領乃命慧令答之融以慧年少頗協輕心慧乘機挫銳言必詣理酬酢往還綽有餘裕善大乘明數論講說相續學甚盛區別義類始為章叚焉褚澄謝超宗名重當時並見推禮慧以母年老欲存資奉乃移憩莊嚴寺母憐其志復出家為道捨宅為福不遠精舍慧以齊建元三年卒春秋三十有一臨終呼取麈尾授友人智順順慟曰如此之人年不四十惜矣因以麈尾內棺中而殮焉葬於鍾山之陽陳郡謝超宗為造碑銘時莊嚴復有元趣僧達並以學解見稱趣博通眾經兼精內外而尤善席上風軌可欣達少而頭白時人號曰白頭達亦博解眾典尤精往復而性剛忤物被擯長沙</p>
</div>
<div class='div-other'><a id='mulu2998' />
<p class='h4'>僧鍾<span class='note-inline'>(附曇讖　曇遷　僧表　僧最　敏達　僧寶)</span></p><p>按高僧傳僧鍾姓孫魯郡人十六出家居貧履道嘗至壽春導公見而奇之譙郡王鄴重其志操供以四事後請講百論導往聽之乃謂人曰後生可畏真不虛矣鍾妙善成實三論涅槃十地等後南遊京邑止於中興寺永明初魏使李道固來聘會於寺內帝以鍾有德聲勅令酬對往復移時言無失措日影小晚鍾不食固問何以不食鍾曰古佛道法過中不飡固曰何為聲聞耶鍾曰應以聲聞得度者故現聲聞時人以為名答爾後盤桓講說稟聽成羣齊文惠太子竟陵文宣王數請南面齊末明七年卒春秋六十時與鍾齊名比德者曇識曇遷僧表僧最敏達僧寶等並各善經論悉為文宣所敬迭興講席矣</p>
</div>
<div class='div-other'><a id='mulu2999' />
<p class='h4'>道盛</p><p>按高僧傳道盛姓朱沛國人幼出家務學善涅槃維摩兼通周易始住湘州宋明承風敕令下京止彭城寺謝超宗一遇遂敬以師禮乃著述交論及生死本無源論等後憩天保寺齊高帝敕代曇度為僧主丹陽尹沈文季素奉黃老排嫉能仁乃建義符僧局貴僧屬籍欲沙簡僧尼由盛綱領有功事得寧寢後沈文季故於天保寺設齋令陸修靜與盛論議盛既理有所長又辭氣雋發嘲謔往還言無蹔屈靜意不獲伸恧焉而退盛以齊永明中卒春秋六十餘矣</p>
</div>
<div class='div-other'><a id='mulu3000' />
<p class='h4'>弘充<span class='note-inline'>(附法鮮)</span></p><p>按高僧傳弘充涼州人少有志力通莊老解經律大明末過江初止多寶寺善能問難先達多為所屈後自開法筵鋒鏑互起充既思入元微口辨天逸邇疑釋滯無所間然每講法華十地聽者盈堂宋太宰江夏文獻王義恭雅重之明帝踐祚起湘宮寺請充為綱領於是移居焉於時湘宮又有法鮮比丘亦聰哲有思力與充齊名充以齊末明中卒春秋七十有三注文殊問菩提經及注首楞嚴經</p>
</div>
<div class='div-other'><a id='mulu3001' />
<p class='h4'>智林</p><p>按高僧傳智林高昌人初出家為亮公弟子幼而崇理好學負[〦/失/衣]長安振錫江豫博採羣典特善雜心及亮公被擯弟子十二人皆隨之嶺外林乃憩踵番禺化清海曲至宋明之初敕在所資給發遣下京止靈基寺講說相續稟服成羣申明二諦義有三宗不同時汝南周顒又作三宗論既與林意相符深所欣慰乃致書於顒曰近聞檀越敘二諦之新意陳三宗之取捨聲殊恆律雖進物不速如貧道鄙懷謂天下之理惟此為得不如此非理也是以相勸速著紙筆比見往來者聞作論已成隨喜充遍特非常重又承檀越恐立異當時干犯學眾製論雖成定不必出聞之矍然不覺與臥此義旨趣似非初開妙音中絕六十七載理高常韻莫有能傳貧道年二十時便忝得此義常謂藉此微悟可以得道竊每歡喜無與共之年少見長安耆老多云關中高勝乃舊有此義當法集盛時能深得斯趣者本無多人既犯越常情後進聽受便自甚寡傳過江東略無其人貧道捉麈尾已來四十餘年東西講說謬重一時其餘義綂頗見宗錄惟有此途白黑無一人得者貧道積年乃為之發病既痾衰末命加復旦夕西旋顧惟此道從今末絕不言檀越天機發緒獨創方寸非意此音猥來入耳且欣且慰實無以况建明斯義使法燈有種始是真實行道第一功德雖復國城妻子施佛及僧其為福利無以相遇既幸以詮述想便宜廣宣使賞音者見也論明法理當仁不讓豈得顧惜眾心以失奇趣耶若此論<span class='corr'>已</span>成遂復中寢恐檀越方來或以此為巨障往之懇也然非戲論矣想便寫一木惠貧道齎以還西使處處弘通也比小亦牽故入山取敘深企付之顒因出論焉故三宗之旨傳述至今林形長八尺天姿瓌雅登座震吼談吐若流後辭還高昌齊末明五年卒春秋七十有九著二諦論及毗曇雜心記并注十二門論中論等</p>
</div>
<div class='div-other'><a id='mulu3002' />
<p class='h4'>法瑗<span class='note-inline'>(附法愛　法常　智興)</span></p><p>按高僧傳法瑗姓辛隴西人辛毗之後長兄源明仕偽魏為大尚書第二兄法愛亦為沙門解經論兼數術為芮芮國師俸以三千戶瑗幼而闊達倜儻殊羣路見貧寒輙脫衣為惠初出家事梁州沙門竺慧開開懿德通神時人謂得初果開謂瑗曰汝情悟若此必能綱總末化宜競力博聞無得獨善於是辭開遊學經涉燕趙去來鄴洛值胡寇縱橫關隴鼎沸瑗冒險履危學業無怠元嘉十五年還梁州因進成都後東適建業依道塲慧觀為師篤志大乘傍尋數論外典墳索頗亦披覽後入廬山守靜味禪澄思五門遊心三觀頃之刺史庾登之請出山講說後文帝訪覓述生公頓悟義者乃敕下都使頓悟之旨重伸宋代何尚之聞而歎曰常謂生公歿後微言永絕今日復聞象外之談可謂天未喪斯文也帝敕為南平穆王鑠五戒師及孝武即位敕為西陽王子尚友辭疾不堪久之獲免因廬於方山注勝鬘及微密持經論議之隙時談孝經喪服後天保改構請瑗居之因辭山出邑綱維寺網刺史王景文往候正值講喪服問論數番稱善而退及明帝造湘宮新成大開講肆妙選英僧敕請瑗尤當法主帝乃降蹕法筵公卿會坐一時之盛觀者榮之後齊文惠又請居靈根因移彼寺太尉王儉門無雜交惟待瑗若師書驛畫敬以齊永明七年卒春秋八十一矣時靈根寺又有法常智興並博通經論數當講說常乃尤能劇談為時匠所憚而性甚剛梗不偶人俗</p>
</div>
<div class='div-other'><a id='mulu3003' />
<p class='h4'>法凝</p><p>按續高僧傳法凝會州人也俗姓龐氏初齊武帝夢遊齊山不知在何州縣散頒天下覓之時會之父老奏稱去州城北七里臣人山是舊號齊山武帝遣於上立精舍度僧給田業凝以童子在先得度專心持戒道德日新恆以坐禪為念出禪則誦經恆常入禪百姓爭往看而不敢入唯於牕中遙見動經一月出猶不食大德名僧多往勸之雖復進食漸漸微少後年至七十於佛像前置座而坐初燒一指晝夜不動火然及臂諸人與弟子欲往撲滅及有叫喚者復有禁止不聽者臂然火燄彌熾遂及身七日七夜時俗男女有號哭自搥者又有頂禮讚歎者至身盡唯有聚灰眾共埋之於上起塔今唯有一精舍在餘皆摧滅</p>
</div>
<div class='div-other'><a id='mulu3004' />
<p class='h4'>法安<span class='note-inline'>(附慧光　敬遺　光贊　慧韜　道宗)</span></p><p>按高僧傳法安姓畢東平人魏司隸校尉軌之後也七歲出家事白馬寺慧光為師光幼而爽拔博通內外多所叅知安年在息慈便精神秀出時張永請斌公講并屈召名學末問斌云京下復有卓越年少不斌答有沙彌道慧法安僧拔慧熙永即要請令道慧覆涅槃法安述佛性神色自若序瀉無遺永問二師年紀慧答十九安答十八永歎曰昔扶風朱勃年十二能誦書味詩時人號才童今日二道士可曰義少也於是顯譽京朝流名四遠迄至立年專當法匠王僧虔出鎮湘州擕共同行後南適番禺正值彼公講涅槃安問論數番彼心愧讓席停彼兩周法事相繼永明中還都止中寺講涅槃維摩十地成實論相繼不絕司徒文宣王及張融何[胤-(厂-一)]劉繪劉瓛等並稟服文義共為法友末泰元年卒于中寺春秋四十有五著淨名十地義疏並僧傳五卷時有靈基寺敬遺光贊慧韜瓦官寺道宗亦皆當時名流為學者所慕</p>
</div>
<div class='div-other'><a id='mulu3005' />
<p class='h4'>僧印<span class='note-inline'>(附慧龍)</span></p><p>按高僧傳僧印姓朱壽春人少而神思沉審安苦務學初遊彭城從曇度受三論度既擅步一時四遠依集印稟味鑽研窮其幽奧後進往廬山從慧龍諮受法華龍亦當世著名播於法華宗旨印偏功構徹獨表新異於是東適京師止中興寺復陶思涅槃及其餘經典宋大明中徵君何默招僧大集請印為法匠聽者七百餘人司徒文宣王東海徐孝嗣並挹敬風猷屢請講說印戒行清嚴稟性和穆含恕安忍喜慍不彰時壯氣之徒問論中間或措以嘲謔印神采夷然曾無介意雖學涉眾典而偏以法華著名講法華凡二百五十二遍以齊末元元年卒春秋六十有五矣</p>
</div>
<div class='div-other'><a id='mulu3006' />
<p class='h4'>法度<span class='note-inline'>(附法紹　僧朗　惠開　法開　僧紹)</span></p><p>按高僧傳法度黃龍人少出家遊學北土備綜眾經而專以苦節成務宋末遊於京師高士齊郡明僧紹抗迹人外隱居琅琊之[山*聶]山挹度清真待以師友之敬及亡捨所居山為棲霞精舍請度居之先有道士欲以寺地為館住者輙死及後為寺猶多恐動自度居之羣妖皆息經歲許忽聞人馬鼓角之聲俄見一人持紙名通度曰靳尚度前之尚形甚都雅羽衛亦嚴致敬<span class='corr'>已</span>乃言弟子王有此山七百餘年神道有法物不得干前諸棲託或非真正故死病繼之亦其命也法師道德所歸謹捨以奉給并願五戒末結來緣度曰人神道殊無容相屈且檀越血食世祀此最五戒所禁尚曰若備門徒輙先去殺於是辭去明旦度見一人送錢一萬香燭刀子疏云弟子靳尚奉供至月十五日度為設會尚又來同眾禮拜行道受戒而去廟巫夢神告曰吾<span class='corr'>已</span>受戒於度法師祠祀勿得殺戮由是廟薦止菜脯而<span class='corr'>已</span>度常動散寢於地見尚從外來以手摩頭足而去頃之復來持一璢璃甌甌中注水以奉度味甘而冷度所苦即間其徵感若此時有沙門法紹業行清苦譽齊於度而學解優之故時人號曰北山二聖紹本巴西人汝南周顒去成都招共同下止於山茨精舍度與紹並為齊竟陵王子良始安王遙光恭以師禮資給四事度常願生安養故徧講無量壽經積有遍數齊永元二年卒於山中春秋六十有四度弟子僧朗繼踵先師復綱山寺朗本遼東人為性廣學思力該普凡厥經律皆能講說華嚴三論最所命家今上深見器重敕諸義士受業於山時有彭城寺慧開幼而神氣高朗志學淵深故早彰令譽立年便講又餘杭縣法開者亦清爽雋發善為談論出京止禪岡寺與同寺僧紹有聞當時</p>
</div>
<div class='div-other'><a id='mulu3007' />
<p class='h4'>智秀<span class='note-inline'>(附僧若　僧璿　道乘)</span></p><p>按高僧傳智秀本姓裘京兆人寓居建業幼而穎悟早有出家之心二親愛而不許密為求婚將尅娶日秀乃間行避走投蔣山靈曜寺剃髮出家及年滿具戒業操愈堅稟訪眾師搜撿新異於是大小兼明數論精熟尤善大小涅槃淨名般若及講筵一建輙王侯接駕負袠肩隨為人神采細密思入元微其文句幽隱並見披釋以天監之初卒於冶城寺春秋六十有三會葬之日黑白奔赴街巷填闉士庶含酸榮哀以備時冶城又有僧若道乘並當時令聞若與兄僧璿並善諸經及外書若誦法華工草隸後為吳國僧正乘亦志業明敏而特善毘曇</p>
</div>
<div class='div-other'><a id='mulu3008' />
<p class='h4'>慧球</p><p>按高僧傳慧球本姓馬氏扶風郡人世為冠族年十六出家住荊州竹林寺事道馨為師稟乘戒訓履行清潔後入湘州麓山專業禪道頃之與同學慧度俱適京師諮訪經典後又之彭城從僧淵受成實論至年三十二方還荊土專當法匠講集相繼學侶成羣荊楚之間終古稱最使西夏義僧得與京邑抗衡者球之力也中興元年敕為荊土僧主訓勖之功有譽當世天監三年卒春秋七十有四遺命露骸松下弟子不忍行也</p>
</div>
<div class='div-other'><a id='mulu3009' />
<p class='h4'>曇憑<span class='note-inline'>(附道光)</span></p><p>按高僧傳曇憑姓楊犍為南安人少遊京師學轉讀止白馬寺音調甚工而過且自任時人未之推也於是專精規矩更加研習晚遂出羣翕然改觀誦三本起經尤善其聲後還蜀止龍淵寺巴漢學者皆崇其聲範每梵音一吐輙象馬悲鳴行途住足因製造銅鐘願於未來輙有八音四辯庸蜀有銅鐘始於此也後終於所住時蜀中有僧道光亦微善轉讀</p>
</div>
<div class='div-other'><a id='mulu3010' />
<p class='h4'>法獻</p><p>按高僧傳法獻廣州人始居北寺寺歲久彫衰獻率化有緣更加治葺改曰延祥後入藏微山創寺寺成後有兩童子攜手來歌曰藏微有道德歡樂方未央言終忽然不見舉寺驚嗟咸歎神異獻後入禪忽見一人來云磬繩欲斷何不急續法獻驚起往視垂將委地由其手接得無折損獻出家以來常勸化福事而棲心禪戒未嘗虧節後不知所終</p>
</div>
<div class='div-other'><a id='mulu3011' />
<p class='h4'>慧敬</p><p>按高僧傳慧敬南海人少遊學荊楚亦博通經論而常以福業為務故義學不得全功凡所造作皆興立塔像助成眾業後還鄉復修理雲岑永安諸寺敬既精於戒節而志操嚴明故嶺外僧尼咸附諮稟後被敕為僧主訓領有功敬有一奴子及沙彌忽為鬼所打後山精見形詣敬具謝愆失云部屬不解橫撓法師眷屬有頃悉皆平復凡興福業皆迴向西方臨終之日室有奇香經久乃歇</p>
</div></div></div></div>
</div><!-- end of div[@id='body'] -->
</body></html>