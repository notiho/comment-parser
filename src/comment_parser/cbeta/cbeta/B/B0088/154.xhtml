<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu5845' />
<div class='div-other'>
<p class='h2'>欽定古今圖書集成博物彙編神異典　第二百八卷目錄</p>
<ul class="">
<li>居士部列傳二
<ul class="">
<li>五代
<ul class="">
<li>張嶠</li>

<li>勾令元</li>

<li>張抗</li>

<li>蔣宗霸</li>
</ul></li>

<li>宋一
<ul class="">
<li>商居士</li>

<li>鍾離瑾</li>

<li>朱炎</li>

<li>李沆</li>

<li>李遵勖</li>

<li>楊億</li>

<li>王隨</li>

<li>尹洙</li>

<li>趙抃</li>

<li>蘇軾</li>

<li>米芾</li>

<li>馬圩</li>

<li>陳遷</li>

<li>張商英</li>

<li>楊傑</li>

<li>左伸</li>

<li>劉經臣</li>

<li>王衷</li>

<li>吳優</li>

<li>陳瓘</li>

<li>江公望</li>
</ul></li>
</ul></li>
</ul></div>
<p class='juan'>神異典第二百八卷</p>
<div class='div-other'><a id='mulu5846' />
<p class='h2'>居士部列傳二</p>
<div class='div-other'><a id='mulu5847' />
<p class='h3'>五代</p>
<div class='div-other'><a id='mulu5848' />
<p class='h4'>張嶠</p><p>按茅亭客話張居士名嶠字平雲學釋氏法人謂之居士時有勾居士問不拘生死者願師直指答曰非千日月照晝夜自分明又問百億往來非指的光明終不礙山河時如何答云紅尾漫搖三尺浪真龍透石本無蹤嘗撰參元錄元珠集歌行偈句百餘篇有云毳流來問我家風我道玲瓏處處通頃刻萬邦皆徧到途中曾未見人逢其仙化三日口吐香氣滿屋氛氳有弟子告云居士常言宗門秖以眼目為先不以睡相為事居士今日何以如此言訖香氣乃絕</p>
</div>
<div class='div-other'><a id='mulu5849' />
<p class='h4'>勾令元</p><p>按茅亭客話勾居士名令元蜀都人也宗嗣張平雲有學人問答隨機應響著火蓮集無相寶山論法印傳况道雜言百餘篇有敬禮瓦屋和尚塔偈曰大空無盡劫成塵元步孤高物外人日本國來尋彼岸洞山林下過迷津流流法乳誰無分了了元宗我最親一百六十三歲後方於此塔葬全身瓦屋和尚名能光日本國人也嗣洞山悟本禪師天復年初入蜀偽末泰軍節度使祿虔扆捨碧雞坊宅為禪院居之至孟蜀長興年末遷化時齒一百六十三故有是句</p>
</div>
<div class='div-other'><a id='mulu5850' />
<p class='h4'>張抗</p><p>按佛祖綂紀張抗仕石晉為翰林學士課大悲呪十萬遍願生西方一日寢疾唯念佛號忽謂家人曰西方淨土祗在堂屋西邊阿彌陀佛坐蓮花上見翁兒在蓮華池金沙地上禮拜嬉戲良久念佛而化翁兒抗之孫也</p>
</div>
<div class='div-other'><a id='mulu5851' />
<p class='h4'>蔣宗霸</p><p>按寧波府志後周蔣宗霸為人慈善溫謹口誦摩訶鄉人稱之曰蔣摩訶時岳林有布袋和尚摩訶心異之與之處逾三年一日同浴長汀視布袋背有目布袋曰吾為汝所窺當去矣以布袋贈汝俾子代代為衣冠家布袋歸岳林坐逝葬封山後趙帥遣卒過蜀遇布袋道中卒舊遊四明識之乃曰為吾謝摩訶相見<span class='corr'>已</span>近願自愛卒歸至岳林以語摩訶摩訶曰吾<span class='corr'>已</span>知之一日造城別親友以逝</p>
</div></div>
<div class='div-other'><a id='mulu5852' />
<p class='h3'>宋一</p>
<div class='div-other'><a id='mulu5853' />
<p class='h4'>商居士</p><p>按太平廣記有商居士者三和縣人年七歲能通佛氏書里人異之後廬於三和縣西田中有佛書數百編手繙目閱未嘗廢一日從而師者百輩往往獨遊城邑偕其行者聞居士每運支體鏗然若戛玉之音聽者奇之或曰居士之骨真鏁骨也夫鏁骨連絡如蔓故動搖之則體有清越之聲固其然矣昔聞佛氏書言佛身有舍利骨菩薩之身有鏁骨今商居士者豈非菩薩乎然葷俗之人固不可辨也居士後年九十餘一日湯沐具冠帶悉召門弟子會食因告之曰吾年九十矣今旦暮且死汝當以火燼吾尸慎無逆吾旨門弟子泣曰謹聽命是夕坐而卒後三日門弟子焚居士於野及視其骨果鏁骨也支體連貫若紉綴之狀風一拂則纖韻徐引於是里人競施金錢建一塔以居士鏁骨瘞於塔中</p>
</div>
<div class='div-other'><a id='mulu5854' />
<p class='h4'>鍾離瑾</p><p>按淨土晨鐘鍾離瑾字公瑜咸平三年登第官至龍圖閣待制性至孝母太夫人任氏卒廬墓熏修除服宦遊日課利益二十事遷浙江提刑奉旨加禮慈雲懺主公究聞指要篤修淨土晚至開封出則盡瘁國事入則繫念佛號忽夜促家人起索浴更衣坐逝舉家見公坐青蓮仙樂導迎西往</p>
</div>
<div class='div-other'><a id='mulu5855' />
<p class='h4'>朱炎</p><p>按東坡志林芝上人言近有節度判官朱炎學禪久之忽於楞嚴經若有所得者問講僧義江曰此身死後此心何在江云此身未死此心何在炎良久以偈答曰四大不須先後覺六根還向用時空難將語默呈師也只在尋常語默中師可之炎後竟坐化真廟時人也</p>
</div>
<div class='div-other'><a id='mulu5856' />
<p class='h4'>李沆</p><p>按佛法金湯編沆字太初咸平初拜相諡文靖深通釋典<span class='corr'>尤</span>厭榮利嘗言土木甲兵之事後皆有驗王旦嘆曰李文靖真聖人也家人以所居第湫隘勸治之公曰身食厚祿時有恩賜計亦可治但念內典以此世界為缺陷安得圓滿如意自求稱足耶臨終端坐手撫右脇而逝時盛暑停屍七日室無穢氣人為履踐之驗也</p>
</div>
<div class='div-other'><a id='mulu5857' />
<p class='h4'>李遵勖</p><p>按宋史本傳遵勖字公武崇矩孫繼昌子也舉進士大中祥符間召對便殿尚萬壽長公主後拜寧國軍節度使遵勖通釋氏學將死與浮屠楚圓為偈頌卒贈中書令諡曰文和</p>
<p>按先覺宗乘遵勖探索宗要無間寒暑謁谷隱問出家事谷隱以崔趙公問徑山公案答之公於言下大悟作偈曰學道須是鐵漢著手心頭便判直趣無上菩提一切是非莫管公一日與堅上座送別公問近離上黨得屆中都方接麈談遽回虎錫指雲屏之翠嶠訪雪嶺之清流未審此處彼處的的事作麼生上座曰利劍拂開天地靜霜刀纔舉斗牛寒公曰恰值今日耳聵上座曰一箭落雙鵰公曰上座為甚麼著草鞋睡上座以衣袖一拂公低頭曰今日可謂降伏也上座曰普化出僧堂慈明在楊大年所大年朝中見<span class='corr'>公</span>曰近得一道人真西河師子公曰我以拘文不能就謁奈何大年歸語慈明曰李公佛法中人聞道風遠至有願見之心政以法不得與侍從過從慈明於是黎明謁李公公閱謁使童子問曰道得即與上座相見慈明曰今日特來相看又令童子曰碑文刻白字當道種青松慈明曰不因今日節餘日定難逢童又出曰都尉言與麼則與上座相見去也慈明曰脚頭脚底公乃出坐定問曰我聞西河有金毛師子是否慈明曰甚麼處得消息公便喝慈明曰野干鳴公又喝慈明曰恰是公大笑慈明辭公問如何是上座臨行一句慈明曰好將息公曰何異諸方慈明曰都尉又作麼生公曰放上座二十棒慈明曰專為流通公又喝慈明曰瞎公曰好去慈明應喏喏及還唐明公遣兩僧訊之慈明於書尾畵雙足寫來僧名寄之公作偈曰黑毫千里餘金槨示雙趺人天渾莫側珍重赤鬚胡寶元戊寅公遣使邀慈明曰海內法友惟師與楊大年耳大年棄我而先僕年來頓覺衰落忍死以一見公仍以書抵潭帥敦遣之慈明惻然與侍<span class='corr'>者</span>舟而東下舟中作偈曰長江行不盡帝里到何時既得凉風便休將艣棹施至京師與公相會月餘而公果沒公臨終時膈胃躁熱有尼道堅謂曰眾生見刧盡大火所燒時都尉切宜照管主人公公曰大師與我煎一服藥來堅無語公曰這師姑藥也不會煎得時慈明來視公畵一圓相又作偈獻師曰世界無依山河匪礙大海微塵須彌納芥拈起噗頭解下腰帶若覓死生問取皮袋慈明曰如何是本來佛性公曰今日熱如昨日隨聲便問臨行一句作麼生慈明曰本來無罣礙隨處任方圓公曰晚來困倦更不答話慈明曰無佛處作佛公於是泊然而逝仁廟尤留神空宗聞公化與慈明問答嘉嘆久之慈明哭之慟臨壙乃別</p>
<p>按國老談苑遵勖與楊億劉筠常聚高僧論宗性遵勖命畵工各繪其像成圖目曰禪會</p>
<p>按湘山野錄遵勖雖累世勳忠尚天姻而識學優贍與楊文公為禪悅深交其法辨與天下禪伯相角沁園東北濱於池曰靜淵莊構茆齋延高僧遇蕭國大長主垂帨之日設高座鳴法鼓於宅之法堂命谷隱石霜葉縣三大禪者登座演法時大長主松巒閣設箔觀焉臨際宗範每登座拈拄杖敲擊牀機以示法用前二師說法竟其末葉縣禪師者機用剛猛始登座以拄杖就膝拗折擲於地無一語便下文和笑曰老作家手段終別師曰都尉亦不得無過斯須蕭國召公入箔怪問曰末後長老何故發怒公雍容對曰宗門作用施設不定乞無賜訝公將薨自寫遺頌治而不亂</p>
</div>
<div class='div-other'><a id='mulu5858' />
<p class='h4'>楊億</p><p>按宋史本傳億字大年建州蒲城人祖文逸南唐玉山令億將生文逸夢一道士自稱懷玉山人來謁未幾億生有毛被體長尺餘經月乃落七歲能屬文雍熙初年十一太宗詔試詩賦即授祕書省正字後賜進士第累遷為翰林學士兼史館修撰判館事卒億留心釋典禪觀之學所著括蒼武夷等集共一百九十四卷</p>
<p>按佛祖綂紀億留心禪觀自屬疾即屏葷茹臨終之日為空門偈以見志識者知其有得佛氏之學</p>
<p>按指月錄文公楊億居士幼舉神嬰及壯負才名而未知有佛一日過同僚見讀金剛經笑且罪之彼讀自若公疑之曰是豈出孔孟之右乎何佞甚因閱數葉懵然始少敬信後會翰林李公維勉令叅問及由祕書監出守汝州首謁廣慧慧接見公便問布鼓當軒擊誰是知音者慧曰來風深辨公曰恁麼則禪客相逢秖彈指也慧曰君子可入公應喏喏慧曰草賊大敗夜語次慧曰祕監曾與甚人道話來公曰某曾問雲巖諒監寺兩箇大蟲相齩時如何諒曰一合相某曰我秖管看未審恁麼道還得麼慧曰我這裏即不然公曰請和尚別一轉語慧以手作拽鼻勢曰這畜生更[跳-兆+孛]跳在公於言下脫然無疑有偈曰八角磨盤空裏走金毛師子變作狗擬欲將身北斗藏應須合掌南辰後公問廣慧曰承和尚有言一切罪業皆因財寶所生勸人疎於財利况南閻浮提眾生以財為命邦國以財聚人教中有財法二施何得勸人疎財乎慧曰幡竿尖上鐵籠頭公曰海壇馬子似驢大慧曰楚雞不是丹山鳳公曰佛滅二千歲比丘少慚媿公因微恙問環大師曰某今日忽違和大師慈悲如何醫療環曰丁香湯一椀公便作吐勢環曰恩愛成煩惱環為煎藥次公叫曰有賊環下藥於公前叉手側立公瞠目眎之曰少叢林漢環拂袖而出又一日問曰某四大將欲離散大師如何相救環乃搥胷三下公曰賴遇作家環曰幾年學佛法俗氣猶未除公曰禍不單行環作噓噓聲公書偈遺李都尉曰漚生與漚滅二法本來齊欲識真歸處趙州東院西尉見遂曰泰山廟裏賣紙錢尉即至公<span class='corr'>已</span>逝矣</p>
</div>
<div class='div-other'><a id='mulu5859' />
<p class='h4'>王隨</p><p>按宋史本傳隨字子正河南人登進士甲科明道中以彰信軍節度使同中書門下平章事判河陽薨隨性喜佛慕裴休之為人然風跡弗逮也</p>
<p>按佛法金湯編隨相仁宗以御史中丞出鎮錢塘往興教寺謁小壽禪師機悟契合為方外之友嘗謁首山念禪師得言外之旨自是履踐益深竟明大法與楊大年皆號參禪有得者先是大年編次傳燈錄三十卷隨刪去其繁為十五卷曰玉英集胡致堂作序隨臨終書偈曰畵堂燈<span class='corr'>已</span>滅彈指向誰說去住本尋常春風掃殘雪</p>
</div>
<div class='div-other'><a id='mulu5860' />
<p class='h4'>尹洙</p><p>按佛祖綱目尹洙字師魯<span class='corr'>官</span>起居舍人得法於法眼禪師臨終日先以手書別范仲淹適朱從事炎至洙謂炎曰吾素學佛於禪師法眼者乃今資此也及仲淹馳至慟哭之洙張目曰已與公別何用復來且死生常理希文豈不曉乎言訖端坐而逝</p>
<p>按佛法金湯編洙深於春秋慶曆初遷起居舍人貶均州監稅而卒其孫尹和靖也初師魯疾革而范資政命朱炎夜往候之師魯謂炎曰吾死生如何炎曰脈不可也師魯曰吾亦自知及其夕三鼓屏人隱几而終其神不亂</p>
</div>
<div class='div-other'><a id='mulu5861' />
<p class='h4'>趙抃</p><p>按宋史本傳抃字閱道衢州西安人進士及第宮至大學士以太子少保致仕元豐七年薨年七十七抃晚學道有得將終與子屼訣詞氣不亂安坐而沒</p>
<p>按先覺宗乘抃號知非子官至參政年四十餘擯去聲色系心宗教初從蔣山法泉禪師游徵有省又從大名天鉢寺重元禪師問心要師曰公立朝論政崇化明倫奚瑕刻意於此公曰聞別傳之旨人人本有之事豈抃不能願究明之師乃令看狗子無佛性話會佛慧居衢之南禪公日親之慧未嘗容措一辭後典青州政事之餘多宴坐忽大雷震驚即契悟作偈曰默坐公堂虛隱几心澄不動湛如水一聲霹靂頂門開喚起從前自家底舉頭蒼蒼喜復喜剎剎塵塵無不是中下之人不得聞妙用神通而已矣佛慧聞而笑曰趙悅道撞彩耳元豐初年七十二以太子少保告老退居三衢與山僧野老往來無間名所居為高齋以詩自見曰軒外長溪溪外山捲簾空曠水雲間高齋有問如何答清夜安眠白晝閑又題偈見意曰腰佩黃金<span class='corr'>已</span>退藏箇中消息也尋常世人欲識高齋老秖是柯村趙四郎復曰切忌錯認公一日徧辭親友其子屼問後事公厲聲叱之遺佛慧書曰非師平日警誨至此必不得力矣少頃語如平時忽趺坐而化</p>
<p>按佛祖綱目抃致仕歸誌其壽塋曰吾政<span class='corr'>已</span>致壽七十二百歲之後歸此山地彼真法身不即不離充滿大千普現悲智不可得藏不可得置壽塋之說如是如是</p>
</div>
<div class='div-other'><a id='mulu5862' />
<p class='h4'>蘇軾</p><p>按宋史本傳軾字子贍眉州眉山人試禮部寘第二殿試中乙科後徒知湖州上表以謝又以事不便民者不敢言以詩託諷庶有補於國御史李定舒亶何正言摭其表語並媒<span class='corr'>蘗</span>所為詩以為訕謗逮赴臺獄欲真之死鍛鍊久之不決神宗獨憐之以黃州團練副使安置軾與田父野老從溪山間築室於東坡自號東坡居士尋除翰林學士又屢貶為朝奉郎建中靖國元年卒於常州年六十六</p>
<p>按教外別傳內翰東坡居士因宿東林與照覺論無情話有省黎明獻偈曰溪聲便是廣長舌山色豈非清淨身夜來八萬四千偈他日如何舉似人未幾抵荊南聞玉泉皓禪師機鋒不可觸公擬抑之即微服求見玉泉問尊官高姓公曰姓秤乃秤天下長老底秤玉泉喝曰且道這一喝重多少公無對於是尊禮之後過金山有寫公照容者公戲題曰心似已灰之木身如不繫之舟問汝平生功業黃州惠州瓊州</p>
<p>按佛祖統紀元祐四年軾知杭州道過金山謁佛印禪師植師集眾入室軾竟造之師曰此無坐處內翰何來軾曰暫借和尚四大作禪牀師曰有一轉語若答得當如所請若擬議即留所繫玉帶軾許之置玉帶几上師曰山僧四大本空五蘊非有內翰欲於何處坐軾果擬議師急呼侍者曰收取玉帶永鎮山門遂取衲裾為報徽宗建中靖國元年七月軾卒於毘陵時錢濟明侍旁曰公平生學佛此日如何軾曰此語亦不受遂化</p>
<p>按東坡志林蘇臺定惠院淨人卓契順不遠數千里陟嶺渡海候無恙於東坡東坡問將什麼土物來順展兩手坡云可惜許數千里空手來順作荷担勢信步而出</p>
<p>曇秀來惠州見坡將去坡曰山中見公還必求一物何以與之秀曰鵝城清風鶴嶺明月人人送與只恐他無著處坡曰不如將幾紙字去每人與一紙但向道此是言法華書裏頭有災福</p>
<p>石塔來別東坡坡云經過草草恨不一見石塔塔起立云遮著是磚浮圖耶坡云有縫塔塔云若無縫何以容世間螻蟻坡首肯之</p>
<p>東坡食肉誦經或云不誦坡取水漱口或云一椀水如何漱得坡云慙愧闍棃會得</p>
<p>按續明道雜記范蜀公不信佛說大蘇公嘗與公論佛法詰其所以不信之說范公云鎮平生事非目所見者未嘗信蘇公曰公亦安能然乎設公有疾令醫切脈醫曰寒則服熱藥曰熱則餌寒藥公何嘗見脈而信之如此何獨至於佛而必待見耶</p>
<p>按調謔編大通禪師者操律高潔人非齋沐不敢登堂東坡一日挾妙妓謁之大通慍形於色公乃作南柯子一首令妙妓歌之大通亦為解頤公曰今日參破老禪矣其詞云師唱誰家曲宗風嗣阿誰借君拍板與門槌我也逢場作戲莫相疑溪女方偷眼山僧莫睫眉却愁彌勒下生遲不見虔婆三五少年時</p>
<p>東坡示參寥云桃符仰視艾人而罵曰汝何等草芥輒居我上艾人俯而應曰汝已半截入土猶爭高下乎桃符怒往復紛紛不已門神解之曰吾輩不肖傍人門戶何暇爭閑氣耶請妙總大士看此一轉語</p>
<p>按淨土晨鐘軾南遷日畫彌陀像一軸行且佩帶人問之答曰此軾生西方公據也母夫人程氏歿以簪珥遺貲命工胡錫繪彌陀像以薦往生又老泉曾於極樂院造六菩薩像蓋蘇氏之皈心三寶素矣</p>
</div>
<div class='div-other'><a id='mulu5863' />
<p class='h4'>米芾</p><p>按佛祖綱目米芾字元章晚年學禪有得知淮陽軍未卒前一月作親朋別書盡焚其所好書畵奇物造香楠棺即其中坐臥飲食前七日不茹葷更衣沐浴焚香清坐而<span class='corr'>已</span>及期徧邀郡僚舉拂示眾曰眾香國中來眾香國中去擲拂合掌而逝</p>
<p>按兩鈔摘腴元豐間米元章自號鹿門居士其印文曰火正後人芾印其後並不用之</p>
</div>
<div class='div-other'><a id='mulu5864' />
<p class='h4'>馬圩</p><p>按淨土晨鐘馬圩字東玉歷官侍郎元豐中僧廣益授以天台十疑論公大喜曰得所宗矣至心念佛二十五年崇寧中小疾易衣坐逝有氣如青蓋出戶騰空而去家人皆夢圩往生上品</p>
</div>
<div class='div-other'><a id='mulu5865' />
<p class='h4'>陳遷</p><p>按崇仁縣志陳遷字德升邑人年十六遊金陵以強記聞王荊公嘗命與陸農師徧閱蔣山碑無慮數萬言及歸錄之不遺一字越二年因病留蔣山與勇禪師言下有契勇與偈曰猢縣兒子太惺惺愛弄千年鬼眼睛不現宰官身說法時時來我頂頭行即棄儒歸隱究心禪學著續傳燈錄蔡元度朱世英咸師事之</p>
</div>
<div class='div-other'><a id='mulu5866' />
<p class='h4'>張商英</p><p>按先覺宗乘丞相張商英居士字天覺號無盡蜀人也年十九應舉入京道由向氏家向預夢神人報曰明日接相公凌晨公至向異之勞問勤腆乃曰秀才未娶當以女奉灑掃後果及第乃娶之初任主簿因入僧寺覩梵夾甚莊嚴乃怫然曰吾孔聖書不及胡人教耶夜坐書室憑紙長吟中夜不眠向曰官人夜深何不睡去公以前意白之正此著無佛論向應聲曰既是無佛何論之有當須著有佛論始得公疑其言遂止後訪一同列見佛龕前經卷乃問何書云維摩詰所說經公信手開閱至此病非地大亦不離地大處嘆曰胡語亦能爾乎問此經幾卷曰三卷乃借歸閱次向氏問看何書公曰維摩詰所說經向曰可熟讀此經然後著無佛論公悚然繇是深信佛乘留心祖道因提刑至汾謁大達國師塔及夢國師接引覺而閱其語至國師問馬祖西來心印祖曰大德正鬧在且去國師去祖喚曰大德國師回首祖曰是甚麼公乃有省作偈曰是甚麼是甚麼羅㬋殿前燈是火不是阿祖喚回洎被善財覰破毗嵐風急九天高白鷺眼盲魚走過元祐六年為江西漕首謁東林照覺總禪師覺詰其所見與己合乃印可曰吾有得法弟子住玉谿乃慈古鏡也亦可與語公因按部過分寧諸禪迓之公到先致敬玉谿慈次及諸山最後問兜率悅禪師悅為人短小公曾見龔德莊說其聰明可人乃曰聞公善文章悅大笑曰運使失却一隻眼了也從悅臨濟九世孫對運使論文章政如運使對從悅論禪也公不然其語乃強屈指曰是九世也問玉谿去此多少曰三十里問兜率曰五里公是夜乃至兜率悅先一夜夢日輪昇天被悅以手搏取乃說與首座曰日輪運轉之義聞張運使非久過此吾當深錐痛劄若肯回頭則吾門幸事首座曰今士大夫受人趣奉慣恐其惡發別生事也悅曰正使煩惱秖退得我院也別無事公與悅語次稱賞東林悅未肯其說公乃題寺後擬瀑軒詩曰不向廬山尋落處象王鼻孔謾撩天意譏其不肯東林也公與悅語至更深論及宗門事悅曰東林既印可運使運使於佛祖言教有少疑否公曰有悅曰疑何等語公曰疑香嚴獨脚頌德山拓鉢話悅曰既於此有疑其餘安得無耶秖如巖頭言末後句是有耶是無耶公曰有悅大笑便歸方丈閉却門公一夜睡不穩至五更下牀觸飜溺器乃大徹猛省前話遂有頌曰鼓寂鐘沉拓鉢回巖頭一拶語如雷果然秖得三年話莫是遭他授記來遂叩方丈門曰某已捉得賊了悅曰賊在甚處公無語悅曰都運且去來日相見翼日公遂舉前頌悅乃謂曰叅禪秖為命根不斷依語生解如是之說公已深悟然至極微細處使人不覺不知墮在區宇乃作頌證之曰等閑行處步步皆如雖居聲色寧滯有無一心靡異萬法非殊休分體用莫擇精麤臨機不礙應物無拘是非情盡凡聖皆除誰得誰失何親何疎拈頭作尾指實為虛飜身魔界轉脚邪塗了無逆順不犯工夫公邀悅至建昌途中一一伺察有十頌敘其事悅亦有十頌酬之時元祐八年八月也悅又設三問問學者一曰撥草叅元只圖見性即今性在什麼處公頌曰陰森夏木杜鵑鳴日破浮雲宇宙清莫對曾參問曾晢從來孝子諱爺名二曰識得自性方脫生死眼光落地時作麼生脫公頌曰人間鬼使符來取天下花冠色正萎好箇轉身時節子莫教閻老等閑知三曰脫得生死便知去處四大分離向甚麼處去公頌曰鼓合東村李大妻西風曠野淚沾衣碧廬紅蓼江南岸却作張三坐釣磯蓋得悅爐韝為多公嘗問覺範洪禪師汾陽臨濟五世嫡孫也今其法派皆謂三元三要一期建立語但於諸法不生異見一切平常即是祖意是否慈明接人亦多舉汾陽十智同真話願遂聞其說覺範曰十智同真與三元三要同一關棙諸方祗愛平實見解不信有悟法門使汾陽再生親為剖析亦以為非矣公咨嗟久之曰然乃其旨趣豈無方便覺範答偈曰十智同真面目全於中一智是根源若人欲見汾陽老劈破三元作兩邊公又問臨濟四種賓主法門覺範答文長不載公尤喜接引尊宿曾薦浩布裩知大陽院事未幾復請浩住玉泉開堂日眾官畢集浩顧視大眾曰君不見又曰君不見公操蜀音曰和尚見浩應聲曰但得相公見便了即下座公又訪璣道者於洪之翠巖璣門迎公問如何是翠巖境璣答曰門近洪崖千尺井石橋分水遶松杉公握璣手曰聞道者名素矣何能作此妙對璣曰適然耳公微笑仍吟曰野僧迎客下烟嵐試問如何是翠巖後便以前二句足之林下相傳為盛事先是公在慧林一僧談禪不肯諸方公問蜆子答祖師西來意乃曰神前酒臺盤意旨如何其僧張目直視曰神前酒臺盤公戲之曰廟中是夕有燈則<span class='corr'>已</span>不然蜆子佛法遂為虛施其入游戲三昧又皆此類政和間公被謫渚宮會峨嵋中峰民師特過訪之議論教乘公極嘆賞聞民充夾山座元公致書佛果勤禪師曰民座主捨義學開宗眼如波斯珍寶滿船遇風到岸矣勤亦喜出峽南游順流下荊門當是時公以道學自居少見推許勤艤舟謁之劇談華嚴旨要曰華嚴現量境界理事全真初無假法所以即一而萬了萬為一一復一萬復萬浩然莫窮心佛眾生三無差別卷舒自在無礙圓融此雖極則終是無風帀帀之波公於是不覺促榻勤遂問曰到此與祖師西來意為同為別公曰同矣勤曰且得沒交涉公色為之慍勤曰不見雲門道山河大地無絲毫過患猶是轉句直得不見一色始是半提更須知有向上全提時節彼德山臨濟豈非全提乎公乃首肯翼日復舉事法界理法界至理事無礙法界勤又問此可說禪乎公曰正好說禪也勤笑曰不然正是法界量裏在蓋法界量未滅若到事事無礙法界法界量滅始好說禪如何是佛乾屎橛如何是佛麻三斤是故真淨偈曰事事無礙如意自在手把猪頭口誦淨戒趂出淫坊未還酒債十字街頭解開布袋公曰美哉斯論夫豈易聞乎於是以師禮留居碧巖初泐潭準禪師示滅也大慧求塔銘於公相見次公問上人祗麼著草鞵遠來曰某數千里行乞來見相公公曰年多少曰二十八公曰水牯牛年多少曰兩箇公曰什麼處學得遮盧頭來曰今日親見相公公笑曰且坐喫茶纔坐復問遠來有何事大慧趨前曰準和尚示寂茶毗目睛牙齒數珠不壞舍利無數山中耆舊皆欲相公大手筆作塔銘激勵後學特為遠來公曰有一問上人若道得即做若道不得與錢五貫裹足歸兜率叅禪去曰請相公問公曰問準老眼睛不壞是否曰是公曰我不問這箇眼睛曰問什麼眼睛公曰問金剛眼睛曰若是金剛眼睛在相公筆頭上公曰老夫為他點出光明令照天照地去也公又問爾師準吾知之久矣爾不遠辛苦而來於準亦有得乎大慧曰若有得則不來見大丞相也公曰咄這掠虛漢異日語大慧曰余閱雪竇拈古至百丈再叅馬祖因緣曰大冶精金應無變色投卷嘆曰審如是豈得有臨濟今日也遂作頌曰馬師一喝大雄峰深入髑髏三日聾黃檗聞之驚吐舌江西從此立宗風後平禪師遣書求頌本余作頌寄之曰吐舌耳聾師<span class='corr'>已</span>曉搥胷祗得哭蒼天盤山會裏飜筋斗到此方知普化顛諸方往往以余聰明博記少知余者師自江西法窟來必辨優劣試為老夫言之大慧曰居士見處與真淨死心合真淨頌曰客情步步隨人轉有大威光不能現突然一喝䨇耳聾那吒眼開黃檗面死心拈曰雲巖要問雪竇既是大冶精金應無變色為甚麼却三日耳聾諸人要知麼從前汗馬無人識祗要重論蓋代功公拊几曰不因公語爭見真淨死心用處若非二大老難顯雪竇馬師爾且述偈曰馬師喝下立宗風嗟我三人見處同海上六鰲吞餌去栖蘆誰更問漁翁公於宣和四年十一月黎明口占遺表命子弟書之更作偈曰幻質朝章八十一漚生漚滅無人識撞破虛空歸去來銕牛入海無消息言訖俄取枕擲門窻上聲如雷震眾視之已薨矣公有頌古護法論行於世</p>
<p>按羅湖野錄無盡居士張公天覺蚤負禪學尤欲尋訪宗師與之決擇因朱給事世英語及江西兜率悅禪師禪學高妙聰敏出於流類元祐六年公漕江西按部分寧五禪逆於旅亭顧問至兜率公曰聞師聰敏之名久矣悅遽對曰從悅臨濟兒孫若以聰敏說文章定似都運談禪公雖壯其言而意不平遂作偈命五禪舉揚曰五老機緣共一方神鋒各向袖中藏明朝老將登壇看便請橫矛戰一場悅當其未提綱之語盡貫前者公陰喜之乃游兜率相與夜談與悅有契別去未幾悅遂歸寂公登右揆之明年當宣和辛卯歲二月奏請悅諡號遣使持文祭於塔祠夫蔚為儒宗而崇佛道未有如公者然非敏手安能激發苟非上根未易承當至於嶽立廊廟展大法施既不忘悅之道義而特與追榮矢心以詞勤勤若此蓋所以昭示尊師重法歟</p>
<p>按指月錄公嘗云先佛所說於一毛端現寶王剎坐微塵裏轉大法輪是真實義法華會上多寶如來在寶塔中分半座與釋迦文佛過去佛現在佛同坐一處實有如是事非謂表法</p>
</div>
<div class='div-other'><a id='mulu5867' />
<p class='h4'>楊傑</p><p>按先覺宗乘楊傑字次公無為人也宋元祐中為侍郎自號無為子公歷叅諸名宿晚從天衣游天衣每引龐居士機語令研究深造後奉嗣泰山一日聞雞鳴睹日如盤湧忽大悟遂別有男不婚有女不嫁之偈曰男大須婚女大須嫁討甚閒工夫更說無生話書以寄天衣天衣稱善時海印信禪師見之亦有偈曰我無男婚亦無女嫁困來便打眠誰管無生話其互相提唱耳公又問本嵩律師以宣律師所講毘尼性體本嵩以偈答曰情智何嘗異犬吠虵自行終南的的意日午打三更公肯之比提刑日與果昌覺禪師同游山次公拈起大士飯石問既是飯石為甚麼咬不碎果昌曰秖為太硬公曰猶涉繁詞果昌曰未審提刑作麼生公曰硬果昌曰也是第二月公為寫七佛殿額乃問七佛重出世時如何果昌曰一回相見一回新公頷之而已投子聰禪師嘗被人殺監寺吏押聰繫獄時公按行入州界夢神人云州有肉身菩薩枉坐縲紲公即訪吏以聰事告公遽立釋之其贊投子青像曰一隻履兩牛皮金烏啼處木雞飛半夜賣油翁發笑白頭生得黑頭兒復贊五祖曰人孰無父祖獨有母其母為誰周氏季女濁港滔滔入大江門前依舊長安路及會芙蓉楷禪師公曰與師相別幾年芙蓉曰七年公曰學道來叅禪來芙蓉曰不打這鼓笛公曰恁麼則空遊山水百無所能也芙蓉曰別來未久善能高鑒公大笑公有辭世偈曰生無可戀死無可捨大虛空中之乎者也將錯就錯西方極樂便奄然而終公有輔道集蘇軾為序傳於世</p>
<p>按佛祖綂紀傑詣雙林禮大士輪藏瞻仰之次輪忽自轉大眾嘆異傑為贊以記其事傑嘗以淨土之道為自信繪丈六阿彌陀佛隨身觀念壽終之時感佛來迎端坐而化</p>
<p>按淨土晨鐘傑少年登科官尚書主客郎提點兩浙刑獄尊崇佛法明悟禪宗謂眾生根有利鈍易知易行惟西方淨土但能一心觀念總攝散心仗佛願力決生安養嘗作天台十疑論序王古直指淨土決疑序彌陀寶閣記安養三十贊弘闡西方教觀接引未來將終之日端坐而化宣和中王荊公夫人神遊淨土見公與馬圩坐蓮花云</p>
</div>
<div class='div-other'><a id='mulu5868' />
<p class='h4'>左伸</p><p>按法華持驗微士左伸天台臨海人從神照受菩薩戒鐫西方三聖像旦夜虔事誦法華經三千四百部金剛般若二萬卷紹聖二年秋命沙門唱法華首題增受菩薩戒尋夢三偉人立江臯召伸登舟即請僧誦彌陀經遽曰我<span class='corr'>已</span>見佛光端坐而去</p>
</div>
<div class='div-other'><a id='mulu5869' />
<p class='h4'>劉經臣</p><p>按指月錄僉判劉經臣居士字興朝初於佛法未之信會東林總禪師啟迪之因醉心祖道既而問雪竇如何是佛祖本源竇曰千峰寒色語下有省歲餘官雒幕謁韶山杲將去任辭韶韶曰公如此用心何愁不悟爾後或有非常境界無量歡喜宜急收拾收拾得即成法器收拾不得或致失心未幾復謁智海請問因緣海曰古人道平常心是道伱十二時中放光動地不自覺知向外馳求轉疎轉遠公益疑不解一夕入室海舉波羅提尊者對香至王見性是佛之語問公不能對疑甚歸寢至五鼓覺方追念間見種種異相表裏通徹六根震動大地回旋如雲開月現喜不自勝因憶韶山所囑遂抑之及明趨智海以所得告海為證據且曰更須用得始得公曰莫要履踐否海厲聲曰這箇是甚麼事却說履踐公默契之遂著明道諭儒篇以警世曰明道在乎見性余之所悟者見性而<span class='corr'>已</span>孟子曰口之於味也目之於色也耳之於聲也鼻之於臭也四肢之於安逸也性也揚子曰視聽言貌思性所有也有見於此則能明乎道矣當知道不遠人人之於道猶魚之於水未嘗須臾離也唯其迷己逐物故終身由之而不知佛曰大覺儒曰先覺蓋覺此耳昔人有言曰今古應無墜分明在目前又曰大道祗在目前要且目前難覩欲識大道真體不離聲色言語又曰夜夜抱佛眠朝朝還共起起倒鎮相隨語默同居止欲識佛去處祗這語聲是此佛者之語道為最親者立則見其參於前也在輿則見其倚於衡也瞻之在前也忽焉在後也取之左右逢其原也此儒者之語道最邇者奈何此道惟可心傳不立文字故世尊拈花而妙心傳於迦葉達磨面壁而宗旨付於神光六葉既敷千花競秀分宗列派各有門庭故或瞬目揚眉擎拳舉指或行棒行喝[監-皿+立]拂枯槌或持义張弓輥毬舞笏或拽石搬土打鼓吹毛或一默一言一噓一笑乃至種種方便皆是親切為人然祗為太親故人多罔措瞥然見者不隔絲毫其或沉吟迢迢萬里欲明道者宜無忽焉祖祖相傳至今不絕真得吾儒所謂憤而不發開而弗違者矣余之有得實在此門反思吾儒自有此道良哉孔子之言默而識之一以貫之故目擊而道存指掌而意喻凡若此者皆合宗門之妙旨得教外之真機然孔子之道傳之子思子思傳之孟子孟子既沒不得其傳而所以傳於世者特文字耳故余之學必求自得而後已幸余一夕開悟凡目之所見耳之所聞心之所思口之所談手足之所運動無非妙者得之既久日益見前每以與人人不能受然後知其妙道果不可以文字傳也嗚呼是道也有其人則傳無其人則絕余既得之矣誰其似之乎終余之身而有其人耶無其人耶所不可得而知也故為記頌歌語以流播其事而又著此篇以論吾徒云</p>
</div>
<div class='div-other'><a id='mulu5870' />
<p class='h4'>王衷</p><p>按佛祖綂紀王衷居錢塘孤山即林和靖之故跡隱居自適政和間舉隱逸朝廷旌以處士後官至朝散大夫潛心淨業有大感悟日誦彌陀經七過佛號萬聲十九年未嘗間絕一日無疾沐浴面西跏趺而化</p>
</div>
<div class='div-other'><a id='mulu5871' />
<p class='h4'>吳優</p><p>按廣西通志吳優字世遠宜山人初業儒後為刺史遇異人授一杖欲有所往攜之頃刻即至家居疊石去郡治三十餘里每日昏暮歸家昧爽在郡人皆異焉一日郡守因事訶之世遠拂袖謝去逾夕而終時宣和間也葬之日舁櫬至桃源山杠索忽斷舉之不動俄頃螻蟻皆銜土蓋棺成一巨塚且露一角百餘年尚完好如新鄉人因立廟祀之賜額曰顯應靈山言其早入石霜得侍慈明久之有所證悟乃南邁闡法全州之靈山嗣明與翠巖可真諸人為同門昆季</p>
</div>
<div class='div-other'><a id='mulu5872' />
<p class='h4'>陳瓘</p><p>按佛法金湯編陳瓘字塋中號了翁又號華嚴居士南劍州沙縣人嘗為司諫諡忠肅公立朝骨鯁有古人風烈嘗謁靈源清禪師執聞見以求解會師曰執解何宗何日偶諧離却心意識而叅絕却聖凡路而學然後可也公乃開悟寄師偈曰書堂兀坐萬機休日暖風柔百木幽誰識二千年遠事如今只在眼睛頭宣和初奏議曰儒與釋跡異而道同不善用者用其跡如梁之用齋戒漢之求神仙是也善用者用其心如我宋祖<span class='corr'>宗</span>是也用其迹則泥泥則可得而攻用其心則通通則<span class='corr'>無</span>得而議也用老子之無為而斯民休息用釋氏之饒益而天下莫與爭老氏曰智者不言釋氏曰止止勿說孔氏曰默而識之此祖宗之所躬行而非有言之士所能議哉公撰三千有門頌曰不思議假非偏假此假本具一切法真空不空非但空圓中圓滿非但中是故四門之初門即是不可思議假凡夫心具即佛具取著不圓則不具惟一具字顯今宗入此宗者甚希有公嘗曰佛法之要不在文字而亦不離於文字不在多讀只金剛經一卷足矣此經要處只九箇字阿耨多羅三藐三菩提梵語九字華言只一覺字耳中庸誠字即此字也此經於一切有名有相有覺有見皆掃為虛妄其所建立者獨此九字其字一其物一是一以貫之之一非一二三四之一也是不誠無物之物非萬物散殊之物也年過五十宜當留意勿復因循此與日用事百不相妨獨在心不忘耳但日讀一遍讀之千遍其旨自明早知則早得力也</p>
<p>按佛祖綱目瓘性閑雅與物無競初尚雜華頗有所詣及會明智叩天台宗旨忽有契悟其謫居海上未嘗有不滿意惟尅念西歸而已</p>
</div>
<div class='div-other'><a id='mulu5873' />
<p class='h4'>江公望</p><p>按佛祖綱目江公望字民表釣臺人家居蔬食清修述念佛方便文以勸道俗又嘗書於家塾曰利根之人念念不生心心無所六根杳寂諸識銷落法法全真門門絕待瞥爾遂成真如實觀初機後學一心攝念如來即使營辦家事種種作務亦目不相妨礙若能都攝六根淨念相繼不過旬日便成三昧是故上根大器一念直超平展之流善觀方便望有子早兦托夢云大人修道功業已成冥府有金字額題云嚴州府江公望身居言責志慕苦空躬事熏修心無愛染動靜不違佛法語嘿時契宗風名<span class='corr'>已</span>脫乎閻浮身必歸於淨土宣和末知廣德軍一旦無疾面西端坐而化</p>
</div></div></div></div>
</div><!-- end of div[@id='body'] -->
</body></html>