<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu4270' />
<div class='div-other'>
<p class='h2'>欽定古今圖書集成博物彙編神異典　第一百七十九卷目錄</p>
<ul class="">
<li>僧部列傳五十五
<ul class="">
<li>宋六
<ul class="">
<li>齊禪師</li>

<li>行瑛</li>

<li>僧維琳</li>

<li>景淳</li>

<li>饒節</li>

<li>省聰</li>

<li>靈照</li>

<li>守宗</li>

<li>慶餘</li>

<li>無相僧</li>

<li>妙應</li>

<li>清凉</li>

<li>覺海</li>

<li>真如</li>

<li>佛印</li>

<li>道潛</li>

<li>仲殊</li>

<li>文照</li>

<li>良玉</li>

<li>佛慧</li>

<li>宗本</li>

<li>法秀</li>

<li>文慧</li>

<li>圓璣</li>

<li>道楷</li>

<li>報恩</li>

<li>真淨</li>
</ul></li>
</ul></li>
</ul></div>
<p class='juan'>神異典第一百七十九卷</p>
<div class='div-other'><a id='mulu4271' />
<p class='h2'>僧部列傳五十五</p>
<div class='div-other'><a id='mulu4272' />
<p class='h3'>宋六</p>
<div class='div-other'><a id='mulu4273' />
<p class='h4'>齊禪師</p><p>按五燈會元吉州青原齊禪師福州陳氏子二十八辭父兄從雲蓋智禪師出家執事首座座一日秉拂罷師問曰某聞首座所說莫曉其義伏望慈悲指示座諄諄誘之使究無著說這箇法踰兩日有省以偈呈曰說法無如這箇親十方剎海一微塵若能於此明真理大地何曾見一人座駭然因語智得度徧叩諸方後至石門深蒙器可出住青原僅一紀示寂日說偈遺眾曰昨夜三更過急灘灘頭雲霧黑漫漫一條拄杖為知己擊碎千關與萬關</p>
</div>
<div class='div-other'><a id='mulu4274' />
<p class='h4'>行瑛</p><p>按廣西通志開先行瑛桂州永福人毛氏子受業本州之菩提寺長即出遊至吉州隆慶院謁慶閑多所開悟次叅照覺頓息諸疑出世廬山之開先瑛材器廣大果於立事任人役物如轉石於千仞之溪無不如意有照覺遺風在開先幾二十年初若痰癖屢求去未得臥病者三年一旦起將梵剎鼎新之九年乃成見者駭歎黃太史魯直嘗戲謂瑛為如來藏中之說客菩提塲中之遊俠也</p>
</div>
<div class='div-other'><a id='mulu4275' />
<p class='h4'>僧維琳</p><p>按浙江通志僧維琳武康人沈約之後也好學能詩熙寧五年蘇軾倅杭招住徑山後遷邑之銅山作庵號無畏大士院有松合抱郡將治屋索材將往伐之琳豫知之命削皮題詩其上云大夫去此棟樑材無復清陰護綠苔只恐夜深明月下悞他千里鶴飛來縣尉至讀其詩乃止政和七年琳既老朝廷崇右道教詔凡僧尼皆頂冠琳堅不受縣遣尉諭之琳即集徒眾為說法趺坐而逝</p>
</div>
<div class='div-other'><a id='mulu4276' />
<p class='h4'>景淳</p><p>按廣西通志僧景淳桂人工詩規模淵源出於與可元豐初居豫章乾明寺終日閉門不置侍者聞鄰寺齋鐘即造焉諸剎皆敬愛之或陰雨為送食二十年如一日淳詩意艱深不可遽解如夜色中旬後虛堂坐幾更隔溪猿不叫當檻月初生又後夜客來稀幽齋獨掩扉月中無傍立草際一螢飛之類是也</p>
</div>
<div class='div-other'><a id='mulu4277' />
<p class='h4'>饒節</p><p>按佛祖綱目饒節字德操臨川人以文章著稱往來襄鄧間嘗令其僕守舍一日見僕歸占對異常怪問之僕曰守舍無所用心聞鄰寺長老有道價特往請一轉語忽爾開悟身心泰然無他也節歎曰汝能是我乃不能何哉徑往白崖問道與其僕祝髮為僧節法名如璧僕名如琳節自號倚松道人嘗勸呂紫薇專意學道詩云向來相許濟時功大似頻伽餉遠空我已定交木上座君猶求舊管城公文章不療百年老世事能排兩頰紅好貸夜窻三十刻胡牀趺坐究幡風</p>
<p>按臨川縣志如璧者饒氏初名節博學能文後之穀城香嚴寺聽智海說法而悟遂落髮陳瑩中與詩云舊時饒措大今日璧頭陀借問安心法儒禪隔幾何先是禪師有詩云間攜經卷倚松立試問客從何處來因號倚松道人有倚松集始德操攜一僕往襄鄧間僕亦竊聽說法遂祝髮名如琳病死好事者為作舉火疏曰無復挾書更逐康成之後豈憂成佛不居靈運之先</p>
</div>
<div class='div-other'><a id='mulu4278' />
<p class='h4'>省聰</p><p>按瑞州府志省聰蜀綿州王氏子少事慈雲海亮禪師遊吳越事浙西靜慈大本禪師初未悟本師夢聰吞一世界一剃刀及聰得悟後本乃明言其夢聰至高安住真如開善聖壽三道塲蘇子由寓筠與師同鄉周旋<span class='corr'>尤</span>密及子由再來而聰退老黃檗特出山相見曰宿緣也眾又請居逍遙子由函華嚴諸大部授之踰年而寂子由有奠辭及作塔銘略謂予以罪謫高安既涉世多難知佛法之可以無歸也是時洞山有文黃蘗有全聖壽有聰是三老者皆具正法眼超然無累於物予稍從之遊既久而有見也</p>
</div>
<div class='div-other'><a id='mulu4279' />
<p class='h4'>靈照</p><p>按松江府志靈照蘭溪盧氏子幼失怙恃辭兄入寶慧寺依香巖湛師又依淨覺熙寧中主華亭超果講寺每歲聞淨土會七日道俗常二萬人夢中見觀世音指曰淨土不遠有願即生一日臥疾謂侍者曰吾往生有期矣即西面趺坐而化塔於院之東南隅</p>
</div>
<div class='div-other'><a id='mulu4280' />
<p class='h4'>守宗</p><p>按金華府志僧守宗金華人遊歷諸方既還廬於院北環植七松餘四十年精修不怠鄉人異之號七松大士元豐六年趺坐而化火後妙香滿野獲舍利皆五色異光</p>
</div>
<div class='div-other'><a id='mulu4281' />
<p class='h4'>慶餘</p><p>按太平府志慶餘宣州人元豐八年住吉祥院時院頹極矣慶至蓑衲風雪中朝夕丐緣諸廢以起邑有屠者欲解牛三夕不能奏刀已而見夢願送吉祥院慶留之以供麥磑及慶餘示寂頃牛死磑崩一邑驚異</p>
</div>
<div class='div-other'><a id='mulu4282' />
<p class='h4'>無相僧</p><p>按臨川縣志無相僧姓胡名妙明臨川染家子也遇善知識教其面壁靜坐遂有悟頓能文名公與之交象山講易無相在坐象山問理會得否無相曰三畫未分消息露六爻纔動錯商量晚年結庵常清觀之西趺坐而逝</p>
</div>
<div class='div-other'><a id='mulu4283' />
<p class='h4'>妙應</p><p>按揮麈餘話祐陵時有僧妙應者江南人往來京洛間能知人休咎其說初不言五行形神且不在人之求而告之佯狂奔走初無定止飲酒食肉不拘戒行人呼之為風和尚蔡元長褫職名妙應一日忽直造其堂書詩一絕云相得端明似虎形搖頭擺腦得人憎看取明年作宰相張牙劈口喫眾生又書其下云眾生受苦兩紀都休已而悉如其言紹興初猶在廣中蛻寂於柳州</p>
</div>
<div class='div-other'><a id='mulu4284' />
<p class='h4'>清凉</p><p>按江西通志清凉新建人俗姓鄧依洪崖法智為童子年二十一落髮受具足戒聞武泉常寶峰月雲居舜道價壓叢林凉遊三老間皆蒙器許而疑終未決謁黃龍南公南曰昔洞山見雲門門問近離甚處曰查渡更在何處曰湖南報慈幾時離曰八月二十五門曰放汝三頓棒凉聞之大驚南曰洞山又問適來祗對有何過而蒙賜棒門云飯袋子江西湖南便恁麼去商量凉大笑南問何笑對曰笑者黃面浙子憐兒不覺醜耳自是容為入室言論久即令坐於旁凉為侍者七年南公沒隱跡西山惠嚴院與翠嚴侍者慕喆並為海內宗仰</p>
</div>
<div class='div-other'><a id='mulu4285' />
<p class='h4'>覺海</p><p>按五燈會元蔣山贊元覺海禪師婺州義烏人姓傅氏乃大士之裔也夙修種智隨願示生父母感祥閭里稱異三歲出家七歲為僧十五遊方遠造石霜陞於丈室慈明一見曰好好著槽廠師遂作驢鳴明曰真法器耳俾為侍者二十年中運水搬柴不憚寒暑悉己躬親求道後出世蘇臺天峰龍華白雲府帥請居誌公道塲提綱宗要機鋒迅敏解行相應諸方推服丞相王公安石重師德望特奏章服師號公又堅辭鼎席結廬定林山中與師蕭散林下清談終日贈師頌曰不與物違真道廣每尋緣起自禪深舌根已淨誰能壞足跡如空我得尋此亦明世希有事也僧問如何是和尚家風師曰東壁打西壁曰客來如何祇待師曰山上樵井中水問如何是諸佛出身處師曰驢胎馬腹問魯祖面壁意旨如何師曰住持事繁問如何是大善知識師曰屠牛剝羊曰為甚麼如此師曰業在其中上堂這箇若是如虎戴角這箇若不是喚作甚麼良久曰餧驢餧馬珍重元祐元年師乃遷化丞相王公慟哭於塔讚師真曰賢哉人也行厲而容寂知言而能默譽榮弗喜辱毀弗戚弗矜弗克人自稱德有緇有白來自南北弗順弗逆弗抗弗抑弗觀汝華唯食己實孰其嗣之我有遺則</p>
</div>
<div class='div-other'><a id='mulu4286' />
<p class='h4'>真如</p><p>按五燈會元潭州大溈慕喆真如禪師撫州臨川聞氏子僧問趙州庭柏意旨如何師曰夜來風色緊孤客已先寒曰先師無此語又作麼生師曰行人始知苦曰十載走紅塵今朝獨露身師曰雪上加霜問如何是城裏佛師曰萬人叢裏不插標曰如何是村裏佛師曰泥猪疥狗曰如何是山裏佛師曰絕人往還曰如何是教外別傳底一句師曰翻譯不出問牛頭未見四祖時如何師曰寒毛卓[監-皿+立]曰見後如何師曰額頭汗出上堂月生一天地茫茫誰受屈月生二東西南北沒巴鼻月生三善財特地向南叅所以道放行也怛薩舒光把住也泥沙匿曜且道放行是把住是良久曰圓伊三點水萬物自尖新上堂古佛道昔於波羅奈轉四諦法輪墮坑落壍今復轉最妙無上大法輪土上加泥如今還有不歷階梯獨超物外者麼良久曰出頭天外看誰是箇中人上堂阿<span class='corr'>剌剌</span>是甚麼翻思當年破竈墮杖子忽擊著方知孤負我以拄杖擊香臺一下曰墮墮上堂捫空追響勞汝精神夢覺覺非復有何事德山老人在汝諸人眉毛眼睫上諸人還覺麼若也覺去夢覺覺非若也未覺捫空追響終無了期直饒向這裏倜儻分明猶是梯山入貢還有獨超物外者麼良久曰且莫詐明頭問大通智勝佛千劫坐道塲為甚麼不得成佛道師曰苦殺人上堂白雲澹泞水注滄溟萬法本閑復有何事所以道也有權也有實也有照也有用諸人到這裏如何履踐良久曰但有路可上更高人也行上堂山僧本無積畜且得粥足飯足困來即便打眠一任東卜西卜上堂古者道一釋迦二元和三佛陀自餘是甚麼椀脫丘慧光即不然一釋迦二元和三佛陀總是椀脫丘諸人還知慧光落處麼若也知去許伱具鐵眼銅睛若也不知莫謂幾經風浪險扁舟曾向五湖遊上堂拈起拄杖曰一塵纔起大地全收卓一下曰妙喜世界百雜碎且道不動如來即今在甚麼處若人識得可謂不動步而登妙覺若也未識向諸人眉毛眼睫裏涅槃去也又卓一下上堂不用思而知不用慮而解廬陵米價高鎮州蘿蔔大上堂拈起拄杖曰智海拄杖或作金剛王寶劍或作踞地師子或作探竿影草或不作拄杖用諸人還相委悉麼若也委悉去如龍得水似虎靠山出沒卷舒縱橫應用如未相委大似日中逃影上堂十方同聚會箇箇學無為此是選佛塲心空及第歸慧光門下直拔超升不歷科目諸人既到這裏風雲布地牙爪已成但欠雷聲燒尾如今為伱諸人震忽雷去也以拄杖擊禪牀下座師於紹聖二年十月八日無疾說偈曰昨夜三更風雷忽作雲散長空前溪月落良久別眾趨寂闍維舍利㪷許大如豆目睛齒爪不壞門弟子分塔於京潭</p>
</div>
<div class='div-other'><a id='mulu4287' />
<p class='h4'>佛印</p><p>按五燈會元南康軍雲居山了元佛印禪師饒州浮梁林氏于誕生之時祥光上燭鬚髮爪齒宛然具體風骨爽拔孩孺異常發言成章語合經史閭里先生稱曰神童年將頂角博覽典墳卷不再舒洞明今古才思俊邁風韻飄然志慕空宗投師出家試經圓具感悟夙習即徧叅尋投機於開先法席出為宗匠九坐道塲四眾傾向名動朝野神宗賜高麗磨衲金鉢以旌師德僧問如何是佛師曰木頭雕不就曰恁麼則皆是虛妄也師曰梵音深遠令人樂聞問如何是諸佛說不到底法師曰蟻子解尋腥處走蒼蠅偏向臭邊飛曰學人未曉請師再指師曰九萬里鵬從海出一千年鶴遠天歸問達磨面壁意旨如何師曰閉口深藏舌曰學人未曉師曰一言已出駟馬難追問大修行人還入地獄也無師曰在裏許曰大作業人還上天堂也無師曰蝦跳不出斗曰恁麼則鑊湯爐炭吹教滅劍樹刀山喝使摧師曰自作自受乃曰適來禪客出眾禮拜各以無量珍寶布施大眾又於面門上放大光明照耀乾坤令諸人普得相見於此明得可謂十方諸佛各坐其前常為勞生演說大法豈假山僧重重註破如或未然不免橫身徇物乃橫按拄杖曰萬般草木根苗異一得春風便放花上堂寒風撼竹聲乾水凍魚行澀林疎鳥宿難早是嚴霜威重那堪行客衣單休思紫陌山千朵且擁紅爐火一攢放下茱萸空中竹橛倒却迦葉門前剎竿直下更云不會算來也太無端叅師一日與學徒入室次適東坡居士到面前師曰此問無坐榻居士來此作甚麼士曰暫借佛印四大為坐榻師曰山僧有一問居士若道得即請坐道不得即輸腰下玉帶子士欣然曰便請師曰居士適來道暫借山僧四大為坐榻秪如山僧四大本空五蘊非有居士向甚麼處坐士不能答遂留玉帶師却贈以雲山衲衣士乃作偈曰百千燈作一燈光盡是恆沙妙法王是故東坡不敢惜借君四大作禪牀病骨難堪玉帶圍鈍根仍落箭鋒機會當乞食歌姬院奪得雲山舊衲衣此帶閱人如傳舍流傳到我亦悠哉錦袍錯落猶相稱乞與佯狂老萬回</p>
<p>按指月錄蘇子瞻與師善師居金山時蘇以書抵師期相過晤言且曰不必出山當如趙州上等接人師得書徑來蘇迎笑問之師答以偈曰趙州當日少謙光不出三門見趙王爭似金山無量相大千都是一繩牀蘇拊掌稱善西塞帥王公韶自以殺業重祈為澡雪請說法上藍師炷香曰此香為殺人不轉眼上將軍立地成佛大居士眾稱善韶亦悠然意消李公麟為師寫照師令作笑容自為贊曰李公天上石麒麟傳得雲居道者真不為拈花明大事等閑開口笑何人泥牛漫向風前齅枯木無端雪裏春對現堂堂俱不識太平時代自由身元符元年正月四日與客語有會其心軒渠一笑而化其令畫笑狀而贊之非苟然也</p>
</div>
<div class='div-other'><a id='mulu4288' />
<p class='h4'>道潛</p><p>按浙江通志道潛字參寥於潛何氏子幼不茹葷以童子誦法華經度為比丘於內外典無不窺能文章尤喜為詩與秦少游蘇軾深相契蘇轍每稱其詩無一點蔬筍氣非近世詩僧比有集行於世</p>
</div>
<div class='div-other'><a id='mulu4289' />
<p class='h4'>仲殊</p><p>按蘇州府志仲殊字師利承天寺僧初為士人豫鄉薦妻以藥毒之遂為僧時食蜜以解藥毒蘇軾素與交善號曰蜜殊工詩詞有寶月集人詆其多艷體</p>
<p>按德安府志仲殊安州人常遊姑蘇臺柱上倒書一絕云天長地久任悠悠爾若無心我亦休浪跡姑蘇人不管春風吹笛酒家樓性嗜蜜自號蜜殊蘇軾贈有嗜蜜歌載詩集中</p>
</div>
<div class='div-other'><a id='mulu4290' />
<p class='h4'>文照</p><p>按松江府志文照名銓善鼓琴有琴曰響泉居普照寺所居閣曰妙音閉戶絕交第挹好風良月焚香撫弄云以供佛鄰貴慕之隔牆作亭宵須以聽銓知之徙於北牖元祐間獨與主薄劉發厚善發贈詩曰寶琴何所得所得甚幽微聊借絲桐響還超智慧機霜風悲玉軫江月人朱徽向此諸緣盡人間孰是非發嘗邀一客同見銓銓方操縵為泛聲客遽稱善銓即止客不懌去銓顧發曰何得引俗人人吾座也</p>
</div>
<div class='div-other'><a id='mulu4291' />
<p class='h4'>良玉</p><p>按蘇州府志僧良玉字蘊之慧聚寺僧行甚高兼通文史之學善書工琴棊遊京師梅聖俞友之以聞於朝賜紫衣東歸聖俞以詩送之曰來衣茶褐袍歸變椹色服扁舟洞庭去落日淞江宿水煙晦琴徽山月上巖屋野童遙相迎風葉鳴橡槲後遁故山專經為務號所居曰雨花堂</p>
</div>
<div class='div-other'><a id='mulu4292' />
<p class='h4'>佛慧</p><p>按五燈會元金陵蔣山法泉佛慧禪師隨州時氏子僧問古人說不到處請師說師曰夫子入太廟曰學人未曉師曰春暖柳條青問如何是急切一句師曰火燒眉毛問祖師面壁意旨如何師曰撐天拄地曰便恁麼去時如何師曰落七落八問二祖立雪齊腰意旨如何師曰三年逢一閏曰為甚麼付法傳衣師曰村酒足人酤問蓮花未出水時如何師曰西瞿耶尼曰出水後如何師曰泗州大聖問如何是祖師西來意師曰髮長僧貌醜曰未審意旨如何師曰閉戶怕天寒問南禪結夏為恁麼却在蔣山解師曰眾流逢海盡曰恁麼則事同一家師曰夢裏到家鄉上堂來不來去不去脚下須彌山腦後擎天柱大藏不能宣佛眼不能覰諸禪德漸老逢春解惜春昨夜飛花落無數上堂畫一圓相以手拓起曰諸仁者還見麼團團離海嶠漸漸出雲衢諸人若也未見莫道南明長老措大相却於寶華王座上念中秋月詩若也見得此夜一輪滿清光何處無上堂要去不得去要住不得住打破大散關脫却孃生袴諸仁者若到臘月三十日且道用箇甚麼良久曰柳絮隨風自西自東</p>
<p>上堂古人恁麼南禪不恁麼古人不恁麼南禪却恁麼大眾還委悉麼王婆衫子短李四帽簷長聖節上堂拈拄杖擊法座一下曰以此功德祝延聖壽便下座上堂時人欲識南禪路門前有箇長松樹脚下分明不較多無奈行人恁麼去莫恁去急回顧樓臺煙鎖鐘鳴處師因雪下上堂召大眾曰還有過得此色者麼良久曰文殊笑普賢嗔眼裏無筋一世貧相逢盡道休官去林下何曾見一人上堂快人一言快馬一鞭若更眼睛定動未免紙裏麻纏脚下是地頭上是天不信但看八九月紛紛黃葉滿山川師晚奉詔住大相國智海禪寺問眾曰赴智海留蔣山去住孰是眾皆無對師索筆書偈曰非佛非心徒擬議得皮得髓謾商量臨行珍重諸禪侶門外千山正夕陽書畢坐逝</p>
</div>
<div class='div-other'><a id='mulu4293' />
<p class='h4'>宗本</p><p>按五燈會元東京慧林宗本圓照禪師常州無錫管氏子體貌龐碩所事淳厚年十九依姑蘇承天永安道昇禪師出家巾侍十載剃度受具又三年禮辭遊方至池陽謁振宗宗舉天親從彌勒內宮而下無著問云人間四百年彼天為一晝夜彌勒於一時中成就五百億天子證無生法忍未審說甚麼法天親曰秖說這箇法如何是這箇法師久開悟一日室中問師即心即佛時如何曰殺人放火有甚麼難於是名播寰宇漕使李公復圭命師開法瑞光法席日盛武林守陳公襄以承天興教二剎命師擇居蘇人擁道遮留又以淨慈堅請移文諭道俗曰借師三年為此邦植福不敢久占道俗始從元豐五年神宗皇帝下詔闢相國寺六十四院為八禪二律召師為慧林第一祖既至上遣使問勞閱三日傳旨就寺之三門為士民演法翼日召對延和殿問道賜坐師即跏趺帝問卿受業何寺奏曰蘇州承天永安帝大悅賜茶師即舉盞長吸又蕩而撼之帝曰禪宗方興宜善開導師奏曰陛下知有此道如日照臨臣豈敢自怠即辭退帝目送之謂左右曰真福慧僧也後帝登遐命入福寧殿說法以老乞歸林下得旨任便雲遊州郡不得抑令住持擊鼓辭眾說偈曰本是無家客那堪任意遊順風加艣棹船子下揚州既出都城王公貴人送者車騎相屬師臨別誨之曰歲月不可把玩老病不與人期勤修勿怠是真相為聞者莫不感涕晚居靈巗其嗣法傳道者不可勝紀僧問如何是祖師西來意師曰韓信臨朝曰中下之流如何領會師曰伏屍萬里曰早知今日事悔不慎當初師曰三皇塚上草離離問上是天下是地未審中間有甚麼物師曰山河大地曰恁麼則謝師答話師曰大地山河曰和尚何得瞞人師曰却是老僧罪過上元日僧問千燈互照絲竹交音正恁麼時佛法在甚麼處師曰謝布施曰莫便是和尚為人處也無師曰大似不齋來上堂於一毫端現寶王剎坐微塵裏轉大法輪拈起拄杖曰這箇是塵作麼生說箇轉法輪底道理山僧今日不惜眉毛與汝諸人說破拈起也海水騰波須彌岌峆放下也四海晏清乾坤肅靜敢問諸人且道拈起即是放下即是當斷不斷兩重公案擊禪牀下座</p>
<p>上堂看看爍爍瑞光照大千界百億微塵國土百億大海水須彌山百億日月百億四天下乃至微塵剎土皆於光中一時發現諸仁者還見麼若也見得許汝親在瑞光若也不見莫道瑞光不照好叅上堂頭圓像天足方似地古貌稜層丈夫意氣趯倒須彌踏翻海水帝釋與龍王無著身處乃拈拄杖曰却來拄杖上迴避咄任汝神通變化究竟須歸這裏以拄杖卓一下師全身塔於蘇之靈巖</p>
</div>
<div class='div-other'><a id='mulu4294' />
<p class='h4'>法秀</p><p>按五燈會元東京法雲寺法秀圓通禪師秦州隴城辛氏子母夢老僧託宿覺而有娠先是麥積山老僧與應乾寺魯和尚者相善嘗欲從魯游方魯老之既去語曰他日當尋我竹鋪坡前鐵塲嶺下魯後聞其所俄有兒生即往觀之兒為一笑三歲願隨魯歸遂從魯姓十九試經圓具勵志講肆習圓覺華嚴妙入精義因聞無為軍鐵佛寺懷禪師法席之盛徑往叅謁懷問曰座主講甚麼經師曰華嚴曰華嚴以何為宗師曰法界為宗曰法界以何為宗師曰以心為宗曰心以何為宗師無對懷曰毫釐有差天地懸隔汝當自看必有發明後聞僧舉白兆叅報慈情未生時如何慈曰隔師忽大悟直詣方丈陳其所證懷曰汝真法器吾宗異日在汝行矣初住龍舒四面後詔居長蘆法雲為鼻祖神宗皇帝上仙宣就神御前說法賜圓通號僧問不離生死而得涅槃不出魔界而入佛界此理如何師曰赤土茶牛嬭曰謝師答話師曰伱話頭道甚麼僧擬議師便喝問陽春二三月萬物盡生芽未審道芽還增長也無師曰自家看取曰莫便是指示處麼師曰芭蕉高多少曰野火燒不盡春風吹又生師曰這箇是白公底伱底作麼生曰且待別時師曰看伱道不出上堂看風使帆正是隨波逐浪截斷眾流未免依前滲漏量才補職寧越短長買帽相頭難得恰好直饒上不見天下不見地東西不辨南北不分有甚麼用處任是純鋼打就生鐵鑄成也須額頭汗出總不恁麼如何商量良久曰赤心片片誰知得笑殺黃梅石女兒上堂山僧不會巧說大都應箇時節相喚喫椀茶湯亦無祖師妙訣禪人若也未相諳踏著秤鎚硬似鐵上堂秋雲秋水青山滿目這裏明得千足萬足其或未然道士倒騎牛叅上堂寒雨細朔風高吹沙走石拔木鳴條諸人盡知有且道風作何色若識得去許伱具眼若也不識莫怪相瞞叅上堂少林九年冷坐却被神光覰破如今玉石難分秖得麻纏紙裏還會麼笑我者多哂我者少</p>
<p>上堂衲僧家高揖釋迦不拜彌勒未為分外秖如半偈亡軀一句投火又圖箇甚麼良久曰彼彼住山人何須更說破師示疾謂眾曰老僧六處住持有煩知事首座大眾今來四大不堅火風將散各宜以道自安無違吾囑遂曰來時無物去時空南北東西事一同六處住持無所補師良久監寺惠當進曰和尚何不道未後句師曰珍重珍重言訖而逝</p>
</div>
<div class='div-other'><a id='mulu4295' />
<p class='h4'>文慧</p><p>按五燈會元北京天鉢寺重元文慧禪師青州千乘孫氏子母夢於佛前吞一金果後乃誕師相儀殊特迥異羣童十七出家冠歲圓具初遊講肆頗達宗教嘗晏坐古室忽聞空中有告師學上乘者無滯於此驚駭出視杳無人迹翼日客至出寒山集師一覽之即慕叅元至天衣法席遇眾請益豁然大悟衣印可曰此吾家千里駒也出世後僧問如何是禪師曰入籠入楹僧拊掌師曰跳得出是好手僧擬議師曰了問如何是透法身句師曰上是天下是地上堂冬不受寒夏不受熱身上衣口中食應時應節既非天然自然盡是人人膏血諸禪德山僧恁麼說話為是世法為是佛法若也擇得分明萬兩黃金亦消得喝一喝上堂福勝一片地行也任伱行住也任伱住步步踏著始知落處若未然者直須退步脚下看取咄上堂古今天地萬象森然歲歲秋收冬藏人人道我總會還端的也無直饒端的比他鷄足峰前是甚麼閑事良久曰今朝十月初旬天寒不得普請叅師四易名藍緇白仰重示寂正盛暑中清風透室異香馥郁茶毗煙焰到處獲舍利五色太師文公彥博以上賜白琉璃瓶貯之籍以錦褥躬葬於塔居士何震所獲額骨齒牙舍利別刱浮圖</p>
</div>
<div class='div-other'><a id='mulu4296' />
<p class='h4'>圓璣</p><p>按五燈會元金陵保寧寺圓璣禪師福州林氏子僧問死生來到如何迴避師曰堂中瞌睡寮裏抽解曰便恁麼時如何師曰須知有轉身一路曰如何是轉身一路師曰傾出伱腦髓拽脫伱鼻孔曰便從今日無疑去也師曰作麼生會曰但知行好事不用問前程師曰須是恁麼上堂道源不遠性海非遙但向己求莫從他覓古人與麼說話大似認奴作郎指鹿為馬若是翠巖即不然也不向己求亦不從他覓何故雙眉本來自橫鼻孔本來自直直饒說得天華亂墜頑石點頭筭來多虛不如少實且道如何是少實底事良久曰冬瓜直儱侗瓠子曲彎彎上堂春雨微微百事皆宜禾苗發秀蔬菜得時阿難如合掌迦葉亦攢眉直饒靈山會上拈華微笑筭來猶涉離微爭似三家村裏老翁深耕淺種各知其時有事當面便說誰管瞬目揚眉更有一般奇特事末後一著更須知擊拂子下座上堂廣尋文義鏡裏求形息念觀空水中捉月單傳心印特地多端德山臨濟枉用工夫石鞏子湖飜成特地若是保寧總不恁麼但自隨緣飲啄一切尋常深遯白雲甘為無學之者敢問諸人保寧畢竟將何報答四恩三有良久曰愁人莫向愁人說說向愁人愁殺人師示寂闍維有終不壞者二糝以五色舍利塔於雨華臺之左</p>
</div>
<div class='div-other'><a id='mulu4297' />
<p class='h4'>道楷</p><p>按五燈會元東京天寧芙蓉道楷禪師沂州崔氏子自幼學辟穀隱伊陽山後遊京師籍名術臺寺試法華得度謁投子於海會乃問佛祖言句如家常茶飯離此之外別有為人處也無子曰汝道寰中天子敕還假堯舜禹湯也無師欲進語子以拂子撼師口曰汝發意來早有三十棒也師即開悟再拜便行子曰且來闍棃師不顧子曰汝到不疑之地邪師即以手掩耳後作典座子曰廚務勾當不易師曰不敢子曰煑粥邪蒸飯邪師曰人工淘米著火行者煑粥蒸飯子曰汝作甚麼師曰和尚慈悲放他閑去一日侍投子遊菜園子度拄杖與師師接得便隨行子曰理合恁麼師曰與和尚提鞋挈杖也不為分外子曰有同行在師曰那一人不受教子休去至晚問師早來說話未盡師曰請和尚舉子曰卯生日戌生月師即點燈來子曰汝上來下去總不徒然師曰在和尚左右理合如此子曰奴兒婢子誰家屋裏無師曰和尚年尊闕他不可子曰得恁麼殷勤師曰報恩有分住後僧問胡家曲子不墮五音韻出青霄請師吹唱師曰木鷄啼夜半鐵鳳叫天明曰恁麼則一句曲含千古韻滿堂雲水盡知音師曰無舌童兒能繼和曰作家宗師人天眼目師曰禁取兩片皮問夜半正明天曉不露如何是不露底事師曰滿船空載月漁父宿蘆花問如何是曹洞家風師曰繩牀風雨爛方丈草來侵問如何是直截根源師曰足下已生草舉步落危坡上堂晝入祇陀之苑皓月當天夜登靈鷲之山太陽溢目烏鵶似雪孤鴈成羣鐵狗吠而凌霄泥牛鬬而入海正當恁麼時十方共聚彼我何分古佛塲中祖師門下大家出一隻手接待往來知識諸仁者且道成得箇甚麼事良久曰剩栽無影樹留與後人看</p>
<p>上堂纔陞此座<span class='corr'>已</span>涉塵勞更乃凝眸自彰瑕玷別傳一句勾賊破家不失本宗狐狸戀窟所以真如凡聖皆是夢言佛及眾生並為增語到這裏回光返照撒手承當未免寒蟬抱枯木泣盡不回頭上堂喚作一句<span class='corr'>已</span>是埋沒宗風曲為今時通途消耗所以借功明位用在體處借位明功體在用處若也體用雙明如門扇兩開不得向兩扇上著意不見新豐老子道峰巒秀異鶴不停機靈木迢然鳳無依倚直得功成不處電火難追擬議之間長途萬里上堂臘月三十日<span class='corr'>已</span>前即不問臘月三十日事作麼生諸仁者到這裏佛也為伱不得法也為伱不得祖師也為伱不得天下老和尚也為伱不得山僧也為伱不得閻羅老子也為伱不得直須盡却今時去若也盡却今時佛也不奈他何法也不奈他何祖師也不奈他何天下老和尚也不奈他何山僧也不奈他何閻羅老子也不奈他何諸人且道如何是盡却今時底道理還會麼明年更有新條在惱亂春風卒未休問如何是道師曰無角泥牛犇夜欄上堂鐘鼓喧喧報未聞一聲驚起夢中人圓常靜應無餘事誰道觀音別有門良久曰還會麼休問補陀巖上客鶯聲啼斷海山雲上堂拈拄杖曰這裏薦得盡是諸佛建立邊事直饒東涌西沒卷舒自在也未夢見七佛已前消息須知有一人不從人得不受教詔不落階級若識此人一生參學事畢驀召大眾曰更若凝眸不勞相見上堂良久曰青山常運步石女夜生兒便下座上堂假言唱道落在今時設使無舌人解語無脚人能行要且未能與那一人相應還會麼龍吟徒側耳虎嘯謾沉吟問如何是兼帶之語師曰妙用全施該世界木人閑步火中來曰如何是和尚家風師曰眾人皆見曰未審見箇甚麼師曰東壁打西壁大觀初開封尹李孝壽奏師道行卓冠叢林宜有褒顯即賜紫方袍號定照禪師內臣持勅命至師謝恩竟乃陳己志出家時嘗有重誓不為利名專誠學道用資九族苟渝願心當棄身命父母以此聽許今若不守本志竊冒寵光則佛法親盟背矣於是修表具辭復降旨京尹堅俾受之師確守不回以拒命坐罪奉旨下棘寺與從輕寺吏聞有司欲徒淄川有司曰有疾與免刑及吏問之師曰無疾曰何有灸瘢邪師曰昔者疾今日愈吏令思之師曰<span class='corr'>已</span>悉厚意但妄非所安乃恬然就刑而行從之者如歸市及抵淄川僦居學者愈親明年冬勅令自便庵於芙蓉湖心道俗輻輳示眾曰夫出家者為厭塵勞求脫生死休心息念斷絕攀緣故名出家豈可以等閑利養埋沒平生直須兩頭撒開中間放下遇聲遇色如石上栽花見利見名似眼中著屑况從無始以來不是不曾經歷又不是不知次第不過翻頭作尾止於如此何須苦苦貪戀如今不歇更待何時所以先聖教人秖要盡却今時能盡今時更有何事若得心中無事佛祖猶是冤家一切世事自然冷淡方始那邊相應伱不見隱山至死不肯見人趙州至死不肯告人匾擔拾橡栗為食大梅以荷葉為衣紙衣道者秖披紙元泰上座秖著布石霜置枯木堂與人坐臥秖要死了伱心投子使人辦米同煑共餐要得省取伱事且從上諸聖有如此榜樣若無長處如何甘得諸仁者若也於斯體究的不虧人若也不肯承當向後深恐費力山僧行業無取忝主山門豈可坐費常住頓忘先聖付囑今日輒效古人為住持體例與諸人議定更不下山不赴齋不發化主唯將本院莊課一歲所得均作三百六十分日取一分用之更不隨人添減可以備飯則作飯不足則作粥作粥不足則作米湯新到相見茶湯而已更不煎點唯置一茶堂自去取用務要省緣專一辦道又况活計具足風景不疎華解笑鳥解啼木馬長鳴石牛善走天外之青山寡色耳畔之鳴泉無聲嶺上猿啼露濕中宵之月林間鶴唳風回清曉之松春風起而枯木龍吟秋葉凋而寒林華散玉堦鋪苔蘚之絞人而帶烟霞之色音塵寂爾消息宛然一味蕭條無可趣向山僧今日向諸人面前說家門<span class='corr'>已</span>是不著便豈可更去陞堂入室拈槌[監-皿+立]拂東喝西棒張眉努目如瘸病發相似不唯屈沈上座况亦辜負先聖伱不見達磨西來少室山下面壁九年二祖至於立雪斷臂可謂受盡艱辛然而達磨不曾措了一詞二祖不曾問著一句還喚達磨作不為人得麼二祖做不求師得麼山僧每至說著古聖做處便覺無地容身慚愧後人輭弱又况百味珍羞遞相供養道我四事具足方可發心秖恐做手脚不迭便是隔生隔世去也時光似箭深為可惜雖然如是更在他人從長相度山僧也強教伱不得諸仁者還見古人偈麼山田脫粟飯野菜淡黃虀喫則從君喫不喫任東西伏惟同道各自努力珍重政和七年冬賜額曰華嚴禪寺八年五月十四日索筆書偈付侍僧曰吾年七十六世緣今已足生不愛天堂死不怕地獄撒手橫身三界外騰騰任運何拘束移時乃逝</p>
</div>
<div class='div-other'><a id='mulu4298' />
<p class='h4'>報恩</p><p>按五燈會元隨州大洪山報恩禪師衛之黎陽劉氏子世皆碩儒師未冠舉方略擢上第後厭塵境請於朝乞謝簪紱為僧上從其請遂遊心祖道至投子未久即悟心要子曰汝再來人也宜自護持辭謁諸名宿皆蒙印可丞相韓公縝請開法於西京少林未幾大洪革律為禪詔師居之上堂五五二十五案山雷主山雨明眼衲僧莫教錯舉僧問九鼎澄波即不問為祥為瑞事如何師曰古今不墜曰這箇且拈放一邊向上還有事也無師曰太無厭生曰作家宗師師曰也不消得上堂如斯話會誰是知音直饒向一句下千眼頓開端的有幾箇是迷逢達磨諸人要識達磨祖師麼乃舉手作捏勢曰達鼻磨孔在少林手裏若放開去也從教此土西天說黃道黑欺胡謾漢若不放過不消一捏有人要與祖師作主便請出來與少林相見還有麼良久曰果然上堂拈起拄杖曰昔日德山臨濟信手拈來便能坐斷十方壁立千仞直得冰河燄起枯木花芳諸人若也善能橫擔[監-皿+立]立徧問諸方苟或不然少林倒行此令去也擊禪牀一下僧問一箭一羣即不問一箭一箇事如何師曰中也曰還端的也無師曰同聲相應同氣相求曰恁麼則石鞏猶在師曰非但一箇兩箇曰好事不如無師曰穿却了也問三元三要即不問五位君臣事若何師曰非公境界曰恁麼則石人拊掌木女呵呵師曰杓卜聽虛聲熟睡饒譫語曰若不上來伸此問焉能得見少林機師曰放過即不可隨後便打上堂橫按拄杖曰便與麼休去<span class='corr'>已</span>落二三更若忉忉終成異見既到這裏又不可弓折箭盡去也且衲僧家遠則能照近則能明乃拈起拄杖曰穿却德山鼻孔換却臨濟眼睛掀翻大海撥轉虛空且道三千里外誰是知音於斯明得大似杲日照天苟或未明不免雲騰致雨卓一下問祖師西來九年面壁最後一句請師舉唱師曰面黑眼睛白師嘗設百問以問學者其略曰假使百千劫所作業不忘為甚麼一稱南無佛罪滅河沙劫又作此圓相曰森羅萬象總在其中具眼禪人試請甄別上堂拈拄杖曰看看大地雪漫漫春來特地寒靈峰與少室料掉不相干休論佛意祖意謾謂言端語端鐵牛放去無蹤跡明月蘆花君自看卓拄杖下座師素與無盡居士張公商英友善無盡嘗以書問三教大要曰清凉疏第三卷西域邪見不出四見此方儒道亦不出此四見如莊老計自然為因能生萬物即是邪因易曰太極生兩儀太極為因亦是邪因若謂一陰一陽之謂道能生萬物亦是邪因若計一為虛無則是無因今疑老子自然與西天外道自然不同何以言之老子曰常無欲以觀其妙常有欲以觀其徼無欲則常有徼則已入其道矣謂之邪因豈有說乎易曰一陰一陽之謂道陰陽不測之謂神神也者妙萬物而為言寂然不動感而遂通天下之故今乃破陰陽變易之道為邪因撥去不測之神豈有說乎望紙後批示以斷疑網故也師答曰西域外道宗多途要其會歸不出有無四見而已謂有見無見亦有亦無見非有非無見也蓋不即一心為道則道非我有故名外道不即諸法是心則法隨見異故名邪見如謂之有有則有無如謂之無無則無有有無則有見競生無有則無見斯起若亦有亦無見非有非無見亦猶是也夫不能離諸見則無以明自心無以明自心則不能知正道矣故經云言詞所說法小智妄分別不能了自心云何知正道又曰有見即為垢此則未為見遠離於諸見如是乃見佛以此論之邪正異途正由見悟殊致也故清凉以莊老計道法自然能生萬物易謂太極生兩儀一陰一陽之謂道以自然太極為因一陰一陽為道能生萬物則是邪因計一為虛無則是無因嘗試論之夫三界唯心萬緣一致心生故法生心滅故法滅推而廣之彌綸萬有而非有統而會之究竟寂滅而非無非無亦非非無非有亦非非有四執既亡百非斯遣則自然因緣皆為戲論虛無真實俱是假名矣至若謂太極陰陽能生萬物常無常有斯為眾妙之門陰陽不測是謂無方之神雖聖人設教示悟多方然既異一心寧非四見何以明之蓋虛無為道道則是無若自然若太極若一陰一陽為道道則是有常無常有則是亦無亦有陰陽不測則是非有非無先儒或謂妙萬物謂之神則非物物物則亦是無故西天諸大論師皆以心外有法為外道萬法唯心為正宗蓋以心為宗則諸見自亡言雖或異未足以為異也心外有法則諸見競生言雖或同未足以為同也雖然儒道聖人固非不知之乃存而不論耳良以未即明指一心為萬法之宗雖或言之猶不論也如西天外道皆大權菩薩示化之所施為橫生諸見曲盡異端以明佛法是為正道此其所以為聖人之道順逆皆宗非思議之所能知矣古人有言緣昔真宗未至孔子且以繫心今知理有所歸不應猶執權教然知權之為權未必知權也知權之為實斯知權矣是亦周孔老莊設教立言之本意一大事因緣之所成始所成終也然則三教一心同途異轍究竟道宗本無言說非維摩大士孰能知此意也</p>
</div>
<div class='div-other'><a id='mulu4299' />
<p class='h4'>真淨</p><p>按五燈會元隆興府寶峰克文雲庵真淨禪師<span class='corr'>陝</span>府鄭氏子坐夏大溈聞僧舉僧問雲門佛法如水中月是否門曰清波無透路師乃領解往見黃龍不契却曰我有好處這老漢不識我遂往香城見順和尚順問甚處來師曰黃龍來曰黃龍近日有何言句師曰黃龍近日州府委請黃檗長老龍垂語曰鐘樓上念讚牀脚下種菜有人下得語契便往住持勝上座云猛虎當路坐龍遂令去住黃檗順不覺云勝首座秖下得一轉語便得黃檗住佛法未夢見在師於言下大悟方知黃龍用處遂回見黃龍龍問甚處來師曰特來禮拜和尚龍曰恰值老僧不在師曰向甚麼處去龍曰天台普請南嶽遊山師曰恁麼則學人得自在去也龍曰脚下鞋甚處得來師曰廬山七百五十文唱來龍曰何曾得自在師指鞋曰何嘗不自在龍駭之開堂日拈香祝聖問答罷乃曰問話且止秖知問佛問法殊不知佛法來處且道從甚麼處來垂一足曰昔日黃龍親行此令十方諸佛無敢違者諸代祖師一切聖賢無敢越者無量法門一切妙義天下老和尚舌頭始終一印無敢異者無異則且置印在甚麼處還見麼若見非僧非俗無偏無黨一一分付若不見而吾自收遂收足喝一喝曰兵隨印轉將逐符行佛手驢脚生緣老好痛與三十棒而今會中莫有不甘者麼若有不妨奇特若無新長老謾伱諸人去也故我大覺世尊昔於摩竭陀國十二月八日明星現時豁然悟道大地有情一時成佛今有釋子沙門某於東震旦國大宋筠陽城中六月十三日赫日現時又悟箇甚麼以拂子畫曰我不敢輕於汝等汝等皆當作佛僧問如何是佛師呵呵大笑僧曰何哂之有師曰笑伱隨語生解曰偶然失利師喝曰不得禮拜僧便歸眾師復笑曰隨語生解問江西佛手驢脚接人和尚如何接人師曰鮎魚上竹竿曰全因今日師曰烏龜入水問新豐吟雲門曲舉世知音能和續大眾臨筵願清耳目師以右手拍禪牀僧曰本人拊掌石女揚眉師以左手拍禪牀僧曰猶是學人疑處師曰何不脚跟下薦取僧以坐具一拂師曰爭奈脚跟下何問遠遠馳符命禪師俯應機祖令當行也方便指羣迷師曰深曰深意如何師曰淺曰教學人如何領會師曰點問馬祖下尊宿一箇箇阿漉漉地唯有歸宗老較些子黃龍下兒孫一箇箇硬剝剝地秖有真淨老師較些子學人恁麼還扶得也無師曰打疊面前搕[打-丁+(天/韭)]却曰若不同牀睡焉知被底穿師不答僧曰這箇為上上根人忽遇中下之流如何指接師亦不答僧曰非但和尚懡㦬學人亦乃一塲敗缺師曰三十年後悟去在問承古有言眾生日用而不知未審不知箇甚麼師曰道曰忽然知後如何師曰十萬八千僧提起坐具曰爭奈這箇何師便喝上堂天地與我同根萬物與我一體脚頭脚尾橫三[監-皿+立]四北俱盧洲火發燒著帝釋眉毛東海龍王忍痛不禁轟一箇霹靂直得傾湫倒嶽雲黯長空十字街頭廖胡子醉中驚覺起來拊掌呵呵大笑曰筠陽城中近來少賊乃拈拄杖曰賊賊上堂道泰不傳天子令行人盡唱太平歌五九四十五莫有人從懷州來麼若有不得忘却臨江軍豆豉上堂世尊拈華迦葉微笑拈拄杖曰洞山拈起拄杖子伱諸人合作麼生擊香卓下座上堂裩無襠袴無口頭上青灰三五斗趙州老漢少賣弄然則國清才子貴家富小兒驕其奈禾黍不陽艷競栽桃李春飜令力耕者半作賣花人上堂佛法兩字直是難得人有底不信自己佛事唯憑少許古人影響相似般若所知境界定相法門動即背覺合塵黏將去脫不得或學者來如印印泥遞相印授不唯自誤亦乃誤他洞山門下無佛法與人秖有一口劍凡是來者一一斬斷使伊性命不存見聞俱泯却向父母未生前與伊相見見伊纔向前便為斬斷然則剛刀雖利不斬無罪之人莫有無罪底麼也好與三十拄杖上堂洞山門下要行便行要坐便坐鉢盂裏屙屎淨瓶裏吐唾執法修行如牛拽磨上堂洞山門下有時和泥合水有時壁立千仞伱諸方擬向和泥合水處見洞山洞山且不在和泥合水處擬向壁立千仞處見洞山洞山且不在壁立千仞處擬向一切處見洞山洞山且不在一切處伱擬不要見洞山鼻索又在洞山手裏擬瞌睡也把鼻索一擊秖見眼孔定動又不相識也不要伱識洞山但識得自己也得上堂汾陽莫妄想俱胝[監-皿+立]指頭古今佛法事到此一時休休休却憶趙州勘婆子不風流處也風流拈拄杖曰為眾竭力上堂頭陁石被莓苔裹擲筆峰遭薜茘纏羅漢院裏一年度三箇行者歸宗寺裏叅退喫茶上堂師子不食殘鵰快鷹不打死兔放出臨濟大龍抽却雲門一顧拈起拄杖曰雲行雨施三草二木師崇寧改元十月旦示疾望乃愈出道具散諸徒翼日中夜沐浴更衣趺坐眾請說法示偈及遺誡宗門大略言卒而逝火葬焰成五色白光上騰煙所至處皆舍利分骨塔於泐潭新豐</p>
</div></div></div></div>
</div><!-- end of div[@id='body'] -->
</body></html>