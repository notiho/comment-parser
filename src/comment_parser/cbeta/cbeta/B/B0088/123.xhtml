<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu4219' />
<div class='div-other'>
<p class='h2'>欽定古今圖書集成博物彙編神異典　第一百七十七卷目錄</p>
<ul class="">
<li>僧部列傳五十三
<ul class="">
<li>宋四
<ul class="">
<li>信南</li>

<li>崇福</li>

<li>繼忠</li>

<li>則全</li>

<li>顥暹</li>

<li>惟正</li>

<li>道隆</li>

<li>方會</li>

<li>可真</li>

<li>德章</li>

<li>可宣</li>

<li>圓鑒</li>

<li>義青</li>

<li>梵卿</li>

<li>重顯</li>

<li>師戒</li>

<li>太癅</li>

<li>義懷</li>

<li>紹銑</li>

<li>倚遇</li>

<li>谷泉</li>

<li>達觀</li>
</ul></li>
</ul></li>
</ul></div>
<p class='juan'>神異典第一百七十七卷</p>
<div class='div-other'><a id='mulu4220' />
<p class='h2'>僧部列傳五十三</p>
<div class='div-other'><a id='mulu4221' />
<p class='h3'>宋四</p>
<div class='div-other'><a id='mulu4222' />
<p class='h4'>信南</p><p>按溫州府志信南樂清人為開元白鶴二寺祖師景祐二年詣都上郊禮頌表乞藏經許之上表謝因進聖德詩賦及所業詩文乞略親鳳扆一望龍顏然後還山上賜對訪以鄉里曰臣所居乃王子晉吹簫之地張文君入竹之鄉上曰是溫之樂成僧也賜號文英大師仍賜大藏經并三朝御書以歸</p>
</div>
<div class='div-other'><a id='mulu4223' />
<p class='h4'>崇福</p><p>按處州府志崇福禪師縉雲人年二十一祝髮於聖壽寺不啖酒肉貌偉神充景佑二年大旱邑令同詣虯溪百丈潭請水忽有龍見爪去履一隻入波底歲再旱師復至潭所忽湧出舊履甘雨踵至鄉人敬信之如佛後入涅槃塑像於寺遇旱禱必應</p>
</div>
<div class='div-other'><a id='mulu4224' />
<p class='h4'>繼忠</p><p>按溫州府志繼忠字法臣永嘉丘氏父母祈嗣夢異僧授以子云此螺溪尊者寄汝養之八歲入開元得度即詣南湖依廣智傳天台教觀洞悟宗旨時令代講雪竇顯禪師見而歎曰四明之道為有傳矣永嘉士庶請居開元東閣遷妙果慧安退隱江心出主西湖法明學者驟集每歲正月上八於郡中授戒放生緇素常至數萬人行法華光明彌陀觀音三昧誦呪救疾神應莫測范文正命之禱雨即應時尊為戒師元豐五年集眾告別而逝著有扶宗集五十卷</p>
</div>
<div class='div-other'><a id='mulu4225' />
<p class='h4'>則全</p><p>按寧波府志則全字叔平姓施氏祝髮於邑之保國寺南湖競推十六大弟子則全首冠焉旁通書史尤善著述性直氣剛敢言人失人是以重之住三學三十年郡守郎簡尤禮之嘗謂人曰叔平才氣凜凜然若儒冠使職諫諍豈下漢汲黯唐魏徵我朝王无之耶慶曆五年夏別眾坐亡世號三學法師</p>
</div>
<div class='div-other'><a id='mulu4226' />
<p class='h4'>顥暹</p><p>按五燈會元蘇州堯峰顥暹禪師僧問學人乍入叢林乞師一接師曰去問承教有言是法平等無有高下如何是平等法師曰堯峰高寶華低曰恁麼則却成高下去也師曰情知尒恁麼會聞雷聲示眾曰還聞雷聲麼還知起處麼若知起處便知身命落處若也不知所以古人道不知天地者剛道有乾坤不如喫茶去問如何是道師曰夕死可矣問如何是金剛力士師曰這裏用不著問亡僧遷化向甚麼處去也師曰蒼天蒼天乃曰秪如末後僧問亡僧遷化向甚麼處去也山僧向他道蒼天蒼天且道意落在甚麼處莫是悲傷遷逝痛憶道人麼若乃恁麼評論實謂罔知去處要知去處麼更不用久立歇去上堂冬去春來樓閣門開若也入得不用徘徊諸上座還向這裏入得也未若也入得所以古人道是處是彌勒無門無善財若也入之未得自是諸上座狂走更不忉忉久立珍重</p>
</div>
<div class='div-other'><a id='mulu4227' />
<p class='h4'>惟正</p><p>按五燈會元杭州淨土院惟正禪師秀州華亭黃氏子幼從錢塘資聖院本如隷業且將較藝於有司如使禱觀音像以求陰相師謝曰豈忍獨私於己哉郡人朱紹安聞而嘉歎欲啟帑度之師慨然曰古之度人以清機密旨今反是去古遠矣吾墮三寶數當有其時已而遇祥符覃恩得諧素志獨擁毳袍且敝同列慢之師曰佛乎佛乎儀相云乎哉僧乎僧乎盛服云乎哉厥後有願輸奉歲時用度俾繼如之院務亦復謝曰聞托鉢乞食未聞安坐以享聞歷謁諸祖未聞廢學自任况我齒茂氣完正在筋力為禮非從事屋廬之秋也於是提策東引學三觀於天台復旋徑山咨單傳之旨於老宿惟素素董臨安功臣山淨土院師輔相之久而繼席焉然為人高簡律身精嚴名卿巨公多所推尊葉內翰清臣牧金陵迎師語道一日葉曰明日府有燕飲師固奉律能為我少留一日款清話否師諾之翼日遣使邀師留一偈而返曰昨日曾將今日期出門倚杖又思維為僧秪合居巖谷國士筵中甚不宜坐客皆仰其標致師識慮洗然不牽世累雅愛跨黃犢出入必持巾鉢悉挂角上市人爭觀之師自若也杭守蔣侍郎嘗與師為方外友每往謁至郡庭下犢談笑終日而去蔣有詩曰禪客尋常入舊都黃牛角上挂瓶盂有時帶雪穿雲去便好和雲書作圖師嘗作山中偈曰橋上山萬層橋下水千里唯有白鷺鷥見我常來此平生製作三十卷號錦溪集又工書筆法勝絕秦少游珍藏之冬不擁爐以荻花作毬納足其中客至共之夏秋好翫月盤膝大盆中浮池上自旋其盆吟笑達旦率以為常九峯韶禪師嘗客於院一夕將臥師邀之曰月色如此勞生擾擾對之者能幾人峰唯唯而已久之呼童子使熟炙峰方饑意作藥石頃乃橘皮湯一盃峰匿笑曰無乃太清乎有問曰師以禪師名乃不談禪何也師曰徒費言語吾懶寧假曲折但日夜煩萬象為敷演耳言語有間而此法無盡所謂造物無盡藏也皇祐元年孟夏八日語眾曰夫動以對靜未始有極吾一動歷年六十有四今靜矣然動靜本何有哉於是泊然而逝</p>
</div>
<div class='div-other'><a id='mulu4228' />
<p class='h4'>道隆</p><p>按五燈會元東京華嚴道隆禪師初叅石門徹和尚問曰古者道但得隨處安閒自然合他古轍雖有此語疑心未歇時如何門曰知有乃可隨處安閒如人在州縣住或聞或見千奇百怪他總將作尋常不知有而安閒如人在村落住有少聲色則驚怪傳說師於言下有省門盡授其洞上厥旨後為廣慧嗣一日福嚴承和尚問曰禪師親見石門如何卻嗣廣慧師曰我見廣慧渠欲剃髮使我擎凳子來慧曰道者我有凳子詩聽取乃曰放下便平穩我時便肯伊因敘在石門處所得廣慧曰石門所示如百味珍羞秪是飽人不得師至和初游京客景德寺日縱觀都市歸常三鼓一夕不得入臥於門之下仁宗皇帝夢至寺門見龍蟠地驚覺中夜遣中使視之覩師熟睡鼻鼾撼之驚矍問名歸奏帝聞名道隆乃喜曰吉徵也明日召至便殿問宗旨師奏對詳允帝大悅後以偈句相酬唱絡繹於道或入對留宿禁中禮遇特厚賜號應制明悟禪師皇祐間詔大覺璉禪師於化成殿演法召師問話機鋒迅捷帝大悅侍衛皆山呼師即奏疏舉璉自代禁林待問秘殿譚禪乞歸廬山帝覽表不允有旨於曹門外建精舍延師賜號華嚴禪院開堂僧問如何是道師曰高高低低曰如何是道中人師曰脚瘦草鞋寬師年八十餘示寂於盛暑安坐七日手足柔和全身塔於寺之東</p>
</div>
<div class='div-other'><a id='mulu4229' />
<p class='h4'>方會</p><p>按五燈會元袁州楊歧方會禪師郡之宜春冷氏子少警敏及冠不事筆硯繫名征商課最坐不職乃宵遯入瑞州九峰恍若舊遊眷不忍去遂落髮每閱經心融神會能折節叩參老宿慈明自南源徙道吾石霜師皆佐之總院事依之雖久然未有省發每咨叅明曰庫司事繁且去他日又問明曰監寺異時兒孫徧天下在何用忙為一日明適出雨忽作師偵之小徑既見遂搊住曰這老漢今日須與我說不說打伱去明曰監寺知是般事便休語未卒師大悟即拜於泥途問曰狹路相逢時如何明曰伱且躲避我要去那裏去師歸來日具威儀詣方丈禮謝明呵曰未在自是明每山行師輙瞰其出雖晚必擊鼓集眾明遽還怒曰小叢林暮而陞座何從得此規繩師曰汾陽晚叅也何謂非規繩乎一日明上堂師出問幽鳥語喃喃辭雲入亂峰時如何明曰我行荒草裏汝又入深村師曰官不容鍼更借一問明便喝師曰好喝明又喝師亦喝明連喝兩喝師禮拜明曰此事是箇人方能擔荷師拂袖便行明移興化師辭歸九峰後道俗迎居楊歧次遷雲蓋受請日拈法衣示眾曰會麼若也不會今日無端走入水牯牛隊裏去也還知麼筠陽九岫萍實楊歧遂陞座時有僧出師曰漁翁未擲釣躍鱗衝浪來僧便喝師曰不信道僧拊掌歸眾師曰消得龍王多少風問師唱誰家曲宗風嗣阿誰師曰有馬騎馬無馬步行曰少年長老足有機籌師曰念汝年老放汝三十棒問如何是佛師曰三脚驢子弄蹄行曰莫祗這便是麼師曰湖南長老乃曰更有問話者麼試出來相見楊歧今日性命在汝諸人手裏一任橫拖倒拽為甚麼如此大丈夫兒須是當眾決擇莫背地裏似水底按葫蘆相似當眾引驗莫便面赤有麼有麼出來決擇看如無楊歧今日失利師便下座九峰勤和尚把住云今日喜得箇同參師曰作麼生是同參底事勤曰九峰牽犂楊歧拽耙師曰正恁麼時楊歧在前九峰在前勤擬議師拓開曰將謂同參元來不是僧問人法俱遣未是衲僧極則佛祖雙兦猶是學人疑處未審和尚如何為人師曰伱秪要勘破新長老曰恁麼則旋斫生柴帶葉燒師曰七九六十三問古人面壁意旨如何師曰西天人不會唐言上堂霧鎖長空風生大野百草樹木作大師子吼演說摩訶大般若三世諸佛在伱諸人脚跟下轉大法輪若也會得功不浪施若也不會莫道楊歧山勢險前頭更有最高峰上堂舉古人一輪公案布施大眾良久曰口秪堪喫飯上堂踏著秤錘硬似鐵瘂子得夢向誰說須彌頂上浪滔天大洋海裏遭火爇參上堂楊歧一要千聖同妙布施大眾拍禪牀一下云果然失照參上堂楊歧一句急著眼覻長連牀下拈匙把筯上堂拈拄杖云一即一切一切即一畫一畫云山河大地天下老和尚百雜碎作麼生是諸人鼻孔良久云劍為不平離寶匣藥因救病出金瓶喝一喝卓一下上堂楊歧無旨的種田博飯喫說夢老瞿曇何處覓蹤跡喝一喝拍禪牀一下上堂薄福住楊歧年來氣力衰寒風凋敗葉猶喜故人歸囉囉哩拈上死柴頭且向無煙火上堂楊歧乍住屋壁疎滿牀盡布雪真珠縮却項暗嗟吁良久曰翻憶古人樹下居上堂雲蓋是事不如說禪似吞栗蒲若向此處會得佛法天地懸殊上堂擲下拄杖曰釋迦老子著跌偷笑雲蓋亂說雖然世界坦平也是將勤補拙上堂釋迦老子初生時周行七步目顧四方一手指天一手指地今時衲僧盡皆打模畫樣便道天上天下唯我獨尊雲蓋不惜性命亦為諸人打箇樣子遂曰陽氣發時無硬地示眾一切智通無障礙拈起拄杖曰拄杖子向汝諸人面前逞神通去也擲下曰直得乾坤震裂山嶽搖動會麼不見道一切智智清淨拍禪牀曰三十年後明眼人前莫道楊歧龍頭蛇尾僧問撥雲見日時如何師曰東方來者東方坐問天得一以清地得一以寧衲僧得一堪作甚麼師曰鉢盂口向天慈明忌辰設齋眾纔集師於真前以兩手捏拳安頭上以坐具畫一畫打一圓相便燒香退身三步作女人拜首座曰休捏怪師曰首座作麼生座曰和尚休捏怪師曰兔子喫牛嬭第二座近前打一圓相便燒香亦退身三步作女人拜師近前作聽勢座擬議師打一掌曰這漆桶也亂做龍興孜和尚遷化僧至下遺書師問世尊入滅槨示雙趺和尚歸真有何相示僧無語師搥胷曰蒼天蒼天室中問僧栗棘蓬伱作麼生吞金剛圈伱作麼生透一日三人新到師問三人同行必有一智提起坐具曰參頭上座喚這箇作甚麼曰坐具師曰真箇那曰是師復曰喚作甚麼曰坐具師顧視左右曰參頭却具眼問第二人欲行千里一步為初如何是最初一步曰到和尚這裏爭敢出手師以手畫一畫僧曰了師展兩手僧擬議師曰了問第三人近離甚處曰南源師曰楊歧今日被上座勘破且坐喫茶問僧敗葉堆雲朝離何處曰觀音師曰觀音脚跟下一句作麼生道曰適來相見了師曰相見底事作麼生僧無對師曰第二上座代參頭道看亦無對師曰彼此相鈍置示眾云春風如刀春雨如膏律令正行萬物情動伱道脚踏實地一句作麼生道出來向東湧西沒處道看直饒道得也是梁山頌子示眾云身心清淨諸境清淨諸境清淨身心清淨還知楊歧老人落處麼河裏失錢河裏摝示眾云景色乍晴物情舒泰舉步也千身彌勒動用也隨處釋迦文殊普賢總在這裏眾中有不受人謾底便道楊歧和麩糶麪然雖如是布袋裏盛錐子示眾云雪雪處處光輝明皎潔黃河凍鎖絕纖流赫日光中須迸裂須迸裂那吒頂上喫蒺藜金剛脚下流出血皇祐改元示寂塔於雲蓋</p>
</div>
<div class='div-other'><a id='mulu4230' />
<p class='h4'>可真</p><p>按五燈會元洪州翠巖可真禪師福州人也嘗叅慈明因之金鑾同善侍者坐夏善乃慈明高弟道吾真楊歧會皆推伏之師自負親見慈明天下無可意者善與語知其未徹笑之一日山行舉論鋒發善拈一片瓦礫置磐石上曰若向這裏下得一轉語許伱親見慈明師左右視擬對之善叱曰竚思停機情識未透何曾夢見師自愧悚即還石霜慈明見來叱曰本色行脚人必知時節有甚急事夏未了早已至此師泣曰被善兄毒心終礙塞人故來見和尚明遽問如何是佛法大意師曰無雲生嶺上有月落波心明瞋目喝曰頭白齒豁猶作這箇見解如何脫離生死師悚然求指示明曰汝問我師理前語問之明震聲曰無雲生嶺上有月落波心師於言下大悟師爽氣逸出機辯迅捷叢林憚之住翠巖日僧問如何是佛師曰同坑無異土問如何是祖師西來意師曰深耕淺種問如何是學人轉身處師曰一堵牆百堵調曰如何是學人著力處師曰千日斫柴一日燒曰如何是學人親切處師曰渾家送上渡頭船問利人一句請師垂示師曰三脚蝦蟆飛上天曰前村深雪裏昨夜一枝開師曰饑逢王膳不能餐問如何是道師曰出門便見曰如何是道中人師曰擔枷過狀上堂先德道此事如爆龜文爆即成兆不爆成鈍爆與不爆直下便揑上藍即不然無固無必虛空走馬旱地行船南山起雲北山下雨遂拈拄杖曰拄杖子變作天大將軍巡歷四天下有守節不守節有戒行無戒行一時奏與天帝釋乃喝一喝曰丈夫自有衝天志莫向如來行處行卓一下上堂舉龍牙頌曰學道如鑽火逢烟未可休直待金星現歸家始到頭神鼎曰學道如鑽火逢煙即便休莫待金星現燒脚又燒頭師曰若論頓也龍牙正在半途若論漸也神鼎猶少悟在於此復且如何諸仁者今年多落葉幾處掃歸家上堂臨陣抗敵不懼生死者將軍之勇也入山不懼虎兕者獵人之勇也入水不懼蛟龍者漁人之勇也作麼生是衲僧之勇拈拄杖曰這箇是拄杖子拈得把得動得三千大千世界一時搖動若拈不得把不得動不得文殊自文殊解脫自解脫叅上堂舉僧問巴陵如何是道陵曰明眼人落井又問寶應如何是道應曰五鳳樓前又問首山如何是道山曰脚下深三尺此三轉語一句壁立千仞一句陸地行舟一句賓主交叅諸人莫有揀得者麼出來道看如無且行羅漢慈破結賊故行菩提慈安眾生故行如來慈得如相故問如何是佛法大意師曰五通賢聖曰學人不會師曰舌至梵天師將入滅示寂甚勞苦席[葶-丁+呆]於地轉側不少休喆侍者垂泣曰平生訶佛罵祖今何為乃爾師熟視訶曰汝亦作此見解邪即起趺坐呼侍者燒香煙起遂示寂</p>
</div>
<div class='div-other'><a id='mulu4231' />
<p class='h4'>德章</p><p>按五燈會元靈隱德章禪師初住大相國寺西經藏院慶曆八年九月一日仁宗皇帝詔師於延春閣下齋宣普照大師問如何是當機一句師曰一言迥出青霄外萬仞峰前嶮處行曰作麼生是嶮處行師便喝曰皇帝面前何得如此師曰也不得放過明年又宣入內齋復宣普照問如何是奪人不奪境師曰雷驚細草萌芽發高山進步莫遲遲曰如何是奪境不奪人師曰戴角披毛異來往任縱橫曰如何是人境兩俱奪師曰出門天外迥流光影不真曰如何是人境俱不奪師曰寒林無宿客大海聽龍吟後再宣入化成殿齋宣守賢問齋筵大啟如何報答聖君師曰空中求鳥跡曰意旨如何師曰水內覓魚蹤師進心珠歌曰心如意心如意任運隨緣不相離但知莫向外邊求外邊求終不是枉用工夫隱真理識心珠光耀日秘藏深密無形質拈來掌內眾人驚二乘精進爭能測碧眼胡須指出臨機妙用何曾失尋常切忌與人看大地山河動岌岌師皇祐二年乞歸山林養老御批杭州靈隱寺住持賜號明覺</p>
</div>
<div class='div-other'><a id='mulu4232' />
<p class='h4'>可宣</p><p>按五燈會元江州歸宗可宣禪師漢州人也壯為僧即出峽依琅琊一語忽投羣疑頓息琅琊可之未幾令分座淨空居士郭功甫過門問道與厚及師領歸宗時功甫任南昌尉俄郡守恚師不為禮捃甚遂作書寄功甫曰某世緣尚有六年奈州主抑逼當棄餘喘托生公家願無見阻功甫閱書驚喜且頷之中夜其妻夢間見師入其寢失聲曰此不是和尚來處功甫撼而問之妻詳以告呼燈取書示之相笑不<span class='corr'>已</span>遂孕及生乃名宣老期年記問如昔至三歲白雲端禪師抵其家始見之曰吾姪來也雲曰與和尚相別幾年宣倒指曰四年矣<span class='note-inline'>(蓋與相別一年方死)</span>雲曰甚處相別曰白蓮莊上雲曰以何為驗曰爹爹媽媽明日請和尚齋忽聞推車聲雲問門外是甚麼聲宣以手作推車勢雲曰過後如何曰平地兩條溝果六周無疾而逝</p>
</div>
<div class='div-other'><a id='mulu4233' />
<p class='h4'>圓鑒</p><p>按五燈會元舒州浮山法遠圓鑒禪師鄭州人也投三交嵩和尚出家幼為沙彌見僧入室請問趙州庭柏因緣嵩詰其僧師傍有省進具後謁汾陽葉縣皆蒙印可嘗與達觀穎薛大頭七八輩遊蜀幾遭橫逆師以智脫之眾以師曉吏事故號遠錄公開堂拈香曰汝海枯木上生花別迎春色僧問師唱誰家曲宗風嗣阿誰師曰八十翁翁輥繡毬曰恁麼則一句迴然開祖胄三元戈甲振叢林師曰李陵元是漢朝臣問如何是佛師曰大者如兄小者如弟問如何是祖師西來意師曰平地起骨堆問祖師門下壁立千仞正令當行十方坐斷和尚將何表示師曰寒貓不捉鼠曰莫便是為人處也無師曰波斯不繫腰問新歲已臨舊歲何往師曰目前無異怪不用貼鍾馗曰畢竟如何師曰將謂目前無僧以手畫曰爭奈這箇何師便打師與王質待制論道畫一圓相問曰一不得匹馬單鎗二不得衣錦還鄉鵲不得喜鴉不得殃速道速道王罔措師曰勘破了也上堂更莫論古話今秪據目前事與你諸人定奪區分僧便問如何是目前事師曰鼻孔曰如何是向上事師曰眼睛歐陽文忠公聞師奇逸日造其室未有以異之與客碁師坐其傍文忠遽收局請因碁說法師即令撾鼓陞座曰若論此事如兩家著碁相似何謂也敵手知音當機不讓若是綴五饒三又通一路始得有一般底秪解閉門作活不會奪角衝關硬節與虎口齊彰局破後徒勞綽斡所以道肥邊易得瘦肚難求思行則往往失粘心麤而時時頭撞休誇國手謾說神仙贏局輪籌即不問且道黑白未分時一著落在甚麼處良久曰從來十九路迷悟幾多人文忠嘉歎從容謂同僚曰修初疑禪語為虛誕今日見此老機緣所得所造非悟明於心地安能有此妙旨哉上堂天得一以清地得一以寧君王得一以治天下衲僧得一禍患臨身擊禪牀下座上堂諸佛出世建立化門不離三身智眼亦如摩醯首羅三目何故一隻水泄不通緇素難辯一隻大地全開十方通暢一隻高低一顧萬類齊瞻雖然若是本分衲僧陌路相逢別具通天正眼始得所以道三世諸佛不知有狸奴白牯却知有且道狸奴白牯知有箇甚麼事要會麼深秋簾幙千家雨落日樓臺一笛風師暮年休於會聖巖敘佛祖奧義作九帶曰佛正法眼帶佛法藏帶理貫帶事貫帶理事縱橫帶屈曲垂帶妙叶兼帶金針雙鎖帶平懷常實帶學者既<span class='corr'>已</span>傳誦師曰若㨿圓極法門本具十數今此九帶已為諸人說了更有一帶還見得麼若也見得親切分明却請出來對眾說看說得分明許汝通前九帶圓明道眼若見不親切說不相應唯依吾語而為<span class='corr'>己</span>解則名謗法諸人到此如何眾無語師叱之而去</p>
</div>
<div class='div-other'><a id='mulu4234' />
<p class='h4'>義青</p><p>按五燈會元舒州投子義青禪師青社李氏子七齡穎異往妙相寺出家試經得度習百法論未幾歎曰三祇塗遠自困何益乃入洛聽華嚴義若貫珠嘗讀諸林菩薩偈至即心自性猛省曰法離文字寧可講乎即棄游宗席時圓鑑禪師居會聖巖一夕夢畜青色鷹為吉徵屆旦師來鑑禮延之令看外道問佛不問有言不問無言因緣經三載一日問曰汝記得話話頭麼試舉看師擬對鑑掩其口師了然開悟遂禮拜鑑曰汝妙悟元機邪師曰設有也須吐却時資侍者在旁曰青華嚴今日如病得汗師回顧曰合取狗口若更忉忉我即便嘔自此復經三年鑑時出洞下宗旨示之悉皆妙契付以大陽頂相皮履直裰囑曰代吾續其宗風無久滯此善宜護持遂書偈送曰須彌立太虛日月輔而轉羣峰漸倚他白雲方改變少林風起叢曹溪洞簾卷金鳳宿龍巢宸苔豈車碾令依圓通秀禪師師至彼無所叅問唯嗜睡而已執事白通曰堂中有僧日睡當行規法通曰是誰曰青上座通曰未可待與按過通即曳杖入堂見師正睡乃擊牀呵曰我這裏無閑飯與上座喫了打眠師曰和尚教某何為通曰何不叅禪去師曰美食不中飽人喫通曰爭奈大有人不肯上座師曰待肯堪作甚麼通曰上座曾見甚麼人來師曰浮山通曰怪得恁麼頑賴遂握手相笑歸方丈由是道聲藉甚初住白雲次遷投子師示寂日書偈曰兩處住持無可助道珍重諸人不須尋討投筆奄息闍維多靈異獲舍利五色同靈骨塔於寺北三峰庵</p>
</div>
<div class='div-other'><a id='mulu4235' />
<p class='h4'>梵卿</p><p>按紹興府志梵卿早入台之東掖山謁法真大師聽天台教一日論經王義法真嘆曰子得元妙於性相之外更之謁長蘆秀禪師未契即往投子山謁青禪師居三年青示寂遂往東林謁照覺總禪師從容問答心凝神釋游鍾山居第一座晚乃住上虞之象田象田久廢至卿乃復興</p>
</div>
<div class='div-other'><a id='mulu4236' />
<p class='h4'>重顯</p><p>按五燈會元明州雪竇重顯禪師遂寧府李氏子依普安院仁銑上人出家受具之後橫經講席究理窮元詰問鋒馳機辯無敵咸知法器僉指南遊首造智門即伸問曰不起一念云何有過門召師近前師纔近前門以拂子驀口打師擬開口門又打師豁然開悟出住翠峰後遷雪竇開堂日於法座前顧視大眾曰若論本分相見不必高陞法座遂以手畫一畫曰諸人隨山僧手看無量諸佛國土一時現前各各子細觀瞻其或涯際未知不免拖泥帶水便陞座上首白椎罷有僧方出師約住曰如來正法眼藏委在今日放行則瓦礫生光把住則真金失色權柄在手殺活臨時其有作者共相證據僧出問遠離翠峰祖席已臨雪竇道塲未審是一是二師曰馬無千里謾追風曰恁麼則雲散家家月師曰龍頭蛇尾漢問德山臨濟棒喝已彰和尚如何為人師曰放過一著僧擬議師便喝僧曰未審秖恁麼別有在師曰射虎不真徒勞沒羽問吹大法螺擊大法鼓朝宰臨筵如何即是師曰清風來未休曰恁麼則得遇於師也師曰一言<span class='corr'>已</span>出駟馬難追僧禮拜師曰放過一著乃普觀大眾曰人天普集合發明箇甚麼事焉可互分賓主馳騁問答便當宗乘去廣大門風威德自在輝騰今古把定乾坤千聖秖言自知五乘莫能建立所以聲前悟旨猶迷顧鑒之端言下知宗尚昧識情之表諸人要知真實相為麼但以上無攀仰下絕己躬自然常光現前箇箇壁立千仞還辯明得也無未辯辯取未明明取既辯明得能截生死流同㨿佛祖位妙圓超悟正在此時堪報不報之恩以助無為之化問如何是佛法大意師曰祥雲五色曰學人不會師曰頭上漫漫問達磨未來時如何師曰猿啼古木曰來後如何師曰鶴唳青霄曰即今事作麼生師曰一不成二不是問和尚未見智門時如何師曰爾鼻孔在我手裏曰見後如何師曰穿過髑髏有僧出禮拜起曰請師答話師便棒僧曰豈無方便師曰罪不重科復有一僧出禮拜起曰請師答話師曰兩重公案曰請師不答話師亦棒問古人道北斗裏藏身意旨如何師曰千聞不如一見曰此話大行師曰老鼠銜鐵問古人道皎皎地絕一絲頭秖如山河大地又且如何師曰面赤不如語直曰學人未曉師曰徧問諸方問如何是學人自己師曰乘槎斫額曰莫秖這便是師曰浪死虛生問如何是緣生義師曰金剛鑄鐵券曰學人不會師曰閙市裏牌曰恁麼則行到水窮處坐看雲起時師曰列下問四十九年說不盡底請師說師曰爭之不足曰謝師答話師曰鐵棒自看問如何是把定乾坤眼師曰拈却鼻孔曰學人不會師曰一喜一悲僧擬議師曰苦問如何是脫珍御服著敝垢衣師曰垂手不垂手曰乞師方便師曰左眼挑筋右眼抉肉問龍門爭進舉那箇是登科師曰重遭點額曰學人不會師曰退水藏鱗問寂寂忘言誰是得者師曰卸帽穿雲去曰如何領會師曰披蓑帶雨歸曰三十年後此話大行師曰一塲酸澀問坐斷毗盧底人師還接否師曰殷勤送別瀟湘岸曰恁麼則學人罪過也師曰天寬地窄太愁人僧禮拜師曰苦屈之詞不妨難吐問生死到來如何回避師曰定花板上曰莫便是他安身立命處也無師曰符到奉行上堂僧問如何是吹毛劍師曰苦曰還許學人用也無師噓一噓乃曰大眾前共相酬唱也須是箇漢始得若也未有奔流度刃底眼不勞拈出所以道如大火聚近著即燎却面門亦如按大阿寶劍衝前即喪身失命乃曰大阿橫按祖堂寒千里應須息萬端莫待冷光輕閃爍復云看看便下座上堂僧問如何是維摩一[泳-永+(瓜-、)]師曰寒山訪拾得曰恁麼則入不二之門師噓一噓復曰維摩大士去何從千古令人望莫窮不二法門休更問夜來明月上孤峰上堂春山疊亂青春水漾虛碧寥寥天地間獨立望何極便下座却顧謂侍者曰適來有人看方丈麼侍者曰有師曰作賊人心虛上堂十方無壁落四面亦無門古人向甚麼處見客或若道得接手句許伱天上天下上堂田地穩密底佛祖不敢近為甚麼擡脚不起神通游戲底鬼神不能測為甚麼下脚不得直饒十字縱橫朝打三千暮打八百上堂大眾這一片田地分付來多時也爾諸人四至界畔猶未識在若要中心樹子我也不惜問如何是諸佛本源師曰千峰寒色曰未委向上更有也無師曰雨滴巖花上堂僧問雪覆蘆花如何師曰點曰恁麼則為祥為瑞去也師曰兩重公案乃曰雪覆蘆花欲暮天謝家人不在漁船白牛放却無尋處空把山童贈鐵鞭師一日遊山四顧周覽謂侍者曰何日復來於此侍者哀乞遺偈師曰平生唯患語之多矣翼日出杖履衣盂散及徒眾乃曰七月七日復相見耳至期盥沐攝衣北首而逝塔全身於寺之西塢賜明覺大師</p>
</div>
<div class='div-other'><a id='mulu4237' />
<p class='h4'>師戒</p><p>按五燈會元蘄州五祖師戒禪師僧問如何是佛師曰鼻孔長三尺曰學人不會師曰真不掩偽曲不藏直問如何是道師曰點曰點後如何師曰荊三汴四問寶劍未出匣時如何師曰看曰出匣後如何師曰收問如何是隨色摩尼珠師曰隨曰隨後如何師曰一箇婆婆兩箇瘦問得船便渡時如何師曰棹在誰人手僧擬議師曰雲有出山勢水無投澗聲上堂佛病祖病一時與諸禪德拈向三門外諸禪師還拈得山聲病也無若拈得山僧病不妨見得佛病祖病珍重問如何是祖師西來意師曰擔不起曰為甚麼擔不起師曰祖師西來意問牛頭未見四祖時如何師曰高問低對曰見後如何師曰風蕭蕭雨颯颯上堂僧問名喧宇宙知師久雪嶺家風略借看師曰未在更道僧展兩手師便打僧禮拜師[監-皿+立]起拄杖曰大眾會麼言不再舉令不重行便下座問僧近離甚處曰東京師曰還見天子也無曰常年一度出金明池師曰有禮可恕無禮難容出去智門問曰暑往寒來即不問林下相逢事若何師曰五鳳樓前聽玉漏門曰爭奈主山高案山低師曰須彌頂上擊金鐘</p>
</div>
<div class='div-other'><a id='mulu4238' />
<p class='h4'>太癅</p><p>按指月錄太癅蜀僧居眾嘗歎佛法混濫異見蜂起乃曰我叅禪若得真正知見當不惜口業遂發願禮馬祖塔長年不輟忽一日塔放白光感而有悟後徧至叢林勘驗老宿過雪竇山前云這老漢口裏水漉漉地雪竇聞其語意似不平及太見雪竇竇云伱不肯老僧那太云老漢果然口裏水漉漉地遂摵一坐具便出直歲不甘中路令人毆打損太一足太云此是雪竇老漢使之他日須折一足償我後果如其言太後至都下放意市肆中有官人請居家供養太屢告辭官人確留愈加敬禮每使侍妾饋食一日見官人至故挑其妾官人以此改禮遂得辭去不數日閙市中端坐而化</p>
</div>
<div class='div-other'><a id='mulu4239' />
<p class='h4'>義懷</p><p>按五燈會元越州天衣義懷禪師永嘉樂清陳氏子也世以漁為業母夢星隕於屋乃孕及產尤多吉祥兒時坐船尾父得魚付師貫之師不忍乃私投江中父怒笞之師恬然如故長遊京師依景德寺為行童天聖中試經得度謁金鑾善葉縣省皆蒙印可遂由洛抵龍門復至都下欲繼宗風意有未決忽遇言法華拊師背曰雲門臨濟去及至姑蘇禮明覺於翠峰覺問汝名甚麼曰義懷覺曰何不名懷義曰當時致得覺曰誰為汝立名曰受戒來十年矣覺曰汝行脚費却多少草鞋曰和尚莫瞞人好覺曰我也沒量罪過伱也沒量罪過伱作麼生師無語覺打曰脫空謾語漢出去入室次覺曰恁麼也不得不恁麼也不得恁麼不恁麼總不得師擬議覺又打出如是者數四尋為水頭因汲水折擔忽悟作投機偈曰一二三四五六七萬仞峰頭獨足立驪龍頷下奪明珠一言勘破維摩詰覺聞拊几稱善後七坐道塲化行海內嗣法者甚眾住後僧問如何是佛師曰布髮掩泥橫身臥地曰意旨如何師曰任是波旬也皺眉曰恁麼則謝師指示師曰西天此土問學人上來請師說法師曰林間鳥噪水底魚行上堂須彌頂上不扣金鐘畢鉢巖中無人聚會山僧倒騎佛殿諸人反著草鞋朝遊檀特暮到羅浮拄杖針筒自家收取上堂衲僧橫說[監-皿+立]說未知有頂門上眼時有僧問如何是頂門上眼師曰衣穿瘦骨露屋破看星眠晚年以疾居池陽杉山庵門弟子智才住臨平之佛日迎歸侍奉才如蘇城未還師速其歸及踵門師告之曰時至吾行矣才曰師有何語示徒乃說偈曰紅日照扶桑寒雲封華嶽三更過鐵圍拶折驪龍角才問卯塔已成如何是畢竟事師舉拳示之遂就寢推枕而寂塔全身寺東之原崇寧中諡振宗禪師</p>
</div>
<div class='div-other'><a id='mulu4240' />
<p class='h4'>紹銑</p><p>按五燈會元潭州興化紹銑禪師上堂拈拄杖曰一大藏教是拭不淨故紙超佛越祖之談是誑諕閭閻漢若論衲僧門下一點也用不得作麼生是衲僧門下事良久曰多虛不如少實擊香臺下座</p>
<p>按指月錄紹銑禪師當南公盛化時荊湖衲子奔趨江南恆百里無托宿多為盜刧師半五十為館請僧主之以接納俾得宿食而去諸方高其風比化去闍維收舍利兩目睛不壞腸二亦不壞益以油火焚之如鐵帶屈折色鮮明因併塔焉</p>
</div>
<div class='div-other'><a id='mulu4241' />
<p class='h4'>倚遇</p><p>按五燈會元洪州法昌倚遇禪師漳州林氏子幼棄家依郡之崇福得度有大志自受具游方名著叢席浮山遠和尚嘗指謂人曰此後學行脚樣子也叅北禪禪問近離甚處師曰福巖禪曰思大鼻孔長多少師曰與和尚當時見底一般禪曰汝道我見時長多少師曰和尚大似不曾到福巖禪曰學語之流又問來時馬大師安樂否師曰安樂禪曰向汝道甚麼師曰教和尚莫亂綂禪曰念汝新到不能打得伱師曰某甲亦放和尚過茶罷禪問鄉里甚麼師曰漳州禪曰三平在彼作甚麼師曰說禪說道禪曰年多少師曰與露柱齊年禪曰有露柱且從無露柱年多少師曰無露柱一年也不少禪曰夜半放烏鷄師留北禪最久於是師資敲唱妙出一時晚至西山睠雙嶺深邃棲息三年始應法昌之請師在雙嶺受請與英勝二首座相別曰三年聚首無事不知檢點將來不無滲漏以拄杖畫一畫曰這箇即且止宗門事作麼生曰須彌安鼻孔師曰恁麼則臨崕看滸眼特地一塲愁英曰深沙努眼睛師曰爭奈聖凡無二路方便有多門英曰鐵蛇鑽不入師曰這般漢有甚共語處英曰自緣根力淺莫怨太陽春却畫一畫曰宗門事且止這箇事作麼生師便掌英曰這漳州子莫無去就師曰伱這般見解不打更待何時又打英曰也是老僧招得上堂祖師西來特唱此事秪要時人知有如貧子衣珠不從人得三世諸佛秪是弄珠底人十地菩薩秖是求珠底人汝等正是竛竮乞丐懷寶迷邦靈利漢纔聞舉著睫上眉毛便知落處若更踏步向前不如策杖歸山去長嘯一聲煙霧深示眾我要一箇不會禪底作國師上堂汝若退身千尺我便當處生芽汝若覿面相呈我便藏身露影汝若春池拾礫我便撒下明珠直得水灑不著風吹不入如箇無孔鐵鎚相似且道法昌還有為人處也無良久曰利刀割肉瘡猶合惡語傷人恨不銷上堂春山青春水綠一覺南柯夢初足攜笻縱步出松門是處桃英香馥郁因思昔日靈雲老三十年來無處討如今競愛摘楊花紅香滿地無人掃上堂拈起拄杖曰我若拈起伱便喚作先照後用我若放下伱便喚作先用後照我若擲下伱便喚作照用同時忽然不拈不放伱向甚麼處卜度直饒會得倜儻分明若遇臨濟德山便須腦門著地且道伊有甚麼長處良久曰曾經大海休誇水除却須彌不是山上堂夜半烏鷄誰捉去石女無端遭指注空王令下急搜求唯心便作軍中主雲門長驅溈山隊伍列五位鎗旗布三元戈弩藥山持刀青原荷斧石鞏彎弓禾山打鼓陣排雪嶺長蛇兵屯黃檗飛虎木馬帶毛烹泥牛和角煑賞三軍犒師旅打葛藤分露布截海颺塵橫山簸土擊元關除後路多少平人受辛苦無邊剎海競紛紛三界聖凡無覓處無覓處還知否昨夜雲收天宇寬依然帶月啼高樹上堂閑來秖麼坐拍手誰賡和回頭忽見簸箕星水墨觀音解推磨拍手一下曰還會麼八十翁翁雖皓首看看不見老人容上堂法昌今日開爐行脚僧無一箇唯有十八高人緘口圍爐打坐不是規矩嚴難免見諸人話墮直饒口似秤鎚未免燈籠勘破不知道絕功勳妄自修因證果喝曰但能一念回光定脫三乘羈鎖黃龍南禪師至上堂挐雲攫浪數如麻點著銅眼睛便花除却黃龍頭角外自餘渾是赤斑蛇法昌小剎路遠山遙景物蕭疎游人罕到敢請黃龍禪師曲賜光臨不惟泉石生輝亦乃人天欣悅然雲行雨施自古自今其奈爐韛之所鈍鐵<span class='corr'>尤</span>多良醫之門病者愈甚瘥病須求良藥銷頑必藉金錘法昌這裏有幾箇垛根阿師病者病在膏<span class='corr'>肓</span>頑者頑入骨髓若非黃龍老漢到來總是虛生浪死拈拄杖曰要會麼打麪還他州土麥唱歌須是帝鄉人僧問古鏡未磨時如何師曰却須磨取曰未審如何下手師曰鏡在甚麼處僧遂作一圓相師便打曰這漆桶碌甎也不識師與感首座歲夜喫湯次座曰昔日北禪分歲曾烹露地白牛和尚今夜分歲有何施設師曰臘雪連山白春風透戶寒座曰大眾喫箇甚麼師曰莫嫌冷淡無滋味一飽能消萬刧飢座曰未審是甚麼人置辦師曰無慚愧漢來處也不知英勝二首座到山相訪英曰和尚尋常愛檢點諸方今日因甚麼却來古廟裏作活計師曰打草秖要蛇驚師曰莫糊塗人好師曰伱又刺頭入膠盆作甚麼英曰古人道我見兩箇泥牛鬬入海所以住此山未審和尚見箇甚麼師曰伱他時異日有把茆蓋頭人或問伱作麼生秖對英曰山頭不如嶺尾師曰伱且道還當得住山事也無英曰使钁不及拖犂師曰還曾夢見古人麼英曰和尚作麼生師展兩手英曰蝦跳不出斗師曰休將三寸燭擬比太陽輝英曰爭奈公案見在師曰亂統禪和如麻似栗龍圖徐公禧布衣時與師往來為法喜之游師將化前一日作偈遺之曰今年七十七出行須擇日昨夜問龜哥報道明朝吉徐覽偈聳然邀靈源清禪師同往師方坐寢室以院務誡知事曰吾住此山二十三年護惜常住每自蒞之今行矣汝輩著精彩言畢舉拄杖曰且道這箇分付阿誰徐與靈源皆屏息遂擲杖投牀枕臂而化</p>
</div>
<div class='div-other'><a id='mulu4242' />
<p class='h4'>谷泉</p><p>按五燈會元南嶽芭蕉庵大道谷泉禪師泉州人也受法汾陽放蕩湖湘後省同叅慈明禪師明問白雲橫谷口道人何處來師左右顧視曰夜來何處火燒出古人墳明曰未在更道師作虎聲明以坐具便[打-丁+戒]師接住推明置禪牀上明却作虎聲師大笑曰我見七十餘員善知識今日始遇作家師因倚遇上座來叅問庵主在麼師曰誰曰行脚僧師曰作甚麼曰禮拜庵主師曰恰值庵主不在曰伱聻師曰向道不在說甚麼伱我拽杖趂出遇次日再來師又趂出遇一日又來問庵主在麼師曰誰曰行脚僧揭簾便入師攔胷搊住曰我這裏狼虎縱橫尿牀鬼子三回兩度來討甚麼曰人言庵主親見汾陽來師解衣抖擻曰伱道我見汾陽有多少奇特曰如何是庵中主師曰入門須辨取曰莫秪這便是麼師曰賺却幾多人曰前言何在師曰聽事不真喚鐘作甕曰萬法泯時全體現君臣合處正中邪去也師曰驢漢不會便休亂統作麼曰未審客來將何祗待師曰雲門餬餅趙州茶曰恁麼則謝師供養去也師叱曰我這裏火種也未有早言謝供養師因大雪作偈曰今朝甚好雪紛紛如秋月文殊不出頭普賢呈醜拙慈明遷住福嚴師又往省之少留而還作偈寄之曰相別而今又半年不知誰共對談禪一般秀色湘山裏汝自匡徒我自眠明覽笑而已</p>
</div>
<div class='div-other'><a id='mulu4243' />
<p class='h4'>達觀</p><p>按五燈會元潤州金山曇穎達觀禪師首謁大陽元禪師遂問洞山特設偏正君臣意明何事陽曰父母未生時事師曰如何體會陽曰夜半正明天曉不露師惘然遂謁谷隱舉前話隱曰大陽不道不是秖是口門窄滿口說未盡老僧即不然師問如何是父母未生時事隱曰糞墼子師曰如何是夜半正明天曉不露隱曰牡丹花下睡猫兒師愈疑駭一日普請隱問今日運薪邪師曰然隱曰雲門問僧人搬柴搬柴人如何會師無對隱曰此事如人學書點畫可效者工否者拙蓋未能忘法耳當筆忘手手忘心乃可也師於是默契良久曰如石頭云執事元是迷契理亦非悟隱曰汝以為藥語為病語師曰是藥語隱呵曰汝以病為藥又安可哉師曰事如函得蓋理如箭直鋒妙寧有加者而猶以為病實未喻旨隱曰妙至是亦秖名理事祖師意旨智識所不能到矧事理能盡乎故世尊云理障礙正見知事障續諸生死師恍如夢覺曰如何受用隱曰語不離窠曰安能出蓋纏師曰纔涉脣吻便落意思盡是死門終非活路住後示眾曰纔涉脣吻便落意思盡是死門俱非活路直饒透脫猶在沉淪莫教孤負平生虛度此世要得不孤負平生麼拈拄杖卓一下曰須是莫被拄杖瞞始得看看拄杖子穿過伱諸人髑髏[跳-兆+孛]跳入你鼻孔裏去也又卓一下僧問經文最初兩字是甚麼字師曰以字曰有甚麼交涉師曰八字曰好賺人師曰謗此經故獲罪如是問一百二十斤鐵枷教阿誰擔師曰老僧曰自作自受師曰苦苦問和尚還曾念佛也無師曰不曾念佛曰為甚麼不念佛師曰怕污人口上堂眾集定首座出禮拜師曰好好問首座低頭問話次師曰今日不答話便歸方丈上堂山僧門庭別已改諸方轍為文殊拔出眼裏楔教普賢休嚼口中鐵勸人放開髂蛇手與汝斫却繫驢橛駐意擬思量喝曰捏捏參上堂山僧平生意好相撲秖是無人搭對今日且共首座搭對捲起袈裟下座索首座相撲座纔出師曰平地上喫交便歸方丈上堂三世諸佛是奴婢一大藏教是涕唾良久曰且道三世諸佛是誰奴婢乃將拂子畫一畫曰三世諸佛過這邊互道一大藏教是誰涕唾師乃自唾一唾上堂秤錘井底忽然浮老鼠多年變作牛慧空見了拍手笑三脚猢猻差異猴上堂五千教典諸佛常談八萬塵勞眾生妙用猶未是金剛眼睛在如何是金剛眼睛良久曰瞎上堂大眾集定有僧纔出禮拜師曰欲識佛性義當觀時節因緣僧便問如何是時節因緣師便下座問如何是向去底人師曰從歸青嶂裏不出白雲來曰如何是却來底人師曰自從遊紫陌誰肯隱青山問如何是奪人不奪境師曰家裏<span class='corr'>已</span>無回日信路邊空有望鄉牌曰如何是奪境不奪人師曰滄海盡教枯到底青山直得碾為塵曰如何是人境兩俱奪師曰天地尚空秦日月山河不見漢君臣曰如何是人境俱不奪師曰鶯囀千林花滿地客遊三月草侵天問如何是和尚家風師曰伸手不見掌曰忽遇仙陀客來又作麼生師曰對面千里問師唱誰家曲宗風嗣阿誰師曰臨濟曰恁麼則谷隱的子也師曰德山問如何是長法身師曰拄杖六尺曰如何是短法身師曰算子三寸曰恁麼則法身有二也師曰更有方圓在</p>
<p>上堂諸方鉤又曲餌又香奔湊猶如蜂抱王因聖這裏鉤又直餌又無猶如水底捺葫蘆舉拄杖作釣魚勢曰深水取魚長信命不曾將酒祭江神擲拄杖下座</p>
</div></div></div></div>
</div><!-- end of div[@id='body'] -->
</body></html>