<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu5768' />
<div class='div-other'>
<p class='h2'>欽定古今圖書集成博物彙編神異典　第二百六卷目錄</p>
<ul class="">
<li>尼部列傳三
<ul class="">
<li>五代
<ul class="">
<li>周尼師</li>
</ul></li>

<li>宋
<ul class="">
<li>妙總</li>

<li>劉鐵磨</li>

<li>空室道人</li>

<li>白佛</li>

<li>如湛</li>

<li>法藏</li>

<li>能奉</li>

<li>慧安</li>

<li>了證</li>

<li>道輝</li>

<li>行剛</li>
</ul></li>

<li>明
<ul class="">
<li>縷枕</li>

<li>老尼余氏</li>

<li>獨目金剛尼</li>

<li>慧貞</li>

<li>湯氏</li>

<li>成慈</li>

<li>成靜</li>
</ul></li>
</ul></li>

<li>尼部藝文一
<ul class="">
<li>比丘尼傳序　梁釋寶唱</li>

<li>比丘尼僧敬法師碑　沈約</li>
</ul></li>

<li>尼部藝文二<span class="note-inline">(詩)</span>
<ul class="">
<li>戲贈于越尼子歌　唐劉長卿</li>

<li>題西林寺故蕭郎中舊堂公有女為尼在江州　韓愈</li>

<li>妓人出家詩　楊郇伯</li>

<li>岐山宮侍兒出家為比丘尼　宋張叔夜</li>

<li>遊湖山贈圓禪　張孝祥</li>

<li>送劉小小為尼　明吳兆</li>
</ul></li>

<li>尼部紀事</li>

<li>尼部雜錄</li>
</ul></div>
<p class='juan'>神異典第二百六卷</p>
<div class='div-other'><a id='mulu5769' />
<p class='h2'>尼部列傳三</p>
<div class='div-other'><a id='mulu5770' />
<p class='h3'>五代</p>
<div class='div-other'><a id='mulu5771' />
<p class='h4'>周尼師</p><p>按永明縣志師姑巖石佛寺五代間河南馬氏稱制取石梘村周氏女子為妃及馬氏歿周氏妃辭歸削髮入山因石為佛因石為堂苦行清修至老不倦村人信服踰百歲乃涅槃嘉靖年間耕種者就此山挖得銅鐃法器并金銀釵釧相傳周尼師遺物</p>
</div></div>
<div class='div-other'><a id='mulu5772' />
<p class='h3'>宋</p>
<div class='div-other'><a id='mulu5773' />
<p class='h4'>妙總</p><p>按教外別傳平江府資壽尼無著妙總禪師丞相蘇公頌之孫女也年三十許厭世浮休脫去緣飾咨叅諸尼已入正信作夏徑山大慧陞堂舉藥山初叅石頭後見馬祖因緣師聞豁然省悟大慧下座不動居士馮公檝隨至方丈曰某理會得和尚適來所舉公案大慧曰居士如何曰恁麼也不得囌嚧娑婆訶不恁麼也不得㗭哩娑婆訶恁麼不恁麼總不得囌嚧㗭哩娑婆訶大慧舉似師師曰曾見郭象註莊子識者曰却是莊子註郭象大慧見其語異復舉巖頭婆子語問之師答偈曰一葉扁舟泛渺茫呈橈舞棹別宮商雲山海月都拋却嬴得莊周蝶夢長大慧休去馮公疑其所悟不根後過無錫招至舟中問曰婆生七子六箇不遇知音秖這一箇也不消得便棄水中大慧老師言道人理會得且如何會師曰已上供通並是詣實馮公大驚大慧挂牌次師入室大慧問古人不出方丈為甚麼却去莊上喫油資師曰和尚放妙總過妙總方敢通箇消息大慧曰我放伱過伱試道看師曰妙總亦放和尚過大慧曰爭奈油餈何師喝一喝而出於是聲聞四方</p>
</div>
<div class='div-other'><a id='mulu5774' />
<p class='h4'>劉鐵磨</p><p>按衢州府志劉鐵磨比丘尼也叅子湖師曰汝莫是劉鐵磨否乎尼曰不敢師曰左轉右轉尼問和尚莫顛倒師便打後倒而化</p>
</div>
<div class='div-other'><a id='mulu5775' />
<p class='h4'>空室道人</p><p>按羅湖野錄空室道人者直龍圖閣梅公珣之女幼聰慧樂於禪寂因從夫守官豫章之分寧遂叅死心禪師於雲巖既於言下領旨自爾叢林知名政和間居金陵圓悟禪師住蔣山佛眼禪師亦在焉因機語相契二師稱賞然道韻聞淡似不能言者至於開廓正見雅為精峭後於姑蘇西竺院薙髮為尼名惟久宣和六年趺坐而終道人生於華胄不為富貴籠絡傑然追蹤月上女直趣無上菩提又變形服與鐵磨為伍至於生死之際效驗異常非志烈秋霜疇克爾耶</p>
<p>按佛祖綱目空室道人智通居金陵嘗設浴保寧揭榜於門曰一物也無洗箇甚麼纖塵若有起自何來道取一句子元乃可大家入浴古靈只解揩背開士何曾明心欲證離垢地時須是通身汗出盡道水能洗垢焉知水亦是塵直饒水垢頓除到此亦須洗却通後為尼名惟久掛錫姑蘇西竺書偈趺坐而化</p>
</div>
<div class='div-other'><a id='mulu5776' />
<p class='h4'>白佛</p><p>按廣德州志白佛姓梅陳氏甥女姐妹三人佛第三幼慕宗旨共誓不嫁宋紹興五年俱坐化大楊樹下鄉人伐木置水中逆流而上因刻木祀之香火不絕</p>
</div>
<div class='div-other'><a id='mulu5777' />
<p class='h4'>如湛</p><p>按松江府志宋慶元間有女師諱如湛號渾源者湖州王家女母曹氏持奉圓通大士後生師在襁褓間即能道圓通品中語隨父防禦佐金陵戎幕遂落髮於清凉寺尼僧智圓所能通華嚴圓覺法華諸大部經銳志叅訪耆宿至華亭禮船子塔時安康郡夫人號普明居士者與無住居住二人留心大乘得師談論洞明心印郡中適宋照院虛席請師開堂一日與二居士泛舟城南至蓮花蕩見水天交接師招之曰此地塵跡不到可建立梵剎即鳩工庀材果得神龍窟遂定基興建檀施雲集不數月而寺告成</p>
</div>
<div class='div-other'><a id='mulu5778' />
<p class='h4'>法藏</p><p>按佛祖綂紀法藏居金陵勤志念佛夜間見佛菩薩來慰問光明照寺奄然遷化</p>
<p>按淨土晨鐘宋尼法藏居金陵戒德甚嚴勤苦念佛每歲四孟月朔集同志諷經持呪大家善信翕然坐化示寂之夜見佛菩薩金像現其室中光明照寺端坐脫去</p>
</div>
<div class='div-other'><a id='mulu5779' />
<p class='h4'>能奉</p><p>按佛祖統紀能奉錢唐人專修淨業常夢佛光照身或聞諸尼善言開發一日無疾告其徒曰吾往生時至少頃聞奉誦佛聲厲奔往視之則合掌面西坐逝矣異香滿室樂音西邁</p>
</div>
<div class='div-other'><a id='mulu5780' />
<p class='h4'>慧安</p><p>按佛祖綂紀慧安居四明下水大魁姚穎之屬也往小溪楊氏庵專業西方誦金剛般若寒暑不易節常於室中佛光下燭一日示疾端坐以手搖曳戒眾人勿諠移時曰佛至矣令眾念佛倏然脫去壽九十六</p>
</div>
<div class='div-other'><a id='mulu5781' />
<p class='h4'>了證</p><p>按僊居縣志宋尼了證邑人夏氏女幼遇相士謂其父曰公女丰骨幽異殆苾芻草也若結朱陳旦夕不祿矣因命之皈教於淨勝院比親死築庵塚旁居守以終其身自知死生趺坐而逝</p>
</div>
<div class='div-other'><a id='mulu5782' />
<p class='h4'>道輝</p><p>按僊居縣志尼道輝邑人范氏女嘗食魚鮓心動遂茹素持律構一小庵自繡大士像懸之中楹昕夕禮拜歲旱出為民求雨立驗每召入宮賜之錢帛即給貧者賜號普濟大師</p>
</div>
<div class='div-other'><a id='mulu5783' />
<p class='h4'>行剛</p><p>按嘉興府志祇園行剛嘉興胡氏女早寡守節棄家學佛住伏獅禪院從者如雲有一夔超琛為其高足皆有語錄行世</p>
</div></div>
<div class='div-other'><a id='mulu5784' />
<p class='h3'>明</p>
<div class='div-other'><a id='mulu5785' />
<p class='h4'>繡枕</p><p>按四川總志繡枕灌縣導江人明初以處女修證圓寂肉身見存人號繡枕觀音遠近祈嗣者輙應</p>
</div>
<div class='div-other'><a id='mulu5786' />
<p class='h4'>老尼余氏</p><p>按永明縣志廻龍庵老尼余氏法名慧秀其夫江西奉新人攜來邑中業陶夫喪遂茹蔬修行日誦觀音大士千遍既懇求地主丈尺地立庵塑佛晝勤紡繡夜龕坐念佛所居地無泉老尼以杖叩地忽石邊鏗然有聲命弟子開之有泉湧出味殊甘美遂成流澗能蔭數百畞四時不涸邑人以為苦修之驗爭向慕供養之此尼生於弘治甲午距萬曆甲戌壽百歲有奇</p>
</div>
<div class='div-other'><a id='mulu5787' />
<p class='h4'>獨目金剛尼</p><p>按金剛持驗明萬曆間歸德府城外水晶庵有老尼別號獨目金剛尼因嘗以金剛為業失一目名此天性淡薄自糲食粗衣外人有所遺盡分瞻僧尼之不給者每開期會講善信環集一士子問曰金剛經何以有三十二分答曰一以貫之儒佛皆然何得許多段落說偈曰佛說金剛妙出羣一言了悟絕聲聞有人解得金剛旨四八何須逐段分一僧問曰何以謂之金剛答曰金剛人皆有的何須恁般問說偈曰金剛果信是金剛百鍊千鎚永不傷粉碎虛空些子在祗今惟見佛毫光又有人曰師通曉佛義何以不現男身答曰形有男女性無彼此莫作差等觀說偈曰男女何須辨假真觀音出世果何人皮囊脫盡渾無用試問男身是女身隨問隨應靈敏異常遠邇皈依者無筭年踰七十預示化期鼻端有火危坐瞑然而逝示一偈云茶毗一去永歸空著處尋空便不空我去我來仍是我電光泡影一般同</p>
</div>
<div class='div-other'><a id='mulu5788' />
<p class='h4'>慧貞</p><p>按金剛持驗明常州尼慧貞宦族之女自幼言動不妄願出家父母聽之送入楞伽庵遂朝夕持誦金剛經有同庵尼以穢事敗波及貞時適患目因憤恚俱瞽如是三載誦經如故一夜夢金剛神謂曰汝行無虧當還爾明晨起兩目忽開歷年九十無疾坐化</p>
</div>
<div class='div-other'><a id='mulu5789' />
<p class='h4'>湯氏</p><p>按杭州府志宋應昌孝義庵記略曰蓮池大師夙志方外以二尊人在不敢離既而雙失怙恃遂疾從薙染以三姪文彬為後室人湯氏年纔一十有九亦脫簪珥為尼舉所有田廬普給群姪於文彬低昂之而別以居牖文彬己從鄰僦舍繩樞蓬門夕燈晨香閴如也一時宰官居士為買趙氏故宅為禪堂垣軒廚湢略備而已湯法諱株錦暨禪師同師關中南五臺性天和尚溯禪師出家逾四十稔蓋行年五十九而庵成</p>
</div>
<div class='div-other'><a id='mulu5790' />
<p class='h4'>成慈</p><p>按兜率龜鏡集成慈字戒芻廣州番禺沙灣人俗姓何生而敏傑不類羣嬰五歲即不茹葷羶親知非俗所留遂送女庵中事佛執勞無憚多覺少寐年既漸長立性堅貞執行持心不徇餘情聽講思義穎悟異人崇禎庚辰歲年四十有一始得薙染時由尼眾甚希故滯年稔矣從受具來專攻律藏研究性遮故得持犯炳然戒德冰雪而靈根宿發趣向高邁志在大乘利人為急深厭有漏欲釋形拘嘗聞西方下品生者數劫乃得見佛皆非己志欲再生世間親近知識又疑隔陰之昏雖得人身貪嗔易染况末劫知識難值未免退墜忽一日閱經藏見有上生兜率內院親覲彌勒菩薩一生即便見佛聞法無有遲速之品階遂堅志上求因請余決曰上生宗旨可得聞乎余遂授與上生經一卷彼即懇請講釋余乃按經示以依正宗趣彼時依經作觀持名不輟心口體雖多病精爽過人素好坐禪脅罕著席後住廣州總持庵約徒甚嚴於崇禎丙戌四月望日告病越五月十七日午時忽於坐定中見一菩薩侍人忘其名倏然引至兜率內院覩種種莊嚴光明耀目慈氏菩薩相好難述彼遂舉身敬禮禮已白云願世尊攝受我大士告曰汝卻後七日來生此處又於二十一日坐靜中忽覩慈氏菩薩現在其前自見己身成童子相即趨下禪牀拜求攝受次日告諸來問疾者曰我明日行矣當留步送吾上山茶毘翼日午時喚眾稱彌勒如來名寂然而逝時同學尼戒芳并侍病者口述余筆隨錄之</p>
</div>
<div class='div-other'><a id='mulu5791' />
<p class='h4'>成靜</p><p>按慈林集成靜字實修廣州古岡人俗姓張幼持齋戒以貞潔自處禮本邑真梵庵主為師及剃落專課涅槃大乘諸經事師尢謹中年進具常以毗尼請益於余棲心淨土彌陀不輟於口慈祥好施威儀範物循循善誘為士庶所仰意其乘願力再來人也嘗勸眾造栴檀千手眼大悲聖像於鳳城之大慈庵越明年得微疾預知時至頻誨徒眾與諸檀越訣別翼日語諸弟子曰千手千眼大悲觀音菩薩來此相接汝等合恭迎之吾往矣即瞑目而化世壽五十有九</p>
</div></div></div>
<div class='div-other'><a id='mulu5792' />
<p class='h2'>尼部藝文一</p>
<div class='div-other'><a id='mulu5793' />
<p class='h3'>比丘尼傳序</p><p class="byline">梁釋寶唱</p><p>原夫貞心亢志奇操異節豈唯體率由於天真抑亦勵景行於仰止故曰希顏之士亦顏之儔慕驥之馬亦驥之乘斯則風列英徵流芳不絕者也是以握筆懷鉛之客將以語厥方來比事記言之士庶其勸誡後世故雖欲忘言斯不可<span class='corr'>已</span>也昔大覺應於羅衛佛日顯於閻浮三界歸依四生向慕比丘尼之興發源於愛道登地證果仍世不絕列之法藏如日經天自拘尸滅影雙樹匿跡歲曆蟬聯陵夷訛紊於是時澆信謗人或存亡微言興而復廢者不肖亂之也正法替而復隆者賢達維之也像法東流淨檢為首綿載數百碩德係興善妙淨珪窮苦行之節法辯僧果盡禪觀之妙至若僧端僧基之立志貞固妙相法令之弘震曠遠若此之流往往間出並淵深嶽峙金聲玉振實惟叔葉之貞幹季緒之四依也夫年代推移清規稍遠英風將範於千載志事未集乎方冊每懷慨歎其歲久矣始乃博採碑頌廣搜記集或訊之傳聞或訪之故老詮序始終為之立傳起晉咸和訖梁普通凡六十五人不尚繁華務存要實庶乎求解脫者勉思齊之德而寡見庸疎或有遺漏博雅君子箴其闕焉</p>
</div>
<div class='div-other'><a id='mulu5794' />
<p class='h3'>比丘尼僧敬法師碑</p><p class="byline">沈約</p><p>立言道往標情妙覺置想依空練心成學縕日悠長疏年緬邈風遷電改斯理莫違神有殊適形無異歸臨泉結慟有愴徂暉松飇轉葢山雨披衣載刊貞軌末播餘徽</p>
</div></div>
<div class='div-other'><a id='mulu5795' />
<p class='h2'>尼部藝文二<span class='note-inline'>(詩)</span></p>
<div class='div-other'><a id='mulu5796' />
<p class='h3'>戲贈于越尼子歌</p><p class="byline">唐劉長卿</p><p style="text-indent:0em" class="lg-abnormal"><div class='lg-row'>鄱陽女子年十五家本秦人令在楚厭向春江空浣紗龍宮落髮披袈裟五年持戒長一食至今猶自顏如花亭亭獨立青蓮下忍草禪枝遶精舍自用黃金買地居能嫌碧玉隨人嫁北客相逢疑姓秦鉛華拋却仍青春一花一竹如有意不語不笑能留人黃鸝欲栖白日暮天香未散經行處却對香爐閒誦經春泉潄玉寒泠泠雲房寂寂夜鐘後吳音清切令人聽人聽吳音歌一曲杳然如在諸天宿誰堪世事又相牽惆悵回船江水綠</div>
</p></div>
<div class='div-other'><a id='mulu5797' />
<p class='h3'>題西林寺故蕭郎中舊堂公有女為尼在江州</p><p class="byline">韓愈</p><p style="text-indent:0em" class="lg-abnormal"><div class='lg-row'>中郎有女能傳業伯道無兒可保家俾到匡山曾住處幾行衰淚落烟霞</div>
</p></div>
<div class='div-other'><a id='mulu5798' />
<p class='h3'>妓人出家詩</p><p class="byline">楊郇伯</p><p style="text-indent:0em" class="lg-abnormal"><div class='lg-row'>盡出花鈿與四鄰雲鬟剪落向殘春暫驚風燭難留世便是池蓮不染身貝葉欲翻迷錦字梵聲初學誤梁塵從今艷色歸空後湘浦應無解佩人</div>
</p></div>
<div class='div-other'><a id='mulu5799' />
<p class='h3'>岐山宮侍兒出家為比丘尼</p><p class="byline">宋張叔夜</p><p style="text-indent:0em" class="lg-abnormal"><div class='lg-row'>六尺輕羅染麴塵金蓮步穩襯湘裙從今不入襄王夢剪盡巫山一朵雲</div>
</p></div>
<div class='div-other'><a id='mulu5800' />
<p class='h3'>遊湖山贈圓禪</p><p class="byline">張孝祥</p><p style="text-indent:0em" class="lg-abnormal"><div class='lg-row'>素香無脂粉氣好語諧韶濩音有人問西來意門前秋水沈沈</div>
</p></div>
<div class='div-other'><a id='mulu5801' />
<p class='h3'>送劉小小為尼</p><p class="byline">明吳兆</p><p style="text-indent:0em" class="lg-abnormal"><div class='lg-row'>羅衣脫却一披緇却悟紅顏有歇時學拜纖纖方禮佛隨班嫋嫋乍從師忽驚形影燈前異猶賸繁華夢裏知寄語舊家諸姊妹年年空為落花悲</div>
</p></div></div>
<div class='div-other'><a id='mulu5802' />
<p class='h2'>尼部紀事</p><p>晉書會稽王道子傳孝武帝不親萬機但與道子酣歌為務姏姆尼僧尢為親暱並竊弄其權凡所幸接皆出自小豎郡守長吏多為道子所樹立既為揚州總錄勢傾天下自是朝野奔湊中書令王國寶性卑佞特為道子所寵昵官以賄遷政刑謬亂又崇信浮屠之學用度奢侈下不堪命太元以後為長夜之宴蓬首昏目政事多闕桓元嘗候道子正遇其醉賓客滿坐道子張目謂人曰桓溫晚塗欲作賊云何元伏地流汗不得起長史謝重舉板答曰故宣武公黜昏登聖功超伊霍紛紜之議宜裁之聽覽道子頷曰儂知儂知因舉酒屬元元乃得起由是元益不自安切齒於道子於時朝政既紊左衛領營將軍會稽許榮上疏曰今臺府局吏直衛武官及僕隸婢兒取母之姓者本臧獲之徒無鄉邑品第皆得命議用為郡守縣令並帶職在內委事於小吏手中僧尼乳母競進親黨又受貨賂輙臨官領眾無衛霍之才而比方古人為患一也臣聞佛者清遠元虛之神以五誡為教絕酒不淫而今之奉者穢慢阿尼酒色是耽其違二矣夫致人於死未必手刃害之若政教不均暴濫無罪必夭天命其違三矣盜者未必躬竊人財江乙母失布罪由令尹今禁令不明刼盜公行其違四矣在上化下必信為本昔年下書敕使盡規而眾議兼集無所採用其違五矣尼僧成羣依傍法服五誡麤法尚不能遵况精妙乎而流惑之徒競加敬事又侵漁百姓取財為惠亦未合布施之道也又陳太子宜出臨東宮尅獎德業疏奏並不省中書郎范寗亦深陳得失帝由是漸不平於道子然外每優崇之國寶即寗之甥以謟事道子寗奏請黜之國寶懼使陳郡袁悅之因尼妙音致書與太子母陳淑媛說國寶忠謹宜見親信帝因發怒斬悅之</p>
<p>桓溫傳溫以雄武專朝窺覦非望或臥對親寮曰為爾寂寂將為文景所笑眾莫敢對既而撫枕起曰既不能流芳後世不足復遺臭萬載耶常行經王敦墓望之曰可人可人其心迹若是時有遠方比丘尼名有道術於別室浴溫窺竊之尼倮身先以刀自破腹次斷兩足浴竟出溫問吉凶尼云公若作天子亦當如是</p>
<p>法苑珠林宋費崇先聞人說福遠寺有僧欽尼精勤得道欣然願見未及得往屬意甚至嘗齋於他家夜三更中忽見一尼容儀端嚴著赭布袈裟正立齋席之前食頃而滅及崇先後覲此尼色貌被服即牕前所覩者也</p>
<p>續高僧傳僧伽婆羅以天監五年被勅徵召於揚都譯經有太學博士江泌女僧法者小年出家有時靜坐閉目誦出淨土妙莊嚴等經始從八歲終於十六總出三十五卷天監年中在華光殿親對武帝誦出異經揚都道俗咸稱神授</p>
<p>法華持驗梁普通二年高郵有華手尼者志節冰霜誦妙法華經不捨晝夜後每誦一卷右手爪上輒生一華狀如綾絲五指皆遍誦徹六七卷掌上井生二華武帝召見大為嘉敬時因號華手尼</p>
<p>魏書裴植傳植歷度支尚書植母夏侯道遷之姊也性甚剛峻於諸子皆如嚴君長成之後非衣帕不見小有罪過必束帶伏閣經三五日乃引見之督以嚴訓唯少子衍得以常服見之旦夕溫清植在瀛州也其母年踰七十以身為婢自施三寶布衣麻菲手執箕箒于沙門寺灑掃梳弟瑜璨衍並亦奴僕之服泣涕而從有感道俗諸子各以布帛數百贖免其母于是出家為比丘尼入嵩高積歲乃還家植雖自州送祿奉母及贍諸弟而各別資財同居異爨一門數竈蓋亦染江南之俗也植母既老身又長嫡其臨州也妻子隨去分違數歲論者譏焉</p>
<p>山偉傳偉為諫議大夫尒朱榮之害朝士偉時守直故克免禍及莊帝入宮仍除偉給事黃門侍郎先是偉與儀曹郎袁昇屯田郎李延孝外兵郎李奐三公郎王廷業方駕而行偉少居後路逢一尼望之歎曰此輩緣業同日而死謂偉曰君方近天子當作好官而昇等四人皆於河陰遇害果如其言</p>
<p>蠕蠕傳初豆崙之死也那葢為主伏圖納豆崙之妻候呂陵氏生醜奴阿那瓌等六人醜奴立後忽亡一子字祖惠求募不能得有尼引副升牟妻是豆渾地萬年二十許為醫巫假託神鬼先常為醜奴所信出入去來乃言此兒今在天上我能呼得醜奴母子欣悅後歲仲秋在大澤中施帳星齋潔七日祈請天神經一宿祖惠忽在帳中自云恆在天上醜奴母子抱之悲喜大會國人號地萬為聖女納為可賀敦授夫副升牟爵位賜牛馬羊三千頭地萬既挾左道亦有姿色醜奴甚加重愛信用其言亂其國政如是積歲祖惠年長其母問之祖惠言我恆在地萬家不嘗上天上天者地萬教也其母具以狀告醜奴醜奴言地萬懸鑒遠事不可不信勿用讒言也既而地萬恐懼譖祖惠於醜奴醜奴陰殺之</p>
<p>釋老志有司奏上谷郡比丘尼惠香在北山松樹下死屍形不壞爾來三年士女觀者有千百於時人皆異之</p>
<p>洛陽伽藍記胡統寺太后從姑所立也入道為尼遂居此寺其寺諸尼帝城名德善于開導工談義理常入宮與太后說法其資養緇流從無此也</p>
<p>北齊書羊烈傳烈家傳素業閨門修飾為世所稱一門女不再醮魏太和中於兗州造一尼寺女寡居無子者並出家為尼咸存戒行</p>
<p>周書武帝李皇后傳隋開皇元年三月后出俗為尼改名常悲八年殂年五十三以尼禮葬于京城南</p>
<p>宣帝朱皇后傳隋開皇元年后出俗為尼名法淨六年殂年四十以尼禮葬京城</p>
<p>宣帝陳皇后傳帝崩后出家為尼改名華光</p>
<p>宣帝元皇后傳帝崩后出俗為尼改名華勝初后與陳后同時被選入宮俱拜為妃及升后位又同日受冊帝寵遇二后禮數均等年齒復同特相親愛及為尼後李朱及尉遲后等並相繼殞沒而二后于今尚存</p>
<p>宣帝尉遲皇后傳帝崩后出俗為尼改名華首</p>
<p>華嚴持驗唐儀鳳年中西域有二梵僧至五臺山捧花執爐肘膝行步向山頂禮文殊遇一尼師在嚴石間松下繩牀端然獨坐口誦華嚴時日方暮尼謂梵僧曰尼不合與大僧同止大德且去明日更來僧曰山深路遙無所投寄奈何尼曰若不去我不可住嘗入深山僧徘徊慙懼莫知所之尼曰但下前谷彼有禪窟耳僧往尋果得窟相去數里許二僧合掌捧香爐面北遙禮傾心聽經冷冷於耳初啟經題稱如是我聞乃遙見尼身處繩牀面南而坐口中放光赫如金色皎在前峰誦兩帙<span class='corr'>已</span>上其光盛于谷南方圓可十里與晝不異至四帙其光漸收六帙都畢光並收入尼口人以為此文殊分化以示梵僧也</p>
<p>佛祖統紀絳州二童女依尼師出家尼誦華嚴一日坐七二女失望旦旦詣墳號泣三年忽生蓮花五莖于土郡以上聞則天勅檢華根出自舌上乃召二女入內親為落髮令居天女寺</p>
<p>杜陽雜編代宗廣德元年吐蕃犯便橋上幸陝王師不利常有紫氣如車蓋以迎馬首及廻潼關上嘆曰河水洋洋送朕東去上至陝因望鐵牛蹶然謂左右曰朕年十五六宮中有尼號功德山言事往往神驗屢撫吾背曰天下有災遇牛方廻今見牛也朕將迴爾是夜夢黃衣童子歌於帳前曰中五之德方峩峩胡胡呼呼可奈何詰旦上具言其夢侍臣咸稱土德當王之兆也</p>
<p>宋高僧傳釋隱峰遊徧靈跡忽於金剛窟前僵立而死亭亭然其直如植時議靈穴之前當舁就爇屹定如山併力不動遠近瞻觀驚歎希奇峰有妹為尼入五臺瞋目咄之曰老兄疇昔為不循法律死且熒惑於人時眾已知妹雖骨肉豈敢擕貳請從恆度以手輕攘僨然而仆遂茶毗之收舍利入塔號鄧隱峯遺一頌云獨絃琴子為君彈松柏長青不怯寒金鑛相和性自別任向君前試取看</p>
<p>紀聞廣敬寺尼員智嘗與同侶于終南山中結夏夏夜月明下有哭而來者其聲雄大甚悲既至乃一人長八尺餘立于廬前聲不輟尼等執心正念不懼而哭者竟不言而去</p>
<p>續酉陽雜俎曹州南華縣端相寺時尉李蘊至寺巡檢偶見尼房中地方丈餘獨高疑其藏物掘之數尺得一瓦瓶覆以木盤視之有髗骨大方隅顴下屬骨兩片長八寸開罅徹上容釵股若合筒瓦下齊如截瑩如白牙蘊意尼所產因毀之</p>
<p>諸經要集舊雜譬喻經云昔有沙門晝夜誦經有狗伏牀下一心聽經不復念食如是積年命盡得人形生舍衛國中作女人長大見沙門分衛便走自持飯與沙門歡喜後作比丘尼得應真道</p>
<p>續文獻通考唐末有海印者為尼于悲光寺才思清俊有舟夜一章云水色連天色風聲益浪聲旅人歸思苦漁叟夢魂驚舉棹雲先到移舟月逐行旋吟詩句罷猶見遠山橫</p>
<p>冥祥記尼宋智通年少信佛而不專師死罷道嫁魏郡梁甫生一男家貧無以為衣有法華等經悉練之以衣其兒俄得病徧體壞爛狀若火瘡有緇白蟲日出數升餘晝夜號叫聞空中語云壞經為衣得此報旬餘而死</p>
<p>五代史孫方諫傳方諫鄭州清苑人也初定州西北有狼山堡定人常保以避契丹有尼深意居其中以佛法誘民民多歸之後尼死堡人言其尸不朽因奉而事之尼姓孫氏方諫自以為尼族人即繼行其法堡人推以為主</p>
<p>宋史孫行友傳行友莫州清苑人世業農初定州西二百里有狼山者當易州中路舊有城堡邊人賴之以避寇山中蘭若有尼姓孫氏名深意有術惑眾行友兄子方諫名之為姑師事之甚謹及尼坐亡行友益神其事因以其術然香燈聚民漸眾自晉少帝與契丹絕好邊州困於轉輸逋民往往依方諫推以為帥方諫懼主帥捕逐乃表歸朝因署為東北西招牧指揮使且賜院額曰勝福每契丹軍來必率其徒襲擊之鎧仗畜產所得漸多人益依以避難焉易定帥聞于朝因以方諫為邊界遊奕使行友副之自是捍禦侵軼多所殺獲周顯德初正授節鉞世宗自河東還加檢校太傅六年世宗北征行友攻下契丹之易州擒其刺史任欽以獻宋初加同平章事狼山佛舍妖妄愈甚眾趨之不可禁行友不自安累表乞解官歸山詔不允建隆二年乃徙其帑廩召集丁壯繕治兵甲欲還狼山以自固兵馬都監樂繼能密表其事太祖遣閤門副使武懷節馳騎會鎮趙之兵稱巡邊直入其城行友不之覺既而出詔示之令舉族赴闕行友倉皇聽命既至命侍御史李維岳就第鞫之得實下詔切責削奪從前官爵勒歸私第仍戮其部下數人遣使馳詣狼山輦其尼師之屍焚之</p>
<p>湘山野錄太宗第七女申國大長公主平生不茹葷端拱初幸延聖寺願捨為尼真宗即位遂乞削髮上曰朕之諸妹皆厚賜湯邑築外館以尚天姻酬先帝之愛也汝獨願出家可乎申國曰此先帝之願也堅乞之遂允進封吳國賜名清裕號報慈正覺大師建寺都城之西額曰崇真藩國近戚及掖庭嬪御願出家者若密恭懿王女萬年縣主曹恭惠王女惠安縣主凡三十餘人皆隨出家詔普度天下僧尼申國俗壽止三十八尼夏十有六入滅</p>
<p>聞見後錄熙寧初神宗謂王安石曰有比丘尼千姓者為富弼言世界漸不好勿預其事可也弼信之然亦不之罪也</p>
<p>燕翼貽謀錄僧寺戒壇尼受戒混淆其中因以為奸太祖皇帝尤惡之開寶五年二月丁丑詔曰僧尼無閑實紊教法應尼合度者只許于本寺起壇受戒令尼大德主之如違重置其罪許人告則是尼受戒不須入戒壇各就其本寺也近世僧戒壇中公然招誘新尼受戒其不至者反誣以違法尼亦不知法令本以禁僧也亦信以為然官司宜申明禁止之</p>
<p>養疴漫筆嘉泰間內臣李大謙于行都九里松玉泉寺側建功德寺役工數內有漆匠張某者天台人偶春夜出浴回于道中遇一老嫗挽入小門暗中以手捫壁隨嫗而行但覺是布幕轉經數曲至一室中使就物坐此嫗乃去繼有一尼擕燈至又見四壁皆有青赤衣帷遮護終不知是何地此尼又引經數曲及至一室燈燭酒殽器皿一一畢備俱非中下人家所有張見之驚異亦不敢問其所以且疑且喜尼往頃時復至後有一婦人隨來容美非常惟不冠飾張殊畏懼尼逼使坐遂召前嫗命酒殽數盤此婦人更不一語尼云已晚矣張但懇尼云匠者無錢尼終不顧遂令就寢尼執燈扄戶而去張屢詢所來及姓名而婦人竟無一語疑為瘖疾至鐘動尼復至啟鑰喚張起如前令嫗引出亦摸布壁行覺至一門非先來所經此嫗令出街可至役所張如夢寐中行至一街迨曉即離役所二里許後循路歸其董役者責之及聞此事使人徧訪終不得其原所入門闔眾皆謂遇鬼物而有一木匠云固寵借種耳</p>
<p>宋史宗室傳史彌遠逼鎮王竑縊于州治端平元年詔復官爵妻吳氏為比丘尼賜號惠<span class='corr'>淨</span>法空大師月給鉢錢百貫</p>
<p>癸辛雜識臨平明因寺尼大剎也往來僧官每至必呼尼之少艾者供寢寺中苦之于是專作一寮貯尼之嘗有違濫者以供不時之需名曰尼站</p>
<p>清尊錄狄氏者家故貴以色名動京師所嫁亦貴家明艷絕世每燈夕及西池春遊都城士女讙集自諸王邸第及公侯戚里中貴人家帟幕車馬相屬雖歌姝舞姬皆飾璫翠佩珠犀覽鏡顧影人人自謂傾國及狄氏至靚糚却扇亭亭獨出雖平時妒悍自衒者皆羞服至相詆輙曰汝美如狄夫人邪乃相凌我其名動一時如此然狄氏資性貞淑遇族遊羣飲澹如也有滕生者因出遊觀之駭慕喪魂魄歸悒悒不聊生訪狄氏所厚善者或曰尼慧澄與之習生過尼厚遺之日日往尼愧謝問故生曰極知不可幸萬分一耳不然且死尼曰試言之生以狄氏告尼笑曰大難大難此豈可動耶具道其決不可狀生曰然則有所好乎曰亦無有唯旬日前屬我求珠璣頗急生大喜曰可也即索馬馳去俄懷大珠二囊示尼曰直二萬緡願以萬緡歸之尼曰其夫方使北豈能遽辦如許價邪生亟曰四五千緡不則千緡數百緡皆可又曰但可動不願一錢也尼乃持詣狄氏果大喜玩不已問須直幾何尼以萬緡告狄氏驚曰是纔半直爾然我未能辦奈何尼因屏人曰不必錢此一官欲託事耳狄氏曰何事曰雪官事耳夫人弟兄夫族皆可為也狄氏曰持去我徐思之尼曰彼事急且投他人可復得邪姑留之明且來問報遂辭去且以告生生益厚餉之尼明日復往狄氏曰我為營之良易尼曰事有難言者二萬緡物付一禿媼而客主不相問使彼何以為信狄氏曰奈何尼曰夫人以設齋來院中使彼若邂逅者可乎狄氏頳面搖手曰不可尼慍曰非有他但欲言雪官事使彼無疑耳果不可我不敢強也狄氏乃徐曰後二日我亡兄忌日可往然立語亟遣之尼曰固也尼歸及門生已在詰之具道本末拜之曰儀秦之辯不加於此矣及期尼為治齋具而生匿小室中具酒殽俟之晡時狄氏嚴飾而至屏從者獨攜一小侍兒見尼曰其人來乎曰未也唄祝畢尼使童子主侍兒引狄氏至小室搴簾見生及飲具大驚欲避去生出拜狄氏答拜尼曰郎君欲以一巵為夫人壽願勿辭生固頎秀狄氏頗心動睇而笑曰有事第言之尼固挽使坐生持酒勸之狄氏不能却為釂巵即持酒酬生生因徙坐擁狄氏曰為子且死不意果得子擁之即幃中狄氏亦歡然恨相得之晚也比夜散去猶徘徊顧生挈其手曰非今日幾虛作一世人夜當與子會自是夜輙開垣門召生無闕夕所以奉生者靡不至惟恐絲毫不當其意也數月狄氏夫歸生小人也陰計已得狄氏不能棄重賄伺其夫與客坐遣僕人白曰某官嘗以珠直二萬緡賣第中久未得值且訟于官夫愕起入詰狄氏語塞曰然夫督取還之生得珠復遣尼謝狄氏我安得此貸于親戚以動子耳狄氏雖恚甚終不能忘生夫出輙召與通逾年夫覺閑之嚴狄氏以念生病死余在太學時親見</p>
<p>鷄肋篇越尼皆善織謂之寺綾者乃北方隔織耳名著天下</p>
<p>潛居錄謝芬蘭性至孝惟虔奉觀音大士一日有老尼至袖中出一藥與芬蘭曰此藥專愈刀瘡芬蘭第受之不以為意明年姑大病醫禱弗效芬蘭籲天祝釐潛入閤內以刀刲股烹進于姑而創大痛忽追惟向藥命婢取敷之隨敷生肉若未嘗傷人以老尼即大士也孝之感神如此</p>
<p>鞠堂野史禁中帝及兩宮各有尼道并女冠各七人選于諸寺觀年三十以上能法事者充隨本殿內人居處每早輪一尼一道導上于佛閣前讚念導上燒香佛道者各兩拜又導下殿燒天香四拜又導至殿門殿後出視朝方退應諸閣凡欲請尼道看經者皆此輩每半年或數月一歸元寺觀本位使臣隨住五七日還</p>
<p>採蘭雜志一婦人有隱病不敢告人苦甚平日奉觀世音像甚謹正病時見一尼持藥一函至日煎此洗之即愈矣尼忽不見啟視之乃蛇牀子吳茱萸苦參也</p>
<p>輟耕錄程公鵬舉在宋季被虜於興元版橋張萬戶家為奴張以擄到宦家女某氏妻之既婚之三日即竊謂其夫曰觀君之才貌非久在人後者何不為去計而甘心於此乎夫疑其試己也訴於張張命箠之越三日復告曰君若去必可成大器否則終為人奴耳夫愈疑之又訴於張張命出之遂粥於市人家妻臨行以所寄繡鞵一易程一履泣告曰期執此相見矣程感悟奔歸宋時年十七八以廕補入官迨國朝綂一海宇程為陝西行省叅知政事自與妻別已三十餘年義其為人未嘗再娶至是遣人擕向之鞵履往興元訪求之市家云此婦到吾家執作甚勤遇夜未嘗解衣以寢每訪績達旦毅然莫可犯吾妻異之視如己女將半載以所成布匹償元粥鏹物乞身為尼吾妻施貲以成其志見居城南某菴中所遣人即往尋見以曝衣為由故遺鞵履在地尼見之詢其所從來曰吾主翁程叅政使尋其偶耳尼出鞵履示之所遣人亟拜曰主母也尼曰鞵履復全吾之願畢矣歸見程相公與夫人為道致意竟不再出告以叅政未嘗娶終不出旋報程移文本省遣使檄興元路官為具禮委幕屬李克復防護其車輿至<span class='corr'>陝</span>西重為夫婦焉</p>
<p>中書平章闊闊歹之側室高麗氏有賢行平章死誓弗貳適正室子拜馬朵兒赤說其色欲妻之而不可得乃以其父所有大答納環子獻于太師伯顏此物蓋伯顏所屬意者伯顏喜問所欲遂白前事伯顏特為奏聞奉旨命拜馬朵兒赤收繼小母高麗氏高麗氏夜與親母踰垣而出削髮為尼伯顏怒以為故違聖旨拜奏命省臺洎侍正府官鞫問諸官奉命惟謹鍛鍊備極慘酷時國公闊里吉思于鞫問官中獨秉權力侍正府都事帖木兒不花數致語曰誰無妻子安能相守至死得有如此守節者莫大之幸而反坐以罪恐非我治朝之盛典也國公悟為言于伯顏之前宛曲解釋其事遂<span class='corr'>已</span></p>
<p>明會典洪武六年令民家女子年未及四十者不許為尼姑</p>
<p>篷櫳夜話休邑有智尼擁高貲與貴室往還深垣密扄雖白晝莫能窺也曾一罹暴客鄰人集炬捍之既散尼割一書冊給眾令明旦相質取酬金自是歲每一二發率割質如故一少尼廉其非盜實鄰者偽張以取酬因欲相訐尼曰不可吾歲捐所餘以養若曹令遠近知盜終不勝捍猶樹兵意也訐之是自撤備而樹怨吾不復安枕矣</p>
<p>珍珠船孝宗廢皇后馮氏貞謹有節操遂號練行尼</p>
</div>
<div class='div-other'><a id='mulu5803' />
<p class='h2'>尼部雜錄</p><p>竹坡詩話樞密張公稽仲喜談兵論邊事面目極嚴冷而作小詩有風味岐王宮有侍兒出家為比丘尼者公賦詩云六尺輕羅染麴塵金蓮步穩襯湘裙從今不入襄王夢翦盡巫山一朵雲殊可喜也</p>
<p>事鈔尼眾篇云善見佛初不度女人出家為滅正法五百年後為說八敬聽出家依教行故還得千年今時不行隨處法滅</p>
<p>學佛考訓政和三年詔尼慧光入內庭對御陞座說法賜號淨智大師尼說法且對御非制矣</p>
</div></div>
</div><!-- end of div[@id='body'] -->
</body></html>