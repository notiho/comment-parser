<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu2714' />
<div class='div-other'><a id='mulu2715' />
<div class='div-other'>
<p class='h2'>欽定古今圖書集成博物彙編神異典　第一百二十五卷目錄</p>
<ul class="">
<li>僧部彙考
<ul class="">
<li>魏書<span class="note-inline">(釋老志)</span>
<ul class="">
<li>翻譯名義<span class="note-inline">(和尚)</span></li>
</ul></li>
</ul></li>

<li>僧部列傳一
<ul class="">
<li>後漢
<ul class="">
<li>攝摩騰</li>

<li>竺法蘭</li>

<li>安清</li>

<li>支婁迦讖<span class="note-inline">(附竺佛朔　安元　嚴佛調　支曜　康巨　康孟詳　竺大力)</span></li>

<li>惠明</li>
</ul></li>

<li>魏
<ul class="">
<li>曇柯迦羅<span class="note-inline">(附康僧鎧　曇帝　帛延)</span></li>

<li>朱士行</li>
</ul></li>

<li>吳
<ul class="">
<li>維祇難<span class="note-inline">(附法立　法巨)</span></li>

<li>康僧會</li>

<li>青蓮僧</li>

<li>僧智益</li>
</ul></li>

<li>晉一
<ul class="">
<li>竺曇摩羅剎</li>

<li>竺法乘<span class="note-inline">(附竺法行　竺法存)</span></li>

<li>犍陀勒</li>

<li>訶羅竭</li>

<li>支孝龍</li>

<li>帛遠<span class="note-inline">(附帛法祚)</span></li>

<li>耆域</li>

<li>竺道潛<span class="note-inline">(附竺法友　竺法蘊　竺法濟康法識)</span></li>

<li>康法朗<span class="note-inline">(附令韶)</span></li>

<li>帛尸梨蜜</li>

<li>安慧則<span class="note-inline">(附康慧持)</span></li>

<li>竺僧顯</li>

<li>佛圖澄</li>
</ul></li>
</ul></li>
</ul></div>
<p class='juan'>神異典第一百二十五卷</p>
<div class='div-other'><a id='mulu2716' />
<p class='h2'>僧部彙考</p>
<div class='div-other'><a id='mulu2717' />
<p class='h3'>魏書</p>
<div class='div-other'><a id='mulu2718' />
<p class='h4'>釋老志</p><p>漢孝明帝夜夢金人頂有白光飛行殿庭乃訪羣臣傅毅始以佛對帝遣郎中蔡愔博士弟子秦景等使於天竺寫浮屠遺範愔乃與沙門攝摩騰竺法蘭東還洛陽中國有沙門及跪拜之法自此始也愔又得佛經四十二章凡其經旨大抵言生生之類皆因行業而起有過去當今未來歷三世識神常不滅凡為善惡必有報應漸積勝業陶冶麤鄙經無數形藻練神明乃致無生而得佛道諸服其道者則剃落鬚髮釋累辭家結師資遵律度相與和居治心修淨行乞以自給謂之沙門或曰桑門亦聲相近總謂之僧皆胡言也僧譯為和命眾桑門為息心比丘為行乞其為沙門者初修十誡曰沙彌而終於二百五十則具足成大僧皆以五戒為本隨事增數在於防心攝身正口心去貪忿癡身除殺婬盜口斷妄雜諸非正言總謂之十善道能具此謂之三業清淨凡人修行粗為極云可以達惡善報漸階聖迹初階聖者有三種人其根業太差謂之三乘聲聞乘緣覺乘大乘取其可乘運以至道為名此三人惡迹已盡但修心盪累濟物進德初根人為小乘行四諦法中根人為中乘受十二因緣上根人為大乘則修六度雖階三乘而要由修進萬行拯度億流彌長遠乃可登佛境矣</p>
</div></div>
<div class='div-other'><a id='mulu2719' />
<p class='h3'>翻譯名義</p>
<div class='div-other'><a id='mulu2720' />
<p class='h4'>和尚</p><p>和尚梵本正名鄔波遮迦傳至于闐國翻為和尚義淨云鄔波陀耶此云親教師故和尚有二種一依教即受業也二依止即稟學也</p>
</div></div></div>
<div class='div-other'><a id='mulu2721' />
<p class='h2'>僧部列傳一</p>
<div class='div-other'><a id='mulu2722' />
<p class='h3'>後漢</p>
<div class='div-other'><a id='mulu2723' />
<p class='h4'>攝摩騰</p><p>按高僧傳攝摩騰本中天竺人善風儀解大小乘經嘗游化為任昔經往天竺附庸小國講金光明經會敵國侵境騰惟曰經云能說此法為地神所護使所居安樂今鋒鏑方始曾是為益乎乃誓以忘身躬往和勸遂二國交歡由是顯譽逮漢永平中明皇帝夜夢金人飛空而至乃大集羣臣以占所夢通人傅毅奉荅臣聞西域有神其名曰佛陛下所夢將必是乎帝以為然即遣郎中蔡愔博士弟子秦景等使往天竺尋訪佛法愔等於彼遇見摩騰乃要還漢地騰誓志弘通不憚疲苦冒涉流沙至乎雒邑明帝甚加賞接于城西門外立精舍以處之漢地有沙門之始也但大法初傳未有歸信故蘊其深解無所宣述後少時卒於雒陽有記云騰譯四十二章經一卷初緘在蘭臺石室第十四間中騰所住處今雒陽城西雍門外白馬寺是也相傳云外國國王嘗毀破諸寺唯招提寺未及毀壞夜有一白馬繞塔悲鳴即以啟王王即停壞諸寺因改招提以為白馬故諸寺立名多取則焉</p>
</div>
<div class='div-other'><a id='mulu2724' />
<p class='h4'>竺法蘭</p><p>按高僧傳竺法蘭亦中天竺人自言誦經論數萬章為天竺學者之師時蔡愔既至彼國蘭與摩騰共契游化遂相隨而來會彼學徒留礙蘭乃間行而至既達雒陽與騰同止少時便善漢言愔於西域獲經即為翻譯所謂十地斷結佛本生法海藏佛本行四十二章等五部移都寇亂四部失本不傳江左惟四十二章經今見在可二千餘言漢地見存諸經唯此為始也愔又于西域得畵釋迦倚像是優田王栴檀像師第四作既至雒陽明帝即令畵工圖寫置清凉臺中及顯節陵上舊像今不復存焉又昔漢武穿昆明池底得黑灰問東方朔朔云不知可問西域梵人後法蘭既至眾人追以問之蘭云世界終盡刼火洞燒此灰是也朔言有徵信者甚眾蘭後卒于雒陽春秋六十餘矣</p>
</div>
<div class='div-other'><a id='mulu2725' />
<p class='h4'>安清</p><p>按高僧傳安清字世高安息國王正后之太子也幼以孝行見稱加又志業聰敏尅意好學外國典籍及七曜五行醫方異術乃至鳥獸之聲無不綜達嘗行見羣鷰忽謂伴曰鷰云應有送食者頃之果有致焉眾咸奇之故儁異之聲早被西域高雖在居家而奉戒精峻王薨便嗣父位乃深惟苦空厭離形器行服既畢遂讓國於叔出家修道博曉經藏尤精阿毗曇學諷持禪經備盡其妙既而遊方弘化遍歷諸國以漢桓之初始到中夏才悟機敏一聞能達至止未久即通習華言于是宣譯眾經改梵為漢出安般守意陰持入經大小十二門及百六十品初外國三藏眾護撰述經要為二十七章高乃剖析護所集七章譯為漢文即道地經也其先後所出經論凡三十九部義理明析文字允正辨而不華質而不野凡在讀者皆亹亹而不倦焉高窮理盡性自識緣業多有神迹世莫能量初高自稱先身已經出家有一同學多瞋分衛值施主不稱每輒懟恨高屢加訶諫終不悛改如此二十餘年乃與同學辭訣云我當往廣州畢宿世之對卿明經精懃不在吾後而性多恚怒命過當受惡形我若得道必當相度既而遂適廣州值寇賊大亂行路逢一少年唾手拔刀曰真得汝矣高笑曰我宿命負卿故遠來相償卿之忿怒故是前世時意也遂伸頸受刃容無懼色賊遂殺之觀者填陌莫不駭其奇異既而神識還為安息王太子即今時世高身也高游化中國宣經事畢值靈帝之末關雒擾亂乃振錫江南云我當過廬山度昔同學行達䢼亭湖廟此廟舊有威靈商旅祈禱乃分風上下各無留滯嘗有乞神竹者未許輒取舫即覆沒竹還本處自是舟人敬憚莫不懾影高同旅三十餘船奉牲請福神乃降祝曰舫有沙門可便呼上客咸驚愕請高入廟神告高曰吾昔外國與子俱出家學道好行布施而性多嗔怒今為䢼亭廟神周迴千里並吾所治以布施故珍玩甚豐以嗔恚故墮此神報今見同學悲欣何言壽盡旦夕而醜形長大若干此捨命穢汙江湖當度山西澤中此身滅後恐墮地獄吾有絹千疋并襍寶物可為立法營塔使生善處也高曰故來相度何不出形神曰形甚醜異眾人必懼高曰但出眾不怪也神從牀後出頭乃是大蟒不知尾之長短至高膝邊高向之梵語數番讚唄數契蟒悲淚如雨須臾還隱高即取絹物辭別而去舟侶颺帆蟒復出身登山而望眾人舉手然後乃滅倏忽之間便達豫章即以廟物為造東寺高去後神即命過暮有一少年上船長跽高前受其呪願忽然不見高謂船人曰向之少年即䢼亭廟神得離惡形矣于是廟神歇矣無復靈驗後人于山西澤中見一死蟒頭尾數里今潯陽郡蛇村是也高後復到廣州尋其前世害己少年時少年尚在高徑投其家說昔日償對之事并敘宿緣歡喜相向云吾猶有餘報今當往會稽畢對廣州客悟高非凡豁然意解追悔前愆厚相資供隨高東游遂達會稽至便入市正值市中有亂相打者誤著高頭應時殞命廣州客頻驗二報遂精懃佛法具說事緣遠近聞知莫不悲歎明三世之有徵也高既王種西域賓旅皆呼為安侯至今猶為號焉天竺國自稱書為天書語為天語音訓詭謇與漢殊異先後傳譯多致謬濫唯高所出為羣譯之首安公以為若及面稟不異見聖列代明德咸贊而思焉余訪尋眾錄紀載高公互有出沒將以權迹隱顯應廢多端或由傳者紕繆致成乖角輒備列眾異庶或可論按釋道安經錄云安世高以漢桓帝建和二年至靈帝建寧中二十餘年譯出三十餘部經又別傳云晉太康末有安侯道人來至桑垣出經竟封一函於寺云後四年可開之吳末行至揚州使人貨一箱物以買一奴名福善云是我善知識仍將奴適豫章度䢼亭廟神為立寺竟福善以刀刺安侯脅於是而終桑垣人迺發其所封函材理自成字云尊吾道者居士陳惠傳禪經者比丘僧會是日正四年也又庾仲雍荊州記云晉初有沙門安世高度䢼亭廟神得財物立白馬寺於荊城東南隅宋臨川康王宣驗記云蟒死於吳末曇宗塔寺記云丹陽瓦官寺晉哀帝時沙門惠力所立後有沙門安世高以䢼亭廟餘物治之然道安法師既校閱羣經詮錄傳譯必不應謬從漢桓建和二年至晉太康末凡經一百三十餘年若高公長壽或能如此而事不應然何者案如康僧會注安般守意經序云此經世高所出久之沈翳會有南陽韓林潁川大業會稽陳惠此三賢者信道篤密會共請受乃陳惠注義余助斟酌尋僧會以晉太康元年已死而乃云此經出後久之沈翳又世高封函之字云尊吾道者居士陳惠傳禪經者比丘僧會然安般所明盛說禪業是知封函之記信非虛作既云二人方傳吾道豈容與共同世且別傳自云傳禪經者比丘僧會會已太康初死何容太康之末方有安侯道人首尾之言自為矛盾正當隨有一書謬指晉初于是後諸作者或道太康或言吳末雷同奔競無以校焉既晉初之說尚已難實而曇宗記云晉哀帝時世高方復治寺其為謬諸過乃懸矣</p>
</div>
<div class='div-other'><a id='mulu2726' />
<p class='h4'>支婁迦讖<span class='note-inline'>(附竺佛朔　安元　嚴佛調　支曜　康巨　康孟祥　竺大力)</span></p><p>按高僧傳支婁迦讖亦直云支讖本月支人操行純深性度開敏稟持法戒以精懃著稱諷誦羣經志在宣法漢靈帝時遊于雒陽以光和中平之間傳譯梵文出般若道行般舟首楞嚴等三經又有阿闍世王寶積等十餘部經歲久無錄安公校定古今精尋文體云似讖所出凡此諸經皆審得本旨了不加飾可謂善宣法要弘道之士也後不知所終時有天竺沙門竺佛朔亦漢靈之時齎道行經來適雒陽即轉梵為漢譯人時滯雖有失旨然棄文存質深得經意朔又以光和二年于雒陽出般舟三昧讖為傳言河南雒陽孟福張蓮筆受時又有優婆塞安元安息國人志性貞白深沈有理致博誦羣經多所通習亦以漢靈之末游賞雒陽以功號曰騎都尉性虛靖溫恭常以法事為己任漸解漢言志宣經典常與沙門講論道義世所謂都尉者也元與沙門嚴佛調共出法鏡經元口譯梵文佛調筆受理得音正盡經微旨郢匠之美見述後代調本臨淮人綺年穎悟敏而好學世稱安侯都尉佛調三人傳譯號為難繼調又撰十慧亦傳於世安公稱佛調出經省而不煩全本巧妙又有沙門支曜康巨康孟祥等並以漢靈獻之間有慧學之譽馳于京雒曜譯成具定意經及小本起等巨譯問地獄事經並言直理旨不加潤飾孟詳譯中本起及修行本起先是沙門曇果于迦維羅衛國得梵本孟詳共竺大力譯為漢文安公云孟詳所出奕奕流便足騰元趣也</p>
<p>按佛祖統紀建安十四年二十二祖鶴勒那于月氐國以法藏付師子尊者先是鶴勒那弟子竺大力等來雒陽與康猛同譯興起本行經忽于館所有白光見大力斂容有間曰此我師入滅之相大力康猛支曜康巨等皆善方言終漢之世譯經三百餘部</p>
</div>
<div class='div-other'><a id='mulu2727' />
<p class='h4'>惠明</p><p>按浙江通志漢惠明姓王氏錢塘人居蔣州山間值雪路塞七日不食至荊州四望山見有二虎爭鬬以杖格解焉</p>
</div></div>
<div class='div-other'><a id='mulu2728' />
<p class='h3'>魏</p>
<div class='div-other'><a id='mulu2729' />
<p class='h4'>曇柯迦羅<span class='note-inline'>(附康僧鎧　曇帝　帛延)</span></p><p>按高僧傳曇柯迦羅此云法時本中天竺人家世大富常修梵福迦羅幼而才悟質像過人詩書一覽皆文義通暢善學四韋陀論風雲星宿圖讖運變莫不該綜自言天下文理畢己心腹至年二十五入一僧房見法勝毗曇聊取覽之茫然不解慇懃重省更增惛漠乃歎曰吾積學多年浪志墳典遊刃經籍義不再思文無重覽今覩佛書頓出情外必當理致鉤深別有精要于是齎經入房請一比丘略為解釋遂深悟因果妙達三世始知佛教宏曠俗書所不能及乃棄捨世榮出家精苦誦大小乘經及諸部毗尼常貴游化不樂專守以魏嘉平中來至雒陽于時魏境雖有佛法而道風訛替亦有眾僧未稟歸戒正以剪落殊俗耳設復齋懺事法祠祀迦羅既至大行佛法時諸僧共請迦羅譯出戒律迦羅以律部曲制文言繁廣佛教未昌必不承用乃譯出僧祗戒心止備朝夕更請梵僧立羯磨法中夏戒律始自乎此迦羅後不知所終時又有外國沙門康僧鎧者亦以嘉平之末來至雒陽譯出郁迦長者等四部經又有安息國沙門曇帝亦善律學以魏正元之中來遊雒陽譯出曇無德羯磨又有沙門帛延不知何許人亦才明有深解以魏甘露中譯出無量清淨平等覺經等凡六部經後不知所終</p>
</div>
<div class='div-other'><a id='mulu2730' />
<p class='h4'>朱士行</p><p>按高僧傳朱士行潁川人志業方直歡沮不能移其操少懷遠悟脫落塵俗出家已後專務經典昔漢靈之時竺佛朔譯出道行經即小品之舊本也文句簡略意義未周士行嘗于洛陽講道行經覺文意隱質諸未盡善每歎曰此經大乘之要而譯理不盡誓志捐身遠求大本遂以魏甘露五年發跡雍州西渡流沙既至于闐果得梵書正本凡九十章遣弟子弗如檀此言法饒送經梵本還歸洛陽未發之頃于闐諸小乘學眾遂以白王云漢地沙門欲以婆羅門書惑亂正典王為地主若不禁之將斷大法聾盲漢地王之咎也王即不聽齎經士行深懷痛心乃求燒經為證王即許焉於是積薪殿前以火焚之士行臨火誓曰若大法應流漢地經當不然如其無護命也如何言<span class='corr'>已</span>投經火中火即為滅不損一字皮牒如本大眾駭服咸稱其神感遂得送至陳留倉垣水南寺時河南居士竺叔蘭本天竺人父世避難居于河南蘭少好遊獵後經暫死備見業果因改厲專精深崇正法博究眾音善梵漢之語又有無羅叉比丘西域道士稽古多學乃手執梵本叔蘭譯為晉文稱為放光般若皮牒故本今在豫章至太安二年支孝龍就叔蘭一時寫五部校為定本時未有品目舊本十四匹縑今寫為二十卷士行遂終於于闐春秋八十依西方法闍維之薪盡火滅屍猶能全眾咸駭異乃呪曰若真得道法當毀敗應聲碎散因<span class='corr'>斂</span>骨起塔焉後弟子法益從彼國來親傳此事故孫綽正像論云士行散形於于闐此之謂也</p>
</div></div>
<div class='div-other'><a id='mulu2731' />
<p class='h3'>吳</p>
<div class='div-other'><a id='mulu2732' />
<p class='h4'>維祇難<span class='note-inline'>(附法立　法巨)</span></p><p>按高僧傳維祇難本天竺人也世奉異道以火祀為上時有天竺沙門習學小乘多行道術經遠行逼暮欲寄難家宿難家既事異道猜忌釋子乃處之門外露地而宿沙門夜密加呪術令難家所事之火欻然變滅于是舉家共出稽請沙門入室供養沙門還以呪術變火令生難既覩沙門神力勝己即于佛法大生信樂乃捨本所事出家為道依此沙門以為和尚受學三藏妙善四含遊化諸國莫不皆奉以吳黃武三年與同伴竺律炎來至武昌齎曇鉢經梵本曇鉢者即法句經也時吳士乃共請出經難既未善國語共其伴律炎譯為漢文炎亦未善漢言頗有不盡志存義本辭近朴質至晉惠之末有沙門法立更譯為五卷沙門法巨著筆其辭味小華也立又別出小經近百許首值永嘉末亂多不復存</p>
</div>
<div class='div-other'><a id='mulu2733' />
<p class='h4'>康僧會</p><p>按高僧傳康僧會其先康居人世居天竺其父因商賈移于交阯會年十餘歲二親並亡以至性奉孝服畢出家勵行甚峻為人弘雅有識量篤志好學明解三藏博覽六經天文圖緯多所綜涉辨于樞機頗屬文翰時孫權<span class='corr'>已</span>制江左而佛教未行先有優婆塞支謙字恭明一名越本月支人來遊漢境初漢桓靈之世有支讖譯出眾經有支亮字紀明資學于讖謙又受業于亮博覽經籍莫不精究世間伎藝多所綜習遍學異書通六國語其為人細長黑瘦眼多白而睛黃時人為之語曰支郎眼中黃形軀雖細是智囊漢獻末亂避地於吳孫權聞其才慧召見悅之拜為博士使輔導東宮與韋曜諸人共盡匡益但生自外域故吳志不載謙以大教雖行而經多梵文未盡翻譯己妙善方言乃收集眾本譯為漢語從吳黃武元年至建興中所出維摩大般泥洹法句瑞應本起等四十九經曲得聖義辭旨文雅又從無量壽中本起製菩薩連句梵唄三契并注了本生死經等皆行于世時吳地初染大法風化未全僧會欲使道振江左興立圖寺乃杖錫東游以吳赤烏十年初達建業營立茅茨設像行道時吳國以初見沙門覩形未及其道疑為矯異有司奏曰有胡人入境自稱沙門容服非恆事應檢察權曰昔漢明夢神號稱為佛彼之所事豈其遺風邪即召會詰問有何靈驗會曰如來遷跡忽踰千載遺骨舍利神曜無方昔阿育王起塔乃八萬四千夫塔寺之興以表遺化也權以為誇誕乃謂會曰若能得舍利當為造塔如其虛妄國有常刑會請期七日乃謂其屬曰法之興廢在此一舉今不至誠後將何及乃共潔齋靜室以銅瓶加几燒香禮請七日期畢寂然無應求申二七亦復如之權曰此欺誑將欲加罪會更請三七權又特聽會謂法屬曰宣尼有言文王既沒文不在茲乎法靈應降而吾等無感何假王憲當以誓死為期耳三七日暮猶無所見莫不震懼既入五更忽聞瓶中鏗然有聲會自往視果獲舍利明旦呈權舉朝集觀五色光炎照耀瓶上權自手執瓶瀉於銅盤舍利所衝盤即破碎權大肅然驚起而曰希有之瑞也會進而言曰舍利威神豈直光相而已乃劫燒之火不能焚金剛之杵不能碎權命令試之會更誓曰法雲方被蒼生仰澤願更垂神迹以廣示威靈乃置舍利於鐵砧磓上使力者擊之於是砧磓俱陷舍利無損權大嗟服即為建塔以始有佛寺故號建初寺因名其地為佛陀里由是江左大法遂興至孫皓即位法令苛虐廢棄淫祠乃及佛寺並欲毀壞皓曰此由何而興若其義教真正與聖典相應者當存奉其道如其無實皆悉焚之諸臣僉曰佛之威力不同餘神康會感瑞大皇創寺今若輕毀恐貽後悔皓遣張昱詣寺詰會昱雅有才辯難問縱橫會應機騁辭文理鋒出自旦至夕昱不能屈既退會送於門時寺側有淫祠者昱曰元化既孚此輩何故近而不革會曰雷霆破山聾者不聞非音之細苟在理通則萬里懸應如其阻塞則肝胆楚越昱還歎會才明非臣所測願天鑒察之皓大集朝賢以馬車迎會會既坐皓問曰佛教所明善惡報應何者是耶會對曰夫明主以孝慈訓世則赤烏翔而老人星見仁德育物則醴泉湧而嘉苗出善既有瑞惡亦如之故為惡於隱鬼得而誅之為惡於顯人得而誅之易稱積善餘慶詩詠求福不回雖儒典之格言即佛教之明訓皓曰若然則周孔已明何用佛教會曰周孔所言略示近迹至於釋教則備極幽微故行惡則有地獄長苦修善則有天宮永樂舉茲以明勸沮不亦大哉皓當時無以折其言皓雖聞正法而昏暴之性不勝其虐後使宿衛兵入宮治園於地中得一立金像高數尺呈皓皓使著不淨處以穢汁灌之共諸羣臣笑以為樂俄爾之間舉身大腫陰處尤痛叫呼徹天太史占言犯大神所為即祈祀諸廟永不差愈采女先有奉法者因問訊云陛下就佛寺中求福不皓舉頭問曰佛大神耶采女云佛為大神皓心遂悟其語意故采女即迎像置殿上香湯洗數十過燒香懺悔皓叩頭於枕自陳罪狀有頃痛間遣使至寺問訊道人請會說法會即隨入皓見問罪福之由會為敷析辭甚精要皓先有才解欣然大悅因求看沙門戒會以戒文禁秘不可輕宣乃取本業百三十五願分作二百五十事行住坐臥皆願眾生皓見慈願廣普益增善意即就會受五戒旬日疾瘳乃於會所住處更加修飾宣示宗室莫不心奉會在吳朝亟說正法以皓性兇粗不及妙義唯敘報應近事以開其心會於建初寺譯出眾經所謂阿難念彌陀經鏡面王察微王梵皇經等又出小品及六度集雜譬喻等並妙得經體文義允正又傳泥洹唄聲清靡哀亮一代模式又注安般守意法鏡道樹等三經并製經序辭趣雅便義旨微密並見於世至吳天紀四年四月皓降晉九月會遘疾而終是歲晉武太康元年也至晉咸和中蘇峻作亂焚會所建塔司空何充復更修造平西將軍趙誘世不奉法傲慢三寶夢入此寺謂諸道人曰久聞此塔屢放光明虛誕不經所未能信若必目覩所不論耳言竟塔即出五色光照耀堂剎誘肅然毛[監-皿+立]由此信敬於寺東更立小塔遠由大聖神感近亦康會之力故圖寫厥像傳之於今孫綽為之贊曰會公蕭瑟實惟令質心無近累情有餘逸厲此幽夜振彼尤黜超然遠詣卓矣高出有記云孫皓打試舍利謂非權時余案皓將壞寺諸臣咸答康會感瑞大皇創寺是知初感舍利必也權時故數家傳記咸言孫權感舍利於吳宮其後更試神驗或將皓也</p>
</div>
<div class='div-other'><a id='mulu2734' />
<p class='h4'>青蓮僧</p><p>按長沙府志青蓮僧潭州門內街北青衣寺有僧誦法華經一時感二青衣童子侍奉後死葬塚上生二蓮花看之乃自舌根生因建寺以青衣名攷勸善書云建興二年長沙縣西百里有青蓮花兩本生陸地道俗爭觀掘其地丈二尺得二瓦棺蓮出於棺之破處斷棺視之有髑髏拴索蓮根生齒間說者曰有僧誦蓮華十萬部不疾而化遺言使衣經服以瓦為棺即此也</p>
</div>
<div class='div-other'><a id='mulu2735' />
<p class='h4'>僧智益</p><p>按長沙府志僧智益長沙人姓吳三國時征蠻卒夫平生以獵釣為業得白龜美而食之乃遍身患瘡潰爛痛苦號叫不可忍眉鬚手足指皆墜落未即死乞於安南市有僧見而哀之曰汝可回心念大悲真言吾當口授若能精進必獲善報卒依其言授之一心念誦後瘡痍漸復手足指皆生瘡盡愈遂削髮為僧號智益於伏波將軍宅建精舍住持</p>
</div></div>
<div class='div-other'><a id='mulu2736' />
<p class='h3'>晉一</p>
<div class='div-other'><a id='mulu2737' />
<p class='h4'>竺曇摩羅剎</p><p>按高僧傳竺曇摩羅剎此云法護其先月支人本姓支氏世居燉煌郡年八歲出家事外國沙門竺高座為師誦經日萬言過目即能天性純懿操行精苦篤志好學萬里尋師是以博覽六經遊心七籍雖世務毀譽未嘗介抱是時晉武之世寺廟圖像雖崇京邑而方等深經蘊在葱外護乃慨然發憤志弘大道遂隨師至西域游歷諸國外國異言三十六種書亦如之護皆遍學貫綜詁訓音義字體無不備識遂大齎梵經還歸中夏自燉煌至長安沿路傳譯寫為晉文所獲賢劫正法華光贊等一百六十五部孜孜所務唯以弘通為業終身寫譯勞不告倦經法所以廣流中華者護之力也護以晉武之末隱居深山山有清澗恆取澡漱後有採薪者穢其水側俄頃而燥護乃徘徊歎曰人之無德遂使清泉輟流水若永竭真無以自給正當移去耳言訖而泉流滿澗其幽誠所感如此故支遁為之像贊云護公澄寂道德淵美微令穹谷枯泉漱水邈矣護公天挺弘懿濯足流沙傾拔元致後立寺於長安青門外精勤行道於是德化遐布聲蓋四遠僧徒數千咸所宗事及晉惠西奔關中擾亂百姓流移護與門徒避地東下至澠池遘疾而卒春秋七十有八後孫綽製道賢論以天竺七僧方竹林七賢以護匹山巨源論云護公德居物宗巨源位登論道二公風德高遠足為流輩矣其見美後代如此時有清信士聶承遠明解有才篤志務法護公出經多叅正文句超日明經初譯頗多煩重承遠刪正文偈今行二卷其所詳定類皆如此承遠有子道真亦善梵學此君父子比辭雅便無累于古又有竺法首陳士倫孫伯虎虞世雅等皆共承護旨執筆詳校安公云護公所出若審得此公手目綱領必正凡所譯經雖不辯妙婉顯而宏達欣暢特善無生依慧不文朴則近本其見稱若此護世居燉煌死而化道周洽時人咸謂燉煌菩薩也</p>
</div>
<div class='div-other'><a id='mulu2738' />
<p class='h4'>竺法乘<span class='note-inline'>(附竺法行　竺法存)</span></p><p>按高僧傳竺法乘未詳何許人幼而神悟超絕懸鑒過人依竺法護為沙彌清真有志氣護甚嘉焉護既道被關中且資財殷富時長安有甲族欲奉大法誡護道德偽往告急求錢二十萬護未及答乘年十三侍在師側即語客曰和尚意<span class='corr'>已</span>相許矣客退後乘曰觀此人神色非實求錢將以觀和尚道德何如耳護曰吾亦以為然明日此客率其一宗百餘口詣護請受戒具謝求錢之意於是師資名布遐邇乘後西到燉煌立寺延學忘身為道誨而不倦大化西行乘之力也後終于所住孫綽道賢論以乘比王濬沖論云法乘安豐少有機悟之鑒雖道俗殊操阡陌可以相准高士季頤為之贊傳乘同學竺法行竺法存並山棲履操知名當世矣</p>
</div>
<div class='div-other'><a id='mulu2739' />
<p class='h4'>犍陀勒</p><p>按高僧傳犍陀勒者本西域人來至洛陽積年眾雖敬其風操而終莫能測後謂眾僧曰洛東南有槃鵄山山中有古寺寺<span class='corr'>圮</span>基址猶存可共修立眾未之信試逐檢視入山到一處四面平坦勒示云此即寺基也即掘之果得寺下石基後示講堂僧房處如言皆驗眾咸驚歎因共修立以勒為寺主去洛城一百餘里朝朝至洛陽諸寺赴中暮輒乞油一鉢還寺燃燈以此為常未曾違失有人健行欲隨勒觀其遲疾奔馳流汗恆苦不及勒令執袈裟角唯聞厲風之響不復覺倦須臾至寺勒後不知所終</p>
</div>
<div class='div-other'><a id='mulu2740' />
<p class='h4'>訶羅竭</p><p>按高僧傳訶羅竭者本[林/必]陽人少出家誦經二百萬言性虛元守戒節善舉措美容色多行頭陀獨宿山野晉武帝太康九年暫至洛陽時疫疾甚流死者相繼竭為呪治十差八九至晉惠帝元康元年乃西入止婁至山石室中坐禪此室去水既遠時人欲為開澗竭曰不假相勞乃自起以左脚蹍室西石壁壁陷沒指既拔足水從中出清香濡美四時不絕來飲者皆止饑渴除疾病至元康八年端坐從化弟子依國法闍維之焚燎累日而屍猶坐火中永不灰燼乃移還石室內後西域人竺定宇安世晉咸和中往其國親自觀視見屍儼然平坐<span class='corr'>已</span>三十餘年定後至京傳之道俗</p>
</div>
<div class='div-other'><a id='mulu2741' />
<p class='h4'>支孝龍</p><p>按高僧傳支孝龍淮陽人少以風姿見重更復神彩卓犖高論適時常披味小品以為心要陳留阮瞻潁川庾凱並結知音之友世人呼為八達時或嘲之曰大晉龍興天下為家沙門何不全髮膚去袈裟釋梵服被綾羅龍曰抱一以逍遙唯寂以至誠剪髮毀容改服變形彼謂我辱我棄彼榮故無心於貴而愈貴無心於足而愈足矣其機辯適時皆此類也時竺叔蘭初譯放光經龍既素樂無相即得披閱旬有餘日便就開講後不知所終矣</p>
</div>
<div class='div-other'><a id='mulu2742' />
<p class='h4'>帛遠<span class='note-inline'>(附帛法祚)</span></p><p>按高僧傳帛遠字法祖本姓萬氏河內人父威達以儒雅知名州府辟命皆不行祖少發道心啟父出家辭理切至父不能奪遂改服從道祖才思儁徹敏朗絕倫誦經日八九千言研味方等妙入幽微世俗墳索多所該貫乃於長安造築精舍以講習為業白黑宗稟幾且千人晉惠之末太宰河間王顒鎮關中虛心敬重待以師友之敬每至閒晨靜夜輒談講道德于時西府初建俊乂甚盛能言之士咸服其遠達祖見羣雄交爭干戈方始志欲潛遁隴右以保雅操會張輔為秦州刺史鎮隴上祖與之俱行輔以祖名德顯著眾望所歸欲令反服為己僚佐祖固志不移由是結憾先有州人管蕃與祖論議屢屈於祖蕃深銜恥恨每加讒搆祖行至洴縣忽語諸道人及弟子云我數日對當至便辭別作素書分布經像及資財都訖明晨詣輔共語忽忤輔意輔使收之行罰眾咸怪惋祖曰我來畢對此宿命久結非今事也乃呼十方佛祖前身罪緣歡喜畢對願從此<span class='corr'>已</span>後與張輔為善知識無令受殺人之罪遂便鞭之五下奄然命終輔後具聞其事方大惋恨初祖道化之聲被於關隴崤崡之右奉之若神戎晉嗟慟行路流涕隴上羌胡率精騎五千將欲迎祖西歸中路聞其遇害悲恨不及眾咸憤激欲復祖之讎輔遣軍上隴羌胡率輕騎逆戰時天水故帳下督富整遂因忿斬輔羣胡既雪怨恥稱善而還共分祖屍各起塔廟輔字世偉南陽人張衡之後雖有才解而酷不以理橫殺天水太守封尚百姓疑駭因亂而斬焉管蕃亦卒以傾險致敗後少時有一人姓李名通死而更蘇云見祖法師在閻羅王處為王講首楞嚴經云講竟應往忉利天又見祭酒王浮一云道士基公次被鎖械求祖懺悔昔祖平素之日與浮每爭邪正浮屢屈既瞋不自忍乃作老子化胡經以誣謗佛法殃有所歸故死方思悔孫綽道賢論以法祖匹嵇康論云帛祖舋起於管蕃中散禍作於鍾會二賢並以俊邁之氣昧其圖身之慮棲心事外輕世招患殆不異也其見稱如此祖既博涉多聞善通梵漢之語常譯惟逮弟子本起五部僧等三部經又注首楞嚴經又言別譯數部小經值亂零失不知其名祖弟法祚亦少有聲譽被博士徵不就年二十五出家深洞佛理關隴知名時梁州刺史張光以祚兄不肯反服輔之所殺光又逼祚令罷道祚執志堅貞以死為誓遂為光所害春秋五十有七注放光般若經及著顯宗論等光字景武江夏人後為武都氏楊難敵所圍發憤而死時晉惠之世又有優婆塞衛士度譯出道行般若經二卷士度本司州汲郡之人陸沉寒門安貧樂道常以佛法為心當其亡日清淨澡漱隱几誦經千餘言然後引衣屍臥奄然而卒</p>
</div>
<div class='div-other'><a id='mulu2743' />
<p class='h4'>耆域</p><p>按高僧傳耆域者天竺人也周流華戎靡有常所而倜儻神奇任性忽俗迹行亦不恆時人莫之能測自發天竺至於扶南經諸海濱爰涉交廣並有靈異既達襄陽欲寄載過江船人見梵沙門衣服敝陋輕而不載船達北岸域亦已度前行見兩虎弭耳掉尾域以手摩其頭虎下道而去兩岸見者隨從成羣晉惠之末至於洛陽諸道人悉為作禮域胡踞晏然不動容色時或告人以前身所更謂支法淵從羊中來竺法興從人中來又譏諸眾僧謂衣服華麗不應素法見洛陽宮城云彷彿似忉利天宮但自然之與人事不同耳域謂沙門耆闍蜜曰匠此宮者從忉利天來成便還天上矣屋脊瓦下應有千五百作器時咸云昔聞此匠實以作器著瓦下又云宮成之後尋被害焉時衡陽太守南陽滕永文在洛寄住滿水寺得病經年不差兩脚攣屈不能起行域往看之曰君欲得病差不因取淨水一盃楊柳一枝便以楊枝拂水舉手向永文而呪如此者三因以手搦末文膝令起即時起行步如故此寺中有思惟樹數十株枯死域問末文樹死來幾時末文曰積年矣域即向樹呪如呪末文法樹尋荑發扶疎榮茂尚方暑中有一人病癥將死域以應器著病者腹上白布通覆之呪願數千言即有臭氣熏徹一屋病者曰我活矣域令人舉布應器中有若垽淤泥者數升臭不可近病者遂瘥洛陽兵亂辭還天竺洛中有沙門竺法行者高足僧也時人方之樂令因請域曰上人既得道之僧願留一言以為末誡域曰可普會眾人也眾既集域昇高座曰守口攝身意慎莫犯眾惡修行一切善如是得度世言訖便禪默行重請曰願上人當授所未聞如斯偈義八歲童子亦已諳誦非所望於得道人也域笑曰八歲雖誦百歲不行誦之何益人皆知敬得道者不知行之自得道悲夫吾言雖少行者益多也於是辭去數百人各請域中食域皆許往明旦五百舍皆有一域始謂獨過末相讎問方知分身降焉既發諸道人送至河南城域徐行追者不及域乃以杖畫地曰於斯別矣其日有從長安來者見域在彼寺中又賈客胡濕登者即於是日將暮逢域於流沙計已九千餘里既還西域不知所終</p>
</div>
<div class='div-other'><a id='mulu2744' />
<p class='h4'>竺道潛<span class='note-inline'>(附竺法友　竺法蘊　竺法濟　康法識)</span></p><p>按高僧傳竺道潛字法深姓王瑯琊人晉丞相武昌郡公敦之弟也年十八出家事中州劉元真為師元真早有才解之譽故孫綽讚曰索索虛衿翳翳閑沖誰其體之在我劉公談能雕飾照足開矇懷抱之內豁爾包融潛服膺已後翦削浮華崇本務學微言興化譽洽西朝風姿容貌堂堂如也至年二十四講法華大品既蘊深解復能善說故觀風味道者常數盈五百晉永嘉初避亂過江中宗元皇及肅祖明帝丞相王茂弘太尉庾元規並欽其風德友而敬焉建武太寧中潛恆著屐至殿內時人咸謂方外之士以德重故也及中宗肅祖昇遐王庾又薨乃隱迹剡山以避當世追蹤問道者<span class='corr'>已</span>復結侶山門潛優游講席三十餘載或暢方等或釋老莊投身北面者莫不內外兼洽至哀帝好重佛法頻遣兩使慇懃徵請潛以詔旨之重暫遊宮闕即於御筵開講大品上及朝士並稱善焉於時簡文作相朝野以為至德以潛是道俗標領又先朝友敬尊重挹服頂戴兼常迄乎龍飛虔禮彌篤潛常於簡文處遇沛國劉恢恢嘲之曰道士何以遊朱門潛曰君自覩其朱門貧道見為篷戶司空何次道懿德純素篤信經典每加祗崇遵以師資之敬數相招請屢興法禮潛雖復從運東西而素懷不樂乃啟還剡之[山*卬]山遂其先志於是逍遙林阜以畢餘年支遁遣使求買山側沃州小嶺欲為幽棲之處潛答云欲來輒給豈聞巢由買山而隱遁後與高麗道人書云上座竺法深中州劉公之弟子體德貞峙道俗綸綜往在京邑維持法網內外俱瞻弘道之匠也頃以道業靖濟不耐塵俗考室山澤修德就閒今在剡縣之[山*卬]山率合同遊論道說義高栖浩然遐邇有詠以晉寧康二年卒於山館春秋八十有九烈宗孝武詔曰潛法師理悟虛遠風鑒清貞棄宰相之榮襲染衣之素山居人外篤懃匪懈方賴宣道以濟蒼生奄然遷化用痛于懷可賻錢十萬星馳驛送孫綽以潛比劉伯倫論云潛公道素淵重有遠大之量劉伶肆意放蕩以宇宙為小雖高棲之業劉所不及而曠大之體同焉時復有竺法友志業強正博通眾典嘗從潛受阿毗曇一宿便誦潛曰經目則諷見稱昔人若能仁更興大晉者必取汝為五百之一也年二十四便能講說後立剡縣城南法臺寺焉竺法蘊悟解入元尤善放光般若康法識亦有義學之譽而以草隸知名嘗遇康昕昕自謂筆道遇識識共昕各作王右軍草傍人竊以為貨莫之能別又寫眾經見重竺法濟幼有才藻作高逸沙門傳凡此諸人皆潛之神足孫綽並為之讚</p>
</div>
<div class='div-other'><a id='mulu2745' />
<p class='h4'>康法朗<span class='note-inline'>(附令韶)</span></p><p>按高僧傳康法朗中山人少出家善戒節嘗讀經見雙樹鹿苑之處欝而歎曰吾<span class='corr'>已</span>不值聖人寧可不覩聖處於是誓往迦夷仰瞻遺迹乃共同學四人發趾張掖西過流沙行經三日路絕人蹤忽見道傍有一故寺草木沒人中有敗屋兩間間中各有一人一人誦經一人患痢兩人比房不相料理屎尿縱橫舉房臭穢朗謂其屬曰出家同道以法為親不見則已豈可見而捨耶朗乃停止六日為洗浣供養至第七日見此房中皆是香華乃悟其神人因語朗云此房是我和尚已得無學可往問訊朗往問訊因語朗云君等誠契皆當入道不須遠遊諸國於事無益唯當力行道勿令失時但朗功業小未純未得所願當還真丹國作大法師於是四人不復西行仍留此專精道業唯朗更遊諸國研尋經論後還中山門徒數百講法相係後不知所終孫綽為之讚曰人亦有言瑜瑕弗藏朗公冏冏能韜其光敬終慎始研覈微章何以取證冰堅履霜朗弟子令韶其先鴈門人姓呂少遊獵後發心出家事朗為師思學有功特善禪數每入定數日不起後移柳泉山鑿穴晏坐朗終後刻木為像朝夕禮事孫綽正像論云呂韶凝神於中山即其人也</p>
</div>
<div class='div-other'><a id='mulu2746' />
<p class='h4'>帛尸梨蜜</p><p>按高僧傳帛尸梨蜜多羅此云吉友西域人時人呼為高座傳云國王之子當承繼世而以國讓弟闇軌太伯既而悟心天啟遂為沙門蜜天姿高朗風神超邁直爾對之便卓出于物晉永嘉中始到中國值亂仍過江止建初寺丞相王導一見而奇之以為吾之徒也由是名顯太尉庾元規光祿周伯仁太常謝幼輿廷尉桓茂倫皆一代名士見之終日累歎披襟致契導嘗詣蜜蜜解帶偃伏悟言神解時尚書令卞望之亦與蜜至善須臾望之至蜜乃斂襟飾容端坐對之有問其故蜜曰王公風道期人卞令軌度格物故其然耳諸公於是歎其精神還屬皆得其所桓廷尉嘗欲為蜜作頌久之未得有云尸梨蜜可謂卓朗於是桓乃咨嗟絕歎以為標題之極大將軍王處冲在南夏聞王周諸公皆器重蜜疑以為失鑒及見蜜乃欣振奔至一面盡虔周顗為僕射領選臨入過造蜜乃歎曰若使太平之世盡得選此賢真令人無恨也俄而顗遇害蜜往省其孤對坐作胡唄三契梵響凌雲次誦呪數千言聲音高暢顏容不變既而揮涕收淚神氣自若其哀樂廢興皆此類也王公嘗謂蜜曰外國有君一人而已耳蜜笑曰若使我如諸君今日豈得在此當時以為佳言蜜性高簡不學晉語諸公與之語言蜜雖因傳譯而神領意得頓盡言前莫不歎其自然天拔悟得非常蜜善持呪術所向皆驗初江東未有呪法蜜譯出孔雀王經明諸神呪又授弟子覓歷高聲梵唄傳響於今晉咸康中卒春秋八十餘諸公聞之痛惜流涕蜜常在石子岡東行頭陀既卒因葬於此成帝懷其風為樹剎冢所後有關右沙門來遊京師乃於冢處起寺陳郡謝混贊成其業追旌往事仍曰高座寺也</p>
</div>
<div class='div-other'><a id='mulu2747' />
<p class='h4'>安慧則<span class='note-inline'>(附康慧持)</span></p><p>按高僧傳安慧則未詳氏族少無恆性卓越異人而工正書善談吐晉永嘉中天下疫病則晝夜祈誠願天神降藥以愈萬民一日出寺門見兩石形如甕則疑是異物取看之果有神水在內病者飲服莫不皆愈後止洛陽大市寺手自細書黃緣寫大品一部合為一卷字如小豆而分明可識凡十餘本以一本與汝南周仲智妻胡母氏供養胡母過江齎經自隨後為災火所延倉卒不暇取經悲泣懊惱火息後仍於灰中得之首軸顏色一無虧損於時見聞者莫不迴邪改信此經今在京師簡靖寺靖首尼處時洛陽又有康慧持者亦神異通靈云</p>
</div>
<div class='div-other'><a id='mulu2748' />
<p class='h4'>竺僧顯</p><p>按高僧傳竺僧顯本姓傅氏北地人貞苦善戒節蔬食誦經業禪為務常獨處山林頭陀入外或時數日入禪亦無饑色時劉曜寇蕩西京朝野崩亂顯以晉太興之末南遊江左復歷名山修己恆業後遇疾綿篤乃屬想西方心甚苦至見無量壽佛降以真容光照其身所苦皆愈是夕更起澡浴為同住及侍疾者說己所見并陳誡因果辭甚精研至明清晨平坐而化室內有殊香旬餘乃歇</p>
</div>
<div class='div-other'><a id='mulu2749' />
<p class='h4'>佛圖澄</p><p>按晉書本傳佛圖澄天竺人也本姓帛氏少學道妙通元術永嘉四年來適洛陽自云百有餘歲常服氣自養能積日不食善誦神呪能役使鬼神腹旁有一孔常以絮塞之每夜讀書則拔絮孔中出光照於一室又嘗齋時平旦至流水側從腹旁孔中引出五臟六腑洗之訖還內腹中又能聽鈴音以言吉凶莫不懸驗及洛中寇亂乃潛草野以觀變石勒屯兵葛陂專行殺戮沙門遇害者甚眾澄投勒大將軍郭黑略家黑略每從勒征伐輒豫剋勝負勒疑而問曰孤不覺卿有出眾智謀而每知軍行吉凶何也黑略曰將軍天挺神武幽靈所助有一沙門智術非常云將軍當略有區夏己應為師臣前後所白皆其言也勒召澄試以智術澄即取鉢盛水燒香呪之須臾鉢中生青蓮花光色曜目勒由此信之勒自葛陂還河北過枋頭枋頭人夜欲斫營澄謂黑略曰須臾賊至可令公知果如其言有備故不敗勒欲試澄夜冠冑衣甲執刀而坐遣人告澄云夜來不知大將軍何所在使人始至未及有言澄逆問曰平居無寇何故夜嚴勒益信之勒後因忿欲害諸道士并欲苦澄澄乃潛避至黑略舍語弟子曰若將軍信至問吾所在者報云不知所之既而勒使至覓澄不得使還報勒勒驚曰吾有惡意向澄澄捨我去矣通夜不寢思欲見澄澄知勒意悔明旦造勒勒曰昨夜何行澄曰公有怒心昨故權避公今改意是以敢來勒大笑曰道人謬矣襄國城塹水源在城西北五里其水源暴竭勒問澄何以致水澄曰今當勅龍取水迺與弟子法首等數人至故泉源上坐繩牀燒安息香呪願數百言如此三日水泫然微流有一小龍長五六寸許隨水而來諸道士競往視之有頃水大至隍塹皆滿鮮卑段末波攻勒眾甚盛勒懼問澄澄曰昨日寺鈴鳴云明旦食時當擒段末波勒登城望末波軍不見前後失色曰末波如此豈可獲乎更遣夔安問澄澄曰已獲末波矣時城北伏兵出遇末波執之澄勸勒宥末波遣還本國勒從之卒獲其用劉曜遣從弟岳攻勒勒遣石季龍拒之岳敗退保石梁塢季龍堅柵守之澄在襄國忽歎曰劉岳可憫弟子法祚問其故澄曰昨日亥時岳已敗被執果如所言及曜自攻洛陽勒將救之其羣下咸諫以為不可勒以訪澄澄曰相輪鈴音云秀支替戾岡僕谷劬禿當此羯語也秀支軍也替戾岡出也僕谷劉曜胡位也劬禿當捉也此言軍出捉得曜也又令一童子潔齋七日取麻油合臙脂躬自研於掌中舉手示童子粲然有輝童子驚曰有軍馬甚眾見一人長大白皙以朱絲縛其肘澄曰此即曜也勒甚悅遂赴洛陽拒曜生擒之勒僭稱趙天王行皇帝事敬澄彌篤時石葱將叛澄誡勒曰今年葱中有蟲食必害人可令百姓毋食葱也勒頒告境內慎無食葱俄而石葱果走勒益重之事必諮而後行號曰大和尚勒愛子斌暴病死將殯勒歎曰朕聞虢太子死扁鵲能生之今可得效乎乃令告澄澄取楊枝沾水灑而呪之就執斌手曰可起矣因此遂蘇有頃平復自是勒諸子多在澄寺中養之勒死之年天靜無風而塔上一鈴獨鳴澄謂眾曰鈴音云國有大喪不出今年矣既而勒果死及季龍僭位遷都於鄴傾心事澄有重於勒下書衣澄以綾錦乘以雕輦朝會之日引之升殿常侍於下悉助舉與太子諸公扶翼而上主者唱大和尚眾坐皆起以彰其尊又使司空李農旦夕親問其太子諸公五日一朝尊敬莫與為比支道林在京師聞澄與諸公遊乃曰澄公其以季龍為海鷗島也百姓因澄故多奉佛皆營造寺廟相競出家真偽混淆多生愆過季龍下書科簡其著作郎王度奏曰佛外國之神非諸華所應祠奉漢代初傳其道惟聽西域人得立寺都邑以奉其神漢人皆不出家魏承漢制亦循前軌今可斷趙人悉不聽詣寺燒香禮拜以遵典禮其百辟卿士逮眾隷例皆禁之其有犯者與淫祠同罪其趙人為沙門者還服百姓朝士多同度所奏季龍以澄故下書曰朕出自邊戎忝居諸夏至於饗祀應從本俗佛是戎人所應兼奉其夷趙百姓有樂事佛者特聽之澄時止鄴城寺中弟子徧於郡國常遣弟子法常比至襄國弟子法佐從襄國還相遇於梁基城下對車夜談言及和尚比旦各去佐始入澄逆笑曰昨夜爾與法常交車共說汝師邪佐愕然愧懺於是國人每相語莫起惡心和尚知汝及澄之所在無敢向其方面涕唾者季龍太子邃有二子在襄國澄語邃曰小阿彌比當得疾可往看之邃即馳信往視則果已得病太醫殷騰及外國道士自言能療之澄告弟子法牙曰正使聖人復出不愈此疾况此等乎後三日果死邃將圖為逆謂內豎曰和尚神通倘發吾謀明日來者當先除之澄月望將入覲季龍謂弟子僧慧曰昨夜天神呼我曰明日若入還勿過人我倘有所過汝當止我澄常入必過邃邃知澄入要候甚苦澄將上南臺僧慧引衣澄曰事不得止坐未安便起邃固留不住所謀遂差還寺歎曰太子作亂其形將成欲言難言欲忍難忍乃因事從容箴季龍季龍終不解俄而事發方悟澄言後郭黑略將兵征長安北山羌墮羌伏中時澄在堂上坐慘然改容曰郭公今有厄乃唱云眾僧祝願澄又自祝願須臾更曰若東南出者活餘向者則困復更祝願有頃曰脫矣後月餘黑略還自說墮羌圍中東南走馬乏正遇帳下人推馬與之曰公乘此馬小人乘公馬濟與不濟命也略得其馬故獲免推檢時日正是澄祝願時也時天旱季龍遣其太子詣臨漳西滏口祈雨久而不降乃令澄自行即有白龍二頭降於祠所其日大雨方數千里澄嘗遣弟子向西域市香既行澄告餘弟子曰掌中見買香弟子在某處被劫垂死因燒香祝願遙救護之弟子後還云某月某日某處為賊所劫垂當見殺忽聞香氣賊無故自驚曰救兵已至棄之而走黃河中舊不生黿時有得者以獻季龍澄見而歎之曰桓溫入河其不久乎溫字元子後果如其言也季龍嘗晝寢夢見羣羊負魚從東北來寤以訪澄澄曰不祥也鮮卑其有中原乎後亦皆驗澄嘗與季龍升中臺澄忽驚曰變變幽州當火災仍取酒噀之久而笑曰救<span class='corr'>已</span>得矣季龍遣驗幽州云爾日火從四門起西南有黑雲來驟雨滅之雨亦頗有酒氣石宣將殺石韜宣先到寺與澄同坐浮圖一鈴獨鳴澄謂曰解鈴音乎云胡子洛度宣變色曰是何言歟澄謬曰老胡為道不能山居無言重茵美服豈非洛度乎石韜後至澄熟視良久韜懼而問澄澄曰怪公血臭故相視耳季龍夢龍飛西南自天而落旦而問澄澄曰禍將作矣宜父子慈和深以慎之季龍引澄入東閤與其后杜氏問訊之澄曰脅下有賊不出十日自浮圖以西此殿以東當有血流慎勿東也杜后曰和尚耄邪何處有賊澄即易語云六情所受皆悉是賊老自應耄但使少者不昏即好耳遂便寓言不復彰的後二日宣果遣人害韜於佛寺中欲困季龍臨喪殺之季龍以澄先誡故獲免及宣被收澄諫季龍曰皆陛下之子也何為重禍邪陛下若含恕加慈者尚有六十餘歲如必誅之宣當為彗星下埽鄴宮季龍不從後月餘有一妖馬髦尾皆有燒狀入中陽門出顯陽門東首東宮皆不得入走向東北俄爾不見澄聞而歎曰災其及矣季龍大享羣臣於太武前殿澄吟曰殿乎殿乎棘子成林將壞人衣季龍令發殿石下視之有棘生焉冉閔小字棘奴季龍造太武殿初成圖畫自古賢聖忠臣孝子烈士貞女皆變為胡狀旬餘頭悉縮入肩中惟冠䯰髣髴微出季龍大惡之祕而不言也澄對之流涕乃自啟塋墓於鄴西紫陌還寺獨語曰得三年乎自答不得又曰得二年一年百日一月乎自答不得遂無復言謂弟子法祚日戊申歲禍亂漸萌己酉石氏當滅吾及其未亂先從化矣卒於鄴宮寺後有沙門從雍州來稱見澄西入關季龍掘而視之惟有一石而無尸季龍惡之曰石者朕也葬我而去吾將死矣因而遇疾明年季龍死遂大亂</p>
</div></div></div></div>
</div><!-- end of div[@id='body'] -->
</body></html>