<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu1151' />
<div class='div-other'>
<p class='h2'>欽定古今圖書集成博物彙編神異典　第一百四卷目錄</p>
<ul class="">
<li><p>佛經部紀事二</p>
</li>
</ul></div>
<p class='juan'>神異典第一百四卷</p>
<div class='div-other'><a id='mulu1152' />
<p class='h2'>佛經部紀事二</p><p>梁書高祖本紀高祖篤信正法尤長釋典製涅盤大品淨名三慧諸經義記復數百卷聽覽餘閑即於重雲殿及同泰寺講說名僧碩學四部聽眾常萬餘人劉勰傳勰字彥和東莞莒人祖靈真宋司空秀之弟也父尚越騎校尉勰早孤篤志好學家貧不婚娶依沙門僧祐與之居處積十餘年遂博通經論因區別部類錄而序之今定林寺經藏勰所定也</p>
<p>劉慧斐傳慧斐明釋典工篆隷在山手寫佛經二千餘卷常所誦者百餘卷晝夜行道孜孜不怠遠近欽慕之論者云自遠法師沒後將二百年始有張劉之盛矣</p>
<p>劉霽傳霽母明氏寢疾霽年已五十衣不解帶者七旬誦觀世音經數至萬遍夜因感夢見一僧謂曰夫人算盡君精誠篤至當相為申延後六十餘日乃亡法苑珠林梁有廣州南海郡人何規以歲次協洽月呂黃鍾天監十四年十月二十三日採藥于豫章胡翼山幸非放子逐臣乃類尋仙招隱登峰十所里屑若有來將循曲陌先限清澗或如止水乍有潔流方從揭厲且就褰攬未濟之間忽不自覺見澗之西隅有一長者語規勿渡規于時即留其人面色正青徒跣捨履年可八九十面已皺斂鬚長五六寸髭半於鬢耳過于眉眉皆下被眉之長毛長二三寸隨風相靡脣色甚赤語響而清手爪正黃指毛亦長二三寸著布帔下赭有泥洹僧手提書一卷遙投與規規即奉持望禮三拜語規可以此經與建安王兼言王之姓字此經若至宜作三七日慶齋若不曉齋法可問下林寺副公副法師者戒行精苦恬憺無為遺嗜欲等豪賤蔬藿自充禪寂無怠此長者言畢便去行十餘步間忽然不覩規開示卷內題名為慧印三昧經經旨以至極法身無相為體理出百非義逾名相寂同法相妙等真如言其慧照此理有若全印心冥凝寂故以三昧為名</p>
<p>金剛持驗梁天監中有琰法師居長安招提寺年十一出家偶同寺僧往相士家相士謂琰曰可惜聰明止十八歲耳琰聞不樂歸詣藏經殿焚香禮佛願賜經一卷畢世受持隨手於藏函內抽得金剛經晝夜持誦忽一日更深房中有五色光明須臾見一梵僧身長丈五許語琰曰汝壽十八當亡以真誠持大乘經力增延矣言訖不見琰年踰十九復遇相士愕然曰吾師夭相全消何修至此琰曰專心持念金剛經相士曰師壽當至九十二矣屆期坐化異香滿室</p>
<p>法華持驗梁雲光法師未詳姓氏普通二年詔于內殿講法華經天雨寶華天監中帝以亢陽問誌公公曰雲能致雨帝因請講法華至其澤普洽雨即大霔高下霑足</p>
<p>梁釋道琳山陰人有戒行善法華涅槃吳國張緒禮事之天監中居富陽泉林寺寺有鬼怪師至鬼即銷滅弟子慧韶為屋所壓頭陷入胷師為誦法華經禱之韶夜夢兩胡道人拔出其頭旦遂平復眾咸服其神感</p>
<p>梁釋法懍姓嚴枝江人出家玉泉山寺常誦法華分衛一食不臥常坐荷錫遠遊廬峰台頂衡嶺羅浮無遠不届棲息窮巖一志禪定嘗往岱嶽過徐州縣令問以公驗師止齋得法華一函令怒而閉之七日不食誦經聲不徹令感惡夢便頂禮悔過後還幽棲以禪誦為業卒時異香繽紛旬日乃歇</p>
<p>法苑珠林梁鍾山開善寺沙門智藏俗姓顧氏吳郡吳人也有墅姥工相人為記吉凶百不失一謂藏曰法師聰辯蓋世天下流名但恨年命不長可至三十一矣時年二十有九聞斯促報於是講解頓息竭誠修道發大誓願不出寺門遂探經藏得金剛般若受持讀誦畢命奉之至所厄暮年以香湯洗浴淨室誦經以待死至俄而聞空中聲曰善男子汝往年三十一者是報盡期由般若經力得倍壽矣藏後出山試過前相者乃大驚起曰何因尚在世也前見短壽之相今年一事無沙門誠不可相矣藏問今得至幾答曰色相貴法年六十有餘藏曰五十為命已為不夭况復過也乃以由緣告之相者欣然敬伏後記畢壽于是江左道俗競誦此經多有徵瑞因藏通感矣以普通三年九月十五日卒于本寺春秋六十有五</p>
<p>無錫縣志釋法超邑孟氏子年十一出家住靈根寺修習經論雅有深思武帝勅為都邑僧正命徧尋戒檢網羅眾部譔出要律儀普通六年講律平等殿帝臨坐聽受三旬而竟七年冬卒勅有司葬於鍾山開善寺墓</p>
<p>法華持驗梁甄元成中山人博達經史為簡文所知以錄事參軍隨蕭詧鎮襄陽因江陵甲兵殷盛密書申款或以告詧詧深信佛法矢願不殺誦法華者元成素誦法華以此獲免詧後見之常曰甄公好得法華經力</p>
<p>陳南嶽尊者慧思武津李氏子幼持戒頂禮法華致忘寢息因久雨蒸濕身患浮腫忍心向經尋即痊愈魏書崔浩傳浩非毀佛法而妻郭氏敬好釋典時時讀誦浩怒取而焚之捐灰于廁中及浩幽執置之檻內送于城南使衛士數十人溲其上呼聲嗷嗷聞十行路自宰司之被戮辱未有如浩者世皆以為報應之驗也</p>
<p>趙柔傳隴西王源賀採佛經幽旨作祗洹精舍圖偈六卷柔為之注解咸得理衷為當時儁僧所欽味焉又憑立銘讚頗行于世</p>
<p>孫惠蔚傳惠蔚先單名蔚正始中侍講禁內夜論佛經有愜帝旨詔使加惠號惠蔚法師焉</p>
<p>盧景裕傳景裕好釋氏通其大義天竺胡沙門道悕每譯諸經論輙託景裕為之序景裕之敗也繫晉陽獄至心誦經枷鎖自脫是時又有人負辠當死夢沙門教講經覺時如所夢嘿誦千遍臨刑刀折主者以聞赦之此經遂行于世號曰高王觀世音</p>
<p>釋老志熈平元年詔遣沙門惠生使西域採諸經律正光三年冬還京師所得經論一百七十部行于世洛陽伽藍記白馬寺漢明帝所立也佛入中國之始寺在西陽門外三里御道南帝夢金人長丈六項皆日月光明胡神號曰佛遣使向西域求之乃得經像焉時白馬負經而來因以為名明帝崩起祇洹于陵上自此以後百姓冢上或作浮圖焉寺上經函至今猶存常燒香供養之經函時放光明耀于堂宇是以道俗禮敬之如仰真容</p>
<p>聞義里有燉煌人宋雲宅與惠生向西域取經凡得一百七十部皆是大乘妙典</p>
<p>法苑珠林後魏末齊州釋志湛者住太山北邃谷中衘草寺省事少言人鳥不亂恆誦法華經將終時神僧寶誌謂梁武帝曰北方衘草寺須陁洹聖僧今日滅度湛之亡也無惱而化兩手各舒一指有梵僧云斯初果人也還葬山中後發看之惟舌如故眾為立塔表焉</p>
<p>後魏范陽五侯寺僧失其名誦法華為常業初死權殮隄下後改葬骸骨並枯唯舌不壞雍州有僧誦法華隱白鹿山感一童子供給及死置尸巖下餘骸並枯唯舌不朽</p>
<p>冥祥記東魏孫敬德天平中定州募士奉釋教嘗造觀音像自加禮敬後為劫賊所引不勝栲楚忽夢一沙門令誦救生觀世音千遍執縛臨刑誦念數滿刀自折為三段膚頸不傷三易其刀終折如故所司以狀奏聞丞相高歡表請免死及歸覩其家觀音像項有刀迹三敕寫其經布於世今謂高王觀世音經自晉宋梁陳秦趙國觀音地藏彌勒彌陀稱名念誦得救者不可勝紀</p>
<p>佛祖統紀孝靜帝天平元年洛州刺史韓賢素不信佛白馬寺有漢明帝時經函時放光明世藏為寶賢往寺斫破之未[卄/戌]州人韓木蘭作亂一賊自屍中起以刀斫賢脛斷而死人謂毀函之報若是其速</p>
<p>北齊書斛律羌舉傳代人劉世清祖拔魏燕州刺史父巍金紫光祿大夫世清武平末侍中開府儀同三司任遇與孝卿相亞情性甚整周慎謹密在孝卿之右能通四夷語為當時第一後主命世清作突厥語翻涅槃經以遺突厥可汗勅中書侍郎李德林為其序世清隋開皇中卒於開府親衛驃騎將軍</p>
<p>法苑珠林齊太原釋慧寶氏族未詳誦經得二百卷德優先達時共知聞以齊武平三年從并向鄴行達艾州失道尋逕入山暮宿巗下室似人居迥無所見寶端坐室前上觀松樹見有橫枝懸磬去地丈餘夜至二更有人身服草衣從外而至口云此中何為有俗氣寶即具述設敬與共言議問寶云即今何姓統國答曰姓高氏號齊國寶問曰尊師山居早晚曰吾後漢時來長老得何經業寶恃已誦博頗以自矜山僧曰修道者未應如此欲聞何經為誦之寶曰樂聞華嚴僧即少時誦之便度聲韻諧暢非世所聞更令誦餘經率皆如此寶驚歎曰何因大部經文倏然即度報曰汝是有作心我是無作心夫忘懷于萬物者彼我自得矣寶知為異人也求哀乞住山僧曰國中利養召汝何能自安且汝情累未遣住亦無補至曉捨去寶返尋行跡不知去處</p>
<p>周祖滅法經籍從灰以後年中忽見空中如菌大者有五六飛上空中極目不見全為一段隨風飄飄上下朝宰立望不測是何久乃翻下墮上土牆視乃是大品經之十三卷</p>
<p>周書張元傳元年十六其祖喪明三年元恆憂泣晝夜讀佛經禮拜以祈福祐後讀藥師經見盲者得視之言遂請七僧然七燈七日七夜轉藥師經行道每言天人師乎元為孫不孝使祖喪明今以燈光普施法界願祖目見明元求代闇如此經七日其夜夢見一老公以金針治其祖目謂元曰勿悲憂也三日之後汝祖目必差元于夢中喜躍遂即驚覺乃遍告家人居三日祖果目明其後祖臥疾再周元恆隨祖所食多少衣冠不解旦夕扶侍及祖歿號踴絕而復蘇法苑珠林隋開皇十一年大府寺丞趙文昌忽暴卒唯心上微煖家人不敢斂後復<span class='corr'>活</span>說云吾初死有人引至閻羅王所王問曰汝一生已來作何福業昌答云家貧無力可營功德唯專心持誦金剛般若經王聞語合掌低首讚言善哉汝既持般若功德甚大王即使人引文昌向經藏內取金剛般若經文昌向西行五六里見數十間屋甚華麗其中經典遍滿金軸寶帙莊飾精好文昌合掌閉目信手抽出一卷開看乃是金剛般若文昌捧至王所令一人執卷在西文昌東立面經讀誦一字不遺王大歡喜即放昌還家令引文昌從南門出至門首見周武帝在門側房內著三重鉗鏁喚昌云汝是我本國人暫來至此要與汝語文昌即拜之帝曰汝識我否文昌答云臣昔宿衛陛下武帝云卿既是我舊臣今還家為吾向隋皇帝說吾諸罪並欲辯了唯滅佛法罪重未可得免望興吾營少功德冀茲福祐得離地獄昌受辭而行及出南門見一大糞坑中有人頭髮上出昌問之引人答云此是秦將白起寄禁於此罪猶未了昌至家得活遂以其事上奏帝令天下出口錢為周武帝轉金剛般若經設大供三日</p>
<p>三寶感通錄隋開皇中蔣州人嚴恭者於郭下造精舍寫法華經清淨供養若紙若筆必以淨心不行欺詐倌心而與不行乞覓隨得便營如法經給書生歡喜嘗有十人道俗送直恭親檢校勞不告倦嘗有人從貸經錢一萬恭不獲<span class='corr'>已</span>與之貸者得錢船載中覆錢失人活是日恭入錢庫見一萬錢濕如水洗怪之後見所貸錢人方知其沒溺又有商人至䢼亭湖祭神上物夜夢神云倩君以物送與嚴恭寫法華經用也及覺所上之物在前又恭曾至市買紙少錢忽有人持二千錢授恭曰助君買紙言已不見又有漁人夜見江中火焰焰浮來以船迎之乃是經函及明尋視乃是嚴家經其後發願略云無一字而不經眼無一字而不用心及大業末子孫猶傳經業羣盜相約不入其里里人賴之至今故業猶爾云</p>
<p>報應記隋蒯武安蔡州人有巨力善弓矢常射大蟲會嵩山南為暴甚往射之漸至深山忽有異物如猪人手開大蟲皮冒武安身上因推落澗下及起已為大蟲矣惶怖震駭莫知所為忽聞鐘聲知是僧居往求救果見一僧念金剛經即閉目俯伏其僧以手摩頭忽爆作巨聲頭已破矣武安乃從中出即具述前事又撫其背隨手而開既出全身衣服盡在有少大蟲毛蓋先炙瘡之所粘也從此遂出家專持金剛經睦彥通隋人精持金剛經日課十遍李密盜起彥通宰武牢邑人欲殺之以應義旗彥通先知之遂投城下賊拔刀以逐之前至深澗迫急躍入如有人接右臂置盤石上都無傷處空中有言曰汝為念經所致因得還家所接之臂有奇香之氣經日不滅後位至方伯九十餘終</p>
<p>隋杜之亮仁壽中為漢王諒府叅軍後諒於并州舉兵反敗亮與僚屬皆繫獄亮惶懼日夜涕泣忽夜夢一僧曰汝但念誦金剛經即此厄可度至曉即取經專誠習念及主者並引就戮亮身在其中唱者皆死唯無亮姓名主典之者皆坐罰俄而會赦得免顯慶中卒于黃州刺史</p>
<p>慕容文策隋人常持金剛經不吃酒肉大業七年暴卒三日復活云初見二鬼把文牒追至一城門頗極嚴峻入行四五里見有宮殿羽衛王當殿坐僧道四夷不可勝數使者入見文策最在後一一問在生作善作惡東西令立乃唱策名問曰作何善對曰小來持金剛經王聞合掌嘆曰功德甚大且放還忽見二僧執火引策即捉袈裟角問之僧云緣公持經故來相衛可隨燭行遂出城門僧曰汝知地獄處否指一大城門曰此是也策不忍看求速去二僧即領至道有一橫垣塞路僧以錫扣之即開云可從此去遂活蕭瑀梁武帝元孫梁王巋之子梁滅入隋仕至中書令封宋國公女煬帝皇后篤信佛法常持金剛經議伐高麗不合旨上大怒與賀若弼高穎同禁欲寘于法瑀就其所八日念金剛經七百遍明日桎梏忽自脫守者失色復為著至殿前獨宥瑀二人即重罰因著般若經靈驗一十八條乃造寶塔貯經檀香為之高三尺感一鍮石像忽在庭中奉安塔中獲舍利百粒貞觀十一年見普賢菩薩冉冉向西而去</p>
<p>法苑珠林邢州司馬柳儉隋大業十年任岐州岐陽宮監義寧元年坐誣枉繫大理寺儉至心誦金剛般若經有兩紙未通不覺眠睡夢一婆羅門僧報云檀越宜誦經令遍即應得出儉忽寤勤誦不懈經二日忽有敕喚就朝堂放免又儉別時夜誦經至三更忽聞有異香散漫滿宅至曉不絕蓋感應所致也儉至終計誦經得五千餘遍</p>
<p>法華持驗隋益州招提寺釋慧恭與同學僧慧遠結契後遊荊揚訪道而歸契闊三十年夜話次遠語如流師默無所對遠曰仁者無所得耶師曰性闇無解遠曰何不誦一經乎師曰惟誦法華普門品一卷當為誦之但至心聽乃結壇升高座始發聲唱經題覺有香氣久之聞天樂振空雨花零亂經<span class='corr'>已</span>方歇遠敬禮謝之</p>
<p>隋釋法朗南陽許氏棲止無定多住鄂州時誦讀諸經志專法華潔誓誦之一坐七遍如是良久聲如雷動遠近亮徹世因目為法華朗焉有比丘尼為鬼所著超悟元解莫不稱為聰悟師曰此邪鬼也厲聲呵之魅即怖去霍然如失</p>
<p>隋雍州釋法喜襄陽李氏七歲出俗志持法華仁壽中住京師禪定寺欲冥祈靈爽誓誦蓮經千遍因不止舊室巡繞梵誦數滿八百誓心不散同寺僧忽見有寶車瓔珞入師房內迫而觀之了無所睹方知幽通之感</p>
<p>法苑珠林隋鄜州寶室寺沙門法藏戒行精淳為性質直至隋開皇十三年於洛交縣韋川城造寺一所佛殿精妙僧房華麗靈像旛華並皆修滿至大業五年奉勅融併寺塔送州大寺有破壞者藏師並更修補造堂安置兼造一切經已寫八百卷恐本州無好手紙筆故就京城舊月愛寺寫至武德二年閏二月內身患二十餘日乃見一人身著青衣好服在高閣上手把經卷告法藏云你立身已來雖大造功德悉皆精妙唯有少分互用三寶物得罪無量我今把者即是金剛般若汝能自造一卷令汝所用三寶之物得罪悉滅藏師於時應聲即答言造藏師雖寫餘經未寫金剛般若但願病瘥不敢違命既能覺悟弟子更無餘物唯有三衣瓶鉢偏袒祗支等皆悉捨付大德及諸弟子並造般若得一百卷未經三五日臨欲捨命具見阿彌陀佛來迎由經威力得生西天不入三塗</p>
<p>法華持驗隋終南山悟真寺釋法誠雍州樊氏止藍田王效寺專誦法華負笈歷遊名嶽法華三昧矢心奉行夢感普賢勸書大乘乃命工書八部般若又造華嚴堂竭其精志書寫受持時弘文學士張靜夙善翰墨請至山舍含香繕寫終部時感異鳥飛至經案自然馴擾貞觀初手寫法華正當露地因事他去未收值洪雨滂注趨往觀之合案並乾餘便流潦</p>
<p>隋釋法泰眉州隆山人常誦法華手寫經一部數有靈瑞向益州裝<span class='corr'>潢</span>俄墮笮橋水中求之不得師悲泣巡岸上下忽望小洲上有一襆命取之乃經也草木擎之宛無濕處師不勝歡喜即至成都裝竟以檀香為軸備極莊嚴還供本寺每夜異香滿室師勤持誦夜必一遍時有彪法師在彼寺講經夕至師誦經所見有諸人眾胡跪合掌彪流汗而退</p>
<p>宋高僧傳唐潤州攝山棲霞寺釋智聰嘗住揚州安樂寺大業之亂思歸無計隱江荻中誦法華經七日不食恆有虎遶之聰曰吾命須臾卿須可食虎忽發言曰造天立地無有此禮忽有一老翁榜舟而至翁曰師欲渡江至棲霞寺可即上船四虎一時淚流聰曰爾與我有緣耶于是挾四虎利涉既達南岸船及老人不知所在聰領四虎往棲霞舍利塔西經行坐禪眾徒八十咸不出院若有所事一虎入寺鳴號以為恆式聰至貞觀中遷化年九十九矣</p>
<p>法苑珠林唐曇韻禪師定州人隋末喪亂隱于離石北山常誦法華欲寫其經無人同志如此積年忽有書生來詣之乃以寫經為請禪師大歡喜清旦食訖澡浴著淨衣入淨室受八戒口含栴檀燒香懸幡寂然抄寫至暮方出明復如初曾不告倦及繕寫畢乃至裝褫一如正法書生告去送至門忽失所在禪師持誦曾無暫廢後遭胡賊倉卒逃避方箱盛其經置高岩上經年賊敗乃尋經於岩下獲之巾箱糜爛應手灰滅撥朽見經如舊鮮好</p>
<p>三寶感通錄益州新繁縣西四十里王李村隋時有書生姓苟氏善正書而不顯迹人莫能知之嘗于村東空中四面書金剛般若經擬諸天讀誦人初不之覺也後值雷雨牧牛小兒於書經處立而不沾濕其地乾燥可有丈餘及暗村人怪之爾後每雨小兒常集其中衣服不濕唐武德中有異僧語村人曰此地空中有金剛般若經諸天於上設寶蓋覆之不可輕犯自爾於四周設欄楯以阻人畜履踐每至齋日村人四遠就設佛供常聞天樂聲震泬寥繁會盈耳</p>
<p>法華持驗蔚州釋曇韻定州人少出家恆誦法華遍遊五臺備見靈相停北臺木瓜寺廿餘載禪誦無輟隋末喪亂年已七十隱比干山以夜繼晝攝心不怠常欲寫法華數年未辦積願既久忽有書生至云善寫經願成師志繇是掃室塗地含香默書出戒入沐未盈一旬七軸俱了將以䞋施斯須不見後因胡寇卒至藏經巖窟經年寇靜覔經不獲乃於崖下草中得之箱襆俱爛卷色如初貞觀十一年宣律師親覩其事</p>
<p>唐蘇州通元寺釋智琰吳郡朱氏年十二誦通法華後從秦皇寺延法師進具德瓶儀鉢深護戒根武德七年返舊山常行法華金光明普賢等懺法誦法華三千餘遍講涅槃法華各三十遍觀經百十遍苦節彌勤爐香不爇自焚罐水空自滿祥感非一</p>
<p>法苑珠林蘇長武德中為巴州刺史赴任至嘉陵江風浪覆舟溺其家六十餘人唯一妾常讀法華經水入船中妾頭戴經函誓與俱溺隨波泛濫頃之著岸逐經函而出開視其經了無濕污獨存其命</p>
<p>唐武德中醴泉縣人徐善才常修齋戒誦觀音經逾千遍會往京城延興寺修營功德及還家道逢胡賊賊所掠漢人千百將向洪崖次第殺之善才知不免唯至心念觀音經當殺之時了不自覺至初夜方悟身在深澗樹枝上去岸三百餘尺以手摩項覺微痛而無傷漸下樹循澗南行可五六十里天漸曉去賊<span class='corr'>已</span>遠得官路遂還家琬法師嘗說此事</p>
<p>冥報記唐李山龍馮翊人左監門校尉武德中暴亡而心不冷家人未忍殯殮至七日而甦自說云當死時見被收錄至一官署甚廣大庭前有數千囚人枷鏁杻械皆北面立吏將山龍至庭廳上大官坐高牀侍衛如王者尋呼山龍至階王問汝生平作何福業山龍對曰鄉人每設齋恆請施物助之王曰汝身作何善業山龍曰誦法華經日兩卷王曰大善可升階來北間有高座王曰可昇座誦經王即起立山龍坐訖王乃向之坐山龍開經曰妙法蓮華經序品第一王曰請法師下山龍復立階下顧庭前囚已盡去矣王曰君誦經之福非唯自利眾囚聞經皆已獲免豈不善哉今放君還謂吏曰可將此人歷觀諸獄吏即引東行百餘步見一鐵城甚廣大城旁多小窻見諸男女從地飛入窻中即不復出山龍怪問之吏曰此是大地獄中有分隔罪計各隨本業赴獄受罪耳山龍聞之悲懼稱南無佛請吏求出院見一大鑊火猛湯沸旁有二人坐臥山龍問之二人曰我罪報入此湯鑊蒙賢者稱南無佛故獄中諸罪人皆得一日休息疲睡耳山龍又稱南無佛吏謂山龍曰官府數移改今王放君去可白王請抄若不爾恐他官不知更復追錄山龍即謁王請抄王書一行字付吏曰為取五道等署吏受命將山龍更歷兩曹各廳事侍衛亦如此吏皆請其官署各書一行訖付山龍出門有三人謂之曰王放君去各希多少見遺吏謂山龍曰彼三人者是前收錄使人一人以赤繩縛君者一人以棒擊君頭者一人以袋吸君氣者今見君還故來求乞山龍惶懼謝曰愚不識公請至家備物但不知何處送之三人曰于水邊古樹下燒之山龍諾吏送歸家見親眷哀哭經營殯具山龍至屍旁即甦曰以紙錢束帛并酒食自于水邊燒之忽見三人來謝曰愧君不失信重相贈遺言畢不見</p>
<p>唐武德時河東有練行尼法信常讀法華經訪工書者一人數倍酬直特為淨室令寫此經一起一浴然香更衣仍于寫經之室鑿壁通加一竹筒令寫經人每欲出息徑含竹筒吐氣壁外寫經七卷八年乃畢供養殷重盡其恭敬龍門僧法端嘗集大眾講法華經以此尼經本精定遣人請之尼固辭不許法端責讓之尼不得<span class='corr'>已</span>乃自送付法端等開讀唯見黃紙了無文字更開餘卷悉皆如此法端等慚懼即送還尼尼悲泣受以香水洗函沐浴頂戴遶佛行道七日夜不暫休息既而開視文字如初故知抄寫深加潔淨比來無驗只為不勤敬也</p>
<p>金剛持驗唐武德年間江陵人陳昭奉齋持念金剛經累積功行有大蟒每日在座側聽經畢即退鄰人力昌勇悍疑為妖擊殺之蛇訴冥司追攝力昌令蛇纏身噬囓遂託夢告妻曰蛇願聽經百卷便可昇騰只欠七卷耳我悞殺之令受苦厄速請僧寫金剛經七卷懺悔救我妻貧甚不能為有五歲男名僧護見母悲泣謂曰何不賣兒救父乎母遂抱兒出市賣蜀客得錢兩貫請僧寫經禮祝三寶一願亡夫滅罪二願母子重逢自是憶子目盲日誦金剛行乞於市其子隨客往蜀三十年繼父母俱亡忽念生母回江陵尋覓未見買宅暫居偶值節臘祭祖祝云我不幸幼孤母賣子薦父今尋母無蹤願父母同超三界適其母就齋求乞聞此語大呼云我是汝母當年賣契現在住處籃內護抱母痛哭焚香拜天取水漱口與母舐目左右皆明</p>
<p>唐括州刺史樂安任義方武德年中死經數日而蘇自云被引見王王令人引觀地獄與佛經所說不殊地下晝夜昏暗如霧中行家人以義方心有溫氣即請僧誦金剛經義方於地下隱隱聞經聲王檢其案謂吏曰彼筭未盡何錯追遂放歸送者云但隨經聲即到舍忽見一大坑當道意欲跳越遂落坑中應時即起既得回生因論說地獄畫地成圖所得俸祿皆造經像延僧寫金剛般若經千餘部</p>
<p>唐王待制船至漢江風濤洶湧檣傾楫斷人盡驚怖待制不得已以平日持誦金剛經投江中遂爾風息浪平待制深憶此經鬱鬱不樂踰兩月抵鎮江見舟尾百步許有物如毬出沒無時眾異之待制命漁人網取乃螺螄結聚成團剖之則外濕內乾漢江所投之經在焉待制歎曰漢水會于九江至南徐動數千里舟船不可計數經得至此異矣</p>
<p>法苑珠林唐洛陽賈道羨博識多聞尤好內典貞觀五年為青州司戶參軍事為公館隘窄無處置經乃以繩繫書案兩脚仰懸屋上置內經六十卷坐臥其下習讀忘倦日久繩爛一頭遂絕案仍儼然不落亦不傾動如此良久人始接取道羨子為隰州司戶說之云爾</p>
<p>唐貞觀五年有隆州巴西縣令狐元軌者信敬佛法欲寫法華金剛般若涅槃等經無由自撿憑彼土抗禪師檢校抗乃為在寺如法潔淨寫了下袠還岐州莊所經留在莊并老子五千文同在一處忽為外火延燒堂宇是草覆一時灰蕩軌於時任馮翊縣令家人相命撥灰覓金銅軸既撥灰開其內諸經宛然如故潢色不改唯箱袠成灰又覓老子便從火化於時聞見之者鄉村遠近莫不嗟異其金剛般若經一卷題字焦黑訪聞所由乃初題經時有州官能書其人雜食行急不獲潔淨直爾立題便去由是色焦其人現在瑞經亦存京師西明寺主神察目驗說之</p>
<p>華嚴持驗唐苑律師京兆延興寺僧以貞觀初途經灞橋日夕舍于逆旅俄有異僧至儀服麤敝止宿主人別房遂取醇酒良肉快意飲噉律師持潔勃然穢之其僧食<span class='corr'>已</span>乃索水嗽口閉戶端坐而誦華嚴初標品題次誦如是我聞一時佛在摩竭提國僧兩口角俱放光明如金色比至三更四帙欲滿口中光明更熾至五帙已上其光漸收却入僧口未及五更誦終六帙僧乃却臥律師側聽元音束身抱愧悲悔交懷天明入房禮懺詢其名字不答分袂後莫知所之感應傳云錄感應時適有狂者在傍問曰某不斷酒肉效彼神僧持誦華嚴可乎答曰汝一夜誦經未至五更能滿六帙乎汝夜誦經能口放光以代燈燭乎汝能若酒仙之食蝦誌公之噉鴿吐而復活乎汝皆不能妄效神僧行事欺誑聖賢罪深滄海其何能逃于是狂者慚謝而退</p>
<p>報應記唐袁志通天水人常持金剛經年二十被驅為軍士敗走巖嶮經日不得食而覺二童子持滿盂飯來與之志通拜忽然不見既食訖累日不饑後得還鄉貞觀八年病死兩日即蘇曰被人領見王王問在生善惡答曰常持金剛經王甚喜曰且令送出遂活</p>
<p>唐韋克勤少持金剛經為中郎將從軍伐遼沒高麗貞觀中太宗征遼克勤少持金剛經望見官軍乃夜出投之暗不知路乃至心念經俄見炬火前導克勤隨火而去遂達漢軍</p>
<p>冥祥記唐冀州封丘縣有老母姓李年七十無子孤老惟有奴婢兩人鎮沽酒添灰少量分毫經紀貞觀年中因病死經兩日凶器<span class='corr'>已</span>具但以心上少溫及甦說云初有兩人並著赤衣門前召出云有上符遺追便即隨去行至一城有若州郭引到側院見一官人衣冠大袖凭案而坐左右甚多階下又有著枷鎖人防守如生官府者遣問老母何因行濫沽酒多取他物擬作法華經已向十年何為不造老母俱言酒使婢作量亦是婢經<span class='corr'>已</span>付錢一千文與隱師即遣追婢須臾婢至即笞四十放還遣問隱師報云是實乃語老母云放汝七日去經了當來得生善處遂爾得活勘校老母初死之時婢得惡逆久而始蘇腹皆青腫蓋是四十杖迹隱禪師者本是客僧配寺頓丘年向六七十自從出家即頭陀乞食常一食齋未嘗暫輟遠近大德並皆敬慕老母病死之夜隱師夢有赤衣人來問夢中答云造經是實老母乃屈鄉閭眷屬及隱禪師行道顧寫經生眾手寫經了正當七日還見往者二人來前母曰使人已來並皆好住聲絕即死隱師見存道俗欽敬</p>
<p>宣室志唐貞觀中有王順山悟真寺僧夜如藍溪忽聞有誦法華經者其聲纖遠時星月迥臨四望數十里閴然無覩其僧慘然有懼及至寺且白其事于羣僧明夕俱於藍溪聽之乃聞經聲自地中發于是以標表其所明日窮表下得一顱骨在積壤中其骨槀然獨脣吻與舌鮮而且潤遂持歸寺乃以石函置于千佛殿西軒下自是每夕常有誦法華經聲在石函中長安士女觀者千數後新羅僧客於寺僅歲餘一日寺僧盡下山獨新羅僧在遂竊石函而去寺僧跡其往已歸海東矣時開元末年也</p>
<p>法苑珠林唐釋道俗者不測所由止醴泉山原誦法華經為業乃至遍數千貞觀中因疾將終告友人慧廓禪師曰此雖誦經意望有驗吾死之後當以十年為限試發視之若舌朽滅知誦無功若舌如初為起一塔庶生俗信言訖而終至十一年依言發之身肉都盡唯舌不朽一縣士女咸共讚歎乃函盛舌本起塔於甘谷岸上</p>
<p>唐郊南福水之陰有史村史阿誓者誦法華經職充令史往還步涉未嘗乘騎以依經云哀愍一切故也病終本邑香氣充村道俗驚怪而莫測其緣終後十年其妻死乃發塚合葬見其舌根如本生肉斯誠轉誦法華之靈驗也</p>
<p>唐王弘之貞觀中為沁州和川令有女適博陵崔軌崔于和川病卒經數十日其家忽于夜中聞崔語初時傾家驚恐其後乃以為常云軌是女壻雖不合於妻家立靈然而苦無所依但為置立也妻從其請朝夕置食不許置肉唯要素食恆勸禮佛又說地獄中事云人一生恆不免殺生及不孝其餘之罪蓋亦小耳又云軌雖無罪然大資福助為軌數設齋供并寫法華金剛觀音等經各三兩部自茲已後即不復來王家一依其言寫經設供軌忽更來愧謝因云今即取別舉家哭而送之軌有遺腹之子已年五六歲軌云此子必有名宦願善養育自此不復來矣</p>
<p>唐貞觀年中有河東董雄為大理寺丞少來信敬蔬食十年至十四年中為坐李仙童事主上大怒使侍御韋琮鞫問甚急因禁數十人大理丞李敬元司直王欣同連此坐雄與同屋囚鎖專念普門品日得三千遍夜坐誦經鎖忽自解落地雄驚告欣元欣元共視鎖堅全在地而鉤鎖相離數尺即告守者其夜監察御史張守一宿直命吏關鎖以火燭之見鎖不開而相離甚怪又重鎖紙封書上而去雄如常誦經五更中鎖又解落有聲雄又告欣元等至明告李敬元視之封題如故而鎖自相離敬元素不信佛法其妻讀經常謂曰何為胡神所媚而讀此書耶及見雄此事乃深悟不信之咎方知佛為大聖也時欣亦誦八菩薩名滿三萬遍晝鎖解落雄異其事臺中內外具皆聞見不久俱免</p>
<p>法華持驗唐蒲州釋法徹絳州人少勤苦通法華經嘗以是經誘化一切邑有孤山師依而結業刱立蘭若嘗于道中遇一癩者引至山中為鑿穴給食令誦法華癩者素不識字加又頑鈍句句授之終不辭倦至第六卷癩病漸愈經完眉鬚復生膚已如故</p>
<p>冥報記唐吳郡陸懷素貞觀二十年失火屋宇焚燒並從煙滅惟金剛般若波羅蜜經獨存函及標軸亦盡惟經字竟如故聞者莫不驚歎懷素即高陽許仁則妻之兄也仁則當時目覩常與人言之</p>
<p>冥報拾遺唐并州石壁寺有一老僧禪誦為業精進練行貞觀末有鵒巢其房楹上哺養二鶵法師每有餘食恆就巢哺之鵒鶵後雖漸長羽翼未成因學飛俱墮地死僧收瘞之經旬後僧夜夢二小兒曰某等為先有小罪遂受鵒身比來日聞法師誦法華既聞妙法得受人身兒等今于此寺側十餘里某村姓名家託生為男十月之外當即誕育僧乃依期視之見此家婦果同時誕育二子因為作滿月僧呼為鵒兒並應之曰唯</p>
<p>華嚴持驗孫思邈服流珠丹雲母粉年百五十歲顏如童子至長安說齊魏間事有如目覩常書寫華嚴經七百五十部時太宗召見問佛經何經為大孫曰華嚴經佛所尊大者帝曰近元奘三藏譯大般若六百卷何不為大而八十卷華嚴經獨得大乎孫曰華嚴法界具一切門于一門中可演出大千經卷般若經乃華嚴中一門耳太宗方悟乃受持華嚴</p>
<p>金剛持驗唐廖等觀知善化縣時有婆每日誦金剛經于街市乞食夜則歸宿山阿忽數日不見群鴉噪集于其止處人爭往視之則懷金剛經傍巖而化羣鴉銜土以覆之遂名鴉葬婆</p>
<p>唐永徽元年釋明濬暴死見二青衣引見冥王問一生何藝濬答以但誦金剛經王曰善哉若誦十萬遍明年必生淨土弟子不見師也乃放還濬愈加精進至二年三月坐化咸聞異香</p>
<p>華嚴持驗唐定州中山修德禪師苦節成性守道山林專以華嚴為業永徽四年發心抄寫別為淨院植楮樹歷三年灌以香水潔淨造紙復別築淨臺召善書人溈州王恭齋沐淨衣焚香布花懸諸旛蓋禮經懺悔方升座寫下筆含香舉筆吐氣每日恆然師仍入室運想每寫一卷施縑十匹恭皆不受寫畢集眾設齋慶之師于眾前燒香散花發弘誓願纔開經藏放大光明周七十餘里照定州城山中齋眾及諸士女投身懺悔無不敬仰</p>
<p>法苑珠林唐大理司直河內司馬喬卿天性純謹有志行永徽中為揚州司戶曹丁母憂居喪毀瘠骨立刺血寫金剛般若經二卷未幾于廬側生芝草二莖九日長尺有八寸綠莖朱蓋日瀝汁一升食之味甘如蜜取而復生喬卿同寮數人並目覩其事</p>
<p>嬾真子本朝宰相銜帶譯經潤文使蓋本于唐也顯慶元年正月元奘法師在大慈恩寺翻譯西天所得梵本經論時有黃門侍郎薛元超中書侍郎李義府問古來譯儀式如何師答云苻堅時曇摩瞿譯中書侍郎趙整執筆姚興時鳩摩羅什譯安城侯姚嵩執筆後魏時菩提留支譯侍中崔光執筆貞觀中波羅頗那譯左僕射房元齡趙郡王李孝恭太子詹事杜正倫太府卿蕭璟等監閱今獨無此正月壬辰勅曰大慈恩寺僧元奘所翻經論既新傳譯文義須精宜令太子太傅尚書左僕射燕國公于志寧中書令來濟禮部尚書許敬宗黃門侍郎薛元超中書侍郎李義府杜正倫時為看閱有不穩當處即隨事潤色之法苑珠林顯慶中平州人有孫壽於海濱遊獵遇野火草木蕩盡唯有一叢茂草獨不焚疑草中有伏獸遂燭之以火竟不爇壽甚怪之入草中窺視乃獲一函金剛般若經其傍又有一死僧顏色不變火不延燎蓋由此也始知經像非凡所測孫壽親自說之</p>
<p>唐隴西李觀顯慶中寓止滎陽丁父憂乃刺血寫金剛般若心經隨願往生經各一卷自後院中恆有異香非常馥烈鄰側亦常聞之無不稱歎中山郎徐令過鄭州見彼親友具陳其事</p>
<p>唐陳國竇公夫人豆盧氏芮公寬之姊也夫人信罪福常誦金剛般若經未盡卷一紙許忽頭痛至夜逾甚夫人自念儻死遂不得終經欲起誦之令婢然燭而火悉<span class='corr'>已</span>滅婢空還夫人深益歎恨忽見廚中有燭炬漸升堂陛直入臥內去地三尺許而無人執光明若晝夫人驚喜取經誦之有頃家人鑽燧得火燭光即滅自此日誦五遍以為常法後芮公將死夫人往視公謂夫人曰吾姊以誦經之福當壽百歲生好處也夫人年至八十無疾而終</p>
<p>唐陳文達梓州郪縣人常持金剛經願與亡父母念八萬四千卷多有祥瑞為人轉經患難皆免銅山縣人陳約曾為冥司所追見地下築臺問之云此是般若臺待陳文達其為冥司所敬如此</p>
<p>冥報記唐龍朔元年洛州景福寺比丘尼修行房中有侍僮伍五娘死後修行為五娘立靈座經月餘日其姊及弟于夜中忽聞靈座上呻吟其弟初甚恐懼後乃問之答曰我生時於寺中食肉坐此大苦痛我體上有瘡恐污牀席汝可多將灰置牀上也弟依其言置灰後看牀上大有膿血又語弟曰姊患不能縫衣汝太藍縷宜將布來我為汝作衫及襪弟置布於靈牀上經宿即成又語其姊曰兒小時染患遂殺一螃蟹取汁塗瘡得差今入刀林地獄肉中見有折刀七枚願姊慈愍為作功德救助之姊煎迫卒難濟辦但隨身衣服無益死者今併未壞請以用之姊未報間乃曰兒自取去良久又曰衣服<span class='corr'>已</span>來現在牀上其姊試往觀之乃所<span class='corr'>斂</span>之服也遂送淨土寺寶獻師處憑寫金剛般若經每寫一卷了即報云<span class='corr'>已</span>出一刀凡寫七卷了乃云七刀並得出訖今蒙福業助即往託生與姊及弟哭別而去吳興沈元法說淨土寺僧智整所說亦同</p>
<p>法苑珠林唐曹州濟陰縣西二十里村中有精舍至龍朔二年冬十月野火暴起非常熾盛及至精舍踰越而過焉比僧房草舍焚燎總盡唯金剛般若經一卷儼然如舊曹州叅軍說之</p>
<p>報應記高紙隋僕射熲之孫也唐龍朔二年出長安順義門忽逢二人乘馬曰王喚紙不肯從去亦不知其鬼使策馬避之又被驅擁紙有兄是化度寺僧欲往寺內至寺門鬼遮不令入紙乃毆鬼一拳鬼怒即拽落馬曰此漢大兇粗身遂在地因便昏絕寺僧即令舁入兄院明旦乃蘇云初隨二使見王王曰汝未合來汝曾毀謗佛法且令生受其罪令左右拔其舌以犂耕之都無所傷王問主吏曰彼有何福德如此曰曾念金剛經王稱善即令放還因與客語言次忽悶倒如吞物狀咽下有白脉一道流入腹中如此三度人問之曰少年盜食寺家果子冥司罰令吞鐵丸後仕為翊衛專以念經為事</p>
<p>唐白仁皙龍朔中為虢州朱陽尉差運米遼東過海邁風四望昏黑仁皙憂懼急念金剛經得三百遍忽如夢寐見一梵僧謂曰汝念真經故來救汝須臾風定八十餘人俱濟</p>
<p>法苑珠林唐龍朔三年長安城內通軌坊三衛劉公信妻陳氏母先亡陳因患暴死見人將入地獄備見諸苦不可具述末後見一地獄石門牢固有兩大鬼形容偉壯守門左右怒目瞋陳汝何人到此見石門忽開亡母在中受苦不可具述受苦稍歇近門母子相見遙得共語母語女言汝還努力為吾寫經女諮孃欲寫何經為吾寫法華言訖石門便閉陳還得蘇具向夫說夫即憑妹夫趙師子欲寫法華其師子舊解寫經有一經生將一部新寫法華未裝潢其人先與他受雇寫經主姓范此生將他法華轉向趙師子處質二百錢施主不知質錢師子復語婦兄云今既待經在家有一部法華兄贖取此經向直一千錢陳夫將四百錢贖得裝潢周訖在家為母供養其女陳氏後夢見母從女索經吾先遣汝為吾寫一部法華何因迄今不得女報母言已為孃贖得一部法華現裝潢了在家供養母語女言止為此經吾轉受苦冥道中獄卒打吾脊破汝看吾身瘡獄官語云汝何因取他范家經將為己經汝何有福甚大罪過女見母說如此更為母別寫法華其經未了女夢中忽見母來催經即見一僧手捉一卷法華語母云汝女已為汝寫經第一卷了功德已成何因復來敦遍待寫了何須忽急後寫經成母來報女因汝為吾寫經今得出冥道好處受生得汝恩力故來報汝汝當好住善為婦禮信心為本言訖悲淚共別後時勘問前贖法華主果是姓范范家雖不得經其經已成施福<span class='corr'>已</span>滿後人轉質自得罪咎劉妻贖取微得少福然亡母不得力</p>
<p>法華持驗唐少常伯崔義起妻父蕭文鏗素持法華滿數千遍永斷葷茹妻蕭氏以龍朔三年五月亡三七日修齋婢素王忽作夫人語謂生時不信三寶今受苦不可言繇汝輩為吾誦經修齋得暫放歸至第二十日更來將素玉去看我受罪及期玉果死三日而甦曰見大城宮府夫人入別院須臾火鑊鐵牀併至備受楚毒忽見鏗坐蓮華臺語素玉曰我女生多嗔妬不信我言不信因果今受此苦我無能救汝歸可語家人令修功德庶得解脫又見梵僧從空中下教玉誦法華經謂曰汝當記持此經為閻浮提人傳誦當有信者麟德元年正月薛將軍宅設齋迎玉試誦冥經有梵僧聞之合掌嘆曰如西國本不異眾始驚服</p>
<p>華嚴持驗唐僧伽彌多羅師子國人證第三果麟德初來震旦高宗甚加敬禮後往清凉敬禮文殊因至西太原寺時屬諸僧誦華嚴經師問是何經答曰華嚴師肅然改容曰不謂此地亦有是經合掌讚嘆久之曰此大方廣佛功德難思西國相傳有人讀此經以水盥掌水霑蟲蟻其捨命者皆得生天何况受持誦讀精進思維者歟</p>
<p>報應記竇德元麟德中為卿奉使揚州渡淮船已離岸數十步見岸上有一人形容憔悴擎一小襆坐于地德元曰日將暮更無船渡即令載之中流覺其有飢色又與飯乃濟及德元上馬去其人即隨行已數里德元怪之乃問曰今欲何去答曰某非人乃鬼使也今往揚州追竇大使曰大使何名云名德元德元驚懼下馬拜曰某即其人也涕泗請計鬼曰甚愧公容載復又賜食且放公急念金剛經一千遍當來相報至月餘經數足其鬼果來云經已足保無他慮然亦終須相隨見王德元于是就枕而絕一宿乃蘇云初隨使者入一宮城使者曰公且住我當先白王使者乃入于屏障後聞王遙語曰你與他作計漏泄吾事遂受杖三十使者却出袒以示公曰喫杖了也德元再三愧謝遂引入見一著紫衣人下堦相揖云公大有功德尚未合來請公還出墮坑中于是得活其使者續至云飢未食及乞錢財並與之司其將來官爵曰熟記取從此改殿中監次大司憲次太子中允次司元太常伯次左相年至六十四言訖辭去曰更不復得來矣後皆如其言</p>
<p>唐宋義倫麟德中為虢王府典籤暴卒三日方蘇云被追見王王曰君曾殺狗兔鴿今被論君筭合盡然適見君師主云君持金剛經不惟滅罪更合延年我今放君君能不喫酒肉持念尊經否義倫拜謝曰能又見殿內牀上有一僧年可五六十被衲義倫即拜禮僧曰吾是汝師故相救可依王語義倫曰諾王令隨使者往看地獄初入一處見大鑊行列其下燃火鑊中煑人痛苦之聲莫不酸惻更入一處鐵牀甚闊人臥其上燒炙焦黑形容不辨西顧有三人枯黑佇立頗似婦人向義倫叩頭云不得食喫已數百年倫答曰我亦自無何可與汝更入一獄向使者云時熱恐家人見斂遂去西南行數十步後呼云無文書恐門司不放出遂得朱書三行字並不識門司果問看字放出乃蘇</p>
<p>唐兵部尚書李岡得暴疾心上煖三日復蘇云見一人引見大將軍蒙令坐索案看云錯追公有頃獄卒擎一盤來中置鐵丸數枚復舁一鐺放庭中鐺下自然火出鐺中銅汁湧沸煑鐵丸赤如火獄卒進盤將軍以讓岡岡懼云飽將軍吞之既入口舉身洞然又飲銅汁身遂火起俯仰之際吞並盡良久復如故岡乃前問之答云地下更無他饌唯有此物即吸食之若或不食須臾即為猛火所焚苦甚于此唯與寫佛經十部轉金剛經千卷公亦不來吾又離此岡既復生一依所約深加敬異</p>
<p>唐王陁為鷹揚府果毅因病遂斷葷肉發心誦金剛經日五遍後染瘴疾見羣鬼來陁即急念經鬼聞便退遙曰王令追汝且止誦經陁即為歇鬼悉向前陁乃昏迷欲絕須臾又見一鬼來云念經人王令權放六月既寤遂一心持誦晝夜不息六月雖過鬼亦不來夜聞空中有聲呼曰汝以持經功德當壽九十矣唐王令望少持金剛經還邛州臨溪路極險阻忽遇猛獸震怖非常急念真經猛獸熟視曳尾而去流涎滿地曾任安州判司過楊子江夜風暴起阻船數百艘相接盡沒唯令望船獨全後終亳州譙令</p>
<p>唐陳惠妻王氏初未嫁表兄褚敬欲婚王氏父母不許敬詛曰若不嫁我我作鬼必相致後歸于惠惠為仁壽尉敬陰恚之卒後王夢敬旋覺有娠經十七月不產王氏憂懼乃發心持金剛經晝夜不歇敬永絕交鬼胎亦消從此日持七遍</p>
<p>唐何澋天授初任懷州武德令常持金剛經至河陽水漲橋倒日<span class='corr'>已</span>夕人爭上船岸遠未達欲沒澋懼且急念經須臾近岸遇懸蘆攀援得出餘溺死八十餘人</p>
<p>唐張元素洛陽人少持金剛經天授初任黃梅宰家有厄難應念而銷年七十遘疾忽有花蓋垂空遂澡浴與家人訣別奄然而卒</p>
<p>唐李丘一好鷹狗畋獵萬歲通天元年任揚州高郵丞忽一旦暴死見兩人來追一人自云姓段時同被追者百餘人男皆著枷女即反縛丘一被鏁前驅行可十餘里見大槐樹數十下有馬槽段云五道大神每巡察人間罪福于此歇馬丘一方知身死至王門段指一胥云此人姓焦名策是公本頭遂被領見王曰汝安忍無親好殺他命以為己樂須臾即見所殺禽獸皆為人語云乞早處分焦策進云丘一未合死王曰曾作何功德云曾寫造金剛經一卷王即合掌云冥間號金剛經最上功德君能書寫其福不小即令焦策領向經藏令驗至一寶殿眾經充滿丘一試抽一卷果是所造之經既廻見王知造有實乃召所殺生類令懇陳謝許造功德丘一依王命願寫金剛經一百卷眾歡喜盡散王曰放去焦策領出城門云盡力如此豈不相報丘一許錢三百千不受云與造經二十部至一坑䇿推之遂活身在棺中唯聞哭聲已三日矣驚呼人至破棺乃起旬日寫經十卷了焦策來謝致辭而去尋百卷亦畢揚州刺史奏其事敕加丘一五品仍充嘉州招討使</p>
<p>唐于昶天后朝任并州錄事參軍每至一更後即喘息流汗二更後愈妻柳氏將召醫工昶密曰自無他苦但晝決曹務夜判冥司事力不任耳每知有災咎即陰為備都不形言凡六年後丁母艱持金剛經更不復為冥吏因極言此功德力令子孫諷轉後為慶州司馬年八十四將終忽聞異香非代所有謂左右曰有聖人迎我往西方言訖而沒</p>
<p>唐裴宣禮天后朝為地官侍郎常持金剛經坐事被繫宣禮憂迫唯至心念經枷鏁一旦自脫推官親訪之遂得雪免御史任植同禁亦念經獲免</p>
<p>唐吳思元天后朝為太學博士信釋氏持金剛經日兩遍多有靈應後稍怠日夜一遍思元在京病有巫褚細兒言事如神星下祈禱思元往就見細兒驚曰公有何術鬼見皆走思元私負知是經力倍加精勵日念五遍兄疾醫無效思元至心念經三日而愈思元曾於渭橋見一老人年八十餘著麤縗服問之曰為所生母也思元怪之答曰母年四十三時有異僧教云汝欲長壽否但念金剛經母即發心日念兩遍終一百七姨及鄰母誦之並過百歲今遵母業<span class='corr'>已</span>九十矣</p>
<p>華嚴持驗唐鄧元爽華陰人證聖中有親故暴卒經七日復甦說冥中欲追爽爽懼其人教寫華嚴經寫竟爽母墓側先種蜀葵至冬<span class='corr'>已</span>瘁忽花發燦然榮茂鄉閭異之<span class='corr'>聞</span>于朝旌為孝門又華嚴志云鄒極繕寫華嚴經至半部忽香案前見一比丘鄒問汝何人至此答曰吾乃華嚴侍者感君至誠特來研墨耳鄒方禮謝遂不見寫經之靈應如此</p>
<p>唐聖曆中三藏法師實叉難陀云龜茲國惟習小乘不知釋迦分化百億現種種身雲有梵僧從天竺持華嚴梵本至其國中小乘師等皆無信受梵僧遂留經而歸小乘諸師乃以經投棄于井既而井中放光赫如火聚其夜諸師覩之疑謂金寶至明使人漉取乃前所棄華嚴經也諸師驚異收歸經藏置中龕內他日忽見此經在藏中最上隔諸師自言此亦我釋迦所說吾見有少異乃收入藏中龕何人輒移此上隔乃更置下龕鎖藏門嚴掌鎖鑰明日開視則仍在上隔矣諸師方悟一乘大教威靈如此追悔信慕華嚴一經遂盛行諸國</p>
</div></div>
</div><!-- end of div[@id='body'] -->
</body></html>