<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu2053' />
<div class='div-other'>
<p class='h2'>欽定古今圖書集成博物彙編神異典　第一百十三卷目錄</p>
<ul class="">
<li>僧寺部藝文二
<ul class="">
<li>秦州天水郡麥積崖佛龕銘<span class="note-inline">(有序)</span>　北周庾信</li>

<li>京師突厥寺碑　王褒</li>

<li>善行寺碑　前人</li>

<li>靈壇碑　前人</li>

<li>從駕大慈照寺詩序　隋盧思道</li>

<li>遼陽山寺願文　前人</li>

<li>隋文帝為太祖武元皇帝行幸四處立寺建碑詔　李德林</li>

<li>益州綿竹縣武都山淨惠寺碑　唐王勃</li>

<li>梓州飛鳥縣白鶴寺碑　前人</li>

<li>益州德陽縣善寂寺碑　前人</li>

<li>梓州通泉縣普惠寺碑　前人</li>

<li>梓州元武縣福會寺碑　前人</li>

<li>彭州九隴縣龍懷寺碑　前人</li>

<li>宣州大雲寺碑　李嶠</li>

<li>為魏國北寺西寺請迎寺額表　前人</li>
</ul></li>
</ul></div>
<p class='juan'>神異典第一百十三卷</p>
<div class='div-other'><a id='mulu2054' />
<p class='h2'>僧寺部藝文二</p>
<div class='div-other'><a id='mulu2055' />
<p class='h3'>秦州天水郡麥積崖佛龕銘<span class='note-inline'>(有序)</span></p><p class="byline">北周庾信</p><p style="margin-left:1em">麥積崖者乃隴底之名山河西之靈岳高峯尋雲深谷無量方之鷲島迹遁三禪譬彼鶴鳴虛飛六甲鳥道乍窮羊腸或斷雲如鵬翼忽<span class='corr'>已</span>垂天樹若桂華翻能拂日是以飛錫遙來度杯遠至疏山鑿洞鬱為淨土拜燈王于石室乃假馭風禮花首于山龕方資控鶴大都督李允信者籍干宿植深悟法門乃于壁之南崖梯雲鑿道奉為亡父造七佛龕似刻浮檀如攻木玉從容滿月照曜青蓮影現須彌香聞忉利如斯塵野還開說法之堂猶彼香山更對安居之剎昔者如來追福有報恩之經菩薩去家有思親之供敢緣斯義乃作銘曰</p>
<p>鎮地鬱盤基乾峻極石關十上銅梁九息百仞崖橫千尋松直陰兔假道陽烏廻翼載䉊疏山穿龕架嶺糺紛星漢廻旋光影壁累經文龕重佛影彫輪月殿刻鏡花堂橫鐫石壁闇鑿山梁雷乘法鼓樹積天香嗽泉珉谷吹塵石牀集靈真館藏仙冊府芝洞秋房檀林春乳冰谷銀沙山樓石柱異嶺共雲同峰別雨冀城餘俗河西舊風水聲幽咽山勢崆峒法雲常住慧日無窮方域芥盡不變天宮</p>
</div>
<div class='div-other'><a id='mulu2056' />
<p class='h3'>京師突厥寺碑</p><p class="byline">王褒</p><p>夫六合之內存乎方冊四天之下聞諸象教百億閻浮塵沙算而不盡三千日月世界數而無邊至于周星夕隕漢宮<span class='note-inline'>(缺)</span>夢身高梵世力減須彌應現十方分身百佛上極天中下窮地際轉法輪於稔國留玅象於罽賓至於善見神通瓶沙瑞相波斯鑄金優填雕木莫不歸依等覺廻向佛乘棄形骸而入道捨國城而離俗突厥大伊尼溫木汗夏后餘基惟天所置威加窮髮兵歷無革小大當戶左右賢王麟膠角觸之弓鷲羽射雕之箭跨葱嶺之酋豪靡不從化踰天山之君長咸皆賓屬人敦信契國寶親鄰太祖文皇帝道被寰中化覃無外提羣品千萬福濟蒼生于六道大冢宰晉國公功高寅亮位隆光輔命司空而度地監匠人而置臬帶二條之逸陌面九市之通鄽圖木緹錦雕檻礱密香隨微雨自灑風塵幡雜天花常調絲竹四禪<span class='note-inline'>(缺)</span>患淨界無毀六珠芬盡法身常住銘曰七華玅覺三空勝境意樹<span class='corr'>已</span>彫心猿斯靜靈城偃色空衣滅影索隱窮源振衣提領</p>
</div>
<div class='div-other'><a id='mulu2057' />
<p class='h3'>善行寺碑</p><p class="byline">前人</p><p>蓋聞在天成象羣星仰於北辰在地成形百川起於東海是知璿璣盈縮並運天樞江漢朝宗爭環地軸塵沙日月同渤澥之輪迴百億鐵圍等閻浮之數量章亥步驟豈盡世界之邊隷首忽微寧窮劫海之算象牛觕力方十行之階梯兔馬渡河譬三乘之等級定水壞須彌之山智炬然金剛之剎敬表六和現沙門之進止永垂四教示聲聞之律儀至於千疊火然鵠林變色四禪災起鴿影傳輝羽林出使漢開濯龍之祀桑門傳譯晉虔洛陽之拜</p>
</div>
<div class='div-other'><a id='mulu2058' />
<p class='h3'>靈壇碑</p><p class="byline">前人</p><p>悠悠五緯乃欽若於堯典茫茫九州是致功於禹跡猶以天步懸遠隷首算而弗窮地載遐荒韋亥馳而未極浩庭霄渡吐納天和崐閬滄溟胞胎元一九靈之府神液所以降祥五英之闕蓂花以之昭應推刧運之短長校河源之廣狹谷永上書譬流風之不繫桓譚作論明弱水之難航豈知廻天金簡惟傳上聖洞神玉策尚隔中仙于時金風戒辰三光澄曜香雨乘空天花入室帝乃升法座說元言肴覆洞微闡揚眾玅洪鐘應叩衢樽待酌銘曰鐘鳴上界梵響元宮紫辰濯水青樹搖風八覺修行七教弘通神機詣理秋毫坼空函席廣開法輪徐轉入神精義談天勝辨逐境晦明逗機深淺或照盛業方圓雲篆雲橋啟館景曜開扉明庭朝禮僊館羽衣燕履霄去鳧舃晨歸煉石三轉燒丹七飛昆吾陶鑄丹陽鋈銑畫寫龍文圖間雕篆聲隨地氣調均天辯九宮方應萬靈稱善</p>
</div>
<div class='div-other'><a id='mulu2059' />
<p class='h3'>從駕大慈照寺詩序</p><p class="byline">隋盧思道</p><p>皇帝以上叡綂天大明御極彈壓九代驅駕百王至德〡通深仁下漏威稜西被聲教東漸布政合宮孝儀太室張樂洞野會稽苗山天不愛寶神靡遺貺鱗羽郊異山澤薦社華裔率從幽顯咸秩八政惟序六府告平猶且棲志窅冥凝神空寂俯陋區域顧遺形有救情民于苦器拯欲界于危城身心澄淨樂之境生靈仰調御之力中宮厚德載物正位儷天道冠邵陵業逾<span class='corr'>㜪</span>姒慧雲朝起四生佇其寸合慈燈夜爇九服照其餘光乃睠參墟實惟唐舊山川周衛襟帶巖坰東郊勝地爰構寶坊儼然化城瞬如踊出既而景躔西陸氣中南宮商聲振野白露威寒聖主御辯巡方順時育物六龍進駕七聖齊軫翠旗揚斾雕玉徐輪間百年而拜輦朝萬靈以按節熊渠佽飛之輩入參中壘虎殿金門之侶迥望屬車將屆下都遘茲淨域兼悅鷲山之觀共喜龍宮之遊接足栖心俱展誠敬課虛引寂仍發詠歌雖事比擊轅義同叩角亦以雍容盛烈述讚休美豈若臯朔文辭甫陳男祝王谷蟲篆纔譬女工作者二十六人其詞云爾</p>
</div>
<div class='div-other'><a id='mulu2060' />
<p class='h3'>遼陽山寺願文</p><p class="byline">前人</p><p>齊興二十有三載區宇乂安列聖重光百神受職天平地成禮諧樂暢劍戟亡鑄江海無波皇帝體膺上哲運鍾下武以至德字黔首大明臨赤縣深仁俯漏惠化潛通榮鏡六幽照蘇八表唐旌已立芻輿不遠而至殷網既開肖翹咸遂其所壇凝休氣渚幕榮光元扈告符翠琰啟籙阿閣朝諠棘林夜靜西琯協律南鬯迎神衣氣操龜之俗懷音請吏反踵修股之渠膜拜空首四海懾然中外禔福慰候無警書軌大同猶以為負扆垂旒人世微業功成治定域中小道投心覺海束意元門手執明珠頂文甘露調御天人不徇巖廊之重明行具足寧屑裘冕之尊十力四心東漸西被日月出矣風雨潤之屠門鮑肆化成嚴淨之所蜉蝣蟪蛄網于仁壽之域參墟奧壤王迹所基密都是宅別館攸在襟帶遐長原陸爽秀高巖鬱起作鎮東偏峰羅羣玉鷲頭之狀非美樹列三珠鷄足之形可陋洞穴條風生和雅之曲圓珠積水流清妙之音于時玉燭調年金商在律職方具禮効駕西巡六龍齊轡七萃按部雷動星移凝鑾佇蹕乃建仁祠于彼勝地成之不日既麗且康昔周夜初明漢池云鑿事隔荒裔道若存亡哲王馭曆弘濟區宇前聖後聖旦暮為期以此勝因仰為武成皇帝及清廟聖靈願西遇彌陀上征兜率雄視三界高臨四衢百年之神俯輕羣后一音所導遠同佛日皇太后福踰姜水祉邁塗山壽比太陰業均厚載聖主齊明兩曜合德二儀受錄錯于靈河開金簡于仙嶽龍官鳥紀未可匹其光大象天任地焉能喻其長久皇太子德茂元良道高上嗣牢籠啟誦孕育莊丕六宮眷屬諸王昆弟皆智慧莊嚴玉華松茂永侍披香長固磐石以茲博利被于萬品當使法界虛空生靈動植俱沐定水同蔭法雲斯誓或差無取正覺</p>
</div>
<div class='div-other'><a id='mulu2061' />
<p class='h3'>隋文帝為太祖武元皇帝行幸四處立寺建碑詔</p><p class="byline">李德林</p><p>門下風樹弗靜隙影如流空切欲報之心徒有終身之慕伏惟太祖武元皇帝窮神盡性感穹昊之靈膺籙合圖開炎德之紀魏氏將謝躬事經綸周室勃興同心匡贊間關二代造我帝基猶夏禹之事唐虞晉宣之輔漢魏往者梁氏將滅親尋搆禍蕭詧稱兵擁眾據有襄陽將入魏朝狐疑未決先帝出師樊鄧飲馬漢濱彼感威懷連城頓顙隋郡安陸未即從風敵人騁輔車之援重城固金湯之守乃復練卒簡徒一舉而尅始於是日遂啟漢東蕭繹往在江陵後梁稱制外通表奏陰有異圖心迹之間未盡臣節王師薄伐帝旅推鋒誅厥方命繼其絕祀有齊未亡凶徒孔熾連山巨防艱危萬重晉水之陽是其心腹于是鳴夔執鉞假道比鄰皮服欽風煙隨霧集懸兵萬里直指參墟左縈右拂麻積草靡雖事未既功而英威大振齊人因以挫衂周武賴以成功尚想王業之勤遠惟風化之始率夷狄而制東夏用偏師而取南國豈惟湯征葛伯周伐崇侯而已哉積德累功福流後嗣俾朕虛薄君臨區有追仰神猷事冥真寂降生下土權變不常用輪王之兵伸至人之意百戰百勝為行十善故以干戈之器<span class='corr'>已</span>類香華元黃之野久同淨國思欲崇樹寶剎經始伽藍增長福因微副幽旨昔夏因導水尚且銘山周曰巡遊有聞勒石帝王紀事由來尚矣其襄陽隋州江陵晉陽並宜立寺一所建碑頌德庶使莊嚴寶坊比虛空而不壞導揚茂實同天地而長久</p>
</div>
<div class='div-other'><a id='mulu2062' />
<p class='h3'>益州綿竹縣武都山淨惠寺碑</p><p class="byline">唐王勃</p><p>原夫帝機寥廓雲雷馳妙有之功正氣洪荒清濁構乾元之象融而為川瀆結而為山岳五城韜海接崐閬于大都八洞藏雲冠瀛洲于巨闕造化之所偃薄靈谷之所啟處極緹油而縱觀詠頌寧殫出宇宙而高尋風煙罕測是知玉巵無當遐荒非視聽之津金牓所存城闕盡江湖之致何必九虯齊鶩直訪銀宮八駿長驅遙臨石室武都山淨惠寺者梁太清年中之所建也名山列岳之舊仙都福地之湊黃龍負匣著寶籍于經山紫鳳銜書蔭榮光于井絡須彌山頂仍開梵帝之宮如意山中即有經行之地爾其盤基跨險列嶂憑霄日月之所竄伏煙霞之所枕倚飛泉瀑溜蕩滌崩崖綠樹元藤網羅丘壑飛塵作氣被萬吹于中巖帝琰司寒宅千霜于北谷丹梯碧洞杳冥林岫之間桂廡松楹寂寞風塵之表是稱英鎮實瞰崇岡閭閻當四會之街城邑辯三分之地綿磎錦瀆下浸重巒玉阜銅陵旁分絕磴山川絡繹崩騰宇宙之心原隰縱橫隱軫亭臯之勢頃以黃旗夜徒紫葢晨傾九服失圖三靈在疚姦臣躍馬據折坂而吟雲壯士聞鷄擁陽關而嘯雨岷峨失險化為鋒鏑之塲江漢橫流非復朝宗之國禪宇由其覆沒法眾是以凋淪國家奄有帝圖削平天舋紫宸反照皇階即敘萬國順百靈朝幽顯再立華戎一揆燭龍韜景避堯日于幽都雲鵬斂翼候虞風于晏海以為軒階具美功窮望祲之臺漢道兼弘力盡祈年之觀爰經寶地大啟祥宮撫香像而高視鳴法螺而再唱龍垣淨土連帝道而重光鶴苑崇基脫皇居而首出况乎山積舊壤下鎮偏隅天帝遺墟上干躔次王舍城之宮闕白玉猶存給孤獨之園林黃金尚在法物由其大備盛德所以相尋株兵奉天藏之圖泉女獻山祇之籍離亭合榭因岸谷之高低疊觀連房執岡巒之曲直丹崖反照畵栱相臨綠嶂斜煙彫簾間出豐隆曉震次複霤而悽皇列缺晨奔望崇軒而愕眙千香寶樹自起風煙九乳仙鐘獨鳴霜雪銀龕佛影遙承鴈塔之花石壁經文下映龍宮之業虹生北澗即掛新幡鳳下東岑還栖舊剎若乃尋曲岪歷崇隈周行數里直上千仞蒼松蓄吹臨絕逕而疏寒黛篠防煙繞廻疆而結蔭春巖橘柚影入山堂秋壑芙蓉光浮水殿亦有山童採葛入丹竇而忘歸野老尋花向青溪而不返山神獻果送出菴園天女持花來遊淨國實杳冥之祕訣托幽深之逸境豈直淮南桂樹暫得仙家江左桃源終迷故老而<span class='corr'>已</span>爰有寬闍梨者俗姓楊氏其先華陰人也因官徙地家於緜竹山分太華水帶長汾州岳會同風雲感召元經素論侍郎居八俊之英綠綬黃軒太尉列三台之首法師玉函降彩金瓶探色振八解之遙源踐三明之廣路靈機入證窮象載于初髫妙諦因心釋羊車于弱冠三千法界由廣位而出無明十二因緣自普濟而登彼岸弘宣誓願大拯沉黎揮覺劍而破邪山揚智燈而照昏室彌綸所被白馬盡于禺同權漸所開黃牛至于嶓冢虔誠樂土憩影茲峯以貞觀九年于寺西院立七佛堂一僧舍星毫動牖月面分堦彩鳳銜旒神龍負塔飛煙湧座龕龕忉利之天香霧成臺樹樹菩提之果朝散大夫行縣令清河張楚親承妙業俯刊貞琰林宗有道伯喈無愧法師夙機少悟應變多奇玉山中斷瓊林下雜支道林之好事語默方融釋惠遠之高居風埃遂隔洎乎坐忘遺照返寂歸真城肆颯然若空山林黯而無色豈直巖枝泣血磵戶摧梁而<span class='corr'>已</span>哉縣令劉照彭城人也自碭山仗劒綰鳳曆于雲臺春郊授鉞嗣龍圖于白水玉疊三分之冑下雜公門金陵一霸之基旁參帝緒翠緌丹紱歷今古而先鳴人傑地靈冠山川而得雋君膺岳瀆之秀挺風雲之會昆溪劒鍔直照胷襟楚澤珪璋潛周履行魯恭明德方昇漢輔之階潘岳能文且職河陽之縣仁徽可被闔境仰其風猷威德所加百城疊其霜彩尚迺康莊妙域光開不捨之壇舟檝愛河昭暢無生之業痛鷲林之殄瘁悲象教之榛蕪爰命緝興式光泉藪武蹊龍澗近分廬岳之圖金闕瑤臺更討瀛洲之記銘曰武都仙鎮靈墟奧域邑動香城山開淨國澗流百道峰雲五色谷暗藤斜山高樹逼千楣鶴列萬栱星懸分林構趾接磴開塵臨階竹樹繞棟風烟龕前怪石塔下秋泉綠崖疏徑青岑拒室霧道相縈烟房互出葉濃磎淨花深嶂密鳥度難尋猨驚易失薝分石竇地絡金沙丹丘抗月碧洞棲霞松開野路桂列仙家仙鑪柏葉寶座蓮花砌因巖曲橋隨峰返果出天廚香來仙苑玉鑄啟曙金鐺照晚谷思鐘張山悲鐸遠閭閻踐勝銅墨高情聲飛別邑望動專城懸金道肆刻石山楹千載之後于嗟令名</p>
</div>
<div class='div-other'><a id='mulu2063' />
<p class='h3'>梓州飛烏縣白鶴寺碑</p><p class="byline">前人</p><p>原夫玉都瓊室紫垣光大帝之庭金闕銀臺元壁壯羣仙之域故能使神明有宅駕日月以長驅鸞鳳知歸撫雲霓而上出斯則曾巢瑾穴上皇迷棟宇之尊考室靈臺中古識巖廊之貴然後冕旒前序提四海以為家登步大階列千門而有閌况乎[山*耆]山形見旁行草昧之先<span class='note-inline'>(缺四字)</span>光宅乾坤之右雖鶴臨西閟龍宮與王法同亡而象化東流鴈塔與遺儀繼起白鶴寺者蓋普提寺之餘址梁武皇之所建也香城福地之舊三巴五蜀之湊裂岷山之奧域分井絡之榮光西包玉壘之墟北瞰銅陵之野南扃列第門庭萬家東戶連峰岡巒千里實伽藍之勝迹得伽衛之英模憑絕磴以圖規俯長溪而作固自金陵不競玉鏡無章池臺與南露之悲亭障切北風之候崩山鬬水觸地網而三分墜月奔星劃乾綱而五裂中原錯戾慈門為虎豹之墟滄海橫流定水穴鯨鯢之浦懷山既蕩法眾咸淪林院榛蕪軒堂委寂遂使悲生棄井堙玉甃於三泉歎積為山移瓊峯於九仞皇上攝千秋之寶運緒三聖之宏機挾宇宙而先神御雷風而首出靈功不宰華夷沾共貫之恩至道無私霜露得平分之序者靈圖於日慎寤寐同符稽妙冊於年刀幽明合貺然後東巡巨鎮邁六聖而撫寰中南面天壇朝萬方而小天下皇威既暢寶應齊歸川嶽薦靈風煙動慶丹烏抱日疑增帝閣之華素鶴低雲若赴仙庭之會昔日白魚黃竹業未峻於封崇赤鴈芝房名不登於梵宇爰徵瑞典肇錫嘉名重興波若之臺更起招提之院金繩夕布緜秀嶺以開壇玉牓晨舒擁回峯而闢戶爰有弘演上人者法門之秀士也行超常凍思越恆饑悲淨域之為墟喜皇波之普泛縱還舟於苦海驚浪旋夷比歸馭於邪山靈關非險於是淨財雲委真眾煙駢如赴摩竭之宮似向毗邪之國縣令梁弘悅首加甄緝縣丞梁敬一親昭施典上憑天旨爭開舍利之壇俯會眾心競起須彌之座禺同故嶺石鮮堅華廣漢餘坰地多疎斥事闕經始人懷祗懼重階不就空思天室之氓寶像無資未獲黎陽之士豈非冥期肸蠁功參造化之外故能果脣間發運眸周映具齒含滋璿毫起照三十二相臨玉座以相輝八十四儀擁金山而圓立層甍四合爍奔電于丹楹複殿三休絡浮煙于翠幌因高積磴疑遷倒景之臺架嶮連榮似立迎風之觀琱簷競注縈霧道以龍回繡桷爭飛傃雲衢而鳳矯寫歸禽于寶鏡誤接朝鸞圖走獸于文璫疑栖霧豹雷風蓄洩裁臨承霤之間煙雨飛浮未出層巒之下耀丹青于菌壁妙跡疑存炳銑鋈于蓮龕神輝自燭鏘鏘櫩鐸聲傳桂葉之風焰焰山爐氣結松陰之藹仰真容于始旦滿月晨昭窺列棟于方宵長虹夜發香泉激溜有符溫淨之池珍木成行無忝祇園之樹信煦尼之別府實兜率之殊庭者乎愛友上座法師等情機藻瑩戒律圓明披玉笥以研芳候瓊鐘而肅志禪慈曉映依稀同鷄岫之前梵唄晨臨髣髴像玉山之曲縣令獨孤儉等或鵬垂待運終燮道于中台或蠖屈求伸且毗風於下邑鄉望儀曹等或鹽泉錦室家稱二燭之毫或抱朴懷仁譽擁雙流之美或以為山川肆踐<span class='note-inline'>(闕三字)</span>於弇州陵谷遷移尚沉碑於峴首况乎德因時顯慶流封拜之辰名為功登事屬文明之運豈可使璿猷被物終昧燮於元機金字韜華不題動於翠琰敢作頌曰睿塗菌藹靈機翕忽玉架天都金裁地闕法王利見香城繼發鴈塔齊雲龍宮瘞月長江近域廣漢遺居禪扃共往梵宇全疎迹均梁後義切秦餘山川牢落榛莽丘墟有聖聿興惟皇降撫因天憑地為雲為雨日觀龍驤烟壇鶴舉肇開嘉號重光淨土猗歟上士道塲真政物觀成章子來興[言*未]土石呈彩人靈合慶寶座晨嚴金山夕映紫微分殿青岑暇郭複岫縈樓攢峯跨閣月低璿鏡星連寶鐸彩鳳將飛蟠虹未落法眾爰依禪徒戾止望風三蜀征塵千里頓首元墀歸心翠扆業超有色功齊無始偉哉冥化妙矣能仁去來均迹前後俱身寂滅為樂般若為因題芳翠琰敢詣靈津</p>
</div>
<div class='div-other'><a id='mulu2064' />
<p class='h3'>益州德陽縣善寂寺碑</p><p class="byline">前人</p><p>若夫玉繩高曜分寶曆於皇階金牓洞開導璸暉於帝幄雖蒼梧北望湖亞<span class='note-inline'>(疑)</span>盈舜后之歌綠荇西浮江漢積文妃之頌未有激揚煩蔭栖妙果于香城揮發蓋纏樹冥基于淨域則紫房丹室猶居燬室之間朱紱瑤筐未出塵籠之際我國家鳳翔元氣駕黃幄而層飛龍躍太虛絕蒼根而止素文皇帝以八才御曆光昇代野之榮文德后以十亂乘時恭贊塗山之業握仁王之寶鏡日月重光驅梵帝之金輪雷霆靜祲涅槃甘露承眷而宵流般若靈音雜祥以晝引蛟臺蜃閣俄交震旦之墟月面星毫坐照毗邪之國善寂者蓋舊寺之餘址梁武帝之所建也爾其碧鷄仙宇分絕障於金堤石兔遙源控長江于玉峽封畿四會龍坰舍衛之壇里閈三分鹿野經行之地洎蒼鵝上擊銅馬交馳祗園興版蕩之悲沙界積淪胥之痛火災崐岳高臺與鴈塔俱平水浸天街曲岸與猴池共盡山川隱嶙空傳鷲嶺之基灌莽蕭條非復鶯林之樹武德伊始君子道亨正皇極而撫寰中登泰階而臨天下函關雲物更逢真聖之期井絡星辰重集會昌之運雖開基撥亂訟獄知歸而繼絕興亡經綸未暇先皇帝綂業貞觀仰<span class='note-inline'>(闕二字)</span>宸奉文物於三天布聲名於十地參羅上下充槖籥於襟懷八部神祇薦圖書於掌握皇寶降地花昇含生無昏墊之虞法眾有來蘇之望俄而宮庭搆癘椒房穆卜六宮震恐三靈愕眙馳瑤展幣有聲於羣宗碧劑元針無徵於眾術帝迺降監迴慮屏璧與珠追勝迹於靈關事良緣於福地爰紆聖綍重啟禪宮峙璇剎於將傾領銀繩於<span class='corr'>已</span>絕絲綸既洽棟宇行周坤德用寧陰儀載朗於是林衡授矩周官詮揆日之工梓匠揮斤荊客練成風之巧重楹畫栱坐出天霄複樹文閨俛臨電宇顯慶中縣令蕭君理鉤繩於日用憑藻繢於天成仙官之妙匠可尋盧舍之神模不墜琱落鶴翥洩珠網於星津綉桷蚪伸吐璿璫於月徑綠房丹鎖彩綴晴霞紫閣青疏光含薄霧春風瓊樹香飄席上之蘭秋水銀塘影數軒中之芰晨光轉卉翻寶宇之龍花溽露低枝蕩真文於貝葉天童潤色黃珉碧玉之壇海聖彌縫師子龍王之會建靈幢於厚夜珠飾年深懸法鼓于迷津規模歲遠時又干佛堂東壁畵二聖僧丹青未畢大啟神光鄰玉麈之崇輝發金龕之實相朱軒夕朗似遊明月之宮紺宇晨融若對流霞之闕由是岷英蜀秀攀講序以雲趨帶<span class='corr'>鷰</span>裙鸞仰齋庭而霧合貪機火阻淨施旁流綺羅分解珮之因軒蓋得捐金之所靈妃翳日捨翠幄于香筵仙客停雲落霓裳于寶地自非冲姿密契景應潛周豈能照義祉于氤氳動元機於肸蠁者也爰有上座弘一等並沉研符隱括仁棠疑妙律于神珠肅靈椒于寶印太昊奉檝截若海而橫流風伯扶輪歷邪山而郊駕騰燭龍於惠炬俯鏡重昏奏鳴鳳於天歌下清羣籟摩珍在握遙臨七寶之宮正覺為心俯闢三乘之路湛衝罇於忍地品藻鷄園推水抵于言河扶持象化縣令宇文某河南人也帝隋尚書之元孫皇唐侍中之令子爾其虹旗萬里御六氣而鵬飜霜戟千群擁三州而鶚視帝葉皇枝之重對越乾坤金縢石匱之功光華宇宙公上流提慶中和毓祉見鐘鼎于南鄰奉軒寰于北闕雲姿月步下瑤澤而追風雪羽霞臨歷珠田而矯霧芳蘭公子即以地業高人幽桂王孫即以琴樽待物敘徽猷于禮樂則俎豆縱橫談賞契于林泉則煙霞咫尺自裁聲百里揆化雙川收武城之故事擇中牟之令典仁風易洽候丹籜于春坰惠化難經佇青鸞于曉墜<span class='note-inline'>(疑)</span>山巨源之遠量嘯傲行藏謝太傅之高風從容語默縣丞王敬衣簪舊族孝友名家白虹緘抵鵲之光紫電蓄衝牛之氣七年高秀拂層漢以非遙六月雄圖擊長波而未遠鄉堅等少承榮緒中區勝族門稱東別之標地接西隅之嚮嚴君平之履道盛德家傳秦子整之談天風流代襲咸以為妙圖真諦事出于無名翠琰元碑道凝於不朽弇州北跨猶疏騄驥之名文石東區尚勒元龜之頌况乎玉衣流慶事屬於仙幃金屋延祥福纏于梵宇爰求勝筆載記芳謠下官弱植少徒薄遊多暇薜蘿人事空餘江海之心筆札神交尚有淵雲之氣相如謝病訪詩酒于臨卭丘也棲遲聽絃歌于單父羣公以道之存矣思傳記德之書下官以文在茲乎願展當仁之筆其詞曰蜀蒞東漸岷山西積月峽星橋騰金孕碧肸蠁靈兆丘墟梵迹鴈塔推基<span class='note-inline'>(闕四字)</span>肅肅黃運英英文母配乾垂慶儀坤握矩寵照香城仁沾淨土爰光大壯聿求多祚青牛福地白鶴禪林重扃霧敞複殿雲深龕雕翠玉剎樹黃金龜鏡夕照鳳鐸晨吟蕙樓彌堅化臺出沒棟列長虹窻栖明月果脣周映蓮眸間發雨霽猴池煙生龍窟肅穆禪眾優遊令宰方駕康衢連舟性海鷲岳增飾鷄林潤彩藻繪相尋丹青盡在我今懷矣窮路何長承風[言*未]德展義陳詞百年心事千載風期東西南北栖遑幾時</p>
</div>
<div class='div-other'><a id='mulu2065' />
<p class='h3'>梓州通泉縣普惠寺碑</p><p class="byline">前人</p><p>若夫元機默運披睿列于三精素鍵潛融肇神功于萬彙則有靈期肸蠁龜龍負河洛之圖帝緒氤氳賢哲舉乾坤之策雖功懸日月終值軌于寰中業靜雲雷未逃規于象外爾其譯雉林之寶偈詮鷲嶺之真圖抽紫玉於禪山朗元珠於智水不生不滅光臨妙物之津無去無來濬發乘時之契仗三明而獨運施洽平分據二諦而同歸功超邃古故能使三千法界向風知袵席之師百億大王聞道失巗廊之貴非釋迦之神化其孰能與于此乎既而正法將隱微言不嗣應身既沒遺儀間起恆星夜掩西天銜風霧之悲夢日宵成東漢肅壇場之禮由是鹿園曾敞像教旁流宣妙獎于希夷範靈蹤于顯晦瑤龕寶座光華震旦之墟鳳剎蜺裳斧藻閻浮之域其寺蓋梁大同年中所建地分彭蜀嶺對岷峨憑廣漢之遺墟藉犍為之舊壤西馳峭崿山連白雉之交東赴長川江走黃牛之峽崇墉却峙之勢庭衢四會勝里九曲之分閭閻萬穰危冠袨服參差軒蓋之容露甸霜畦隱軫神臯之望是惟先鏡實啟香城紺壇煙屬疏絕閤而三休紫殿雲深徹廻廊而四注重樂複棟霧緝霞張繡桷琱楣鸞伸鶴跂珍臺控景羲和<span class='note-inline'>(缺)</span>練轡之因綺榭裁氛屏翳得停鑣之所連甍積翠交玉鎖于星衢洞戶流丹綴金鋪于月寶垂珠網露傍傾漢浦之琛列鐸吟飈上合鈞天之樂固以輪奐之美冠真宰以先鳴琱範之奇告靈基而得雋乃造彌勒下生像一座相好端足姿容畢備貞觀末年靈暉繼發房範匝曜疑連不夜之城戶牖皆明似出重昏之鏡自非理參幽贊道叶冥機宣佛鏡於無方演慈燈於<span class='corr'>已</span>絕豈能寫丹青於實相妙色長存圖銑鋈於真容神光不昧若乃時暄福地低落照於晴暉候肅禪房汎初華於霽景千千寶樹若在雙林一一天香仍清八味山蟬傃晚序枝葉而相鳴野鷰迎晨拂花簾而自樂松楹秀蔓曲成蘿薜之衣砌石生蓮直起芙蓉之座則有拖身童子戾止巖扃忍辱仙人來儀僩戶都人野彥希梵席而投裾趙美燕餘望齊庭而繼履莫不青鳧委貫俱欣不捨之壇紫貝兼明共化無緣之力故能使琱形畵塔象設年滋彩帙瑤箱龍編月久豈西周之道備南國之風成者乎爰有寺主等覃機色外練迹塵間浴甘露於身田集祥風於性宇栖清不二早起初地之權授手大千猶擁彌天之具縣令等或公侯百代元貂列駟之門或文史三冬吐鳳迴鸞之客銅章墨綬任切臨入鐵印黃簪功宣陸漸局牛烹而待價肆蠖屈以求伸揮鏠九折之隅作鏡雙流之外錄事抑元等丹軒紫紱家傳方面之勳驥子魚文地列膏腴之右昔承隋運屢委天書爰自皇初顓流帝禮等寶渝之奉漢類微濮之匡周咸申白馬之盟並受飛龍之託故能遺風罔墜代濟其美望重西南功宣法俗咸以為絃歌小政猶篆德而垂芳鐘鼎徵榮尚銘勳而作鑒况乎神威自在方傳宰匠之功豈可棟宇常存不勒山河之贊爰託幽鄙奉揚徽猷敢宣此義而為頌曰天地定位君臣作極道在巖廊功霑寰域尚清皇盼猶歌帝力况我能仁惟神不測誕生迦室利見王城機覃有應業會無生長驅定境振旅魔營恩兼動植勢絕隨迎鷰山傾仞鶴林埋景惠日西沈慈波東騁競窺靈相爭參佛影月殿分城雲龕動嶺長江舊域廣漢遺區川分潼峽塞接岷渝閭閻四會亭障威紵爰開寶地實控名都霞牆百雉雲甍四住紫闕尋煙赭樓結霧波流虹起雷奔蠖步網罩星鶉璫栖月兔靈機藻繂禪室安閑琱金範玉舉翠浮丹神宮不夜虛室長寒光超有色貺出無端清露花徑飛泉葉戶磵綠苔秋山蒼樹古茫茫庶類巍巍淨土鴛鷺同歸華夷共聚第一義諦寥廓法門迹離生滅思舉乾坤情迷則復道在為尊惟名與器萬古長存</p>
</div>
<div class='div-other'><a id='mulu2066' />
<p class='h3'>梓州元武縣福會寺碑</p><p class="byline">前人</p><p>若夫膺龍圖而括運撫麟筆以傷時天地閉而賢人隱周孔衰而徵言絕豈非泰階無象三辰鮮逌敘之因滄海為陵百川有橫流之勢况乎法身長往顧糟粕以空存化迹繁流仰舟航而遂遠雖復功推八正猶迷鶴樹之談道亞三明未覩龍宮之籍則有妙音難遇瞻雪嶺而投軀真諦希聲仰雲山而破骨優填企景新雕白玉之龕般若尋風遍化黃金之像三千寶座迥出天宮八萬珍臺遙臨淨域非惠圖之冥感孰能臻於茲乎福會寺者隋開皇中之所建也爾其峯巒地列東分并絡之光樓雉雲橫西覩禺同之奧北彌豐邑里閈千甍南控平江波潮萬里擁亭臯之絕勢升林野之殊形肇開修竹之園式揆栴檀之剎法川高闢慈宮峻敞文璫寶綴環日月於重廊翠栱丹楹起虹蜺於複殿真容俯映福眾爰依梵筵交燭禪房亙啟山神獻果還棲交露之臺天女持香即遶飛花之閣輪輝夜滿抽紫焰于金山毫相晨臨發珠華于玉地爰有縣令柳邊河東令族大業之年來光上邑高人捧檄功為銅墨之先令宰鳴琴課穆絃歌之最眷香城而惻念披道肆而矜魂示懷延獎思弘大教迺於寺內起重閣一所乘煙置臬揆日端繩層榭三休琱簷四注奔星掛廡混珠網而同歸明月窺軒雜璿璫而共貫仍抽麗筆俯刊貞琰詞源迅委振法海之波瀾義宇宏深接禪宮之閫奧昔者陶潛彭澤<span class='note-inline'>(闕四字)</span>之風潘岳河陽未入菩提之域兼其美者著在我柳君乎俄而帝隋方否三官失龍鳳之圖皇業未昌九野被豺狼之毒雖復飡砂茹石直窺釖道而廻心蜂聚梟騰疑指銅梁而革面自非法雲西睠潛銷火宅之氛惠日東來廻朗昏衢之景安能冥資福地顯沮魔軍波清于振壑之隅燎息于炎昆之曲洎乎大鈞無事神器有歸清玉戶而帝寰中轉金輪而王天下元場佛境與天下而惟新鶯樹鷄林共風雲而改旦功既成矣時既貞矣紫宸有裕蒼甿胥悅都人狎至瞻鴈塔而懽心野老相趨尋鹿園而頓顙或至誠冥發爭知不盡之虛或道思旁流竟委忘緣之施乃于寺內造菩提塑像一座實彭氏絕羣之迹洞參瑤銑體備丹青得埏範之奇模盡陶甄之能事功分實相變入冥機丹果長春青蓮不染靈儀若動似臨王舍城中神足如行即作菩提樹下銀牀地湧寶帳猶懸珍木天成金花下落總章元年又奉為皇帝更造八菩薩像成于淨境別峻崇堂而力寄羣緣功難獨皋遂令眾情馳騖空懷經始之圖靈座端嚴未得安居之地時有弘瀇上人自丹烏下日昌帝籙于明堂青鶴乘宵降仙苗于大室軒冕將風雲交映鐘鼎與山河共遠法師宿明真諦幼挺殊姿拔五翳于長驅登四禪於廻觀以為德因時建澄什繼踵于西都道冀人弘林遠隨肩于南國痛迷生之詭矯悲正覺之陵夷思欲樹真氣于未萌緒崇因于已往遍遊淨境歷涉遐方至總章二年憩于茲剎身持寶印口出神珠心動巴南化行蜀右法羅潛舉馴鳥性於慈林惠鏡旁開息猿心于定水亦有情鉤五縛遙騰解脫之川想瘞六塵廻拔沉迷之域名臣長者禘玉珮于銀庭苦女靈姬落金環於寶地貪機霧滌法施泉流林衡掄[木*巳]梓之材班匠獻鈞繩之巧千欒電紏萬桷霞張飛陸緣甍曾構架景瓊缸沓照乘紺壁而宵分珠箔重華掩青疏而曉亂紅葩植并彩綴河宮丹桂承梁香交列肆天倡梵樂肅然忉利之天藻蓋琱璫煥若摩伽之殿豈精力之元感而神化曲成乎直歲寺主等州閭盛族鴛鷺榮因昇惠圃而功成踐魔庭而戰勝排四門而獨往共極邦緣攀十地而遐征同趨覺路縣令虞洽旌旗百代劒履三朝匡帝座而南征擁台庭而北面星像垂祉川岳載靈豫章七歲麒麟千里雄情負俗鬱王佐之宏圖英識邁時得公門之逸氣既而拂衣華族入天邑而觀光列板仙臺出靈關而作宰泉魚狎夜多單父之深恩隴翟遊春嗣中牟之善政有條不紊施緩政于繁繩斷訟有神下高鋒于錯節因以激揚大化潛滋比屋之封光啟令圖預積攀輪之慕縣丞裴林家接朱欄譽流丹闕軒裳照緒忠孝榮門鳥鳴有伐木之歌龍文非制蓬之具高材列霧盛德分司翰墨不足留神琴罇申其徇性十旬休沐奄有泉林千里邀迎乃疲風月青驪蹀躞終噴玉而懸雲素鶴徘徊具衘珠而犯露加以沈研有地題橋八解之津誘勸無方叱馭三乘之路故能使幽明仰德法俗依仁攀海祇而如歸挹衢罇而不礙鄉望等龜靈高族驥子名家關錦室於中堂分綺疏於甲第或望雄都鄙代列歌鐘或業預雲雷門藏璽詔文場促席有江漢之英靈武觀連衡得岷峨之銳氣並能馳心彼岸欲臨海而褰裳投足化城下悲思而反袂下官薄遊江右族寄城隅懷道術於百齡接風期於四海依然梵宇欣象教之將行莞爾公庭惜牛刀之遂屈雖文殊辯論妙懸解而亡言而伯喈雄才敘真宗而罔愧敢循此義乃作頌云金堤廻邑玉峽長瀾城闕紛亂江山聳盤雲屯勝邑霧啟禪壇右縈層雉左控崇巒竹園精舍檀山香閣萬栱騰虬千楣跂鶴晚星疎翠朝霞泛<span class='corr'>㬦</span>鼓奏泉流鐘鳴霜落時經失道代歷交呈神宮不撓法眾無驚金輪邃曉玉鏡施明功照佛剎化被玉城帝圖冥運真儀濬發具齒含星流毫推月鳥離山面龍還海闕寶樹形留天宮匠設爰有真人式宣慈主發迹江甸馳聲蜀宇望遠連規攀澄襲矩力窮興道功周廊廡羣緣肸蠁眾福氤氳叢楹列電高棟御雲銀龕曙撫玉座宵分瓊璣有爛藻繪多文鬱彼岩邑猗歟上宰松桂連葉鴛鸞集彩禪津有裕至公無待火宅可辭舟航斯在我之飄寓邈矣來遊山川俯仰道義淹留承風郭外撰綴江幽元機勝筆天地相周</p>
</div>
<div class='div-other'><a id='mulu2067' />
<p class='h3'>彭州九隴縣龍懷寺碑</p><p class="byline">前人</p><p>粵若真元混沌抱一氣于天門象化童蒙構三靈于地戶由是金城逆順山河假成器之因玉燭沉浮風火兆流形之蘖懸大明于日月適滯泉宮設巨津于雲雷終迷燬宅太極所以散而為兩洪飈所以吹而為萬雖復卑高異列俱沈方內之遊坌集橫流共失環中之契豈夫涅槃深視不背色以求真般若長驅每乘空而得靜則知一名同出陰陽為破道之墟萬象皆空天地即降魔之境莫見其俯仰不知其去就至自于太虛復歸于無物其建言立德開業成務握大柄而推造化執洪爐而誥元始四門幽闢顧非相而遲廻三駕晨嚴臨有為而出頓豈不知羈孤岐路終嬰旅泊之虞舟楫中流未釋風濤之苦將以宅心者寂虛室所以合符應物者神明鏡由其不倦故能商榷宇宙指麾權實演羣生而非其力存庶品而非其有千巒閉景似居蓬艾之間雙闕臨空若在江湖之上其釋迦之冲用乎龍懷山者并絡之所交會岷隅之所控帶攢峯北走吐香嶂于元霄巨壑南馳歕洪濤于赤岸香城寶地左右林泉碧岫丹岑往來烟霞時有法會禪師者俗姓褚氏吳郡錢塘人也金章錫美河陰傳九命之尊玉鉉乘榮江左受三台之貴地靈人傑自朝野而重光學府文宗冠南都而獨秀法師紫星降彩紅雲受氣應積善於高門契冥緣于累世果浮觴引潛圖彼岸之功聚礫延砂即揆為山之業靈樞密運闢仁路而長鳴惠刃高揮斬邪關而洞照以為冥機體化毫髮莫滯其真執數逐微乾坤不容其算於是四禪幽觀破銅堞而出無明三殊雄圖排鐵圍而泯非相法雲自在吐納龍宮賢聖不仁奔馳象域將使三千塔廟知真實之元津萬億幡幢入清虛之秘藏安心樂土遁影靈關以開皇元年憩于茲嶺靈墟福地<span class='corr'>已</span>被神功玉牓金繩未光朝命蜀王秀以文昭建國帝子專征仗巴服之尊名裂卭荒之寶命彤騑僭帝蹕萬騎于銅梁皂蓋圖王警千乘於玉宇鏡山南望志狹彭渝錦水西浮恥朝江漢開實沈之壁壘嘯京叔之風塵擁龜堞而託殊方憑爵堂而傲天子威權所制勝兵數十州雄視所臨經塗五千里三英賦雪瞻秋月于梁臺八叟吟風傳朝雲于楚館思弘正法廣召名僧振錫雲趨乘盃霧合禪師括囊泉石韜跡煙霞攀紫桂而同塵守青蓮而向晦衝颷蕩岳寧移忍地之靈烈火焚山不撓堅林之色王心有悟時加優禮順風拜道封山謝天淨發財于廣內揆仙室于重幽因嶂為壁憑崖列戶以開皇五年始賜額為龍懷寺地鄰綿左遂均綿上之恩山似龍盤即建龍懷之剎爾其崇巒經復複磵縈廻高丘洩雲長林翳日增瓊垣于下麓揆瑤構于中巖香闕神行珍臺妙立玉虯銜靄絕遊氣而負蒼天金鳳連甍排烈風而瞰元圃延綠房于疊巘上拂霞莊蔓丹闕于重磎下披泉戶陽開陰闔變霜和露廻蠖虵以騰飛起雷霆于指顧玉堂朝亙影襲長虹珠殿宵浮光含列宿禪師歿後爰有孝恭法師智開法師弘嚮法師寶積闍梨四上人者並禪師之上足而法門之領袖也五明衢路控引情宮八解源流朝宗性海其深為寶拔白玉于嶃岩無礙居真得元珠于罔象住持真界栖息妙塗俱探寂滅之源各證菩提之域雖業定人境照<span class='corr'>已</span>極于無方而道寄生成功遂覃於有相演中乘之奧義增上棟之宏規萬栱不騫千門有闊<span class='note-inline'>(疑)</span>俄而帝隋大去皇家小往天地閉而賢人隱雲雷屯而巨寶哀毒龍橫霧四天沈暗逆之悲醉象驅風三界溺崩離之酷上人惠機幽晤定識潛融知佛日之恆明審王風之尚靜芝歌商岳揆鷄嶺而冋歸茅籍磻溪與猴江而共致遯俗無悶因時有待洎丹陵啟秩赤縣居尊迦維授手波旬革面十千天子新朝帝釋之宮八萬仙人始向毗邪之國一音演而荒景服三聖澄而禮樂備由是巴方舊彥蜀城遺老仰慈門而知戶牖升福田而喜耕鑿雕鞍繡轄向鷰崿而馳魂黼帶綖裾指鸚林而鶩款寶瓶宵注潤浹堯旬玉栖晨魔風調舜曆咸以為假沈其性迷生安視聽之功動亂其心窮子失肌膚之戀江連巫峽始絆心猿山對禺同終維意馬貞觀年中積闍梨等乃宣昭遺趾發揮精舍容成校曆揆日用于天經隷首陳章算神功于地籙廻廊䆗窱自吐風飈列榭崢嶸坐含雲雨圖竭宮之妙質儼廬舍之真容寶珠周映銀龕備色逸多垂足似臨兜率之天師利分身若赴維摩之境靈仙可接藻繪無施真應難徵雕鐫有寄若乃巡積岨歷森沉天花照而高月落地籟驚而幽泉思紫蘭幽徑香侵柏葉之鑪綠草紋茵影入芙蓉之座真童鳳策即踐金沙仙女鸞衣還窺石鏡岩莊轉梵杳冥松桂之墟磵戶栖橰寂寞藤蘿之院法鼓奏而寒山曠洪鐘鳴而曉壑靜頳苔翠蘚具不盡之靈依石乳瓊漿入無生之妙饌肅肅焉遙遙焉信調銜之珠庭而列真之甲第也爰有上座元鑒法師等並六塵無我四諦非他奉乾越之微言守楞伽之奧府法雷潛吼鼓動風煙慧日揚明照臨丘壑青漢坐得見宅心之恆靈丹洞行忘覺身成之美化須彌不動廻鎮閻浮闍崛安居下觀忉利開四生之廣路敘六趣之彝倫足以遵揚真績恭宣來命者矣縣令柳公諱明獻字太初河東人也太元降氣中黃授彩襲周魯之榮基吐河汾之靈液四科高第振風翮於三冬萬室崇班跼雲驂于百里既而政成黎頌道洽甿謳假無上之幽筌毗不言之景化絃歌在韻將寶偈而齊歸銅墨成章與梵天而共貫瓊波湛淡沃蕩雲雷珠灌蕭條蔽虧煙雨貞機罕應良談于好事之遊朗調多奇高賞盡名山之<span class='corr'>曲</span>下走東臯事失南州塗窮歎孔席之栖遑笑楊岐之浩蕩薄遊茲邑喜見高人三接而定琴罇七縱而擒風月林宗有道相期清濁之間平叔能言見許天人之際從容宴語契闊胷懷欣性情之同冥感形骸之共遣雖元都妙域<span class='corr'>已</span>付于忘言而義塾文塲竊申于知己敢作頌曰妙象無倪神功有涉湛淡名器崩騰事業慧路翹車禪河艤檝控引羣倫品廻庶刼縱橫宇宙反覆山川言因境立道寄形詮爰稽福地式揆珍田丹溪漏日碧洞栖煙闍都玉檻須彌石室榛灌溟濛風雲蕭瑟晬容迺眷禪徒有諡葉磴三休花巖四密崇巒架殿疊嶂營樓千楣鳳起萬栱鸞浮星開紺髮月湛青眸神宮不夜邃于長秋戶臨重崿牕分絕嶺手廻香浮中天梵警鶴林聖迹龍泉佛影馬嘶山空猿悲峽靜森森巨柏落落長松月出東岫霞生北峰山人自狎野老相逢白雲屢斷青溪幾重彭澤之令臨卭之客比得山藪重規泉石法守成言慈門致役糠粃吏隱薜蘿心迹吾生擾擾與道遑遑殷勤頌詠惆悵津梁投功翠碣助化元場百年之後苔蘚蒼蒼</p>
</div>
<div class='div-other'><a id='mulu2068' />
<p class='h3'>宣州大雲寺碑</p><p class="byline">李嶠</p><p>或稱唐虞神祇之奧主也其在孔墨道術之明師也然其經略所制僅行于冠帶之鄉名教所談不出于乾坤之位徒齷齪於步武蓋搶攘於禮法語方外之靈躅窺天中之妙寶則知夫力有遺而途有窮矣察動用於神機推朕迹於冥數則知夫識有畔而功有闕矣悠悠百代蠢蠢四流蒙埃塵於夢幻之境隔視聽於神明之域任忠信之薄徒喪淳源救質文之弊無階聖道沒世不聞至極之理終身不覩元妙之法奔嗜騁欲壓五濁而輪廻躡穽投機入三途而鼎沸大運不可以終否橫流不可以遂溺五精延貺披鳳籙而告休期七覺垂仁闢龍宮而開寶命慈氏越古今輪聖神皇帝體兼具相心冥眾善超十方四諦之門惣三明六通之業諸天翼戴上昇於兜率之宮萬㝢慕思下蒞於閻浮之俗哀末法之衰弊悵夷途之榛梗載佇金屣由紺殿而起西方迺睠瑤圖臨紫宸而正南面大矣靈覺深哉妙果去來無象曠萬刧而潛神起滅有緣應千齡而啟聖粵若屈跡弘道乘機濟物馭之以神通知惠行之以方便善功感或異理故應無常身化本隨方故居無定位襲五運于元壇之上降三尊于黃屋之下稱緣而動宰官共商主同歸虛已而遊廟堂與山林一致天人之善權也提宏綱之落紐廓大象之權構遂荒百億窮有頂而君臨奄有三千罄無邊而光宅闢海縣而清囂滓開天庭而掃氛祲四魔六賊盡為征賦之民萬邑千閭悉成道塲之宇爾乃御寶極而元覽撫璿衡以貞觀茫茫淨界宛如忉利之天眇眇大紘化為莊嚴之國宇宙之嘉會也制目籥而動出張洪鑪而造化不為不宰鼓舞而羣品隨何慮何思氤氳而眾寶集然後蕩之以香風甘露薰之以福田慧業大根小乘咸受施而蒙榮蠕動翾飛盡食和而飲澤協氣煙漫休徵雲聚乾符坤寶載于龍馬之圖歲德年祥調于鳳凰之歷陰陽之太和也立最上之乘不棄于聲聞小道用無為之理猶存夫禮樂常教闢四果之門闈訓三雍之典業然後遠心近行俱得所聞傾罇酌蠡各滿其量憲章乎法寶而度律既周經緯乎時文而網羅畢備登一世于解脫躋群生於仁壽軌躅謐靜頓屣於元亨之衢品物康寧高枕於會昌之宅道德之神化也合樂而埋瘞焚燎陳詩而嚴配昭格禮于上下不失於金木五官享于宗祊遂及於山川百祀旁求六趣之府下建四冥之室莫不于食有福奔走而來蘇用晦而明攀援而出苦鬼神之福寧也元門罕測法象難窺雖金口微言時傳于貝多之葉而玉毫靈相莫覩于優曇之花屬大事之因緣逢遠期之旦暮稽首禮足親瞻五梵之容滌慮清心俱奉一音之偈洗貪慾之腸胃開盲聾之耳目置須彌於掌握詎是難思警海水於靈空未為希有氓黎之誠感也總人祇幽顯之微資鬼神變化之妙兼育萬物而莫見其生成遍履十方而不窺其轍跡巧諭善說而罕測其靈祕點墨數塵而未量其終始故能慈以救物寬而容眾罷黜刑憲而天下勝殘屏撤牲牢而蒸人以粒豈與夫慘痛傷骨象魏懸桎梏之書剖卵殈胎山澤厭罝罘之酷可同年而語也觀握鏡之緣起得獻書之本事象藏祕籙禎符欝乎大雲登跡乘時靈應開于寶雨受先佛之付囑荷遺黎之負擔頒其瑞紀所以旌識善緣樹其階梯所以津梁法俗天授二年乃下制令天下諸州各置大雲寺一所宣州大雲寺者本名永安寺晉義熙二年之所立也龍飛在運既易龍興<span class='note-inline'>(一作光)</span>之名天曆惟新即改天安之號積暄寒而驟風雨所以制毀圓方法爻象而應星辰所以基綿載祀若乃地橫瑤阜壤帶金陵廓巨鎮于三吳走通莊于百越山川磊落郊畿枕端委之鄉島嶼憑隆烟霧合朝宗之浦上帝于是乎垂象先王于是乎高會衣冠俊傑滿舊國之風謠物產珍奇傾神州之韞櫝東南之巨麗也因福地之名勝即靈模之兆迹拓其址而峻其墉擇其材而增其構星榆月桂汎河鼓之天津露柏霜松出巴陵之地道山祇則讓夫荑境海若則輸其珍藏精衛銜石遇神營而中留靈虵吐珠屬良緣而改獻爾乃授矩司臬乘巒架巘廻廊曲榭亙迢遞而掩高深峻閣崇臺陟崢嶸而望寥廓複道共星階連步雙闕與天門對象內則香殿崛起若朱鳥舒翼冠南海之鵬雲前則涌塔化成若皇媧振鱗立東維之鼇柱翕赫璀璨帶璧而垂珠窈窕深沉藏烟而吐霧瓊林幽其妙境珍衛嚴其象設五通羅漢夾奉金山八部龍王分司玉砌窮壯麗於天巧擬威神于帝室故能使外道摧伏異方歸向四倒八謬贍柰苑而心廻五葢六纏經竹園而累盡若乃雲除雨霽闢牖當軒眺八極之山川臨萬家之井邑輜軿綉軸前通舍衛之城桂檝蘭橈下泛蓮尼<span class='note-inline'>(一作尼蓮)</span>之水賞心極目遣累忘機處子于是乎傲其江海詞人于是乎驕其翰墨至如毗耶聚落眷屬俱來摩竭道塲君臣總集舉瑇瑁之欄檻入琉璃之塔廟一一香葢懸於寶縷之幢種種天花散於金繩之地贊嘆圍繞歸依薰習洗心於八解之池拭目於三明之藏名衣上服資貝樹之經行重溢全裝襯蓮花之法會自非大心弘益圓智曲成為天上天下之師護人間世間之法豈能使恆沙國土並登常樂之門億兆生靈俱出無明之路刺史曲陽男鉅鹿魏正見大名開宇復南史之公候懋賞承家奏西河之金石隆簪組之舊德壯朝廷之厚寄朱軒皂葢辭折坂而越長洲來晚去思喜昌門而怨彭闕長史隴西李延慶黃裳具美白賁全真文學則東魯之四科鐘鼎則西朝之七貴司馬南陽男張安宏才碩量經文緯武策勳光刑馬之封服冕榮珥貂之業機明足用政理多方承縟禮於襜帷有成勳於邦國諸曹叅佐錄事叅軍李文遠等或文房學府吐鳳而懷蛟或劒室珠泉衝星而襲月水火錯居而致用朱藍糅色而成彩羣務允緝諠北汝之謳謠庶事無留閴南陽之府寺縣令丹陽儲孝任大江播氣長離發藻未踐廊廟之班猶屈絃歌之事卓子康之莅政不任刑書虞承卿之到官唯開講席縣丞鄭文覽等並刀筆英選琳瑯奇資高才未展聊從枳棘之遊俊翮方昇豈滯榆枋之集凡我聯事莫匪同心攀十地之弘因奉四天之大號經營樸斲克成輪奐之功脩習住持願假招提之福上座寺主等並通達上昇惠解多聞勤求於八清淨心成就於五菩提法昇大悲之座俯慰迷津轉無上之輪高懸勝躅用能經始梵域規模神造凌雲起構雖憑於太極之靈匪日成功實俟於彌天之力鄉望前杭州監官縣尉吳寶度等雲澤奇寶水鄉遺俊或隱鱗求志蓄美價于瑤琨或撫翼待時貢珍名于箘簵咸能厭離塵垢脩持其業具足三施豈直黃金買田積累眾功自是白衣成道咸以為六種震動法王之利見金身十善護持大士之莊嚴淨土無筭數之良果不思議之妙力豈可使車轍馬跡獨銘於西弇之山佛影龍龕不紀於東林之石是用伐彼真琰詢其藻繢下官負心多恙驅傳不遑欽白黑之勤誠偉丹青之壯觀客自南鄙王壽之雅嘆靈光言於東吳左思之高談建鄴聊扣寥寞而為頌云</p>
<p style="text-indent:0em" class="lg-abnormal"><div class='lg-row'>正法中否淳風載邈道隱三明時昏五濁聲利外染驕淫內斲識淺易淪蔽深難覺</div>
</p><p><span class='note-inline'>(其一)</span></p>
<p style="text-indent:0em" class="lg-abnormal"><div class='lg-row'>至人乃睠屈己乘時諸佛付囑羣仙護持遂荒法寶奄頓乾維露灑天澤雲含帝慈</div>
</p><p><span class='note-inline'>(其二)</span></p>
<p style="text-indent:0em" class="lg-abnormal"><div class='lg-row'>是撲燎原爰清闞水剪截奔競滌除囂滓九道合符十方同軌區宇一變陰陽更始</div>
</p><p><span class='note-inline'>(其三)</span></p>
<p style="text-indent:0em" class="lg-abnormal"><div class='lg-row'>大康雅俗廣濟含生六寶神御三才化成慶延動植德至幽明魔識正觀神呼太平</div>
</p><p><span class='note-inline'>(其四)</span></p>
<p style="text-indent:0em" class="lg-abnormal"><div class='lg-row'>至道雖合迷方未悟樹以妙梯登之覺路寶坊邑啟銀函壤布大矣能仁深哉善護</div>
</p><p><span class='note-inline'>(其五)</span></p>
<p style="text-indent:0em" class="lg-abnormal"><div class='lg-row'>勝境吳俗名都楚封海潮翔鷺山氣盤龍物產殷阜閭閻<span class='note-inline'>(缺)</span>重津途繫轊里閈鳴鐘</div>
</p><p><span class='note-inline'>(其六)</span></p>
<p style="text-indent:0em" class="lg-abnormal"><div class='lg-row'>良牧帝難俊僚人望負荷深委規模大壯長者法財沙門異匠共表靈剎同開寶相</div>
</p><p><span class='note-inline'>(其七)</span></p>
<p style="text-indent:0em" class="lg-abnormal"><div class='lg-row'>觀閣雲心階基洞口飛月栖棟宛虹入牖闕對蜃樓幢侵牛斗跨時靈域津梁妙有</div>
</p><p><span class='note-inline'>(其八)</span></p>
<p style="text-indent:0em" class="lg-abnormal"><div class='lg-row'>落落閑宇沉沉絕機池開梵樂樹下天衣高座弘道深經暢微虎馴十戒龍學三歸</div>
</p><p><span class='note-inline'>(其九)</span></p>
<p>天啟聖期神扶淨域萌秖斯<span class='note-inline'>(一作期)</span>遠微祥難測粹業已安高碑乃植沙數有盡金堅無極</p>
</div>
<div class='div-other'><a id='mulu2069' />
<p class='h3'>為魏國北寺西寺請迎寺額表</p><p class="byline">前人</p><p>沙門臣某言竊聞加隆園寢漢道以光潔誠宗廟周卜惟末斯但禮極崇奉事昭嚴配未能遵揚七覺酬顧復于前生幽贊三途樹津梁于後劫伏惟聖母神皇陛下中天構極截海凝圖懸法日而貞觀汎慈舟而利涉天經地義之德率禮因心奉先追遠之誠宅緣證果弘濟深于冥境薰修入于梵門天子之孝感陰陽而通鬼神聖人之心刑萬邦而被千祀乃者深發睿思永懷遺躅襜帷轍迹之所盡建寶坊南北東西之城咸修法宇佛剎周于天壞寺名因于國號自崇陽改諡奉明增邑雖配天盛典已革于常數而淨境大名尚題于舊額是以稻麻眾侶葵藿微心願弘金石之名思降瓊瑤之禮愚言聖擇已蒙昭許日往月來未遑迎致今望以九秋嘉節七月良辰當蓂莢之初滿屬盂蘭之始獻勝幡香蓋延寶字于金門法鼓天花奉鸞書于象闕俾夫道路瞻仰虛空唄讚高懸銀牓豈惟天地之宮列署瑤房遠邁神仙之宅某等或枌榆故社或桑梓舊京謬參龍象之筵預奉衣冠之列白雲千里瞻帝鄉而極目朱門九重望宸陛而延首倘皇慈曲被人願不違則八部式歌四海知幸無任懇到之至</p>
</div></div></div>
</div><!-- end of div[@id='body'] -->
</body></html>