<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu5174' />
<div class='div-other'>
<p class='h2'>欽定古今圖書集成博物彙編神異典　第一百九十五卷目錄</p>
<ul class="">
<li>僧部藝文一
<ul class="">
<li>康僧會贊　晉孫綽</li>

<li>釋道安贊　前人</li>

<li>支孝龍贊　前人</li>

<li>竺法汰贊　前人</li>

<li>竺道壹贊　前人</li>

<li>答綱琳二法師書　宋謝靈運</li>

<li>曇隆法師誄　前人</li>

<li>廬山慧遠法師誄　前人</li>

<li>與法獻書　南齊蕭子良</li>

<li>與周顒論釋法寵書　張融</li>

<li>喻智藏敕　梁武帝</li>

<li>敕答釋明徹　同前</li>

<li>敕答僧正南澗寺沙門慧超　同前</li>

<li>答法雲請開講書　蕭統</li>

<li>重答雲法師書　前人</li>

<li>與僧正教　簡文帝</li>

<li>與智琰法師書　同前</li>

<li>又</li>

<li>弔道證法師亡書　同前</li>

<li>四月八日度人出家願文　同前</li>

<li>湘宮寺智蒨法師墓銘　同前</li>

<li>同泰寺故功德正智寂師墓銘　同前</li>

<li>宋姬寺慧念法師墓銘　同前</li>

<li>甘露鼓寺敬脫法師墓銘　同前</li>

<li>淨居寺法昂墓銘　同前</li>

<li>莊嚴寺僧旻法師碑　元帝</li>

<li>光宅寺大僧正法師碑　同前</li>

<li>與約法師書　沈約</li>

<li>述僧中食論　前人</li>

<li>述僧設會論　前人</li>

<li>答釋曇鸞書　陶弘景</li>

<li>答釋法雲啟　王僧孺</li>

<li>栖元寺雲法師碑銘　前人</li>

<li>誌法師墓誌銘<span class="note-inline">(并序)</span>　陸倕</li>

<li>與東陽盛法師書　王筠</li>

<li>與雲僧正書　前人</li>

<li>國師草堂寺智者約法師碑　前人</li>

<li>答雲法師書　劉孝綽</li>

<li>與舉法師書　劉峻</li>

<li>諫仁山深法師罷道書　陳徐陵</li>

<li>與智顗書　前人</li>

<li>又</li>

<li>又</li>

<li>五願上智者禪師書　前人</li>

<li>東陽雙林寺傅大士碑　前人</li>

<li>天台山徐則法師碑　前人</li>

<li>建初寺瓊法師碑　江總</li>

<li>明慶寺尚禪師碑銘　前人</li>
</ul></li>
</ul></div>
<p class='juan'>神異典第一百九十五卷</p>
<div class='div-other'><a id='mulu5175' />
<p class='h2'>僧部藝文一</p>
<div class='div-other'><a id='mulu5176' />
<p class='h3'>康僧會贊</p><p class="byline">晉孫綽</p><p style="text-indent:0em" class="lg-abnormal"><div class='lg-row'>會公蕭瑟實惟令質心無近累情有餘逸厲此幽夜振彼尤黜超然遠詣卓矣高出</div>
</p></div>
<div class='div-other'><a id='mulu5177' />
<p class='h3'>釋道安贊</p><p class="byline">前人</p><p style="text-indent:0em" class="lg-abnormal"><div class='lg-row'>物有廣贍人固多宰淵淵釋安專能兼倍飛聲汧隴馳名淮海形雖草化猶若常在</div>
</p></div>
<div class='div-other'><a id='mulu5178' />
<p class='h3'>支孝龍贊</p><p class="byline">前人</p><p style="text-indent:0em" class="lg-abnormal"><div class='lg-row'>小方易擬大器難像盤桓孝龍剋邁高廣物競宗歸人思效仰雲泉彌漫蘭風肹響</div>
</p></div>
<div class='div-other'><a id='mulu5179' />
<p class='h3'>竺法汰贊</p><p class="byline">前人</p><p style="text-indent:0em" class="lg-abnormal"><div class='lg-row'>凄風拂林鳴絃映壑爽爽法汰校德無作</div>
</p></div>
<div class='div-other'><a id='mulu5180' />
<p class='h3'>竺道壹贊</p><p class="byline">前人</p><p style="text-indent:0em" class="lg-abnormal"><div class='lg-row'>馳辭說言因緣不虛惟茲壹公綽然有餘譬若春圃載芬載譽條被猗蔚枝榦森疎</div>
</p></div>
<div class='div-other'><a id='mulu5181' />
<p class='h3'>答綱琳二法師書</p><p class="byline">宋謝靈運</p><p>披覽雙難欣若暫對藻豐論博蔚然滿目可謂勝人之口然未厭於心聊申前意無由言對執筆長懷</p>
</div>
<div class='div-other'><a id='mulu5182' />
<p class='h3'>曇隆法師誄</p><p class="byline">前人</p><p>夫協理置論百家未見其是因心自了一己不患其躓而終莫相辨我若咸歎翻淪得拔竟知于誰冀行跡立則善惡靡徵欲聲名傳則薰蕕同歇然意非身之所挫期出命之所限者目所親覿見之若人矣慧心朗識發於髫辮生自豪華家贏金帛加以巧乘騎解絲竹秣絕景於康衢弄絃管於華肆者非徒經旬涉朔彌歷年稔而已諒趙李之咸陽程鄭之臨卭矣既而末夜獨寤中飲興歎曰悲夫欣厭迭來終歸憂苦不杜其根於何超絕且三界廻沈諸天倏瞬况齊景牛山趙武企陰催促節物逼迫霜露推此願言伊何能久慨然有擯落榮華兼濟物我之志母氏矜其心姊弟申其操遂相許諾出家求道一身既然闔門離世妻子長絕歡娛末謝豈唯向之靡樂判之盛年終古恩愛於今仳別矣旅舟南遡投景廬嶽一登石門香爐峰六年不下嶺僧眾不堪其操法師不改其節援物之念不以幽居自抗同學嬰疾振錫萬里相救余時謝病東山承風遙羨豈望人期頗以山招法師至止鄙人榮役前詩敘粗已記之故不重煩及中間反山成說款盡遂獲接棟重崖俱浥迴澗茹芝术而共餌披法言而同卷者再歷寒暑非直山陽靡喜榲之容令尹一進已之色實明悟幽微祛滌近滯蕩吝澡垢日忘其疾庶白首同居而乖離無象信順莫歸徵集何緣晚節罹釁遠見叅尋至止阻闊音塵始絕值暑遘疾未旬即化誠存亡命也此行頗實有由承凶感痛寔百常情紙墨幾時非以斯名蓋欽志節追感平生自不能默已故投懷援筆其辭曰仰尋形識俯探理類採聲知律拔茅觀彙物以靈異人以智貴即是神明觀鑒意謂爰初在稚慧心夙察吐噏芳華懷抱日月如彼蘭苑風過氣越如彼天倪雲被光發求名約身規操束<span class='corr'>已</span>倘或遇世曾未近似生以意泰意管生理孰是歡慰程鄭趙李家畜金繒才練藝技驤首揮霍繁絃綺靡酒娛調促意妍服侈朝迫景曛夕忌星徙悠悠白日凄凄良夜年往歡流厭來情舍苦樂環廻終卒代謝棄而更適生速名借誰能易奪何術推移精粗渾淆善惡參差即心有限在理莫規試覈眾肆庶獲所窺道家躓近羣流缺遠假名恆誰傍義豈反獨有兼忘因心則善傷物沉迷羨彼驅遣變服京師振錫廬頂長別榮冀永息幽嶺含華襲素去繁就省人苦其難子取其靜昏之視明即愚成絕智之秉情對理斯涅吝既弗袪滯亦安拔于之矜之為爾苦節節苦在己利貞存彼以明闇逝以慈累徙欲以拔物先宜濟此發軫情違終然理是梁鴻擕妻荷條見子鷄黍接人行歌通<span class='corr'>已</span>于世曰高于道殊鄙始見法師獨絕神理形壽易盡然諾難判乘心即化棄身靡歎懷道彌厲景命<span class='corr'>已</span>晏矜物辭山終身旅館嗚呼哀哉魂氣隨之延陵<span class='corr'>已</span>了鳶螻同施漆園所曉委骸空野豈異豈矯幸有遺餘聊給蟲鳥嗚呼哀哉緬念生平同幽共深相率經始偕是登臨開石通澗剔柯疏林遠眺重疊近矚嶇嶔事寡地閒尋微探賾何句不研奚疑弗析帙舒軸卷藏拔紙襞問來答往俾日餘夕沮溺耦耕夷齊采薇跡同心歡事異意違承疾懷灼聞凶懣悲孰云不痛零淚沾衣嗚呼哀哉行久節移地邊氣改終秋中冬踰桂投海永念伊人思深情倍俯謝常人仰愧無待嗚呼哀哉</p>
</div>
<div class='div-other'><a id='mulu5183' />
<p class='h3'>廬山慧遠法師誄</p><p class="byline">前人</p><p>道存一致故異化同輝德合理妙故殊方齊致昔釋安公振元風于關右法師嗣沫流于江左聞風而悅四海同歸爾乃懷仁山林隱居求志於是眾僧雲集勤修淨行同法餐風棲遲道門可謂五百之季仰紹舍衛之風廬山之㟪俯傳靈鷲之旨洋洋乎未曾聞也予志學之年希門人之末惜哉誠願弗遂永違此世春秋八十有四義熙十三年秋八月六日薨年踰從心功遂身亡有始斯終千載垂光嗚呼哀哉乃為誄曰於昔安公道風允被大法將盡頹綱是寄體靜息動懷貞整偽事師以孝養徒以義仰弘如來宣揚法雨俯受法師威儀允舉學不闚牖鑒不出戶粳糧雖御獨為萇楚朗朗高堂肅肅法庭既嚴既靜愈高愈清從容音旨優遊儀形廣演慈悲饒益眾生堂堂其氣亹亹其資[髟/匆/心]角味道辭親隨師供奉三寶析微辨疑盛化濟濟仁德怡怡於焉問道四海承風有心載馳戒德鞠躬令聲續振五濁暫隆弘道讚揚彌虐彌冲十六王子孺童先覺公之出家年未志學如彼鄧林甘露潤澤如彼瓊瑤既磨既琢大宗戾止座眾龍集聿來胥宇靈寺奚立舊望研幾新學時習公之助之載和載輯乃修什公宗望交泰乃延禪眾親承三昧眾美合流可上可大穆穆道德超于利害六合俱否山崩海竭日月沉暉三光寢晰眾麓摧柯連波中結鴻化垂緒微風永滅嗚呼哀哉生盡冲素死增傷悽單縶土槨示同<span class='corr'>斂</span>骸人天感悴帝釋慟懷習習遺風依依餘淒悲夫法師終然是棲室無停響途有廣蹊嗚呼哀哉端木喪尼哀直六年仰慕洙泗俯憚罤筌今子門徒實同斯囏晨掃虛房夕泣空山嗚呼法師何時復還風嘯竹柏雲靄巖峰川壑如泣山林改容自昔聞風志願歸依山川路邈心往形違始終銜恨宿緣輕微安養有寄閻浮無希嗚呼哀哉</p>
</div>
<div class='div-other'><a id='mulu5184' />
<p class='h3'>與法獻書</p><p class="byline">南齊蕭子良</p><p>遠法師一代名德志節清高潛山樹美四海餐風弟子闇昧謬蒙師範方欲仰稟仁化用洗煩慮不謂此疾奄成異世悲痛之心特不可忍遠上即既業行圓通曠刦希有弟子意不欲遺形影迹雜處眾僧墓中得別卜餘地是所願也方應樹剎表奇刻石銘德矣</p>
</div>
<div class='div-other'><a id='mulu5185' />
<p class='h3'>與周顒論釋法寵書</p><p class="byline">張融</p><p style="margin-left:1em">法寵姓馮南陽冠軍人寓海鹽納妻半年捨家住興皇寺從道猛曇濟學成實論融與顒書稱之</p>
<p>古人遺俗故留兒女法寵法師絕塵如棄唾若斯之志大矣遠矣</p>
</div>
<div class='div-other'><a id='mulu5186' />
<p class='h3'>喻智藏勅</p><p class="byline">梁武帝</p><p>求空自閒依空入慧高蹈養神實是勝樂不違三乘亦以隨喜惟別之際能無恨然岐路贈言古人所重猶勸法師行無礙心大悲為首方便利益隨時用舍不宜頓杜以隔礙心行菩薩道無有是處</p>
</div>
<div class='div-other'><a id='mulu5187' />
<p class='h3'>勅答釋明徹</p><p class="byline">同前</p><p style="margin-left:1em">徹受學僧祐隨出陽都住建初寺天監初自荊州還都二宮周供寒暑優洽遘疾將卒奉表告辭武帝答之</p>
<p>省疏增其憂耿人誰不病何以遽終過甚法師至性堅明道行純備往來淨土去留安養方除四魔理無五畏惟應正念諸佛不捨大願與般若相應直至種智發菩提心彼我相攝方結來緣敬如所及菩薩行業非千百年善思至理勿起亂想覽筆悽懣不復多云</p>
</div>
<div class='div-other'><a id='mulu5188' />
<p class='h3'>勅答僧正南澗寺沙門慧超</p><p class="byline">同前</p><p style="margin-left:1em">齊隆寺法鏡殂歿慧超啟釋法寵鎮之勅曰</p>
<p>法寵法師造次舉動不逾律儀不俠性欲不事形勢慈仁愷悌雅有君子之風匡政寺廟信得其人矣</p>
</div>
<div class='div-other'><a id='mulu5189' />
<p class='h3'>答法雲請開講書</p><p class="byline">蕭統</p><p>統覽近示知欲見令道義夫釋教凝深至理淵粹一相之道杳然難測不二之門寂焉無響自非深達元宗精解妙義若斯之處豈易輕辨至於宣揚正教在乎利物耳弟子之於內義誠自好之樂之然鉤深致遠多所未悉為利之理蓋何足論諸僧並入法門游道日廣至於法師彌不俟說云欲見食稟良所未喻想得此意不復多云綂和南</p>
</div>
<div class='div-other'><a id='mulu5190' />
<p class='h3'>重答雲法師書</p><p class="byline">前人</p><p>重覽來示知猶欲令述義不辨為利具如前言甘露之開彌慙來說若止是略標義宗無為不爾但愧以魚目擬法師之夜光耳綂和南</p>
</div>
<div class='div-other'><a id='mulu5191' />
<p class='h3'>與僧正教</p><p class="byline">簡文帝</p><p>此州伽藍支提基列雖多設莊嚴盛修供異觀其外迹必備華侈在乎意地實有未弘何者凡鑄金刻木鏤漆圖瓦葢所以仰傳應身遠注靈覺羨龍瓶之始晨追鵠林之餘慕故祭神如在敬神之道既極去聖茲遠懷聖之理必深此土諸寺止乎應生之日則蹔列形像自斯已後封以篋笥乃至棄服離身尋炎去頂或十尊五聖共處一廚或大士如來俱藏一櫃信可謂心與事背貌是情非增上意多精進心少昔塔裏紅函止傳舍利象頭白繖非謂全身夫以畵像追陳尚使吏民識敬鎔金圖範終令越主懷思匹以龍阿尚能躍鞘方之虎兕猶稱出柙况復最大圓慈無上善聚聞名去煩見形入道而可慢此雕香蘊斯木樒緘匿玉毫封印金掌既殊羅閱久入四天又異祇洹掩戶三月寶殿空臨瓊階虛敞密帷不開非仲舒之曲學紅壁長掩似邠卿之避讎且廣廈雲垂崇甍鳥跂若施之玉座飾以金鈿必不塵靄日姿虧點月面琉璃密牕自可輕風難入龍髮細網足使飛燕不過兼得虔敬之理必崇接足之心彌重可即宣勅末使准行</p>
</div>
<div class='div-other'><a id='mulu5192' />
<p class='h3'>與智琰法師書</p><p class="byline">同前</p><p>五翳消空韶光表節百華異色結綵成春道體何如恒清宜也對玩清虛既在風雲之表遊心入理差多定慧之樂弟子俗務紛糺勞倦特深睠然北嶺欽賢已積會遇之期庶必可僝有緣之儔事等饑渴竚望來儀一日三歲想思弘利益理當無爽指遺此信無述寸衿綱和南</p>
</div>
<div class='div-other'><a id='mulu5193' />
<p class='h3'>又</p><p>旦來雨氣殊有初寒攝衛<span class='corr'>已</span>久轉得其力雖他方法界略息化緣祈洹之裏恆有晤對眷佇之深無時不積久因倩師頻述方寸不知巧笑之僧頗為津及不耳前昨已來徵事義聚龍象畢同應供皆集慧矩開心甘露入頂聞之善謔持盡歡怡想味之懷轉復無極昔幼年經聞制旨受道日淺北面未深雖異禪那事同華水今茲西下特蓄本心訪理質疑屬在明德不謂般若留難現疾未瘳問津無地歎恨何<span class='corr'>已</span>伏承輿駕尋幸伽藍冀於此時得一覯止辯論青豆之房遣惑赤花之舍追往年之宿眷述即日之寸心此事必期冀非爽指遺茲承問佇有還書綱和南</p>
</div>
<div class='div-other'><a id='mulu5194' />
<p class='h3'>弔道澄法師亡書</p><p class="byline">同前</p><p>省啟承尊師昨夜涅槃甚深悲怛法師志業淹明道風淳素戒珠瑩淨福翼該圓加以識見冥通心解遠察記落雨而必然稱黑牛而匪謬服膺者無遠近蒙益者兼道俗弟子自言旋京輦便伸結緣豈謂一息不追奄至乎此然勝業本深智刀久利必應遊神實地騰迹淨天但語其乳池啟殯香棺入室不入空心於何不慟但如來降生之迹因此而入泥洹正當其生住滅靡有定相先聖後賢何其形響推校因緣未始有例上人等並在三歲積始終樂道宜應共相策勉弘遵舊業使道塲無斷利益不墜所襚物輒如法供養奈何奈何</p>
</div>
<div class='div-other'><a id='mulu5195' />
<p class='h3'>四月八日度人出家願文</p><p class="byline">同前</p><p>弟子蕭綱以今日建齋設會功德因緣歸依十方盡虛空界一切諸佛歸依十方盡虛空界一切尊法歸依十方盡虛空界一切聖僧竊聞涅槃經言身如畫水隨畵隨合是身不淨九孔常流凡夫愚人常行味著愚癡羅剎止住其中又如瑞應經言沙門之為道也捨家妻子捐棄愛欲斷絕六情守戒無為其清淨得一心者則萬邪滅矣一心之道謂之羅漢聲色不能染榮位不能屈難動如地以免憂苦故知出恩愛獄薄俗為難善來比丘其福深重弟子以此因緣今日度人出家願一切六道四生常離愛欲永拔無明根削遣闇惑心修習般若慧足踐輕輪之光口說懸珠之辯披忍辱鎧秉智慧刀乘菩薩車坐如來座結纏披解頂相光明戒因清白後報尊重所有果業皆悉勝出受持法藏為佛真子一切道行皆悉能行一切大誓不休不息仰願十方盡虛空界一切諸佛仰願十方盡虛空界一切尊法仰願十方盡虛空界一切聖僧咸加證明又仰願十方盡虛空界一切諸天仰願十方盡虛空界一切諸仙仰願十方盡虛空界一切聰明正直守護一切善神又願今日見前幽顯大眾咸加證明今日誓願使弟子蕭綱得如所願滿菩提願一切眾生皆悉隨從得如所願</p>
</div>
<div class='div-other'><a id='mulu5196' />
<p class='h3'>湘宮寺智蒨法師墓銘</p><p class="byline">同前</p><p>嗟爾名德超然有暉五塵夙離三修允依戒珠靡缺忍鎧無違智燈含影慧駕馳騑若韜山金如苞海寶德邁西河聲踰東道伊時傾葢於彼朱方不期而遇襄水之陽掩此方墳悠哉泉下鬱鬱翠微遼遼平野薪盡火滅歸真息假</p>
</div>
<div class='div-other'><a id='mulu5197' />
<p class='h3'>同泰寺故功德正智寂師墓銘</p><p class="byline">同前</p><p>峰頹木朽波逝江潭山川若此人何以堪亦生亦滅如壑如舟千齡俱盡萬古誰留惟茲大士才敏學優幼捐蹈火早去吞鉤法雷能響懸河必詶辨才可匹妙德難儔</p>
</div>
<div class='div-other'><a id='mulu5198' />
<p class='h3'>宋姬寺慧念法師墓銘</p><p class="byline">同前</p><p>電逝生危舟沉道滅石拆亡儒星開殞哲是曰人龍亦號僧象慧氣素昭英賢夙上善渡愛河能寨欲網如彼高山法徒斯仰如彼澄波不測深廣</p>
</div>
<div class='div-other'><a id='mulu5199' />
<p class='h3'>甘露鼓寺敬脫法師墓銘</p><p class="byline">同前</p><p>岌岌緣假昏昏大夢六塵遠飛四流長控猗嗟大士慧舟法棟早擅人龍夙標威鳳善堂間構燈王布席辯河流水辭峯積石寂寥兩樹悠漫三泉神明何託暗石空傳</p>
</div>
<div class='div-other'><a id='mulu5200' />
<p class='h3'>淨居寺法昂墓銘</p><p class="byline">同前</p><p>篠簜含聳蘭蓀表質甘露已凝智泉斯溢頓轡中衢息棹修渚隟陋白駒藤緣黑鼠同志酸傷交朋哀楚</p>
</div>
<div class='div-other'><a id='mulu5201' />
<p class='h3'>莊嚴寺僧旻法師碑</p><p class="byline">元帝</p><p>夫宏才妙物雲液之所降生獨振孤標倫類之所遠絕是故隨光燭魏非折水之恆珍和璧入秦豈潤山之常寶僧旻法師葢天地之淳精宇宙之瓌器本姓孫氏有吳開國大皇帝其先也法師道藹二儀德充四海合春夏之生長抱日月之貞明辭旨清新置言閑遠千門萬戶必臻冥奧九部五時若指諸掌坦然夷易豁爾洞開故緇素結轍華戎延道晨風之鬱北林龍魚之趣深潭哲人云逝指南誰屬銘曰永離百非聞之寂滅苟云未樹共歸今轍方墳結構伽藍罷設朱火一潛青松長列</p>
</div>
<div class='div-other'><a id='mulu5202' />
<p class='h3'>光宅寺大僧正法師碑</p><p class="byline">同前</p><p>昂昂千里孰辨麒麟之蹤汪汪萬頃誰識波瀾之際望之若披雲霧覩之如觀日月至乃耆年宿望蓄思構疑懸鐘無盡短兵有倦猶若分旦望景履冰待日莫不傾河注海虛往實歸皇帝革命受圖補天紉地轉金輪於忍土策紺馬於閻浮逸翮方超圖南輟軌豈直盡茲相府署彼義年方當高步仙階永編金牒繁霜凝而旦委松風凄而暮來悲馬鳴之不反望龍樹而心哀銘曰澄月夜虧清氣日卷層巒遠岸蒼江傍緬</p>
</div>
<div class='div-other'><a id='mulu5203' />
<p class='h3'>與約法師書</p><p class="byline">沈約</p><p>周中書風趣高奇志託夷遠真情素韻水桂齊質自接彩同棲年逾一紀朝夕聯事靡日暫違每受沐言休逍遙寡務何嘗不北茨遊覽南居宴宿春朝聽鳥秋夜臨風匪設空言皆為實事音容滿目言笑在耳宿草既陳楸檟將合眷往懷人情不勝慟此生篤信精深甘此藿食至於歲時包篚每見請求凡厥菜品必令以薦弟子輒靳而後與用為歡謔其事未遠其人已謝昔之諧調倏成悲緒去冬今歲人鬼見分石耳紫菜愴焉興想淚下不禁指遣恭送以充蔬僧一飯法師與周情期契闊非止恆交覽物存舊彌當楚切痛矣如何往矣奈何弟子沈約和南</p>
</div>
<div class='div-other'><a id='mulu5204' />
<p class='h3'>述僧中食論</p><p class="byline">前人</p><p>人所以不得道者由於心神昏惑心神所以昏惑由於外物擾之擾之大者其事有三一則勢利榮名二則妖妍靡曼三則甘旨肥濃榮名雖日用於心要無晷刻之累妖妍靡曼方之已深甘旨肥濃為累甚切萬事云云皆三者之枝葉耳聖人知不斷此三事求道無從可得不得不為之立法使簡而易從也若直云三事惑本並宜禁絕而此三事是人情所甚惑念慮所難遣雖有禁約之旨事難卒從譬於方舟濟河豈不欲直至彼岸河流既急會無直濟之理不得不從流耶靡久而獲至非不願速事難故也禁此三事宜有其端何則食之於人不可頓息其於情性所累莫甚故推此晚食併置中前自中之後清虛無事因此無事念慮得簡在始未專在久自習於是<span class='corr'>束</span>以八支紆以禁戒靡曼之欲無由得前榮名眾累稍隨事遣故云往古諸佛過中不餐此蓋是遣累之筌蹄適道之捷徑而或咸謂止於不食此乃迷於向方不知厥路者也</p>
</div>
<div class='div-other'><a id='mulu5205' />
<p class='h3'>述僧設會論</p><p class="byline">前人</p><p>夫修營法事必有其理今世召請眾僧止設一會當由佛在世時常受人請以此擬像故也而佛昔在世佛與眾僧僧伽藍內本不自營其食具也至時持鉢往福眾生今之僧眾非唯持中者少乃有腆恣甘腴廚膳豐豪者今有加請召並不得<span class='corr'>已</span>而後來以滋腴之口進蔬蔌之具延頸蹙額固不能甘既非樂受不容設福非若在昔不得自營非資四輩身口無託者也以此求福不其反乎篤而論之其義不爾何者出家之人本資行乞戒律炳然無許自立廚帳并畜淨人者也今既取足寺內行乞事斷或有持鉢到門便呼為僧徒鄙事下劣既是眾所鄙恥莫復行乞悠悠後進求理者寡便謂乞食之業不可復行白淨王子轉輪之貴持鉢行詣以福施者豈不及千載之外凡庸沙門躬命僕豎自營口腹者乎今之請僧一會既可髣像行乞行乞受請二事不殊若以今不復行乞又不請召則行乞求法於此永冥此法既冥則僧非佛種佛種既離則三寶墜於地矣今之為會者宜追想在昔四十九年佛率比丘入城乞食威儀舉止動目應心以此求道道其焉適若以此運心則為會可矣</p>
</div>
<div class='div-other'><a id='mulu5206' />
<p class='h3'>答釋曇鸞書</p><p class="byline">陶弘景</p><p>去月耳聞音聲茲辰眼受文字將由頂禮歲積故使真應來儀正爾整拂藤蒲具陳花水端襟斂思竚聆警錫也</p>
</div>
<div class='div-other'><a id='mulu5207' />
<p class='h3'>答釋法雲啟</p><p class="byline">王僧孺</p><p>辱告惠示井主上所答羣臣仰諮神滅論伏覽循環載深鑽奉發蒙祛蔽朗若披雲竊以事蘊難形非聖莫闡理寂區位在愚成惑若非神超繫表思越機前豈能燭此微言若開金石洞茲妙境會靡榛蹊喻之以必薦示之以如在使夫持論者不終泥於遙轍專謬者無永沉於惑海預奉淵謨孰不懽肅裁此酬曰不申擊舞王僧孺呈</p>
</div>
<div class='div-other'><a id='mulu5208' />
<p class='h3'>栖元寺雲法師碑銘</p><p class="byline">前人</p><p>渺渺大家茫茫真樸多淪愛有莫辨塵測猗歟息心言高理邈居之匪絢得之靡學刻情幾種厲想元覺且說且定以披以握來遵北渚至依西嶽西嶽峨峨北渚迴波庭棲弱羽簷挂輕蘿甘粗衣惡棄厚安薄滅意囂湫寄心寥廓</p>
</div>
<div class='div-other'><a id='mulu5209' />
<p class='h3'>誌法師墓誌銘<span class='note-inline'>(并序)</span></p><p class="byline">陸倕</p><p style="margin-left:1em">法師自說姓朱名寶誌其生緣桑梓莫能知之齊故特進吳人張緒興皇寺僧釋法義並見法師於宋太始初出入鍾山往來都邑年可五六十歲未知其異也齊宋之交稍顯靈迹被髮徒跣負杖挾鏡或徵索酒肴或數日不食預言未兆懸識他心一時之中分身數處天監十三年即化於華林門之佛堂先是忽移寺之金剛像出置戶外語僧眾云菩薩當去爾後旬日無疾而殞沉舟之痛有切皇心殯葬資須事豐供厚望方墳而隕涕瞻白帳而拊心爰詔有司式刊景行辭曰</p>
<p style="text-indent:0em" class="lg-abnormal"><div class='lg-row'>欲化毗城金粟降靈猗歟大士權迹帝京緒胄莫詳邑居罕見譬彼涌出猶如空現哀茲景像愍此風電將導舟梁假我方便形煩心寂外荒內辯觀往測來覩微知顯動足墟立發言風偃業窮難詔因謝弗援慧雲晝歇慈燈夜昏</div>
</p></div>
<div class='div-other'><a id='mulu5210' />
<p class='h3'>與東陽盛法師書</p><p class="byline">王筠</p><p>菩薩戒弟子王筠法名慧炬稽首和南問訊東陽盛法師弟子昔因多幸早蒙覲接歲月推流踰三十載欽慕風德獨盈懷抱間以山川無由禮敬司馬參軍仰述存眷曲垂訪憶既荷錄舊之情兼佩慇懃之旨歡欣頂戴難為譬說仰承垂和履福享年九十有四嗤絳人之未高同殷宗之遐壽且耳長直已過頂齒剛會不先落延華駐彩怡神輔性自非宿植善因何以招斯勝果尊年尚齒之誠懷德敦舊之款依風慕道之深欣羨景仰之至興居在念寤寐載懷弟子恨此樊籠迫茲纓鏁無由問道撫躬如失庶心期冥會咫尺江山道術相忘棄置形迹惟願敬勖保此期頤赤松朱髮復何足貴飛錫騰軀真在旦夕指陳丹款殊未伸暢儻惠一言豈不幸甚弟子筠稽首和南</p>
</div>
<div class='div-other'><a id='mulu5211' />
<p class='h3'>與雲僧正書</p><p class="byline">前人</p><p>弟子孤子筠頓首稽首和南弟子釁結幽明備嬰茶蓼攀援崩踴肌髓糜潰尋繹煩冤肝腸寸斷號天叩地究隔精誠捨命捐軀終無補益思欲仰福廣為法事以伸罔極之痛少寄追慕之誠鑄像度僧仰遵法教建齋設會務依經典敷說大乘誘度羣生其福不淺仰惟大正法師道心純淑至德凝深智包空有照通真俗多聞不窮機辯無硋一代師匠四海推崇弟子宿植善因早蒙親眷情同骨肉義等金蘭外書所謂冥契神交內典則為善友知識敬藉微緣敢陳大願來歲夏中欲仰請講說弘法之情既無彼此眷愛之深特希降屈公私道俗要請既多故預諮聞必願允遂豈圖一旦忽有斯白臨紙崩衂措言無次弟子孤子王筠頓首頓首稽首和南</p>
</div>
<div class='div-other'><a id='mulu5212' />
<p class='h3'>國師草堂寺智者約法師碑</p><p class="byline">前人</p><p>結宇山椒疏壤幽岫蓄雲泄雨靄映房櫳浴日涵星飜光池沼閑居暇豫留思幽微妍精經藏探求法寶香城實相之談金河常樂之說究竟微妙洞達幽元掖庭為道心之宮華林構重雲之殿師子之座高廣於燈王聽法之筵眾多於方丈開寶函之奧典闡金字之微言顯證一乘宣揚三慧辯才無閡遊戲神通莫不皆悟無生咸却妄想隨類得解俱會真如銘曰形在江湖心超祇鷲思協風雲量包宇宙軒瞰蒼波牕承翠嶺須枕烟露掔持光景</p>
</div>
<div class='div-other'><a id='mulu5213' />
<p class='h3'>答雲法師書</p><p class="byline">劉孝綽</p><p>孝綽和南辱誨垂示勅旨所答劉太僕思効啟義窮深遠語兼巧便伏聞希有身心踴躍昔戈盾夾車備不虞於周后兵旗引駕防未然於漢君斯皆執心黃屋瑞舞紺馬事極寰㝢之中理隔天人之外皇上自茲善覺降跡閻浮以住地之心行則天之化故能慈導三有仁濟萬物猶以法藥未周寶船不倦解劍却蓋躬詣道塲瑞花承足人觀雕輦之盛金輪啟路物覩重英之飾顯實開權事均祗鷲本無四畏寧慮五怨思效遂膚引梁丘隨劍之說日磾觸瑟之詞何異迥龍象於兔徑注江海於牛迹聖旨慇懃曲根誘喻豈直淨一人之垢衣將以破羣生之暗室弟子世傳正見幼覩真言但惑綱所縈塵勞自結微因宿植仰逢法教親陪寶座預餐香鉢復得俱聽一音共聞八解庶因小葉受潤大雲猥蒙開示深自慶幸不勝歡喜略附陳誠劉孝綽和南</p>
</div>
<div class='div-other'><a id='mulu5214' />
<p class='h3'>與舉法師書</p><p class="byline">劉峻</p><p>聞諸行李高談徽德逖聽風聲心飛魂竦無異斬仙之望石髓太陰之思龍燭蒼星昏昃凉雲送秋道勝則肥固應頤攝衣裳虹蜺帷幕霄露餌黃菊之落蘂酌清澗之毖流旦候歸鴈暮聽晨鳧羈雌獨鶴神影彯爾蓋象蕭史之騎鳴鳳列子之御長風雖荊卿旁若無人孝然堅臥冰雪沉沉隱隱何以尚之哉至於馳鶩經囿翱翔書圃極龍宮之妙典殫石室之鴻記道生伏其天真曼倩謝其辨物若乃習是童子措志雕虫藻思內流英華外發葳蕤秋竹照曜春松爵頌息明珠之譽長門濫黃金之賞盛矣美矣煥其麗乎昔旅浙河嘗觀組繢不覺紙爇筆焚魂魄斯盡自茲蹶後雨絕珪璧意睠睠於菁華腸迴迴於九逝夫日御停照不踰隙穴海若濆湧莫限隈嵎以玉抵鵲昔傳餘寶冀閱清徵用瘳眩疾然越民非鬻冠之所齊國豈奏韶之地望與其進無貽責焉</p>
</div>
<div class='div-other'><a id='mulu5215' />
<p class='h3'>諫仁山深法師罷道書</p><p class="byline">陳徐陵</p><p>竊聞出家閒曠猶若虛空在俗籠樊比於牢獄非但經有明文亦自世間共見瞥聞法師覆彼舟航趣返緇衣之務此為目下之英奇非久長之深計何以知然從苦入樂未知樂中之樂從樂入苦方知苦中之苦弟子素與法師雖無曩舊相知已來亦復不疎夫良藥必自無甘忠諫者決乎逆耳倚見其僻是以不忍不言且三十年中造莫大之業如何一旦捨<span class='corr'>已</span>成之功深為可惜敬度高懷未解深意將非帷帳之策欲集劉侯形類臥龍擬求葛氏黃石兵法寧可再逢三併茅廬無由兩遇封爵五等惟見不逢中閤外門難朱易白鳴笳鳳管非有或聞儛女歌姬空勞反翫覓之者等若牛毛得之者譬猶牛角以此之外何所窺窬法師今若退轉未必有一稱心交失現前十種大利何者佛法不簡細流入者則尊歸依則貴上不朝天子下不讓諸侯獨翫世間無為自在其利一也身無執作之勞口餐香積之飯心不妻妾之務身飾芻摩之衣朝無踐境之憂夕不千里之苦俯仰優遊寧不樂哉其利二也躬無任重居必方域白壁朱門理然致敬夜琴晝瑟自是娛懷曉筆暮詩論情頓足其利三也假使棘生王路橋化長溝巷吏門兒何因仰喚寸絹不輸官庫升米不進公倉庫部倉司豈須求及其利四也門前擾擾我且安眠巷裏紛紛余無驚色家休小大之調門停強弱之丁入出隨心往還自在其利五也出家無當之僧猶勝在俗之士假使心存殺戮手無斷命之愆密裏通情決勝灼然矯俗如斯煩垢萬倍勝於白衣一入愛河永墮無出其利六也聽鐘聲而致敬尋香馥以生心朝覩尊像暮披寶軸剎那之善逐此而生水滴微功漸盈大器未知因緣果報善惡皎然就此而言其利難陳矣假使達相白衣猶有埃塵之務縱令遙寄彈指遠近低頭形去心留身移意往富有者得如此貧苦者永無因近在目前不言可見其利七也山間樹下故自難期枕石潄流實為希有猶斯之類不可思議如此者難逢一心人悕遇法師未能不學交習聽勝之因一旦退心於理邈矣其利八也開織成之帙見過去之因摛琉璃之卷驗當來之果識因識果不以為愆知福知報何由作罪上無舟楫交見沒溺之悲下失浮囊則有沈身之患其利九也曠濟羣品為天人之師水陸空行皆所尊貴言必闍黎和尚書輒致敬和南遠近嗟味貴賤顒仰法師令必退轉立成可驗纔脫袈裟逢人輒稱汝我始解偏袒姓名便亦可呼平交者故自不論下劣者亦恐不讓薄言稱<span class='corr'>己</span>榻席懸異從來小得自在便以君為題封若不屈膝斂手自達無因俯仰承迎未閑合度如此專專何由可與其利十也略言十事空失此機其間深道寧容具述仰度仁者心居魔境為魔所迷意附邪途受邪易性假使眉如細柳何足關懷頰似紅桃詎能長久同衾分枕猶有長信之悲坐臥忘時不免秋胡之怨洛川神女尚復不惑東阿世上班姬何關君事夫心者面焉若論繾綣則共氣共心一遇纏綿則連宵厭起法師未通返照安悟賣花未得他心那知彼意嗚呼桂樹遂為豆火所焚可惜明珠乃受淤泥埋沒弟子今日橫諮必為法師所哂世上白衣何訾何限且一人退道而不安危推此而言實成難解譬如瓦礫盈路人所不驚片子黃金萬夫息步正言法師入道之功<span class='corr'>已</span>備染俗之法未加何異金易赤銅銀換鉛錫可悲可惜猶可優量能忍難忍方知其最願棄俗事務息塵勞正念相應行志兩全薄加詳慮更可思惟悔之在前無勞後恨如弟子算遠即十數年中決知惻惻近即三五歲內空唱如何萬恨萬悲寧知遠及自誤自錯永棄一生乃知斷絃可續情去難留或若火裏生花可稱希有迷人知返去道不遙幸速推排急登正路法師非是無智遂為愚者所迷類似阿難更為魔之所嬈猶須承三寶之力制彼羣凶[監-皿+立]般若之幢天魔自款若此言旨當即便冀棄芻蕘若不會高懷幸停深怪耳</p>
</div>
<div class='div-other'><a id='mulu5216' />
<p class='h3'>與智顗書</p><p class="byline">前人</p><p>陵和南昨預沈儀同法席餐奉甘露無畏之吼眾咸歸服然正法炬朗諸未悟自慶餘年得逢妙說尋事諮展此不申心謹和南</p>
</div>
<div class='div-other'><a id='mulu5217' />
<p class='h3'>又</p><p>陵和南注仰之心難可敷具拔公至蒙三月二十日旨用慰積歲傾心麥冷體中何如願一日康勝山中春夏無餘障惱耳遲復存旨弟子二三年來溘然老至眼耳聾闇心氣昏塞故非復在人兼去歲第六兒夭喪痛苦成疾由未除愈適今月中又有哀故頻歲如此窮慮轉深自念餘生無復能幾無由禮接係仰何言敬重璪公今還白書不次弟子徐陵和南</p>
</div>
<div class='div-other'><a id='mulu5218' />
<p class='h3'>又</p><p>陵和南放生星聞公家極相隨喜事是拔公口具謹不多諮惟遲拔公庭出數百里水全其命根如此功德算數無盡隨喜無量此不委諮弟子徐陵和南</p>
</div>
<div class='div-other'><a id='mulu5219' />
<p class='h3'>五願上智者禪師書</p><p class="byline">前人</p><p>陵和南弟子思出樊籠無由羽化既善根微弱冀願力莊嚴一願臨終正念成就二願不更地獄三途三願即還人中不高不下處託生四願童真出家如法奉戒五願不墮流俗之僧憑此誓心以策西暮今書丹款仰乞證明陵和南</p>
</div>
<div class='div-other'><a id='mulu5220' />
<p class='h3'>東陽雙林寺傅大士碑</p><p class="byline">前人</p><p>夫至人無己屈體申教聖人無名顯用藏跡故維摩詰降還同長者之儀文殊師利或現儒生之像提河獻供之旅王城迾眾之端抑號居士時為善宿大經所說當轉法輪大品之言皆紹尊位斯則神通應化不可思議者乎東陽郡烏傷縣雙林寺傅大士者即其縣人也昔巖谿蘊德渭浦呈祥天賜殷宗誕興元相景侯佐命樊滕是埒介子揚名甘陳為伍東京世載西晉重光惟是良家降神攸託若如本生本行或示緣起子長子雲自敘元系則云補處菩薩仰嗣釋迦法王真子是號彌勒雖三會濟濟華林之道未孚千尺巖巖穰佉之化猶遠但分身世界濟度羣生機有殊源應無恆質自敘因緣大宗如此按停水經云觀世音菩薩有五百身在此閻浮提地示同凡品教化眾生彌勒菩薩亦有五百身在閻浮提種種示現利益眾生故其本迹難得而詳言者也爾其烝烝大孝肅肅惟恭厥行以禮教為宗其言以忠信為本加以風神爽朗氣調清高流化親朋善和紛諍豈惟更盈毀璧宜僚下丸而已哉至於王戎吏部鄧禹司徒同此時年有懷棲遁仍隱居松山雙林寺棄捨恩愛非梁鴻之並遊拜辭親老如蘇躭之永別自修禪遠壑絕粒長齋非服流霞若餐朝沆太守王烋言其詭詐乃使邦佐幽諸後曹迄至兼旬曾無假食於是州郡媿伏遠邇歸依逃迹山林肆行蘭若又自敘云七佛如來十方並現釋尊摩頂願受深法每至楗槌應叩法鼓裁鳴空界神仙共來行道其外人所見者拳握之內或吐異香胷臆之間乍表金色時有信安縣比丘僧朔與其同類遠來觀化未及祇肅忽見大士身長丈餘朔等驚慚相趨禮拜虔恭既畢更覩常形又有比丘智勰優婆夷錢滿願等服膺累載頻覩異儀或見脚長二尺指長五寸餘兩眼光明雙瞳照耀皆為金色並若金錢譬李老而相侔同周文而等狀姜嫄所履天步可以為儔河流大屐神足宜其相比支郎之彥既恥黃精瞿曇之師有慚青目既而四空妙定熏修已成八解明心莊嚴斯滿時還鄉黨化度鄉親俱識還源並知廻向或立捨鬚髮如聞善來大傾財寶同修淨福大士熏禪所憩獨在高巖爰挺嘉木是名檮樹擢本相對似雙槐於俠門合幹成陰類雙桐於空井厥體貞勁無爽大年置霜停雪寒暑葱翠信可以方諸堅固譬彼娑羅既見守於神龍將為疑於變鶴乃於山根嶺下創造伽藍因此高柯故名雙林寺矣大士亦還其里舍貨貿妻兒營締支提繕寫尊法嘗以聚沙畫地皆成圓果芥子菴羅無疑福陋乃起九層塼塔形相巋然六時虔拜巡繞斯託又以大乘方等靈藥寶珠眷言山谷希得傳寫龍鄉思其曉照象駕乏其流通復造五時經典千有餘卷與夫鬻子而葬同其至誠嫁妻而隱無殊高節若寄搏麨如因賣花共指菩提方成親眷至如有相無相之懷虛己虛心之德化鷄在臂方推理於自然毒蛇傷體終無擾於深定門徒肅肅學侶詵詵通被慈悲義無偏黨大通元年縣中長宿傅普通等一百人詣縣令范胥連名薦述又以中大通四年縣中豪傑傅德宣等道俗三百人詣縣令蕭詡具陳德業夫以連城之寶照廡之珍野老怪而相捐工人迷而不識胥等體有流俗才無鑒真亟欲騰開終成虧怠梁高祖武皇帝紹隆三寶弘濟四生迹冠優填神高仙豫夫以陳蕃靜室猶懷天下之心伊尹躬耕思弘聖王之道况我有慧日明炬如風寶車濟是沉舟能升彼岸固宜光宣正法影響人王者乎於是以中大通六年正月二十八日遣弟子傅[目*往]出都致書高祖其辭曰雙林樹下當來解脫善慧大士白國主救世菩薩今條上中下善希能受持其上善以虛懷為本不著為宗妄想為因涅槃為果其中善以治身為本治國為宗天上人間果報安樂其下善以護養眾生勝殘去殺普令百姓俱稟六齋夫以四海之君萬邦之主預居王土莫不祇肅爾時國師智者法師與名德諸眾僧等言辭謹敬多乖釋迦之書文牒畢恭翻豫山公之啟大士年非長老位匪沙門通疏乘輿過無虔恪京都道俗莫不嗟疑[目*往]至都投太樂令何昌并有弘誓誓在御路燒其左手以此因緣希當聞達昌以此書呈同泰寺僧皓法師師眾所知識名稱普聞見書隨喜勸以呈奏皇心懽悅遽遣招迎來謁宸闈亟論經典同泰寺前臨北闕密邇南宮仍請安居備諸資給後徙居鍾山之下定林寺遊巖倚樹宴坐經行京洛名僧學徒雲聚莫不提函負表問慧諮禪居蔭高松臥依盤石於是四徹之中恆泫甘露六旬之內常雨天酒豈非神仙影響示現禎祥者乎帝於華林園重雲殿自開講三慧般若經窮須真之所問御法勝之高堂百千龍像圍繞餐聽黑貂朱紱王侯滿筵國華民秀公卿連席乃令大士獨榻對揚天扆并遣傳詔及宣傳左右四人接受言論爾時納揆之於臺內司隸之在殿中杜預還朝馬防親貴舊儀懸席皆等庶僚以大士絕世通人故加其殊禮矣及玉輦升殿雲蹕在階晏然箕坐曾不山立憲司譏問愈見疑跱但答云法地若動則一切法不安應對言語皆為爽異昔漢皇受道欒大不臣魏祖優賢楊叟如客河上之老輕舉臨於孝文嚴子之高閑臥加於光武方其古烈信可為儔帝又於壽光殿獨延大士講論元賾言無重頌句備伽陀音會宮商義兼華藻豈惟寶積獻蓋文成七言釋子彈琴歌為千偈而已固非論經於白虎之殿應詔於金馬之門說義雲臺受釐宣室可同年而語哉自火運將終民無先覺雖復五湖內贔蒼鵝之兆未萌四海橫流夷羊之牧匪現大士天眼所照預覩未來摩掌之明夙鑒時禍哀羣生之板蕩泣世道之崩淪救苦為懷大悲為病誓欲虛中閉氣謝食為齋非服名香但資禪悅方乃燒其苦器製造華燈願以此一光明遍照十方佛土勸請調御常住世間救現在之兵災除當來之苦集於是學眾悲號山門踴叫弟子居士徐普拔潘普成等九人求輸己命願代宗師其中或馘耳而刊鼻或焚臂而燒手善財童子重覩知識忍辱仙人是馮相輩大士乃延其教化更住閻浮弘訓門人備行眾善於是弟子居士范難陀弟子比丘法曠弟子優婆夷嚴比丘各在山林燒身現滅次有比丘寶月等二人窮身繫索挂錠為燈次有比丘慧海菩提等八人燒指供養次有比丘尼曇展慧光法纖等四十九人行不食齋法次有比丘僧拔慧品等六十二人割耳出血用和名香奉依師教並載在碑陰書其名品夫二儀大德所貴曰生六趣含靈所重唯命雖復夢幻影響同歸磨滅愛使迷情唯貪長久自非善巧方便漚和舍羅照以慈燈沾其妙藥豈或拾不貲之軀而能行希有之事若令割身奉鬼聞半偈於涅槃賣髓祠天能供養於般若理當刳心靡吝擢骨無疑者乎大士小學之年即遊黌舍大成之德自通墳典安禪合掌說偈論經滴海未盡其書懸河不窮其義前後講維摩思益經等比丘智瓚傳習受持所應度者化緣既畢以大建元年朱明始獻奄然右臥將歸大空二旬初滿三心是滅爾時隆暑便已赫曦屈伸如常溫暖無異洗浴究竟扶坐著衣色貌敷渝光彩鮮潔爰經信次宛若平生烏傷縣令陳鍾耆即往臨赴猶復反手傳香皆如疇昔若此神變無聞前古雖復青牛道士白馬先生便遁形骸本慚希企若其滅定無想彈指而石壁已開法王在殯申足而金棺猶啟非斯莫與為儔遺誡於雙林山頂如法燒身一分舍利起塔於冢一分舍利起塔在山又造彌勒像二軀置此雙塔莫移我眠牀當取法猛上人織成彌勒像永安牀上寄此尊儀以標形相也於是門徒巨痛遂爽遺言用震旦之常儀乖闍維之舊法四部皆集悲同白車七眾攀號哀踰青樹弟子比丘法璿菩提智瓚等以為伯陽之德貞桓紀於賴鄉仲尼之道高碑書於魯縣亦有揚雄弟子鄭元門人俱述清猷載刊元石於是祈聞兩觀目涉三江爰降絲綸克成豐琰陵雖不敏夙仰高風輕課庸音乃為銘曰大矣權迹勞哉赴時或現商主聊為國師卑同巧匠屈示良醫猗歟開士類此難思當來解脫克紹迦維妙道猶祕機緣未適弗降鷄頭寧開狼迹北地爰徙東山攸宅族貴泥陽宗分蘭石莫測其本徒觀其迹邈有蒲塞心冥世雄明宣苦苦妙鑒空空汲引三界行藏六通爰初隱逸晏處林叢食等餐露齋疑服風敬禮珍塔歸依靈像未若天尊躬臨方丈慧炬常照慈燈斯朗釋梵天仙晨昏來往濟濟行法洗洗談講德秀臧丈風高廣成來儀上國抗禮承明妙辯無相深言不生撞鐘比說擊鼓慚英樂論天口誰其與京乍現仙掌爰標神足色艷沉檀香踰薝蔔我有邊際隨機延促誓毀身城當開心獄忽示泡影俄如風燭噭噭門人承師若親寧焚軟疊弗燎香薪合窟為窆方墳以堙須彌據海變灰揚塵淨土無壤靈儀自真何時湧塔復覩全身</p>
</div>
<div class='div-other'><a id='mulu5221' />
<p class='h3'>天台山徐則法師碑</p><p class="byline">前人</p><p>夫海水揚塵幾千年而可見天衣拂石幾萬歲而應平至人者譬彼晨昏方乎晷刻固非俗士之所能言寰中之所能量者也至如不死之草猶稱南裔長生之樹尚挺西崐百紀遊龜皆登蓮葉千齡壽鶴或舞松枝假矣生民何其夭脆譬彼風電同諸泡沫琢火之歎聞諸往賢逝水之悲嗟乎前聖樵人看博信未始乎淹留仙客彈琴固不移於俄頃然而子孫皆其數世鄉黨咸為草萊是以志士名賢飄然長騖臊羶榮利厭穢風塵服冕乘軒其猶桎梏朱庭紫閣事甚樊籠隱淪巗洞食餌芝髓忽矣身輕俄然羽化金繩玉版受謁帝之符龍駕霓裳處仙宮之錄法師肅然道器卓矣仙才千仞孤標萬頃無度所以伊川控鶴葉縣乘鳧靈化無方去還斯在銘曰來去三鳥賓遊二童然香雨上擊磬雲中玉粒雖軟金膏未鎔方流道業濟彼昏蒙</p>
</div>
<div class='div-other'><a id='mulu5222' />
<p class='h3'>建初寺瓊法師碑</p><p class="byline">江總</p><p>夫智慧精進皆曰第一妙德淨名並稱不二若乃幹五欲之泥篋六情之網禦寶車之跡面香城之路荷持像法汲引人倫惟此法師心力備矣東山北山之部貫花散花之句竝編柳成簡題蒲就業學非全朔無待冬書師夢尹儒自知稅駕銘曰屑屑人世茫茫大千欲流心火意樹身田老驚靈籥孔惜逝川三空莫辯二諦何詮佛日初照慈雲不偏秋露寂滅莫繫悠然</p>
</div>
<div class='div-other'><a id='mulu5223' />
<p class='h3'>明慶寺尚禪師碑銘</p><p class="byline">前人</p><p>百世之上百世之下含章隱璞明真照假空行已無希音和寡不有耆德誰其繼者朗月靈懸高風獨寫</p>
</div></div></div>
</div><!-- end of div[@id='body'] -->
</body></html>