<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu2637' />
<div class='div-other'>
<p class='h2'>欽定古今圖書集成博物彙編神異典　第一百二十三卷目錄</p>
<ul class="">
<li>塔部藝文二
<ul class="">
<li>靈巖山寺甎塔記　宋孫承祐</li>

<li>捨銅龜子文　蘇軾</li>

<li>真相院釋迦舍利塔銘<span class="note-inline">(并序)</span>　前人</li>

<li>廣東東莞縣資福寺舍利塔銘<span class="note-inline">(并序)</span>　前人</li>

<li>真如寶塔記　鮑義叔</li>

<li>重修穉兒塔記　魏憲</li>

<li>澱山建塔記　莫儔</li>

<li>道行塔記　元趙孟頫</li>

<li>重修崇教寺浮圖記　明聲九臯</li>

<li>虎丘修塔記　張益</li>

<li>報恩寺瑠璃浮圖記　陳沂</li>

<li>舍利塔記　崔鵬</li>

<li>北寺重修九級浮圖記略　王世貞</li>

<li>澄照禪院塔院記　屠隆</li>

<li>浮梁縣文昌庵塔記　黃龍光</li>
</ul></li>

<li>塔部藝文三<span class="note-inline">(詩)</span>
<ul class="">
<li>望同泰寺浮圖　梁簡文帝</li>

<li>夜望浮圖上相輪絕句　同前</li>

<li>奉和梁簡文帝同泰寺浮圖　北周庾信</li>

<li>和從駕登雲居寺塔　前人</li>

<li>奉和九月九日登慈恩寺浮圖應制　唐宋之間</li>

<li>閏九月九日幸總持寺登浮圖應制　李嶠</li>

<li>奉和九月九日登慈恩寺浮圖應制　李適</li>

<li>四月八日題七級　駱賓王</li>

<li>前題　沈佺期</li>

<li>奉和九月九日登慈恩寺浮圖應制　趙彥昭</li>

<li>前題　楊庶</li>

<li>前題　李迥秀</li>

<li>前題　李恆</li>

<li>香積寺禮拜萬廻平等二聖僧塔　王昌齡</li>

<li>同諸公登慈恩寺浮圖　高適</li>

<li>登廣陵棲靈寺塔　前人</li>

<li>登揚州棲靈寺塔　劉長卿</li>

<li>登總持寺浮圖　孟浩然</li>

<li>秋日登揚州西靈塔　李白</li>

<li>與高適薛據登慈恩寺浮圖　岑參</li>

<li>登千福寺楚金禪師法華院多寶塔　前人</li>

<li>同諸公登慈恩寺塔<span class="note-inline">(自生云時高適薛據先有此作)</span>　杜甫</li>

<li>登棲靈寺塔　蔣渙</li>

<li>登西靈塔　陳潤</li>

<li>早秋登慈恩寺塔　歐陽詹</li>

<li>與夢得同登棲靈塔　白居易</li>

<li>登長安慈恩寺塔　盧宗回</li>

<li>題鴈塔　許玫</li>

<li>題華嚴寺木塔　張泌</li>

<li>題慈恩寺浮圖　章八元</li>

<li>福州開元寺塔　周朴</li>

<li>登慈恩寺塔　張喬</li>

<li>元日登安福寺塔　宋田况</li>

<li>薦佛塔聯句　蘇舜欽</li>

<li>登寶公塔　王安石</li>

<li>登泖塔題　沈遼</li>

<li>雙渡塔　李彌遠</li>

<li>塔燈　岳珂</li>

<li>寶公塔　曾極</li>

<li>舍利塔　金王庭筠</li>

<li>太原古城惠明寺塔秋望　元德明</li>

<li>同陳太傅諸公登六和塔　元白珽</li>

<li>龍峰孤塔　柳貫</li>

<li>偕猶溪諸公同遊青原山謁七祖塔步韻　陳泰</li>

<li>雙塔　葛邏祿迺賢</li>

<li>賦得慈恩寺塔送李惟中赴西臺侍御　余闕</li>

<li>保俶塔　錢惟善</li>

<li>泖塔　王逢</li>

<li>塔頂　郭鈺</li>

<li>寶光廢塔　明太祖</li>

<li>惠雲塔　程本立</li>

<li>報恩寺塔　蔡汝楠</li>

<li>登青龍塔　沈紹文</li>

<li>崇教寺塔　程式</li>
</ul></li>
</ul></div>
<p class='juan'>神異典第一百二十三卷</p>
<div class='div-other'><a id='mulu2638' />
<p class='h2'>塔部藝文二</p>
<div class='div-other'><a id='mulu2639' />
<p class='h3'>靈巗山寺甎塔記</p><p class="byline">宋孫承祐</p><p>吳靈巖山即古吳王夫差之別苑也太湖渺白涵其側虎丘點翠映其後自餘岡阜川瀆沃野土田繯繞縈帶若視諸掌代遷人異倬為佛祠愚守藩之七禩慶丙子歲冬先國妃居共氣之親鍾斷臂之禍詩人罔極聊可論其哀素王尚右未足申其志由是顯營鴈塔冥助翟衣于山之椒累甎而就基其巖所以遠騫崩之患黜其材所以絕朽蠹之虞不揮郢匠之斤止運陶公之甓自於經始迨爾賀成凡七旬有六日仍以古佛舍利二顆親書金剛般若一編置彼珍函藏諸峻級美歟上聳地以千仞塔拔山而九層巍巍下瞰於娑婆杳杳平觀於寥泬纔疑湧出或類飛來如日之升無遠弗屆可以高擎天蓋可以久鎮地輿實在報先妃之慈薦先妃之福也覺雲承足定水澄心拂石仙衣尚為遊轉無垢佛土終正菩提抽毫直書用備陵谷</p>
</div>
<div class='div-other'><a id='mulu2640' />
<p class='h3'>捨銅龜子文</p><p class="byline">蘇軾</p><p>蘇州報恩寺重造古塔諸公皆捨所藏舍利余無舍利可捨獨盛舍利者敬為四恩三有捨之故人王頤為武功宰長安有修古塔者發舊葬得之以遺余余藏私印成壞者有形之所不免而以藏舍利則可以久藏私印或速以壞貴舍利而賤私印樂久存而悲速壞物豈有是哉余其并是捨之</p>
</div>
<div class='div-other'><a id='mulu2641' />
<p class='h3'>真相院釋迦舍利塔銘<span class='note-inline'>(并序)</span></p><p class="byline">前人</p><p style="margin-left:1em">洞庭之南有阿育王塔分葬釋迦如來舍利常有作大施會出而浴之者緇素傳捧涕泣作禮有比丘竊取其三色如含桃大如薏苡將寘之他方為眾生福田久而不能以授白衣方子明元豐三年軾之弟轍調官高安子明以[田/廾]之七年軾自齊安蒙恩徙臨汝過而見之八年移守文登召為尚書禮部郎過濟南見真相院僧法泰方為甎塔十有三層峻峙蟠固人天鬼神所共瞻仰而未有以葬軾默然念曰予弟所寶釋迦舍利意將止於此耶昔予先君文安主簿贈中大夫諱洵先夫人武昌太君程氏皆性仁行廉崇信三寶捐館之日追述遺意捨所愛作佛事雖力有所止而志則無盡自頃憂患廢而不舉將二十年矣復廣前事庶幾在此泰聞踴躍明年來請於京師探篋中得金一兩銀六兩使歸求之眾人以具棺槨銘曰</p>
<p>如來法身無有變化為舍利示人天偉哉有形斯有年紫金光聚飛為烟惟有堅固百億千輪王阿育願力堅役使空界鬼與僊分置眾剎奠山川棺槨千襲閟精圜神光晝夜發層巔誰其取此智且權佛身普現眾目前昏者坐受遠近遷冥行黑月墮坎泉分身來化會有緣流轉至此誰使然并包齊魯窮海壖懭悍柔淑冥愚賢願持此福達我先生生世世離垢纏</p>
</div>
<div class='div-other'><a id='mulu2642' />
<p class='h3'>廣東東莞縣資福寺舍利塔銘<span class='note-inline'>(并序)</span></p><p class="byline">前人</p><p style="margin-left:1em">自有生人以來人之所為見於世者何可勝道其鼓舞天下經緯萬世有偉於造物者矣考其所從生實出於一念巍乎大哉是念也物復有烈於此者乎是以古之真人以心為法自一身至一世界自一世界至百千萬億世界於屈信臂頃作百千萬億變化如佛所言皆真實語無可疑者至於持身勵行練精養志或乘風而仙或解形而去或枯槁之餘化為金玉時出光景以作佛事者則多有矣其見伏去來皆有時會非偶然者予在惠州或示予以古舍利狀若覆盂圓徑五寸高二寸重二斤二兩外密而中疎其理如芭蕉舍利生其中無數五色具備意必真人大士之遺體蓋腦之在顱中顱亡而腦存者予曰是當以施僧與眾共之藏私家非是其人難之適有東莞資福長老祖堂來惠州見而請之曰吾方建五百羅漢閣壯麗甲於南海舍利當棲我閣上則以犀帶易之有自京師至者得古玉璧試取以薦舍利若合符契堂喜遂并璧持去曰吾當以金銀琉璃為窣堵波置閣上銘曰</p>
<p>真人大士何所修心精妙月含九州此身性海一浮漚委蛻如遺不自收戒光定力相烝休結為珠寶散若旒流行四方獨此留帶犀微矣何足酬璧來萬里端相投我非與堂堂非求共作佛事知誰由瑞光一起三千秋末照南海通羅浮</p>
</div>
<div class='div-other'><a id='mulu2643' />
<p class='h3'>真如寶塔記</p><p class="byline">鮑義叔</p><p>中土自摩騰竺法蘭以經來華人固知有經也菩提達摩以法來華人固知有法也阿育王於佛滅度後一日之中造浮圖八萬四千皆西方殊勝事華人未之知也逮吳赤烏二年康僧會擁錫至金陵吳主使求佛舍利既得之即為造塔自是浮圖始建於中土而吳中獨盛焉隋唐以來名山勝地表剎相望赤珠夜明毫光晝現四種八種三意六意瓶沙發願窣堵正名眾生不見心者如闇而明仰觀斗極無感不應無應不神所以塔廟莊嚴徧於四維上下矣檇李為郡實今輔藩臯陸四周平夷洞達宜有標植用鎮陬隅雉堞離方真如蘭若薌雲覆地華雨彌空嘉祐壬寅歲有法師自南者嘗建神王護國般若寶塔善道眾生崇修梵福宣和庚子逆寇兆亂焚蕩無遺僅存地官冶銀塔象佛牙舍利光彩如新歷年既多因循廢墜今比丘上首智炬夜夢觀音大士有所告語於是勇猛精進捐財施力復有長者檀波羅眾捨己愛樂無量數計共成佛事鳩工于淳熙十年仲冬二十九日落成于慶元三年孟冬六日雲壁八面絢爛凌空路盤七層巍峨出地東際滄海日爽光明西瞻都畿佳氣葱鬱南極于越江濤轟豗北頫吳會太湖汗漫介日月之間出雲雨之上十通大用三界無邊綂萬有於微茫視億載於頃刻猗歟偉哉誠迦維之妙剎羣生之指歸也作是語<span class='corr'>已</span>有一居士長跪問言昔聞如來談法華於鷲嶺時有七層寶塔涌出現前其中發大音聲又休胥國道合尸羅於指端出浮圖十層有僧執爐蓋旋繞而行以此較彼孰真孰幻夫萬法生滅孰非妄幻幻身既妄物物非真作如是觀名無為法不取於法無得而修法固無為相有真實現前三昧如丘山高如來方便提引眾生勤力修行成就幻力空不是色道不虛行出世階梯故應頂禮云爾</p>
</div>
<div class='div-other'><a id='mulu2644' />
<p class='h3'>重修稚兒塔記</p><p class="byline">魏憲</p><p>半塘壽聖浮圖按舊記云晉義熙十一年名法華塔詔賜國材以建由晉歷唐距宋興凡一再改建歲久寖壞先君開府覽之慨然若契宿願實始修焉建炎庚戌之亂塔復廢憲顧瞻餘燼惕然於懷曰此吾先君所植德者也疇敢不勉於是傾資度財載加營繕紹興七年七月二日工告訖功初道生法師有童子能誦法華經死葬半塘其後過客夜聞誦經聲迹之莫見其人旦視童子塚有青蓮花塔之建蓋權輿於此迨今幾八百年矣而鳩工之始役夫夜方寢復聞誦經聲琅然出塔數夕不絕嗚呼異哉僧了勤以其事來告因為之書</p>
</div>
<div class='div-other'><a id='mulu2645' />
<p class='h3'>澱山建塔記</p><p class="byline">莫儔</p><p>華亭之西北有巨浸曰澱山湖湖中有小山余嘗與客泛舟其下顧謂客曰此非落星浮玉之類也試登而覽焉徜徉四望烟水瀰漫天日清明波伏不興飛帆釣艇宛在一鏡風號濤湧舟莫敢凌恍若神山限以弱水茲非勝特之地歟山如龜背上建浮圖升其絕頂臨瞰雲雨數郡遙岑環列楯外紆青繚白極目千里茲非表揭之象歟有是二者其可以無藉乎有僧慧悟禪師義燈朱姓徐州彭城人操行高潔頃主雲間施水禪院邂逅京師僧寶覺大師法道出釋迦佛牙示之於是設供累夕懇祈舍利獲二十許枚道謂燈曰子其選地建塔藏之燈邀道抵澱山周眡形勢道曰噫他山無與此侔者燈曰此方人未之信盍再祈焉乃復置佛牙於所卜址上而作佛事不終朝先見金光數尺次獲舍利三枚僧俗歡喜讚嘆謂未曾有燈遂辭施水住是山里人倪榮朱強誓為會首能勉導累積至紹興四年十有二月工成八月壬午奉舍利瘞焉是日旦天無雲晝忽陰祥霙驟降林木盡槁已事而霽眾咸異之七年十月營塔纔三級一夕夢菩薩諸天瑞像滿室雲中有榜題曰普光王寺既寤不懈益虔聞者喜捨林集明年春燈如行在得普光王寺額以歸符其夢焉塔訖工於十有四年三月榮等又相與立三門引兩序演法有位棲僧有所香積有庖大乘有藏謁予文紀之紹興戊辰七月</p>
</div>
<div class='div-other'><a id='mulu2646' />
<p class='h3'>道行塔記</p><p class="byline">元趙孟頫</p><p>佛以大慈悲隨機說法為世舟航所以付屬其徒者攝為五分曰素纜則阿難受持曰毗奈邪則塢波離受持曰阿達磨則迦多演那受持即所謂經律論也曰般若曰陀羅尼則付之文殊普賢二大士其教雖殊其覺悟羣迷則一而<span class='corr'>已</span>佛滅度後二千餘歲有修其教者曰廣裕實通經律論藏蔚然為四眾所宗世家絳之稷山俗姓郝氏幼敏慧肄講肆日記三千言發軔於戒經決策於眾經論攬轡於唯識目明年二十眾推為座元講說法要人服其精請出世住壽聖寺修千佛閣殿堂大開講席聽眾逾百檀施雲興次住華嚴院且營且講如住壽聖時次住十方仁壽寺肇建夏安居講堂安眾百五十又建冬安居靜講堂安眾五百重修佛<span class='corr'>閣</span>法堂僧堂<span class='corr'>視</span>住壽聖華嚴日益大以肆於是移住金仙寺大而廢久住持者難其人師立志弘毅百廢具舉修大佛閣造彌勒大像高百尺廣三之一飾以黃金置大藏經及唯識鈔疏四十部又修法堂僧廊香積簷楹戶牖金碧輝映為晉偉觀寺東臨澮師慮驚濤衝齧礱石為岸高丈有尋衺八十步住金仙三十餘年終師之世講下常不減百眾最後住勝因寺創建法堂廊廡三十餘間凡常住所有者無不悉備師前後受四眾請更五住持一日必葺講亦不輟四方檀施金粟幣帛一委常住所至有餘積而己無私焉以其贏餘施十方僧又約其同倫為上生會精修密行誓生兜術示寂七日面如生時其住持勝因也陝西聞喜各建大會請師為四眾受戒阿闍黎四方請疏常以百計住金仙日值世祖皇帝設資戒大會師於大內說法默契聖心賜一袈裟住壽聖日感聖僧供膳帑廩常溢是則教中所謂志行精專有感斯應者矣師生九歲從顯公和尚落髮出家又十有一年而受具足戒又九年而得法於雲壽和尚又二年領眾住持又一年當大德十一年十月二十九日僊化於金仙寺越七日塔葬於寺後壽七十有二臘五十有二嗣其法者七十餘人曰才曰頊為眾上首並受璽書名播諸方滅度後十有一年其徒智真狀其師之行走京師請紀師道行以傳不朽余謂諸佛妙嚴祕密剎海等一義味支分派別如月在水非論無以證經非律無以顯教究其旨歸則一而已師能融通三藏弘佛法於一方而始終焉則其為四眾所宗宜也其往生兜術佗天亦宜也其嗣法上足續燈競爽亦宜也乃為銘曰佛以妙法大啟羣蒙空有互彰理事雙融皇元肇興大教是宗裕公之生適際其隆聰惠夙稟博洽強記曰經律論等一義味利生接物像教攸寄受法布金雲蒸霞翳層指彌地金像山崇天與其謀神獻其功微言元論滂沛心胷道契聖心大衣弘責慈氏攸歸佛光愈熾惟晉之鄙惟澮之裔表是堅珉靈室茲閟</p>
</div>
<div class='div-other'><a id='mulu2647' />
<p class='h3'>重修崇教寺浮圖記</p><p class="byline">明聲九臯</p><p>常熟為縣即虞山而治焉治之東有崇教興福寺宋建炎間文用禪師開山初禪師善宮宅地形之術暇以其說相攸而言曰茲邑之居右高左下失賓主之辨宜於蒼龍左角作浮圖以勝之言於縣令李公闓之李善其說乃除沮洳大築厥地而塔其上僅六成而師沒咸淳間有淵塔主者悉撤其構更建今塔其高九級時日觀溫革為製化疏遠近響應財施雲委遂落其成上施露盤表以金剎周設欄楯金碧丹艧上下煥然巍巍峨峨為一方之巨觀矣人謂淵公即用禪師之後身也爾後縣升為州風氣益完民物富庶蓋實陰相之焉閱歲浸久觚稜檐梠日就隤陊識者懼焉洪武八年寺僧惠大合眾施而興之十六年癸丑工始訖舊觀既復來瞻來依人用嘉嘆求書其事以示永久昔晉沙門曇彥與許詢同建塔於越城未就而詢亡至梁岳陽王蕭詧來鎮越彥猶在乃告曰許元度來何暮昔日浮圖今如故詧恍然悟其前身今紹興應天塔是也由此言之則淵公之為用禪師後身也無疑又安知今惠公非淵公之後身乎來者尚有感於斯文也哉</p>
</div>
<div class='div-other'><a id='mulu2648' />
<p class='h3'>虎丘修塔記</p><p class="byline">張益</p><p>虎丘有塔凡七級在絕頂故視他塔特高始建於隋仁壽九年當其掘地築基得舍利一人聞空中奏樂井之吼者三日虎丘既為蘇之勝地而塔之靈異又若此其來游者多以致崇信之心焉寺凡屢燬塔固無恙洪武乙亥僧舍不戒於火寺焚延及浮圖永樂初住持法寶重構殿宇而塔則專托寺僧寶林加葺之宣德癸丑火復作於僧舍浮圖又及於災而加甚於昔焉住山定公南印慨然嘆曰不有廢也則何以興乃罄衣資所有粗具材石既而巡撫侍郎周公郡守況公聞南印之有為也即捐己俸首助之郡人爭以財物來施由是材非美者繩墨不加石非堅者讋琢不及經始於正統丁巳之春落成於戊午八月三日露臺初上白鶴數十廻旋塔頂久之乃去舍利之光連夕燭天既閱月復有紅白之光自塔頂出橫亙北斗之下靈異洊彰眾目所覩南印又因餘財剏構大雄殿丹碧交輝實與塔稱惟前塔之重建也始發心於南印而力所成就多出於周況二公亦因南印梵行內學有以動之也其徒末瑞求文以識建塔之由用示久遠乃為書石云</p>
</div>
<div class='div-other'><a id='mulu2649' />
<p class='h3'>報恩寺琉璃浮圖記</p><p class="byline">陳沂</p><p>都城之南聚寶門之外有大佛宇孫吳時云神僧所居南朝始有寺因地長干曰長干寺趙宋改名天禧寺國朝永樂初大建之準宮闕規制名大報恩寺故有舍利塔文皇詔天下盡甄工之能者造五色琉璃備五材百制隨質呈色而陶[王*延]為象品第甲乙鉤心闕角合而甃之為大浮圖下周廣四十尋重屋九級高百丈外旋八面內繩四方外之門牖實虛其四不施寸木皆埏埴而成連大宮後壘玉砌數級上為五色蓮臺座高擁尋丈乃列朱楹八面闢為四門縣十有六牖於八隅門縵以曼陀優鉢曇花壁刻以天王金剛四部大神具頭目手足異相冠簪纓冑衣帶鎖甲異制戈戟輪鐸器飾異勢種種不類載以獅象承以棼橑井栱翔起光彩璀璨覆以碧瓦鱗次螭頭豹尾交結上下又蔽以鏤檻雕楹青瑣繡闥於外二級至九級不設瑣闥惟楹檻皆朱壁皆黝堊榱栱則間以元朱其花萼旋繞戶牖縣闢之制皆如初級焉盡九級之上為鐵輪盤盤上輪相疊起數仞冠以黃金寶珠頂維以鐵繂墜以金鈴每級飛欄皆縣鳴鐸明牖以蚌蠣薄葉障之骨出楹外凡百四十有四晝則金碧照耀雲際夜則百四十有四篝燈如火龍自天而降騰燄數十里風鐸相聞數里響振雨夜舍利如火珠數顆次第出入輪相間有聲浮圖之內縣梯百蹬旋轉而上每層布地以金四壁皆方尺小釋象各具諸佛如來因緣凡百種種極致精巧眉髮悉具布砌周遍井栱疊起皆青碧穹覆如華蓋列牖設篝燈處若蝸殼宛轉一竅穿出門至絕級亦洞敞首不低縮出欄檻外則心神惶怖不能久佇四顧羣山大江關阻旁達無遠不在近觀宮城廨舍陸衢水道民居巷市人物往來動息罔不畢見飛鳥流雲常俯視在下矣</p>
</div>
<div class='div-other'><a id='mulu2650' />
<p class='h3'>舍利塔記</p><p class="byline">崔鵬</p><p>式觀元始眇覿元風夏巢冬穴之時茹毛飲血之世一寒一暑一陰一陽其道雖分萬彙猶塞逮乎伏羲氏之王天下也始畫八卦造書契由是文籍生焉然後歷堯舜至周孔由是釋像興焉及乎東被大漢<span class='corr'>尤</span>加崇飾按牟子云佛生天竺假形王家即其生也又云佛衣雙樹脫三金沙即其滅也然雖示生滅之相詎加恍忽之道物理葢不可盡也若夫舍利者即金仙之遺骨堅剛不壞變化自然西天敬之立為塔廟昔育王見而不信吳王修以効虔迤邐南移年代頗久大哉寂滅之理豈一魯男子以探其好焉余素不留心略為敘事故經云若能起塔供養皆獲福田此乃聖教所談事豈虛謬固知為善者天報以福為非者天報以殃雖則元妙難求而實精專可驗光福寺者即梁九真太守顧氏之家山也士有惡嫌塵網種植善根遂捨林泉建茲佛剎立寺之始其由此焉斯地之銀闕移來洪波架出碧岫孤聳青天下臨境繞洞庭勢控吳苑上止斗牛之宿旁連泰伯之墟何必鼇負蓬萊蛇蟠崐閬歇樵翁於片石臥禪子於幽林草樹麗而攢花杉蘿深而蔽日長松古柏緣情無塵世之機遠岫平湖舉目入畫屏之色其僧自相謂曰此之靈境爰有上方方以建立亭臺而莊嚴廟塔既而不日不月其功就焉斯塔也梁大同之中建矣唐會昌之末毀焉興廢之由是其一也然則其址雖在而乃烟蘿以荒於時咸通困敦歲天子明睿四方清平野人入朝賢士出世而我吳郡云之一也鸞鳳異態龍虎殊姿嘯傲誰同孤高自得霜雪徒侵碧色松塵埃難染白光壁嚴陵臥時國乏賢良鄭均間時位齊卿相魚腸之劍利斷鯨鯢龍頷之珠光浮日月燒金屑玉閒邀蓬島之仙釣月歌風隱笑武陵之客公不惟優游儒籍然亦深奧空門故儒則素王間生于釋乃金仙謫下則知人情難及智用全殊每登山而躊躕因驚塔之荒毀是斯塔之將興也一則合天中后聖德遐被慈心溥施行是日之堯風徵當時之漢夢於是三寶起跡十方皈心布金祇園圖像花界今者又塵清域外鏡朗天衢金柯開鼇背之花寶位竭銀河之浪玉潢丹甑坐分瑞應之符樵子漁翁眠唱太平之曲邇乃遇公道窮生滅心達苦空信塵劫之迷途悟法門之了性追我家之舊迹再葺蓮花護我佛之真身重修寶塔然後增基表剎薙草開林剪荊棘而雲平列松杉而洞出時維三月節屬九春鸎吟風而千般草垂巖而萬種建金棺而心動羅寶蓋而雲陰緇徒具瞻士俗咸悅芙蓉座上飄三界之異香薝蔔園中沛一天之法雨是時也祥雲結綵氛氳於行道之壇慧日澄華炤耀於然燈之位公乃覩相生善至誠感神遂發善心爰命匠者於是依憑氣象結構規模初標覆簣之蹤漸著凌雲之勢亦有飛閣周繞廻廊接連石工呈奇巧之才梓匠設雕鏤之妙壯觀而龍蹲虎踞巍峨而仙掌蓮峰繡柱矻而星攢雕梁赩而虹指掩映而初蜃吐崚層而大鵬飛不踰一年事就工畢斯狀也險體千仞高標七層疑干青霄又若神助上穿星漢下壓雲根豈劍閣之能齊比鑪峰而尚峻鶴歸天兮一駐雲收霽兮半開發郢客之詩情壯吳宮之地勢金輪縹緲亞日月以高明鴈像參差拂虹霓而若動偉哉塔之美也其功杳莫繼焉至若遊人訪景淑女尋春入幽徑而攀蘿步晴崖而拾翠巢鳥映葉嵐煙惹衣苔鋪石而霞斑花映峰而綺合高瞻闤闠千家之臺榭龜文迥瞰林巒四面之波濤練色其乃金飈屆節銀露催寒何用悲秋正堪憑檻天朗而雲霞弄錦風高而松篠張琴蒹葭之浦上漁歌蒲蓼之汀邊鴈影疊浪裁古人之素羣山闢少婦之眉開謝客之愁襟抒体公之佳味松間疎磬伴高鳥而飛來湖上輕烟映孤帆而掠去斯塔也非公不能建矣斯景也非公不能剏焉時有句當僧道居文瓚崇建寺皆以高空皎月深谷奇松挂衣錫而雲閒臥煙霞而鶴瘦真宗真理金言積於情田無垢無塵玉蓮生於佛土且小人識比求劍材非利錐焚香雖效其不廻壁角嘗慙於未達辛苦十載每思蚊夢之徵搏躍九衢頗有龍門之志曾勞閉戶何啻仲舒之三年誰念無家更甚相如之四壁惟公不揣質微詞陋命作斯文操觚長吟永日忘輟何以著公之美大播芳風詞曰皇唐之世運變千秋產公之才當代風流荊聶之氣金張之儔但樂風月不干王侯英明少年卓犖公子傲貴忘榮時人鶚視洞天竺黃春風不起金谷花開玉堂攜妓南山積石北溟揚波紀公之德未足為多</p>
</div>
<div class='div-other'><a id='mulu2651' />
<p class='h3'>北寺重修九級浮圖記略</p><p class="byline">王世貞</p><p>原夫窣堵波之昉肇也如來示寂雙樹之間闍維不燼皆成舍利上而帝釋梵天下至拘尸摩揭咸構層剎以示瞻依爰及弟子鶖眼慶喜之倫雖等級小殊而供養臚次漢明之季摩騰標幟於洛陽孫氏之初康會著祥於江左古語所述經來白馬教盛赤鳥殆非虛也當是時孫之乳母陳氏有宅於吳城坎隅擬捨為寺而仲謀大捐國帑以成厥功後僧正慧者別創窣堵波十一層於殿右迨千餘載而不戒於火宋元豐中合謀新之改而為九蓋緒成感舍利之瑞學士蘇軾以所藏古銅龜奉之而為之志自是稱壯觀者數十年未幾復燼紹興末頭陀大圓復一新之垂四百年復不戒於火萬曆初將鼎新之而貲用不繼有山僧性月者慨然請任其役甫樹架而工師驕焉故昂其直以相要適遊僧曰如金者自伏牛來遶塔頂禮而歎性月故識之讙曰事濟矣請一切受署如金初無所難易架構之工十未二三即挺身木杪指揮羣役少間即為廣說因果辨辭泉湧或㦸雙肘或趐一足猿跂鳥掛踔厲若飛嘗一傾滑而墜眾謂立糜碎矣去地丈許蹔騰而上尋理舊談面不改色乃共咋指以為神人檀施雲集如金復手自料理分功役作往往兼數人凡九閱歲而始成雖九級之尊母改舊觀而壯麗奓鉅儼然若攬化人之祛而造天中矣如金又能賈其餘力化造能仁丈六金像及圓通妙相慈氏應身種種悉備自是不能以其名隱而<span class='corr'>漕</span>使者符攝俾主寶應湖隄緣如金意難之業<span class='corr'>已</span>不可止遂示微疾而逝其徒之住持茲剎者追感無<span class='corr'>已</span>俾世貞記其略於堅珉諸公又言郡以雄聞天下其勢盤紆若龍茲窣堵波實為之尾前者災民為之謠曰龍無尾雨不起今茲大有利哉則非世貞所與知也</p>
</div>
<div class='div-other'><a id='mulu2652' />
<p class='h3'>澄照禪院塔院記</p><p class="byline">屠隆</p><p>余嘗與袁長史福徵沈徵君明臣莫太學雲卿馮吉士夢禎登泖塔坐藏經閣憑闌矚眺四面煙水迥絕大士浮圖巋然矗立煙雲空翠間洪濤衝擊日夜撼其下川魚沙鳥芙蕖菱芡參差歷落鐘磬之音泠泠然與波浪相答少頃斷虹蜿蜒挂木杪日氣霞彩下射波心殿閣廻映閃爍陡作黃金相又頃之月出東嶺波平如鏡流光蕩漾直似浮金剎舍余心灑焉樂之時與諸君各賦詩紀游葢幽峭空曠離塵絕世足資高流棲遯詞人登覽洵山川之最勝處也</p>
</div>
<div class='div-other'><a id='mulu2653' />
<p class='h3'>浮梁縣文昌庵塔記</p><p class="byline">黃龍光</p><p>邑西北五里環山截澗水東南流達於河山以外澗順流抵河反張而駛一山綰其小口且低形家言塔之可佐地利邑錢侯下車父老以為請謙讓未遑也明年境內大治邑弟子員請曰學宮背乾面巽是山庚辛二水之所會也塔之於人文利侯曰惟父老亦以為利顧費安出工安集事安終民安所得無擾其為我悉著其便於是父老子弟旅進曰某等念此久矣以侯重勞民未得所請幸而得請其敢勤執事以動有眾浮圖佛事也使僧募其樂輸者不旬日得八百金乃下令曰甎石土木之費視民間轉運工匠之費視雇役父老主之出入稽核視公帑父老子弟共主之又令曰役無淹時淹時者費工無冗食冗食者偷去費與偷事有終矣遂捐俸經始躬視畚築時戊申正月十九日也是日狩人得一虎以獻侯喜曰此文蟲也應在多士民樂趨者倍於他役以己酉春三月竣工葢為時一週云會侯擢比部去使不佞紀其事不佞聞之長民者悅以使民民忘其勞故古者凡有興作不時則譏不地則譏蓋其慎如此浮故有塔治前廢不可修者垂二百年侯一創而告成者且不日夫民不能無懼於非常而侯使民晏如慮始一何奇也說者曰浮浹歲被水道殣相望董而鳩之無使四方可謂曰時彈丸一嶼據勝江中在邑邑重在學學重可謂曰地然侯先是嘗條建倉廒會省矣乃今三歲之中再興千金之役民登眺憑臨鼓舞歌咏而不知所自非愉悅疇能若是夫地以福民時以因地地載時而出之之謂德德綏民而終之之謂義父母之勞也民何力之有抑是工方半主爵者以侯調廬陵請眾嗷嗷將中廢天子終以侯予浮使終斯塔以患浮民君之賜也吾儕小人之福也願父老子弟母忘斯役眾皆曰諾子稱盛美必歸之親孝之屬也在勞不遺其君忠之屬也人情登高望遠則屬有所思矧登斯塔其敢忘天子君候之大賜余曰幸甚夫忠孝德之基而邦之殿也若等苟無忘斯言得侯利民至意於形象言外矣侯為政廉明寬簡好為民興除具特祠碑中爵里姓氏及塔高廣具豫章相公張位碑中塔右為報功祠左為萃勝堂環庵塔山界東南至河澗西北至田具碑陰</p>
</div></div>
<div class='div-other'><a id='mulu2654' />
<p class='h2'>塔部藝文三<span class='note-inline'>(詩)</span></p>
<div class='div-other'><a id='mulu2655' />
<p class='h3'>望同泰寺浮圖</p><p class="byline">梁簡文帝</p><p style="text-indent:0em" class="lg-abnormal"><div class='lg-row'>遙看宮佛圖帶璧復垂珠銀燭踰漢汝寶鐸邁昆吾日起光芒散風吹宮徵殊露落盤恆滿桐生鳳不雛飛幡雜晚虹書鳥狎晨鳧梵世凌空下應真蔽景趨帝馬咸千轡天衣盡六銖意樂開長表多寶現金軀能令苦海渡復使慢山踰願能同四忍長當出九居</div>
</p></div>
<div class='div-other'><a id='mulu2656' />
<p class='h3'>夜望浮圖上相輪絕句</p><p class="byline">同前</p><p style="text-indent:0em" class="lg-abnormal"><div class='lg-row'>光中辨垂鳳霧裏見飛鸞定用方諸水持添承露盤</div>
</p></div>
<div class='div-other'><a id='mulu2657' />
<p class='h3'>奉和梁簡文帝同泰寺浮圖</p><p class="byline">北周庚信</p><p style="text-indent:0em" class="lg-abnormal"><div class='lg-row'>岧岧凌太清照殿比東京長影臨雙闕高層出九城栱積行雲礙幡搖度鳥驚鳳飛如始泊蓮合似初生輪重疑月滿鐸韻擬鸞聲畫水流全住圖雲色半輕露晚盤猶滴珠朝火更明雖連傳望苑還接銀沙城天香下桂殿仙梵入伊笙庶聞八解樂方遣六塵情</div>
</p></div>
<div class='div-other'><a id='mulu2658' />
<p class='h3'>和從駕登雲居寺塔</p><p class="byline">前人</p><p style="text-indent:0em" class="lg-abnormal"><div class='lg-row'>重巒千仞塔危磴九層臺石闕恆逆上山梁乍斗迴階下雲峰出牕前風洞開隔嶺鐘聲度中天梵響來平時欣侍從於此蹔徘徊</div>
</p></div>
<div class='div-other'><a id='mulu2659' />
<p class='h3'>奉和九月九日登慈恩寺浮圖應制</p><p class="byline">唐宋之問</p><p style="text-indent:0em" class="lg-abnormal"><div class='lg-row'>鳳剎侵雲半虹旌倚日邊散花多寶塔張樂布金田時菊芳仙醞秋蘭動睿篇香街稍欲晚清蹕扈歸天</div>
</p></div>
<div class='div-other'><a id='mulu2660' />
<p class='h3'>閏九月九日幸總持寺登浮圖應制</p><p class="byline">李嶠</p><p style="text-indent:0em" class="lg-abnormal"><div class='lg-row'>閏節開重九宸遊下大千花寒仍薦菊座晚更披蓮剎鳳迴雕輦幡虹間綵旃還將西梵曲助入南薰絃</div>
</p></div>
<div class='div-other'><a id='mulu2661' />
<p class='h3'>奉和九月九日登慈恩寺浮圖應制</p><p class="byline">李適</p><p style="text-indent:0em" class="lg-abnormal"><div class='lg-row'>鳳輦承朝霽鸚林對晚秋天文貝葉寫聖澤菊花浮塔似神功造龕疑佛影留幸陪清漢蹕欣奉淨居遊</div>
</p></div>
<div class='div-other'><a id='mulu2662' />
<p class='h3'>四月八日題七級</p><p class="byline">駱賓王</p><p style="text-indent:0em" class="lg-abnormal"><div class='lg-row'>化城分鳥堞香閣俯龍川複棟侵黃道重簷架紫烟銘書非晉代壁畵是梁年霸略今何在王宮尚巋然二帝曾遊聖三卿是偶賢因茲遊勝侶超彼託良緣我出有為界君登非想天悠悠青曠裏蕩蕩白雲前今日經行處曲音號蓋煙</div>
</p></div>
<div class='div-other'><a id='mulu2663' />
<p class='h3'>前題</p><p class="byline">沈佺期</p><p style="text-indent:0em" class="lg-abnormal"><div class='lg-row'>肅肅蓮花界熒熒貝葉宮金人來夢裏白馬出城中湧塔初從地焚香欲遍空天歌應春籥非是為春風</div>
</p></div>
<div class='div-other'><a id='mulu2664' />
<p class='h3'>奉和九月九日登慈恩寺浮圖應制</p><p class="byline">趙彥昭</p><p style="text-indent:0em" class="lg-abnormal"><div class='lg-row'>出豫乘秋節登高陟梵宮皇心滿塵界佛迹現虛空日月宜長壽人天得大通喜聞題寶偈受記莫由同</div>
</p></div>
<div class='div-other'><a id='mulu2665' />
<p class='h3'>前題</p><p class="byline">楊庶</p><p style="text-indent:0em" class="lg-abnormal"><div class='lg-row'>萬乘臨真境重陽眺遠空慈雲浮鴈塔定水暎龍宮寶鐸含颷響仙輪帶日紅天文將瑞色輝煥滿寰中</div>
</p></div>
<div class='div-other'><a id='mulu2666' />
<p class='h3'>前題</p><p class="byline">李迥秀</p><p style="text-indent:0em" class="lg-abnormal"><div class='lg-row'>沙界人王塔金繩梵帝遊言從祇樹賞行翫菊叢秋御酒調甘露天花拂綵旒堯年將佛日同此慶時休</div>
</p></div>
<div class='div-other'><a id='mulu2667' />
<p class='h3'>前題</p><p class="byline">李恆</p><p style="text-indent:0em" class="lg-abnormal"><div class='lg-row'>寶地臨丹掖香臺瞰碧雲關山天外出城闕樹中分睿藻蘭英秀仙杯菊藥薰願將今日樂長奉聖明君</div>
</p></div>
<div class='div-other'><a id='mulu2668' />
<p class='h3'>香積寺禮拜萬廻平等二聖僧塔</p><p class="byline">王昌齡</p><p style="text-indent:0em" class="lg-abnormal"><div class='lg-row'>真無御化來借有乘化歸如彼雙塔內孰能知是非愚也駭蒼生聖哉為帝師當為時世出不由天地資萬廻主此方平等性無違今我一禮心億刧同不移肅肅松柏下諸天來有時</div>
</p></div>
<div class='div-other'><a id='mulu2669' />
<p class='h3'>同諸公登慈恩寺浮圖</p><p class="byline">高適</p><p style="text-indent:0em" class="lg-abnormal"><div class='lg-row'>香界泯羣有浮圖豈諸相登臨駭孤高披拂欣大壯言是羽翼生迥出虛空上頓疑身世別乃覺形神王宮闕皆戶前山河盡簷向秋風昨夜至泰塞多清曠千里何蒼蒼五陵鬱相望盛時慚阮步末宦知周防輪効獨無因斯焉可遊放</div>
</p></div>
<div class='div-other'><a id='mulu2670' />
<p class='h3'>登廣陵棲靈寺塔</p><p class="byline">前人</p><p style="text-indent:0em" class="lg-abnormal"><div class='lg-row'>淮南富登臨茲塔信奇最直上造雲族憑虛納天籟迥然碧海西獨立飛鳥外始知高興盡適與賞心會連山黯吳門喬木吞楚塞城池滿牕下物象歸掌內遠思駐江帆暮時結春靄軒車疑蠢動造化資大塊何必了無身然後知所退</div>
</p></div>
<div class='div-other'><a id='mulu2671' />
<p class='h3'>登揚州棲靈寺塔</p><p class="byline">劉長卿</p><p style="text-indent:0em" class="lg-abnormal"><div class='lg-row'>北塔凌空虛雄觀壓川澤亭亭楚雲外千里看不隔遙對黃金臺浮暉亂相射盤梯接元氣半壁棲夜魄稍登諸劫盡若騁排霄翮向是滄洲人<span class='corr'>已</span>為青雲客雨飛千栱霽日落萬家夕鳥處高却低天涯遠如迫江流入空翠海嶠見微碧向暮期下來誰堪復行役</div>
</p></div>
<div class='div-other'><a id='mulu2672' />
<p class='h3'>登總持寺浮圖</p><p class="byline">孟浩然</p><p style="text-indent:0em" class="lg-abnormal"><div class='lg-row'>半空躋寶塔晴望盡京華竹遶渭川徧山連上苑斜四門開帝宅阡陌俯人家累刧從初地為童憶聚沙一窺功德見彌益道心加坐覺諸天近空香送落花</div>
</p></div>
<div class='div-other'><a id='mulu2673' />
<p class='h3'>秋日登揚州西靈塔</p><p class="byline">李白</p><p style="text-indent:0em" class="lg-abnormal"><div class='lg-row'>寶塔凌蒼蒼登攀覽四荒頂高元氣合標出海雲長萬象分空界三天接畵梁水搖金剎影日動火珠光鳥拂瓊簾度霞連繡栱張目隨征路斷心逐去帆揚露浴梧楸白霜催橘柚黃玉毫如可見如此照迷方</div>
</p></div>
<div class='div-other'><a id='mulu2674' />
<p class='h3'>與高適薛據登慈恩寺浮圖</p><p class="byline">岑參</p><p style="text-indent:0em" class="lg-abnormal"><div class='lg-row'>塔勢如湧出孤高聳天宮登臨出世界磴道盤虛空突兀壓神州崢嶸如鬼工四角礙白日七層摩蒼穹下窺指高鳥俯聽聞驚風連山若波濤奔湊似朝東青槐夾馳道宮館何玲瓏秋色從西來蒼然滿關中五陵北原上萬古青濛濛淨理了可悟勝因夙所宗誓將挂冠去覺道資無窮</div>
</p></div>
<div class='div-other'><a id='mulu2675' />
<p class='h3'>登千福寺楚金禪師法華院多寶塔</p><p class="byline">前人</p><p style="text-indent:0em" class="lg-abnormal"><div class='lg-row'>多寶滅<span class='corr'>已</span>久蓮華付吾師寶塔凌太空忽如湧出時數年功不成一志堅自持明皇親夢見世人今始知千家獻黃金萬匠磨琉璃既空泰山木亦罄天府貲焚香如雲屯幡蓋珊珊垂悉窣神繞護眾魔不敢窺作禮覩靈境焚香方證疑庶割區中緣脫身恆在茲</div>
</p></div>
<div class='div-other'><a id='mulu2676' />
<p class='h3'>同諸公登慈恩寺塔<span class='note-inline'>(自注云時高適薛據先有此作)</span></p><p class="byline">杜甫</p><p style="text-indent:0em" class="lg-abnormal"><div class='lg-row'>高標跨蒼穹烈風無時休自非曠士懷登茲翻百憂方知象教力足可追冥搜仰穿龍蛇窟始出枝撐幽七星在北戶河漢聲西流義和鞭白日少昊行清秋秦山忽破碎涇渭不可求俯視但一氣焉能辨皇州回首叫虞舜蒼悟雲正愁惜哉瑤池飲日晏崐崘丘黃鵠去不息哀鳴何所投君看隨陽鴈各有稻梁謀</div>
</p></div>
<div class='div-other'><a id='mulu2677' />
<p class='h3'>登棲靈寺塔</p><p class="byline">蔣渙</p><p style="text-indent:0em" class="lg-abnormal"><div class='lg-row'>三休尋磴道九折步雲霓瀍澗臨江北郊原極海西沙平瓜步出樹遠綠楊低南指晴天外青峰是會稽</div>
</p></div>
<div class='div-other'><a id='mulu2678' />
<p class='h3'>登西靈塔</p><p class="byline">陳潤</p><p style="text-indent:0em" class="lg-abnormal"><div class='lg-row'>塔廟出招提登臨碧海西不知人意遠漸覺鳥飛低稍與雲霞近如將日月齊遷喬未得意徒欲躡雲梯</div>
</p></div>
<div class='div-other'><a id='mulu2679' />
<p class='h3'>早秋登慈恩寺塔</p><p class="byline">歐陽詹</p><p style="text-indent:0em" class="lg-abnormal"><div class='lg-row'>寶塔過千仞登臨盡四維毫端分馬頰墨點辨蛾眉地迥風彌緊天長日久遲因高欲有賦遠意慘生悲</div>
</p></div>
<div class='div-other'><a id='mulu2680' />
<p class='h3'>奧夢得同登棲靈塔</p><p class="byline">白居易</p><p style="text-indent:0em" class="lg-abnormal"><div class='lg-row'>半月悠悠在廣陵何樓何塔不同登共憐筋力猶堪在上到棲靈第九層</div>
</p></div>
<div class='div-other'><a id='mulu2681' />
<p class='h3'>登長安慈恩寺塔</p><p class="byline">盧宗回</p><p style="text-indent:0em" class="lg-abnormal"><div class='lg-row'>東方曉日上翔鸞西轉蒼龍拂露盤渭水寒光搖藻井玉峰晴色上朱闌九重宮闕參差見百二山河表裏觀暫輟去蓬悲不定一凭金界望長安</div>
</p></div>
<div class='div-other'><a id='mulu2682' />
<p class='h3'>題鴈塔</p><p class="byline">許玫</p><p style="text-indent:0em" class="lg-abnormal"><div class='lg-row'>寶輪金地壓人寰獨坐蒼冥啟玉關北嶺風煙開魏闕南軒氣象鎮商山灞陵車馬垂楊裏京國城池落照間暫放塵心遊物外六街鐘鼓又催還</div>
</p></div>
<div class='div-other'><a id='mulu2683' />
<p class='h3'>題華嚴寺木塔</p><p class="byline">張泌</p><p style="text-indent:0em" class="lg-abnormal"><div class='lg-row'>六街晴色動秋光雨霽憑高只易傷一曲晚煙浮渭水半橋斜日照咸陽休將世路悲塵事莫指雲山認故鄉回首漢宮樓閣暮數聲鐘鼓自微茫</div>
</p></div>
<div class='div-other'><a id='mulu2684' />
<p class='h3'>題慈恩寺浮圖</p><p class="byline">章八元</p><p style="text-indent:0em" class="lg-abnormal"><div class='lg-row'>十層突兀在虛空四十門開面面風却怪鳥飛平地上自驚人語半天中廻梯暗踏如穿洞絕頂初攀似出籠落日鳳城佳氣合滿城春樹雨濛濛</div>
</p></div>
<div class='div-other'><a id='mulu2685' />
<p class='h3'>福州開元寺塔</p><p class="byline">周朴</p><p style="text-indent:0em" class="lg-abnormal"><div class='lg-row'>開元寺裏七重塔遙對方山影擬齊雜俗人看離世界孤高僧上覺天低惟堪片片紫霞暎不與濛濛白霧迷心若無私羅漢在參差免向日虹西</div>
</p></div>
<div class='div-other'><a id='mulu2686' />
<p class='h3'>登慈恩寺塔</p><p class="byline">張喬</p><p style="text-indent:0em" class="lg-abnormal"><div class='lg-row'>牕戶響層風清凉碧落中世人來往別煙景古今同列岫橫秦斷長河極塞空斜陽越鄉思天未見歸鴻</div>
</p></div>
<div class='div-other'><a id='mulu2687' />
<p class='h3'>元日登安福寺塔</p><p class="byline">宋田况</p><p style="text-indent:0em" class="lg-abnormal"><div class='lg-row'>歲曆起新元錦里春意早詰旦會朋寀群遊僕騶導像塔倚中霄翬檐結重橑隨俗縱危步超若薄清昊千里如指掌萬象可窮討野闊山勢迥寒餘林色老遨賞空閭巷朅來喧穉耄人物事都閑車馬擁行道顧茲懽娛俗良慰羈遠抱第憂民政疎無庸答宸造</div>
</p></div>
<div class='div-other'><a id='mulu2688' />
<p class='h3'>薦佛塔聯句</p><p class="byline">蘇舜欽</p><p style="text-indent:0em" class="lg-abnormal"><div class='lg-row'>湧甓皇都壯</div>
</p><p><span class='note-inline'>(才翁)</span></p>
<p style="text-indent:0em" class="lg-abnormal"><div class='lg-row'>盤基紫宇雄山河供遠目</div>
</p><p><span class='note-inline'>(玉緯)</span></p>
<p style="text-indent:0em" class="lg-abnormal"><div class='lg-row'>簷戶發高風梯險三休上</div>
</p><p><span class='note-inline'>(子美)</span></p>
<p style="text-indent:0em" class="lg-abnormal"><div class='lg-row'>輪開一氣中門當谷子午</div>
</p><p><span class='note-inline'>(才翁)</span></p>
<p style="text-indent:0em" class="lg-abnormal"><div class='lg-row'>影落陌西東韻鐸翻天籟</div>
</p><p><span class='note-inline'>(玉緯)</span></p>
<p style="text-indent:0em" class="lg-abnormal"><div class='lg-row'>危觚駐夕紅側聆悲下俗</div>
</p><p><span class='note-inline'>(子美)</span></p>
<p style="text-indent:0em" class="lg-abnormal"><div class='lg-row'>仰面識長空絕若神擠至</div>
</p><p><span class='note-inline'>(才翁)</span></p>
<p style="text-indent:0em" class="lg-abnormal"><div class='lg-row'>深疑壑暗通人寰如蟻垤</div>
</p><p><span class='note-inline'>(玉緯)</span></p>
<p style="text-indent:0em" class="lg-abnormal"><div class='lg-row'>身世甚秋蓬歎息興亡地</div>
</p><p><span class='note-inline'>(子美)</span></p>
<p style="text-indent:0em" class="lg-abnormal"><div class='lg-row'>沈吟製作工清思抱明月狂欲把飛鴻去矣登臨興</div>
</p><p><span class='note-inline'>(才翁)</span></p>
<p style="text-indent:0em" class="lg-abnormal"><div class='lg-row'>巍乎造化功凉襟當爽塏幽意入鴻濛頭角峰如揖</div>
</p><p><span class='note-inline'>(玉緯)</span></p>
<p style="text-indent:0em" class="lg-abnormal"><div class='lg-row'>丹青樹不同城郛回迤邐閣殿失穹窿可使孤懷放</div>
</p><p><span class='note-inline'>(子美)</span></p>
<p style="text-indent:0em" class="lg-abnormal"><div class='lg-row'>胡為萬恨終何當得壯士提取出塵籠</div>
</p><p><span class='note-inline'>(才翁)</span></p>
</div>
<div class='div-other'><a id='mulu2689' />
<p class='h3'>登寶公塔</p><p class="byline">王安石</p><p style="text-indent:0em" class="lg-abnormal"><div class='lg-row'>倦童疲馬放松門自把長笻倚石根江月轉空為白晝嶺雲分暝與黃昏鼠搖岑寂聲隨起鵶矯荒寒影對翻當此不知誰客主道人忘我我忘言</div>
</p></div>
<div class='div-other'><a id='mulu2690' />
<p class='h3'>登泖塔題</p><p class="byline">沈遼</p><p style="text-indent:0em" class="lg-abnormal"><div class='lg-row'>乘月上浮圖還見羣山影金焦是耶非一點漁燈冷</div>
</p></div>
<div class='div-other'><a id='mulu2691' />
<p class='h3'>雙渡塔</p><p class="byline">李彌遜</p><p style="text-indent:0em" class="lg-abnormal"><div class='lg-row'>青山轉路頭白塔枕山肋錫飛歸上方杯渡空塵跡真源不可取香火供晨夕客至亦忘言荒庭秋草積</div>
</p></div>
<div class='div-other'><a id='mulu2692' />
<p class='h3'>塔燈</p><p class="byline">岳珂</p><p style="text-indent:0em" class="lg-abnormal"><div class='lg-row'>中天半倚寥泬大帝高居鬱蕭已訝流鈴擲火還疑絳節來朝</div>
</p></div>
<div class='div-other'><a id='mulu2693' />
<p class='h3'>寶公塔</p><p class="byline">曾極</p><p style="text-indent:0em" class="lg-abnormal"><div class='lg-row'>六帝園林墮劫灰獨餘靈骨葬崔嵬行人指點雲間鶴喚得齊梁一夢回</div>
</p></div>
<div class='div-other'><a id='mulu2694' />
<p class='h3'>舍利塔</p><p class="byline">金王庭筠</p><p style="text-indent:0em" class="lg-abnormal"><div class='lg-row'>蒼山亭亭如覆盎佛塔東西屹相向林頭朝日射重簷黃金丹砂<span class='corr'>[暘-勿+((傘-(企-止))-┬+(一/ㄎ))]</span>生晃中華此塔第十五圖記所傳知不妄智慧薰成舍利羅夜半奇芒時一放想見當時阿育王麾叱神工鞭鬼匠雲車瘴海挽炎沙沙底黃腸三萬丈石排方面蔑石叚鐵錮瘦中腰鼓樣功夫精密業長久位置尊嚴氣高張地皮浮水膚寸許旱溢與之俱下上崧山歸山夏秋雨雨潦從衡歲相盪天龍圍護夜叉守終刧不敢生波浪塔前樹秀老不死樹下水流多益壯再拜初嘗一勺甘洗我三生煩惱障</div>
</p></div>
<div class='div-other'><a id='mulu2695' />
<p class='h3'>太原古城惠明寺塔秋望</p><p class="byline">元德明</p><p style="text-indent:0em" class="lg-abnormal"><div class='lg-row'>西山萬古壯陪京一日汾流入廢城浩浩市聲爭曉集畇畇原隰但秋耕晉公老去詩仍在越石兦來恨未平千尺浮圖暮煙底瓦盆濁酒為誰傾</div>
</p></div>
<div class='div-other'><a id='mulu2696' />
<p class='h3'>同陳太傅諸公登六和塔</p><p class="byline">元白珽</p><p style="text-indent:0em" class="lg-abnormal"><div class='lg-row'>龍山古化城浮圖峙其巔開殿生妙香金碧森貝筵應真儼若生倒飛青金蓮頭陀紺林叢導找丹梯緣初猶藉佛日閟境倏已元回頭失誰何叫嘯衣相牽且復忍須臾當見快意天嬌兒詫先登網戶相鉤連炯若蟻在珠九曲隨盤旋爛爛滄海開落落雲氣懸羣峰可俯拾背閱黃鶴騫奇觀興懦夫便欲凌飛仙絕頂按坤維始見南紀偏神京渺何許王氣須停躔車舟集百蠻島嶼通人烟一為帝王州氣壓三大千剛風灑毛髮鐸語空蟬聯紅紅杏花園媿乏慈恩篇</div>
</p></div>
<div class='div-other'><a id='mulu2697' />
<p class='h3'>龍峰孤塔</p><p class="byline">柳貫</p><p style="text-indent:0em" class="lg-abnormal"><div class='lg-row'>兩環日月似飛梭鰲背稜稜窣堵波朱鳥前頭森贔屭蒼龍左角見嵯峨玉函舍利朝光現珠斗闌干午影過浩刧浮雲開萬象寶華雜還散芬陀</div>
</p></div>
<div class='div-other'><a id='mulu2698' />
<p class='h3'>偕猶溪諸公同遊青原山謁七祖塔步韻</p><p class="byline">陳泰</p><p style="text-indent:0em" class="lg-abnormal"><div class='lg-row'>夢裏青原四十年六朝來覲塔中仙傳燈有記貝書在飛錫無聲霜井圓石壁倚雲僧入室飯鐘縈樹鵲通禪看碑忽悟曹溪旨擬向人間息萬緣</div>
</p></div>
<div class='div-other'><a id='mulu2699' />
<p class='h3'>雙塔</p><p class="byline">葛邏祿迺賢</p><p style="text-indent:0em" class="lg-abnormal"><div class='lg-row'>安史開元日千金構塔基世尊寧妄福天道自無私寶鐸遊絲骨銅輪碧蘚滋停驂指遺迹含憤立多時</div>
</p></div>
<div class='div-other'><a id='mulu2700' />
<p class='h3'>賦得慈恩寺塔送李惟中赴西臺侍御</p><p class="byline">余闕</p><p style="text-indent:0em" class="lg-abnormal"><div class='lg-row'>祇園開塔廟遐瞰盡三秦琱玉裁文陛金銅結綺輪高標雙闕外流影灞陵津攬轡還登眺題名繼昔人</div>
</p></div>
<div class='div-other'><a id='mulu2701' />
<p class='h3'>保俶塔</p><p class="byline">錢惟善</p><p style="text-indent:0em" class="lg-abnormal"><div class='lg-row'>金剎天開畫鐵檐風語鈴野雲秋共白江樹晚逾青鑿屋巖藏雨黏崕石墜星下看湖上客歌吹正沉冥</div>
</p></div>
<div class='div-other'><a id='mulu2702' />
<p class='h3'>泖塔</p><p class="byline">王逢</p><p style="text-indent:0em" class="lg-abnormal"><div class='lg-row'>何年窣堵聳奇觀勢若蛟龍上糾蟠秦縣赭衣淪鬼國梵家寶藏壓驚湍野瞻雨黑重燈夜天臥空青一鏡寒欲買扁舟占漁火老緣無力候衡官</div>
</p></div>
<div class='div-other'><a id='mulu2703' />
<p class='h3'>塔頂</p><p class="byline">郭鈺</p><p style="text-indent:0em" class="lg-abnormal"><div class='lg-row'>塔頂新晴獨自登畵欄高倚十三層不知眼界高多少地上行人似凍蠅</div>
</p></div>
<div class='div-other'><a id='mulu2704' />
<p class='h3'>寶光廢塔</p><p class="byline">明太祖</p><p style="text-indent:0em" class="lg-abnormal"><div class='lg-row'>寶塔摩青蒼招提歲久荒秋高棲俊隼夜深月影長寂寂星搖蕩飛霞入棟梁守僧都去盡螢火作燈光鬼哭思禪度遣經風日張獨有來巢燕呢喃似宣揚停驂傷古意雲合草頭黃聞說當年盛鐘魚徹上方</div>
</p></div>
<div class='div-other'><a id='mulu2705' />
<p class='h3'>惠雲塔</p><p class="byline">程本立</p><p style="text-indent:0em" class="lg-abnormal"><div class='lg-row'>老禪西來兜率宮金曇舍利開芙蓉平地起作寶光相七級上凌天九重摩泥頂珠現窮碧丹霞掩暎雞足峰八牕玲瓏懸皎月層欄翠滑扶神龍我欲乘虛求帝釋雲梯高峻紅塵隔檐鈴停語寂籟泠白鶴飛下蒼煙夕</div>
</p></div>
<div class='div-other'><a id='mulu2706' />
<p class='h3'>報恩寺塔</p><p class="byline">蔡汝楠</p><p style="text-indent:0em" class="lg-abnormal"><div class='lg-row'>寶塔中天構君王奠鎬年皇圖香界合海氣鳳樓懸萬嶺開江左千門倚日邊南山留作鎮長見法輪圓</div>
</p></div>
<div class='div-other'><a id='mulu2707' />
<p class='h3'>登青龍塔</p><p class="byline">沈紹文</p><p style="text-indent:0em" class="lg-abnormal"><div class='lg-row'>崚嶒龍藏俯平臯獨倚空寒攬布袍亂後幾家仍避地秋來無日不登高晴霞欲散諸峰色極浦新添八月濤縹緲仙蹤何處是好憑天際聽雲璈</div>
</p></div>
<div class='div-other'><a id='mulu2708' />
<p class='h3'>崇教寺塔</p><p class="byline">程式</p><p style="text-indent:0em" class="lg-abnormal"><div class='lg-row'>軒豁前朝寺凌空塔幾層鳥飛驚夜鐸魚躍見春燈北斗還堪摘南箕或可凭老來無暇步白髮愧閒情</div>
</p></div></div></div>
</div><!-- end of div[@id='body'] -->
</body></html>