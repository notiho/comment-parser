<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu6000' />
<div class='div-other'>
<p class='h2'>欽定古今圖書集成博物彙編神異典　第二百十一卷目錄</p>
<ul class="">
<li><p>居士部紀事二</p>
</li>

<li><p>居士部雜錄</p>
</li>
</ul></div>
<p class='juan'>神異典第二百十一卷</p>
<div class='div-other'><a id='mulu6001' />
<p class='h2'>居士部紀事二</p><p>東軒筆錄馮樞密京熙寧初以端明殿學士率太原時王左丞安禮以池州司戶叅軍掌機宜文字馮雅相好因以書誇於王平甫曰井門歌舞妙麗吾閉目不窺但日與平甫談禪耳平甫答曰所謂禪者直恐明公未達也蓋閉目不窺<span class='corr'>已</span>是一重公案馮深伏其言</p>
<p>淨土晨鐘文潞公諱彥博叅淨嚴法師誓集十萬人為淨土會普勸念佛臨終無疾念佛而化</p>
<p>教外別傳丞相富弼居士字彥國由清獻公警勵之後不舍晝夜力進此道聞顒禪師主投子法席冠淮甸往質所疑會顒為眾登座見其顧視如象王回旋公徵有得因執弟子禮趨函丈命侍者請為入室顒見即曰相公<span class='corr'>已</span>入來富弼猶在外公聞汗流浹背即大悟</p>
<p>佛法金湯編富弼河南人慶曆中除資政殿學士相神宗封鄭國公又封韓公洛陽耆英會中人初於宗門未有所趣趙清獻公勉以書曰伏惟執事富貴如是之極道德如是之盛福壽康寧如是之備退休閒逸如是之高其所未甚留意者如來一大事因緣而<span class='corr'>已</span>能專誠求所證悟則他日為門下賀也公以清獻警勉之後不舍晝夜力進此道</p>
<p>羅湖野錄富鄭公鎮亳州時迎華嚴顒公館於州治咨以心法既有証入而別後答顒書曰示諭此事問佛必有夙因非今生能辦誠是如此然弼遭遇和尚即無始以來忘失事一旦認得此後須定拔出生死海不是尋常恩知雖盡力道斷道不出也和尚得弼百千其數何益於事不過得人道華嚴會下出得箇老病俗漢濟得和尚甚事所云淘汰甚多此事誠然每念古尊宿始初在本師處動是二三十年少者亦是十數年侍奉日日聞道聞法方得透頂透底却思弼兩次蒙和尚垂顧共得兩箇月請益更鮮聰明過人能下得多少工夫若非和尚巧設方便著力擿發何由見个涯岸雖粉骨碎身無以報答未知何日再得瞻拜但日夕依依也噫先佛特稱富貴學道難况貴極人臣據功名之會而成辦焉此尤為難耳形似汙簡尊奉顒公而自謂不是尋常恩知豈欺人哉</p>
<p>徐龍圖禧元豐五年自右正言出知渭州既歸分寧請黃龍晦堂和尚就雲巖為眾說法有疏曰三十年前說法不消一個莫字如今荊棘塞路皆據見向開門只道平地上休起骨堆不知那個是佗平地只道吃粥了洗鉢盂去不知鉢盂落在那邊不學溷絕學語言在根作歸根証據木刻鷂子豈解從禽羊蒙虎皮豈奈吃草故識病之宗匠務隨時而叮嚀須令向千歲松下討茯苓逼將上百尺竿頭試脚步直待骸骨收回方與眼上安眉圖佗放匙把筯自由識箇啜羹吃飯底滋味不是鏤明脊骨曷勝末後拳椎法門中如此差殊正見師豈易遭遇昔人所以涉川游海今者乃在我里吾鄉得非千載一時事當為眾竭力袒肩屈膝願唱誠於此會人天挑屑拔釘咸歸命於晦堂和尚獅子廣座無畏吼聲時至義同大眾虔仰噫今之疏帶徘優而為得體以字相比麗而為見工豈有胷襟流出直截根源若此黃太史為擘窠大書鑱於翠琰高照千古為叢林盛事之傳云</p>
<p>佛祖綱目司馬光初不喜禪自富公問法於大本後忽有所契後因范鎮論空相以詩戲曰不須天女散已解動禪心又曰賤子悟<span class='corr'>已</span>久景仁今復迷又曰到岸何須筏揮鋤不用金浮雲任來往明月在天心</p>
<p>有居士張戒者叅系南一日南問曰如何曰不會南復詰之不<span class='corr'>已</span>戒忽領旨獻投機頌有身眠大海須彌枕石筍抽條也大奇之句</p>
<p>邵雍字堯夫范陽人居洛四十年安貧樂道冬不爐夏不扇夜不就席者數年有學佛吟曰飽食豐衣不易過日長時節奈愁何求名壯歲投宣聖怕死老年親釋迦妄欲斷緣緣愈重徼來去病病還多長江一片平如練幸自無風又起波</p>
<p>周敦頤字茂叔舂陵人因游廬山樂其幽勝遂築室焉初謁祖心叩以教外別傳之旨心曰只消向伱自家屋裏打點孔子謂朝聞道夕死可矣畢竟以何為道夕死可耶顏子不改其樂所樂何事但於此究竟久久自然有個契合處又謁常總論性語及理法界事法界至理事交徹泠然獨會後著太極圖語語出自東林口訣時了元寓鸞溪頤復往謁相與講道問曰天命之謂性率性之謂道禪門何謂無心是道曰疑則別叅曰叅則不無畢竟何以為道曰滿目青山一任看頤豁然有省一日忽見牕前草生乃曰與自家意思一般以偈呈曰昔本不迷今不悟心融境會豁幽潛草深牕外松當道盡日令人看不厭遂請元作青松社主以媲白蓮故事頤後倡明道學學者稱為濂溪先生嘗自言曰吾此妙心實啟迪於黃龍發明於佛印然易理廓達自非東林開遮拂拭無繇表裏洞然</p>
<p>佛法金湯編胡安國以寶文閣學士致仕晚號草菴久依上封才禪師得言外之旨禪人學斬猫兒話問公公以偈答曰手握乾坤殺活機縱橫施設在臨時滿堂兔馬非龍象大用堂堂總不知又寄上封有曰祝融峰似杜城天萬古江山在目前須信死心原不死夜來秋月又同圓</p>
<p>佛祖綱目蘇轍字子由號潁濱與兄蘇軾齊名嘗以偈獻了元曰麤沙供佛佛欣受怪石供僧僧不嫌空手遠來還要否更無一物可增添元曰空手持來放下難三賢十聖聚頭看此般供養能歆享木馬泥牛亦喜歡元豐三年轍謫高安會黃檗全全熟視曰君靜而慧苟留心宗門何患不成此道轍因叅禪全無契適省聰來居壽聖轍以此事往問聰不答轍又叩之聰曰圓照未嘗以道語人吾今亦無以語子轍於是得言外之旨繼叅洪州順順示以搐鼻因緣轍言下大悟呈偈曰中年聞道覺前非邂逅相逢老順師搐鼻經叅真面目掉頭不受別鉗鎚枯藤破衲公何事白酒青鹽我是誰慚愧東軒殘月上一杯甘露滑如飴</p>
<p>宋史蘇軾傳軾子過字叔黨軾卒於常州過葬軾汝州郟城小峨眉山遂家潁昌營湖陰水竹數畞名曰小斜川自號斜川居士</p>
<p>指月錄左丞范冲居士字致虛由翰苑守豫章過圓通謁旻禪師茶罷曰某行將老矣墮在金紫行中去此事稍遠通呼內翰公應諾通曰何遠之有公躍然曰乞師再垂指示通曰此去洪都有四程公佇思通曰見即便見擬思即差公豁然有省</p>
<p>樞密吳處厚居士擁節歸鍾陵謂圓通曰某往赴省試過此過趙州關因問前住訥老透關底事如何訥曰且去做官今不覺五十餘年通曰曾明得透關底事麼公曰八次經過常存此念然未甚脫灑在通度扇與之曰請使扇公即揮扇通曰有甚不脫灑處公忽有省曰便請末後句通乃揮扇兩下公曰親切親切通曰吉獠舌頭三千里</p>
<p>諫議彭汝霖居士手寫觀音經施圓通通拈起曰這个是觀音經那个是諫議經公曰此是某親寫通曰寫底是字那个是經公笑曰却了不得也通曰即現宰官身而為說法公曰人人有分通曰莫謗經好公曰如何即是通舉經示之公拊掌大笑曰嗄通曰又道了不得公禮拜</p>
<p>中丞盧航居士與圓通擁罏次公問諸家因緣不勞拈出直截一句請師指示通厲聲指曰看火公即撥衣忽大悟謝曰灼然佛法無多子通喝曰放下著公應喏喏</p>
<p>左司都貺居士問圓通曰是法非思量分別之所能解如何湊泊通曰全身入火聚公曰畢竟如何會通曰驀直去公沉吟通曰可更吃茶麼公曰不必通曰何不恁麼會公契旨曰元來太近通曰十萬八千公占偈曰不可思議是大火聚便恁麼去不離當處通曰咦猶有這个在公曰乞師再垂指示通曰便恁麼去鐺是鐵鑄公頓首謝之</p>
<p>佛祖綱目吳恂字德夫元豐元年任豫章法曹時郡帥王韶迎祖心入城恂亦往叅心曰公平生學解記憶多聞即不問父母未生前道將一句來恂無對遂日夕提撕此話忽自知有機未發偶閱鄧隱峰傳見其倒卓化去衣亦順身不褪忽疑曰彼化之異故莫測而衣亦順之何也以問心心曰公今侍立是順耶是逆耶曰是順曰還疑否曰不疑曰自既不疑何疑於彼恂言下開解呈三偈曰中無門戶四無旁學者徒勞捉影忙珍重故園千古月夜來依舊不曾藏廬峰居士舊門人描得師真的的親大地撮來成個眼翻騰別是一般新咄這多知俗漢咬盡古今公案忽於狼藉堆頭拾得蜣蜋糞彈明明不直分文萬兩黃金不換等閑拈出示人秖為走盤難看咦心亦送二偈曰水中得火世還稀看著令人特地疑自古不存師弟子如今却許老胡知海山門險絕行蹤踏斷牢關信已通自有太平基業在不論南北與西東</p>
<p>佛法金湯編惠卿字吉甫福建人號鐵船居士仕至叅政於法界觀研味已久後看李長者華嚴合論心地豁然說偈曰欲見文殊久馳心向五臺誰知黃卷上指出妙光來</p>
<p>續燈正綂呂鐵船居士母秦國夫人夢公安二聖住持福岩佑至舍而生弱冠時便叅空山一日山問曾見趙州麼士厲聲曰無山休去每稱於人曰某再來人也士嘗任江淮都總管乃於蘇之嘉定建永壽寺以延雲水其賡和永明山居詩及他偈言皆超倫邁俗</p>
<p>指月錄太史山谷居士黃庭堅初謁秀圓通語具圓通章自是遂著發願文痛戒酒色日惟朝粥午飯銳志叅求既依晦堂乞指徑捷處堂曰祗如仲尼道二三子以我為隱乎吾無隱乎爾者太史居常如何理論公擬對堂曰不是不是公迷悶不已一日侍堂山行次時嚴桂盛開堂曰聞木樨花香麼公曰聞堂曰吾無隱乎爾公釋然即拜之曰和尚得恁麼老婆心切堂笑曰祇要公到家耳久之謁死心新禪師隨眾入室心見張目問曰新長老死學士死燒作兩堆灰向甚麼處相見公無語心約出曰晦堂處叅得底使未著在後左官黔南道力愈勝於無思念中頓明死心所問報以書曰往年嘗蒙苦苦提撕長如醉夢依稀在光影中蓋疑情不盡命根不斷故望崖而退耳謫官在黔南道中晝臥覺來忽爾尋思被天下老和尚瞞了多少惟有死心道人不肯乃是第一相為也佛祖綂紀黃庭堅謫居黔南制酒絕慾讀大藏經凡三年常曰利衰毀譽稱譏苦樂此之八風於四儀中未嘗相離雖古之元聖大智有立於八風之外乎非學道不知也</p>
<p>指月錄提刑郭祥正字功甫謁白雲雲上堂曰夜來枕上作得个山頌謝功甫大儒廬山二十年之舊今日遠訪白雲之勤當須舉與大眾請已後分明舉似諸方此頌豈惟謝功甫大儒直要與天下有鼻孔衲僧脫却著肉汗衫莫言不道乃曰上大人丘乙己化三千七十士尔小生八九子佳作仁可知禮也士切疑後聞小兒誦之忽有省以書報雲雲以偈答曰藏身不用縮頭斂跡何須收脚金烏半夜撩天玉兔趕他不著元祐中往衢之南禪謁泉萬卷請陞座公趨前拈香曰海邊枯木入手成香爇向鑪中橫穿香積如來鼻孔作此大事須是對眾白過始得雲居老人有个無縫布衫分付南禪禪師著得不長不短進前則諸佛讓位退步則海水澄波今日嚬呻六種震動遂召曰大眾還委悉麼有意氣時添意氣不風流處也風流泉曰遞相鈍置公曰因誰致得崇寧初到五祖請祖陞座公趨前拈香曰此一瓣香爇向鑪中供養我堂頭法兄禪師伏願於方廣座上擘開面門放出先師形相與他諸人描貌何以如此白雲巖畔舊相逢往日今朝事不同夜靜水寒魚不食一鑪香散白蓮峰祖遂云曩謨薩怛哆鉢囉野恁麼恁麼幾度白雲谿上望黃梅花向雪中開不恁麼不恁麼嫩柳垂金線且要應時來不見龐居士問馬大師云不與萬法為侶者是甚麼人大師云待汝一口吸盡西江水即向汝道大眾一口吸盡西江水萬丈深潭窮到底略彴不是趙州橋明月清風安可比後又到保寧亦請陞座公拈香曰法鼓既鳴寶香初爇楊岐頂[額-各+(心/冉)]門請師重著楔保寧卓拄杖一下曰著楔已竟大眾證明又卓一下便下座又到雲居請佛印陞座公拈香曰覺地相逢一何早鶻突布衫今脫了要識雲居一句元珍重後園驢吃草召大眾曰此一瓣香薰天炙地去也印曰今日不著便被這漢當面糊塗便打乃曰謝公千里來相訪共話山東竹徑深借與一龍騎出洞若逢天旱便為霖擲拄杖下座公拜起印曰收得龍麼公曰已在這裏印曰作麼生騎公擺手作舞便行印拊掌曰祗有這漢猶較些子</p>
<p>佛祖綱目郭祥正別號淨空母夢李白而生皇祐四年守端寓圓通書堂時正任星子縣主簿往叩心法迨端住承天遷圓通正復尉於德化往來尤密</p>
<p>教外別傳節使李端愿居士兒時在館舍常閱禪書長雖婚宦然篤志祖道遂於後圃築室類蘭若邀達觀處之朝夕咨參至忘寢食達觀一日視公曰非示現力豈致爾哉奈無個所入何公問曰天堂地獄畢竟是有是無請師明說達觀曰諸佛向無中說有眼見空花太尉就有裏尋無手摣水月堪笑眼前見牢獄不避心外聞天堂欲生殊不知忻怖在心善惡成境太尉但了自心自然無惑公曰心如何了達觀曰善惡都莫思量公曰不思量後心歸何所達觀曰且請太尉歸宅公曰祇如人死後心歸何所達觀曰未知生焉知死公曰生則某已知之達觀曰生從何來公罔措達觀起揕其胷曰祗在這裏更擬思量個甚麼公曰會得也達觀曰作麼生會公曰祇知貪程不覺錯路達觀拓開曰百年一夢今朝方省既而說偈曰三十八歲懵然無知及其有知何異無知滔滔汴水隱隱隋堤師其歸矣箭浪東馳</p>
<p>東坡志林元符三年八月余在合浦有老人蘇佛兒來訪年八十二不飲酒食肉兩目爛然蓋童子也自言十二歲齋居修行無妻子有兄弟三人皆持戒念道長者九十二次者九十與論生死事頗有所知居州城東南六七里佛兒嘗賣菜之東城見老人言即心是佛不在斷肉余言勿作此念眾人難感易流老人大喜曰如是如是</p>
<p>佛法金湯編陳師道字無<span class='corr'>己</span>號後山居士彭城人少刻苦好學元祐中蘇軾孫覺傅堯俞薦於朝授徐州教授元符三年詔治泰陵登封令婁異請因餘力修少林道場成曰面壁蘭社師道為記</p>
<p>學佛考訓王子文諱彧自號照了居士崇寧間棄官學佛往來登封盧氏山中二十年布衣蔬食井臼自親人傳其異嘗有偈云來何遲去何早二五不多十不少一聲杓木遍虛空誰識堂堂真照了</p>
<p>佛法金湯編韓駒字子蒼政和初除正字終徽猷閣待制江西詩派之一也嘗聞道於草堂清禪師致書云近閱傳燈言通意料頗合於心但世緣萬緒情習千端未易消釋須有切要明心處毋吝指教清答曰欲究此事善惡二途皆勿萌於心能障人智眼文字亦不必多看塞自悟之門子蒼得此指導乃述意云鐘鼎山林無二致閒中意趣靜中身都將聞見歸虛照養性存心不問人</p>
<p>教外別傳待制潘良貴居士字義榮年四十回心祖闈所至掛鉢隨眾叅叩後依佛燈久之不契因訴曰某祗欲死去時如何佛燈曰好個封皮且留著使用而今不了不當即去忽被他換却封皮卒無整理處公又以南泉斬猫兒話問曰某看此甚久終未透徹望和尚慈悲佛燈曰伱祗管理會別人家猫兒不知走却自家狗子公於言下如醉醒</p>
<p>先覺宗乘徐俯字師川分寧人號東湖居士建炎中累官僉書樞密院事每侍先龍圖謁法昌靈源二禪師語論終日公聞之藐如也及法昌歸寂在笑談間公異之始篤信此道後丁父憂念無以報罔極命靈源至孝址說法靈源登座問答已乃曰諸仁者祗如先龍圖平日讀萬卷書如水傳器涓滴不遺且道尋常著在甚麼處而今捨識之後這著萬卷書底又却向甚麼處去也公聞灑然有得遂曰吾無憾矣靈源下座問曰學士適來見個甚麼便恁麼道公曰若有所見則鈍置和尚去也靈源曰恁麼則老僧不如公曰和尚是何心行靈源大笑靖康初為尚書外郎與朝士同志者挂鉢於天寧寺之擇木堂力叅圓悟圓悟亦喜其見地超邁一日至書記寮指圓悟頂相曰這老漢脚跟猶未點地在圓悟顰蹙曰甕裏何曾走却鼈公曰且喜老漢脚跟點地圓悟曰莫謗他好</p>
<p>指月錄郡王趙令衿叅圓悟於甌阜公欣然就其鑪錘悟不少假公固請悟曰此事要得相應直須是死一回始得公默契嘗自疏之其略曰家貧遭刧誰知盡底不存空室無人幾度賊來亦打悟見囑令加護紹興庚申冬謁大慧慧聞令擊鼓入室公欣然袖香趨之慧曰趙州洗鉢盂話居士作麼生會公曰討甚麼椀拂袖便出慧起搊住曰古人向這裏悟去伱為甚麼不悟公擬對慧搊之曰討甚麼椀公曰還這老漢始得</p>
<p>佛祖綱目趙令衿字表之號超然居士任南康時多與禪衲遊公堂間為維摩丈室</p>
<p>先覺宗乘建寧府仙州山吳十三道人每以己事叩諸禪及開善歸結茅於其左遂往給侍紹興庚申三月八日夜適然啟悟占偈呈開善曰元來無縫罅觸著便光輝既是千金寶何須彈雀兒開善答曰啐地折時真慶快死生凡聖盡平沈仙州山下呵呵笑不負相期夙昔心</p>
<p>教外別傳內翰曾開居士字天游久叅圓悟暨往來大慧之門有日矣紹興辛未佛海補三衢光孝公與超然居士趙公訪之問曰如何是善知識佛海曰燈籠露柱猫兒狗子公曰為甚麼贊即歡喜毀即煩惱佛海曰侍郎曾見善知識否公曰某三十年叅問何言不見佛海曰向歡喜處見煩惱處見公擬議佛海震聲便喝公擬對佛海曰開口底不是公罔然佛海召曰侍郎向甚麼處去也公猛省遂點頭說偈曰咄哉瞎驢叢林妖孽震地一聲天機漏泄有人更問意如何拈起拂子劈口截佛海曰也祗得一橛</p>
<p>佛法金湯編呂正己顯謨閣學士參長蘆且菴仁禪師嘗問師曰衣裏藏珠是甚麼人師起抖擻曰一物也無正己唯唯師贈偈曰君今親切到長蘆抖擻衣衫一物無此去逢人如有問但言風急浪花麤正己投機偈云針芥相投夙有緣千年孤立雪庭寒禪人若問前程事萬里長安到不難師可之</p>
<p>張浚字德遠號紫嚴紹興中拜相封和國公孝宗朝封魏國公諡忠獻南軒之父也圓悟勸公歸蜀住昭覺寺公問道於師師曰巖頭云却物為上逐物為下若能於物上轉得疾一切立在下風師復示以偈曰收光攝彩信天真事事圓成物物新內若有心還有物何能移步出通津公服膺投偈曰教外單傳佛祖機本來無悟亦無迷浮雲散盡青天在日出東方夜落西師然之</p>
<p>呂本中字居仁紹興初賜進士第除中書舍人平生因詩以窮耽禪而病清癯如不勝衣作江西傳衣詩[泳-永+(瓜-、)]圖推黃山谷為詩祖列陳無<span class='corr'>己</span>等凡二十五人為法嗣本中嘗致書問大慧禪要慧答書略曰千疑萬疑只是一疑話頭上疑破則千疑萬疑一時破若一向問人佛語又如何祖語又如何諸方老宿語又如何永刧無有悟時也本中自是有省</p>
<p>佛祖綱目張栻字敬夫浚之子嘗問道顏曰見即便見擬思即差又作麼生顏曰還問不知有栻曰知有時如何顏曰聞聲見色只如常栻豁然有省乃留偈曰聞聲見色只如常熟察精麤理自彰脫似虛空藏碧落曾無少剩一毫芒顏肯之後栻方疾革定叟求教栻曰蟬蛻人欲之私春融天理之妙語訖而逝</p>
<p>教外別傳侍郎李浩居士字德遠號正信幼閱楞嚴經如遊舊國志而不忘後造明果投誠入室應庵揕其胷曰侍郎死後向甚麼處去公駭然汗下應庵喝出公退參不旬日竟躋堂奧以偈寄同參嚴康朝曰門有孫臏鋪家存甘贄妻夜眠還早起誰悟復誰迷應庵見稱善有鬻胭脂者亦久參應庵頗自負公贈之偈曰不塗紅粉自風流往往禪徒到此休透過古今圈䙡後却來這裏吃拳頭</p>
<p>先覺宗乘穎橋安鐵胡一日在風穴團爐內坐有鍾司徒來見使問三界焚燒如何出得安將火匙撥開火鍾擬議安曰司徒司徒鍾忽有省</p>
<p>李相公至南嶽問福巖審承禪師如何是祖師西來意師指庭前柏樹公如是三問師如是三答公欣然乃有頌曰出沒雲閑滿太虛元來真相一塵無重重請問西來意惟指庭前柏一株</p>
<p>雲居舜老夫初叅洞山一日如武昌行乞首謁劉居士居士曰老漢有一問若相契即請開疏若不相契即請還山遂問古鏡未磨時如何舜曰黑似漆磨後如何舜曰照天照地居士長揖曰且請上人還山舜懡㦬而歸洞山問其故舜述前語洞山曰汝問我舜理前問洞山曰此去漢陽不遠進後語洞山曰黃鶴樓前鸚鵡洲舜於言下大悟</p>
<p>舒州有一居士常往五祖齋僧一日問首座曰某俗人叅得禪麼首座云伱是俗人如何叅得禪居士不會舉似五祖五祖云首座却有本分手段為人居士方信遂篤志叅究後見佛眼佛眼展手曰因甚麼喚作手居士忽大悟</p>
<p>佛祖統紀乾道九年魏公史浩佚老於四明自號真隱居士每從南湖智連法師問法要嘗曰師於禪律亦貫通邪師曰冰泮雪消固一水耳又問華嚴般若何太支離師曰支離所以為簡易公倏然有省及帥閩歸里乃於東湖創月波山於補陀巖結洞室以安大士奉德壽殿書潮音洞以為額首延覺雲高第則約法師專講智者教初是公攝昌國鹽監偕鄱陽程休甫汎海謁補陀山忽一僧指巗頂有竇可以下瞰方瞻佇間公與眾見大士金色身相而公復見雙齒出唇際如珂玉喜慰作禮而退暨歸寺日<span class='corr'>已</span>暮一長身僧來訪語公歷官至太師且云公是善終文潞公也他日入相主上欲用兵須力諫之後二十年當與公會於越語畢遂去乾道初以故相鎮越有道人自稱養素先生與公有舊亟命延之索紙大書曰黑頭潞相重增萬里風光碧眼胡僧曾共一宵情話擲筆竟出公大驚因追思補陀事知長身僧及道人皆大士示現相距正二十年云</p>
<p>佛法金湯編史浩字直翁四明人孝宗朝拜相封衛國公又封越王淳熙乙巳掛冠歸四明嘗過金山覽梁武儀範之盛謂報恩度世之道在是乃於月波山創殿設十界像與名僧講究製儀文四卷行於世</p>
<p>教外別傳提刑吳偉明居士字元昭久叅真歇了禪師得自受用三昧為極致後訪大慧於洋嶼庵隨眾入室大慧舉狗子無佛性話問之公擬答大慧以竹篦便打公無對遂留咨叅一日大慧謂曰不須呈伎倆直須碎地折嚗地斷方敵得生死若祗呈伎倆有甚了期即辭去道次延平倏然契悟連書數頌寄大慧皆室中所問者有曰不是心不是佛不是物通身一具金鎖骨趙州親見老南泉解道鎮州出蘿蔔大慧即說偈證之曰通身一具金鎖骨堪與人天為軌則要識臨濟小廝兒便是當年白撞賊</p>
<p>門司黃彥節居士字節夫號妙德於大慧一喝下疑情頓脫大慧以衣付之嘗舉首山竹篦話至葉縣近前奪得拗折擲向堦下曰是甚麼首山曰瞎公曰妙德到這裏百色無能但記得曾作臘梅絕句曰擬嚼枝頭蠟驚香却肖蘭前村深雪裏莫作嶺梅看</p>
<p>法華持驗晁待制說之字以道嘗往湖南訪明智聞三千境觀之說欣然願學晚年日課蓮經不輟自號洧上老法華</p>
<p>佛祖綱目陸游字務觀官待制封渭南伯自號放翁叅崇岳問曰心傳之學可得聞乎岳曰既是心傳豈徒聞得游領解呈偈曰幾度驅車入帝京逢僧一例眼雙青今朝始覺禪家別說有談空要眼聽</p>
<p>太傅高世則字仲貽號無功初叅楷求指心要楷令去其所重扣己而叅一日忽造微密呈偈曰懸崖撒手任縱橫大地虛空自坦平照壑輝巖不借月庵頭別有一簾明</p>
<p>潘興嗣字延之南昌人初調德化縣尉同郡許瑊始拜江州守嗣往見之瑊不為禮遂懷刺歸竟不之官問道於慧南獲其印可嘗曰我清世之逸民故自號清逸居士隱居豫章東湖上琴書自娛一日同叅清源來訪見其拂琴次源曰老老大大猶弄箇線索在嗣曰也要彈教響源曰不少嗣曰知心能幾人</p>
<p>修顒趙城梁氏子幼不拜神祠不受書訓嘗曰當為人天師安慕此耶遂遊方造瑞光叅宗本因舉無著問天親彌勒說什麼云只說這箇晨夕叅叩一日登廁捺倒打破水瓶遂悟作頌曰這一交這一交萬兩黃金也合消頭上笠脚下包清風明月杖頭挑</p>
<p>喻良能義烏人官太常寺丞所著有諸經講義香山等集嘗賦蓮社詩云遠公結社事清修永叡宗雷竝俊游千古空餘舊名字白蓮零落不勝秋前身我是比丘身處處名山有宿因何日塵緣都掃盡重為香火社中人</p>
<p>應<span class='corr'>乾</span>萍鄉彭氏子遍歷諸方晚至泐潭叅常總久之未蒙印可總示以鳥窠吹布毛因緣殊不解一日豁然悟旨乃呈頌曰潦倒忘機是鳥窠西湖湖上控煙蘿布毛取出無多子鐵眼銅睛不奈何總印可之</p>
<p>劉子羽字彥修出知永嘉問道於杲杲曰僧問趙州狗子還有佛性也無州云無但恁麼看羽後乃於柏樹上發明有頌曰趙州柏樹太無端境上追尋也大難處處綠楊堪繫馬家家門首透長安</p>
<p>比部郎中許式出守南昌過華峰聞祥公曰聰道者在江西試尋訪之此僧人天眼目也遂往叅聰言下了悟時聰常自植松而誦金剛經不輟式贈詩曰語言渾不滯高躡祖師蹤夜坐連雲石春栽帶雨松鑑分金殿燭山答月樓鐘有問西來意虛堂對遠峰</p>
<p>指月錄太守許式得法於洞山一日與泐潭澄上藍溥坐次潭問聞郎中道夜坐連雲石春栽帶雨松當時答洞山甚麼話公曰今日放衙早潭曰聞答泗州大聖揚州出現語是否公曰別點茶來潭曰名不虛傳公曰和尚早晚回山潭曰今日被上藍覰破藍便喝潭曰須伱始得公曰不奈船何打破戽斗公入上藍僧堂問首座年多少曰六十八公曰僧臘多少曰四十七夏公曰聖僧得幾夏曰與虛空齊受戒公拍板頭曰下官喫飯不似首座喫鹽多</p>
<p>莫將尚書字少虛官西蜀時謁南堂咨決心要堂使其向好處提撕適如廁聞穢氣急以手掩鼻遂有省即呈偈曰從來姿韻愛風流幾笑時人向外求萬別千差無覓處得來元在鼻尖頭堂答曰一法纔通法法周縱橫妙用更何求青蛇出匣魔軍伏碧眼胡僧笑點頭</p>
<p>襄州王敬初常侍視事次米和尚至公乃舉筆示之米曰還判得虛空否公擲筆入宅更不復出米致疑明日憑鼓山供養主入探其意米亦隨至潛在屏蔽間偵伺供養主纔坐問曰昨日米和尚不審有甚麼言句便不相見公曰師子齩人韓盧逐塊米聞此語即省前謬遽出朗笑曰我會也我會也公曰會即不無伱試道看米曰請常侍舉公乃豎起一隻箸米曰這野狐精公曰這漢徹也</p>
<p>龍圖王蕭居士字觀復留昭覺日聞開靜板聲有省問南堂曰某有个見處纔被人問却開口不得未審過在甚處堂曰過在有个見處堂却問朝旆幾時到任公曰去年八月四日堂曰自按察幾時離衙公曰前月二十堂曰為甚麼道開口不得公乃契悟</p>
<p>睦州刺史陳操尚書問僧有个事與上座商量得麼曰合取狗口公自摑口曰某甲罪過曰知過必改公曰恁麼則乞上座口喫飯得麼齋次拈起胡餅問僧江西湖南還有這个麼曰尚書適來喫个甚麼公曰敲鐘謝響又與僚屬登樓次見數僧行來有一官人曰來者總是行脚僧公曰不是曰焉知不是公曰待來勘過須臾僧至樓前公驀喚上座僧皆舉首公謂諸官曰不信道又看資福福見來便畫一圓相公曰弟子恁麼來早已是不著便何况師更畫一圓相福便掩却方丈門</p>
<p>太傅王延彬居士一日入招慶佛殿指鉢盂問殿主這个是甚麼鉢主曰藥師鉢公曰祗聞有降龍鉢主曰待有龍即降公曰忽遇拏雲湧浪來時作麼生主曰他亦不顧公曰話墮也公到招慶煎茶朗上座與明招把銚忽飜茶銚公問茶鑪下是甚麼朗曰捧鑪神公曰既是捧鑪神為甚麼飜却茶朗曰事官千日失在一朝公拂袖便出明招曰朗上座喫却招慶飯了却向外邊打野榸朗曰上座作麼生招曰非人得其便</p>
<p>比部孫居士因楊岐來訪值視斷次士曰某為王事所牽何由免離岐指曰委悉得麼士曰望師點破岐曰此是比部弘願深廣利濟羣生士曰未審如何岐示以偈曰應現宰官身廣弘悲願深為人重指處棒下血淋淋士於此有省</p>
<p>先覺宗乘觀文王韶居士字子淳出刺洪州乃延晦堂禪師問道默有所契因述投機頌曰晝曾忘食夜忘眠捧得驪珠欲上天却向自身都放下四稜榻地恰團圓晦堂深肯之</p>
<p>戴道純字孚中官寺丞咨叩靈源一日有省乃呈偈曰杳冥源底全機處一片心花露印紋知是幾生曾供養時時微笑動香雲</p>
<p>却掃編曾尚書楙喜理性之學中年提舉淮西學事遊五祖山憑欄恍若有所得者因為偈曰四大本空五蔭皆蘊靈臺一點常現圓明</p>
<p>佛法金湯編張鎡號約齋官至直祕閣學士見密庵傑禪師之後以書告其悟由曰鎡曩造籌室蒙垂示歸來應接外常以此鞭策一日靜坐因舉狗子話胷臆豁然如太虛空了無障礙祖師言旬是入道之門守著不放捨為大病也自此塵緣世念不著排遣自此淨畫古人公案昔所茫然今亦無疑矣鎡嘗聞鐘聲悟道有偈曰鐘一撞耳根塞赤肉團邊去箇賊有人問我解何宗舜若多神面門黑</p>
<p>學佛考訓尚書陳瓚修淨業病革置冰榻前眾見冰中湧出七級浮圖欄楯鉤綴窻格玲瓏無不周備陳乃化去</p>
<p>南宋沈三郎專心淨慮臨歿端坐而逝茶毘日有白鶴二十九隻飛鳴雲表久之西去</p>
<p>佛祖綱目趙渢字文孺自號黃山東平人金大定二十二年進士性冲澹學道有所得仙和尚坐脫渢題曰識得從來覺性圓西歸雙履更翛然永嘉穩步曹溪路臨濟飽參黃檗禪桶底脫時無一物機輪轉處有三元火中留得一莖草依就光明爍大千</p>
<p>佛法金湯編移刺真卿字楚材本姓耶律及金滅遼真卿歸金改姓移刺自號湛然居士嘗撰鳴道集說後序</p>
<p>延平府志如如居士順昌顏氏於宋末舉鄉試棄儒入釋元初過將樂萬安都見下洞庵毀鳩材將建所缺惟正樑張氏墓側有合抱梓一求之弗得是夕風雨拔之因鬻為樑居士題其上曰靈根不肯混凡紫天意移將福地來向日親逢霹靂手今朝果作棟樑材後菴復<span class='corr'>圮</span>正統間華僧興復新之於瓦礫中得舊樑外朽中堅所題字墨漬入木不沒</p>
<p>佛祖綱目趙孟頫字子昂號松雪宋宗室年十二即好寫金剛經與僧語親若眷屬每受明本書必焚香望拜提舉江浙儒學時叩本心要本為說防情復性之旨後入翰林遣問般若大意本有淨土偈一百八首頫作一百八贊手書授之</p>
<p>楊允真字無識金華人縣東五十五里許有一土阜延袤數里餘曰羅漢山先是宋元豐間里之善士鄭克允與其弟克明於其地冶鐵鑄阿羅漢像五百十八尊山因是得名二百餘年後允真居於山側與其室人王氏本淨同往伏龍山謁蘭室馨受大乘三聚淨戒以縛禪為事一夕夢有異僧若來自西域者告曰汝宜於羅漢山建永寧庵以修學禪定覺而異之乃即其地構佛廬真手植青松蔚乎成林而門樓亦具</p>
<p>瑯嬛記近余友王九蓮居士修淨土一心觀想夜夢見佛皆塑像非活佛也無可奈何一日遇僧寂公居士告以故僧曰此特易耳因問居士曰君想像先公能得其平生容貌乎曰能夢中所見與生時有異乎曰無異也僧曰佛本無相因佛見相自今以後宜即以先公作阿彌陀佛想漸想先公眉間有白毫光面如真金坐蓮花上其身漸大皆可想像則君先公即活佛矣居士如法修之自後夢見父即心謂是佛久之其父遂引坐蓮花與說法要有所得專修益篤尋有父執姓馬者其父未死時為商蜀中十年不歸一日扣門求見言某日得危疾死半日被吏執縛歷諸地獄正惶急忽見金光照耀中擁人影趺坐蓮花呼某姓名某諦視之乃尊公也命吏送歸遂活故不惜遠歸拜謝因問尊公何修而至此居士具以實告馬異之亦誓如說求生淨土由此觀之則寂公此法不直能自度兼能度人一舉兩得發前人所未發</p>
<p>佛法金湯編韓性字明善山陰人魏忠獻公韓琦八世孫隱居不仕諡莊節公淹貫經史精通內典嘗曰佛居西土風教有異然極能勸化得人我觀今人凡修佛事未有不端心正念者雖愚夫愚婦一聞經禮像必預齋戒持敬去欲然後從事雖吾聖人復生勸人為善不過如此正恐未能也嘗謂顏樂齋門人朱仲弘曰佛去世<span class='corr'>已</span>久後人如此恭敬他誦他的言語你道佛要人如此耶教人如此耶若強人從己誰人肯從如今人一句言語要行于一鄉亦不可得且佛之言語奚翅數百萬里凡日月光照所及處無不信服仲弘聞之默然</p>
<p>劉秉忠自幼好學至老不衰雖位極人臣而齋居蔬食終日淡然不異平昔自號藏春散人</p>
<p>馮子振攸州人自號海粟居士其豪俊與陳剛中略同剛中敬畏之子振於天下書無所不記當其為文也酒酣耳熱命侍史二三人潤筆以俟子振疾書隨紙多寡頃刻輙盡嘗撰梅花百詠呈中峰和尚又為中峰撰淨土偈贊并序</p>
<p>蘇大年字昌齡號西磵居士揚州人嘗撰仲芳倫公語錄序略曰昔鷲嶺拈花迦葉微笑少林面壁二祖安心莫非揭示頂[寧*頁]上一著所謂教外別傳者也自曹溪而下枝分派別或棒或喝或擎叉或[監-皿+立]指其機用雖各不同然而指示學者密契真源則一而已鳳臺仲芳禪師倫公早歲徧參知識履踐穩密證悟切當至於得坐披衣為四海衲子之所宗仰觀其提唱識見明白使夫學者死盡偷心從上佛祖之道不墜其於宗教豈曰小補哉</p>
<p>眉公筆記黃長睿遭會稽公之喪廣讀佛書恍若有悟遂篤好之嘗作西方淨土發願記將殆之夕沐浴易衣向西念佛而逝</p>
<p>學佛考訓屏山李居士嘗謁萬松有得因閱諸儒鳴道集廢卷嘆曰食我園中椹不見好音乃為說以辨之大闡元風指歸佛祖</p>
<p>于見素居士諱明照舉孝廉專修淨土後為仕宦捐俸刻書本藏經以便學者與其弟潤甫及丹陽賀知機金壇繆仲淳吳江周仲大沈及庵吳孚泉嘉禾賀道星朱廣原君升曹石蒼諸公先後助揚並弘蓮社之學</p>
<p>袁中郎居士頗悟禪宗兼修淨土已卒而其弟小修夢來迎己且云幸生淨土矣弟曰何緣至此曰以某生時著西方合論耳武林虞淳熙著淨土詩亦生中品</p>
<p>幻寄居士姓瞿氏輯指月錄行於世論三元五位甚析</p>
<p>荊州府志羅萬策字明獻彝陵人少遊太學有聲仕郡佐視事輒病退則否因決意致仕當策走長安時常夢入一古剎兩沙彌前導忽至一室有大書法朗二字及解任道經一寺恍如舊遊須臾二沙彌前迎歷歷如夢中所至一室則大書法朗二字在焉策異而叩之則曰吾師祖法朗坐化已久矣自是策每題味輙自識為法朗云</p>
<p>新田縣志侯通庵北一都人素好善崇尚佛法一夜夢觀音大士指引云太平山下可建圖閣次早登山見一婦人在焉及至前婦人不見止見黃傘一把遂立寺塲</p>
</div>
<div class='div-other'><a id='mulu6002' />
<p class='h2'>居士部雜錄</p><p>輟耕錄今人以居士自號者甚多考之六經中惟禮記玉藻有曰居士錦帶注謂道藝處士也吳曾能改齋漫錄云居士之號起於商周之時按韓非子書曰太公封于齊東海上有居士任矞華仕昆弟二人立議曰吾不臣天子不友諸侯耕而食之掘而飲之吾無求於人無上之名無君之祿不仕而事力云然則居士云者處士之類是<span class='corr'>已</span></p>
<p>見聞錄佘山慧日院佛像落成徐文貞入山中奉世廟欽賜蟒衣一襲付僧圓實因賦一絕云單衣露冷宿曇華誤綰宮袍傍帝車拈向山門君莫笑細看還是舊袈裟丁酉陸平泉八十有九矣亦以衲衣一襲付慧日院手書偈於衲之表云解組歸來萬慮捐盡將身世付安禪披來戒衲渾無事不向歌姬為乞緣此二事與東坡解衣留鎮山門同一風流也</p>
<p>筆記裴休相公法門中龍象也歿後作于闐王于闐一小國耳當懿昭際不聞有所興闡佛法也此公未見蘗圭峰未談般若不妨作相作節度既見而既談之使天下歸以龍象而奈何作相作節度富貴如故也于闐之報業報也非福報也</p>
<p>竹牕二筆自宋迄元居士有悟入者不一而足宋居士劉興朝其悟道集自敘悟處甚詳蓋真有得者元放牛居士於無門老人不是不是處悟入所作是非關橫說豎說非具大知見者不能道此二老蹤跡不甚顯興朝猶載傳燈放牛罕有知者吾故表而出之</p>
</div></div>
</div><!-- end of div[@id='body'] -->
</body></html>