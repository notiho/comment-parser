<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu2508' />
<div class='div-other'>
<p class='h2'>欽定古今圖書集成博物彙編神異典　第一百二十一卷目錄</p>
<ul class="">
<li>塔部彙考二
<ul class="">
<li>大唐西域記<span class="note-inline">(拘尸那羯羅國塔　媻羅痆斯國塔　戰主國塔　吠舍釐國塔　弗栗恃國塔　摩揭陀國塔　烏荼國塔　羯[飢-几+夌]伽國塔　達羅毗荼國塔　臂多勢羅國塔　阿軬荼國塔　瞿薩旦那國塔)</span></li>

<li>三寶感通錄<span class="note-inline">(鄮縣塔　故都塔　古城寺塔　蒲扳塔　岐山塔　瓜州塔　福感寺塔　雒縣塔　超化寺塔　妙樂寺塔　臨黃塔　長河塔　甎塔　高麗土塔　坊州甎塔)</span></li>

<li>法苑珠林<span class="note-inline">(罽賓國塔)</span></li>

<li>嬾真子錄<span class="note-inline">(慈恩寺塔)</span></li>
</ul></li>
</ul></div>
<p class='juan'>神異典第一百二十一卷</p>
<div class='div-other'><a id='mulu2509' />
<p class='h2'>塔部彙考二</p>
<div class='div-other'><a id='mulu2510' />
<p class='h3'>大唐西域記</p>
<div class='div-other'><a id='mulu2511' />
<p class='h4'>拘尸那揭羅國塔</p><p>拘尸那揭羅國城門東北隅有窣堵波無憂王所建準陀之故宅也宅中有井將營獻供方乃鑿焉歲月雖淹水猶清美城西北三四里渡阿恃多伐底河西岸不遠至婆羅林其樹類槲而皮青白葉甚光潤四樹特高如來寂滅之所也其大甎精舍中作如來涅槃之像北首而臥傍有窣堵波無憂王所建基雖傾陷尚高二百餘尺前建石柱以記如來寂滅之事雖有文記不書日月精舍側不遠有窣堵波是如來修菩薩行時為羣雉王救火之處昔于此地有大茂林毛羣羽族巢居穴處驚風四起猛焰飈逸時有一雉有懷傷愍鼓濯清流飛室奮灑時天帝釋俯而告曰汝何守愚徒勞羽翮大火方起焚燎林野豈汝微軀所能撲滅雉曰說者為誰曰我天帝釋耳雉曰今天帝釋有大福力無欲不遂救災拯難若指諸掌反詰無功其咎安在猛火方熾無得多言尋復奮飛往趣流水天帝遂以掬水泛灑其林火滅烟消生類全命故今謂之救火窣堵波也</p>
<p>雉救火側不遠有窣堵波是如來修菩薩行時為鹿殺生之處乃往古昔此有大林火炎中野飛走窮窘前有駛流之阸後困猛火之難莫不沈溺喪棄身命其鹿惻隱身據橫流穿皮斷骨自強拯溺蹇兔後至忍疲苦而濟之筋力既竭溺水而死諸天收骸起窣堵波</p>
<p>城北渡河三百餘步有窣堵波是如來焚身之處地今黃黑土雜灰炭至誠求請或得舍利如來寂滅人天悲感七寶為棺千㲲纏身設香華建旛蓋未羅之眾奉舉發引前後導從北渡金河盛滿香油積多香木縱火以焚二㲲不燒一極襯身一最覆外為諸眾生分散舍利惟有髮爪儼然無損焚身側有窣堵波如來為迦葉波現雙足處如來金棺<span class='corr'>已</span>下香木<span class='corr'>已</span>積火燒不然眾咸驚駭阿泥[打-丁+聿]陀言待迦葉波耳時大迦葉波與五百弟子自出林來至拘尸城問阿難曰世尊之身可得見邪阿難曰千㲲纏絡重棺周殮香木<span class='corr'>已</span>積即事焚燒是時佛于棺內為出雙足輪相之上見有異色問阿難曰何以有此曰佛初涅槃人天悲慟眾淚迸染致斯異色迦葉波作禮旋繞興讚香木自然大火熾盛故如來寂滅三從棺出初出臂問阿難治路次起坐為母說法後見雙足示大迦葉波現足側有窣堵波無憂王所建也是八王分舍利處前建石柱刻記其事佛入涅槃後涅疊般那<span class='corr'>已</span>諸八國王備四兵至遣直性媻羅門謂拘尸力士曰天人導師此國寂滅故自遠來請分舍利力士曰如來降尊即斯下土滅世間明導喪眾生慈父如來舍利自當供養徒疲道路終無得獲時諸大王遜詞以求既不相允重謂之曰禮請不從兵威非遠直性媻羅門揚言曰念哉大悲世尊忍修福善彌歷曠刧想所具聞今欲相陵此非宜也今舍利在此當均八分各得供養何至興兵諸力士依其言即時均量欲作八分帝釋謂諸王曰天當有分勿恃力競阿那媻答多龍王文鄰龍王醫那鉢呾羅龍王復作是議無遺我曹若以力者眾非敵矣直性媻羅門曰勿諠諍也宜共分之即作三分一諸天二龍眾三留人間八國重分天龍人王莫不悲感</p>
</div>
<div class='div-other'><a id='mulu2512' />
<p class='h4'>媻羅痆斯國塔</p><p>媻羅痆斯國大城東北媻羅痆河西有窣堵波無憂王之所建也高百餘尺前建石柱碧鮮若鏡光潤凝流其中常現如來影像</p>
<p>媻羅痆河東北行十餘里至鹿野伽藍大垣中有精舍西南有石窣堵波無憂王建也基雖傾陷尚餘百尺前建石柱高七十餘尺石含玉潤鑒照映徹慇懃祈請影見眾像善惡之相時有見者是如來成正覺<span class='corr'>已</span>初轉法輪處也其側不遠窣堵波是阿若憍陳如等見菩薩捨苦行遂不侍衛來至于此而自習定其傍窣堵波是五百獨覺同入涅槃處又三窣堵波過去三佛座及經行遺迹之所</p>
<p>伽藍西南二三里有窣堵波高三百餘尺基址廣峙瑩飾奇珍既無層龕便置覆鉢雖建表柱而無輪鐸其側有小窣堵波是阿若憍陳如等五人棄制迎佛處也初薩媻曷剌他悉陀太子踰城之後棲山隱谷忘身殉法淨飯王乃命家族三人舅氏二人曰我子一切義成捨家修學孤遊山澤獨處林藪故命爾曹隨知所止內則叔父伯舅外則既君且臣凡厥動靜宜知進止五人銜命相望營衛因即勤求欲期出離每相謂曰夫修道者苦證邪樂證邪二人曰安樂為道三人曰勤苦為道二三交爭未有以明於是太子思惟至理為伏苦行外道節麻米以支身彼二人者見而言曰太子所行非真實法夫道也者樂以證之今乃勤苦非吾徒也捨而遠遁思惟果證太子六年苦行未證菩提欲驗苦行非真受乳糜而證果斯三人者聞而歎曰功垂成矣今其退矣六年苦行一旦捐功於是相從求訪二人既相見<span class='corr'>已</span>匡坐高談更相議曰昔見太子一切義成出王宮就荒谷去珍服披鹿皮精勤勵志貞節苦心求深妙法期無上果今乃受牧女乳糜敗道虧志吾知之矣無能為也彼二人曰君何見之晚歟此猖蹶人耳夫處乎深宮安乎尊勝不能靜志遠迹山林棄轉輪王位為鄙賤人行何可念哉言增忉怛耳菩薩浴尼連河坐菩提樹成等正覺號天人師寂然宴默唯詧應度曰彼鬱頭藍子者證非想定堪受妙法空中諸天尋聲報曰鬱頭藍子命終已來經今七日如來歎惜斯何不遇垂聞妙法遽從變化重更觀詧營求世界有阿藍迦藍得無所有處定可授至理諸天又曰終<span class='corr'>已</span>五日如來再歎愍其薄祐又更諦觀誰應受教唯施鹿林中有五人者可先誘導如來爾時起菩提樹趣鹿野園威儀寂靜神光晃曜毫含玉彩身真金色安詳前進導彼五人斯五人遙見如來互相謂曰一切義成彼來者是歲月遽淹聖果不證心期已退故尋吾徒宜各默然勿起迎禮如來漸近威神動物五人忘制拜迎問訊侍從如儀如來漸誘示之妙理兩安居畢方獲果證列士池西有三獸窣堵波是如來修菩薩行時燒身之處劫初時于此林野有狐兔猨異類相悅時天帝釋欲驗修菩薩行者降靈變化為一老夫謂三獸曰二三子善安隱乎無驚懼邪曰涉豐草遊茂林異類同歡既安且樂老夫曰聞二三子情厚意密忘其老弊特此遠尋今正饑乏何以饋食曰幸少留此我躬馳訪于是同心虛己分路營求狐沿水瀕銜一鮮鯉猨于林樹采異華果俱來至止同進老夫唯兔空還遊躍左右老夫謂曰以吾觀之爾曹未如猨狐同志各能役心唯兔空還獨無相饋以此言之誠可知也兔聞譏議謂狐猨曰多聚樵蘇方有所作狐猨競馳銜草曳木既<span class='corr'>已</span>蘊崇猛焰將熾兔曰仁者我身卑劣所求難遂敢以微躬充此一餐詞畢入火尋即致死是時老夫復帝釋身除燼收骸傷歎良久謂狐猨曰一何至此吾感其心不泯其迹寄之月輪傳乎後世故彼咸言月中之兔自斯而有後人于此建窣堵波</p>
</div>
<div class='div-other'><a id='mulu2513' />
<p class='h4'>戰主國塔</p><p>戰主國城西北伽藍中窣堵波無憂王之所建也印度記曰此中有如來舍利一升昔者世尊嘗于此處七日之中為天人眾顯說妙法其側則有過去三佛座及經行遺迹之處鄰此復有慈氏菩薩像形量雖小威神嶷然靈鑒潛通奇迹間起</p>
<p>競伽河北有那羅延天祠天祠東行三十餘里有窣堵波無憂王之所建也大半陷地前建石柱高餘二丈上作師子之像刻記伏鬼之事昔于此處有曠野鬼恃大威力啖人血肉作害生靈肆極妖祟如來愍諸眾生不得其死以神通力誘化諸鬼導以歸依之敬齊以不殺之戒諸鬼承教奉以周旋於是舉石請佛安坐願聞正法克念護持自茲厥後無信之徒競共推移鬼置石座動以萬數莫之能轉茂林清池周基左右人至其側無不心懼</p>
<p>伏鬼側東南百餘里至一窣堵波基<span class='corr'>已</span>傾陷餘高數丈昔者如來寂滅之後八國大王分舍利時量舍利媻羅門蜜塗瓶內分授諸王而媻羅門持瓶以歸既得所黏舍利遂建窣堵波并瓶置內因以名焉後無憂王開取舍利瓶改建大窣堵波或至齋日時放光明</p>
</div>
<div class='div-other'><a id='mulu2514' />
<p class='h4'>吠舍釐國塔</p><p>吠舍釐國宮城西北五六里至一伽藍傍有窣堵波是昔如來說毗摩羅詰經長者子寶積等獻寶葢處其東有窣堵波舍利子等于此證無學之果舍利子證果東南有窣堵波是吠舍釐王之所建也佛涅槃後此國先王分得舍利式修崇建印度記曰此中舊有如來舍利一斛無憂王開取九斗唯留一斗後有國王復欲開取方事興工尋則地震遂不敢開其西北有窣堵波無憂王之所建也傍有石柱高五六十尺上作師子之像石柱南有池是羣獼猴為佛穿也在昔如來曾住於此池西不遠有窣堵波諸獼猴持如來鉢上樹取蜜之處池南不遠有窣堵波是諸獼猴奉佛蜜處池西北隅猶有獼猴形像伽藍東北三四里有窣堵波是毗摩羅詰故宅基址多有靈異去此不遠有一神舍其狀壘甎傳云積石即無垢稱長者現疾說法之處去此不遠有窣堵波長者子寶積故宅也去此不遠有窣堵波是菴沒羅女故宅佛姨母等諸苾芻尼於此證入涅槃</p>
<p>千子歸宗側不遠有窣堵波是如來經行遺迹東有故基上建窣堵波光明時燭祈請或遂是如來說普門陀羅尼等經重閣講堂餘址講堂側不遠有窣堵波中有阿難半身舍利去此不遠有數百窣堵波欲定其數未有克知是千獨覺入寂滅處</p>
</div>
<div class='div-other'><a id='mulu2515' />
<p class='h4'>弗栗恃國塔</p><p>弗栗恃國依河之濱有窣堵波高餘三丈南帶長流大悲世尊度漁人處也越在佛世五百漁人結儔附黨漁捕水族于此河流得一大魚有十八頭頭各兩眼諸漁人方欲害之如來在吠舍釐國天眼見興悲心乘其時而化導因其機而啟悟告諸大眾弗栗恃國有大魚我欲導之以悟諸漁人爾宜知時於是大眾圍繞神足陵虛至於河瀕如常趺座遂告諸漁人爾勿殺魚以神通力開方便門威被人魚令知宿命能作人語貫解人情爾時如來知而故問汝在前身曾作何罪流轉惡趣受此弊身魚曰昔承福慶生自豪族大媻羅門劫比他者我身是也恃其族姓陵蔑人倫恃其博物鄙賤經法以輕慢心毀讟諸佛以醜惡語詈辱眾僧引類形比謂若駝驢象馬諸醜形對由此惡業受此弊身尚資宿善生遭佛世目覩聖化親承聖教因而懺謝悔先作業如來隨機攝化如應開導魚既聞法於是命終承茲福力上生天宮於是自觀其身何緣生此既知宿命念報佛恩與諸天眾肩隨戾止前禮既畢右繞退立以天寶香花持用供養世尊指告漁人為說妙法俱即感悟輸誠禮懺裂網焚舟歸真受法既服染衣又聞至教皆出塵垢俱證聖果</p>
<p>度漁人東北行百餘里故城西有窣堵波無憂王所建高百餘尺是佛在昔於此六月說法度諸天人此北百四五十步有小窣堵波如來昔于此處為諸苾芻制戒次西不遠有如來髮爪窣堵波如來昔于此處近遠邑人相趨輻輳焚香散花燈炬不絕</p>
</div>
<div class='div-other'><a id='mulu2516' />
<p class='h4'>摩揭陀國塔</p><p>摩揭陀國王故宮北有石柱高數十尺是無憂王作地獄處釋迦如來涅槃之後第一百年有阿輸迦<span class='note-inline'>(唐言無憂舊曰阿育王為也)</span>王者頻毗娑羅<span class='note-inline'>(唐言影堅舊曰頻媻娑羅為也)</span>王之曾孫也自王舍城遷都波吒釐初無憂王嗣位之後舉措苛暴乃立地獄作害生靈周垣峻峙隅樓特起猛焰洪鑪銛鋒利刃備諸苦具迨無憂王廢獄之後遇近護大阿羅漢方便善誘隨機導化王謂羅漢曰幸以宿福位據人尊慨茲障累不遭佛化今者如來遺身舍利欲重修建諸窣堵波羅漢曰大王以福德力役使百靈以弘誓心匡護三寶是所願也今其時矣因為廣說獻土之因如來懸記興建之功無憂王聞已慶悅召集鬼神而令之曰法王導利含靈有慶我資宿善尊極人中如來遺身重修供養今爾鬼神勠力同心境極贍部戶滿拘胝以佛舍利起窣堵波心發于我功成于汝勝福之利非欲獨有宜各營構待後告命鬼神受旨在所興功功既成<span class='corr'>已</span>咸來請命無憂王既開八國所建諸窣堵波分其舍利付鬼神<span class='corr'>已</span>謂羅漢曰我心所欲諸處同時藏下舍利心雖冀此事未從欲羅漢白王命神鬼至所期日日有隱蔽其狀如手此時也宜下舍利王承此旨宣告鬼神逮乎期日無憂王觀候光景日正中時羅漢以神通力伸手蔽日營建之所咸皆瞻仰同於此時功績咸畢</p>
<p>故宮西南有小石山山西南五窣堵波崇基已陷餘址尚高遠而望之鬱若山阜面各數百步後人于上重更修建小窣堵波印度記曰昔無憂王建八萬四千窣堵波已尚餘五升舍利故別崇建五窣堵波製奇諸處靈異間起以表如來五分法身薄信之徒竊相評議云是昔者難陀王建此五藏以儲七寶其後有王不甚淳信聞先疑議肆其貪求興動軍師躬臨發掘地震山傾雲昏日翳窣堵波中大聲雷震士卒僵仆象馬驚奔自茲以降無敢覬覦或曰眾議雖多未為確論循古所記信得其實</p>
<p>城西南隅二百餘里有伽藍餘址其傍有窣堵波神光時燭靈瑞間發近遠眾庶莫不祈請是過去四佛座及經行遺迹之所</p>
<p>大山頂有大磐石上建窣堵波其高十餘尺是佛入定處也昔者如來降神止此坐斯磐石入滅盡定時經宿焉諸天靈聖供養如來鼓天樂雨天華如來出定諸天感慕以寶金銀起窣堵波去聖逾邈寶變為石自古迄今人未有至遙望高山乃見異類長蛇猛獸群從右旋天僊靈聖層隨讚禮</p>
<p>菩提樹垣西北不遠有窣堵波謂鬱金香高四十餘尺漕矩吒國[(商-口)/貝]主之所建也昔漕矩吒國有大[(商-口)/貝]主宗事天神祠求福利輕蔑佛法不信因果其後將諸貲侶貿遷有無汎舟南海遭風失路波濤飄浪時經三歲資糧罄竭餬口不充同舟之人朝不謀夕勠力同志念所事天心慮<span class='corr'>已</span>勞冥功不濟俄見大山崇崖峻嶺兩日聯暉重明照朗時諸[(商-口)/貝]侶更相慰曰我曹有福遇此大山宜于中止得自安樂[(商-口)/貝]主曰非山也乃摩竭魚耳崇崖峻嶺髻鬣也兩日聯暉眼光也言聲未靜舟帆飄溱于是[(商-口)/貝]主告諸侶曰我聞觀自在菩薩於諸危戹能施安樂宜各至誠稱其名字遂即同聲歸命稱念崇山既隱兩日亦沒俄見沙門威儀庠序杖錫凌虛而來拯溺不踰時而至本國矣因即信心貞固求福不回建窣堵波式修供養以鬱金香泥周塗上下既發信心率其同志躬禮聖迹觀菩提樹未暇言歸<span class='corr'>已</span>淹晦朔[(商-口)/貝]侶同遊更相謂曰山川悠間鄉國遼遠昔所建立窣堵波者我曹在此誰其灑掃言訖旋繞至此忽見有窣堵波駭其由致即前瞻詧乃本國所建窣堵波也故今印度因以鬱金為名菩提樹垣東南隅尼拘律樹側窣堵波傍有精舍中作佛坐像昔如來初證佛果大梵天王於此勸請轉妙法輪</p>
<p>菩提樹垣內四隅皆有一大窣堵波在昔如來受吉祥草<span class='corr'>已</span>趣菩提樹先歷四隅大地震動至金剛座方得安靜樹垣之內聖迹鱗次差難遍舉</p>
<p>菩提樹北門外諸窣堵波高廣妙飾中有如來舍利其骨舍利大如手指節光潤鮮白皎徹中外其肉舍利如大真珠色帶紅縹每歲至如來大神變月滿之日出示眾人此時也或放光或雨華</p>
<p>佛陀伐那山空谷中東行三十餘里至洩瑟知林林竹修勁被山彌谷其先有媻羅門聞釋迦佛身長丈六常懷疑惑未之信也乃以丈六竹杖欲量佛身恆於杖端出過丈六如是增高莫能窮實遂投杖而去因植根焉中有大窣堵波無憂王之所建也如來在昔於此七日為諸天人現大神通說深妙法杖林中近有鄔波索迦闍邪犀那者<span class='note-inline'>(唐言勝軍)</span>西印度剎帝利種也志尚夷簡情悅山林迹居幻境心遊真際內外典籍窮究幽微詞論清高儀範閑雅季漸七十耽讀不倦餘藝捐廢唯習佛經䇿勵身心不捨晝夜印度之法香末為泥作小窣堵波高五六寸書寫經文以置其中謂之法舍利也數漸盈積建大窣堵波總聚於內常修供養故勝軍之為業也口則宣說妙法導誘學人手乃作窣堵波式崇勝福夜又經行禮誦宴坐思惟寢食不遑晝夜無怠年百歲後志業不衰三十年間凡作七拘胝<span class='note-inline'>(唐言億)</span>法舍利窣堵波每滿一拘胝建大窣堵波而總置中盛修供養請諸僧眾法會稱慶其時神光燭曜靈異昭著自茲厥後時放光明</p>
<p>迦蘭陀池西北行二三里有窣堵波無憂王所建也高六十餘尺傍有石柱刻記立窣堵波事高五十餘尺上作象形</p>
<p>觀自在菩薩像南窣堵波中有如來三月之間剃剪髮爪有嬰疾病旋繞多愈</p>
</div>
<div class='div-other'><a id='mulu2517' />
<p class='h4'>烏茶國塔</p><p>烏茶國西南境大山中有補澀波祇釐僧伽藍其石窣堵波極多靈異或至齋日時放光明故諸淨信遠近咸會持妙花蓋競修供養承露盤下覆鉢勢上以花蓋笴置之便住若磁石之吸針也此西北山伽藍中有窣堵波所異同前此二窣堵波者神鬼所建靈奇若斯</p>
</div>
<div class='div-other'><a id='mulu2518' />
<p class='h4'>羯[飢-几+夌]伽國塔</p><p>羯[飢-几+夌]伽國城南不遠有窣堵波高百餘尺無憂王之所建也傍有過去四佛座及經行遺迹之所國境北陲大山嶺上有石窣堵波高百餘尺是刧初時人壽無量歲有獨覺於此入寂滅焉</p>
</div>
<div class='div-other'><a id='mulu2519' />
<p class='h4'>達羅毗茶國塔</p><p>達羅毗茶國昔如來在世數遊此國說法度人故無憂王於諸聖迹皆建窣堵波城南不遠有大伽藍國中聰叡同類萃止有窣堵波高百餘尺無憂王之所建也如來在昔於此說法摧伏外道廣度人天其側則有過去四佛座及經行遺迹之所</p>
</div>
<div class='div-other'><a id='mulu2520' />
<p class='h4'>臂多勢羅國塔</p><p>臂多勢羅國城北十五六里大林中有窣堵波高數百尺無憂王所建也中有舍利時放光明是如來昔作僊人為國王所害之處此東不遠有故伽藍是昔大迦多延那大阿羅漢之所建立其傍則有過去四佛座及經行遺迹之處建窣堵波以為旌表</p>
</div>
<div class='div-other'><a id='mulu2521' />
<p class='h4'>阿軬荼國塔</p><p>阿軬荼國城東北不遠大竹林中伽藍餘址是如來昔於此處聽諸苾芻著亟縛屣<span class='note-inline'>(唐言靴)</span>傍有窣堵波無憂王所建也基雖傾䧟尚高百餘尺其傍精舍有青石立佛像每至齋日或放神光次南八百餘步林中有窣堵波無憂王之所建也如來昔日止此夜寒乃以三衣重覆至明旦開諸苾芻著複納衣此林之中有佛經行之處又有諸窣堵波鱗次相望竝過去四佛坐處也其窣堵波中有如來髮爪每至齋日多放光明</p>
</div>
<div class='div-other'><a id='mulu2522' />
<p class='h4'>瞿薩旦那國塔</p><p>瞿薩旦那國王城西五六里有娑摩若僧伽藍中有窣堵波高百餘尺甚多靈瑞時放神光昔有羅漢自遠方來止此林中以神通力放大光明時王夜在重閣遙見林中光明照耀於是歷問僉曰有一沙門自遠而至宴坐林中示現神通王遂命駕躬往觀詧既覩明賢心乃祗敬欽服不已請至中宮沙門曰物有所宜志有所在幽林藪澤情之所賞高堂邃宇非我攸聞王益敬仰深加宗重為建伽藍起窣堵波沙門受請遂止其中頃之王感獲舍利數百粒甚慶悅竊自念曰舍利來應何其晚歟早得置之窣堵波下豈非勝迹尋詣伽藍具白沙門羅漢曰王無憂也今為置之宜以金銀銅鐵大石函等以次周盛王命匠人不日功畢載諸寶輿送至伽藍是時也王宮導從庶僚凡百觀送舍利者動以萬計羅漢乃以右手舉窣堵波置諸掌中謂王曰可以藏下也遂坎地安函其功斯畢於是下窣堵波無所傾損觀覩之徒嘆未曾有</p>
</div></div>
<div class='div-other'><a id='mulu2523' />
<p class='h3'>三寶感通錄</p>
<div class='div-other'><a id='mulu2524' />
<p class='h4'>鄮縣塔</p><p>西晉會稽鄮縣塔者今在越州東三百七十里鄮縣界東去海四十里在縣東南七十里南去吳村二十五里案前傳云晉太康二年有并州離石人劉薩何者生在畋家弋獵為業得病死甦見一梵僧語何曰汝罪重應入地獄吾愍汝無識且放今洛下齊城丹陽會稽並有古塔及浮江石像悉阿育王所造可勤求禮懺得免此苦既醒之後改革前習出家學道更名慧達如言南行至會稽海畔山澤處處求覓莫識基緒達悲塞煩惋投造無地忽于中夜聞上下鐘聲即尋記其處剡木為剎三日間忽寶塔及舍利從地涌出靈塔相狀青色似石而非石高一尺四寸方七寸五層露盤似西域于闐所造面開窻子四周天全中懸銅磬每有鐘聲疑此磬也繞塔身上並是諸佛菩薩金剛聖僧雜類等像狀極微細瞬目注睛乃有百千像現面目手足咸具備焉斯可謂神功聖迹非人智所及也今在大木塔內於八王日舁巡邑里見者莫不下拜念佛其舍利者在水塔底其塔左側多有古迹地誌云阿育王造八萬四千塔此其一也</p>
</div>
<div class='div-other'><a id='mulu2525' />
<p class='h4'>故都塔</p><p>洛州故都塔者在城西一里故白馬寺南一里許古基俗傳為阿育王舍利塔疑即迦葉摩騰所將來者降邪通正故立塔表以傳真云</p>
</div>
<div class='div-other'><a id='mulu2526' />
<p class='h4'>古城寺塔</p><p>青州古城寺塔者代歷周秦莫知其地石趙時佛圖澄者在鄴勒虎敬重廣置寺塔而少露盤方欲作之澄曰臨淄城中有阿育王寺猶有佛像露盤在深林巨樹下上有伏石可尋而取也虎使求之依言指授入地二十丈獲之至鄴頃訪故地處所故慧達在冥中告云洛陽臨淄建業鄮陰成都五處並育王塔禮者不入地獄故知此塔不虛名也</p>
</div>
<div class='div-other'><a id='mulu2527' />
<p class='h4'>蒲坂塔</p><p>河東蒲坂古塔者後秦姚略叔父為晉王鎮於河東故老傳云蒲坂古塔即阿育王所立也疑之屢有光現依掘得佛骨於石函銀匣中照曜殊常送以上略略乃親迎覩於灞上今蒲州東坂有救苦寺僧住立大像極宏冠而古塔不樹</p>
</div>
<div class='div-other'><a id='mulu2528' />
<p class='h4'>岐山塔</p><p>扶風岐山南古塔者在平原上南下北高東去武亭川十里西去岐山縣二十里南去渭水三十里北去岐山二十里一名馬額山同岐山斯並在大山之北南有小山東西迾中間大谷南與北別故號岐山岐即分也西北二十餘里有鳳泉泉任岐山之陽極高顯故隋高美其地泉乃就置塔俯臨目極誠為虛迥寺名久廢僧徒他往人物全希塔將頹壞余往覲焉榛叢彌滿雖無黍離之實深切黍離之悲今平原上塔俗諺為阿育王寺鄉曰柳泉取其北山之舊號耳貞觀五年岐州刺史張亮素有信向來寺禮拜但見古基曾無上覆奏請望雲宮殿以葢塔基下詔許之因構塔上尊嚴相顯故老傳云此塔一閉經三十年一示人令生善亮聞之以貞觀年中請開剖出舍利以示人恐田聚眾不敢開塔有勅並許遂依開發深一丈餘獲二古碑並周魏之所樹也文不足觀故不載錄光相照燭同諸舍利既出舍利通現道俗有數千人一時同觀有一盲人積年目瞑急努眼直視忽然明淨京邑內外崩騰同赴屯住塔所日有數千舍利高出眾人同見於方骨上見者不同或見如玉白光映徹或見綠色或不見者問眾人曰舍利何在時有一人以不見故感激懊惱搥胷而哭眾人愍之弔問曰汝是宿作努力懺悔何用搥胷此人見他燒指行供養者即以麻纏拇指燒之繞塔而走火盛心急來舍利所欻然得見歡喜踊躍跳擲不覺指痛火滅心歇還復不見顯慶四年九月內僧智琮弘靜見追入內語及育王塔事年歲久遠須假弘護上曰豈非童子施土之育王耶若近有之則八萬四千之一塔矣琮曰未詳虛實故老傳云名育王寺言不應虛又傳云三十年一度出前貞觀初<span class='corr'>已</span>曾出現大有感應今期已滿請更出之上曰能得舍利深是善因可前至塔所七日行道祈請有瑞乃可開發即給錢五千絹五十疋以充供養琮與給使王長信等十月五日從京旦發六日逼夜方到琮即入塔內專精苦到行道久之未有光現至十日三更乃臂上安炭就而燒香懍勵專注曾無異想忽聞塔內像下震裂之聲往觀乃瑞光流溢霏霏上湧塔內三像足下各放光亦白綠色纏繞而上至於衡角合成帳蓋琮喜踊躍將欲召僧乃覩塔內充塞僧徒合掌而立謂是同寺須臾既久光蓋漸歇冉冉而下去地三尺不見羣僧方知聖隱即召來使同覩瑞相既至像所餘光薄地流輝布滿赫奕瀾漫百千種光若有旋轉久方沒盡及旦看之獲舍利一枚殊大於粒光明鮮潔更細尋視又獲七枚總置盤內一枚獨轉繞餘舍利各放光明炫耀人目琮等以所感瑞具狀上聞勅使常侍王君德等送絹三千疋令造朕等身阿育王像餘者修補故塔仍以像在塔可即開發出佛舍利以流福慧僧以舊材多雜朽故遂總換以柏編石為基莊嚴輪奐製置殊麗又下勅僧智琮弘靜鴻臚給名住會昌寺初開塔日二十餘人同共下鑿及獲舍利諸人並見唯一不見其人懊惱自拔頭髮苦心邀請哭哀號叫聲駭人畜徒自咎責終不可見乃置舍利于掌雖覺其重不見如初由是諸來謁者恐不見骨不敢覩其光瑞寺東雲龍坊人勅使未至前數日望寺塔上有赤色光周照遠近或見如虹直上至天或見光照寺城丹赤如晝旦具以聞寺僧歎訝曰舍利不久應開此瑞如貞觀不異其舍利形狀如小指初骨長寸二分內孔正方外楞亦爾下平上圓內外光淨余內小指於孔中恰受便得勝戴以示大眾至於光相變現不可常准於時京邑內外道俗連接二百里間往來相慶皆稱佛德一代光華京師大慈恩寺僧慧滿在塔行道忽見綺井覆海下一雙眼睛光明殊大通召道俗同視亦然皆懾然喪胆更不敢重視顯慶五年春三月下勅取舍利往東都入內供養時周又獻佛頂骨至京師人或見者高五寸闊四寸許黃紫色將往東都駕所時又追京師僧七人往東都入內行道勅以舍利及頂骨出示行道僧曰此佛真身僧等可頂戴供養經一宿還收入內皇后捨所寢衣帳直絹一千疋為舍利造金棺銀槨數有九重雕鏤窮奇以龍朔二年送還本塔至二月十五日奉勅令僧智琮弘靜京師諸僧與塔寺僧及官人等無數千人共藏舍利於石室掩之</p>
</div>
<div class='div-other'><a id='mulu2529' />
<p class='h4'>瓜州塔</p><p>瓜州城東古基者乃周朝阿育王寺也廢教已後隋雖興法更不置寺今為寺莊塔有舍覆東西廊廡周廻牆帀時現光相士俗敬重每道俗宿齋集會興福官私上下乞願有應</p>
</div>
<div class='div-other'><a id='mulu2530' />
<p class='h4'>福感寺塔</p><p>益州郭下福感寺塔者在州郭下城西本名大石相傳云是鬼神奉育王教西山取大石為塔基舍利在其中故名大石也隋蜀王秀作鎮井絡聞之令人掘鑿全是一石尋縫至泉不見其際風雨暴至人有於石傍鑿取一片將出乃是黳玉問於識寶商者云此真黳玉世中希有隋初有詵律師見此古迹於上起九級木浮圖今見在益州旱澇年官人祈雨必於此塔祈而有應特奇感徵故又名福感余嘗至焉誠如所述近有人盜鈴將下三級有神擎櫨斗起以壓賊䏶內中其人被壓唱呼寺僧為提斗起方得脫出永徽元年有王顏子者剽掠有名夜上相輪取博山將下至底級兩柱忽夾之求出不得漸漸急困見一梵僧曰可大唱賊不爾死矣即唱數聲寺僧聞救方得拔出貞觀初地大震動此塔搖颺將欲摧倒於時郭下無數人來忽見四神形如塔量各以背抵塔之四面乍倚乍傾卒以免倒有一人極豪侈多產業見前露盤由來小短不稱塔形乃捨金三百兩共諸善信者更造露盤既成拆下至覆盆香氣蓬㶿如雲騰涌流芳城邑十日乃歇</p>
</div>
<div class='div-other'><a id='mulu2531' />
<p class='h4'>雒縣塔</p><p>益州北百里雒縣塔者在縣城北郭下寶興寺中本名大石基相同前隋初有天竺僧曇摩掘叉遠至東夏禮育王塔承蜀三塔叉往禮拜至雒縣大石寺塔所敬事<span class='corr'>已</span>訖欲往成都宿兩女驛將旦聞左右行動聲叉曰是何人耶妄相恐動空中應曰有十二神王從本國來所在擁護明日當見成都塔今日西還與師別耳叉曰既能遠送何不現形神即現形叉為人善畫便一一貌之既徧形隱及至成都禮大石塔訖詵律師乃依圖刻木為十二神像莊飾在於塔下今見在云</p>
</div>
<div class='div-other'><a id='mulu2532' />
<p class='h4'>超化寺塔</p><p>鄭州超化寺塔者在州西南百餘里密縣界在縣東南十五里東大川西嵩嶽南歸山北又川寺院東西五六十里南北亦爾塔在東南角其北連寺方十五步許其寺塔基在淖泥之上西面有五六泉南面亦有皆孔方三尺騰涌沸出流溢成川灌溉遠近泉上皆下安柏柱鋪在泥水上以炭沙石灰次而重填最上以大方石可如八尺牀編次鋪之四面細腰長一尺五寸深五寸生鐵錮之近有人試發一石下有石灰乃至百團便抽出一團長三丈徑四尺見在自非輪王表塔神功所為何能辦此基構終古不見其儔也今於上架塔三重塔南大泉涌沸鼓怒絕無水聲豈非神化所致也有幽州僧道嚴者姓李氏形極奇偉本入隋煬帝四道塲從俗服今年一百五歲獨住深山每年七日來此塔上盡力供養莊嚴怪其泉流涌注無極乃遣善水崐崙入泉討之但見石柱羅列不測其際中有寶塔可高三尺獨立空中四面水圍疑然而住竟不至塔所考其源始莫測其由時俗所傳育王所立隋祖<span class='corr'>已</span>來寺塔見在寺南歸山寺西嵩山寺在川中地極汙下每年二山大水常東流注繞寺北轉方始東逝水漲寺高水減寺下自古至今終不遭溺泉初出孔文如蓮華下打碾磑浪極恬靜水中沙石淥色鮮明國家見寺衝要欲造離宮尋行有塔將欲南徒其基牢固遂休近有僧於南夜坐望見此塔光明殊異矣</p>
</div>
<div class='div-other'><a id='mulu2533' />
<p class='h4'>妙樂寺塔</p><p>懷州妙樂寺塔者在州東武陟縣西七里妙樂寺中見有五級白浮圖塔方可十五步並是側石編砌石長五尺闊三寸以下鱗次葺之極細密道俗目見咸驚訝其鬼作其下不測其底故老相傳塔從地涌下有大水莫委真虛有刺史疑僧濫飾乃使人傍掘其下至泉涌猶不盡其基際</p>
</div>
<div class='div-other'><a id='mulu2534' />
<p class='h4'>臨黃塔</p><p>魏州臨黃塔者在縣西北三十里本名舍利寺今為尼住其塔見在三邊有水惟西開路基構編石從水底上蓮華彌滿於三面其水澄深人皆怯入傳云舍利真塔在水內空中如鄭州者今改為冀州大都督府</p>
</div>
<div class='div-other'><a id='mulu2535' />
<p class='h4'>長河塔</p><p>滄州長河界中塔稱育王名非虛立豈惟骨塔靈像亦爾吳宜涼三州俱山現像郊北屬山近復出佛愚俗謗為虛誕故知謗者虛焉豈有人造妖訛山中藏三丈石佛特是謗者坎并焉知九海之天池哉</p>
</div>
<div class='div-other'><a id='mulu2536' />
<p class='h4'>甎塔</p><p>齊州臨邑縣東有甎塔云是誌公所營四面石獸迅殺可畏周滅法時令人百千挽出終不可脫亦無有損今在彼云</p>
</div>
<div class='div-other'><a id='mulu2537' />
<p class='h4'>高麗土塔</p><p>高麗遼東城傍塔者故老傳云往昔高麗聖王出見案行國界次至此城見五色雲覆地即往雲中有僧執錫住立既至即滅遠看還見傍有土塔三重上如覆釜不知是何更往覓僧惟有荒草掘深一丈得杖并履又掘得銘上有梵書侍臣識云是佛塔王委曲問答曰漢國有之彼名浮圖王因生信起木塔七重後佛法始至具知始末今更增高木塔朽壞斯則育王所綂一閻浮洲處處立塔不足可怪倭國在此洲外大海中距會稽萬餘里有會丞者隋時來此學諸子史綂及術藝無事不閑武德之末猶在至貞觀五年方還本國曾問彼國昧谷東隅佛法晚至未知<span class='corr'>已</span>前有育王塔不會答文字不言無以承據驗其事迹則是所歸何者人開發土地往往得古塔露盤佛諸儀相故知素有也</p>
</div>
<div class='div-other'><a id='mulu2538' />
<p class='h4'>坊州甎塔</p><p>坊州玉華宮寺南二十里許大高嶺俗號檀臺山上有古塔基甚宏壯面方四十三尺上有一層甎塔四面開戶石門高七尺餘廣五尺餘傍有破甎無數故老傳云昔周文王於此遊獵見有沙門執錫持鉢山頭立住喚下不來王遣往捉將至不見遠看仍在勅掘所立處深三丈獲鉢及杖而<span class='corr'>已</span>王重之為起甎塔一十三級左近村墟常聞鐘聲龍朔元年京師大慈恩寺沙門慧貴聞之便往又聞鐘聲慷慨古迹將事修理恨無泉貝懷惑猶豫貴又感祥雲護塔善神曰可即經始不勞疑慮又感異僧曰我是南方淨土菩薩行化至此塔自古至今已經四造勿辭勞倦功用必成唯須牢作不事華侈三層便止貴聞此告親自經營塔側古窑三十餘所猶有熟甎填滿更往塔南川中乃是古寺背山面水一幽棲之勝地也自未修前鐘聲時至即令營構依時發聲三下長打如今集僧上堂法事龍朔三年掘得古銘名周保定年塔崩塔初成時南望見渭又云置塔經四百餘年崩計周保定至開皇元年得二十年開皇至今龍朔初得八十一年又計銘記四百年後始崩則塔是後漢時所造後周無諡文者前周大遙未知故老所傳周文是何帝代但知塔甎巨萬終非下俗所立爾</p>
</div></div>
<div class='div-other'><a id='mulu2539' />
<p class='h3'>法苑珠林</p>
<div class='div-other'><a id='mulu2540' />
<p class='h4'>罽賓國塔</p><p>罽賓國廣崇佛教其都城內有寺名漢寺昔日漢使向彼因立浮圖以石構成高百尺道俗虔恭異於殊常其西南有梵王寺寺有金銅浮圖高百尺其浮圖中有舍利骨每以六齋日夜放光明照燭遶承露盤至於達曙</p>
</div></div>
<div class='div-other'><a id='mulu2541' />
<p class='h3'>嬾真子錄</p>
<div class='div-other'><a id='mulu2542' />
<p class='h4'>慈恩寺塔</p><p>長安慈恩寺塔有唐新進士題名雖妍媸不同然皆高古有法度後人不能及也宣和初本路漕柳瑊集而刻之石亦為奇玩然不載鴈塔本末僕讀藏經因謾記之唐元奘法師貞觀三年八月往五印度取經至十九年正月復至京師得如來舍利一百五十粒梵本六百五十七部始居洪福寺翻譯至二十二年皇太子治為文德皇后於宮城南晉昌里建大慈恩寺寺成令元奘居之永徽二年師乃於寺造甎浮圖以藏梵本恐火災也所以謂之鴈塔者用西域故事也王舍城之中有僧婆窣堵波僧婆者唐言鴈也窣堵波者唐言塔也師至王舍城嘗禮是塔因問其因緣云昔此地有伽藍依小乘食三淨食三淨食者謂鴈也犢也鹿也一日眾僧無食仰見羣鴈翔飛輙戲言曰今日眾僧闕供摩薩埵宜知其引前者應聲而墮眾僧欲泣遂依大乘更不食三淨仍建塔以鴈埋其下故師因此名塔先是師先翻瑜珈師地論成進御太宗製大唐三藏聖教序時皇太子治又製還聖記有弘福寺僧懷仁集王右軍字勒二文於碑及鴈塔成褚遂良乃書二帝序記安二碑於塔上其後遂為游人咸集之地</p>
</div></div></div></div>
</div><!-- end of div[@id='body'] -->
</body></html>