<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu2007' />
<div class='div-other'>
<p class='h2'>欽定古今圖書集成博物彙編神異典　第一百十二卷目錄</p>
<ul class="">
<li>僧寺部藝文一
<ul class="">
<li>頭陀寺碑文　南齊王巾</li>

<li>善覺寺碑　梁簡文帝</li>

<li>慈覺寺碑　同前</li>

<li>相宮寺碑　同前</li>

<li>神山寺碑　同前</li>

<li>為人作造寺疏　同前</li>

<li>謝勅齎柏剎柱并銅萬觔啟　同前</li>

<li>奉阿育王寺錢啟　同前</li>

<li>大愛敬寺剎下銘<span class="note-inline">(有序)</span>　同前</li>

<li>揚州梁安寺碑序　元帝</li>

<li>鍾山飛流寺碑　同前</li>

<li>曠野寺碑　同前</li>

<li>郢川晉安寺碑　同前</li>

<li>攝山栖霞寺碑　同前</li>

<li>歸來寺碑　同前</li>

<li>善覺寺碑　同前</li>

<li>梁安寺剎下銘　同前</li>

<li>構象堂　江淹</li>

<li>枳園寺剎下石記　沈約</li>

<li>法王寺碑　前人</li>

<li>上錢隨喜光宅寺啟　前人</li>

<li>光宅寺剎下銘<span class="note-inline">(有序)</span>　前人</li>

<li>栖禪精舍銘<span class="note-inline">(有序)</span>　前人</li>

<li>中寺碑　王僧孺</li>

<li>天光寺碑　陸倕</li>

<li>開善寺碑　王筠</li>

<li>栖隱寺碑　劉孝綽</li>

<li>平等剎下銘<span class="note-inline">(有序)</span>　劉潛</li>

<li>孝義寺碑　陳徐陵</li>

<li>齊國宋司徒寺碑　前人</li>

<li>長干寺眾食碑　前人</li>

<li>報德寺剎下銘<span class="note-inline">(有序)</span>　前人</li>

<li>攝山棲霞寺碑　江總</li>

<li>大莊嚴寺碑　前人</li>

<li>懷安寺剎下銘　前人</li>

<li>鹿苑賦　北魏高允</li>

<li>大覺寺碑　溫子昇</li>

<li>仰山寺碑　前人</li>

<li>定國寺碑　前人</li>

<li>寒陵山寺碑　前人</li>

<li>并州寺碑　北齊邢邵</li>

<li>景明寺碑　前人</li>

<li>獻武皇帝寺詔　前人</li>

<li>為武成帝以三臺宮為大興聖寺詔　魏收</li>
</ul></li>
</ul></div>
<p class='juan'>神異典第一百十二卷</p>
<div class='div-other'><a id='mulu2008' />
<p class='h2'>僧寺部藝文一</p>
<div class='div-other'><a id='mulu2009' />
<p class='h3'>頭陀寺碑文</p><p class="byline">南齊王巾</p><p>蓋聞挹朝夕之池者無以測其淺深仰蒼蒼之色者不足知其遠近况視聽之外若存若亡心行之表不生不滅者哉是以掩室摩詰用啟息言之津杜口毗邪以通得意之路然語彝倫者必求宗於九疇談陰陽者亦研幾於六位是故三才既辨識妙物之功萬象已陳悟太極之致言之不可以已其在茲乎然爻繫所筌窮於此域則稱謂所絕形乎彼岸矣彼岸者引之於有則高謝四流推之於無則俯弘六度名言不得其性相隨迎不見其終始不可以學地知不可以意生及其涅槃之蘊也夫幽谷無私有至斯響洪鐘虛度無來不應况法身圓對規矩冥立一音稱物宮商潛運是以如來利見迦維託生王室憑五行之軾拯溺逝川開八正之門大庇交喪於是元關幽鍵感而遂通遙源濬波酌而不竭行不捨之檀而施洽羣有唱無緣之慈而澤周萬物演勿照之明而鑒窮沙界導亡機之權而功齊塵刧時義遠矣能事畢矣然後拂衣雙樹脫屣金沙惟恍惟惚不皦不昧莫繫於去來復歸於無物因斯而談則棲遑大千無為之寂不撓焚燎堅林不盡之靈無歇大矣哉正法既沒象教陵夷穿鑿異端者以違方為得一順非辯偽者比微言於目論於是馬鳴幽讚龍樹虛求竝振頹綱俱維絕紐蔭法雲於真際則火宅晨涼曜慧日於康衢則重昏夜曉故能使三十七品有樽俎之師九十六種無藩籬之固既而方廣東被教肄南移周魯二莊親昭夜景之鑒漢晉兩朝竝勒丹青之飾然後遺文間出列剎相望澄什結轍於山西林遠肩隨乎江左矣頭陀寺者沙門釋慧宗之所立也南則大川浩汗雲霞之所沃蕩北則層峰削成日月之所迴薄西眺城邑百雉紆餘東望平皐千里超忽信楚都之勝地也宗法師行絜珪璧擁錫來遊以為宅生者緣業空則緣廢存軀者惑理勝則惑亡遂欲捨百齡於中身殉肌膚於猛鷙班荊蔭松者久之宋大明五年始立方丈茅茨以庇經象後軍長史江夏內史會稽孔府君諱覬為之薙草開林置經行之室安西將軍郢州刺史江安伯濟陽蔡使君諱興宗復為崇基表剎立禪誦之堂焉以法師景行大迦葉故以頭陀為稱首後有僧勤法師貞節苦心求仁養志纂修堂宇未就而沒高軌難追藏舟易遠僧徒閴其無人榱椽毀而莫構可為長太息矣惟齊繼五帝洪名紐三王絕業祖武宗文之德昭升嚴配格天光表之功弘啟興復是以維新舊物康濟多難步中雅頌驟合韶濩炎區九譯沙塲一候粵在於建武焉乃詔西中郎將郢州刺史江夏王觀政藩維樹風江漢擇方城之令典酌龜蒙之故實政肅刑清於是乎在寧遠將軍長史江夏內史行事彭城劉府君諱諠智刃所遊日新月故道勝之韻虛往實歸以此寺業廢於已安功墜於幾立慨深覆簣悲同棄井因百姓之有餘兼天下之無事庀徒揆日各有司存於是民以悅來工以心競亙丘被陵因高就遠層軒延袤上出雲霓飛閣逶迤下臨無地夕露為珠網朝霞為丹臒九衢之草千計四照之花萬品崖谷共清風泉相渙金姿寶相末藉閑安息心了義終焉遊集法師釋曇珍業行淳修理懷淵遠令屈知寺任永奉神居夫民勞事功既鏤文於鐘鼎言時稱代亦樹碑於宗廟世彌積而功宣身逾遠而名劭敢寓言于彫篆庶髣髴乎眾妙其辭曰質判元黃氣分清濁涉器千古含靈萬族淳源上派澆風下黷愛流成海情塵為岳皇矣能仁撫期命世乃睠中土聿來迦衛奄有大千遂荒三界殷鑒四門幽求六歲亦既成德妙盡無為帝獻方石天開淥池祥河輟水寶樹低枝通莊九折安步三危川靜波澄龍翔雲起者山廣運給園多士金粟來儀文殊戾止應乾動寂順民終始法本不然今則無滅象正雖闌希夷未缺於昭有齊式揚洪烈釋網更羅元津重枻惟此名區禪慧攸託倚據崇巖臨睨通壑溝池湘漢堆阜衡霍膴膴亭臯幽幽林薄媚茲邦后法流是挹氣茂三明情超六入眷言靈宇載懷興葺丹刻翬飛輪奐離立象設既闢睟容已安桂深冬燠松疎夏寒神足游息靈心往還勝幡西振貞石南刊</p>
</div>
<div class='div-other'><a id='mulu2010' />
<p class='h3'>善覺寺碑</p><p class="byline">梁簡文帝</p><p>蓋聞在天成象倬彼雲漢在地成形嵩高惟嶽蒼蒼幹運靈槎猶且去來巖巖峻極巫咸可以升降穆貴嬪宿植達因已于恆沙佛所經受記莂有緣娑婆降迹斯土行邁英皇德降華咐河南望浮雲之瑞新野表升天之祥光前絕後建茲福地乃于建康之太清里建善覺寺焉大通元年龍集己酉有令使立碑文未獲搆譔居諸不息寒暑推移軒曜夙傾前星次掩歲在諏訾始得補綴何言之陋何事之隆竊等仲由空悲負粟之哽復異桓良終無維山之日永言纏纂獨咽丹心銘曰效彼毗城建斯福舍四柱浮懸九城靈架重欒交峙廻廊遙迓掩映花臺崔嵬蘭榭陽燧暉朝青蓮開夜</p>
</div>
<div class='div-other'><a id='mulu2011' />
<p class='h3'>慈覺寺碑</p><p class="byline">同前</p><p>竊以易表含貞記稱厚載龍星啟曜壁月儀暉是以河外黃雲沙傍崩鹿故能發緯伊緒重闡劉系亦有觀津美于西漢扶風盛彼東京未若樊川之邦宛葉之境休祥茂祉獨繁前迹莊姬流譽之所烈后興業之地南陽稱其何氏新野猶曰鄧家逖彼遐蹤復履今慶貴嬪金聲早振淑範增徽才實母師行為女楷窮茲四德洞彼六經溫明內湛慈慧天發綱綴慶璇枝聯休紫漢幸得愆無負斧仕重束薪實以契闊言提綢繆善誘事具徙居義深則盻而叨恩作牧釁結幽祇一訣椒慈長違寶幄風枝弗靜陟屺何期祗奉儲訓謬茲刊撰道長業大遺範事隆嗟油素之可捐懼故老之難述</p>
</div>
<div class='div-other'><a id='mulu2012' />
<p class='h3'>相宮寺碑</p><p class="byline">同前</p><p>真人西滅羅漢東遊五明盛士並宣北門之教四姓小臣稍罷南宮之學超洙泗之濟濟比舍衛之洋洋是以高簷三丈乃為祠神之舍連閣四周並非中官之宅雪山忍辱之草天宮陁樹之花四照芬吐五衢異色能令扶解說法果出妙衣鹿苑豈殊祇林何遠皇太子蕭緯自昔蕃邸便結善緣雖銀藏蓋寡金地多闕有慙四事久立五根泗川出鼎尚刻之罘之石岷峨作鎮猶銘劍壁之山矧伊福界寧無鐫刻銘曰洛陽白馬帝釋天冠開基紫陌峻極雲端實惟爽塏棲心之地譬若淨土長為佛事銀鋪曜色玉礎金光塔如僊掌樓疑鳳凰珠生月魄鐘應秋霜鳥依交露幡承杏梁窻舒意蘂室度心香天琴夜下紺馬朝翔生滅可度離苦獲常相續有盡歸乎道塲</p>
</div>
<div class='div-other'><a id='mulu2013' />
<p class='h3'>神山寺碑</p><p class="byline">同前</p><p>天地始終愆長不極刧數沙塵寂寥誰辨雖鐵界銅闈如影如幻補石擎金隨生熖滅獨有鷲岳靈境淨土不燒螺髻金質聲聞難覩故髮塔喜園流名天上耆山鵠苑布跡人中自非莊嚴妙土吉祥福地何以標茲淨域置此伽藍皇太子殿下幾圓上聖智周物外澄明離日照影春星長歌安勝表察書之獨見馳道廻車鶩班輪而不絕銘曰關號天井山稱地雌碧鷄金馬越瀆梁池懷靈蘊德孕寶含奇此亦僊岫英名遠摛昔有鷲窟不燒淨土邁彼高蹤構茲法宇引葉成帷即樹為柱石砌危橫崖階斜[監-皿+立]</p>
</div>
<div class='div-other'><a id='mulu2014' />
<p class='h3'>為人作造寺疏</p><p class="byline">同前</p><p>竊以布金須達表精舍于給園影石仙人造伽藍于離越莫不事表區中心憑真外但四纏惑惱去善源而無滌五濁重蠒非慧刃而安揮故以愍彼濕薪傷茲滴器今于郢州某山為十方僧建立招提寺縈負郊原面帶城雉枕倚岩壑吐納煙雲重門洞啟未創飛行之殿步櫩中霤猶寡密石之功巖飾之理難階瓶鉢之資已罄道俗儻能微留善念薄獎勝緣則事等觀香義同錫乘昔人修檀手雨七寶前賢薄施掌出雙金福有冥移言無多遜謹疏</p>
</div>
<div class='div-other'><a id='mulu2015' />
<p class='h3'>謝勅齎柏剎柱并銅萬觔啟</p><p class="byline">同前</p><p>臣綱啟傳詔呂文強奉宣勅旨齎臣柏剎柱一口銅一萬觔供起天中天寺九牧貢金千尋挺樹永曜梵輪方興寶塔夏差神鼎晉恧相風使福被域中功褆無外臣以庸愚稟承勝善樂受遍心恩光動色銘荷之誠無詞致謝不任頂戴謹奉啟謝聞</p>
</div>
<div class='div-other'><a id='mulu2016' />
<p class='h3'>奉阿育王寺錢啟</p><p class="byline">同前</p><p>臣綱言臣聞八國同祈事高于法本七區皆蘊理備于湧泉故牙牀白繖無因不覩金瓶寶函有緣斯出伏惟陛下懸天鏡于域中運大權于宇內三有均夢則臨之以慧日百藥同枯則潤之以慈雨動寂非己行住因物無能名矣臣何得而稱焉故以照光赤書則前史之為瑞珥芝景玉嗤往代之為珍難遇者乃如來真形舍利照景蜜瓶浮光德水如觀鉤鎖似見龍珠自非聖德威神無以值斯希有天人頂戴遐邇歸心伏聞阿育王寺方須莊嚴施用萬金檀豐十藏寶陳河府泉出水衡比丘持土大廈方構羅漢引繩高塔將表不勝喜忭謹上錢一百萬雖誠等散華心荷不盡而微均滴瀝陋甚鄰空輕以塵聞伏啟悚汗謹啟</p>
</div>
<div class='div-other'><a id='mulu2017' />
<p class='h3'>大愛敬寺剎下銘<span class='note-inline'>(有序)</span></p><p class="byline">同前</p><p style="margin-left:1em">夫波若真空導羣生於假域涅槃有岸引未度於無邊應此十千現茲權實隨方攝受孰能弘濟皇帝照盡神原心凝寂境深慈降迹下答蚳蝝握鏡斷鼇經綸世阻故天地貞觀日月重光業曠四弘功侔十力慧雲旦聚浸澤灑於遐外法炬夜明揚光燭於梵頂因心孝愛道契神明昭事誠享曰隆哀敬金車答瑞追德慶於虞年甘露登祀比嘉祥於漢日既而理局遙圖事稽終典思所以功超域外道邁寰中廣樹大緣增隆勝善事等淨名齊方便于圓極跡均妙掌襲兩寶于冥因乃於鍾山竹澗奉為皇考太祖文皇帝造大愛敬寺焉惟茲神岳勢負龍形均太華之四成狀彭門之雙起曲澗推移激水精之浪清風窈蕩散雲母之竹顯帶皇邑標地德之慶雲彌望帝躔矚神居之敞麗昔鴈泉之願真如所騭鷲形之岳大聖攸居創此伽藍同符往迹以普通三年歲次壬寅二月癸亥朔八月庚午建七層靈塔百旬既聳千龕乃設漸山啟基踰於禁[穴/林]國土金剎長表邁千意樂世界珠幡轉曜寶鈴韻響聞聲者入道見形者除累仙衣梵帶去鴈塔而來遊天香風笙辭鶴城而下集靈祇叶贊有識歸依四將五龍翹勤翼衛八臂三目頂帶護持雖復劫盡恆沙衣消巨石儼如常住妙相長存作銘曰</p>
<p>朕哉睿聖至矣炎精功昭鳳紀德契雲名冥符七覺爰極四生儀形懋典道駿有聲皇心閔睇理篤天誠八萬神搆二四雲井懸梁浮柱沓起飛楹日輪下蓋承露上擎玉函蘊色珠髮韜明花窟炎聚石影光輕天下欽仰幽顯贊成法舟斯濟惠海方清淨界無毀金地末貞</p>
</div>
<div class='div-other'><a id='mulu2018' />
<p class='h3'>揚州梁安寺碑序</p><p class="byline">元帝</p><p>竊以陽之有宗者莫擬於靈烏夜之有光者孰踰於陰兔故以日門見義和之色月殿望奔娥之象而合璧迢遁丈尺猶且莫量朗鏡悠遠積空之所不算復有紫鳳青龍之水却月朝霞之山白珪元璧餞瑤池之上銀闕金宮出瀛洲之下空臺四柱隨仙衣而俱颺寶壍三重映瑞園而涵影栴檀散馥無復圓覺之風地涌神翕皆成多寶之塔</p>
</div>
<div class='div-other'><a id='mulu2019' />
<p class='h3'>鍾山飛流寺碑</p><p class="byline">同前</p><p>清梵夜聞風傳百常之觀寶鈴朝響聲揚千秋之宮同符上隴望長安之城闕有類偃師瞻洛陽之臺殿瞰連甍而如綺雜奔木而成帷銘曰雲聚峰高風清鐘徹月如秋扇花疑春雪極目千里平原迢遞</p>
</div>
<div class='div-other'><a id='mulu2020' />
<p class='h3'>曠野寺碑</p><p class="byline">同前</p><p>雲楣膠葛桂棟陰崇刻虬龍於洞房倒蓮花于綺井月殿朗而相暉雪宮穆以華壯䡾䡾璇題虹梁生於暮雨璞璞銀膀飛觀入乎雲中銘曰圓璫旦輝方諸夜朗金盤曜色寶鈴成響</p>
</div>
<div class='div-other'><a id='mulu2021' />
<p class='h3'>郢川晉安寺碑</p><p class="byline">同前</p><p>鳳凰之嶺芊綿暎色蓮花之洞照曜增暉山云黃鶴疑鈞天之夜響城稱却月似輕雲之霄蔽銘曰虹梁紫柱螭桷丹牆綺井飛棟華榱璧璫應龍若動威鳳疑翔玉舄霄潤金池夕光朱城却稅紫陌潛通塹柳朝綠江暉瞑紅落霞將暮鮮雲夕布峰下陽烏林生陰兔分珮隔浦皇檣隱霧俱聽法鐘同觀寶聚</p>
</div>
<div class='div-other'><a id='mulu2022' />
<p class='h3'>攝山栖霞寺碑</p><p class="byline">同前</p><p>金池無底已通寶壍之側玉樹生風傍臨綵船之上七重欄楯七寶蓮花通風承露含香映日銘曰苔依翠屋樹隱丹楹澗浮山影山傳澗聲風來露歇日度霞輕三灾不毀得一而貞</p>
</div>
<div class='div-other'><a id='mulu2023' />
<p class='h3'>歸來寺碑</p><p class="byline">同前</p><p>幡影颺於絳臺梵聲依於應塔三相不留蕭蠶終壞八苦遐長燈蛾未已銘曰鈴隨風振盤依露泫丹桂無枝朱楊自剪九苑萌枯三昧葉卷疏樹搖落飜流清淺</p>
</div>
<div class='div-other'><a id='mulu2024' />
<p class='h3'>善覺寺碑</p><p class="byline">同前</p><p>金盤上疏非求承露玉舃前臨寧資潤礎飛軒絳屏若丹氣之為霞綺并緣泉如青雲之入呂寶繩交暎無慙紫紺之宮花臺照日有跡白林之地銘曰聿遵勝業代彼天工四園枝翠八水池紅花疑鳳翼殿若龍宮銀城暎沼金鈴響風露臺含月珠幡拂空</p>
</div>
<div class='div-other'><a id='mulu2025' />
<p class='h3'>梁安寺剎下銘</p><p class="byline">同前</p><p>阿閣峗[山*羅]洞房䆗窱似靈光之金扇類景福之銀鋪垂琬琰之文璫飾琅玕之仙寶神童戾止亟連翩於威鳳薩埵來遊屢徘徊於紺馬有識之所虔仰無著之所招提觀慧樓而下拜望天街而興善辭曰塵沙無始造色無先飛蛾不息縈蠶自纏篋蛇未斷藤鼠方緣苦流長汎愛火仍燃髻珠孰曉懷寶詎宣挺茲靈覺時惟天仙真藉表聖化乳稱權寶剎千道高翻四懸鳳樓含日龍臺吐煙紫山翠羽紅水青蓮雪宮月殿晨暉夜圓宵長梵響風遠鐘傳仙衣有拂靈剎無邊</p>
</div>
<div class='div-other'><a id='mulu2026' />
<p class='h3'>構象臺</p><p class="byline">江淹</p><p>曰上妙兮道之精道之精兮俗為名名可宗兮聖風立立聖風兮茲教生寫經記兮寄圖剎畵影像兮在丹青起淨法兮出西海流梵音兮至東溟綱紫宙兮洽萬品冠璇寓兮濟羣生余汩阻兮至南國跡已徂兮心未扄立孤臺兮山岫架半室兮江汀累青杉於澗構積紅日於林櫺雲八重兮七色山十影兮九形金燈兮江蘺環軒兮匝池相思兮豫章戴雪兮抱霜栽異木而同秀種雜草而一香苔蘚生兮繞石戶蓮花舒兮繡池梁伊日月之寂寂無人音與馬迹躭禪情於雲逕守息心於端石求結意於鷲山長憔悴而不惜</p>
</div>
<div class='div-other'><a id='mulu2027' />
<p class='h3'>枳園寺剎下石記</p><p class="byline">沈約</p><p>佛教東流適末尤著始自洛京盛於江左晉故車騎將軍瑯琊王邵元悟獨曉信解淵微于太祖文獻公清廟之北造枳園精舍其始則芳枳樹籬故名因事立雖房殿嚴整而瓊剎未樹邵元孫尚書僕射南徐州大中正奐深達法相洞了宗極勤誠外著仁隱內弘食不過中者一十一載雖翼務朝端而事鄰柰圃日者作翰湘州樹麾蠡服位與年升秩隨歲厚顧惟恩隆主盻寵結皇情任處東方寄深外屏徒欲盡能竭慮知無不為下被民和上宣聖澤而自以力弱途遠終慙短効且義止今生報褰來果非所以酬鴻貺于冥津暢丹誠于遐刧自乘傳衡臯辭簪派渚誓于舊寺光樹五層捐割藩俸十遺其一凡厥所收三十有六萬齊之未明六年六月三日蓋水運將啟之令辰上帝步天之嘉日乃抗崇表于蒼雲植重扄于元壤仰願宸居納祐福履攸歸八神擎室萬祇翼體寶祚隆邈比固須彌靈算遐永齊軌常住諸聖延祥挹天和於少極藩王碩茂播宗英于梁楚羣后流克讓之風庶民垂可封之德含生愷樂物不夭性嘉穀年登餘糧栖畝夷荒內附邊城解柝家備十善人懷六度魔眾稽顙外道屈膝抽薪止火折劍摧鋒拯幽酸于無澤陟神化于有頂三界五道咸同斯願刊石重壤式昭厥心</p>
</div>
<div class='div-other'><a id='mulu2028' />
<p class='h3'>法王寺碑</p><p class="byline">前人</p><p>昔周師集於孟津漢兵至於垓下翦商肇乎茲地殪楚由乎斯域慧雲匪由觸石法雨起乎悲心驅之仁壽度之彼岸濟方割於有頃撲既燎於無邊陸旗風摩水陣雲披縈山為堞失其九天之險負壑為隍曾無一葦之閡昏師反接偽牧泥首掬指則河舟尚虛委甲則熊嶺非峻乃按兵江漢誓眾商郊因斯而運斗樞自茲而廓天步業隆於夏功高代殷濟橫流而臣九服握乾綱而子萬姓眷言四海莫不來王比惟余宅寧止西顧臨朝夕之濬池帶長洲之茂苑藉離宮於漢舊因林光于秦餘廻廊敞匝複殿重起連房極睇周堵如雲銘曰往刼將謝災難孔多炎炎烈火森森洪波聚為丘岳散成江河俗緣浮詭真諦遐長匪因希尚曷寄舟梁標功顯德事歸道塲祁祁法眾同茲無我振錫經行祇林宴坐或期寂滅或念薪火惆悵三明徘徊四果</p>
</div>
<div class='div-other'><a id='mulu2029' />
<p class='h3'>上錢隨喜光宅寺啟</p><p class="byline">前人</p><p>伏惟中陽故里春陵舊居夷漫滌蕩曾無遺築若使大教早流法遵二代開塔白水樹剎枌榆可以傳美垂跡迄今不朽</p>
</div>
<div class='div-other'><a id='mulu2030' />
<p class='h3'>光宅寺剎下銘<span class='note-inline'>(有序)</span></p><p class="byline">前人</p><p style="margin-left:1em">光宅寺蓋上帝之故居行宮之舊兆揚州丹陽郡稜陵縣某鄉某里之地自去茲邠毫來儀京輔拓宇東第咫武城闉聖心留愛閑素遷負南廓義等去酆事均徙鎬及克濟橫流膺斯寶運命帝闇以廣闢即太微而為宇既等漢高流連於豐沛亦同光武眷戀於南陽思所以永留聖迹垂之不朽令事與須彌等固理與天地無窮莫若光建寶塔式傳於後乃以大梁之天監六年歲次星紀月旅黃鍾閏十月二十三日戊寅仲冬之節也乃樹剎元壞表峻蒼雲下洞淵泉仰迫星漢方當銷巨石於賢刼拯未來於忍土若夫朱光所耀彤雲所臨非止天眷兼因地德皇帝乃啟扉閶闔造舟淮涘接神飈而動驂越浮梁而逕度芝葢容與翠華藏蕤下輦停蹕躬展誠敬廣集四部揆景同蔬弘此廣因被之無外同由厥路俱至道塲乃作銘曰</p>
<p>八維悠闊九服荒茫靈聖底止咸表厥祥壽丘曖曖電繞樞光周原膴膴五緯入房自茲遐敻在處弗忘安知若水寧辨窮桑自天攸縱于我維皇即基昔兆為世舟航重檐累構迥剎高驤土為淨國地即金牀因斯太極溥被翱翔豈徒三界寧止十方濡足萬古援手百王一念斯答萬壽無疆如日之久如天之長</p>
</div>
<div class='div-other'><a id='mulu2031' />
<p class='h3'>栖禪精舍銘<span class='note-inline'>(有序)</span></p><p class="byline">前人</p><p style="margin-left:1em">此寺征西蔡公所立昔廁番麾預班經創之始今重遊踐鑒舊興懷故為此銘以傳芳迹</p>
<p>巖靈旅逸地遠栖禪蘭房葺蕙嶠甍架煙南瞻巫野北望淮天遙哉林澤曠矣江田空心觀寂慧相淳筌眷惟斯踐愴屬遐年游仁廁遠宅賞憑旃頒創神苑陪構靈椽瞻禁拓圃望鷲疏山裂石調響栖理凝元曠移羽旆眇別松泉委組東國化景西蓮巒隰夷改蓬籜粗遷重依漢遠復逐旌懸往辭妙幄今承梵筵八翻海鶴九噪巖蟬珮華長掩懋迹空傳式籍雲栱敢告祥緣</p>
</div>
<div class='div-other'><a id='mulu2032' />
<p class='h3'>中寺碑</p><p class="byline">王僧孺</p><p>夫玉律追天躔次之期不變緹室候景發斂之氣罔踰是以忘言種覺絕累於後心寄像聲形啟機于前教兼真假之雙燭均空有而兩忘蘊三明而過十地圓萬行而包四等道周百億化起大千獎導羣有滋濡萬類是用發廣大心吐微妙理將同商主取喻醫王開方便門示真實相固<span class='corr'>已</span>濯之慈水銷以慧刀永言六趣用均一子中寺者晉大元五年會稽王司馬道子所立也斜出旗亭事非湫隘傍超璧水望異狹斜天監十五年上座僧慈等更揆日締架赫然霞立信以填金可埒引繩斯擬寫妙金樓模麗瓊閣岧嶢偃蹇故三休而可至䆗窱周流方中宿而斯盡萬楹百栱合沓相持綉梲玉題分光爭映燭龍夭矯將舉復還威鳳鏗鏘如鳴更戢旁扳鏤檻斜登鈿砌煜爚金鋪玲瓏綺欂無風自響不拂而淨耽耽肅肅信息心之勝地穆穆愔愔固忘想之嘉所銘曰元黃雖弭權輿未測生滅相輪成壞不極篋虵爭赴藤鼠無息情塵莫捨心火方赫是用三明實開五力湛寂無方示現多所踟躕吉樹殷勤禪渚斯道誰匡烝哉我王施踰寶鉢供等檀牀蕭宮改構梵宇方壯階飛瑞采地起泥香日流閃爍風度鏗鏘道踰厥極固與天長</p>
</div>
<div class='div-other'><a id='mulu2033' />
<p class='h3'>天光寺碑</p><p class="byline">陸倕</p><p>法雲旦聚則浸潤被乎重沙慧日晨登則暉光燭於有頃皇帝乃把神珠握靈鏡擊天鼓撞地鐘驅日月之師勒星辰之陣九流外籍五明內興鳥策餘文龍宮遺教莫不神遊房奧跡徧門牆思洞希微言窮名象珉階凌虛瓊籬鬱起可使龍城愧飾雁塔慚珍日宇奪暉月宮掩麗昔者姬水壽丘載紀山川之目丹陵負夏僅傳鄉黨之名歌酒故邑賜復窮乎身世壎箎舊里高會止于當年銘曰被物如露偃民猶草解髻傳珠抽衣受寶化違宅火功超河岸捨我神居興茲靈館八襲豐殿四柱高廊並陳金璧旁達玉箱縱橫雜樹間廁眾芳</p>
</div>
<div class='div-other'><a id='mulu2034' />
<p class='h3'>開善寺碑</p><p class="byline">王筠</p><p>玅門關鍵闢之者既難法海波瀾游之者未易是以軒稱俊聖堯曰欽明韶濩有美善之風文武致時雍之業地平天成惟事即世移風易俗匪止今身至如訪道峒山乘風獨遠凝神汾水窅然自喪或宗仰黃老之談景慕神仙之術斯蓋不度羣生事局諸己篤而為論道有未弘薰風璚露散馥流甘璧月珠星聯華颺葉修旛繞于雲根和鈴響于天外玉池動而揚文寶樹搖而成樂銘曰亭亭切漢耿介凌煙層甍霞聳飛楝星懸</p>
</div>
<div class='div-other'><a id='mulu2035' />
<p class='h3'>栖隱寺碑</p><p class="byline">劉孝綽</p><p>開方便門示真實相置甘露室遵甘露津苦語輭言隨方引訓俯心降迹逐物重輕中枝小葉各隨業根愍其四流五結有來而不散八漫九邪一淪而莫曉如彼醫王等之藥樹去聖茲遠思聖茲深誠敬所先是歸龕廟自妙法東注寶化西漸公卿貴仕賢哲偉人莫不嚴事招提師仰慧覺欲使法燈永傳勝因長久銘曰給孤焚蕩善勝崩淪堂堂宗匠克紹慧因地雖舊域其宇維新召棠且思羊碑猶泣况我仁祠義踰生立遺愛伊何形於南邑亦有庶民經始攸急珠殿連雲金層輝景衢交達巷門臨樹屏五居推妙三空愧靜銘施柱側記法窟前孰云千載餘迹方傳敢宣重說敬勒雕鐫芬域未滅斯文在旃</p>
</div>
<div class='div-other'><a id='mulu2036' />
<p class='h3'>平等剎下銘<span class='note-inline'>(有序)</span></p><p class="byline">劉潛</p><p style="margin-left:1em">香薪<span class='corr'>已</span>燎花疊盡然頻果絕其輭言綿毫收其廣照紺鉢遺采託慕所依紅爪餘暉申悲是寄因使金表爭構玉剎競修豈止天界飾其四圍龍宮陳其七寶樹似菴林峯疑鷲色孕吐仙霧湧漱靈泉燕室緣雲精廬切漢制兼祕殿采美御房羲和假道于罘罳翔鸞廻翼于飛棟建章厭勝未及雕礱甘泉避暑豈窮輪奐檻綴玫瑰階填粟玉絡以如意飾用沉檀火齊勝明燭銀颺采釋梵奪其身光日車貶其輪照辭曰</p>
<p>惟茲寶塔妙跡可傳盤稱鄴境樓美湆川雙龍虛繞九鳳徒懸豈如神剎耿介凌煙珠含魄月幡垂淨天寶鐸夜響銀地朝鮮檐棲迥霧砌卷香蓮翻蠡下梵墜鶴歸仙<span class='corr'>恒</span>沙擾擾世界綿綿踐茲勝景祛彼蓋纏</p>
</div>
<div class='div-other'><a id='mulu2037' />
<p class='h3'>孝義寺碑</p><p class="byline">陳徐陵</p><p>臣聞道偕八地猶見后妃願生千佛無非賢聖汲引之義雖同隨幾之感非一至如媯汭有禮皇嫄所以前興周女斯歸陳宗所以流慶大矣神基帝系淑聖重光者也慈訓太后德佐初九道暉上六居天上天中之極處太任太姒之尊蘋藻之化斯深葛覃之風彌遠皇帝膺茲上聖契彼援神敬受在乎一人德教刑乎四海是以明星皎皎流半月之光甘露團團灑如餳之味嘉禾自秀浪井恆清天降徵祥日聞書府自大明紹運神武應期至道旁通無思不格戊己校尉西關玉門伏波將軍南表銅柱方使三千世界百億須彌同望飛輪共稟元德元嘉三年正月二十一日詔旨仰惟聖德方被兆民乃勑有司改東成里為孝義里昔岱山徙號重華著其受終德水移名秦人表其嘉運豈若盡在輿地書茲里門仰述天經光臨父母臣陵稽首乃作銘曰願此良因宜資貴親三乘並策四梵為賓紺殿安坐蓮花養神燈前禮佛地後容身並濟含識咸歸至真國家隆盛同享遐慶謹勒豐碑陳其舞詠</p>
</div>
<div class='div-other'><a id='mulu2038' />
<p class='h3'>齊國宋司徒寺碑</p><p class="byline">前人</p><p>無色之外方為化城非想之中猶稱火宅若夫眾生無盡世界無窮芬若披蓮遠如散墨善才童子南行未窺目連沙門北遊不見一一剎土皆由業緣萬萬僧祇終非常樂天宮蹇產猶傾四大之風魔殿崔嵬終懼三災之火朱樓寶塔輝煥爭華既義暢中土道流遐域顯默同歸華夷俱慕自枕石漱流始終一槩悟智交養三十餘年春秋八十三古人云道存人亡法師之謂凡我門徒感風徵之緬邈傷諮悟之永滅敢以淺見揚德金石銘曰九流依真三乘歸佛道住絕跡慈還接物孰是發蒙昭我慧日攝亂以定闢邪以律秦皇雄感蔽理通情王孫徧解遠死滯生夫子之悟萬刧獨明寒暑遞易悲忻臯壞秋蓬四轉春鴻五響孤松獨秀德音長往節有推遷情無遺想</p>
</div>
<div class='div-other'><a id='mulu2039' />
<p class='h3'>長干寺眾食碑</p><p class="byline">前人</p><p>昔炎皇肇訓稷正修官信矣民天之言誠哉國寶之義自非道登正覺安住于大般涅槃行在真空深入于無為般若則菩薩應化咸同色身諸佛淨土皆為<span class='corr'>摶</span>食證常住者爰訖乳麋補尊位者猶假香飯亦有三心未滅七反餘生應會天宮就齎龍海況復[糸*詹]居地轉咸憩珠庭固<span class='corr'>已</span>皆種仙禾並資靈粟者矣法師嘗願以智慧火燒煩惱薪普施眾生同飡甘露况復安居自恣願學高年或次第於王城猶棲遲於貧里迦留乞麫若用神通須提請飯致遺豪貴於是思營眾業願造坊廚庶使應供之僧皆同自然之食升堂濟濟無勞四輩之頻高廩峨峨恆有千倉之備其外鐵市銅街青樓紫陌辛家黑白之里甲第王侯之門莫不供施相高資儲轉眾法師善巧方便漚和舍羅教授滋生隨年增長假使桑林不雨瓠水揚波猶厭稻梁末無饑乏加以五鹽具足七菜芳輭麰類天廚果同香樹羹鼎之大殷王未逢麋鑊之深齊都非擬昆吾在次皆鳴鷲嶺之鐘暘谷初升同洗龍池之鉢</p>
</div>
<div class='div-other'><a id='mulu2040' />
<p class='h3'>報德寺剎下銘<span class='note-inline'>(有序)</span></p><p class="byline">前人</p><p style="margin-left:1em">昔者明皇大孝感動神祇助月致景星之祥非煙流慶雲之色然而嚴敬之道事惟盡於配天明發之懷誠不過於饗帝豈如以梵宮之樂資乎廟堂淨土之因歸于園寢雖復青雲譙郡之境碧泉春陵之鄉上幼懷凝重未曾遊涉年將志學即事登庸宣力淮潯屬有嘉夢其夢也畢陌弘敵橋山屈盤氣象靈長風煙騰薄使隊雙表其高百尋左則青龍蟠蜿右則白虎蹲踞軒轅之駕譬婉婉而多慙吳王之墳狀耽耽而非擬有人指其地云此是國陵自爾迄永定初其間二十有餘年至歲紀頻移崇塋乃作觀其山川形勢王相徵圖瞻拜高巒宛如前夢大矣哉孝弟之至通於神明者與銘曰</p>
<p>壯矣金表傍依壖垣高連綵霓極睇翔鶤梵偈宵唱雪花晝翻三心斷縛六道除怨趙夢天樂秦遊帝闕王靈在上巨勝奚論福彼羣品俱排大昏皇家七百於萬維孫</p>
</div>
<div class='div-other'><a id='mulu2041' />
<p class='h3'>攝山棲霞寺碑</p><p class="byline">江總</p><p>蓋聞天有神宮地云靈府桑欽博記始敘四衢之塔金朔著經因知千步之寺至如峰形甑累岫勢堂密亦烏足言哉南徐州瑯琊郡江乘縣界有攝山者其狀似繖亦名繖山尹先生記曰山多草藥可以攝養故以攝為名焉南瞻舊落顧悌鎮戍之塢北望荒村扈謙卜筮之宅此山西南隅有外道館地俄而疫癘磨滅三清遺法未明五怖之災萬善開宗遂變四禪之境倏見齊居士平原明僧紹空解淵深至理高妙遺榮軒冕遁跡巖穴宋泰始中嘗遊此山仍有終焉之志村民野老競來諫曰山多狼虎毒蛇所以久絕行踐僧紹曰毒中之毒無過三毒忠信可蹈水火猛獸亦何能為乃刊木駕峰薙草開逕披拂蓁梗結構茅茨廿許年不事人世渡河息暴擾篋無立皆曰誠至所感有法度禪師家本黃龍來遊白社梵行殫苦法性純備與僧紹冥契甚善嘗于山舍講無量壽經中夜忽見金光照室光中如有臺館形像豈知一念之間人王照其香蓋八未曾有淵石朗其夜室居士遂捨本宅欲成此寺即齊永明七年正月三日度上人之所構也山情率易野製疎朴崖檐峻絕磵戶幽深卉木滋榮四時助其雕綺煙霞舒卷五色成其藻絢居士嘗夢此巖有如來光彩又因閒居依稀目見昔寶海梵志睡覩花臺智猛比丘行逢影窟故知神應非遠靈相斯在居士有懷創造俄而物故其第二子仲璋為臨沂令克荷先業莊嚴龕像首於西峰石壁與度禪師鐫造無量壽佛坐身三丈一尺五寸通座四丈并二菩薩倚高三丈三寸若乃圖寫瓌奇刻削宏壯蓮花瑩目石境沉暉藕絲縈髮雲崖失彩項日流影東方韜其大明面月馳光西照匿其成魄大同二年龕頂放光光色身相晃若炎山林間樹下絕如火殿禪師自識終期欣瞻瑞應以建武四年于此寺順寂豈非六和精進十念允諧向沐寶池方登金地者也齊文惠太子豫章文獻王竟陵文宣始安王等慧心開發信力明悟各捨泉貝共成福業宋太宰江夏王霍姬蕃閨內德齊雍州刺史田奐方牧貴臣深曉正見妙識來果竝于此巖阿廣收財施琢磨巨石影擬法身梁太尉臨川靖慧王道契真如心弘檀密見此山製置疎闊功用稀少以天監十年八月爰撒帑藏復加瑩飾繢以丹青鏤之銑璗五分照發千輪啟煥排天堂廡玉露分色接岫軒墀翠微抽影八定之侶步纖草而揚梵三慧之僧挹飛泉而動色喜園凝靜豈傲吏之凡遊深谷虛元非愚公之俗路是以王公縉紳之輩郎吏胥史之屬步林壑陟臯壤升精舍拜道塲莫不洗滌無明澣濯囂暗非直心之砥路孰能如斯者乎慧振法師志業該練心力精確度上人將就遷神深相付囑法師聿修厥緒勸助眾功基業田園多所創置先有名德僧朗法師者去鄉遼水問道京華清規挺出碩學精詣早成般若之性夙植尸羅之本闡方等之指歸弘中道之宗致北山之北南山之南不遊皇都將涉三紀梁武皇帝能行四等善悟三空以法師累降徵書確乎不拔天監十一年帝乃遣中寺釋僧懷靈根寺釋慧今等十僧詣山諮受三論大義賈誼曰學聖道如日之明孫卿云登高山知天之峻今之探賾其此之謂南蘭陵蕭[日*爾]幽栖抗志獨法絕羣遁世茲山多歷年所臨終遺言葬法師墓側還符田豫託西門之冢更似梁鴻偶要離之瘞又按神錄云楚靳神在今臨沂縣齊永明初神詣法度道人受戒自通曰靳尚即楚大夫之靈也大同元年二月五日神又見形著菩薩巾披袈裟閑雅甚都來入禪堂請寺眾說法崑嶺之中百神所在首陽之路八駟並驅未有修淨戒之品詣得道之僧整忍辱之衣入安禪之室是知名山大澤靈異憑依者矣慧布法師幼落煩惱早出塵勞律儀明白貞節峻遠貫綜三乘不自媒衒楷模七眾無所詆訶曩日靜憇鐘巖余便觀止餐仁飲德十有餘年頃於攝阜受持諸戒佩服之敬何敢怠於斯須汲引之勞且曷伸於報効夫言意難盡鉛槧易凋固比河山莫如金石凡諸徵應并預隨喜竝勒於碑左乃為頌曰漫漫心火冥冥世流論生若寄喻死如休三明未了十智難周盡纏癡愛豈離瘡疣敬仰雞足恭聞鷲頭斯風可羨其路何由我開梵宇面壑臨丘我圖靈跡果植因修兼金畵繪泐石彫鎪連雲出沒泄雨沉浮經行松磴禪坐蕙樓澗風長瀉崖溜懸抽花臺似雪夏室疑秋名僧宴息勝侶薰修三乘為筏六度為舟金幢合蓋寶駕驅輈地祇來格天眾追遊五時無爽七處相侔辭題翠琰字勒銀鉤賢乎樂餌過客宜留</p>
</div>
<div class='div-other'><a id='mulu2042' />
<p class='h3'>大莊嚴寺碑</p><p class="byline">前人</p><p>蓋聞僧伽水濱波斯創以禪地醍醐山頂舍郍肇其梵城此乃往刧之勝因上方之妙範於是俯察地勢懸之以木仰惟皇極揆之以日百堵咸作千坊洞啟前望則紅塵四合見三市之盈虛後睇則紫閣九重連雙闕之聳峭加以園習歡喜水成功德池溢甘露不因玉掌樹搖音樂無待金奏薰爐夜爇遙來海岸之香法鼓晨讙非動泗濱之石擢莖金表跨八萬之俱成界道銀繩面四衢而拓製廁璧綴珠凌丹霞而結宇雕光鏤彩望紫極而開軒俯看驚電影徹琉璃之道遙拖宛虹光徧水精之域層楹刻桷風伯走而未升靈橑飛甍雨師攀而不逮銘曰灼爍金莖崔嵬銀表翔鶤仰翥威鳳靈矯木密聯綿香泥繚繞日圖檐外荷披棟杪翠落陰虬珠填陽鳥高僧累萃願學茲多弘宣方等博綜圍陁皆傷寸晷竝悟尺波式旌鏤碣無待雕戈標年剎土比數恆河</p>
</div>
<div class='div-other'><a id='mulu2043' />
<p class='h3'>懷安寺剎下銘</p><p class="byline">前人</p><p>四聰睿后萬行了因運光玉鏡道茂金輪爰構靈剎地跡重闉迎風雲表承露天津飛甍嶻嶭累棟嶙峋護持七眾警衛百神籌銷草木劫盡沙塵支提末固福業恆新變易東海長久北辰</p>
</div>
<div class='div-other'><a id='mulu2044' />
<p class='h3'>鹿苑賦</p><p class="byline">北魏高允</p><p>啟重基於朔土系軒轅之洪裔武承天以作主熙大明以御世灑靈液以滂沱扇仁風以遐被踵姬文而築苑包山澤以開制植羣物以充務蠲四民之常稅暨我皇之繼綂誕天縱之明叡追鹿埜之在昔興三轉之高義振幽宗于已永曠千載而可寄于是命匠選工刊茲西嶺注誠端思仰模神影庶真容之髣髴燿金暉之煥炳即靈崖以構宇竦百尋而直正絙飛梁於浮柱列荷華于綺井圖之以萬形綴之以清永若祗洹之瞪對孰道塲之途迥嗟神功之所建超終古而秀出實靈祇之恊贊故存貞而保吉鑿仙窟以居禪闢重階以通術澄清氣于高軒佇流芳于王室茂花樹以芬敷涌醴泉之洋溢祈龍宮以降雨侔膏液于星畢若乃研道之倫行業貞簡慕德懷風杖策來踐守應貞之重禁味三藏之淵典或步林以經行或寂坐而端宴會眾善以竝臻排五難而俱遣道欲隱而彌彰名欲毀而逾顯伊皇輿之所幸每垂心于華囿樂在茲之閒敞作離宮以榮築固爽塏以崇居枕平原之高陸恬仁智之所懷眷山水以肆目玩藻林以遊思絕鷹犬之馳逐眷耆年以廣德縱生生以延福慧愛內隆金聲外發功濟普天善不自伐尚諮賢以問道詢芻蕘以補闕盡恭敬於靈寺遵晦望而致謁奉請戒以畢日兼六時而宵月何精誠之至到良九刧之可越資聖王之遠圖豈循常以明教希縉雲之上升羨頂生之高蹈思離塵以邁俗涉元門之幽奧禪儲宮以正位受太上之尊號既存無而御有亦執靜以鎮躁覩天規于今日尋先哲之遺誥悟二乾之重蔭審明離之竝照下寧濟於兆民上克光於七廟一萬國以從風總羣生而導正南面以無為</p>
<p>未措心于冲妙夫道化之難期幸微躬之遭遇逢扶桑之初開遘長夜之始曙顧衰年以懷傷惟負忝以危懼敢布心以陳誠效鄙言以自著</p>
</div>
<div class='div-other'><a id='mulu2045' />
<p class='h3'>大覺寺碑</p><p class="byline">溫子昇</p><p>維天地開闢陰陽轉運明則有日月幽則有鬼神初地遼遠末路悠長自始及終從凡至聖積骨成山祗劫莫數垂衣拂石恆河難計及冠日示夢蒙羅見謁應世降神感物開化顏如滿月心若盈泉體道獨悟含靈自曉居三殿以長想出四門而永慮聲色莫之留榮位不能屈道成樹下光燭天上變化靡窮神通無及置須彌于草藶納世界於微塵闢慈悲之門開仁壽之路拯煩惱於三塗濟苦難於五濁非但化及天龍教被人鬼固亦福霑行鴈道泠遊魚但羣生無感獨尊罷應雜色照爛諸山搖動布金沙而弗受建寶蓋而未留遂上微妙之臺永升智慧之殿而天人慕德象法興靈圖影西山承光東壁主上乃據地圖攬天鏡乘六龍朝萬國牢籠宇宙襟帶江山道濟橫流德昌頹歷四門穆穆百僚師師乘法船以徑度駕天輪而高舉神功寶業既被無邊鴻名懋實方在不朽抵掌措言雖不盡意執筆書事其能已乎</p>
</div>
<div class='div-other'><a id='mulu2046' />
<p class='h3'>仰山寺碑</p><p class="byline">前人</p><p>自結繩運往觀象代興禮樂相因詩書間出喻是非于一指論道德于二篇九流之義遂開百家之言並作皆以賦命有遭隨攝養致夭壽愛惠起於吉凶情偽動於利害雖改張羅之呪未易釁鐘之牲因果之業未申感應之途猶蔽是以修短有命子夏論之而未詳報施在天史遷言之而未悟大丞相渤海王膺嶽瀆之靈感辰象之氣直置與蘭桂齊芳自然共珪璋比潔加以體備百行知周萬象道兼語嘿思極天人固<span class='corr'>已</span>兆云飛虎自懷公輔之德世稱臥龍實任王佐之器道足以濟天下行足以通神明表立人之上才含廣途之大量永安之末時多異謀蜂蠆有毒豺狼反噬般弩臨城抽戈犯蹕世道交喪海水羣飛既而蒼龍入隱白虎出見命世有期匡時作宰拯沉溺以援手涉波瀾而濡足懸皦日於胷懷起大風於襟袖動之以仁義行之以忠貞附之者影從應之者響起</p>
</div>
<div class='div-other'><a id='mulu2047' />
<p class='h3'>定國寺碑</p><p class="byline">前人</p><p>蓋兩儀交運萬物未生始自苦空終于常樂而緣障未開業塵猶擁漂淪欲海顛墜邪山雖復光華並于日月術數窮于天地有扶危定傾之力為濟世夷難之功登塗山而未歸遊建水而不返並馳于苦樂之境皆入於生死之門幽隱長夜未覩山北之燭沈迷遠路詎見司南之機昔日先民雖云普誘尚習蓋纏未能解脫見如八卦成象示之以吉凶百藥為醫導之以利害衣食有業民免饑寒之憂水土既平人無墊溺之患斯誠事周於世用功濟於生民不論過去之因緣詎辨未來之果報惟無上大覺均悟元機應現託生方便開教聖靈之至無復等級威神之力不可思議動三乘之駕汎八解之流引諸子於火宅渡羣生於海岸自一音輟響雙樹潛神智慧雖徂像法猶在光照金盤言留石室徧諸世界咸用歸仰</p>
</div>
<div class='div-other'><a id='mulu2048' />
<p class='h3'>寒陵山寺碑</p><p class="byline">前人</p><p>昔晉文尊周續宣于踐土齊桓霸世威著於邵陵並道冠諸候動高天下衣裳會同之所兵車交合之處寂寞消沈荒凉磨滅言談者空知其名遙遇者不識其地然則樹銅表跡刊石記功有道存焉可不尚與永安之季數鍾百六天災流行人倫交喪尒朱氏既絕彼天綱斷茲地紐祿去王室政出私門銅馬競馳金虎亂噬九嬰暴起十日並出破璧毀珪人物既盡頭會箕斂杼軸其空大丞相渤海王命世作宰惟機成務標格千仞崖岸萬里運鼎阿於襟抱納山嶽于胷懷擁元雲以上騰負青天而高引鐘鼓嘈囋上聞于天旌旗繽紛下盤于地壯士凜以爭先義夫憤而競起兵接刃於斯塲車錯轂於此地轟轟隱隱若轉石之墜高崕硠硠磕磕如激水之投深谷俄而霧捲雲除冰離葉散靡旗蔽日亂轍滿埜楚師之敗於柏舉新兵之退自昆陽以此方之未可同日既考茲沃壤建此精廬砥石礪金瑩珠琢玉經始等於佛功制作同於造化息心是歸淨行攸處神異畢臻靈仙總萃鳴玉鸞以來遊帶霓裳而至止翔鳳紛以相嚾飛龍蜿而俱躍雖復高天消於猛炭大地淪于積水固以傳之不朽終亦記此無忘</p>
</div>
<div class='div-other'><a id='mulu2049' />
<p class='h3'>并州寺碑</p><p class="byline">北齊邢邵</p><p>夫至道密微無迹可覩神功感應有理斯存雖慧日已照而大夜莫曉香雨時流而深塵未息曠刧悠緬歷代遐長眇眇世羅無能免其一目汎汎欲網孰能解其三面自大教遷流行于中土希向之士煙涌沙屬恆沙未足為言積塵所不能踰皆云出沒生死之河浮沉愛欲之海未有矯然獨悟脫落身名望彼岸而攸往汎寶船而利涉</p>
</div>
<div class='div-other'><a id='mulu2050' />
<p class='h3'>景明寺碑</p><p class="byline">前人</p><p>九土殊方四生舛類昏識異受修短共時德表生民不救泰山之朽壤義同列辟豈濟灤水之淪胥漂鹵倒戈之勢浮江駕海之力孰不曠息相催飛馳共盡泡沫不足成喻風電詎可為言而皆遷延愛欲馳逐生死眷彼深塵迷茲大夜坐積薪於火宅負沉石於苦海結習靡倦憂畏延長身世其猶夢想榮辱譬諸幻化未能照彼因緣體茲空假祛洗累惑擯落塵埃苦器易彫危城難久自發迹有生會道無上刧代緬邈朕跡遐長草木不能况缺塵沙莫之比形日晷停流星光輟運香雨旁注甘露上懸降靈迦衛擁迹忍土智出須彌德踰大地道尊世上義重天中銘曰大道何名至功不器理有罔適法無殊致能以託生降體凡位正覺如遠一念斯在德尊三界神感四大川流自斷火室不然衣生寶樹座涌芳蓮智固有極道暢無邊</p>
</div>
<div class='div-other'><a id='mulu2051' />
<p class='h3'>獻武皇帝寺銘</p><p class="byline">前人</p><p>惟睿作聖有縱自天匡國庇民再造區夏功高伊呂道邁桓文雖住止域中而神遊方外影響妙法咫尺天人曉夜自分不勞雞鶴之助六時靡惑非待壺箭之功末寄將來傳之不朽詞曰用分行坐以敦戒行苦罪祈福傲狠成敬萬國咸亨一人有慶方傳自久是用成詠</p>
</div>
<div class='div-other'><a id='mulu2052' />
<p class='h3'>為武成帝以三臺宮為大興聖寺詔</p><p class="byline">魏收</p><p>門下皇居帝邑揆日瞻星仞雉有常几席斯在雖今古推移文質代變而成世作範義貴適時朕奄家四海作孚萬國當陽負扆深存庇甿濟下利物無忘懷抱昭仁訓俗不遺造次今臨嚮聽朝咸極崇廣宴息之所不足溫華每謂為之者勞居之者逸至于離宮別館有時遊幸耳目所及聊可忘懷而乃于門洞啟萬柱周架上迫雲漢下臨雷雨巧極金銅麗殫珠璧眷然長想良非宿心三臺並列蕪穢自久天保之末經構甫興仍創棟宇規模宏博有司過實匠人逞功氓庶勞止廩費難量既非殿寢正所便為盧衛之地凝華生白經歷歲年不翦茅茨事頗逼下卑其宮室有可庶幾顧茲侈麗豈伊寧處自魏朝失政九域崩離人神無主實求明聖我太祖獻武皇帝握茲乾紀執斯地綱懸持日月嘯咤風雲紀忠貞以成務感靈徵而大造爰以克定之初躬圖道塲之業神迹冥果理燭幽明朕嗣膺寶前未惟家祉仰祗先志尚竦元門忍展聿修之重念歸喜捨之大肌膚匪恡國城何寶期濟率土至於圓極可以三臺宮為大興聖寺此處極土木之壯窮丹素之妍奇怪備于刻削光華畢於圓彩顧使靈心肹蠁神物奔會真覺唯寂有感必通化為淨土廣延德眾心若琉璃法輪常轉灑甘露於大千照慈燈于曠刧</p>
</div></div></div>
</div><!-- end of div[@id='body'] -->
</body></html>