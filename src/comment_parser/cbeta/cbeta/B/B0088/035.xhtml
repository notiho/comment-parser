<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu842' />
<div class='div-other'>
<p class='h2'>欽定古今圖書集成博物彙編神異典　第八十九卷目錄</p>
<ul class="">
<li>佛菩薩部總論
<ul class="">
<li>梁沈隱侯集<span class="note-inline">(答陶華陽)</span></li>

<li>竹窻隨筆<span class="note-inline">(菩薩不現今時)</span></li>

<li>竹窻二筆<span class="note-inline">(菩薩)</span></li>
</ul></li>

<li>佛菩薩部藝文一
<ul class="">
<li>佛影銘<span class="note-inline">(并序)</span>　宋謝靈運</li>

<li>彌勒菩薩讚　傅亮</li>

<li>文殊師利菩薩讚　前人</li>

<li>佛影頌　鮑照</li>

<li>千佛頌　梁忱約</li>

<li>彌勒讚　前人</li>

<li>彌陀佛銘　前人</li>

<li>釋迦文佛像銘　前人</li>

<li>佛知不異眾生知義　前人</li>

<li>千佛因緣述意　唐釋道世</li>

<li>千佛述意　前人</li>

<li>達磨大師法門義讚　釋皎然</li>

<li>普賢應夢記　宋孫覿</li>

<li>釋迦成道賦　金丁暐仁</li>

<li>釋迦牟尼佛文　明太祖</li>

<li>禪海羅漢讚　同前</li>
</ul></li>

<li>佛菩薩部藝文二<span class="note-inline">(詩)</span>
<ul class="">
<li>四月八日讚佛詩　晉釋支遁</li>

<li>詠八日詩三首　前人</li>

<li>法樂辭十二首　齊王融</li>

<li>吳中禮石佛　梁江淹</li>

<li>舍利佛　隋闕名</li>

<li>僧伽歌　唐李白</li>

<li>贊佛牙　宋太宗</li>

<li>前題　真宗</li>

<li>前題　仁宗</li>

<li>前題　徽宗</li>
</ul></li>

<li>佛菩薩部選句</li>

<li>佛菩薩部紀事</li>

<li>佛菩薩部雜錄</li>

<li>佛菩薩部外編</li>
</ul></div>
<p class='juan'>神異典第八十九卷</p>
<div class='div-other'><a id='mulu843' />
<p class='h2'>佛菩薩部總論</p>
<div class='div-other'><a id='mulu844' />
<p class='h3'>梁沈隱候集</p>
<div class='div-other'><a id='mulu845' />
<p class='h4'>答陶華陽</p><p>難云釋迦之現近在莊王唐虞夏殷何必已有周公不言恐由未出非關宜隱育王造塔始敬王之世閻浮有四則東國不容都無答曰釋迦出世年月不可得知佛經既無年曆注記此法又未東流何以得知是周莊之時不過以春秋魯莊七年四月辛卯恆星不見為據三代年既不同不知外國用何曆法何因知魯莊之四月是外國之四月乎若外國用周正邪則四月辛卯長曆推是五日了非八日若用殷正邪周之四月殷之三月用夏正邪周之四月夏之二月都不與佛家四月八日同也若以魯之四月為證則日月參差不可為定若不以此為證則佛生年月無證可尋且釋迦初誕惟空中自明不云星辰不見也瑞相又有日月星辰停住不行又云明星出時墮地行七步初無星辰不現之語與春秋恆星不現意趣永乖若育王造塔是敬王之世閻浮有四此道已流東國者敬王以來至於六國記注繁密曾無一槩育王立塔非敬王之時又分明也以此而推則釋迦之興不容在近周世公旦之情何得未有</p>
</div></div>
<div class='div-other'><a id='mulu846' />
<p class='h3'>竹牕隨筆</p>
<div class='div-other'><a id='mulu847' />
<p class='h4'>菩薩不現今時</p><p>竊怪今時造業者多信道者寡菩薩既度生無<span class='corr'>已</span>何不分身示現化誘羣迷且昔佛法東流自漢魏以迄宋元善知識出世若鱗次然元季國初猶見一二近朝寥寥無聞如地藏願度盡眾生觀音稱無剎不現豈其忍遺未度之生亦有不現之剎耶久而思之乃知菩薩隨緣度生眾生無緣則不能度譬諸月在天上本無絕水之心木自不清月則不現况今末法漸深心垢彌甚菩薩固時時度生而生無受度之地是則臨濁水而求明月奚可得乎</p>
</div></div>
<div class='div-other'><a id='mulu848' />
<p class='h3'>竹牕二筆</p>
<div class='div-other'><a id='mulu849' />
<p class='h4'>菩薩</p><p>人見如來彈斥偏小讚歎大乘知菩薩道所當行矣然不審其實而徒假其名為害滋甚是故未能自度先能度人者菩薩也因是而己事不明好為人師則非矣六度齊修萬行兼備者菩薩也因是而專務有為全拋心地則非矣無惡名怖乃至無大眾威德怖坦然自在者菩薩也因是而聞過不悛輕世傲物則非矣即殺為慈即盜為施乃至即妄言成實語種種權宜方便不可以常情局者菩薩也因是而毒害刧奪欺誑甚而破滅律儀撥無因果如古謂飲酒食肉不礙菩提行盜行婬無妨般若則非矣此則徇名失實不善學柳下惠而學步於邯鄲者也大道無成業果先就慎之慎之</p>
</div></div></div>
<div class='div-other'><a id='mulu850' />
<p class='h2'>佛菩薩部藝文一</p>
<div class='div-other'><a id='mulu851' />
<p class='h3'>佛影銘<span class='note-inline'>(并序)</span></p><p class="byline">宋謝靈運</p><p style="margin-left:1em">夫大慈弘物因感而接接物之緣端緒不一難以形檢易以理測故已備載經傳具著記論矣雖舟壑緬謝像法猶在感運欽風日月彌深法顯道人至自祗洹具說佛影偏為靈奇幽巖嵌壁若有存形容儀端莊相好具足莫知始終常自湛然廬山法師聞風而悅於是隨喜幽室即考空巖北杭峻嶺南映滮澗摹擬遺量寄託青彩豈惟像形也篤故亦傳心者極矣道秉道人遠宣意旨命余製銘以充刊刻石銘所始寔由功被未有道宗崇大若此之比豈淺思膚學所能宣述事經徂謝永眷罔已輙罄竭劣薄以諾心許徽猷祕奧萬不寫一庶推誠心頗感羣物飛鶚有革音之期闡提獲自拔之路當相尋於淨土解顏於道塲聖不我欺致果必報援筆興言情迫其慨</p>
<p>羣生因染六趣牽纏七識迭用九居屢遷劇哉五陰卷矣四緣遍使轉輪苦根迍邅迍邅未<span class='corr'>已</span>轉輪在己四緣雲薄五陰火起亹亹正覺是極是理動不傷寂行不乖止曉爾長夢貞爾沈詖以我神明成爾靈智我無自我實承其義爾無自爾必祛其偽偽既殊塗義故多端因聲成韻即色開顏望影知易尋響非難形聲之外復有可觀觀遠表相就近曖景匪質匪空莫測莫領倚巖煇林傍潭鑿并借空傳翠激光發冏金好冥漠白豪幽曖日月居諸胡寧斯慨曾是望僧擁誠俟對承風遺則曠若有槩敬圖遺蹤疏鑿峻峯周流步欄窈窕房櫳激波映墀引月入窻雲往拂山風來過松地勢既美像形亦篤彩淡浮色羣視沈覺若滅若無在摹在學由其潔精能感靈獨誠之云孚惠亦孔續嗟爾懷道慎勿中惕弱喪之推闡提之役反路今覩發蒙茲覿式厲厥心時逝流易敢銘靈宇敬告震錫</p>
</div>
<div class='div-other'><a id='mulu852' />
<p class='h3'>彌勒菩薩讚</p><p class="byline">傅亮</p><p style="text-indent:0em" class="lg-abnormal"><div class='lg-row'>時無並后道不二司龍潛兜率按轡候時翳翳長夜懷而慕思思樂朗旦屬想靈期</div>
</p></div>
<div class='div-other'><a id='mulu853' />
<p class='h3'>文殊師利菩薩讚</p><p class="byline">前人</p><p style="text-indent:0em" class="lg-abnormal"><div class='lg-row'>在昔龍種今也童真業化游方罔識厥津高會維那研微盡神發揮幽賾導達天人</div>
</p></div>
<div class='div-other'><a id='mulu854' />
<p class='h3'>佛影頌</p><p class="byline">鮑照</p><p style="text-indent:0em" class="lg-abnormal"><div class='lg-row'>形生麗怪神照潭寂驗幽以明考心者迹六塵煩苦五道綿劇乃炳舟梁爰悟淪溺色丹貌繢留相瓊石金光絕見玉毫遺覿俾昏作朗効順去逆</div>
</p></div>
<div class='div-other'><a id='mulu855' />
<p class='h3'>千佛頌</p><p class="byline">梁沈約</p><p>道有偕適理無二歸照寂同是形相俱非千覺俯應遞叩冥機七尊緬矣感謝先違既過<span class='corr'>已</span>滅未來無像一剎靡停三念齊往不常不住非今非曩賢刧雖遼倏焉如響栖林藉樹背室違家前佛後佛迹罔隆窳或遊堅固或蔭龍華能達斯旨可類恆沙甡甡羣有均此妙極先晚參差各願隨力密迹弘道數終乃陟誓覩來運永傳今識</p>
</div>
<div class='div-other'><a id='mulu856' />
<p class='h3'>彌勒讚</p><p class="byline">前人</p><p>乘教本一法門不二業基累明功由積地渺渺長津遙遙遐轡道有常尊神無恆器脫屣王家來承寶位慧日晨開香雨宵墜藉感必從憑緣斯至曰我聖儲儀天作貳尚想龍柯瞻言思媚鐫石圖徽雕金寫祕望極齊工舉光等邃超矣福臻融然理備敬勒元蹤式傳遐懿</p>
</div>
<div class='div-other'><a id='mulu857' />
<p class='h3'>彌陀佛銘</p><p class="byline">前人</p><p>法身無象常住非形理空反應智滅為靈窮寂震響大夜開冥眇哉遐壽非歲非齡物愛彫彩人榮寶飾事儉欲興情充累息至矣淵聖流仁動惻順彼世心成茲願力於惟淨土既麗且莊琪路異色林沼焜煌靡胎靡娠化自餘方託生在焉紫帶青房眷言安養興言遐適報路雖長由心咫尺幽誠曷寄刊靈表跡髣髴尊儀圖金寫石瀢沱玉沙乍來乍往玲瓏寶樹因風韻響願遊彼國晨翹暮想七珍非羨三達斯仰</p>
</div>
<div class='div-other'><a id='mulu858' />
<p class='h3'>釋迦文佛像銘</p><p class="byline">前人</p><p>積智成朗積因成業能仁爽感將吼妙法駐景上天降生右脅始出四門終超九劫眇求靈性曠追元軫道雖有門跡無可朕物我兼謝心行同泯一去後心百非寧盡式資理悟悟以言陳言不自布出之者身有來必應如泥在鈞形酬響荅且物且人應我以形而余朦瞽守茲大夜焉拔斯苦仰尋靈相法言攸吐不有尊儀蔓焉誰覩</p>
</div>
<div class='div-other'><a id='mulu859' />
<p class='h3'>佛知不異眾生知義</p><p class="byline">前人</p><p>佛者覺也覺者知也凡夫之與佛地立善知惡未始不同也但佛地所知者得善之正路凡夫所知者失善之邪路凡夫得正路之知與佛之知不異也正謂以所善非善故失正路耳故知凡夫之知與佛之知不異由於所知之事異知不異也凡夫之所知不謂所知非善在於求善而至於不善若積此求善之心會得歸善之路或得路則至於佛也此眾生之為佛性實在其知性常傳也</p>
</div>
<div class='div-other'><a id='mulu860' />
<p class='h3'>千佛因緣述意</p><p class="byline">唐釋道世</p><p>夫千佛乘暉萬靈景燭觀機適務極聖弘恩所以聖人陳福以勸善示禍以戒惡小人謂善無益而不為謂惡無傷而不去然有殃有福之言乃華而不實無益無傷之論則信而有徵是以大聖慈愍哀斯愚惑廣施六度接引四生弘宣二諦停毒三有故垂無限之悲計賢刧之緣也</p>
</div>
<div class='div-other'><a id='mulu861' />
<p class='h3'>千佛述意</p><p class="byline">前人</p><p>蓋聞九土區分四生殊俗昏波易染慧業難基久覆愛河長流苦海不生意樹未啟心燈故三明大聖八解至人總法界而為智竟虛空以作身形無不在量極規矩之外智無不為用絕思議之表不可以人事測豈得以處所論將欲啟愚夫之視聽須示真人之影迹其猶谷風之隨嘯虎慶雲之逐騰龍感應相招仰惟常理自鹿樹表光金河匿曜故像法眾生歸向有徵雖千佛異迹一智同途大悲平等隨性欲而利生弘誓莊嚴運慈舟而濟溺眾生有感機緣契會也</p>
</div>
<div class='div-other'><a id='mulu862' />
<p class='h3'>達磨大師法門義讚</p><p class="byline">釋皎然</p><p style="text-indent:0em" class="lg-abnormal"><div class='lg-row'>我師西來傳于真訣大輪當路小乘亡轍冥冥世人初見日月權迹有歸光雲不滅</div>
</p></div>
<div class='div-other'><a id='mulu863' />
<p class='h3'>普賢應夢記</p><p class="byline">宋孫覿</p><p>西方有聖人懸隔山海累數十譯不能通而學道之士秉心端嚴不入諸相一念瞥起遂撫四海於俛仰之中矣予嘗過松江無礙院兵火凋殘寺之入於草莽者十九獨有普賢一堂像設中峙輪奐炳然余問其故僧曰邑人宋泌者營築此室為公媼追福之地泌夢一大士戴華冠被珠珞乘白象手執如意而公媼導其前神情安隱蕭散如平生不見留滯冥幽之態既寤歎曰此普賢菩薩也於是敬信之心日以精進又圖其像於家事之益虔道俗咸共瞻仰焉余聞惟聖人而後知死生之說鬼神之情狀人子念親屬纊之後影響昧昧然不知其所之也歸依佛祖涕淚請救援之火宅為清凉山出之苦海為極樂國解六結為解脫門破十習為無上道諸佛赴感示現神通起幽作匿捷逾響報無可疑者答曰如是請書其末紹興二十年正月望日</p>
</div>
<div class='div-other'><a id='mulu864' />
<p class='h3'>釋迦成道賦</p><p class="byline">金丁暐仁</p><p>原夫佛者覺也神而化之修六年而得道統三界以稱師帝釋梵王尚有歸敬老聃宣父寧不叅隨昔如來下兜率天生中印土降身而大地動搖應跡而諸天擁護九龍吐水滿身而花落紛紛七寶祥雲舉足而蓮生步步蓋以玉輦呈瑞金輪啟圖思霑九有行洽三無寶殿之龍顏大悅春闈之鳳德何虞方知灌頂之靈心興王後嗣必為萬類之化主作帝中樞豈不知海量無邊天情極廣厭六宮珠翠之色惡千妃絲竹之響雪山深處全拋有漏之身心海月圖時頓悟無為之法相莫不魔軍震動法界奔驚覺閻浮之日出覩優鉢之華生十方調御皆來圓光自在六趣含靈盡喜金色分明暨乎萬法歸空雙林告滅演摩訶般若之教示阿耨多羅之談普光殿裏會十地之華嚴耆闍山中授三乘之記莂是知靈覺無盡神理莫聞芥子納三千之國藕絲藏百萬之軍目容修廣於青蓮寒生定水毫相分明於皓月照破迷雲羣機而不覩靈蹤萬世而空留聖跡嗟釋迦之末法將盡仰慈氏何日調伏我今迴向菩提一心歸命圓寂</p>
</div>
<div class='div-other'><a id='mulu865' />
<p class='h3'>釋迦牟尼佛文</p><p class="byline">明太祖</p><p>天下大道惟善無上其善無上者釋迦是也固大慈忍志立大悲願心行無所不至化無所不被論性原情談心妙理潔六塵之無垢淨六根之無翳去諸魔而清法界制外道以樂人天斯行斯修而歷刧無量乃降兜率至於梵宮既捨金輪而猶苦行於雪嶺時道成午夜明星相符朕觀如來以己之大覺而欲盡覺諸法界眾生其為慈也大其為悲也深可謂無上者歟昔釋迦之為道孤處雪嶺於世俗無干及其道成也善被兩間靈通上下使鬼神護衛而聽從故世人良善者愈多頑惡者漸少所以治世人主每減刑法而天下治斯非君減刑法而由佛化博被之然也所以柳子厚有云陰翊王度是也</p>
</div>
<div class='div-other'><a id='mulu866' />
<p class='h3'>禪海羅漢讚</p><p class="byline">同前</p><p style="text-indent:0em" class="lg-abnormal"><div class='lg-row'>爾怪且元海氣如烟拂塵蕩垢鼎足而禪薄天飛浪何處宿緣宜哉尊者處危自然</div>
</p></div></div>
<div class='div-other'><a id='mulu867' />
<p class='h2'>佛菩薩部藝文二<span class='note-inline'>(詩)</span></p>
<div class='div-other'><a id='mulu868' />
<p class='h3'>四月八日讚佛詩</p><p class="byline">晉釋支遁</p><p style="text-indent:0em" class="lg-abnormal"><div class='lg-row'>三春迭云謝首夏含朱明祥祥今日泰朗朗元夕清菩薩彩靈和眇然因化生四王應期來矯掌承玉形飛天鼓弱羅騰擢散芝英緣瀾頹龍首縹蘂翳流泠芙葉育神葩傾柯獻朝榮芬津霈四境甘露凝玉瓶珍祥盈四八元黃曜紫庭感降非情想恬泊無所營元根泯靈府神條秀形名圓光朗東旦金姿艷春精含和總八音吐納流芳馨跡隨因澑浪心與太虛冥六度啟窮俗八解濯世纓慧澤融無外空同忘化情</div>
</p></div>
<div class='div-other'><a id='mulu869' />
<p class='h3'>詠八日詩三首</p><p class="byline">前人</p><p style="text-indent:0em" class="lg-abnormal"><div class='lg-row'>大塊揮冥樞昭昭兩儀映萬品誕遊華澄清凝元聖釋迦乘虛會圓神秀機正交養衛恬和靈知溜性命動為務下尸寂為無中鏡</div>
</p><p style="text-indent:0em" class="lg-abnormal"><div class='lg-row'>真人播神化流渟良有因龍潛兜術邑漂景閻浮濱佇駕三春謝飛轡朱明旬八維披重藹九霄落芳津元祗獻萬舞般遮奏伶倫淳白凝神宇蘭泉渙色身投步三才泰揚聲五道泯不為故為貴忘奇故奇神</div>
</p><p style="text-indent:0em" class="lg-abnormal"><div class='lg-row'>緬哉元古思想託因事生相與圖靈器像也像彼形黃裳羅帕質元服拖緋青神為恭者惠跡為動者行虛堂陳藥餌蔚然起奇榮疑似垂嚱微我諒作者情於焉遺所尚肅心擬太清</div>
</p></div>
<div class='div-other'><a id='mulu870' />
<p class='h3'>法樂辭十二首</p><p class="byline">齊王融</p><p style="text-indent:0em" class="lg-abnormal"><div class='lg-row'>天長命自短世促道悠悠禪衢開遠駕愛海亂輕舟累塵曾未極心樹豈能籌情埃何用洗正水有清流</div>
</p><p><span class='note-inline'>(右歌本起)</span></p>
<p style="text-indent:0em" class="lg-abnormal"><div class='lg-row'>百神肅以虔三靈震<span class='corr'>旦</span>越恆曜揜芳宵薰風動蘭月丹榮藻玉墀翠羽文珠闕皓毳非虛來交輪豈徒發</div>
</p><p><span class='note-inline'>(右歌靈瑞)</span></p>
<p style="text-indent:0em" class="lg-abnormal"><div class='lg-row'>韶年春已仲明星夜未央千祀鍾休曆萬國會嘉祥金容涵夕景翠鬢佩晨光表塵維淨覺汎俗乃輪皇</div>
</p><p><span class='note-inline'>(右歌下生)</span></p>
<p style="text-indent:0em" class="lg-abnormal"><div class='lg-row'>襲氣變離宮重柝驚層殿曼響感心神修容轉懽宴生老終<span class='corr'>已</span>縈死病行當薦方為淨國遊豈結危城戀</div>
</p><p><span class='note-inline'>(右歌在宮)</span></p>
<p style="text-indent:0em" class="lg-abnormal"><div class='lg-row'>春枝多病夭秋葉少欣榮心骸終委滅親愛暫平生長風吹北隴迅瀑急東瀛知三既情暢得一乃身貞</div>
</p><p><span class='note-inline'>(右歌<span class='corr'>四遊</span>)</span></p>
<p style="text-indent:0em" class="lg-abnormal"><div class='lg-row'>飛策辭國門端儀偃郊樹慈愛徒相思閏中空戀慕夙隷乖往塗駿足獨歸路舉袂謝時人得道且還去</div>
</p><p><span class='note-inline'>(右歌出國)</span></p>
<p style="text-indent:0em" class="lg-abnormal"><div class='lg-row'>明心弘十力寂慮安四禪青禽承逸軌文驪鏡重川鷲巗標遠勝鹿野究清元不有希世寶何以導濛泉</div>
</p><p><span class='note-inline'>(右歌得道)</span></p>
<p style="text-indent:0em" class="lg-abnormal"><div class='lg-row'>亭亭雙月流朏朏晨霜結川上不徘徊條間亟渝滅靈知常湛然符應有盈缺感運復來儀且厭人間世</div>
</p><p><span class='note-inline'>(右歌雙樹)</span></p>
<p style="text-indent:0em" class="lg-abnormal"><div class='lg-row'>春山玉所府檀林芳所棲引火歸炎燧挹水自清隄菴園無異轍祗館有同躋比肩非今古接武豈燕齊</div>
</p><p><span class='note-inline'>(右歌賢眾)</span></p>
<p style="text-indent:0em" class="lg-abnormal"><div class='lg-row'>昔余輕歲月茲也重光陰閏中屏鉛黛闕下挂纓簪禪悅兼芳旨法言戀清琴一異非能辨寵辱誰為心</div>
</p><p><span class='note-inline'>(右歌學徒)</span></p>
<p style="text-indent:0em" class="lg-abnormal"><div class='lg-row'>峻宇臨層穹苕苕疎遠風騰芳清漢裏響梵高雲中金華紛苒若瓊樹鬱菁葱貞心延淨境邃業嗣天宮</div>
</p><p><span class='note-inline'>(右歌供具)</span></p>
<p style="text-indent:0em" class="lg-abnormal"><div class='lg-row'>影響未嘗隔晦明殊復親弘慈邈已遠睿后扇高塵區中禔景福㝢外沐深仁萬祀留國祚億兆慶唐民</div>
</p><p><span class='note-inline'>(右歌福應)</span></p>
</div>
<div class='div-other'><a id='mulu871' />
<p class='h3'>吳中禮石佛</p><p class="byline">梁江淹</p><p style="text-indent:0em" class="lg-abnormal"><div class='lg-row'>幻生太浮詭長思多沉疑疑思不慙焰詭生寧盡時敬承積劫下金光爍海湄火宅斂焚炭藥草匝卉滋嘗願樂此道誦經空山坻禪心暮不雜寂行好無私軒騎久<span class='corr'>已</span>決親愛不留遲憂傷漫漫情靈意終不緇誓尋青蓮界永人梵庭期</div>
</p></div>
<div class='div-other'><a id='mulu872' />
<p class='h3'>舍利佛</p><p class="byline">隋闕名</p><p style="text-indent:0em" class="lg-abnormal"><div class='lg-row'>金繩界寶地珍木蔭瑤池雲間妙音奏天際法蠡吹</div>
</p></div>
<div class='div-other'><a id='mulu873' />
<p class='h3'>僧伽歌</p><p class="byline">唐李白</p><p style="text-indent:0em" class="lg-abnormal"><div class='lg-row'>真僧法號號僧伽有時與我論三車問言誦呪幾千遍口道恆河沙復沙此僧本住南天竺為法頭陀來此國戒得長天秋月明心如世上青蓮色意清淨貌稜稜亦不減亦不增瓶裏千年舍利骨手中萬歲胡孫藤嗟余落魄江淮久罕遇真僧說空有一言散盡波羅夷再禮渾除犯輕垢</div>
</p></div>
<div class='div-other'><a id='mulu874' />
<p class='h3'>贊佛牙</p><p class="byline">宋太宗</p><p style="text-indent:0em" class="lg-abnormal"><div class='lg-row'>功成積刧印文端不是南山得恐難眼覩數重金色潤手擎一片玉光寒鍊時百火精神透藏處千年瑩彩完定果熏心真祕密正心莫作等<span class='corr'>閒</span>看</div>
</p></div>
<div class='div-other'><a id='mulu875' />
<p class='h3'>前題</p><p class="byline">真宗</p><p style="text-indent:0em" class="lg-abnormal"><div class='lg-row'>西方大聖號迦文接物垂慈世所尊常願進修增妙果庶幾饒益在黎元</div>
</p></div>
<div class='div-other'><a id='mulu876' />
<p class='h3'>前題</p><p class="byline">仁宗</p><p style="text-indent:0em" class="lg-abnormal"><div class='lg-row'>三皇掩質皆歸土五帝潛形已化塵夫子域中誇是聖老君世上亦言真理軀祇見空遺塚何處將身示後人唯有吾師金骨在曾經百鍊色長新</div>
</p></div>
<div class='div-other'><a id='mulu877' />
<p class='h3'>前題</p><p class="byline">徽宗</p><p style="text-indent:0em" class="lg-abnormal"><div class='lg-row'>大聖釋迦文虛空等一塵有求皆赴感無剎不分身玉瑩千輪在金剛百鍊新我今恭敬禮普願濟羣倫</div>
</p></div></div>
<div class='div-other'><a id='mulu878' />
<p class='h2'>佛菩薩部選句</p><p>梁沈約內典序千佛摩頂七住齊功</p>
<p>北周庾信經藏碑如來說法萬萬恆沙菩薩轉輪生生世界</p>
<p>隋煬帝寶臺經藏願文無容棄稷离而同園綺變菩薩而作聲聞</p>
<p>唐李商隱上河東公啟儒童菩薩始作仲尼金粟如來方為摩詰</p>
<p>王維詩無著天親弟與兄嵩丘蘭若一峰晴</p>
<p>杜甫詩不復知天人空餘見佛尊</p>
<p>白居易詩如來說偈讚菩薩著論議</p>
<p>李適詩塔似神功造龕疑佛影留</p>
<p>皮日休詩貝多紙上經文動如意瓶中佛爪飛</p>
<p>元史載東昏寺詩清鐘夜半法王語曉日天空老佛心</p>
<p>趙彥昭詩皇心滿塵界佛迹現空虛</p>
<p>張昱詩古佛儼香閣真詮積華軒</p>
<p>葛邏祿迺賢詩世尊寧妄福天道本無私</p>
<p>明王穉登詩試向白毫光裏看聖人前世是如來</p>
</div>
<div class='div-other'><a id='mulu879' />
<p class='h2'>佛菩薩部紀事</p><p>蓮社高賢傳僧濟入廬山問道精悟深要遠公嘆曰紹隆大法其在汝乎及在疾遠公以燭遺之曰汝可憑此建心安養師執燭停想延僧誦淨土經至五更以燭授弟子元弼隨僧行道頃之覺自秉一燭浮空而行見阿彌陀佛接至於掌徧示諸佛須臾而覺喜曰吾以一夕觀念便蒙接引明日復於空中見佛菩薩謂弼曰佛來也即舉首西顧一息而終時方炎歊體三日不變異香郁然</p>
<p>慧恭豫章豐城人與僧光慧堪慧蘭同志為學光等學力不逮恭而於淨土繫想則過人後七年蘭等先逝去時並有奇應又五年恭病且篤曰大道沿洄何時可止死生去來吾何歸哉於是叩頭雨泣誓心安養念不少間忽見無量壽佛以金臺前迎恭乘其上見蘭等於臺上光明中而告之曰長生<span class='corr'>已</span>居上品吾等不勝慰喜但恨五濁淹延相依之晚耳恭於是日告眾欣然奮迅而滅義熙十一年也</p>
<p>慧遠法師居山三十年迹不入俗惟以淨土克勤於念初十一年澄心繫想三覩聖相沈厚不言後十九年七月晦夕於般若臺之東龕方從定起見阿彌陀佛身滿虛空圓光中有諸化佛觀音勢至左右侍立又見水流光明分十四支流注上下演說苦空無常無我之音佛告之曰我以本願力故來安慰汝汝後七日當生我國又見佛馱邪舍慧持劉遺民在佛之側乃揖師曰師志在先何來之晚師語法淨惠寶曰吾始居此十一年中三見佛相今復見之吾生淨土必矣又曰七日之期斯為漸矣即寢疾至期始順寂劉程之性好佛理始涉半載即於定中見佛光照地皆作金色居十五年於正念佛中見阿彌陀佛玉毫光照垂手慰接程之曰安得如來為我摩頂覆我以衣俄而佛為摩頂引袈娑以披之他日念佛又見入七寶池蓮青白其水湛湛有人項有圓光胷出卍字指池水曰八功德水汝可飲之程之飲水甘美及寤猶覺異香發於毛孔乃自慰曰吾淨土之緣至矣復請僧轉法華經近數百遍後即與眾別臥牀上面西合手氣絕</p>
<p>法苑珠林宋沙門曇遠廬江人也父萬壽御史中丞遠奉法精至持菩薩戒年十八元嘉九年丁父艱哀毀致招疾殆將滅性號踊之外便歸心淨土庶祈感應遠時請僧常有數人師僧含亦在焉遠常向含悔懺宿業恐有煩緣終無感徹僧含每獎勵勸以莫怠至十年二月十六日夜轉經竟眾僧已眠四更中忽自唱言歌誦歌誦僧含驚而問之遠曰見佛身黃金色形狀大小如今行像金光周身浮焰丈餘旛華翼從充牣虛空瓌妙麗極事絕言稱遠時住西廂中云佛自西來轉身西向當宁而立呼其速去</p>
<p>姚秦沙門釋道冏弘始十八年師道梵遣至河南霍山采鍾乳與同道道朗等四人共行持炬深穴入且三里遇一深流橫木而過冏最先濟後輩墜水而死時火又滅冥然昏闇冏生念<span class='corr'>已</span>盡慟哭而<span class='corr'>已</span>猶固一心呼觀世音誓願若蒙出路供百人會表報威神經一宿而見小光炯然狀若螢火倏忽之間穴中盡明於是見路得出巖下由此信悟彌深屢覩靈異元嘉十九年臨川王作鎮廣陵請冏供養其年九月於西齋中作十日觀世音齋已得九日夜四更盡眾僧皆眠冏起禮拜謝欲坐禪忽見四壁有無數沙門悉半身出現一佛螺髻分明了了有一長人著平上幘布袴褶手把長刀貌極雄異捻香授道間道冏時不肯受壁中沙門語云冏公可為受香以覆護主人俄而霍然無所復見當此之時都不見眾會諸僧唯覩所置釋迦文聖像而<span class='corr'>已</span></p>
<p>齊上定林寺有釋普明姓張臨渭人少出家稟性清純素食布衣以懺誦為業誦法華維摩二經及諷誦之時有別衣別座未嘗穢雜每至勸發品輒見普賢乘象立在其前誦維摩經亦聞空中唱樂又善神呪所救皆愈</p>
<p>司徒竟陵王文宣王幼舍勝慧結志隆雲誠感懇徵亟發靈應以末明七年二月八日於西第在內堂法會見佛從東來威容顯曜文宣望身頂禮因而侍立自覺已冠裁及趺踝佛俛而微笑既而咳唾白如凝雪以手承捧變為玉稻</p>
<p>梁書滕曇恭傳曇恭豫章南昌人也父母卒曇恭水漿不入口者旬日感慟嘔血絕而復蘇隆冬不著繭絮蔬食終身每至忌日思慕不自堪晝夜哀慟其門外有冬青樹二株時忽有神光自樹而起俄見佛像及夾侍之儀容光顯著自門而入曇恭家人大小咸共禮拜久之乃滅遠近道俗咸傳之</p>
<p>佛祖統紀陳文帝天嘉二年善慧大士於山中行道常見七佛在前維摩在後唯釋迦常與大士語</p>
<p>法苑珠林唐潞州法住寺釋曇榮俗姓張氏定州人也貞觀七年清信士常凝保等請榮於州治法住寺行方等懺法至七月十四日有本寺沙門僧定者戒行精問於道塲內見大光明五色間起從上而下中有七佛相好非常語僧定云我是毗婆尸如來無所著至真等正覺以汝罪銷故來為證然非本師不與受記如是六佛皆同此詞最後一佛云我是汝本師釋迦牟尼也為汝罪銷故來授記曇榮是汝滅罪良緣於賢刧中名普寧佛汝身器清淨後當作佛名為普明若斯之應現感靈祥信難圖矣</p>
<p>坊州玉華宮寺南二十里有古塔基周文王為起輒塔一十三級左近村墟常聞鐘聲龍朔元年京師大慈恩寺沙門慧貴聞之便往將事修理感異僧曰我是南方淨土菩薩行化至此塔自古至今已經四造勿辭牢倦功用必成唯須勞作不事華侈三層便止貴聞此告親事經營</p>
<p>宋高僧傳釋佛陀波利忘身徇道徧觀靈跡聞文殊師利在清凉山遠涉流沙躬來禮謁以天皇儀鳳元年丙子仗錫五臺虔誠禮拜悲泣雨淚冀覩聖容倏焉見一老翁從山而出作婆羅門語謂波利曰師何所求耶波利答曰聞文殊大士隱迹此山從印度來欲求瞻禮翁曰師從彼國將佛頂尊勝陀羅尼經來否此土眾生多造諸罪出家之輩亦多所犯佛頂神呪除罪祕方若不齎經徒來何益縱見文殊亦何能識師可還西國取彼經來流傳此土即是徧奉眾聖廣利羣生拯接幽冥報諸佛恩也師取經來至弟子當示文殊居住處波利聞<span class='corr'>已</span>不勝喜躍裁抑悲淚向山更禮舉頭之頃不見老人波利驚愕倍增虔恪</p>
<p>華嚴持驗唐永隆中長安人郭神亮梵行清淨忽一日暴卒有天人引至兜率天宮敬禮彌勒一菩薩謂郭曰何不受持華嚴對曰以無人講演故菩薩曰有人現講何以言無既而郭甦向薄塵法師述其事始知賢首之弘轉法輪其感通神異若此</p>
<p>太平廣記有先天菩薩憕本起成都妙積寺開元初有尼魏八師者常念大悲呪雙流縣百姓劉乙名意兒年十一自欲事魏尼尼遣之不去嘗於奧室禪堂白魏云先天菩薩見身此地遂篩灰於庭一夕有巨跡數尺輪理成就</p>
<p>宋高僧傳釋懷玉天寶元年六月九日俄見西方聖像數若恆沙有一人擎白銀臺從窻而入玉云我合得金臺銀臺却出玉倍虔志後空中報云頭上<span class='corr'>已</span>有光暈矣請跏趺結彌陀佛印時佛光充室玉手約人退曰莫觸此光明至十三日丑時再有白毫光現聖眾滿空玉云若聞異香我報將盡</p>
<p>釋法照大曆二年棲止衡州雲峯寺勤修不懈於僧堂內粥鉢中忽覩五彩祥雲雲內現山寺寺之東北五十里<span class='corr'>已</span>來有山山下有澗澗北有石門入可五里有寺金牓題云大聖竹林寺雖目擊分明而心懷隕穫他日齋時還於鉢中五色雲內現其五臺諸寺盡是金地無有山林穢惡純是池臺樓觀眾寶莊嚴文殊一萬眾聖而處其中又現諸佛淨國食畢方滅心疑未決歸院問僧還有曾遊五臺山者否時有嘉延曇暉二師言曾到言與鉢內所見一皆符合然尚未得臺山消息暨四年夏於衡州湖東寺內有高樓臺九旬起五會念佛道場六月二日未時遙見祥雲彌覆臺寺雲中有諸樓閣閣中有數梵僧各長丈許執錫行道衡州舉郭咸見彌陀佛與文殊普賢一萬菩薩俱在此會其身高大見之者皆深泣血設禮至酉方滅照其日晚於道場外遇一老人告照云師先發願往金色世界奉覲大聖今何不去照怪而答曰時難路艱何可往也老人言但亟去道路固無留難言訖不見照驚入道場重發誠願夏滿約往前任是火聚冰河終無退衂至八月十三日於南嶽與同志數人惠然肯來果無阻礙則五年四月五日到五臺縣遙見佛光寺南數道白光六日到佛光寺果如鉢中所見略無差脫其夜四更見一道光從北山下來射照照忙入堂內乃問眾云此何祥也吉凶焉在有僧答言此大聖不思議光常答有緣照聞已即具威儀尋光至寺東北五十里間果有一山山下有澗澗北有一石門見二青衣可年八九歲顏貌端正立於門首一稱善財二曰難陀相見歡喜問訊設禮引照入門向北行五里<span class='corr'>已</span>來見一金門樓漸至門所乃是一寺寺前有大金牓題曰大聖竹林寺一如鉢中所見者方圓可二十里一百二十院皆有寶塔莊嚴其地純是黃金流渠華樹充滿其中照入寺至講堂中見文殊在西普賢在東各據獅子之座說法之音歷歷可聽文殊左右菩薩萬餘普賢亦無數菩薩圍繞照至二賢前作禮問言末代凡夫去聖時遙知識轉劣垢障尤深佛性無由顯現佛法浩瀚未審修行於何法門最為真要唯願大聖斷我疑網文殊報言汝今念佛今正是時諸修行門無過念佛供養三寶福慧雙修此之二門最為徑要所以者何我於過去刧中因觀佛故因念佛故因供養故今得一切種智是故一切諸法般若波羅蜜甚深禪定乃至諸佛皆從念佛而生故知念佛諸法之王汝當常念無上法王令無休息照又問當云何念文殊言此世界西有阿彌陀佛彼佛願力不可思議汝當繼念令無間斷命終之後決定往生永不退轉說是語已時二大聖各舒金手摩照頂為授記謂汝以念佛故不久證無上正等菩提若善男女等願疾成佛者無過念佛則能速證無上菩提語已時二大聖互說伽陀照聞<span class='corr'>已</span>歡喜踴躍疑網悉除又更作禮禮<span class='corr'>已</span>合掌文殊言汝可往詣諸菩薩院次第巡禮授教<span class='corr'>已</span>次第瞻禮遂至七寶果園其果纔熟其大如盌便取食之食已身意泰然造大聖前作禮辭退還見二青衣送至門外禮<span class='corr'>已</span>舉頭遂失所在倍增悲感乃立石記至今存焉</p>
<p>酉陽雜俎建中末百姓屈儼患瘡且死夢一菩薩摩其瘡曰我住靈華寺儼驚覺汗流數日而愈因詣寺尋檢至聖畫堂見菩薩一如夢覩傾城百姓瞻禮儼遂立社建堂移之</p>
<p>蘇州府志孫覿智積菩薩殿記梁天監中以吳王館娃宮故地為靈巖寺寺成有異僧負鉢囊以入憩殿廡下長身黧面梵相奇古其徒莫之省夜半索筆墨自圖其像於殿之東北壁而去黎明不知所在眾始驚異之居無幾有胡僧顧見其畫惜曰此西土智積菩薩像也何為在此於是道俗奔走來觀稽首歸依如師出世唐宰相陸象先吳人也有弟失其名得危疾國醫不能療一日有僧扣門問疾象先引至臥內僧索杯水噀之一噀而病良已象先驚謝出金帛數牀弗受顧謂其弟曰我靈巖僧它日還吳來遇我遂去不復見其年象先弟入尚書為郎觀察桂管道吳中趨靈巖如約問僧所舍無有遍從寺僧求之亦非是方悵然欲還俄見壁間所畫像肖焉如言如笑如見師友驚喜亟拜施錢五十萬修供作佛事徘徊數日而後去</p>
<p>集神州三寶感通錄案別傳云西域天竺黑蜂山龍猛菩薩等者二十四依中此大士最為宏冠威加異道德洽王臣藝術智能無不通練號佛滅度後一切智人也王為立寺鑿石為龕擬於終天不可改壞龕各立像并一化主經累年運功府藏<span class='corr'>已</span>竭而寺不成王來拜曰藏庫已空寺猶未立徒有志願力不遂心如何菩薩曰王之德化無思不服福報如影隨作有功何慮財盡寺不成也可案行寺側功用若為菩薩先以要術為藥筆取點之無不成金隨石小大金塊亦爾王依言尋果見金聚大悅即以造寺今猶現在故西域出金名有多種龍樹金者紫光外發俗為第一自餘諸金光色少減昔菩薩長年七百餘歲山寺來往無由固留自隱以來將及千歲俗知有之其道重阻從地穴入方到其崖近有一僧被召夏坐徧歷龕像無不真金所有經匣充牣崖窟方知三寶住持幽明兩會也夏滿欲持經出寺人不許曰本擬住法不得缺漏空手入穴行經數里乃得出焉</p>
<p>佛祖統紀建隆元年十月太祖親征揚州李重進十二月城陷上以其固拒欲盡坑之俄有異僧詣行宮門自稱龍興寺清範表乞恩宥上許之翊日駕幸尋問見殿上一羅漢手擎草表上大悟勅建別殿安其像</p>
<p>太平興國七年嘉州通判王袞奏近往峨眉提點白水寺修造見瓦屋山皆變金色中有丈六金身普賢次日午中見羅漢二身乘紫雲行空中</p>
<p>仁宗天聖二年四明名儒衛開遊學至洛陽遇道人李士寧于逆旅謂開曰君鄉城戒香寺有瘂女者過去維衛佛也若歸可往禮拜問其狀則曰縮臂掃地者是也開歸亟往寺訪之一老尼曰聖姑坐化年餘矣因示以畫像炷香作禮自以不見尊容為之媿恨明年過錢塘客書吏陳式家忽見小兒十數擁一尼童入門譁傳云瘂女瘂女開方驚顧遽索紙書偈曰大地山河是阿誰了無一法可思惟夜來處處鳴鐘鼓敲破髑髏人不知復於偈後書無去來開前禮足略述戒香得瞻遺像之意復書偈云須彌山上擺鐸大洋海底搖鈴若問瘂女姓字祗此便是真名出門竟去追問小兒瘂女何人兒曰維衛佛也問兒何人曰問取瘂女忽俱不見</p>
<p>陝西通志倒流菩薩不知何許人坐蒲團逆涇而上旋涅槃於邠州之景村相傳為宋天聖中事有塔存佛祖綂紀元符元年袁州木平山有舍利石塔自然出現五色虹光有丈六佛在月輪中觀音羅漢列侍左右</p>
<p>元符二年袁州東山石崖有羅漢尊像出現夏四月不雨袁州守臣王古往禱於木平山聖塔巖中放光見白衣大士身金瓔珞獲舍利五色大如棗中有臺觀之狀復往仰山塔所見泗州大士維摩羅漢列居左右<span class='corr'>已</span>而大雨霑足</p>
<p>玉照新志政和五年十二月己亥宣德郎王恬等言本貫遂州按九域志都督府遂州為遂寧郡武信軍節度使元豐八年陛下初封遂寧郡王紹聖元年復以遂寧郡王出閣與蘇潤二州時同而事均緣本州遂寧縣元符二年縣下慧明院秋冬間忽觀佛像五次出現父老咸曰遂寧佛出越三年奉陛下即位此其祥兆乞改府額詔升為遂寧府</p>
<p>宋高僧傳釋亡名先因入寺見瑞應交現遂誓捨身尅苦為期忽於殿中焚香次俄覩地屋皆為琉璃色有菩薩乘五色雲下庭中曰汝極堅至必當得道吾來證汝亡名叩頭禮拜斯須不見</p>
<p>佛祖綂紀尼法盛居金陵道場寺習十六觀想一夕禮像遇病假寐見大士乘雜華雲出寶色光前來相迎時諸尼款門問疾咸見光明迸溢盛曰佛及菩薩放光度我言竟而絕</p>
<p>尼法藏居金陵勤志念佛夜間見佛菩薩來慰問光明照寺奄然而化</p>
<p>河南府志唐緊那羅西天菩薩也至正初忽有一僧至少林蓬頭裸背跣足止著單裩在廚中作務數年慇懃莫曉姓名至十一年穎州紅巾賊率眾突至少林欲行刧掠僧乃持一火棍出變形數十丈獨立高峯賊見驚怖遁僧大叫曰吾緊那羅王也言訖遂歿人始知為菩薩化身塑像寺中遂為少林護法伽藍明通紀永樂十七年秋御製佛曲成併刊佛經以傳九月十二日欽頒佛經至大報恩寺當日夜本寺塔見舍利光如寶珠十三日現五色毫光卿雲捧日千佛觀音菩薩羅漢妙相畢集續頒佛經佛曲至淮安散給又現五色圓光彩雲滿天雲中現菩薩羅漢天花寶塔龍鳳獅象又有紅鳥白鶴盤旋飛繞續又命尚書呂震都御史王彰齊捧諸佛世尊如來菩薩尊者名稱歌曲往陝西河南頒給神明協應屢現卿雲圓光寶塔之祥文武羣臣上表稱賀上甚喜悅中官因是益重佛禮僧建立梵剎以祈福者徧兩京城內外云</p>
<p>指月錄賓頭盧尊者因阿育王內宮齋三萬大阿羅漢躬自行香見第一座無人王問其故海意尊者曰此是賓頭盧位此人近見佛來王曰今在何處尊者曰且待須臾言訖賓頭盧從空而下王請就座禮敬尊者不顧王乃問承聞尊者親見佛來是否尊者以手策起眉曰會麼王曰不會尊者曰阿耨達池龍王曾請佛齋吾是時亦預其數</p>
<p>障蔽魔王領諸眷屬一千年隨金剛齊菩薩覓起處不得忽一日得見乃問曰汝當依何而住我一千年覓汝起處不得齊曰我不依有住而住不依無住而住如是而住</p>
<p>那吒太子析骨還父析肉還母後現本身運大神力為父母說法</p>
<p>學佛考訓瓦屋山嘗現辟支佛乃普賢瑞相夜有神燈</p>
</div>
<div class='div-other'><a id='mulu880' />
<p class='h2'>佛菩薩部雜錄</p><p>列子仲尼篇太宰問孔子曰夫子聖人歟對曰丘也博識強記非聖人也又問三王聖人歟對曰三王善用智勇聖非丘所知又問五帝聖人歟對曰五帝善用仁義聖非丘所知又問三皇聖人歟對曰三皇善用時政聖非丘所知太宰駭曰然則孰為聖人乎夫子動容有間曰丘聞西方有聖者焉不治而不亂不言而自信不化而自行蕩蕩乎民無能名焉</p>
<p>三寶感通錄案別傳云佛令九十九億大阿羅漢三明六通住持正法於三千界四大洲中綂通加護極人壽六十歲時雖遇三災諸聖暫隱至壽百歲聖人還出廣通佛法如是漸臻千歲萬歲終六萬歲方涅槃七萬歲時辟支佛現八萬歲時慈佛方降云</p>
<p>佛祖統紀佛為三界師為天中尊佛所住處梵天帝釋皆來衛從</p>
<p>諸如來者皆是法身若在世若滅後所有供養福無有異</p>
<p>如來於周穆王五十三年二月十五日入滅凡在伽藍必修供設禮謂之佛忌</p>
<p>瑯嬛記一人問應元曰觀音大士女子乎答曰女子也又一人曰經云觀音菩薩勇猛丈夫何也答曰男子也又一人曰觀音一人而子一男之一女之者非矛盾乎答曰非也觀世音無形故普門品述現眾身為人說法既能現眾身則飛走之物以至蠛蠓醯雞皆可耳豈直男女乎</p>
<p>避暑錄話釋氏論佛菩薩號皆以南謨冠之自不能言其義夷狄謂拜為膜音謨穆天子傳膜拜而受蓋三代<span class='corr'>已</span>有此稱若云居南方而拜爾既訛為謨又因之為南無南摩後漢楚王英傳伊蒲塞之饌伊蒲塞即梵語優婆塞時佛語猶未至中國蓋西域之譯云然如身毒與天竺其國名尚訛况於語乎</p>
<p>坦齋通編列子述孔子曰西方有聖人佞佛者以為指釋氏而言皆妄也國語姜氏曰西方之書有之曰懷與安實疾大事注云周詩誰將西歸西方之人皆謂周也予謂孔子果有是言謂昔文王也於佛何與至王通直指佛為西方聖人其學可知矣</p>
<p>識遺按列子仲尼篇曰西方之人有聖者焉詳禦寇鄭人在孔子後孟子先其時<span class='corr'>已</span>說西方聖人則佛傳中國晚周也</p>
<p>三藏法數三迦葉梵語迦葉華言光波謂身光炎涌暎餘光故也毘婆尸佛時三人共立剎柱以是因緣感報遂為兄弟一優樓頻螺迦葉梵語優樓頻螺華言木爪林謂其居處近於此林故以名之將護四眾供給四事令無所乏最為第一二伽耶迦葉梵語伽耶華言城謂其居家在王舍城南七由旬故以名之觀了諸法都無所著教化眾生最為第一三那提迦葉梵語那提華言河謂其居止近於此河故以名之心意寂然降伏結業精進修行最為第一</p>
<p>佛法金湯編晁說之嘗答趙子和書略曰我釋迦牟尼佛與阿彌陀佛憫此眾生乃同一願力於無量無邊法門之外建立此法門釋迦賓之也彌陀主之也釋迦生之也彌陀家之也釋迦於病藥之也彌陀使之終身不死也釋迦之土猶逆旅也彌陀之土猶鄉閭也自西竺以望安樂國與震旦之望安樂國一也淨土晨鐘論云菩薩未得無生法忍不能度生須求生淨土得無生忍已方克有濟故初心菩薩必先捨此苦處生彼樂處</p>
<p>學佛考訓須彌四域經謂伏羲即寶曆菩薩女媧即吉祥菩薩辨正論亦稱太昊為應聲菩薩破邪論云孔子即儒童菩薩顏子即光淨菩薩老子即迦葉菩薩法行經亦稱顏子為月光菩薩</p>
<p>宣律師傳云周穆王時文殊目連來化穆王乃迦葉佛第三會說法也</p>
<p>蜀都雜抄峨嵋古今之勝境也山中光怪若虹霓然每見於雲日映射之際俗所謂佛光者是也予自陝入川巡撫陝西黃都憲臣伯鄰為予言曩為川轄時親登其上觀佛光光未發時有鳥先飛過若言施主發心菩薩來到光既散復來作聲施主布施菩薩去了又拾藏山中白石大小皆六稜照燿有光采疑光怪即此石所為也理當或然但鳥聲何為者耶近余編修承勛懋昭為余言嘗從楊修撰慎用修兩宿其上登絕頂亦見光具五色俯視在雲壑中其言白石與黃都憲同惟云鳥聲只三字若言佛現了其鳥類雀而稍大只有三枚別無種類三鳥飛入佛殿中嘗就僧食但不見有長育耳</p>
<p>木人剩稿善男子諸佛世尊本為一大事因緣故出現於世所謂開佛知見示佛知見悟佛知見入佛知見故說無量法門八萬修多羅藏法門雖復眾多而總歸三學所謂戒定慧也然慧由定發定藉戒生是知戒為三學之首萬善之基眾聖因茲而趣菩提諸佛從斯而成正覺所以欲得無上妙道須當至誠而稟受之</p>
<p>菩薩利生必以般若大慧為舟楫六度萬行為櫓棹恆順眾生為風帆煩惱苦海無邊非開般若慈航莫能濟度羣有眾生未盡行願匪窮苟不堅固萬行之鐵橈櫓棹豈能超登彼岸者哉</p>
<p>太平清話如來眉間有白毫相猶如珂雪長一丈五尺毫有八楞周圍五寸其毫中空右旋宛轉如琉璃洞</p>
<p>珍珠船三昧經佛咽喉如琉璃筒</p>
<p>大智論佛舌色相如珊瑚色</p>
<p>竹窻隨筆經言菩薩未能自度先能度人愚夫遂謂菩薩但度眾生不復度己不知己亦眾生數也焉有度盡眾生而獨遺自己一眾生乎何得藉口菩薩逐外忘內</p>
<p>三迦葉目揵連諸阿羅漢先師外道<span class='corr'>已</span>有成驗自負不淺淺矣而一聞佛一見佛幡然改圖積歲所尊所崇棄之如鴻毛故能續佛慧命師表萬世也向使先入之言牢主於中硬[監-皿+立]剎竿堅壁自固喻如病者死守舊醫縱有新方掉首不顧雖千佛出世其將若之何</p>
<p>念佛號者西方有佛號阿彌陀憶佛念佛必定見佛竹窻二筆佛未出世人皆以天為師佛既出世始知奉佛故佛號天人師獨王於三界而無倫者也</p>
<p>相傳孔子號儒童菩薩或曰吾夫子萬代斯文之祖而童之童之者幼之也幼之者小之也彼且幼小吾師何怪乎儒之闢佛也又僧號比丘丘夫子諱也比者並也僧佛弟子而與夫子並彼且弟子吾師何怪乎儒之闢佛也是不然童者純一無偽之稱也文殊為七佛師而曰文殊師利童子善財一生得無上菩提而曰善財童子乃至四十二位賢聖有童真性皆歎德之極非幼小之謂也故曰大人者不失其赤子之心者也若夫比丘者梵語也梵語比丘此云乞士亦云破惡亦云怖魔比非比並之謂丘非丘陵之謂蓋僅取音不取字也例如梵語南無此云歸命南不取南北之南無不取有無之無也噫使夫子而生竺國必演揚佛法以度眾生使釋迦而現魯邦必闡明儒道以教萬世蓋易地則皆然大聖人所作為凡情固不識也為儒者不可毀佛為佛者獨可毀儒乎哉經云聲聞人於罵者害者或嘿然或遠離菩薩則不然更加慈心愛之如子方便濟度故遠勝聲聞不可為比予惟世人恆苦辱之難忍况不惟忍辱而更慈愛之乎經又云眾生無恩於菩薩而菩薩常欲利益眾生予惟世人尚有受恩不報况無恩於己而乃利益之乎得斯旨者天下無一人不可與天下無一人不可化</p>
<p>竹窻三筆一人問釋迦如來以足指按地即成金色世界佛具如是神力何不即變此娑婆土石諸山穢惡充滿之處便成七寶莊嚴之極樂國乃必令眾生馳驅於十萬億佛土之迢迢也噫佛不能度無緣子知之乎淨緣感淨土眾生心不淨雖有淨土何由得生喻如來十善生天即變地獄為天堂而彼十惡眾生如來垂金色臂牽之彼終不能一登其閾也是故剎那金色世界佛攝神力而依然娑婆矣</p>
</div>
<div class='div-other'><a id='mulu881' />
<p class='h2'>佛菩薩部外編</p><p>桂苑叢談王梵志衛州黎陽人也黎陽城東十五里有王德祖者當隋之時家有林檎樹生癭大如斗經三年其癭朽爛德祖見之乃撤其皮遂見一孩兒抱胎而出因收養之至七歲能語問曰誰人育我及問姓名德祖具以實告因林木而生曰梵天後改曰志我家長育可姓王也作詩諷人甚有義旨蓋菩薩示化也</p>
<p>續元怪錄昔延州有婦人白晢頗有姿貌年可二十四五孤行城市年少之子悉與之遊狎昵薦枕一無所却數年而歿州人莫不悲惜共醵喪具為之葬焉以其無家瘞於道左大曆中忽有僧自西域來見墓遂趺坐具敬禮焚香圍繞讚歎數日人見謂曰此一淫縱女子人盡夫也以其無屬故瘞於此和尚何敬耶僧曰非檀越所知斯乃大聖慈悲喜捨世俗之欲無不徇焉此即鏁骨菩薩順緣<span class='corr'>已</span>盡聖者云耳不信即啟以驗之眾人即開墓視遍身之骨鉤結皆如鎖狀果如僧言州人異之為設大齋起塔焉</p>
<p>宋高僧傳釋恆政入太一山中甫行風教文宗皇帝酷嗜蜃蛤沿海官吏先時遞進人亦勞止一日御饌中盈柈而進有擘不張呀者帝觀其異即焚香祝之俄為菩薩形梵相克全儀容可愛遂致於金粟檀香合以玉縣錦覆之賜興善寺令致禮之始宣問羣臣斯何瑞也相國李德裕奏曰臣不足知唯知聖德昭應其諸佛理聞終南山有恆政禪師大明佛法博聞強識詔入宣問政曰貧道聞物無虛應此乃啟沃陛下之信心耳故契經中應以此身得度者即現此身而為說法也帝曰菩薩身已現未聞說法政曰陛下覩此為常非常耶信非信耶帝曰希奇事朕深信焉政曰陛下<span class='corr'>已</span>聞說法了皇情悅豫得未曾有勅天下寺院各立觀音像以答殊休其菩薩至會昌毀佛舍乃亡所在</p>
</div></div>
</div><!-- end of div[@id='body'] -->
</body></html>