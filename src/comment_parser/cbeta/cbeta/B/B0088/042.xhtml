<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu1038' />
<div class='div-other'>
<p class='h2'>欽定古今圖書集成博物彙編神異典　第九十六卷目錄</p>
<ul class="">
<li>佛經部彙考二
<ul class="">
<li>大藏聖教法寶標目<span class="note-inline">(菩薩契經藏大集部　華嚴部　涅槃部　諸大乘經一)</span></li>
</ul></li>
</ul></div>
<p class='juan'>神異典第九十六卷</p>
<div class='div-other'><a id='mulu1039' />
<p class='h2'>佛經部彙考二</p>
<div class='div-other'><a id='mulu1040' />
<p class='h3'>大藏聖教法寶標目</p>
<div class='div-other'><a id='mulu1041' />
<p class='h4'>菩薩契經藏大集部</p><p>大方等大集經六十卷</p>
<p style="margin-left:1em">右佛成正覺十六年菩薩海眾悉來大集佛于無緣象王眾中欲宣說菩薩法藏令知諸佛深境界故于欲色天二界中間化七寶坊如大千世界諸天龍鬼神等并及十方佛剎諸菩薩眾一時雲集佛說菩薩種種莊嚴種種光明十六大悲壞眾生三十二惡業如來大悲行相因緣及如來三十二業真實慧根慧業等法寶女所問品說實語義語毗尼十力四無畏十八不共法三十七助菩提分三十二相業因三十二障大乘法三十二速成就大乘法如是等無量寶聚不眴菩薩品說一切諸法自在三昧等海慧菩薩品說淨印三昧攝取大乘障礙大乘法諸菩薩各各說如是法住法門海慧說諸魔業佛說破壞魔業調伏波旬次無言菩薩品虛空藏菩薩品說虛空藏功德神通智辯方便行願等事一切法與虛空等微妙法門次說十方諸佛會集寶坊調伏眾魔他方諸佛會中各有大菩薩眾來集佛為海眾說經四無量品說修慈悲喜捨淨目品說諸菩薩或作天像鬼修羅八部鳥獸之像教化眾生閻浮提外有十二辰屬蛇馬羊等修聲聞慈各各一日一夜巡行教化眾生寶髻品解在寶積四十七會菩薩品解在罪字函三十一至三十三日密分三十四至四十五日藏分與前日密分同本異譯十方恆河沙佛世界諸菩薩眾皆來集會佛說若住處有五比丘持法畏罪求解脫道供養獲大功德侵奪得大罪報破戒受施及在家人受侵損僧伽藍種種物皆獲大惡報諸佛剎各有大菩薩眾來禮敬佛說陀羅尼種種利益眾生等法星宿品說二十八宿等事濟龍品說諸龍受生受苦受樂業報因緣受三歸依盲龍即得淨眼熱惱餓龍皆得安隱佛付囑天龍大力鬼神等守護國土眾生等四十六至五十七月藏分說月藏菩薩與八十億那由他菩薩從西方禮敬供養如來說吉祥呪利益眾生次波旬品說調伏魔事次說大集十方一切佛土無餘諸菩薩百億三界一切天龍諸部大鬼神等悉集無餘顯說甚深佛法為護世間故以閻浮提諸國土付囑釋梵護世諸天一切龍神修羅夜叉鬼神等各各分布安置護持養育除障護善令法久住五十八至六十說菩薩修行校量失行不失行甚詳</p>
<p>大乘大集地藏十輪經十卷</p>
<p>大方等十輪經八卷</p>
<p style="margin-left:1em">右二經同本異譯</p>
<p style="margin-left:1em">佛說地藏菩薩<span class='corr'>已</span>于無量無數大劫五濁惡時無佛世界成熟有情具足不可思議殊勝功德於十方諸佛國土利益安樂一切有情除一切病惱憂苦逼切滿一切求願有人于一食頃歸依供養諸所求願速得滿足勝于百刧歸依供養諸大菩薩經說末法惡時人敗根如坯器空見如生盲五欲如石田不苗十惡如臭身垢穢此經滅眾生煩惱令三寶久住佛言我遺法弟子下至非器無戒行者雖應罰治無令還俗護持我法國王大臣宰官長壽安樂獲十種功德利益十輪者人王治國選用臣僚撫安民人教兵禦敵修營事業給養功藝賞善罰惡等有十王輪法佛輪十種教化眾生斷十惡修十善安立聖道降伏魔怨令修行人成無上道</p>
<p>大集須彌藏經二卷</p>
<p style="margin-left:1em">右如來功德天地藏觀音菩薩及諸龍王等各說神呪護持國土利益眾生</p>
<p>虛空孕菩薩經二卷</p>
<p>虛空藏菩薩經一卷</p>
<p>觀虛空藏菩薩經一卷</p>
<p>虛空藏菩薩神呪經一卷</p>
<p style="margin-left:1em">右四經同本異譯說虛空藏菩薩不可思議功德能滿種種求願救苦懺罪密塗治圊廁等法若見虛空藏天冠如意珠或珠印印文有除罪字或聞空中聲唱言罪滅皆是罪滅相禱疾病者或夢得藥或見像或疾病即除虛空藏或譯云虛空庫又為虛空孕譯文不同其義一也以此而推觸類而　之則凡於佛說可以得意而忘言矣</p>
<p>菩薩念佛三昧經五卷<span class='note-inline'>(此與般舟三昧等經文別)</span></p>
<p>十方等大集菩薩念佛三昧經十卷</p>
<p style="margin-left:1em">右二經同本異譯</p>
<p style="margin-left:1em">諸天勸請佛說念佛三昧一切天龍夜叉阿修羅菩薩羅漢人非人等海眾大集不空見菩薩見大神變妙莊嚴事聞佛請法大弟子目連迦葉舍利弗羅睺羅彌勒菩薩等說大神通各獅子吼佛說是三昧甚深經典</p>
<p>般舟三昧經三卷</p>
<p>拔陂菩薩經一卷</p>
<p>大方等大集賢護經五卷</p>
<p style="margin-left:1em">右三經同本異譯</p>
<p style="margin-left:1em">梵語拔陂此云賢護說念佛三昧功德佛言此經是諸菩薩眼是菩薩父母受持隨喜獲無量無邊福德速成無上菩提</p>
<p>阿差摩經七卷</p>
<p>無盡意菩薩經六卷</p>
<p style="margin-left:1em">右二經同本異譯東方不眴世界現住普賢如來剎土無盡意菩薩與六十億菩薩俱來先現大光明神變舍利弗問無盡意說初發心六度四無量六通四無礙智四攝四依三十七助道等法門一一皆不可盡說是法時次第有七十那由他又七十六那由他天人又六十七百千眾生發菩提心七萬六千又五百二千菩薩得無生法忍三萬二千菩薩得日鐙三昧十方諸佛皆同讚喜此八十無盡法悉能含受一切佛法是諸菩薩不退轉印速能成就無上菩提</p>
<p>大集譬喻王經二卷</p>
<p style="margin-left:1em">右舍利弗問佛答聲聞獨覺智慧如一滴水佛智菩薩智如大海水等種種譬喻甚廣</p>
<p>大哀經八卷</p>
<p style="margin-left:1em">右是大集經初陀羅自在王菩薩品異譯此與大集經互有廣略佛放光明十方佛剎諸大菩薩來集佛說無盡法門戒定光明莊嚴大悲哀愍眾生無量劫來教化度脫無有厭倦如來三十二事業菩薩八大總持等法智積菩薩問何謂智本何謂慧業佛為分別解說十方佛剎六返震動及記魔波旬至佛法滅時生大歡喜墮阿鼻地獄受大苦故念佛教故心得淨信即於地獄命終生三十三天復積善根以至涅槃</p>
<p>寶女所問經四卷</p>
<p style="margin-left:1em">右是大集經寶女品異譯</p>
<p>無言童子經二卷</p>
<p style="margin-left:1em">右是大集經第十二卷無言菩薩品異譯同本童子生不啼泣乃至八歲無所言說佛言此童子是大菩薩<span class='corr'>已</span>曾供養無量無邊諸佛得不退轉當成無上道我今說是大集經典此童子於此中當說經法利益無量眾生湧身空中讚佛功德問答法要無量眾生發菩提心數十萬菩薩得無生忍金剛齊菩薩與六萬億諸菩薩從東方佛土來在釋迦佛身內坐蓮華臺聽汝而於佛身無有逼觸而佛身無增無減無礙有如是等不可思議法門</p>
<p>自在王菩薩經二卷</p>
<p>奮迅王問經二卷</p>
<p style="margin-left:1em">右二經同本異譯說菩薩四自在法一戒二神通三智四慧一切聲聞辟支佛之所無有金剛齊菩薩安住于戒八萬四千諸魔千歲隨逐乃至不見一念心散可得怖惱魔言我於千歲求汝心行不能知處菩薩言恆河沙劫求之亦不能得心不在內不在外不在中如幻化人尚無有心况心行處魔等受化皆為弟子往昔金剛齊即自在王菩薩是也四日在中各有如是微妙法門</p>
<p>寶星陀羅尼經十卷</p>
<p style="margin-left:1em">佛說陀羅尼變五百魔女為丈夫身大集十方佛現大神變降魔眾說諸神呪祐護一切等事</p>
</div>
<div class='div-other'><a id='mulu1042' />
<p class='h4'>華嚴部</p><p>古華嚴六十卷</p>
<p style="margin-left:1em">右第一晉譯唐譯九會晉經七會初闕十定品重會普光故惟八會唐譯三十九品晉經三十四品初會中惟有二品一世間淨眼品即今世主品盧舍那品即今現相<span class='corr'>已</span>下五品初會闕四兼闕十定故惟三十四品餘諸品會大同文有小異翻梵本三萬六千頌成五十卷或六十卷唐譯益九千頌通舊總四萬五千頌合成唐本八十卷按隋譯經三藏崛多云于闐國東南二千餘里有遮拘迦國王宮有摩訶般若大集華嚴三部大經並十萬偈般若經奘法師已取到全譯出六百卷外大集經若具出可三百卷華嚴十萬偈今八十卷縷僅孚珠惟願支那緣熟諸聖加被大經東傳早見全寶使大法明普照無極</p>
<p>大方廣佛華嚴經八十卷</p>
<p style="margin-left:1em">右唐譯此經七處九會說三十九品八十卷七處者人中三天上四初諸來海會諸菩薩作是思惟云何是諸佛地云何是諸佛境界云何是諸佛神力諸佛所行諸佛神通諸佛無所畏諸佛三昧諸佛無能攝取諸佛眼諸佛耳諸佛鼻諸佛舌諸佛身諸佛意諸佛身光諸佛光明諸佛聲諸佛智願佛世尊開示演說又諸佛皆說世界海眾生海佛海佛波羅蜜海佛解脫海佛變化海佛演說海佛名號海佛壽量海及一切菩薩誓願海發趣海助道海乘海行海出離海神通海波羅蜜海一切菩薩地海一切菩薩智海十住十行十回向十藏十地十願十定十通十頂為成就一切菩薩故令如來種性不斷故演說一切諸法故末斷一切疑網故願佛亦為我等如是而說九會所說經共答此問詳如大疏</p>
<p style="margin-left:1em">第一會菩提塲中說世主妙嚴至毗盧遮那品六品十一卷經名舉果勸樂生信分謂舉揚如來十種法界無盡身雲二十重華藏莊嚴剎海依正二報難思之果勸厲當機聞而樂欲生其淨信發趣修行如佛證故第二會普光明殿說十信等第三會忉利天宮說十住等第四會夜摩天宮說十行等第五會兜率陀天宮說十回向等第六會他化自在天宮說十地等第七重會普光明殿說十定十通十忍等從如來名號品至如來出現品三十一品四十一卷名修因契果生解分因謂因行[監-皿+立]該六位果謂佛果總攝十身進修契證令生勝解欲使一乘圓機依此所詮發揚妙智進趣修行成六位之圓因契十身之滿果第八普光明殿普賢說離世間一品七卷經二千行法名託法進修成行分謂上差別因果生解既終今乃寄託前法攝解成行故隨舉一行六位頓修古德頌云河傾二百問瓶瀉二千酬一心觀性海萬行炳齊修六位因成滿八相果圓周是也第九會給孤獨園說入法界品二十一卷經名依人證入成德分由前大行既具觸事造微故善財依佛菩薩歷事知識隨所見聞無不契入總斯教理不出信解行證若兼所信所解所行所證即自真心共成五字斯乃本末該羅頓漸融攝皆指一心同歸性海耳此經以入法界緣起普賢行願為宗諸佛祕藏如來圓教不思議解脫頓入佛乘</p>
<p style="margin-left:1em">華嚴一乘祕教亦名不思議解脫經功用大故感應亦大一四句偈地獄眾生聞之而脫苦盥掌滴水螻蟻微類承之而生天欲學佛心慧了佛境界證佛地位依此一乘法性海而修行者不歷地位初發心時便成正覺悉與三世諸如來等譬如眾流一滴之水纔入海中即名海水若依大乘二乘權教備修萬行綿歷多劫不如聞是經以少方便疾得菩提經云此經不入一切眾生二乘人手惟除菩薩摩訶薩一切聲聞圓覺不聞此經何況受持若菩薩億那由他劫行六波羅蜜不聞此經雖聞不信是等猶為假名菩薩若有此經卷地即是如來塔廟禮拜供養彼眾生等具足善根滅煩惱患得賢聖樂聞此普賢大行海印深定法界體性方知華嚴是佛根本教釋氏宗極故修此感應傳廣示未聞出華嚴感應傳</p>
<p>信力入印法門經五卷</p>
<p style="margin-left:1em">右上三卷佛說諸菩薩清淨初歡喜地得大無畏安隱處法次二卷普賢說諸佛無障礙智教化眾生力自然智普門現前無邊身一切徧見無差別無依止智等法門末說信毀種種罪福</p>
<p>度諸佛境界智光嚴經一卷</p>
<p>佛華嚴入如來德智不思議境界經二卷</p>
<p>大方廣入如來智德不思議經一卷</p>
<p style="margin-left:1em">右三經同本異譯說如來安坐不動而普現一切利益眾生</p>
<p>大方廣佛華嚴經不思議境界分一卷</p>
<p>大方廣如來不思議境界經一卷</p>
<p style="margin-left:1em">右二經同本異譯普賢說佛出現乃至涅槃剎土時劫光明威德等事皆不可思議及諸菩薩修習法門</p>
<p>大乘金剛髻珠菩薩修行分一卷</p>
<p style="margin-left:1em">右說佛于往昔經無量劫承事諸佛修習法門</p>
<p>大方廣佛華嚴經修慈分一卷</p>
<p style="margin-left:1em">右彌勒問佛云何少用功力安樂無倦而能速證廣大佛法在生死中不受無量眾苦逼迫于諸佛法速得圓滿佛說應修慈心為最上功德速具相好成無上正覺想念身中有十方諸佛國土隨一切眾生所須與種種安樂捨離瞋恨怨結平等利益是修慈人乃至未能離於分別起我我所見亦常得六種梵天之福無始惡業皆得消滅</p>
<p>大方廣普賢菩薩所說經一卷</p>
<p>莊嚴菩提心經一卷</p>
<p>大方廣十地經一卷</p>
<p style="margin-left:1em">右三經同本異譯信力入印法門等十一經竝與華嚴分有相似是眷屬攝而非正部</p>
<p>兜沙經一卷</p>
<p style="margin-left:1em">右是華嚴經如來名號品異譯</p>
<p>菩薩本業經一卷</p>
<p>諸菩薩求佛本業經一卷</p>
<p style="margin-left:1em">右二經是華嚴淨行品異譯</p>
<p>菩薩十住行道品一卷</p>
<p>菩薩十住經一卷</p>
<p style="margin-left:1em">右二經是華嚴菩薩十住品譯</p>
<p>漸備一切智德經五卷</p>
<p>十住經四卷</p>
<p style="margin-left:1em">右二經是華嚴十地品異譯</p>
<p>等目菩薩所問三昧經三卷</p>
<p style="margin-left:1em">右是華嚴十定品異譯</p>
<p>顯無邊佛土功德經一卷</p>
<p style="margin-left:1em">右是華嚴壽量品異譯</p>
<p>如來興顯經四卷</p>
<p style="margin-left:1em">右是舊華嚴寶王如來性起品及十忍品異譯新經名如來出現品</p>
<p>度世品經六卷</p>
<p style="margin-left:1em">右是華嚴離世間品異譯</p>
<p>羅摩伽經三卷</p>
<p style="margin-left:1em">右是華嚴入法界品異譯</p>
<p>大方廣佛華嚴經一卷</p>
<p style="margin-left:1em">右續華嚴經入法界品</p>
</div>
<div class='div-other'><a id='mulu1043' />
<p class='h4'>涅槃部</p><p>大般涅槃經四十卷</p>
<p style="margin-left:1em">右北涼天竺三藏曇無讖第五譯宋文帝元嘉年中達于建業時有沙門慧嚴慧觀謝靈運等以讖前經品數疎簡乃依舊泥洹加之品目文有過質頗亦改治結為三十六卷行於江左比前經時有小異虛字函有論一卷略釋大經又論一卷釋本有今無一偈</p>
<p style="margin-left:1em">佛言吾滅度後汝等四眾當勤護持我大涅槃我於無量萬億阿僧祗劫修此難得大涅槃法今<span class='corr'>已</span>顯說此是十方三世一切諸佛金剛寶藏常樂我靜周圓無闕最後究竟理極無遺諸佛於此放捨身命故名涅槃汝等欲疾得菩提令一切眾得出世法當勤修習此涅槃經</p>
<p style="margin-left:1em">宣律師問天人韋將軍曰諸佛說教何等偈為般若何等為華嚴何等為法華何等為涅槃答曰但是無相離我我所即入般若但是說諸度萬行悲智攝益即入華嚴但是授聲聞等記作佛即入法華但是決擇衰正說一切眾生皆有佛性即入涅槃如此決擇古今未有味道君子幸願知音</p>
<p>大般涅槃經後譯茶毗分二卷</p>
<p style="margin-left:1em">右是前大般涅槃經之餘憍陳如品之末兼說滅度<span class='corr'>已</span>後茶毗等事佛言若佛滅後一切信心所施佛物應造佛像佛依七寶旛葢香油寶華除供養佛餘不得用即犯盜佛物罪若佛現在若涅槃後有人以七寶堂殿衣服飲食一切樂具恭敬供養佛像及舍利如芥子許乃至尊重讚歎是二人所得福德無二無別無量無邊能令眾生離三界苦得涅槃樂佛欲涅槃以手却衣顯出獅子胷臆上昇虛空高七多羅樹七返告言汝等大眾應當深心看我紫磨黃金色身汝當修習如是清淨之緣于未來世得此果報自今見已無復再覩佛欲涅槃放大光明現種種大神變大聖金棺力士眾人皆莫能舉佛神力故自然乘空徐行入城西門而出東門左右繞城七匝諸人天等各設廣大殊勝供養旃檀沈水積高如山人天舉火皆不能然待迦葉至金棺自然開見佛相好紫磨金身閉棺<span class='corr'>已</span>復現雙足光照十方從佛心胷自然火出分布舍利滿八斛金壜天上人間起塔供養</p>
<p>大般泥洹經六卷</p>
<p style="margin-left:1em">右是大般涅槃經之前分盡大眾問品同本異譯</p>
<p>方等般泥洹經二卷</p>
<p>四童子三昧經三卷</p>
<p style="margin-left:1em">右二經同本異譯佛于雙樹間將入涅槃諸弟子眾皆大哀戀有四童子皆大菩薩從四方佛剎來現大神通會集供養與佛阿難問答說法時無量無邊人天菩薩得道得果得無生忍佛放大光明度諸地獄極苦眾生皆即生天乃至成阿羅漢無央數人天菩薩皆得道進果以至立無上正真道魔波旬惱恨悲泣今日所度雖佛壽一劫所度不能過此我界遂空佛言所未度者如大地土所度者如爪上土耳及諸佛為羅云說法安慰佛言我所應度者皆<span class='corr'>已</span>度訖未度者皆<span class='corr'>已</span>作得度因緣我所應作皆<span class='corr'>已</span>作竟</p>
<p>大悲經五卷</p>
<p style="margin-left:1em">右說佛將涅槃諸弟子哀戀佛安慰阿難等說正法不滅迦葉等及佛滅後有諸大神通智慧威德弟子流布佛法汝勿憂愁次說供養佛舍利如芥子及作形像塔廟乃至散一華於空中若生一念敬信果報福德不可思議終當得至涅槃佛執阿難手付囑法藏令廣宣流布令勿隱沒第一卷說大梵天王念言我能勝他他不如我我是智者三千大千世界中大自在王造化眾生世界等佛言非汝所造所化是業所化此大千世界是佛土梵王禮懺悔過</p>
</div>
<div class='div-other'><a id='mulu1044' />
<p class='h4'>諸大乘經一</p><p>方廣大莊嚴經十二卷</p>
<p style="margin-left:1em">右二十七品說如來于兜率天宮下生處胎降生示現童子示書現藝游行出家苦行降魔成佛轉法輪等次敘甚詳第十一說十二緣三十二相業末說人能受持此經有種種勝妙功德</p>
<p>普曜經八卷</p>
<p style="margin-left:1em">右二經本同譯別文詳略有小異爾</p>
<p>妙法蓮華經七卷</p>
<p style="margin-left:1em">右佛為一大事因緣故出現于世為欲令眾生開示悟入佛之知見故說此一乘法授諸聲聞記如是妙法諸佛時一說之如優曇華時一現耳先示化成之權終與髻珠之祕雖三車異駕而一雨同滋皆令自知決定作佛說是經時多寶佛塔從地湧出十方諸佛集會證明六萬恆河沙等菩薩及其眷屬護持流布持經隨喜有六根清淨等無量功德若天入旋陀羅尼諸三昧見靈山法會儼然佛常住不滅證悟者自知非思議境界天親菩薩論二卷天台智者證旋陀羅尼三昧九旬談妙妙元文句止觀三大部三十卷盛行東南慈恩法師章疏廣化西北誦持靈感具有傳記流通震旦無盛此經</p>
<p>法華三昧經一卷</p>
<p style="margin-left:1em">右是法華支派</p>
<p>無量義經一卷</p>
<p style="margin-left:1em">右是法華前說</p>
<p>薩曇分陀利經一卷</p>
<p style="margin-left:1em">右是略出寶塔提媻品中少分</p>
<p>正法華經十卷</p>
<p style="margin-left:1em">右西晉竺法護譯品義大同翻文有異</p>
<p>添品法華經七卷</p>
<p style="margin-left:1em">右隋天竺三藏崛多笈多以秦譯有闕文添藥艸諭之半提媻達多品陀羅尼次神力品後囑累品在卷終餘諸字句亦間有改定</p>
<p>維摩詰經三卷</p>
<p style="margin-left:1em">右什法師譯維摩詰此云淨名示疾毗邪離城佛遣聲聞諸菩薩問疾皆辭不任文殊與八千菩薩大弟子等來入丈室問答妙法深談實相不二法門等借座鐙王請飯香積手按大千室容海眾亦名不思議解脫法門</p>
<p>維摩詰經二卷</p>
<p style="margin-left:1em">右吳支謙譯</p>
<p>說無垢稱經六卷</p>
<p style="margin-left:1em">右奘法師譯<span class='corr'>已</span>上三經本同譯別</p>
<p>大方等頂王經一卷</p>
<p>大乘頂王經一卷</p>
<p>善思童子經二卷</p>
<p style="margin-left:1em">右三經同本異譯善思童子維摩詰子也乳母抱持在重閣上見佛自湧身空中投下而住空中獻花問答說甚深法佛為授記作佛</p>
<p>大悲分陀利經八卷</p>
<p>悲華經十卷</p>
<p style="margin-left:1em">右二經同本異譯說諸佛本願莊嚴清淨佛土釋迦如來以大悲故願出五濁惡世成佛度生說釋迦佛因地布施身命種種大悲行願彌陀阿閦觀音勢至文殊普賢本所發願讀誦書寫此經乃至一偈勝十大劫行六波羅蜜</p>
<p>金光明最勝王經十卷</p>
<p>合部金光明經八卷</p>
<p style="margin-left:1em">右前後三譯經同品異初北涼曇無讖譯四卷十八品次隋僧寶貴合諸譯為八卷二十四品然文皆不足唐義淨譯十卷三十一品比前最備</p>
<p style="margin-left:1em">佛說是金光明微妙經典諸經中王說佛壽長遠三身差別金鼓懺悔天神護法大辯才天大功德天天王地神皆同佑衛此妙經法及供養天神天女誦呪祈願種種法門後說救魚生天捨身飼虎皆成佛因緣</p>
<p>伅真陀羅所問如來三昧經三卷</p>
<p style="margin-left:1em">右伅真此言樹謂天伎樂神即乾達媻王名也大緊那羅王經與此本同譯別</p>
<p>大樹緊那羅王所問經四卷</p>
<p style="margin-left:1em">右二經本同譯別經初天冠菩薩問佛諸菩薩種種法門佛隨問答說菩薩諸四句法時大樹緊那羅王從香山中與諸大眾來禮敬佛奏諸伎樂須彌等山頗峨涌沒四眾八部大迦葉等惟除不退轉菩薩皆悉起舞不能自持樂中說偈八千菩薩得無生忍請佛菩薩于香山供養七夜佛說淨六度方便等諸波羅蜜一一各三十二法門六十萬餘眾生發無上正真道心授王作佛記又為八千王子說助菩提法為八萬四千夫人采女說轉女身法及說菩薩成就三十二法能為法器及菩薩諸行法又法施有三十二功德此經亦名宣說不思議法品</p>
<p>佛昇忉利天為母說法經三卷</p>
<p style="margin-left:1em">右佛昇忉利天度夏安居三月月天子問諸菩薩種種法門佛隨問答略如維摩經佛告目連勿謂佛獨在一閻浮提成道度生于三千大千世界中示現降胎現生成佛示滅略說四方四維等諸佛名號國土應現種種不同等事</p>
<p>佛說道神足無極變化經四卷</p>
<p style="margin-left:1em">右與昇忉利天為母說法經本同譯別</p>
<p>寶雨經十卷</p>
<p>寶雲經七卷</p>
<p style="margin-left:1em">右二經同本異譯除葢障菩薩問佛云何菩薩得十波羅蜜圓滿云何得等于地水火風空如日月如師子如蓮華調伏寂靜廣大清淨智慧如海善巧辯才今眾生歡喜信受空無相願慈悲喜捨游戲神通離八難處住不退轉得如來法身金剛身十二頭陀云何得種種善巧生清淨佛土乃至云何速證無上菩提佛各隨問為說問一答十微妙富備大略如華嚴普賢二千酬行法</p>
<p>阿惟越致遮經四卷</p>
<p>不退轉法輪經四卷</p>
<p>廣博嚴淨不退轉法輪經六卷</p>
<p style="margin-left:1em">右三經本同譯別廣略文異說佛出五濁方便說三乘化導眾生令入一佛乘他方淨土二十那由他劫植眾德本不如忍界從明至食說法化愚令受三歸五戒况勸人出家廣為說法令出三界佛說信行法行八輩四果辟支佛皆是不退轉菩薩微妙法門次諸大阿羅漢說密語我等具足五無間業謂無明能生生死為母不正思惟及喜愛為父壞諸想諸行為破僧不壞凡夫法滅羅漢想名殺阿羅漢滅如來想名出佛身血知一切法如幻如影如響故次說眾生若聞釋迦牟尼佛名者皆于菩提得不退轉况持一華以供養邪如尼拘陀樹種子甚小漸次長大至蔭五百人有東方佛剎來三大菩薩頭面禮佛言我等于此法中無有疑惑我是如來我是世尊我是佛爾時眾會皆作是念無有二佛並出世間何緣彼作是說佛偈云不住一切法求寂滅菩提亦不得菩提是故名如來詳如本國五百童女五千尼五千居士婦聞法不復受胎為女人皆生佛國無量無邊不可思議天龍八部人非人等皆于菩提得不退轉</p>
<p>入定不定印經一卷</p>
<p>不必定入印經一卷</p>
<p style="margin-left:1em">右二經本同譯別佛說五種菩薩行一羊乘行二象乘行初二菩薩于正等覺是不決定于生死海不能救濟一切有情退失無上道三日月神通乘行四聲聞神通乘行五如來神通乘行後三菩薩必定不退無上智道如來行中廣明種種大乘利他行法大心人之龜鑑也末說信敬供養瞋惡侵損大乘法人極大罪福</p>
<p>等集眾德三昧經二卷</p>
<p>集一切福德三昧經三卷</p>
<p style="margin-left:1em">右二經本同譯別毗舍離城淨威力士自念我成就大力閻浮提中無與等者我當往觀佛何如我也佛欲降伏令目連取佛為童子時與兄弟捅力射箭著鐵圍山佛言是菩薩父母生力非神通力若以神力當過無量諸佛世界佛說人牛象師子力士諸天力諸菩薩力各各增上十乃當一以至十十地菩薩力等一後身菩薩力至成佛時超百千倍過于菩薩魔梵人天等不可論說次復較量種種福德復說成就莊嚴福德種種法義復次佛諸菩薩問答解說此三昧法義</p>
<p>持心梵天所問經四卷</p>
<p style="margin-left:1em">右經初說如來種種光明名號功德次持心梵天問何謂菩薩志性堅強言無惱熱德超眾生威儀安詳心不憒亂開化塵勞乃至于諸佛法而不退轉佛隨所問廣為演說次明網菩薩梵天文殊大弟子等問答法要又諸菩薩各隨所樂說菩薩法次梵天大菩薩等授成佛記末說此經大功德力思益梵天所問經四卷姚秦什法師譯</p>
<p>勝思惟梵天所問經六卷魏菩提流支譯</p>
<p style="margin-left:1em">右二經與持心梵天所問經同本異譯佛放光明照三千大千世界普及十方無量佛土東方過七十二恆河沙佛土國名清潔佛號日月光如來有菩薩梵天名曰思益白佛欲詣娑婆世界佛言應以十法游于彼土于毀譽心無增減于善惡心無分別于諸愚智等以悲心于上中下眾生之類意常平等于輕毀供養心無有二于他闕失不見其過見種種乘皆是一乘聞三惡道亦勿驚畏于諸菩薩生如來想佛出五濁生希有想于此國中百千萬劫淨修梵行不如彼土從旦至食無瞋礙心其福為勝</p>
<p>持人菩薩經四卷晉譯</p>
<p>持世經四卷秦什法師譯</p>
<p style="margin-left:1em">右二經本同譯別什師所譯文備詞順持世菩薩問佛云何菩薩能知諸法實相亦善分別諸法相云何得念力轉身成就不斷念乃至得無上菩提佛為隨問開示初品答所問種種法門次五陰品次十八性品次十二人品次十二因緣品次四念處品次五根品次八聖道品次世間出世間品次有為無為法品逐品法義至詳至妙及說過去諸佛本事此經有種種大功德利益乃至疾得無上菩提</p>
<p>濟諸方等學經一卷</p>
<p>大乘方廣總持經一卷</p>
<p style="margin-left:1em">右二經本同譯別佛說謗佛法僧人必墮地獄多劫不能得出佛說過去劫為法比丘以惡毒心謗淨命比丘揚其惡行八十劫中受地獄苦又多生墮畜生中方得人身常受貧厄瘖瘂無舌法比丘者則我身是淨命比丘彌陀佛是由我過去愚癡無智受苦如是當知隨順惡友求法師短譏毀損害為自傷損</p>
<p>大方廣寶篋經二卷</p>
<p>文殊現寶藏經三卷</p>
<p style="margin-left:1em">右二經本同譯別說文殊智慧辯才神通威德游于諸佛國土現種種殊勝等事東方佛土有第一智慧弟子住梵天說法聲徧三千大千世界聞文殊發大音聲驚怖墜落如旋嵐風吹于小鳥復有佛土大火災起世界充滿文殊千彼火中作蓮華網而從中過火所觸和適快樂聲聞神力如小鳥文殊神力如金翅迅疾又七日七夜雨不斷絕諸比丘眾未得禪定者饑羸困苦文殊化一鉢食置講堂上千二百五十比丘萬二千菩薩皆得飽足鉢無減耗魔化四萬比丘來入會中亦皆受供鉢食亦無減耗悉皆降伏又文殊三月竟夏不現佛邊大迦葉問何所在邪答云我在王宮采女中及諸[婬-壬+(工/山)]女小兒中迦葉念言何緣此人與清淨僧眾為臘即撾楗椎欲逐出文殊即見十方不可計數佛邊各有文殊各有迦葉撾楗椎欲逐出之佛語迦葉汝欲逐出何者文殊迦葉慚愧欲置楗椎于地盡其神力而不能也佛令禮文殊乃得墮地佛言文殊三月教化城中女人宮中采女及童男童女各五百人及無量人得不退轉成道得果或生天宮又說三十二德鎧法門三萬二千天人皆發無上道意是經亦名文殊所現變化降伏眾魔化諸異學名曰寶藏</p>
<p>證契大乘經二卷</p>
<p>大乘同性經二卷</p>
<p style="margin-left:1em">右二經本同譯別佛在楞伽山為羅剎王說眾生捨身受身中陰識神隨業輪轉戒律持犯善不善果報種種差別修行三十七品至成無上菩提聲聞辟支佛菩薩如來皆有十地如諸小河流皆入大海一切諸法皆悉流入毗盧遮那智藏大海同一真如清淨法性授羅剎王成佛記及說過去佛菩薩本緣</p>
<p>深密解脫經五卷魏菩提流支譯</p>
<p>解深密經五卷唐元奘譯</p>
<p style="margin-left:1em">右佛說一切法相略有三種一徧計所執相二依他起相三圓成實相徧計所執謂一切法名假安立自性差別依他謂一切法緣生自性如無明緣行乃至集大苦蘊圓成實相謂一切法平等真如通達修習乃至無上菩提一切諸法皆無自性無生無滅本來寂靜自性涅槃如空華如幻像如虛空無生無滅第三卷彌勒問瑜珈種種義極于微妙第四觀世音問十地十一地微細法門地地殊勝功德及二愚癡與所應學法六波羅蜜因果種種法門第五卷文殊問如來法身化身出現調伏說法威德住持等法門</p>
<p>解節經一卷</p>
<p style="margin-left:1em">右如理正聞菩薩問能解甚深義節菩薩一切法無二答說此經</p>
<p>緣生初勝分法本經二卷</p>
<p style="margin-left:1em">右序曰本是一心積為三界理極實相筌窮假名五因七果十有二分緣生經法總備于此佛說十二因緣法義微妙眾經綱目攝在茲焉聖者欝楞迦作論釋此經先立偈三十後以論釋故亦名三十論</p>
<p>分別緣起初勝法門經二卷</p>
<p style="margin-left:1em">右與緣生經同本異譯</p>
<p>相續解脫地波羅蜜了義經一卷</p>
<p style="margin-left:1em">右與解深密經第四第五卷同本異譯解在彼經</p>
<p>楞伽阿跋多羅寶經四卷宋天竺三藏求那跋陀羅譯</p>
<p style="margin-left:1em">右佛在南海瀕楞伽山頂昔諸如來皆于此城說自所得聖智證法非外道衺見及二乘修行境界我今亦當開示此法時大慧菩薩致一百八問佛隨所問答說諸佛正覺性自性第一義心成就世間出世間上上法心意識生住滅相等一百八法傳燈錄僧那禪師曰我初祖兼付楞伽經四卷謂我師二祖曰吾觀震旦惟有此經可以印心仁者依行自得度世又二祖凡說法竟乃曰此經四世之後變成名相深可悲哉我今付汝宜善護持</p>
<p>入楞伽經十卷三藏真諦譯</p>
<p>大乘入楞伽經七卷實叉難陀譯</p>
<p style="margin-left:1em">右三經同本異譯初譯四卷楞伽夜叉王城勸請序致及流通等文不足次流支譯十卷次七卷則天久視年中譯序云此經諸佛心量之元樞羣經理窟之妙鍵廣諭幽旨洞明深義跋陀之譯未弘流支之義多舛今討三本之要詮成七卷之了教傳燈之句不窮湧泉之義無盡</p>
<p>菩薩行方便境界神通變化經三卷</p>
<p style="margin-left:1em">右上卷文殊說六波羅蜜等各各十二功德進修行門次二卷尼乾子說佛三十二相三十二大悲行三十七助道四無畏十八不共法等與尼乾子經同而略異</p>
<p>大薩遮尼乾子所說經十卷</p>
<p style="margin-left:1em">右第一第二卷佛說一乘菩薩行方便境界奮迅法門第三尼乾子與八十八千萬尼乾子俱游行諸國為嚴熾王說十不善業果報說國王護眾生法說轉輪聖王七寶功德又復有七種次寶七者一劍二海龍王皮三牀四園五屋舍六衣七足所用寶次說諸國王治國善惡法行法行王能救護眾生善行政治用兵愛民等種種事甚詳及說國王布施十五種功德次說外道聰明智慧各有罪過第六至第九說唯佛無諸過失三十二相八十種好三十七品菩提分法六通四無礙智十力四無畏十八不共法等不思議法門佛言尼乾子現行外道法以一切無量種種身化無量眾生發菩提心所供養佛不可量數過無量數劫當得成佛名實慧幢王國土勝妙壽法長遠此經是如來祕密藏純淨妙藏佛法印藏三千大千世界眾生俱時成佛有人滿足一劫供養禮拜爾所諸佛所得功德不如有人受持誦讀書寫流布此法門過彼無量無邊</p>
</div></div></div></div>
</div><!-- end of div[@id='body'] -->
</body></html>