<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu4413' />
<div class='div-other'>
<p class='h2'>欽定古今圖書集成博物彙編神異典　第一百八十三卷目錄</p>
<ul class="">
<li>僧部列傳五十九
<ul class="">
<li>宋十
<ul class="">
<li>法寧</li>

<li>蘊能</li>

<li>祖覺</li>

<li>辦和尚</li>

<li>宗印</li>

<li>宗顯</li>

<li>法常</li>

<li>智策</li>

<li>元易</li>

<li>清了</li>

<li>正覺</li>

<li>慶預</li>

<li>守璋</li>

<li>德朋</li>

<li>惟尚</li>

<li>普潤</li>

<li>普覺</li>

<li>紹隆</li>

<li>心道</li>

<li>悟本</li>

<li>端裕</li>

<li>景元</li>

<li>婁和尚</li>

<li>彌光</li>
</ul></li>
</ul></li>
</ul></div>
<p class='juan'>神異典第一百八十三卷</p>
<div class='div-other'><a id='mulu4414' />
<p class='h2'>僧部列傳五十九</p>
<div class='div-other'><a id='mulu4415' />
<p class='h3'>宋十</p>
<div class='div-other'><a id='mulu4416' />
<p class='h4'>法寧</p><p>按明高僧傳華亭昭慶寺法寧因住沂州馬[山*耆]山故號馬[山*耆]山東密州莒縣李氏子也初依沂州天寧妙空明和尚得度叅侍既久盡得雲門宗旨出世住沂之淨居寺大弘雪竇之道紹興間抵華亭青龍鎮察判章袞母高氏夢天神告曰古佛來也翼日師至迎之止錢氏園乃建精舍掘地得鐵磬斷碑佛像之應於是華亭令柳約奏所建剎賜額曰淨居因省明公于明州雪竇時郡守莫將請主吉祥哲宗元符佘山有精舍曰靈峰部符改曰昭慶禪院右丞朱諤請師為開山第一代無何遷明州廣慧復返昭慶紹興二十六年丙子正月八日沐浴端坐說法辭眾而寂世書七十六僧臘五十九塔全身於寺之東隅</p>
</div>
<div class='div-other'><a id='mulu4417' />
<p class='h4'>蘊能</p><p>按五燈會元眉州中巖慧目蘊能禪師本郡呂氏子年二十二於村落一富室為校書偶遊山寺見禪冊閱之似有得即裂冠圓具一鉢遊方首叅寶勝澄甫禪師所趣頗異至荊湖謁永安喜真如喆德山繪造詣益高迨抵大溈溈問上座桑梓何處師曰西川曰我聞西川有普賢菩薩示現是否師曰今日得瞻慈相曰白象何在師曰爪牙已具曰還會轉身麼師提坐具繞禪牀一帀溈曰不是這箇道理師趨出一日溈為眾入室問僧黃巢過後還有人收得劍麼僧[監-皿+立]起拳溈曰菜刀子僧曰爭奈受用不盡溈喝出次問師黃巢過後還有人收得劍麼師亦[監-皿+立]起拳溈曰也秪是菜刀子師曰殺得人即休遂近前攔胷築之溈曰三十年弄馬騎今日被驢子撲後還蜀庵於舊址應四眾之請出住報恩上堂龍濟道萬法是心光諸緣惟性曉本無迷悟人秪要今日了師曰既無迷悟了箇甚麼咄上堂舉雪峰一日普請搬柴中路見一僧遂擲下一段柴曰一大藏教秖說這箇後來真如喆道一大藏教不說這箇據此二尊宿說話是同是別山僧則不然[監-皿+立]起拂子曰提起則如是我聞放下則信受奉行室中問崇真氈頭如何是你空劫已前父母真領悟曰和尚且低聲遂獻投機頌曰萬年倉裏曾饑饉大海中住儘長渴當初尋時尋不見如今避時避不得師為印可一日與黃提刑奕棊次黃問數局之中無一局同千著萬著則故是如何是那一著師提起棊子示之黃佇思師曰不見道從前十九路迷殺幾多人師住持三十餘載凡說法不許錄其語臨終書偈趺坐而化闍維時暴風忽起煙所至處皆雨舍利道俗斸其地皆得之心舌不壞塔於本山</p>
</div>
<div class='div-other'><a id='mulu4418' />
<p class='h4'>祖覺</p><p>按明高僧傳眉州中巖寺祖覺別號癡庵嘉州楊氏子也聰穎夙發獨嗜佛乘精究賢首宗旨盡得其奧後奉旨出住眉州之中巗四方學者雲委川騖而至日於開堂弗倦誨示汲引後學曲盡慈悲清涼一宗至師可為鼎盛矣而於拈椎之外古今書史諸子典謨無不該研一覽成誦嘗修北宋僧史併華嚴集解金剛經註水陸齋儀等行世</p>
</div>
<div class='div-other'><a id='mulu4419' />
<p class='h4'>辦和尚</p><p>按青州府志辦和尚嘗創普照寺世稱青州辦和尚禪教盛行北方二百餘年燕秦齊晉之間入是宗者皆其後學有青州百問一卷皆覺和尚及林泉老人問答頌偈也</p>
</div>
<div class='div-other'><a id='mulu4420' />
<p class='h4'>宗印</p><p>按五燈會元懷安軍雲頂寶覺宗印禪師上堂古者道識得凳子周帀有餘又道識得凳子天地懸殊山僧總不恁麼識得凳子是甚麼閑家具一日普說罷師曰諸子未要散去更聽一頌乃曰四十九年一塲熱轟八十七春老漢獨弄誰少誰多一般作夢歸去來兮梅梢雪重言訖下座倚杖而逝</p>
</div>
<div class='div-other'><a id='mulu4421' />
<p class='h4'>宗顯</p><p>按五燈會元成都府信相宗顯正覺禪師潼川王氏子少為進士有聲嘗晝掬溪水為戲至夜思之遂見水泠然盈室欲汲之不可而塵境自空曰吾世網裂矣往依昭覺得度具滿分戒後隨眾咨叅覺一日問師高高峰頂立深深海底行汝作麼生會師於言下頓悟曰釘殺脚跟也覺拈起拂子曰這箇又作麼生師一笑而出服勤七祀南遊至京師歷淮淛晚見五祖演和尚於海會出問未知關棙子難過趙州橋趙州橋即不問如何是關棙子祖曰汝且在門外立師進步一踏而退祖曰許多時茶飯元來也有人知滋味明日入室祖云伱便是昨日問話底僧否我固知伱見處秖是未過得白雲關在師珍重便出時圓悟為侍者師以白雲關意叩之悟曰伱但直下會取師笑曰我不是不會秖是未諳待見這老漢共伊理會一上明日祖往舒城師與悟繼往適會於興化祖問師記得會在郡裏相見來師曰全火祗候祖顧悟曰這漢饒舌自是機緣相契遊廬阜回師以高高峰頂立深深海底行所得之語告五祖祖曰吾嘗以此事詰先師先師云我曾問遠和尚遠曰猫有歃血之功虎有起屍之德非素達本源不能到也師給侍之久祖鍾愛之後辭西歸為小叅復以頌送曰離鄉四十餘年一時忘却蜀語禪人回到成都切須記取魯語時覺尚無恙師再侍之名聲藹著遂出住長松遷保福信相僧問三世諸佛六代祖師總出這圈䙡不得如何是這圈䙡師曰井欄脣上堂舉仰山問中邑如何是佛性義邑曰我與伱說箇譬喻汝便會也譬如一室有六窻內有一獼猴外有一獼猴從東邊喚狌狌獼猴即應如是六窻俱喚俱應仰乃禮拜適蒙和尚指示某有箇疑處邑曰伱有甚麼疑仰曰秖如內獼猴睡時外獼猴欲與相見又作麼生邑下禪牀執仰山手曰狌狌與伱相見了師曰諸人要見二老麼我也與伱說箇譬喻中邑大似箇金師仰山將一塊金來使金師酬價金師亦盡價相酬臨成交易賣金底更有貼秤金師雖然暗喜心中未免偷疑何故若非細作定是賊贓便下座</p>
</div>
<div class='div-other'><a id='mulu4422' />
<p class='h4'>法常</p><p>按五燈會元嘉興府報恩法常首座開封人也丞相薛居正之裔宣和七年依長沙益陽華嚴元軾下髮徧依叢林於首楞嚴經深入義海自湖湘至萬年謁雪巢機契命掌牋翰後首眾報恩室中惟一矮榻餘無長物庚子九月中語寺僧曰一月後不復留此十月二十一往方丈謁飯將曉書漁父詞於室門就榻收足而逝詞曰此事楞嚴常露布梅華雪月交光處一笑寥寥空萬古風甌語迥然銀漢橫天宇蝶夢南華方栩栩斑斑誰跨豐干虎而今忘却來時路江山暮天涯目送鴻飛去</p>
</div>
<div class='div-other'><a id='mulu4423' />
<p class='h4'>智策</p><p>按五燈會元臨安府徑山塗毒智策禪師天台陳氏子幼依護國僧楚光落髮十九造國清謁寂室光灑然有省次謁大圓於明之萬壽圓問曰甚處來師曰天台來曰見智者大師麼師曰即今亦不少曰因甚在汝脚跟下師曰當面錯過圓曰上人不耘而秀不扶而直一日辭去圓送之門拊師背曰寶所在近此城非實師頷之往豫章謁典牛道由雲居風雪塞路坐閱四十二日午初版聲鏗然豁爾大悟及造門典牛獨指師曰甚處見神見鬼來師曰雲居聞版聲來牛曰是甚麼師曰打破虛空全無柄靶牛曰向上事未在師曰東家暗坐西家廝罵牛曰嶄然超出佛祖他日起家一麟足矣住後上堂舉教中道若以色見我以音聲求我是人行邪道不能見如來雖然恁麼正是捕得老鼠打破油甕懷禪師道伱眼在甚麼處雖則識破釋迦老子爭奈拈鎚䑛指若是塗毒即不然色見聲求也不妨百華影裏繡鴛鴦自從識得金鍼後一任風吹滿袖香師將示寂陞座別眾囑門人以文祭之師危坐傾聽至尚饗為之一笑越兩日沐浴更衣集眾說偈曰四大既分飛煙雲任意歸秋天霜夜月萬里轉光輝俄頃泊然而逝塔全身於東岡之麓</p>
</div>
<div class='div-other'><a id='mulu4424' />
<p class='h4'>元易</p><p>按五燈會元襄州石門元易禪師潼川稅氏子上堂十方同聚會箇箇學無為此是選佛場心空及第歸大眾秖如聞見覺知未嘗有問作麼生說箇心空底道理莫是見而不見聞而不間為之心空邪錯莫是忘機息慮萬法俱捐銷能所以人元宗泯性相而歸法界為之心空邪錯恁麼也不得不恁麼也不得恁麼不恁麼總不得未審畢竟作麼生還會麼良久曰若實無為無不為天堂地獄長相隨三尺杖子攪黃河八臂那吒冷眼窺無限魚龍盡奔走捉得循河三脚龜脫取殼鐵錐錐吉凶之兆便分輝借問東村白頭老吉凶未兆若何為休休休古往今來春復秋白日騰騰隨分過更嫌何處不風流咄上堂皓月當空澄潭無影紫微轉處夕陽輝彩鳳歸時天欲曉碧霄雲外石笋橫空綠水波中泥牛駕浪懷胎玉免曉過西岑抱子金鷄夜棲東嶺於斯明得始知夜明簾外別是家風空王殿中聖凡絕跡且道作麼生是夜明簾外事還委悉麼正值秋風來入戶一聲砧杵落誰家僧問古鏡未磨時如何師曰精靈皺眉曰磨後如何師曰波斯彈指曰為甚麼如此師曰好事不出門紹興丁丑七月二十五日坐寂火後收舍利塔於學射山</p>
</div>
<div class='div-other'><a id='mulu4425' />
<p class='h4'>清了</p><p>按五燈會元真州長蘆真歇清了禪師左綿雍氏子襁褓入寺見佛喜動眉睫咸異之年十八試法華得度往成都大慈習經論領大意出蜀至沔漢扣丹霞之室霞問如何是空刧<span class='corr'>已</span>前自己師擬對霞曰伱閙在且去一日登鉢盂峰豁然契悟徑歸侍立霞掌曰將謂伱知有師欣然拜之翼日霞上堂曰日照孤峰翠月臨溪水寒祖師元妙訣莫向寸心安便下座師直前曰今日陞座更瞞某不得也霞曰伱試舉我今日陞座看師良久霞曰將謂伱瞥地師便出後遊五臺之京師浮汴直抵長蘆謁祖照一語契投命為侍者踰年分座未幾照稱疾退閑命師繼席學者如歸建炎末游四明主補陀台之天封閩之雪峰詔住育王徙溫州龍翔杭之徑山慈寧皇太后命開山臯寧崇先上堂我於先師一掌下伎倆俱盡覓箇開口處不可得如今還有恁麼快活不徹底漢麼若無衘鐵負鞍各自著便上堂久默斯要不務速說釋迦老子待要款曲賣弄爭奈未出母胎已被人覷破且道覷破箇甚麼瞞雪峰不得上堂上孤峰頂過獨木橋驀直恁麼行猶是時人脚高脚低處若見得徹不出戶身徧十方未入門常在屋裏其或未然趂涼般取一轉柴上堂道得第一句不被拄杖子瞞識得拄杖子猶是途路中事作麼生是到地頭一句上堂處處覓不得秖有一處不覓自得且道是那一處良久曰賊身<span class='corr'>已</span>露上堂口邊白醭去始得入門通身紅爛去方知有門裏事更須知有不出門底乃曰喚甚麼作門僧問三世諸佛向火焰裏轉大法輪還端的也無師大笑曰我却疑著曰和尚為甚麼却疑著師曰野花香滿路幽鳥不知春問不落風彩還許轉身也無師曰石人行處不同功曰向上事作麼生師曰妙在一漚前豈容千聖眼僧禮拜師曰秖恐不甚麼師一日入廚看煑麪次忽桶底脫眾皆失聲曰可惜許師曰桶底脫自合歡喜因甚麼却煩惱僧曰和尚即得師曰灼然可惜許一桶麪問僧伱死後燒作灰撒却了向甚麼處去僧便喝師曰好一喝秖是不得翻款僧又喝師曰公案未圓更喝始得僧無語師打曰這死漢上堂苔封古徑不墮虛凝霧鎖寒林肯彰風要鉤針穩密孰云漁父棲巢祗受承當自是平常快活還有具透關眼底麼良久曰直饒聞早便歸去爭似從來不出門上堂乍雨乍晴乍寒乍熱山僧底箇山僧自知諸人底箇諸人自說且道雪峰日除喫飯外要作甚麼問僧琉璃殿上玉女攛梭明甚麼邊事曰回互不當機師曰還有斷續也無曰古今不曾間師曰正當不會間時如何僧珍重便出上堂撼拄杖曰看看三千大千世界一時搖動雲門大師即得雪峰則不然卓拄杖曰三千大千世界向甚麼處去還會麼不得重梅雨秧苗爭見青上堂幻化空身即法身遂作舞云見麼見麼恁麼見得過橋村酒美又作舞云見麼見麼恁麼不見隔岸野花香上堂還有不被元妙汙染底麼良久曰這一點傾四海水已是洗脫不下僧問如何是空刧已前自己師曰白馬入蘆花上堂窮微喪本體妙失宗一句截流淵元及盡是以金針密處不露光鋩玉線通時潛舒異彩雖然如是猶是交互雙明且道巧拙不到作麼生相委良久曰雲蘿秀處青陰合巗樹高低翠鎖深上堂轉功就位是向去底人玉韞荊山貴轉位就功是却來底人紅爐片雪春功位俱轉通身不滯撒手亡依石女夜登機密室無人掃正恁麼時絕氣息一句作麼生相委良久曰歸根風墮葉照盡月潭空師終於臯寧崇先塔於寺西華桐塢諡悟空禪師</p>
</div>
<div class='div-other'><a id='mulu4426' />
<p class='h4'>正覺</p><p>按五燈會元明州天童宏智正覺禪師隰州李氏子母夢五臺一僧解環與環其右臂乃孕遂齋戒及生右臂特起若環狀七歲日誦數千言祖寂父宗道久叅佛陁遜禪師嘗指師謂其父曰此子道韻勝甚非塵埃中人苟出家必為法器十一得度於淨明本宗十四具戒十八遊方訣其祖曰若不發明大事誓不歸矣及至汝州香山成枯木一見深所器重一日聞僧誦蓮經至父母所生眼悉見三千界瞥然有省即詣丈室陳所悟山指臺上香合曰裏面是甚麼物師曰是甚麼心行山曰汝悟處又作麼生師以手書一圓相呈之復拋向後山曰弄泥團漢有甚麼限師曰錯山曰別見人始得師應喏喏即這丹霞霞問如何是空刧已前自己師曰井底蝦蟆吞却月三更不借夜明簾霞曰未在更道師擬議霞打一拂子曰又道不借師言下釋然遂作禮霞曰何不道取一句師曰某甲今日失錢遭罪霞曰未暇打得伱且去霞領大洪師掌牋記後命首眾得法者已數人四年過圓通時真歇初住長蘆遣僧邀至眾出迎見其衣舄穿敝且易之真歇俾侍者易以新履師却曰吾為鞋來邪眾聞心服懇求說法居第一座六年出住泗州普照次補太平圓通能仁及長蘆天童屋廬秋隘師至創闢一新衲子爭集上堂黃閣簾垂誰傳家信紫羅帳合暗撒真珠正恁麼時視聽有所不到言詮有所不及如何通得箇消息去夢回夜色依稀曉笑指家風爛熳春上堂心不能緣口不能議直饒退步荷擔切忌當頭觸諱風月寒清古渡頭夜船撥轉璢璃地上堂空刧有真宗聲前問己躬赤窮新活計清白舊家風的的三乘外寥寥一印中却來行異類萬派自朝東上堂今日是釋迦老子降誕之辰長蘆不解說禪與諸人畵箇樣子秖如在摩耶胎時作麼生以拂子書此○相曰秖如以清淨木浴金色身時又作麼生復書此[○@水]相曰秖如周行七步目顧四方指天指地成道說法神通變化智慧辨才四十九年三百餘會說青道黃指東畵西入般涅槃時又作麼生乃書此㊉相復曰若是具眼衲僧必也相許其或未然一一歷過始得上堂僧問如何是向去底人師曰白雲投壑盡青嶂倚空高曰如何是却來底人師曰滿頭白髮離巖谷半夜穿雲入市鄽曰如何是不來不去底人師曰石女喚回三界夢木人坐斷六門機乃曰句裏明宗則易宗中辨句則難良久曰還會麼凍鷄未報家林曉隱隱行人遇雪山僧問一絲不著時如何師曰合同船子並頭行曰其中事作麼生師曰快刀快斧斫不入問布袋頭開時如何師曰一任填溝塞壑問清虛之理畢竟無身時如何師曰文彩未痕初消息難傳際曰一步密移元路轉通身放下劫壺空師曰誕生就父時合體無遺照曰理既如是事作麼生師曰歷歷纔回分化事十方機應又何妨曰恁麼則塵塵皆現本來身去也師曰透一切色超一切心曰如理如事又作麼生師曰路逢死虵莫打殺無底籃子盛將歸曰入市能長嘯歸家著短衫師曰木人嶺上歌石女溪邊舞上堂諸禪德吞盡三世佛底人為甚麼開口不得照破四天下底人為甚麼合眼不得許多病痛與伱一時拈却且作麼生得十成通暢去還會麼擘開華嶽連天色放出黃河到海聲師住持以來受無貪而施無厭歲艱食竭己有及贍眾之餘賴全活者數萬日常過午不食紹興丁丑九月謁郡僚及檀度次謁越帥趙公令誤與之言別十月七日還山翼日辰巳間沐浴更衣端坐告眾顧侍僧索筆作書遺育王大慧禪師請主後事仍書偈曰夢幻空花六十七年白鳥煙沒秋水連天擲筆而逝龕留七日顏貌如生奉全軀塔於東谷諡宏智塔名妙光</p>
</div>
<div class='div-other'><a id='mulu4427' />
<p class='h4'>慶預</p><p>按五燈會元隨州大洪慧照慶預禪師上堂進一步踐他國王水草退一步踏他祖父田園不進不退正在死水中還有出身之路也無蕭騷晚籟松釵短游漾春風柳線長上堂舉船子囑夾山曰直須藏身處無蹤跡無蹤跡處莫藏身吾在藥山三十年秖明此事今時人為甚麼却造次丹山無彩鳳寶殿不留冠有時憨有時癡非我途中爭得知</p>
<p>按安陸府志慶預京山人師道楷於大洪山靖康間盜起預日謹禪誦以定眾志若是者數年所活萬人紹興中下廬阜入八閩閉關雪峰十年忽微笑書偈而逝</p>
</div>
<div class='div-other'><a id='mulu4428' />
<p class='h4'>守璋</p><p>按浙江通志守璋王氏子七歲以試經度為僧戒行精潔尤工於詩號文惠禪師所著有柿園集一刻松園集行世</p>
</div>
<div class='div-other'><a id='mulu4429' />
<p class='h4'>德朋</p><p>按浙江通志德朋鹽官顧氏子守璋弟子也紹興十八年入徑山禮真歇了禪師夜宿山下真歇夢雙月入寺詰朝白眾頃之朋至相與問答機鋒峻密因以杵通竹節有聲豁然開悟世號竹筒和尚有語錄若干卷</p>
</div>
<div class='div-other'><a id='mulu4430' />
<p class='h4'>惟尚</p><p>按浙江通志惟尚鹽官曹氏子謁尊宿五六十人前後印正而心不自欺輒舍去最後叅普照英再叅黃龍歷住壽聖薦福謝歸舊隱爐香瓶水泊如也紹興間示寂張子韶為譔碑銘</p>
</div>
<div class='div-other'><a id='mulu4431' />
<p class='h4'>普潤</p><p>按蘇州府志普潤叅南屏清辨得言下旨有注解金剛經心疏抄息陰集</p>
</div>
<div class='div-other'><a id='mulu4432' />
<p class='h4'>普覺</p><p>按五燈會元臨安府徑山宗杲大慧普覺禪師宣城奚氏子夙有英氣年十二入鄉校一日因與同窻戲以硯投之悞中先生帽償金而歸曰大丈夫讀世間書曷若究出世法即詣東山慧雲院事慧齊年十七薙髮具毗尼偶閱古雲門錄恍若舊習往依廣教珵禪師棄遊四方從曹洞諸老宿即得其說去登寶峰謁湛堂準禪師堂一見異之俾侍巾裓指以入道捷徑師橫機無所讓堂訶曰汝曾未悟病在意識領解則為所知障堂疾革囑師曰吾去後當見川勤必能盡子機用堂卒師趨謁無盡居士求堂塔銘無盡門庭高少許可與師一言相契下榻延之名師庵曰妙喜洎後再謁且囑令見圓悟師至天寧經半載悟數舉因緣詰之師酬對無滯俾掌記室未幾令分座室中叢林浩然歸重名振京師右丞相呂公舜奏賜紫衣佛目之號圓悟歸蜀師於雲居山後古雲門舊址創庵以居學者雲集久之入閩結茅於長樂洋嶼從之得法者十有三人又徙小溪雲門庵後應張丞相魏公浚徑山之命開堂日僧問人天普集選佛塲開祖令當行如何舉唱師云鈍鳥逆風飛曰徧界且無尋覓處分明一點座中圓師曰人間無水不朝東復有僧競出師約住云假使大地盡末為塵一一塵有一口一一口具無礙廣長舌相一一舌相出無量差別音聲一一音聲發無量差別言詞一一言詞有無量差別妙義如上塵數衲僧各各具如是口如是舌如是聲音如是言詞如是妙義同時致百千問難問問各別不消長老咳嗽一聲一時答了乘時於其中間作無量無邊廣大佛事一一佛事周徧法界所謂一毛現神變一切佛同說經於無量劫不得其邊際便恁麼去閙熱門庭即得正眼觀來正是業識茫茫無本可據祖師門下一點也用不著况復勾章棘句展弄詞鋒非惟埋沒從上宗乘亦乃笑破衲僧鼻孔所以道毫釐繫念三塗業因瞥爾情生萬劫覊鎖聖名凡號盡是虛聲殊相劣形皆為幻色汝欲求之得無累乎及其厭之又成大患看他先聖恁麼告報如國來兵器豈得<span class='corr'>已</span>而用之本分事上亦無這箇消息山僧今日如斯舉唱大似無夢說夢好肉剜瘡檢點將來合喫拄杖只今莫有下得毒手者麼若有堪報不報之恩共助無為之化如無倒行此令去也驀拈拄杖云橫按鏌鋣全正令太平寰宇斬癡頑卓拄杖喝一喝便下座道法之盛冠於一時眾二千餘皆諸方俊乂侍郎張公九成亦從之遊灑然契悟一日因議及朝政與師連禍紹興辛酉五月毀衣牒屏居衡陽乃裒先德機語間與拈提離為三帙目曰正法眼藏凡十年移居梅陽又五年高宗皇帝特恩放還明年春復僧伽棃四方虛席以邀率不就後奉朝命居育王逾年有旨改徑山道俗歆慕如初孝宗皇帝為普安郡王時遣內都監入山謁師師作偈為獻及在建邸復遣內知客詣山供五百應真請師說法祝延聖壽親書妙喜庵三字并製贊寵寄之師年邁求解辛巳春得旨退居明月堂隆興改元一夕星殞於寺西流光赫然尋示微恙八月九日學徒問安師勉以弘道徐曰吾翼日始行至五鼓親書遺奏又貽書辭紫巖居士侍僧了賢請偈復大書曰生也秖恁麼死也秖恁麼有偈與無偈是甚麼熱大擲筆委然而逝平明有蛇尺許腰首白色伏於龍王并欄如義服者乃龍王示現也四眾哀號皇帝聞而歎惜上製師真贊曰生滅不滅常住不住圓覺空明隨物現處丞相以次致祭者沓來門弟子塔全身於明月堂之側壽七十有五夏五十有八詔以明月堂為妙喜庵諡曰普覺塔名寶光淳熙初賜其全錄八十卷隨大藏流行</p>
</div>
<div class='div-other'><a id='mulu4433' />
<p class='h4'>紹隆</p><p>按五燈會元平江府虎丘紹隆禪師和之含山人也九歲謝親居佛慧院踰六年得度受具又五年荷包謁長蘆信禪師得其大略有傳圓悟語至者師讀之歎曰想酢生液雖未澆腸沃胃要且使人慶快第恨未聆謦欬耳遂由寶峰依湛堂客黃龍叩死心禪師次謁圓悟一日入室悟問曰見見之時見非是見見猶離見見不能及舉拳曰還見麼師曰見悟曰頭上安頭師聞脫然契證悟叱曰見箇甚麼師曰竹密不妨流水過悟肯之尋俾掌藏教有問悟曰隆藏主柔易若此何能為哉悟曰瞌睡虎耳後歸邑住城西開聖建炎之擾乃結廬錫峰之下郡守李公光延居彰教次徙虎丘道大顯著因追繹白雲端和尚立祖堂故事乃曰為人之後不能躬行遺訓於義安乎遂圖其像以奉安之上堂曰凡有展托盡落今時不展不托墮坑落壍直饒風吹不入水灑不著檢點將來自救不了豈不見道直似寒潭月影靜夜鐘聲隨扣擊以無虧觸波瀾而不散猶是生死岸頭事拈拄杖劃一劃云劃斷古人多年葛藤點頭石不覺拊掌大笑且道笑箇甚麼腦後見腮莫與往來上堂目前無法萬象森然意在目前突出難辨不是目前法觸處逢渠非耳目之所到不離見聞覺知雖然如是也須踏著他向上關捩子始得所以道羅籠不肯住呼喚不回頭佛祖不安排至今無處所如是則不勞斂念樓閣門開寸步不移百城俱到驀拈拄杖劃一劃云路逢死蛇莫打殺無底籃子盛將歸上堂曰百鳥不來春又暄憑欄溢目水連天無心還似今宵月照見三千與大千上堂摩竭陁國親行此令拈拄杖卓一下曰大盡三十日小盡二十九僧問為國開堂一句作麼生道師曰一願皇帝萬壽二願重臣千秋曰秖如生佛未興時一著落在甚麼處師曰吾常於此切曰官不容鍼更借一問時如何師曰踞虎頭收虎尾曰中間事作麼生師曰草繩自縛漢曰毗婆尸佛早留心直至如今不得妙師曰幾行巖下路少見白頭人問九旬禁足意旨如何師曰理長即就曰秖如六根不具底人還禁得也無師曰穿過鼻孔曰學人今日小出大遇師曰降將不斬曰恁麼則和尚放某甲逐便也師曰停囚長智問雪峰道盡大地撮來如粟米粒大拋向面前漆桶不會打鼓普請看未審此意如何師曰一畞之地三蛇九鼠曰乞師再垂指示師曰海口難宣問如何是大道真源師曰和泥合水曰便恁麼去時如何師曰截斷草鞋跟問如何是佛法大意師曰蛇頭生角問古人到這裏因甚麼不肯住師曰老僧也恁麼曰忽然一刀兩段時如何師曰平地神仙問萬機休罷千聖不攜時如何師曰未足觀光曰還有奇特事也無師曰獨坐大雄峰紹興丙辰示微疾而逝塔全軀於寺之西南隅</p>
</div>
<div class='div-other'><a id='mulu4434' />
<p class='h4'>心道</p><p>按五燈會元常德府文殊心道禪師眉州徐氏子年三十得度詣成都習唯識自以為至同舍詰之曰三界惟心萬法唯識今目前萬象摐然心識安在師茫然不知對遂出關周流江淮既抵舒之太平聞佛鑑禪師夜叅舉趙州柏樹子話至覺鐵觜云先師無此語莫謗先師好因大疑提撕既久一夕豁然即趨丈室擬敘所悟鑑見來便閉門師曰和尚莫謾某甲鑑云十方無壁落何不入門來師以拳擉破窻紙鑑即開門搊住云道道師以兩手捧鑑頭作口啐而出遂呈偈曰趙州有箇柏樹話禪客相傳徧天下多是摘葉與尋枝不能直向根源會覺公說道無此語正是惡言當面罵禪人若具通方眼好向此中辨真假鑑深然之每對客稱賞後命分座襄守請開法天寧未幾擢大別文殊上堂曰師子嚬呻象王哮吼雲門北斗裏藏身白雲因何喚作手三世諸佛不能知狸奴白牯却知有且道作麼生是他知有底事雨打梨華蛺蝶飛風吹柳絮毛毬走上堂拈拄杖直上指曰恁麼時刺破憍尸迦脚跟卓一下曰恁麼時卓碎閻羅王頂骨乃指東畔曰恁麼時穿過東海鯉魚眼睛指西畔曰恁麼時塞却西王母鼻孔且道總不恁麼時如何今年雨水多各宜頻曬眼宣和改元下詔改僧為德士上堂祖意西來事今朝特地新昔為比丘相今作老君形鶴氅披銀褐頭包蕉葉巾林泉無事客兩度受君恩所以道欲識佛性義當觀時節因緣且道即今是甚麼時節毗盧遮那頂戴寶冠為顯真中有俗文殊老叟身披鶴氅且要俯順時宜一人既爾眾人亦然大家成立叢林喜得羣仙聚會共酌迷仙酎同唱步虛詞或看靈寶度人經或說長生不死藥琴彈月下指端發太古之音棊布軒前妙著出神機之外進一步便到大羅天上退一步却入九幽城中秖如不進不退一句又作麼生道直饒羽化三清路終是輪迴一幻身二年九月復僧上堂不挂田衣著羽衣老君形相頗相宜一年半內閑思想大底興衰各有時我佛如來預識法之有難教中明載無不委知較量年代正在於茲魔得其便惑亂正宗僧改俗形佛更名字妄生邪解刪削經文鐃鈸停音鉢盂添足多般矯詐欺罔聖君賴我皇帝陛下聖德聖明不忘付囑不廢其教特賜宸章頒行天下仍許僧尼重新披削實謂寒灰再燄枯木重榮不離俗形而作僧形不出魔界而入佛界重鳴法鼓再整頹綱迷仙酎變為甘露瓊漿步虛詞翻作還鄉曲子放下銀木簡拈起尼師壇昨朝稽首擎拳今日和南不審秖改舊時相不改舊時人敢問大眾舊時人是一箇是兩箇良久曰秋風也解嫌狼籍吹盡當年道教灰建炎三年春示眾舉臨濟入滅囑三聖因緣師曰正法眼藏瞎驢滅臨濟何曾有是說今古時人皆妄傳不信但看後三月至閏三月賊鍾相叛其徒欲舉師南奔者師曰學道所以了生死何避之有賊至師曰速見殺以快汝心賊即舉槊殘之血皆白乳賊駭引席覆之而去</p>
</div>
<div class='div-other'><a id='mulu4435' />
<p class='h4'>悟本</p><p>按五燈會元饒州薦福悟本禪師江州人也自江西雲門叅侍妙喜至泉南小谿於時英俊畢集受印可者多矣師私謂其棄己且欲發去妙喜知而語之曰汝但專意叅究如有所得不待開口吾已識也既而有聞師入室者故謂師曰本侍者叅禪許多年逐日只道得箇不會師詬之曰這小鬼伱未生時我<span class='corr'>已</span>三度霍山廟裏退牙了好教伱知由是益銳志以狗子無佛性話舉無字而提撕一夕將三鼓倚殿柱昬寐間不覺無字出口吻忽爾頓悟後三日妙喜歸自郡城師趨丈室足纔越閫未及吐詞妙喜曰本鬍子這回方是徹頭也住後上堂高揖釋迦不拜彌勒者與三十拄杖何故為他秪會步步登高不會從空放下東家牽犂西家拽耙者與三十拄杖何故為他秖會從空放下不會步步登高山僧恁麼道還有過也無眾中莫有點檢得出者麼若點檢得出須彌南畔把手共行若點檢不出布袋裏老鵶雖活如死上堂釋迦掩室於摩竭淨名杜口於毗耶須菩提唱無說而顯道釋梵絕視聽而雨華大眾這一隊不唧[口*留]漢無端將祖父田園私地結契各據四至界分方圓長短一時花擘了也致令後代兒孫千載之下上無片瓦蓋頭下無卓錐之地博山當時若見十字路頭掘箇無底深坑喚來一時埋却免見遞相鈍置何謂如此不見道家肥生孝子國霸有謀臣上堂乾闥婆王曾奏樂山河大地皆作舞爭如跛脚老雲門解道臘月二十五博山今日有條攀條無條攀例也要應箇時節驀拈拄杖橫按膝上作撫琴勢云還有聞絃賞音者麼良久云直饒便作鳳凰鳴畢竟有誰知指法卓一下下座</p>
</div>
<div class='div-other'><a id='mulu4436' />
<p class='h4'>端裕</p><p>按五燈會元慶元府育王山佛智端裕禪師吳越王之裔也六世祖守會稽因家焉師生而岐嶷眉目淵秀十七驅鳥於大善寺十八得度受具往依淨慈一禪師未幾偶聞僧擊露柱曰伱何不說禪師忽有省去謁龍門遠甘露卓泐潭祥皆以穎邁見推晚見圓悟於鍾阜一日悟問誰知正法眼藏向這瞎驢邊滅却即今是滅不滅曰請和尚合取口好悟曰此猶未出常情師擬對悟擊之師頓去所滯侍悟居天寧命掌記室尋分座道聲藹著京西憲請開法丹霞次遷虎丘徑山謝事徇平江道俗之請庵於西華閱數稔勅居建康保寧後移蘇城萬壽及閩中元沙壽山西禪復被旨補靈隱慈寧皇太后幸韋王第召師演法賜金襴袈裟乞歸西華舊隱紹興戊辰秋赴育王之命上堂曰德山入門便棒多向皮袋裏埋蹤臨濟入門便喝總在聲塵中出沒若是英靈衲子直須足下風生超越古今途轍拈拄杖卓一下喝一喝曰秖這箇何似生若喚作棒喝瞌睡未醒不喚作棒喝未識德山臨濟畢竟如何復卓一下曰總不得動著上堂盡大地是沙門眼徧十方是自己光為甚麼東弗<span class='corr'>于</span>逮打鼓西瞿耶尼不聞南贍部洲點燈北鬱單越暗坐直饒向箇裏道得十全猶是光影裏活計[打-丁+慼]拂子曰百雜碎了也作麼生是出身一路擲下拂子曰叅</p>
<p>上堂動則影現覺則冰生直饒不動不覺猶是秦時[車*度]轢鑽到這裏便須干差密照萬戶俱開毫端撥轉機輪命脈不沈毒海有時覺如湛水有時動若星飛有時動覺俱忘有時照用自在且道正恁麼時是動是覺是照是用還有區分得出底麼鐵牛橫古路觸著骨毛寒上堂曰行時絕行跡說時無說蹤行說若到則垛生招箭行說未明則神鋒劃斷就使說無滲漏行不迷方猶滯殼漏在若是大鵬金翅奮迅百千由旬十影神駒馳驟四方八極不取次㗖啄不隨處埋身且總不依倚還有履踐分也無剎剎塵塵是要津上堂曰易填巨壑難滿漏巵若有操持了無難易拈却大地寬綽有餘放出纖毫礙塞無路忽若不枯不放向甚麼處履踐同誠共休戚飲水亦須肥僧問如何是賓中賓師曰伱是田庫奴曰如何是賓中主師曰相逢猶莽鹵曰如何是主中賓師曰劍氣爍愁雲曰如何是主中主師曰敲骨打髓師蒞眾色必凜然寢食不背眾唱道無倦紹興庚午十月初示微疾至十八日首座法全請遺訓師曰盡此心意以道相資語絕而逝火後目睛齒舌不壞其地發光終夕得舍利無計踰月不絕黃冠羅肇常平日問道於師適外歸獨無所獲道念勤切方與客食咀嚼間若有物吐哺則舍利也大如菽色若琥珀好事者持去遂再拜於闍維所聞香匳有聲亟開所獲如前而差紅潤門人奉遺骨分塔於鄮峯西華諡大悟禪師</p>
</div>
<div class='div-other'><a id='mulu4437' />
<p class='h4'>景元</p><p>按五燈會元台州護國此庵景元禪師永嘉楠溪張氏子年十八依靈山希拱圓具後習台教三禩棄謁圓悟於鍾阜因僧讀死心小叅語云既迷須得箇悟既悟須識箇迷悟中迷迷中悟迷悟雙忘却從無迷悟處建立一切法師聞而疑即趨佛殿以手托開門扉豁然大徹繼而執侍機辯逸發圓悟目為聱頭元侍者遂自題肖像付之曰生平只說聱頭禪撞著聱頭如鐵壁脫却羅龍截脚跟大地撮來墨漆黑晚年轉復沒刀刀奮金剛椎碎窠窟他時要識圓悟面一為渠儂併拈出圓悟歸蜀師還淛東鏟彩埋光不求聞達括蒼守耿延禧嘗問道於圓悟因閱其語錄至題肖像得師為人乃致聞法南明山遣使物色至台之報恩獲於眾寮迫其受命方丈古公乃靈源高第聞其提唱亦深駭異僧問三聖道我逢人即出出則不為人意旨如何師曰八十翁翁嚼生鐵曰興化道我逢人則不出出即便為人又作麼生師曰須彌頂上浪飜空問天不能蓋地不能載是甚麼物師曰無孔鐵鎚曰天人羣生類皆承此恩力也師曰莫妄想問三世諸佛說不盡底句請師速道師曰眨上眉毛問昔年三平道塲重興是日圓悟高提祖印始自師傳如何是臨濟宗師曰殺人活人不眨眼曰目前抽顧鑑領略者還稀如何是雲門宗師曰頂門三眼耀乾坤曰未舉先知未言先見如何是溈仰宗師曰推不向前約不退後曰三界唯心萬法唯識如何是法眼宗師曰箭鋒相直不相饒曰建化何妨行鳥道回途復妙顯家風如何是曹洞宗師曰手執夜明符幾箇知天曉曰向上還有路也無師曰有曰如何是向上路師曰黑漫漫地僧便喝師曰貪他一粒粟失却半年糧上堂威音王已前這一隊漢錯七錯八威音王已後這一隊漢落二落三而今這一隊漢坐立儼然且道是錯七錯八落二落三還定當得出麼舉拂子曰吽吽浴佛上堂這釋迦老子初生下來便作箇笑具一手指天一手指地云天上天下惟吾獨尊後來雲門大師道我當時若見一棒打殺與狗子喫却貴圖天下太平尚有人不肯放過却道讚祖須是雲門始得且道那裏是讚他處莫是一棒打殺處是麼且喜沒交涉今日南明乍此住持秖得放過若不放過盡大地人並皆乞命始得如今事不獲已且同大眾向佛殿上每人與他一杓何故豈不見道乍可違條不可越例以拂子擊禪牀下座上堂野牛鳴師子吼張得眼開得口動南星蹉北斗大眾還知落處麼金剛堦下蹲神龜火裏走師退居西山耿龍學請就淨光陞座靈峰古禪師舉白雲見楊岐岐令舉茶陵悟道頌公案請師批判師乃曰諸禪德楊岐大笑眼觀東南意在西北白雲悟去聽事不真喚鐘作甕檢點將來和楊岐老漢都在架子上將錯就錯若是南明即不然我有明珠一顆切忌當頭蹉過雖然覿面相呈也須一鎚打破舉拂子曰還會麼棊逢敵手難藏行詩到重吟始見功師示疾請西堂應庵華禪師為座元付囑院事示訓如常俄握拳而逝茶毗得五色舍利齒舌右拳無少損塔於寺東劉阮洞前壽五十三</p>
</div>
<div class='div-other'><a id='mulu4438' />
<p class='h4'>婁和尚</p><p>按太平府志婁和尚失其名紹興間居城北永寧庵與鄉里夏叟善一日語夏曰吾明旦當去有話相付夏默喻明日入城逢故人留飲至則坐化矣留偈曰有生有死尋常事無去無來誰不然我今去也何時節風在松梢月在天夏捧誦歎恨亦坐亡</p>
</div>
<div class='div-other'><a id='mulu4439' />
<p class='h4'>彌光</p><p>按明高僧傳泉州教忠寺彌光號晦庵閩中李氏子也生寡言笑聞僧貝梵則喜年十五依文慧禪師圓頂未窮海藏喜究羣書一日計曰剃髮染衣當期悟徹而醉心俗典耶遂首謁圓悟次叅黃檗祥高庵悟機語皆契以淮楚盜起歸謁佛心值大慧寓廣因從之慧曰汝在佛心處所得者試舉一二看光曰佛心</p>
<p>上堂拈普化公案曰佛心即不然總不恁麼來時如何劈脊便打從教徧界分身慧曰汝意如何曰某不肯他後頭下個註脚慧曰此正是以病去法光毅然無信可意慧曰汝但揣摩看光竟以為不然經旬因記海印信公拈曰雷聲浩大雨點全無光始無滯趨告慧舉道者見琅邪并元沙未徹語詰之光對已慧大笑曰雖進一步秖不著所在如人斫樹根下一刀則命根斷矣汝向枝上斫其能斷命根乎今諸方浩浩說禪見處總如是也何益於事其楊岐正傳止三四人而已光慍而去翼日慧問汝還疑否曰無可疑者慧曰秖如古人相見未待開口已知虛實或聞其語便識淺深此理如何光悚然汗下莫知所詣慧令究有句無句話慧過雲門庵光亦侍行一日問曰某到這裏不能得徹病在甚處慧曰汝病最癖世醫拱手何也別人死了不得活汝今活了未曾死要到大安樂田地須是死一回始得光疑情愈深後入室慧問喫粥了也洗鉢盂了也去却藥忌道將一句來光曰裂破慧乃振威喝曰伱又說禪也光即大悟慧即撾鼓告眾曰龜毛拈得笑咍咍一擊萬重關鎖開慶快平生在今日孰云千里賺吾來光亦呈偈曰一拶當機怒雷吼驚起須彌藏北斗洪波浩渺浪淊天拈得鼻孔失却口自爾名喧宇宙道洽緇素出住教忠瓣香為妙喜拈出其為知本也歟</p>
</div></div></div></div>
</div><!-- end of div[@id='body'] -->
</body></html>