<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu4082' />
<div class='div-other'>
<p class='h2'>欽定古今圖書集成博物彙編神異典　第一百七十三卷目錄</p>
<ul class="">
<li>僧部列傳四十九
<ul class="">
<li>後晉
<ul class="">
<li>行遵</li>

<li>全付</li>

<li>善靜<span class="note-inline">(附靈照)</span></li>

<li>光嗣</li>

<li>遵誨<span class="note-inline">(附彥求)</span></li>

<li>息塵</li>

<li>道育</li>

<li>景超</li>

<li>志通</li>

<li>道舟</li>

<li>懷濬</li>

<li>智朗</li>

<li>自新</li>

<li>亡名</li>

<li>師會</li>
</ul></li>

<li>後漢
<ul class="">
<li>狂僧<span class="note-inline">(附曹和尚)</span></li>

<li>洪真</li>

<li>若虛<span class="note-inline">(附亡名僧)</span></li>

<li>巨岷</li>

<li>恆超</li>

<li>僧照</li>

<li>從隱<span class="note-inline">(附夢江)</span></li>

<li>宗季</li>

<li>行修</li>

<li>希覺</li>
</ul></li>

<li>後周
<ul class="">
<li>智佺</li>

<li>文益</li>

<li>行因<span class="note-inline">(附道<span class="corr">潛</span>)</span></li>

<li>道丕</li>

<li>智江</li>

<li>光嶼</li>

<li>慧明</li>

<li>普靜</li>

<li>行瑫</li>

<li>僧緘<span class="note-inline">(附大慈寺僧亡名)</span></li>

<li>師簡</li>

<li>澄楚</li>
</ul></li>
</ul></li>
</ul></div>
<p class='juan'>神異典第一百七十三卷</p>
<div class='div-other'><a id='mulu4083' />
<p class='h2'>僧部列傳四十九</p>
<div class='div-other'><a id='mulu4084' />
<p class='h3'>後晉</p>
<div class='div-other'><a id='mulu4085' />
<p class='h4'>行遵</p><p>按宋高僧傳行遵福州閩王王氏之仲子後唐莊宗即位入洛進方物因留京邸同光末會明宗將入兵亂相仍乃自翦飾變服為僧竄身巴蜀逮晉開運中狀貌若七十餘然壯力不衰或詢其年臘則必杜默於閬中寓光國禪院院徒以律法住持人不之知遵之能否有李氏子家命齋飲噉之次欻起出門叫噪若有所責謂李曰今夜有火自東南至於西北街鄰居咸令備之是夕果然煨燼無遺眾聚問其故曰昨一婦女衣紅秉炬而過老僧恨追不及耳又於趙法曹家指桃樹云下有如許錢不言其數趙乃召人發之畚鍤方興適遇客至為家僮所取喧喧之際盡化為青泥人各爭得百餘後圬墁之門壁壞往往而有焉遵或經人塚墓知其家吉凶至於風角鳥獸聞見之間預言災福後必契合故州閭遠近咸以預言用為口實終於晉安玉山緇徒為其茶毗焉</p>
</div>
<div class='div-other'><a id='mulu4086' />
<p class='h4'>全付</p><p>按宋高僧傳全付吳郡崐山人也幼隨父商於豫章聞禪寂之說乃有厭世之志白求出家父慍形於色慍止復白者三父異其誠率略許之遂詣江夏投清平大師問曰爾來何求付曰志求法也清平師憐其幼而抱器撫以納之夙興夜寐殊於羣童及長為之落飾尋登戒度奉師彌謹檢身彌至問法無厭飫見性不齷齪清平頷而許之一旦謂人曰吾聞學無常師吾非匏瓜豈繫於此而曠於彼乎遂辭師而抵宜春之仰山禮南塔涌禪師應對言語深認仰山之勢頓了直下之心仰山囅然器重之拳拳服膺棲神累載後遊於廬陵安福縣宰楊公建應國禪院請付居之禪徒子來堂室畟滿楊宰罷任其鄉人復於鴿湖山建院迎以居之廉使上聞錫名曰清化禪院禪徒磨至請問者牆進皆不我屈豈多讓於前輩乎有同里僧謂付曰父母之鄉胡可棄也任緣徇世願師歸歟遂別鴿湖而還故國時吳越文穆王錢氏命升階賜之衣衾鉢器有加禮焉丁酉歲錢城戍將闢雲峰山建清化禪院召以居之次忠獻王錢氏遣使錫以紫袈裟付上章累讓再賜之又讓之遂<span class='corr'>改</span>以納衣付曰吾非榮其賜而飾讓也恐後人之倣吾而逞欲矣尋賜號曰純一禪師又固讓之付不以情忘情故情真不以道求道故道直所居院之殿宇堂室人競崇建之鑄鐘千餘斤新額曰雲峰清化禪院雲水之侶輻湊睠睠不欲捨旃開運四年丁未歲秋七月示疾謂眾曰生也法起歿也法滅起滅非言論所及也安然而逝有大雨疾風以震林木拔矣享年六十六臘四十有五歸窆於山之北塢弟子應清等十餘人奉師遺訓不墜其道焉僧主彙征為塔銘建隆二年立</p>
</div>
<div class='div-other'><a id='mulu4087' />
<p class='h4'>善靜<span class='note-inline'>(附靈照)</span></p><p>按宋高僧傳善靜俗姓王氏長安金城人也父朗唐威州刺史母李氏因夢聖容照爛金色遂爾娠焉及生岐嶷逮乎知學博通羣言因掌書奏于神策軍中尉器重之忽厭浮幻潛詣終南豐德寺禮廣度禪師時年二十七也洎乎削染受具天復中南遊樂普見元安禪裔乃融心要北還化徒於故里結廬於終南雲居山道俗歸之如市又起遊峨嵋禮普賢銀色世界回興元連帥王公禮重留之後還故鄉<span class='corr'>已</span>黍離矣留守王公營永安禪院以居之以開運丙午歲冬鳴椎集僧囑累還方丈東向右脇而化俗壽八十九僧臘六十黑白之眾若喪嚴親明年正月八日茶毗於城南獲舍利數千粒漢乾祐三年庚戌八月八日遷塔於長安義陽鄉石塔巋然初靜率多先覺往遊僰道避昭宗之蒙塵又生平洗沐舍利隕落皆收祕不許弟子示人又嘗禪寂次牕外無何有白鶴馴狎於庭若有聽法之意靜令人驅斥之凡此殊徵有而不有晉昌軍府主郭公歸信焉營構禪院命以居之翰林學士魚崇諒為塔銘述德焉次杭州龍華寺釋靈照本高麗國人也重譯而來學其祖法入乎閩越得心於雪峰苦志叅陪以節儉勤於眾務號照布衲焉千眾畏服而言語似涉島夷性介特以恬淡自持初住齊雲山次居越州鑑清院嘗祗對副使皮光業語不相投被舉擯徒龍興焉及湖州太守錢公造報慈院請住禪徒翕然吳會間僧捨三衣披五衲者不可勝計忠獻王錢氏造龍華寺迎取金華梁傅翕大士靈骨道具真於此寺樹塔命照住持焉終於此寺遷塔大慈山之峰</p>
</div>
<div class='div-other'><a id='mulu4088' />
<p class='h4'>光嗣</p><p>按宋高僧傳光嗣姓李氏太原文水人也沖幼孤靜罕雜童稚信尚臺山乃為真容院浩威之高足也納戒後器宇穹隆㥽繫包桑出求禪法歷於年稔內外之學優長口海崩騰良難抗敵由是決意越重湖登閩嶺盛談文殊世界聞者竦動忠懿王王氏大施香茗遣使送山寺焉癸酉歲至兩浙謁武肅王錢氏厚禮遲之施文殊聖眾供物香茶并鉢盂一萬副應吳越諸州牧宰皆刻俸入緣仍泛海至滄州運物入山時降龍大師者率領彈壓緇伍畏焉為其分散諸寺蘭若眾寡均等時徒侶堅請嗣主院宣補僧官轄諸臺寺院命曰都綱師號超化居於僧上若鯤鳳之領鱗羽焉十五年間興建梵宇齋飼僧尼不勝紀極以天福元年遘疾至九月五日遷滅門人起塔藏其靈骨舍利至今存焉</p>
</div>
<div class='div-other'><a id='mulu4089' />
<p class='h4'>遵誨<span class='note-inline'>(附彥求)</span></p><p>按宋高僧傳遵誨姓李氏譙郡人也祖世不仕母張氏夢神人授己寶珠乃有娠焉生且奇異乳哺之時善認人之喜慍彌長見寺觀必任步遲廻顧盻不捨年甫十一禮毫城開元寺崇諲律主為師範矣誦法華經二周畢部由是勤於學問殆登弱冠受於戒律持彼律儀確乎轉石尋師西洛問道梁園初於智潛法師傳法華經講精義入神雌黃滿口梁開平二年戊辰歲止相國寺藥師院首講所業至後唐長興二年辛卯歲門徒相續請其訓導<span class='corr'>已</span>周一十九徧升其堂者二十餘人洎天福二年有五臺山繼顒大師精達華嚴大經躬入東京進晉祖降聖節功德誨仰顒師辯浪經江下風趍附乃允講宣誨善下百川蔚成藏海矣梁宋之間以顒罷唱請誨敷揚[序-予+合]帀虛堂緇素雲萃募四眾鑴石壁華嚴經一部於講殿三面焉嗟其油素易罹炎上之災刻此貞珉寧患白蟫之食工未告終所施<span class='corr'>已</span>足又召僧俗人各念一卷得二百四十人成三部四季建經會近二十年更無間曠復別施鬼神水陸法食皆勸勵莊嚴菩提心行矣朝廷崇重旌表其功賜號真行大師開運二年乙巳歲正月十六日示疾策杖教誡門弟子訖右脅而臥口誦佛名斯須長逝矣享壽七十一法臘五十一門生奉遺旨葬於隨河之北寺莊東原也次有杭州龍華寺釋彥求姓葉氏縉雲人也梁貞明中納戒造景霄律席迥見毘尼祕邃方將傳講俄悟呇婆羅漢反求堅固法乃遊閩嶺得長慶禪師心訣回浙受丹丘人請居六通院其道望惟磬與夫申椒菌桂爭其芬烈矣漢南國王錢氏欽其高行命住功臣院末歸州治龍華寺聚徒開演求好營眾事務必身先唯以利人為急受施必歸常住房無關鍵笥無扄鐍不容尼眾禮謁不苟聲勢常屬度戒四遠人聚日供累千僧食未嘗告匱其前後計飯鉅萬人焉宋建隆中終於住寺云</p>
</div>
<div class='div-other'><a id='mulu4090' />
<p class='h4'>息塵</p><p>按宋高僧傳息塵姓楊氏并州人也父遷貿有無營利而<span class='corr'>已</span>其母氏嘗夢人服裝偉麗稱寄宵宿便覺娠姙生而有異童稚不羣每聞鐘唄之音凝神側耳年方十二因夢金人瑰奇之狀引之入精廬明旦告白二親懇求出家未允之前泣而不食父母憫其天然情何厭塞遂曲順之即投草堂院從師誦淨名經菩薩戒達宵不寐將周一祀捨本諷通年當十七便聽習維摩講席粗知大義及乎弱冠乃圓上品執持律範曾無缺然年二十三文義斡通於崇福寺宗感法師勝集傳授復學因明唯識不虧敷演學徒穎脫者數人崇福寺辯才大師從式最為高足於天祐二年李氏奄有河東武皇帝請居大安寺淨土院四事供養專覽藏教修鍊上生業設無遮大齋前後五曾塵嘗以身飼狼虎入山谷中其獸近嗅而奔走又於林薄裸體以啖蚊䗈乃遊仙巖嶽寺養道棲神復看大藏經帀設齋然一指伸其報慶彼寺有聖觀音菩薩像長燭七燈香華供獻後被諸生就請下山城內傳揚大論四序無輟逐月設沐浴臨河就沼投飼水族以己噠嚫旋贖羽毛沈潛高明以遂生性或施牢獄人食或賑惠貧乏或捐旛蓋於淨明金藏二塔後唐長興二年眾請於大安國寺後建三學院一所供待四方聽眾時又講華嚴新經傳授於崇福寺繼暉法師由是三年不出院門一字一禮華嚴經一徧字字禮大佛名經共一百二十卷復煉一指前後計然五指時晉高祖潛躍晉陽最多欽重洎乎龍飛塵每入洛京朝覲必延內殿從容錫賚頗豐帝賜紫服井懿號固讓方俞塵聞鳳翔府法門寺有佛中指骨節真身乃辭帝往歧陽瞻禮覩其希奇又然一指塵之雙手唯存二指耳續於天柱寺就楚倫法師學俱舍論方經數日微有疾生至七月二十七日辰時枕肱而逝俗年六十三臘四十四平常唯衣大布不蓄盈長六時禮佛未曾少缺隴坻之間聞其示滅黑白二眾具威儀送焚之得舍利數百粒弟子以靈骨歸於太原晉祖勅葬於晉水之西山小塔至今存焉</p>
</div>
<div class='div-other'><a id='mulu4091' />
<p class='h4'>道育</p><p>按宋高僧傳道育新羅國人也本國姓氏未所詳練自唐景福壬子歲來遊於天台遲迴而挂錫於平田寺眾堂中慈愛接物然終不捨島夷言音恆持一鉢受食食訖略經行而常坐脅不著席日中灑掃殿廊料理常住得殘羨之食雖色惡氣變收貯於器齋時自食與僧供湢浴煎茶遇薪木中蠢蠢乃置之遠地護生偏切所服皆大布納其重難荷每至夏首秋末日昳乃裸露胷背䏶腨云飼蚊蚋䗈蛭雜色蟲螫齧至於血流於地如是行之四十餘載未嘗少廢凡對晤賓客止云伊伊二字殊不通華語然其會認人意且無差脫頂髮垂白眉亦龐焉身出紺赤色舍利有如珠顆人或求之隨意皆獲至晉天福三年戊戌歲十月十日終於僧堂中揣其年八十餘耳寺僧昇上山後焚之灰中得舍利不可勝數或有得巨骨者後唐清泰二年曾遊石梁迴與育同宿堂內時春煦亦燒榾柮柴以自熏灼口中嘮嘮通夜不輟或云凡供養羅漢大齋日育則不食人或見迎羅漢時問何不去殿內受供口云伊伊去或云飼蟲時見群虎嗅之盤桓而去矣</p>
</div>
<div class='div-other'><a id='mulu4092' />
<p class='h4'>景超</p><p>按宋高僧傳景超不知何許人也素持戒範若護浮囊性惟矢直言不面從及乎遊方役足選勝棲身至於廬峰便有息行之意惟誦法華鞠為恆務九江之人且多景仰嘗禮華嚴經一字拜之計<span class='corr'>已</span>二徧乃燒一指為燈供養慶禮經周矣次禮法華經同前身膚內隱隱出舍利磊落圓瑩或有求者坐席行地拾之無筭天福中卒於庵中今墳塔在乎廬阜遊者致禮嗟歎而<span class='corr'>已</span></p>
</div>
<div class='div-other'><a id='mulu4093' />
<p class='h4'>志通</p><p>按宋高僧傳志通俗姓張氏右扶風著姓家之子也早知遺世克務淨門選禮名師登於上品諸方講肆徧略留心後唐之季兵革相尋自此駕<span class='corr'>已</span>東巡薄遊洛下遇嚩日囉三藏行瑜伽教法通禮事之乃欲陟天台羅浮遂辭三藏曰吾比求飜譯屬中原多事子議南征奈何路梗何通曰泛天壍其如我何三藏曰苟去吳會間可付之梵夾或緣會傳譯通曰<span class='corr'>已</span>聞命矣以天福四年己亥歲天王錫命於吳越遂附海艦達浙中時文穆王錢氏奉朝廷之故具威儀樂部迎通入府庭供養於真身塔寺安置施賚豐腆通請往天台山由是登赤城陟華頂既而於智者道塲挂錫因覽西方淨土靈瑞傳變行迴心願生彼土生常不背西坐山中有招手石者昔智顗夢其石上有僧臨海上舉手相招召之狀顗入天台見其僧名定光耳輪聳上過頂亦不測之神僧也及相見乃問顗曰還記得相招致否顗曰唯此石峻峙顧下無地通登此投身願速生淨土奮軀而墮一大樹中枝輭榦柔若有人扶接焉殊無少損乃再叩榼投之落於巖下蒙茸草上微有少傷遲久蘇矣眾僧謂為豺虎所啖及見其猶殗殜然舁就本道塲初通去不白眾遂分人各路尋覓至螺溪民村有巫者言事多驗或就問焉神曰伊僧在西南方現有金鎧神扶衛不死我到彼神氣盡矣固難近也皆符協神言後往越州法華山默修淨業將欲化去所止房地生白色物如傳粉焉未幾坐禪牀而終遷座闍維有五色煙覆於頂上法華<span class='corr'>山</span>中咸聞異香焉</p>
</div>
<div class='div-other'><a id='mulu4094' />
<p class='h4'>道舟</p><p>按宋高僧傳道舟姓管氏朔方迴樂人也髫年聰雅庠序有儀雖誦詩書樂聞釋典決志出家於龍興寺孔雀王院爰得戒珠漸圓心月吟哦唄讚嘹亮可聽乃率信士造永興寺功成不宰辭靈帥韓公洙入賀蘭山白草谷立要持念感枯泉重湧有靈蛇游泳於中遂陟法臺談講道俗蜂屯檀施山積讚唱音響可遏行雲獷悍之人若鴟鴞之革韻乃刺血畫大悲千手眼立像時屬亢暘則絕食瞑目要期雨之通濟方議充腸中和二年聞關輔擾攘乃於城南念定院塔下斷左肱焚之供養大悲像願倒<span class='corr'>置</span>干戈中原塞上早見弭兵言畢迅雷風烈洪澍焉又嘗截左耳為民祈雨復斷食七日請雪皆如其願至於番落無不祗畏以天福六年辛丑歲二月六日其夜未央結跏趺坐留累門人方畢而絕享齡七十有八遺骸不散如入禪定遂加漆紵焉建隆中郭忠恕者博覽羣籍小學尤長篆隸為能多事凌轢因過投於北裔詢舟前烈著碑頌焉</p>
</div>
<div class='div-other'><a id='mulu4095' />
<p class='h4'>懷濬</p><p>按宋高僧傳懷濬者不知何許人其為僧也憨而且狂乃逆知未兆之事其應如神乾寧中無何至巴東濬且能草聖筆法天然或於寺觀店肆壁書佛經道法以至歌詩鄙俚之詞靡不集其筆端矣與之語阿唯而已里人以神聖待之刺史于公患其惑眾繫獄詰之乃以詩通狀辭意在閩川之西東然章句靡麗州將異而釋之又詳其旨疑在海中得非杯渡之流乎行旅經過必維舟而謁焉辯其上下峽之吉凶貿易經求物之利鈍客子懇祈唯書三五行終不明言其事微密驗時荊南大校周崇賓謁之書遺曰付皇都勘爾後入貢因王師南討遂繫南府終就戮也押牙孫道能謁之書字曰付竹林寺其年物故營葬於古竹林寺基也皇甫鉉知州乃畫一人荷杖一女子在旁尋為取民家女遭訟錮身入府矣有穆昭嗣者斯波種也幼好藥術隨父謁之乃畫道士乘雲提一匏壺書云指揮使高某牒衙推穆生後以醫術有效南平王高從誨令其去道從儒簡授攝府衙推屬王師伐荊州濬乃為詩上南平王曰馬頭漸入揚州路親眷應須洗眼看是年高氏輸誠於淮海遂解重圍其他異跡多此類也嘗一日題庭前芭蕉葉云今日還業債州縣無更勘窮往來多見殊不介意忽為人所害身首異處刺史為其茶毗焉</p>
</div>
<div class='div-other'><a id='mulu4096' />
<p class='h4'>智朗</p><p>按宋高僧傳智朗姓黃氏單州城武人也母劉氏夢數桑門圓坐為劉說法歷然在耳遂妊朗焉及生暨長宛有僧之習氣淳靖簡潔苦辤親出家往曹州扈通院事行滿師供給惟謹洎乎剃染成大比丘學四分律淨名經俱登閫閾且曰出俗者何滯方守株不能脫羈解絆乎於廣博知見無所堪能乃攜缾鉢南極衡陽登嶽棲般若寺行胎息術而覽藏經事訖入閩嶺曾無伴侶形影相弔逢猛獸者數四皆欲呀口垂噬又躡步徐去矣見洞山雪峯二祖師決了禪訓有請問者隨答如飛蓋了達無絓矣後旋本院信向如歸而四事供僧罔聞間隙四十餘齡役已無倦以晉末丁未歲十一月二十三日遷滅於時白衣飲痛緇流茹傷獸失猛以哀嘷鳥停飛而宛轉或曰愛河苦海誰拯溺邪春秋七十七法臘五十三火葬收舍利起塔於院朗為釋子衣物誓不經女人之手浣濯不役徒弟檀施之物像寶未省互用蓋以初律後禪陶冶神用之故也大明府少尹李鉉為碑焉</p>
</div>
<div class='div-other'><a id='mulu4097' />
<p class='h4'>自新</p><p>按宋高僧傳自新姓孫氏臨淄人也濯戒尋師曾無懈廢聞膺禪師化被鍾陵往叅問焉從雲居長往迴錫嘗隱廣德山中屬兩浙文穆王錢氏率吏士躬征宛陵入山寺羣僧皆竄唯新晏如問曰何不避乎對曰東西俱是賊令老僧去何處逃避王驚其訐直迴戈遣歸見武肅王問之言無所屈加之高行造應瑞院居之假號曰廣現大師初新嘗入宣城山采藥穿洞深去始則闇昧尋見日分明行僅數里洞側有別竅溪水泛泛然隈一大松枝下有草庵一僧雪眉擁衲坐禪旁有一磬火器新擊磬遂開目驚曰嘻師何緣至此乃陳行止揖坐取石敲火煎茗香味可愛日將夕矣僧讓庵令新宿顧其僧上松巔大巢內聞念法華經聲甚清亮逡巡又咄罵云此羣畜生毛類何苦生人恐怖速歸林薄不宜輒出叱去新窺之乃虎豹弭耳而去明日謂其僧曰願在此侍巾屨僧曰自居此地不見草枯四絕人煙非師棲息處又問莫飢否相引溪畔有稻百餘穗收穀手挪三匊黃粱挑野蔬和煑與食後遣回去送至洞口曰相遇非偶然也所食茶與菜糜師平生不乏食矣遂遵路回本院已月餘日命同好再往尋之失洞蹤跡後在浙中充寶塔寺主以天福中卒于住寺年八十餘今影在冷水灣前小院存焉</p>
</div>
<div class='div-other'><a id='mulu4098' />
<p class='h4'>亡名</p><p>按宋高僧傳亡名不知何許人也觀方問道不憚艱辛勝境名山必約巡訪天福中至襄州禪院挂錫與一僧循良守法同九旬禁足其人庠序言多詭激稱名曰法本朝昏共處心雅相契若久要之法屬焉法本云出家習學即在鄴都西山竹林寺寺前有石柱他日有暇必請相訪後亡名追念前約因往尋問洎至山下村中投一蘭若止宿問彼僧曰此去竹林寺近遠僧乃遙指孤峰之側曰彼處是也古老相傳昔聖賢所居之地今但有名存耳故無精廬淨舍立佛安僧之所也僧疑之詰旦而往既覩竹叢叢中果有石柱茫然不知其涯涘僧憶法本臨別之言但扣其柱即見其人遂以小杖擊柱數聲乃覺風雲四起咫尺莫窺俄爾豁開樓臺對聳身在山門之下逡巡法本自內而出見之甚喜問南中之舊事說襄鄧之士風乃引度重門升祕殿領叅尊宿若綱任焉顧問再三法本曰早年襄陽同時禁足曾期相訪故及山門也尊宿曰善可飯後請出在此無座言無凡僧之位次也食畢法本送至山門相別既而天地昏暗不知所向頃之宛在竹叢石柱之側餘並莫覩其僧出述其事罔知伊僧所終焉</p>
</div>
<div class='div-other'><a id='mulu4099' />
<p class='h4'>師會</p><p>按宋高僧傳師會俗姓巨漢荊州刺史武之後祖徙家北燕遂為薊門人也考諱知古母趙氏會童孩出俗禮薊州溫泉院道丕為師匠焉業成年滿受具於金臺寶剎寺壇梁開平中萍梗任飄於河朔杯盂隨步於江淮乃抵漢南遇觀音院巖俊班荊話道抵掌論心且曰子還聞投子山有大同禪師已否曰聞而未見曰宜亟往焉及參大同跬步之間舉揚之外洗焉明白其安坦然乾化二年來梁苑謝俊公曰始者攸攸歧路茫茫生死紫實昧朱狂斯濫哲苟不奉師友指歸幾一生空度今以穢蕕請與薰同器而藏可乎俊公與會胥德留入法席四年秋有寶積坊羅漢院志修堅請會代居所住焉苫蓋五間而<span class='corr'>已</span>乃感檀越尚書左丞吳藹兵部侍郎張袞若袁粲之謁寶亮徐湛之禮惠通共發奏章賜額曰天壽焉四海之僧翕然而至歷三十五載供僧二百餘萬用其財寶無少混淆耿介可知也天福七年晉高祖以會行成於內聲聞於外勅賜紫衣開運元年賜號曰法相紫衣則藏以受持師號則蔑其稱謂且曰我本不求名名來自求我知其白而守其黑和其光而同其塵世幻逡巡時不我與三年七月二十六日累諸門人帖然而滅春秋六十七夏臘四十八闍維收舍利數百粒起塔於東郊汴陽鄉也刑部侍郎邊歸讜為碑頌德云</p>
</div></div>
<div class='div-other'><a id='mulu4100' />
<p class='h3'>後漢</p>
<div class='div-other'><a id='mulu4101' />
<p class='h4'>狂僧<span class='note-inline'>(附曹和尚)</span></p><p>按宋高僧傳狂僧者晉開運中徧於邑下乞石礦灰日夜驅荷入大小留二山中謂行人鄉叟曰要造宮闕然莫之測也皆謂為風狂如是運至數千石封閉甚固其後此僧亦絕蹤跡屬乾祐初漢祖既入今東京即位不逾年而崩當是時也詔卜睿陵於大留山下計慮者云甎瓦數百萬此山之內可陶而燒其如礦灰烏可得乎俄有里胥曰此地元有僧積藏灰</p>
<p>可數千石准用應足按行使山陵畢用無孑遺其僧也非狂由此方證之矣又鎮州釋曹和尚者恆陽人也不常居處言語糾紛敗襦穿屨垢面黯膚號風狂散逸之倫也齊趙人皆不測而多重旃或召食食畢默然而去府帥安重榮作鎮數年諷軍吏州民例請朝廷立德政碑碑石將樹之日其狀屹然曹和尚指之大笑曰立不得立不得人皆相目失色主者驅逐曹猶口不絕聲焉至重榮潛萌不軌秣馬利兵垂將作逆朝廷討滅碑尋毀之凡所指斥猶響答聲也後不測所終</p>
</div>
<div class='div-other'><a id='mulu4102' />
<p class='h4'>洪真</p><p>按宋高僧傳洪真姓淳于氏滑州酸棗人也幼悟塵勞決求出離介然之性雲鶴相高師授法華經隨文生解鎧甲精進伏其恚忿或霑檀施迴面捨旃誦法華經約一萬部詣朝門表乞焚全軀供養佛塔帝命弗俞時政出多門或譖云惑眾或言不利國家下勅嚴阻真歎曰善根植淺魔障尤強莫余敢止遂退廣愛寺罄捨衣盂作非時施願畢當年無疾坐滅經數日顏貌如生遷就茶毗唯舌根不壞益更鮮紅時眾觀之歎希有事春秋五十二伊洛之間重之如在</p>
</div>
<div class='div-other'><a id='mulu4103' />
<p class='h4'>若虛<span class='note-inline'>(附亡名僧)</span></p><p>按宋高僧傳若虛隱於廬山數年持經不出石室江南國主李氏欽尚其道累徵終不降就唯言老僧無能寧消王者歸心若更相呼竄入深山矣或衣物則避讓香則受之以乾祐中盛夏坐終身不沮壞今湓城人供養影相焉又潭州釋亡名恆誦法華經口無他語長沙文昭王馬氏特加禮重召入天策府湘西院供養然其語事詭異堪驚一旦召知佛殿僧令急襞掠佛像各就兩廂僧皆謂為狂發相目而笑舉止極甚急切須臾自入正殿內據佛座而坐奄然而化舉州道俗爭禮焚香漢乾祐中也</p>
</div>
<div class='div-other'><a id='mulu4104' />
<p class='h4'>巨岷</p><p>按宋高僧傳巨岷姓任氏西河人也父遊於藝而賁丘園母王氏戒受八關心歸三寶從妊岷也更好善緣復求福利而生令子及生年甫七歲志氣敦篤暫見佛像注仰欣然父母知有宿因或攜入寺意欲忘歸至本郡淨心院見宣遠論師志戀其房泣求攝受二親知不能阻其願咸皆可之年十歲誦終法華維摩二經日持十卷更無間隔如執琉璃之器其舒徐恣制若老成焉迨圓滿足便習尸羅克通開制之科恆照欣戚之鑑自爾大乘理趣經論精窮得其師門則并部永和三學也俾夜作晝窻案是臨不暇諸他除研習義章修六事二因也於大般涅槃經兼因明論末年逾切又傳輪金論盡屏餘緣各講十徧仍求輔亮博覽羣書得義最精又揚具美尋稟綸言住城內天王院與弟子俱供億不虧傳持無替乾祐元年漢祖以龍潛晉土之日便仰岷名特降庭臣賜紫衣號圓智大師續有詔宣住崇福寺講堂院仍充管內僧正經年而變法於晉檢策僧徒如風偃草至乾祐二年十一月五日無疾而終於時四眾含悲一城戀德俗齡九十三法臘五十四乃遵西域茶毗禮多投香水或執旛花黑白之眾盈郊黯䨴之雲蔽日未容火滅皆捧寶瓶待盛梁粟之形同見熏修之體時得舍利者隨自因緣或多或少別得遺骨具表奏聞漢主敕葬於西山天龍寺凡事官供起石塔敕諡號曰達識焉</p>
</div>
<div class='div-other'><a id='mulu4105' />
<p class='h4'>恆超</p><p>按宋高僧傳恆超姓馮氏范陽人也祖父不仕世修儒道而家富巨萬超生而聰慧居童稚羣不貪戲弄年十五早通六籍尤善風騷辭調新奇播流人口忽一日因閱佛經洗然開悟乃歎曰人生富貴喻等幻泡唯有真乘可登運載遂投駐蹕寺出俗未周三祀方議進修晝夜不疲而屬師亡亦遵釋氏喪儀守禮無怠孝悌之名燕人所美梁乾化三年往五臺山受木叉戒由是陟遐自邇切問近思俄徵伐木之章且狎成人之友結契遠求名匠兩河用兵未罷路且不通南則梁祖北則莊宗抗衡於輕重之前逐鹿在存亡之際當是時也超止於本州魏博并汾之間學大小乘經律論計七本講通思於雍洛梁宋名師杳然隔絕雖然巡歷非遠宏暢殊精瓶滿見知翼飛名字是故并部息塵中山貞辯夫二人者言行俱臻證修有位一見超歎曰義龍之頭角悉完備矣待飛奮而為霖雨焉其為碩德題目多此類也龍德二年挂錫於無棣超曰此則全齊舊壤鄒魯善鄰遂止開元伽藍東北隅置院講諸經論二十餘年宣導各三十餘徧節操高邁舉措舒徐緇素見之無不怯懼聲無叱咤語不夸奢自然而然且非威勢凌[車*閵]之所得也前後州牧往來使臣嚮譽欽風修名執刺相禮重者止令童子辭以講貫罕曾接對初有所慊終服其高齊魯之間貴達不遠數百里造其門以詰難諸公一覩超容傍聽議論叅乎子史證以教宗或問因明超答以詩一首辭新理妙皆悉歎降時郡守李君素重高風欲飛章舉賜紫衣超聞驚愕遂命筆為詩云虛著褐衣老浮杯道不成誓傳經論死不染利名生厭樹遮山色憐窻向月明他時隨范蠡一棹五湖清李君復令人勸勉願結因緣超確乎不拔且曰而其復爾則吾在盧龍塞外矣郡將聞而止又相國瀛王馮道聞其名知是鄉關宗人先遺其書序以歸向之意超曰貧道閑人早捨父母尅志修行本期彌勒知名不謂浪傳於宰衡之耳也於吾何益門人敦喻不得<span class='corr'>已</span>而答書具陳出家之人豈得以虛名薄利而留心乎瀛王益加鄭重表聞漢祖遂就賜紫衣自此忽忽不樂以乾祐二年仲春三日微疾數辰而終於本院院眾咸聞天樂沸空乃升兜率之明證也春秋七十三僧臘三十五門人洞微與學徒百餘人持心喪傾城士庶僧尼會送城外具茶毗禮收舍利二百餘顆分施之外緘五十餘顆於本院起塔以葬之瀛王未知別奏賜師號曰德正乃刊勅文於石塔焉</p>
</div>
<div class='div-other'><a id='mulu4106' />
<p class='h4'>僧照</p><p>按宋高僧傳僧照姓張氏范陽人也年十四出家投憫忠寺聰悟絕儔神儀偉秀初受經偈日誦數千百言目所覽者過於宿習吐論知見有老成之風遂度為沙彌受具已來歷於再閏諳誦經典已踚六大部矣即最勝王大悲維摩法華等經傍加聽尋經論十數年間深文伏義藍出青矣天祐中遊方南下爰屆中山元戎王處直請住法華寺相次易帥請之太傅隴西公連表薦賜紫方袍加至真大師次則扶風馬公請為僧正非所好也及抵洛陽有命開法華經講止法林院况乎都闕浩穰象龍輻湊及照之唱導翕如於下風服膺矣以乾祐元年三月二十六日示滅於講院春秋七十僧臘五十四眾號慕侍中李公傾易定曾為外護復守洛宅飾終喪禮悉以資奉粵四月三日遷神於城南行茶毗法收舍利紅潤可數百粒濟陽丁公為保釐之簉職為樹塔於廣化之寺南岡照平昔講凡七十餘座勤勤為法門生頗多宰臣馬公孫最所欽重前後贈詩僅數十首洛中為美談矣</p>
</div>
<div class='div-other'><a id='mulu4107' />
<p class='h4'>從隱<span class='note-inline'>(附夢江)</span></p><p>按宋高僧傳從隱姓劉氏洛陽三鄉人也丱年敏慧誓欲出塵二親既聽乃投本邑竹閣院依師誦習陶練靈府尋於嵩陽受戒畢就長水聽采纔歷數年克通百法中觀彌陀三經論焉而諲師年老深許隱之博達性相後於洛布金院赴請敷演至後唐清泰中諲付講座日為眾三登法席夏中長晷覽藏經一帙精進苦節人無與比乾祐二年正月示疾而終俗壽五十三僧臘三十二乃依天竺法火化收合真體圓淨堪愛門人樹塔至今存焉次有長水縣縣泉院釋夢江者姓楊氏本邑人也神彩灑落超拔凡態遂願出家恆誦仁王般若進具後講百法論清泰中龍門廣化寺請為眾開演遇帝幸其寺宣問妙辯天逸悅可上心時於御前賜紫袈裟確乎不受訓導二十餘年講罷行道禮佛日惟一食慈忍於物罕逢慍色周顯德三年疾終緇素悲慕為其建塔焉</p>
</div>
<div class='div-other'><a id='mulu4108' />
<p class='h4'>宗季</p><p>按宋高僧傳宗季者俗姓俞臨安人也稚齒瑰偉心志剛直嘗天震鄰家樹季隨僵仆有姊尼抱就膝視之曰此非震死且有生候至夜未央甦而復作遂勸令出家事欣平寺僧後往衢州投巨信論師學名數論文義淹詳且難詘伏鋒芒如也迨迴杭龍興寺召講時僧正蘊讓給慧縱橫兩面之敵也與閭丘方遠先生江東羅隱為莫逆之交也見而申問季作二百語詶之讓正賞歎遂請開講四十餘年出弟子七八百人漢乾祐戊申歲疾終於本房初季講次遇一異人作胡語問西域未來之經論一眾驚然季眇二目曾夜行感神光引之常覽古師之述作曰可俯而窺也遂撰永新鈔釋般若心經暉理鈔解上生經彌勒成佛經疏鈔補猷鈔闕諸別行義章可數十卷並行於世季道行孤僻性情方正寡言語氣貌高邁誓不趨俗舍暨老懇請亦罕赴白衣家居惟屢空衎然自任而孜孜手不釋卷樂道向終至今此宗越多弟子講導不泯焉</p>
</div>
<div class='div-other'><a id='mulu4109' />
<p class='h4'>行脩</p><p>按宋高僧傳行脩俗姓陳泉州人也少投北巖院出家小心受課誦念克勤十三削髮往長樂府戒壇受上品律儀年始十八叅雪峯山存禪師隨眾請問未知詮旨辭存師言入浙去存曰與汝理定容儀令彼<span class='corr'>土</span>人睹相發心遂指其耳曰輪廓幸長垂壋猶短吾為汝伸之䨇手平曳登即及肩如是者三自此長垂見者舉目後唐天成二年丁亥歲入浙中傾城瞻望檀施紛紛遂構室於西關高峰為其宴息後蔚成大院脩別無舉唱默默而坐人問唯笑而止士女牽其耳交結於頤下杭人號長耳和尚以乾祐三年庚戌歲十一月示疾動用如平時以三月中夜坐終檀越弟子以漆布今亦存焉後寄夢睦州刺史陳榮曰吾坐下未完檢之元不漆布重加工焉</p>
</div>
<div class='div-other'><a id='mulu4110' />
<p class='h4'>希覺</p><p>按宋高僧傳希覺字順之姓商氏世居晉陵覺生於溧陽家系儒墨屬唐季喪亂累被剽略自爾貧寠嘗傭書於給事中羅隱家偶問名居隱曰毗陵商家見何至於此歎息再三多與雇直勸歸鄉修學至年二十五歎曰時不我與或服冕乘軒皆一期爾忽求出家於溫州開元寺文德元年也龍紀中受戒續揣摩律部稟教於西明寺慧則律師時在天台山也則乃法寶大師之高足廣明中關中喪亂避地江表覺始窺其牆終見室家瓌富以則出集要記解南山鈔不稱所懷何耶古德妄相穿鑿各競師門流宕忘返覺遂著記廣之曰增暉錄蓋取曹植云螢燭末光增暉日月謙言增暉集要之日月也二十卷成部浙之東西盛行斯錄暨乎則公長往乃講訓於永嘉武肅王錢氏季弟鏵牧是郡深禮重焉尋為愚僧所誣愬釋而不問徙於杭大錢寺文穆王造千佛伽藍召為寺主借紫私署曰文光大師焉四方學者騁騖而臻覺外學偏多長於易道著會釋記二十卷解易至上下繫及末文甚備常為人敷演此經付授於都僧正贊寧及乎老病乞解見任僧職既遂所懷唯嘯傲山房以吟詠為樂年八十一然猶手抄書籍異本曾無告倦未終之前捨衣物作現前僧得施復普飯一城僧自此困憊每睡見有一人純衣紫服肌膚輭弱如綿纊焉意似相伴纔欲召弟子將至此人舒徐下牀後還如故親向贊寧說此某知是天人耳囑託言畢而絕享年八十五生常所著擬江東讒書五卷雜詩賦十五卷注林鼎金陵懷古百韻詩雜體四十章覺之執持未嘗弛放勤於講訓切於進修學則彌老而不休官則奉身而知退可謂高尚其事名節俱全長者之風藹然如在所居號釋氏西齋慕吳兢之蘊積編簡焉</p>
</div></div>
<div class='div-other'><a id='mulu4111' />
<p class='h3'>後周</p>
<div class='div-other'><a id='mulu4112' />
<p class='h4'>智佺</p><p>按宋高僧傳智佺姓張氏銅臺永濟人也九歲於鄴都臨清王舍城寺事師暨受具戒身器挺然八尺面色玉如行步若舒鴈言音如扣鐘人望之凜然僉曰美丈夫也恆誦諸經晝三夜三禮佛無闕本師知其法器遣往滑臺抵明福寺就暉師講肆朞月頓見諸法體用喜不自任時暉之門生炰勇烋幹者數十員皆出佺之下㣘雎陽人請講未久又今東京遇信士捨宅為萬歲百法院由此洛京陳許徐宿維青琴臺咸樂請其敷演自鳩聚檀䞋前後飯僧三十萬天雄軍戴張郭三家同建觀音院命居之佺敏利之性天資初終講百法論可百許徧登法座多不臨文懸述辯給後三過覽大藏經以輔見知其誦諷經呪也嘗聞戶外閴然有彈指聲者感鬼神讚歎歟魏帥陳君思讓篤志歸依表薦紫衣師號曰歸政殆臨八十一而尅意學歐王書體僅入能妙或問之曰吾習來生字耳顯德五年年八十三呼弟子奉晏等囑累令造木轝一所斂送闍維至其年十一月十一日奄終奉木塔舉高三丈餘縱燎時有白鶴哀鳴紫雲旋覆收拾舍利建塔緘焉</p>
</div>
<div class='div-other'><a id='mulu4113' />
<p class='h4'>文益</p><p>按宋高僧傳文益姓魯氏餘杭人也年甫七齡挺然出俗削染於新定智通院依全偉禪伯弱年得形俱無作法於越州開元寺於時謝俗累以拂衣出樊籠而矯翼屬律匠希覺師盛化其徒於鄮山育王寺甚得持犯之趣又遊文雅之塲覺師許命為我門之游夏也尋則元機一發雜務俱捐振錫南遊止長慶禪師法會<span class='corr'>已</span>決疑滯更約伴西出湖湘爾日暴雨不進暫望西院寄度信宿避溪漲之患耳遂叅宣法大師曾住漳浦羅漢閩人止呼羅漢羅漢素知益在長慶穎脫銳意接之唱導之由元沙與雪峯血脉殊異益疑山頓摧正路斯得欣欣然挂囊栖止變塗廻軌確乎不拔尋遊方却抵臨川邦伯命居崇壽四遠之僧求益者不減千計江南國主李氏始祖知重迎住報恩禪院署號淨慧厥後微言欲絕大夢誰醒既傳法而有歸亦同凡而示滅以周顯德五年戊午歲秋七月十七日有恙國主紆於方丈問疾閏月五日剃髮澡身與眾言別跏趺而盡顏貌如生俗年七十四臘五十五私諡曰大法眼塔號無相俾城下僧寺具威儀禮迎引奉全身於江寧縣丹陽鄉起塔焉益好為文筆特慕支湯之體時作偈頌真讚別形纂錄法嗣弟子天台德韶慧明漳州智依鍾山道欽潤州光逸吉州文遂江南後主為碑頌德韓熙載撰塔銘云</p>
</div>
<div class='div-other'><a id='mulu4114' />
<p class='h4'>行因<span class='note-inline'>(附道潛)</span></p><p>按宋高僧傳行因不詳姓氏鴈門人也遊方問道於江淮見廬山北有巖遙望如垂手焉手下則深邃可三五丈許因獨棲禪觀於其中偽唐主元宗聞之三徵召不起巖中夜闌有異鹿一臥於因之石屋之側又錦囊鳥一伏宿於石壁下二物都無驚怖因不度弟子有鄰庵僧為之供侍一日小疾謂侍僧曰卷上簾我去去簾方就鉤下牀三數步間立屹然而化春秋七十許元宗命書工寫真而闍維收遺骨白塔在巖背焉初因傳禪法於襄陽鹿門山尋為元宗堅請於棲賢寺開堂唱道不及朞月潛歸巖窟初巖如五指中指上有松一株因終之日此亦枯瘁因有經籍之學有問則指擿先儒得失章句是非談論不滯於方隅開喻必含於教化實得道之良士也次錢塘慧日永明寺釋道潛俗姓武蒲津人也生而強壯容姿端雅成立則身長七尺許胷前黑子七點若斗之綱魁焉投中條山棲巗大通禪院禮真寂禪師為親教也戒檢嚴明訥言敏行師亡之後誓入鴈門五臺山以精佫之故躬覩文殊聖容後諸方無定遊處未到臨川見崇壽益禪師頓明心決次棲衢州古寺覽閱藏經嘗宴坐中見文殊現形不覺起而作禮及詣杭禮阿育王塔跪而頂戴淚下如雨問掌塔僧曰舍利人不目擊還實有否僧曰按傳記云藏在內角中望若懸鐘焉潛疑未<span class='corr'>已</span>遂苦到跪禮更無間然俄見舍利紅色在懸鐘之外蠢[瞷-日+壬]而行潛悲喜交集又光文大師彙征迥然肯重自為檀越請於山齋行三七日普賢懺忽見徧吉御象在塔寺三門亭下其象鼻直枕行懺所漢南國王錢氏命入王府受菩薩戒造大伽藍號慧日未明請以居之假號曰慈化定慧禪師別給月俸以施之加優禮也建隆二年辛酉九月十八日示疾而終入棺之際有白光晝發孛孛瑩然時眾皆覩至十月內於龍井山茶毗所收舍利夥多有屠者自惟惡業展襟就火聚乞求斯須獲七顆屠家持於印氏塔中至開寶庚午歲天台韶禪師建石塔緘其真骨癸酉歲塔頂放白光焉</p>
</div>
<div class='div-other'><a id='mulu4115' />
<p class='h4'>道丕</p><p>按宋高僧傳道丕長安貴胄里人也唐之宗室父從晏襄宗㳂堂五院之首母許氏為求其息常持觀音普門品忽夢神光燭身因爾姙焉及其誕生挺然岐嶷端雅其質屬籍諸親異而愛之如天童子年始周睟父將命汾晉會軍至於霍山沒王事丕雖童穉聚戲終鮮笑容七歲忽絕葷羶每遊精舍怡然忘返遂白母往保壽寺禮繼能法師尊為軌範九歲善梵音禮讚是歲襄宗幸石門隨師往迎駕十九歲學通金剛經義便行講貫又駕遷洛京長安焚蕩遂背負其母東征華陰劉開道作亂復荷母入華山安止巖穴時穀麥踴貴每斗萬錢丕巡村乞食自專胎息唯供母食母問還食未丕對曰向外齋了恐傷母意至孝如此年二十歲母曰汝父霍山亡沒戰塲之地骨暴霜露汝能收取歸葬不亦孝乎遂辭老親往霍邑立草庵鳩工集聚白骨晝夜誦經呪之曰古人精誠所感滴血認骨我今志為孝子豈無靈驗者乎儻羣骨中有動轉者即我父之遺骸也如是一心注想目未輕捨數日間果有枯髏從骨聚中躍出競騖丕前搖曳良久丕即躃踴抱持如復生在齎歸華陰是夜其母夢夫歸舍明辰骨至其孝感聲譽日高至二十七歲遇曜州牧婁繼英招丕住洛陽福先彌勒院即晉道安翻經創浴之地也天祐三年丙寅濟陰王賜紫衣後唐莊宗署大師曰廣智丕於梁朝後主後唐莊宗明宗凡內建香壇應制談論多居元席及晉遷都今東京天福三年詔入梁苑副錄左街僧事與傳法阿闍棃昭信大師俱道貌童顏號二菩薩是故朝貴士庶多請養生之術丕精勤不懈一佛一禮佛名經法華金剛仁王上生四經逐一字禮然其守杜多之行分衛時至二弟子隨行開運甲辰歲為左街僧錄雖臨僧務日課修持相國李公濤西樞密大傳王公朴翰林承旨陶公穀等無不傾心歸重至漢乾祐中謝疾乞西歸未允之際屬漢室凌夷兵火連作恣行剽掠丕於廊廡之下倚壁誦念二日紛拏一無見者時京城見聞益加欽尚逃歸洛邑周太祖潛隱所重廣順元年勅召為左街僧錄不容陳讓還赴東京居於僧任世宗尹釐府政嫌空門繫雜欲奏沙汰召丕同議時問難交發開喻其情且曰僧之清尚必不露於人前僧或凶頑而偏遊於世上必恐正施藨蔉草和蘭<span class='corr'>茝</span>而芟方事淘澄金逐沙泥而蕩大王儲明欲照畜智當行為益皇帝邪為損君親邪若益君乎不令一物失所若損親也是壞六和福田况以天下初平瘡痍未合乞待後時搜揚未晚故老子云治大國如烹小鮮慮其動則糜爛矣世宗深然其言且從停寢及世宗登極丕謂僧曰吾皇宿昔有志汝當相警護持堅乞解歸洛陽又立禮首楞嚴經二年果敕併毀僧寺并立僧帳蓋限之也毀教不深乃丕之力也以顯德二年乙卯六月八日微疾十日令弟子早營粥食云有首楞嚴菩薩眾多相迎令鳴椎俄然而化春秋六十七僧臘四十七緇素號哭諸寺具威儀送葬於龍門廣化寺之左立石塔焉未終之前寺鐘無故嘶嗄表剎龍首忽焉隕墜僧澄清夢寺佛殿梁折極多異兆焉</p>
</div>
<div class='div-other'><a id='mulu4116' />
<p class='h4'>智江</p><p>按宋高僧傳智江俗姓單幽州三河南管人也本富族遊俠之子雖乘竹馬厭廻火宅之門乍玩沙堆好作浮圖之制略聞竺乾之教必淡慮凝情若瀟湘之逢故人也唐乾寧四載始年十五詣盤山感化寺遂成息慈息慈業備天復三祀往五臺山梨園寺納木叉法自此擔簦請業擇木依師淨名上生二典精練渙然冰釋心未屬厭梁龍德元年於商丘開元寺講名數一支所謂精義入神散則繁衍因著瑞應鈔八卷達者傳之生徒影附繕寫夥多後唐同光元年在微子之墟住院締構堂宇輪奐可觀復塑慈氏釋迦二尊十六羅漢像咸加繪彩克肖聖儀善務方辦俄遘疴以周顯德五年孟秋順終享齡七十四當屬纊時滿院天人雜沓若迎導之狀疇昔誓生覩史之昭應也吏部員外郎李鉉著塔銘云</p>
</div>
<div class='div-other'><a id='mulu4117' />
<p class='h4'>光嶼</p><p>按宋高僧傳光嶼俗姓韓氏應州金城邑人也幼讀儒書有佐國牧民之志頻有神人夢中警策曰汝於佛法有大因緣遂投真容院附法威侍其缾錫謹弟子之職受具後誦淨名經徹簡每至依於義不依語告喻本師而求聽習威尋許諾遂詣太原三學院涉乎寒燠研覈孜孜屢改槐檀乃講維摩上生二座忽謂同志曰余憶昔年每念依於義邇棲學院今講二經窮理見性知果驗因得不依教起行免背四依之行乎俄辭晉水却返故山戴華嚴經遶菩薩殿六時右旋禮佛時晉高祖握圖之三載也名聞丹禁遂賜紫衣明年授號通悟焉山門僧官與大眾堅命臨壇告辭不允僧官謂曰師行解兼人獨善其己良璞不剖必見泣血辭不獲已度人三二載堅求脫免屬少王嗣位院乏主守大眾僉舉非嶼而誰辭曰此山四海客遊之所奈何不出院門有年歲矣令知供養有何所須雖免不從自後供施委輸十八年中供百萬餘僧一夕雲霧俱發霰雪交零嶼之葢經白練一條可三四尺忽爾不見翼日深更遺練俄還舊所蓋陰神之送至歟顯德七年庚申歲十月示疾謂諸弟子曰猶龍者厭乎大患歎鳳者悲於逝川諸行無常是生滅法言訖如蟬蛻焉俗壽六十六僧臘四十六荼毗於東峰下取諸靈骨瘞於塔幢舍利隨緣供養焉</p>
</div>
<div class='div-other'><a id='mulu4118' />
<p class='h4'>慧明</p><p>按宋高僧傳慧明俗姓蔣錢唐人也研覈三學漸入精微後登閩越殆至臨川禮文益禪師深符正理悟先所宗不免生滅情見後回浙隱天台白沙立草寮有雪峰長慶之風到者皆崩角摧鋒謂明為魔說漢乾祐中自山出時翠巖叅公率諸禪伯於僧主思憲院定其臧否明之口給無能挫衂尋漢南國王錢氏造大報恩寺請以住持假號圓通普照禪師然行元沙正眼非明曷能致此顯德中卒時酷暑俾欲葬之有弟子永安曰知師唯我也請焚之得舍利五色一皆圓淨初明煉指為燈於天台供養後相繼燒三指而勤持課脇疎袵席時說法焉性且剛直言多忤物是其所短也</p>
</div>
<div class='div-other'><a id='mulu4119' />
<p class='h4'>普靜</p><p>按宋高僧傳普靜姓茹氏晉州洪洞人也少出家於本郡惠澄法師暗誦諸經明持祕呪思升白品願剪青螺既下方壇而循律檢往禮鳳翔法門寺真身乃於睢陽聽涉赴龍興寺講訓徒侶若鱣鮪之宗蛟龍焉又允琴臺請轉梵輪安而能遷復於陳蔡曹毫宿泗各隨緣獎導廻於今東京揚化善者從之晉天福癸卯歲心之懷土還復故鄉遂斷食發願願捨千身速登正覺至周顯德二年遇請真身入寺遂陳狀於州牧楊君願焚軀供養楊君允其意乃往廣勝寺傾州民人或獻之香果或引以旛華或泣淚相隨或唄聲前導至四月八日真身塔前廣發大願曰願焚千身今千中之一也徐入柴庵自分火炬時則烟飛慘色香靄愁雲舉眾歎嗟羣黎悲泣享壽六十有九弟子等收合餘燼供養焉</p>
</div>
<div class='div-other'><a id='mulu4120' />
<p class='h4'>行瑫</p><p>按宋高僧傳行瑫姓陳氏湖州長城人也考曰良母陶氏鍾愛之心與諸子異然其敏利又於羣童傑然而出父母多阻礙其出家之志終弗能禁唐天祐二年依光遠師求於剃染年十有二誦法華經月奇五辰而畢軸次維摩經盡如道安朝請經而暮納本焉尋於餘杭龍興寺受滿足戒遂往金華雙林寺智新傳南山律鈔弭節服膺流輩推揖常食時至以不糳之米與菜茹投小鼎中叅煑而食此外斷無重味義解之心理棼破木都無難色常謂人曰所好甚者不見他物之可好吾之好也樂且無荒也後唐天成中寓於越樂若耶山水披覽大藏教服枲麻之衣募道俗置看經道塲於寺之西北隅構樓閣堂宇蔚成別院供四方僧曾無匱乏以顯德三年壬子秋七月示疾終於此院報齡六十二法臘四十四瑫性剛正無面諛無背憎足不趨豪貴之門囊不畜盈餘之物房無閉戶口無雜言亦覽羣書旁探經論慨其郭迻音義疎略慧琳音義不傳遂述大藏經音疏五百許卷今行於江浙左右僧坊然其短者不宜稱疏若言疏可以疏通一藏經瑫便過慈恩百本幾倍矣其耿介持律古之高邁也矣</p>
</div>
<div class='div-other'><a id='mulu4121' />
<p class='h4'>僧緘<span class='note-inline'>(附大慈寺僧亡名)</span></p><p>按宋高僧傳僧緘者俗名緘也姓王氏京兆人少而察慧辭氣絕羣大中十一年杜審權下對策成事祕書監馮涓即同年也乾符中巢寇充斥隨流避亂至渚宮投中令成汭汭攻淮海不利遂削髮出家屬雷滿據荊州襄州趙凝攻破之梁祖遣高季昌誅滅焉江陵遂屬高氏緘避地夔峽間後唐同光三年入蜀尋訪馮涓<span class='corr'>已</span>死矣遂居淨眾寺而髭髮皓然且面色紅潤逍遙然人不測其情偽有華陽進士王處厚者乙卯歲於偽蜀落第則周顯德二年也入寺寫憂於松竹問見緘緘曰得非王處厚乎處厚驚曰未嘗相狎何遽呼耶緘曰偶知耳遂說本唐文宗太和初生至今一百三十餘載矣處厚曰某身跡奚若子將來之事極於明年而今而後事可知矣意言蜀將亡也囑令勿洩明日再尋杳沉聲跡一日復扣關自來云暫去禮峨嵋結夏於黑水方還緘於案頭拈文卷覽之則處厚府試賦藁曰考乎真偽非君燭下之文何多誑乎遂探懷抽賦[葶-丁+呆]示之此豈非程試真本乎處厚驚竦不<span class='corr'>已</span>乃曰僕試後偶加潤色用補燭下倉卒之過也師何從得是本也緘曰非但一賦君平生所作之者皆貯之矣明日訪之攜處厚入寺之北隅同謁故太尉由公杜琮之祠坐於西廡下俄有數吏服色厖雜自堂宇間綴行而出降階再拜緘曰新官在此便可庭叅處厚惶懅而作緘曰此輩將為君之驅策又何懼乎寧知泰山舉君為司命否仍以夙負壯圖未酬前志請候登第後施行復檢官祿簿見來春一牓人數已定君亦預其間斯乃陰注陽受也策人世之名食幽府之祿此陽注陰受也處厚震駭不知所裁但問明年及第人姓名為誰耶緘索紙筆立書一短封與之誡其嚴密藏之脫洩禍不旋踵須臾吏散緘攜手出廟及暝而去至春試罷緘來處厚家留一簡云暫還敝廬無復再面也後往寺僧堂中問之<span class='corr'>已</span>他適矣乃拆短封視之但書四句云周成同成二王殊名王居一焉百日為程及乎牓出驗之有八士也二王處厚與王慎言也王居一焉惡其百日為程處厚唯狎同年置酒高會極遂性之歡由是荒亂不起是夜暴亡同年皆夢處厚藍袍槐笏驅殿而行驗其策名之榮止一百二十日也詳其緘之生於文宗太和初也成身在宣宗大中王處厚遇之<span class='corr'>已</span>一百三十餘歲也次偽王蜀成都大慈寺僧亡名恆諷誦法華經令人樂聞時至分衢取足而已身微所苦有示方藥伊僧策杖入青城大面山採藥㳂溪越險忽然雲霧四起不知所適有頃見一翁僧揖之序寒暄問何以至此僧曰為採少藥也翁曰莊舍不遠略迂神足得否僧曰迷方失路願隨居士少頃雲散見一宅宇陰森既近翁曰且先報莊主人矣僧入門覩事皆非凡調問曰還齋否曰未食焚香且覺非常芬馥請念所業經其僧朗聲誦經勉令誦徹部所饋齋饌皆大慈寺前食物齋畢青衣負竹器以香草薦之乃施錢五貫令師市胡餅之費翁合掌送出或問云此孫思邈先生也到寺已經月餘矣其錢將入寺則黃金貨泉也王氏聞之收金錢別給錢五百貫其僧散施之將知仙民恆在名山次嘉州羅目縣有訴孫山人賃驢不償直乞追攝問小童云是孫思邈也縣令驚怪出錢代償其人居山下及出縣路見孫公取錢二百以授之曰吾元伺汝於此何遽怪乎得金錢僧不知其終所</p>
</div>
<div class='div-other'><a id='mulu4122' />
<p class='h4'>師簡</p><p>按宋高僧傳師簡姓趙氏丹丘人也弗循戒範放肆恬然擁破衲衣多誦詞偈好懸記杭越間災福初無信者驗猶合符於一行景淳山經地理別得徑門常言昔泰山道辯相塚得術餘無取焉喜為人遷山相塚吉凶如其言居無定所多遊族姓家言腹饑便求雞肉餐此外得美酒啜數杯而去初無言謝然長於書大字題碑寺觀門額書成相之吉凶隨言久近驗之始居杭西湖旁院無疾而終後有行客自長沙市中見攜手話舊寄言與崇壽院主汝先負錢若干今放汝我眠牀芻薦下層有紙裹肉脯屑必應腐敗為棄之院僧依言果然見之因寫貌供養簡曾言尖頭屋已後火化去及州南塔戊午歲被天火爇之應言無爽矣</p>
</div>
<div class='div-other'><a id='mulu4123' />
<p class='h4'>澄楚</p><p>按宋高僧傳澄楚姓宗氏不知何許人也爰祖暨考偕賁丘園高蹈不仕母趙氏姙楚也忽畏羶臊之臭及乎誕生之夕光爛充室鄰落咸驚洎當七歲親黨攜之入寺見佛像輒嗟歎而作禮歸家問父曰唯佛獨爾餘者如何父曰蠢動皆佛何况人矣楚曰兒願學佛聊報二親劬勞其父默而許旃至十歲於相國寺禮智明為師未幾有童子聚戲而招誘之楚曰汝何愚騃好嬉戲耶且雪山善財亦童子還如是否旁有聞者奇之曰子異日成法門偉器必矣受具已來習新章律部獨能<span class='corr'>趣</span>入毗奈耶窟穴然其詰難酬答露牙伸爪時號律虎焉王公大人請益者日且眾矣晉高祖聞而欽仰詔入內道塲賜紫袈裟尋署大師號真法焉自此皇宮妃主有慕法者求出家命楚落髮度戒表裏冰霜更無他物命為新章律宗主焉以顯德六年十月十一日無疾而終首北面西示佛涅槃相也俗齡七十一僧夏五十始末臨壇度僧尼八千餘人門人慧照等依西域法焚之得碎身分構甎塔緘藏之左街首座悟皎作舍利塔記焉</p>
</div></div></div></div>
</div><!-- end of div[@id='body'] -->
</body></html>