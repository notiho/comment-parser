<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今圖書集成選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu3182' />
<div class='div-other'>
<p class='h2'>欽定古今圖書集成博物彙編神異典　第一百四十卷目錄</p>
<ul class="">
<li>僧部列傳十六
<ul class="">
<li>隋一
<ul class="">
<li>曇延</li>

<li>慧遠<span class="note-inline">(附智猛)</span></li>

<li>道正</li>

<li>曇詢</li>

<li>法充</li>

<li>信行</li>

<li>慧意<span class="note-inline">(附法永　岑闍梨　智曉)</span></li>

<li>慧達</li>

<li>法稱<span class="note-inline">(附智雲)</span></li>

<li>真觀</li>

<li>法韻</li>

<li>立身</li>

<li>善權<span class="note-inline">(附法綱)</span></li>

<li>智果<span class="note-inline">(附智騫　元應)</span></li>

<li>慧常<span class="note-inline">(附道英　神爽)</span></li>
</ul></li>
</ul></li>
</ul></div>
<p class='juan'>神異典第一百四十卷</p>
<div class='div-other'><a id='mulu3183' />
<p class='h2'>僧部列傳十六</p>
<div class='div-other'><a id='mulu3184' />
<p class='h3'>隋一</p>
<div class='div-other'><a id='mulu3185' />
<p class='h4'>曇延</p><p>按續高僧傳曇延俗緣王氏蒲州桑泉人也世家豪族官歷齊周而性協書籍鄉邦稱敘年十六因遊寺聽妙法師講涅槃深悟其旨遂捨俗服膺幽討深致出言清越厲然不羣時在弱冠便就講說詞辯優贍弘裕方雅每云佛性妙理為涅槃宗極足為心神之遊翫也延形長九尺五寸手垂過膝目光外發長可尺餘容止肅邕慈誘汎博可謂堂堂然也視前直進顧必轉身風骨陶融時共傳德及進具後器度日新機鑒俊拔遐邇矚目雖大觀奧典而恐理在膚寸乃更聽華嚴大論十地地持佛性寶性等諸部皆超略前導綂津准的自顧影而言曰余與爾沉淪日久飄泊何歸今可挾道潛形精思出要遂隱於南部太行山百梯寺即所謂中朝山是也時山中有薛居士者學總元儒多所該覽聞延少年知道風悟超倫遂從而謁焉言謔相高未之揖謝薛乃戲題四字謂方圓動靜命延體之延應聲曰方如方等城圓如智慧日動則識波浪靜類涅槃室薛驚異絕嘆曰由來所未見希世挺生即斯人也爾後恆來尋造質疑請義延幽居靜志欲著涅槃大疏恐有滯凡情每祈誠寤寐夜夢有人被於白服乘於白馬騣尾拂地而談授經旨延手執馬騣與之清論覺後惟曰此必馬鳴大士授我義端執騣知其宗旨語事則可知矣便述疏說偈曰歸命如來藏不可思議法等纘撰既訖猶恐不合正理遂持經及疏陳於州治仁壽寺舍利塔前燒香誓曰延以凡度仰測聖心銓釋<span class='corr'>已</span>了具如別卷若幽致微達願示明靈如無所感誓不傳授言訖涅槃卷軸並放光明通夜呈祥道俗稱慶塔中舍利又放神光三日三夜輝耀不絕上屬天漢下照山河合境望光皆來謁拜其光明所照與妙法師大同則師資通感也乃表以聞帝大悅勅延就講既感徵瑞便長弘演所著文疏詳之於世時諸英達僉議用比遠公所製遠乃文句愜當世實罕加而標舉宏綱通鏡長驚則延過之久矣周太祖素挹道聲<span class='corr'>尤</span>相欽敬躬事講主親聽清言遠近馳華觀採如市而所獲供事曾不預懷性好恬虛罔忤時政太祖以百梯太遠諮省路艱遂於中朝西嶺形勝之所為之立寺名日雲居國俸給之通於聽眾而陳躬使周弘正者博考經籍辯逸懸河遊說三國抗敘無礙以周建德中年銜命入秦帝訝其機捷舉朝恧彩勅境內能言之士不限道俗乃搜採巖穴遁逸高世者可與弘正對論不得墜於國風時蒲州刺史中山公宇文氏夙承令範乃表上曰曇延法師器識弘偉風神爽拔年雖未立而英辯難繼者也帝乃總集賢能期日釋奠帝躬御法筵朝宰畢至時周國僧望二人輪次登座發言將訖尋被正難微據重疊救解莫通帝及羣僚一朝失色延座居末第未忍斯慙便不次而起帝曰位未至何事輙起延曰若是他方大士可藉大德相臨今乃遠國微臣小僧足堪支敵延徑昇高座帝又曰何為不禮三寶答曰自力兼擬未假聖賢加助帝大悅正遂搆責陳難延乃引義開關而正頗挾機調用前殿後延乘勢挫拉事等摧枯正即頂拜服膺慨知歸之晚自陳云弟子三國履歷訪可師之師不意今日乃遇於此矣即請奉而受戒晝夜諮問永用宗之及返陳之時延所著義門并其儀貌並錄以歸國每夕北禮以為曇延菩薩焉初正辭延日預搆風雲山海詩四十首並抽拔奇思用上於延以留後別及一經目竟不重尋命筆和之題如宿誦酬同本韻意實弘通正大服焉更無陳對乃跪而啟曰願示一言緘諸胷臆延曰為賓設席賓不坐離人極遠熱如火規矩之用皮中裹正曰斯則常存意矣帝以延悟發天真五眾法則便授為國統使夫周壤導達延又有功至武帝將廢二教極諫不從遂隱於太行山屏迹人世後帝召延出輔中使屢達而確乎履操更深巖處累徵不獲逮天元遘疾追悔昔愆開立尊像且度百二十人為菩薩僧延預在上班仍恨猶同俗相還藏林藪隋文創業未展度僧延初聞改政即事剃落法服執錫來至王庭面申弘理未及勅慰便先陳曰敬聞皇帝四海為務無乃勞神帝曰弟子久思此意所恨不周延曰貧道昔聞堯世今日始逢云云帝奉聞雅度欣泰本懷共論開法之模孚化之本延以寺宇未廣教法方隆奏請度僧以應千二百五十比丘五百童子之數勅遂總度一千餘人以副延請此皇隋釋化之開業也爾後遂多凡前後別請度者應有四千餘僧周廢伽藍並請興復三寶再弘功兼初運者又延之力矣移都龍首有勅於廣恩坊給地立延眾寺至開皇四年下勅改延眾可為延興寺面對通衢京城之東西二門亦可取延名以為延興延平也然其名為世重道為帝師而欽承若此終古罕類昔中天佛履之門遂曰瞿曇之號今國城奉延所諱亞是其倫又改本住雲居以為棲巖寺勅太樂令齊樹提造中朝山佛曲見傳供養延安其寺宇結眾成業勅賚蠟燭未及將爇而自然發焰延奇之以事聞帝因改住寺可為光明也延曰弘化須廣未可自專以額重奏別立一所帝然之今光明寺是也其幽顯呈祥例率如此至六年亢旱朝野荒然勅請二百僧於正殿祈雨累日無應帝曰天不降雨有何所由延白事由一二帝退與僚宰議之不達意故勅京兆太守蘇威問延一二所由答曰陛下萬機之主羣臣毗贊之官並違治術俱愆元化故雨而不雨事由一二耳帝遂躬事祈雨請延於大殿登御座南面授法帝及朝宰五品已上咸席地北面而受八戒戒授纔訖日正中時天有片雲須臾遍布便降甘雨遠近咸足帝悅之賜絹三百段而延虛懷物我不滯客主為心凡有貲財散給悲敬故四遠飄寓投造徧多一時糧粒將盡寺主道陸告云僧料可支兩食意欲散眾延曰當使都盡方散耳明旦文帝果送米二十車大眾由是安堵或者謂延有先見之明故停眾待供未幾帝又遺米五百石於時年屬饑薦賴此僧侶無改帝既稟為師父之重又勅密戚懿親咸受歸戒至於食息之際帝躬奉飲食手御衣裳用敦弟子之儀加敬情不能已其為時君禮重又此類也勅又拜為平等沙門有犯刑網者皆對之泣淚令彼折伏從此或投迹山林不敢容世者以開皇八年八月十三日終於所住春秋七十有三矣臨終遺啟文帝曰延逢法王御世偏荷深恩往緣業淺早相乖背仰願至尊護持三寶始終莫二但末世凡僧雖不如法簡善度之自招勝福帝聞之哀慟勅王公<span class='corr'>已</span>下並往臨弔并罷朝三日贈物五百段設千僧齋所著涅槃義疏十五卷寶性勝鬘仁王等疏各有差其門人弟子紹緒厥風具如別傳</p>
</div>
<div class='div-other'><a id='mulu3186' />
<p class='h4'>慧遠<span class='note-inline'>(附智猛)</span></p><p>按續高僧傳慧遠姓李氏燉煌人後居上黨之高都焉天縱殊朗儀止冲和局度通簡崇履高邈幼喪其父與叔同居偏蒙提誘示以仁孝年止三歲心樂出家每見沙門愛重崇敬七歲在學功逾常百神志俊爽見稱明智十三辭叔往澤州東山古賢谷寺時有華陰沙門僧思禪師見而度之思練行高世眾所宗仰語遠云汝有出家之相善自愛之初令誦經隨事訓誨六時之勤未勞呼策登為虐暴不安擕以南詣懷州北山丹谷每以經中大義問師皆是元隱深知長有成器也年十六師乃令隨闍棃湛律師往鄴大小經論普皆博涉隨聽妙深隱特蒙賞異而偏重大乘以為道本年滿進具又依上統為和上順都為闍棃光師十大弟子並為證戒時以為聲榮之極者也便就大隱律師聽四分律流離請誨五夏席端淘簡精粗差分軌轍滅諍揵度前後起分自古相傳莫曉來意遠乃剖析約斷位以單重原鏡始終判之即離皆理會文合今行誦之末專師上綂緜貿七年<span class='corr'>迴</span>洞至理爽拔微奧負笈之徒相諠亙道講悟繼接不略三餘慕道成器量非可笇乃擕諸學侶返就高都之清化寺焉眾緣歡慶歎所未聞各出金帛為之興會講堂寺宇一時崇敞韓魏士庶通共榮之及承光二年春周氏尅齊便行廢教勅前修大德並赴殿集武帝自升高座敘廢立義命章云朕受天命養育兆民然世弘三教其風彌遠考定至理多皆愆化並今廢之然其六經儒教文弘治術禮義忠孝於世有宜故須存立且自真佛無像則在太虛遙敬表心佛經廣歎而有圖塔崇麗造之致福此實無情何能恩惠愚民嚮信傾竭珍財廣興寺塔既虛引費不足以留凡是經像盡皆廢滅父母恩重沙門不敬悖逆之甚國法豈容並退還家用崇孝始朕意如此諸大德謂理何如於時沙門大綂法上等五百餘人咸以帝為王力決諫不從僉各默然下勅頻催答詔而相看失色都無答者遠顧以佛法之寄四眾是依豈以杜言情為理伏乃出眾答曰陛下綂臨大域得一居尊隨俗致詞憲章三教詔云真佛無像信如誠旨但耳目生靈賴經聞佛藉像表真若使廢之無以興敬帝曰虛空真佛咸自知之未假經像遠曰漢明已前經像未至此土眾生何故不知虛空真佛帝時無答遠曰若不藉經教自知有法三皇<span class='corr'>已</span>前未有文字人應自知五常等法爾時諸人何為但識其母不識其父同於禽獸帝亦無答遠又曰若以形像無情事之無福故須廢者國家七廟之像豈是有情而妄相尊事武帝不答前難詭通後言乃云佛經外國之法此國不用七廟上代所立朕亦不以為是將同廢之遠曰若以外國之經廢而不用者仲尼所說出自魯國秦晉之地亦應廢而不學又若以七廟為非將欲廢者則是不尊祖考祖考不尊昭穆失序昭穆失序則五經無用前存儒教其義安在爾則三教同廢將何治國帝曰魯國之與泰晉雖封域乃殊莫非王者一化故不類佛經七廟之難帝無以通遠曰若以秦魯同遵一化經教通行者震旦之與天竺國界雖殊莫不同在閻浮四海之內輪王一化何不同遵佛經而今獨廢帝又不答遠曰陛下向云退僧還家崇孝養者孔經亦云立身行道以顯父母即是孝行何必還家方名為孝帝曰父母恩重交資色養棄親向疎未成至孝遠曰若如來言陛下左右皆有二親何不放之乃使長役五年不見父母武帝云朕亦依番上下得歸侍奉遠曰佛亦聽僧冬夏隨緣修道春秋歸家侍養故目連乞食餉母如來擔棺臨葬此理大通未可獨廢帝又無答遠抗聲曰陛下今恃王力自在破滅三寶是邪見人阿鼻地獄不揀貴賤陛下何得不怖帝勃然大怒面有瞋相直視於遠曰但令百姓得樂朕何辭地獄諸苦遠曰陛下以邪法化人現種苦業當共陛下同趣阿鼻何處有樂可得帝理屈言前所規意盛更無所答乃下勅云僧等且還後當更集有司錄取論僧姓字當斯時也齊國初殄周兵雷震見遠抗詔莫不流汗咸謂粉其身骨煑以鼎鑊而遠神氣嵬然辭色無撓上統衍法師等執遠手泣而謝曰天子之威如龍火也難以犯觸汝能窮之大經所云護法菩薩應當如是彼不悛革非汝咎也遠曰正理須申豈顧形命即辭諸德曰時運如此聖不能違恨不奉侍目下以為大恨法實不滅大解之願不以憂惱遂潛於汲郡西山勤道無倦三年之間誦法華維摩等各一千遍用通遺法既而山棲谷飲禪誦無歇理窟更深浮囊不捨大象二年天元微開佛化東西兩京各立陟岵大寺置菩薩僧頒告前德詔令安置遂爾長講少林大隋受禪天步廓清開皇之始蒙預落䰂舊齒相趨翔於雒邑法門初闢遠近歸奔望氣成津奄同學市所以名馳帝闕皇上聞焉下勅授洛州沙門都匡任佛法遠辭不獲免即而位之而立性質直榮辱任緣不可威畏不可利動正氣雄逸道風齊肅愛敬調柔不容非濫至於治犯斷約不避強禦講導之所皆科道具或致資助有虧或不漉水護淨或分衛乖法或威儀失常並不預聽徒自餘惰眠失時或後及法席並依眾式有罰無赦欲徒侶肅穆容止可觀開皇五年為澤州刺史千金公請赴本鄉此則像法再弘桑梓重集親疎合慶何以加之七年春往定州途由上黨留連夏講遂闕東傳尋下璽書慇懃重講辭又不免便達西京於時敕召大德六人遠其一矣仍與常隨學士二百餘人創達帝室親臨御筵敷述聖化通孚家國上大悅敕住興善寺勞問豐華供事倍隆又以興善盛集法會實繁雖有揚化終為事約乃選天門之南大街之右東西衝要遊聽不疲因置寺焉名為淨影常居講說弘敘元奧辯暢奔流吐納自深宣談曲盡於是四方投學七百餘人皆海內英華法輪前轍望京趣寺為法道場但以堂宇未成同居空露籧篨庵舍巷分州部日夜祖習成器相尋雖復與諸德英名一期至於歸學師尋千里繼接者莫高於遠矣形長八尺五寸眼長三寸腰有九圍十三幅裙可為常服登座振吼雷動蟄驚允愜羣望斯為盛矣開皇十二年春下敕令知翻譯刊之辭義其年卒於淨影寺春秋七十矣冕旒哀感為之罷朝帝吁嗟曰國失二寶也時遠與李德林同月喪故動帝心自遠括髮尋師本圖傳授周歷兩代化滿八方著疏屬詞彌綸終始承習開悟櫛比塵連同範時朝得稱方駕初見病數日講堂上棟脊無故自折相顧颯然知必不愈及大漸之日端坐正神相如入定侍人不覺其卒忽聞室有異香咸生疑怪屬之以纊方悟氣盡昔在清化先養一鵝聽講為務頻經寒暑遠入關後鵝在本寺棲宿廊廡晝夜鳴呼眾僧患之附使達京至淨影大門放之徑即鳴叫騰躍入遠房內爾後如前馴聽但聞法集鐘聲不問旦夕覆講豎義皆入室伏聽僧徒梵散出戶翔鳴若值白黑布薩雖聞鐘召終不入聽時共異之若遠常途講解依法潛聽中間汎及餘語便鳴翔而出如斯又經六載樂聽一時不虧後忽哀叫庭院不肯入堂自爾二旬遠便棄世又當終之日澤州本寺講堂眾柱及高座四脚一時同陷僉議以感通幽顯兩寺勒碑薛道衡製文虞世基書丁氏鐫之時號為三絕初遠周聽大乘可六七載洞達深義神解更新每於鄴京法集豎難罕敵由此名冠遠近異論所推既而勤業曉夕用心太苦遂成勞疾十五日內覺觀相續不得眠睡氣上心痛狀如刀切食弱形羸殆將欲絕憶昔林慮巡歷名山見諸禪府備蒙傳法遂學數息止心於境尅意尋繹經於半月便覺漸差少得眠息方知對治之良驗也因一夏學定甚得靜樂身心怡悅即以己證用問僧稠稠云此心住利根之境界也若善調攝堪為觀行遠每於講際至於定宗未嘗不讚美禪那盤桓累旬信慮求之可得也自恨徇於眾務無暇調心以為失耳七夏在鄴創講十地一舉榮問眾傾餘席自是常在講肆伏聽千餘意存弘獎隨講出疏地持疏五卷十地疏十卷華嚴疏七卷涅槃疏十卷維摩勝鬘壽觀溫室等並勒為卷部四字成句綱目備舉文旨允當罕用擬倫又撰大乘義章十四卷合二百四十九科分為五聚謂教法義法染淨雜也並陳綜義差始近終遠則佛法綱要盡於此焉學者定宗不可不知也自遠之通法也情趣慈心至於深文隱義每丁寧頻復提撕其耳惟恨學者受之不速覽者聽之不盡一無所惜也是以自於齊朝至於關輔及畿外要荒所流章疏五十餘卷二千三百餘紙紙別九百四十五言四十年間曾無疴[病-丙+(妳-女)]傳持教道所在弘宣並皆成誦在心於今未絕本住清化祖習涅槃寺眾百餘領徒者三十並大唐之稱首也而遠勇於法義慈於救生戒乘不緩偏行拯溺所得利養並供學徒衣鉢之外片無留惜嘗製地持疏訖夢登須彌山頂四顧周望但唯海水又見佛像身色紫金在寶樹下北首而臥體有塵埃遠初則禮敬後以衣拂周遍光浮覺罷謂所撰文疏頗有順化之益故為此徵耳又自說云初作涅槃疏訖未敢依講發願乞相夢見自手造塑七佛八菩薩像形並端峙還自繢飾所書既竟像皆次第起行末後一像彩畵將了旁有一人來從索筆代遠成之覺後思曰此像有流末世之境也乃廣開敷之信如夢矣又未終一年夢見淨影長竿自倒燈耀自滅便至歲日所使淨人小兒二人手放從良分處什物並為功德又敕二時講前令大眾誦般若波羅蜜呪限五十遍以報四恩初不中怠又傷學眾不能課力每因講日如此正義須臾不聞識者以為達宿命也及覺輕貶於房外香湯洗浴即在外宿至曉入房食粥倚牀而臥問曰早晚答曰今可卯時乃曰吾今覺冷氣至臍去死可二三寸在可除倚牀自跏其足正身斂目不許扶持言未竟卒驗方知化香若栴檀久而尋滅後乃臥之手足柔輭身分並冷唯頂上暖焉有沙門智猛者相人也伏佩法教每蒙延及故疏為行狀擬學者所承猛談說有偏機會稱善名振東夏云</p>
</div>
<div class='div-other'><a id='mulu3187' />
<p class='h4'>道正</p><p>按續高僧傳道正滄州渤海人稟質高亮言志清遠居無常處學非師授樂習禪行宗蘭若法無間寒夏棲息深林乞食於村餘唯常坐繫想繩牀下帳獨靜道俗參詢略示綱猷令其住心緣向所授故使四遠造者各務靜緣眾聚雖多而外無囂撓正任性行藏都無名貫經論講會莫不登踐皆聽其深隱略其繁長周流兩河言議超邈偏以成實知名幽冀時有隷公貫者引正住寺為上簿書而志駭風雲曾無顧[耳*丐]還返林薄嗣業相尋綜述憲法流之於世名為六行凡聖修法也包舉一化融接萬衢初曰凡夫罪行二曰凡夫福行三小乘入行四小菩薩行五大菩薩行六佛果證行都合六部極略一卷廣二十卷前半序分後半行體言非文質字爽詞費開皇七年齎來謁帝意以東夏釋種多沉名教歸宗罕附流滯忘返普欲捨筌檢理抱一知宗守道行禪通濟神爽具狀奏聞左僕射高穎素承道訓乃於禪林寺大集名德述正所奏時座中有僧曰帝京無人豈使海隅傳法正聞對曰本意伸明邪正不欲簡定中邊夫道在通方固須略於祖述眾無以抗也而其著詞言行眾又不願遵之於是僧徒無為而散正知澆季之難化也遂以行法並留京輦方禪師處即還東川不悉終所今驪山諸眾多承厥緒繫業傳云</p>
</div>
<div class='div-other'><a id='mulu3188' />
<p class='h4'>曇詢</p><p>按續高僧傳曇詢姓楊氏弘農華陰人後遷宅於河東郡焉弱年樂道久滯樊籠年二十二方捨俗事遠訪巖隱遊至白鹿山北霖落泉寺逢曇准禪師而蒙剃髮又經一載進受具戒謹攝自修宗稟心學而專志決烈同侶先之圓備戒律又誦法華初夏既登還師定業承僧稠據於蒼谷遂往問律稠亦定山郢匠詢以聲光所被遙相挹敬住既異林精融理極思展言造每因致隔但為路罕人蹤岡饒野獸栖幽既久性不狎塵來往質疑未由樵徑直望蒼谷以為行表荊棘砂礫披跨不難巖壑幽阻攀緣登陟志存正觀也故不以邪道自通又以旁垂利道由曲前而通滯吾今標指雖艱必直進以程業用斯微意隨境附心不亦善乎每云與其失道而幸通寧合道不幸而窮耳故履踐重阻不難途窮後經三夏移住鹿土谷修禪屬枯泉重出鹿麋繞院故得美水馴獸日濟道鄰從學之徒相慶茲瑞時因請法暫往雲門值徑陰霧昏便成失道賴山神示路方會本途此乃化感幽冥神明翼衛時有盜者來竊蔬菜將欲出園乃為羣蜂所螫詢聞來救慈心將治得全餘命常有趙人遠至慇懃致禮陳云因病死蘇故蒙恩澤往見閻王詰問罪當就獄賴有曇詢禪師來為請命王因放免生來未委訪尋方究又山行值二虎相鬬累時不歇詢乃執錫分之以身為翳語云同居林藪計無大乖幸各分路虎低頭受命便飲氣而散屢逢熊虎交諍事略同此而或廓居榛梗唯詢一蹤入鳥不亂獸見如偶斯又陰德感物顯用成仁何以加焉每入禪定七日為期白虎入房仍為窟宅獨處靜院不出十年自有禪蹤斯人罕擬自爾化流河朔盛闡禪門杖策裹糧鱗歸霧結隋文重其德音致誠虔敬勅儀同三司元壽親送璽書兼以香供以開皇十九年風疹忽增卒於柏尖山寺春秋八十五十五夏矣初遘疾彌留忽有神光照燭香風拂扇又感異鳥白頸赤身遶院空飛聲唳哀切氣至大漸鳥住堂基自後狎附不畏人物或在房門至於臥席悲叫逾甚血沸眼中既而往化鳥便飛出外空旋轉奄然翔逝又感猛虎遶院悲吼兩宵雲昏三日天地結慘又加山崩石墜林摧澗塞驚發人畜栖遑失據其哀感靈祥未可殫記武德五年十二月弟子靜休道願慧方等乃闍毗餘質建塔立碑沙門明則為文焉</p>
</div>
<div class='div-other'><a id='mulu3189' />
<p class='h4'>法充</p><p>按續高僧傳法充姓畢氏九江人常誦法華並讀大品其遍難紀兼繕造寺宇情在住持末住廬山半頂化城寺修定自非僧事未嘗妄履每勸僧眾無以女人入寺上損佛化下墜俗謠然世以基業事重有不從者充歎曰生不值佛<span class='corr'>已</span>是罪緣正教不行義須早死何慮方土不奉戒乎遂於此山香爐峰自投而下誓粉身骨用生淨土便於中虛頭忽倒上冉冉而下處於深谷不損一毛寺眾初不知也後有人上峰頂路望下千有餘仞聞人語聲就而尋之乃是充也身命猶存口誦如故迎還至寺僧感其死諫為斷女人經於六年方乃卒世時屬隆暑而屍不臭爛香氣滿房即隋開皇之末年也</p>
</div>
<div class='div-other'><a id='mulu3190' />
<p class='h4'>信行</p><p>按續高僧傳信行姓王氏魏郡人其母久而無子就佛祈誠夢神擎兒告云我今持以相與寤<span class='corr'>已</span>覺異常日因即有娠及行之生也性殊恆童年至四歲路見牛車沒泥犢母分離因悲泣不止轉人牽引乃出或有侵欺之事生平知分不喜愛憎八歲既臨標據清敏儇慧奇拔嘗有書生問曰爾今何姓外家何姓答曰此王彼孫生因謂曰何因不氏飯乃姓孫行應聲曰飯能除饑不除渴孫能饑渴兩相除故氏孫而非飯也其隨機譎對皆此之類及履道弘護識悟倫通博涉經論情理遐舉以時勘教以病驗人蘊獨見之明顯高蹈之跡先舊解義翻對不同未全聲聞兼揚菩薩而履涉言教附行為功且如據佛之宗敬無過習由見起慢怠即懷厭離便為邊地下賤之因今雖聞真告心無奉敬自知藥輕病重理加勤苦竭力治之所以隨遠近處凡有景塔皆周行禮拜遶旋翹仰因為來世敬佛之習用斯一行通例餘業其克覈詳據率如此也後於相州法藏寺捨具足戒親執勞役供諸悲敬禮通道俗單衣節食挺出時倫冬夏所擬偏過恆習故四遠英達者皆造門而詰問之行隨事直陳曾無曲指諸聞信者莫不頂受其言通捨章疏從其化及稟為父師之禮也未拘之以法歲開皇之初被召入京僕射高穎邀延住真寂寺立院處之乃撰對根起行三階集錄及山東所制眾事諸法合四十餘卷援引文據類敘顯然前後望風翕成其聚又於京師置寺五所即化度光明慈門慧日弘善寺是也自爾餘寺贊承其度焉莫不六時禮旋乞食為業虔慕潔誠如不及也末病甚勉力佛堂日別觀像氣漸衰弱請像入房臥視至卒春秋五十有四即十四年正月四日也其月七日於化度寺送屍終南山阜道俗號泣聲動京邑捨身收骨兩耳通焉樹塔立碑在於山足有居士逸民河東裴元證製文證本出家住於化度信行至止固又師之凡所著述皆委證筆末從俗服尚絕驕豪自結徒侶更立科綱返道之賓同所繫贊生自製碑具陳己德死方鐫勒樹於塔所即至相寺北巖之前三碑峙列是也初信行勃興異迹時或致譏通論所詳未須甄別但奉行尅峭偏薄不倫至於佛宗亦萬衢之一術耳所著集記並引正文然其表題立名無定准的雖曰對根起行幽隱指體標榜語事潛淪來哲儻詳幸知有據開皇末歲勅斷不行想同箴勗之也</p>
</div>
<div class='div-other'><a id='mulu3191' />
<p class='h4'>慧意<span class='note-inline'>(附法永　岑闍黎　智曉)</span></p><p>按續高僧傳慧意姓李臨原人聽大乘經論專習定行宇文廢法南投於梁與仙城山慧命同師尋討心要後住景空於聰師舊堂綜業常住不事燈燭夜常大明有鄉人德廣郡守柳靜殊不信法乃請意於宅別立禪室百日行道靜息抑稟等四人每夜潛往舉家同見禪室大明意坐卓然方生信向鄉邑道俗率受歸戒開皇初卒將逝謂弟子慧興曰今日有多客來可多辦齋食及中意果跏趺端坐而化時襄陽有法永禪師者南鄉人梁明帝常供養預知運絕苦辭還襄欲終七日七夜聞音樂異香滿寺因而坐終送傘蓋山上露坐有同寺全律師臨永屍曰願留神相待至七日滿至期全亡送屍永側永屍颯然摧變時岑闍黎者姓楊臨原人於寺西傘蓋山南泉立誦經堂誦金光明感四天王來聽後讀藏經皆不忘計誦三千餘卷服布乞食鉢中之餘飼房內鼠百餘頭皆馴擾爭來就人鼠有病者岑以手摩捋之而不拘事檢或揭坩酒食或尋小同戲呵叱僧侶或誦經書歌詠逆述來事晝則散亂夜則禮誦禪思與同眾沙門智曉交顧招集禪徒自行化俗供給定學自知終日急喚拔禪師付囑訖上佛殿禮辭遍寺眾僧咸乞歡喜於禪居寺大齋將散謂岑曰往兜率天聽般若去岑曰弟前去我七日即來其夜三更坐亡至四更識神往遍學寺寺相去十里至汰法師牀前其明如晝云曉欲遠逝故來相別不得久住汰送出三重門外別訖來入房中踞牀忽然還暗呼弟子問云聞師與人語聲取火通照三門並閉方悟曉之神力出入無間即遣往問果云已逝岑後七日無何坐終其二髏骨全成無縫又有吳純等禪師多有靈異相從坐化略不敘之</p>
</div>
<div class='div-other'><a id='mulu3192' />
<p class='h4'>慧達</p><p>按續高僧傳慧達姓王家於襄陽幼年在道繕修成務或登山臨水或邑落遊行但據形勝之所皆厝心寺宇或補緝殘廢為釋門之所宅也後居天台之瀑布寺修禪繫業又北遊武當山如前攝靜有陳之日癘疫大行百姓斃者殆其過半達內興慈施於揚都大市建大藥藏須者便給拯濟彌隆金陵諸寺數過七百年月逾邁朽壞略盡達課勸修補三百餘所皆鎣飾華敞有移恆度仁壽年中於揚州白塔寺建七層木浮圖材石既充付後營立乃泝江西上至鄱陽豫章諸郡觀檢功德願與眾生同此福緣故其所至封邑見有坊寺禪宇靈塔神儀無問金木土石並即率化成造其數非一晚為沙門慧雲邀請遂止廬嶽造西林寺重閣七間欒櫨重疊光輝山勢初造之日誓用黃楠闔境推求了無一樹僉欲改用餘木達曰誠心在此豈更餘求但至誠無感故訪追不遂必心期果決松散並變為楠如求不獲閣成則無日矣眾懼其言四出追索乃於境內下巢山感得一谷並是黃楠而在窮澗幽深無由可出達尋行崖壁忽見一處晃有光明窺見其中有通材道惟有五尺餘並天崖遂牽曳木石至於江首中途灘澓篺筏並壞乃至廬阜不失一根閣遂得成宏冠前構後忽偏斜向南三尺工匠設計取正無方有石門澗當於閣南忽有猛風北吹還正於今尚在晚往長沙鑄鐘造像所至方面若草從焉傾竭金貝者兢兢業業恐其不受達任性造真言無華綺據經引喻篤勵物情然其形服敝麤殆不可覩外綜繁殷內堅理靜傍觀沉伏似不能言而指撝應附立有成遂斯即處煩不撓固其人矣又為西林閣成尊容猶缺復沿江投造修建充滿故舉閣圓備並達之功大業六年七月晦日舊疾忽增七日倚臥異香入室旋繞如雲閣中像設並汗流地眾見此瑞審達當終官人檢驗具以聞奏達神志如常累以餘業奄爾長逝年八十七矣</p>
</div>
<div class='div-other'><a id='mulu3193' />
<p class='h4'>法稱<span class='note-inline'>(附智雲)</span></p><p>按續高僧傳法稱江南人誦諸經聲清響動眾陳氏所化舉朝奉之又善披導即務標奇雖無希世之明而有隨機之要隋平南服與白雲經師同歸秦壤住興善寺每引內禁敘論正義開納帝心即勅正殿常置經座日別差讀經聲聲不絕聽覽微隙即問經旨遂終昇遐晚住定水與雲同卒俱八十餘仁壽年也時有智雲亦善經唄對前白者世號烏雲令望所高聲飛南北每執經對御響震如雷時叅哀囀停駐飛走其德甚眾祕不泄之故無事緒可列又善席上談吐驚奇子史丘索都皆諳曉對時引挽如宿搆焉隋煬在藩彌崇敬愛召入慧日把臂朋從欣其辭令故也年登五十卒於京師王悲惜焉數日不出廣為追福又教沙門法論為之墓誌焉</p>
</div>
<div class='div-other'><a id='mulu3194' />
<p class='h4'>真觀</p><p>按續高僧傳真觀字聖達吳郡錢唐人俗姓范氏祖延蒸給事黃門侍郎父兌通直散騎常侍母桓氏溫良有德嘗悱憤無嗣潔齋立誓誦藥師觀世音金剛般若願求智子紹嗣名家時獻綂所圖迦毗羅王者在上定林寺巨有靈異躬往祈禱刻寫容影事像若真依藥師經七日行法至於三夕覺遊光照身自爾志性非恆言輙詣達豈非垂天託人寄范弘釋者也及其誕育奇相不倫左掌仙文右掌人字口流津液充潤榮府從幼至終未嘗患渴故體膚光偉雖老不衰舌文交加狀如羅綺故得含章蘊辯開神明悟又聲韻鐘鈴捷均風雨其見聞者莫不小有大槩五歲能蔬齋或登衣篋或執扇箒戲為談講八歲通詩禮和庾尚書林檎之作十六儒道羣經柱下河上無所遺隱時又流涉碁琴暢懷文集日新月異師友驚忻嘗共友人逍遙津渚有善相者迎而拜曰年少當為大法師後即專誦淨名般若志存入道伺機承色二親弗許乃迦毗降夢子欲開籠勿令在網此非黠慧父母咸開心隨喜啟勑降言并賜衣鉢義興生法師行潔小震躬為剪落大德貞律師道藹雲陽請任和尚研思十誦一遍能述又從華林圓法師受成實論十遍十覆超振前標自謂解成可填以行也始誦法華日限一卷因斯通夢汝有大根忽守小道深可惜也遂往興皇聽摩訶衍質疑明難唐突元門朗公精通綽然復加脂粉吾出講八年無一問至此能使妙義開神真吾師矣仍從北面數載研尋開善大忍法師匿影鍾山遊心方等將欲試瞻先達問津高士因操桴扣寂用程元妙乃歎曰龍樹之道方興東矣辯勇二師當塗上將頻事折闕亟經重席時人語曰錢唐有真觀當天下一半沙門洪偃才邁儒英鉤深釋傑面相謂曰權高多智耳白有名我有四絕爾具八能謂義導書詩辯貌聲棊是也由此王公貴遊多所知識始興王東臨禹井請以同行於時興皇講筵選能義集觀臨途既促咸推前次既登高座開二諦宗旨並縱橫一言冰泮學士傅縡在席嗟曰三千稱首七十當初是上人者當為酬對金陵道俗見知若此既達東夏住香嚴寺講大涅槃四方義集復增榮觀興皇又三追曰吾大乘經論略已弘通而燕趙齊秦引領翹足專學雖多兼該者寡宜速返東藩法門相寄於斯時也征周失律朝議括僧無名者休道觀乃傷迷歎曰夫剎利居士皆植福田富強黎庶斯小造罪貧弱欲茂枝葉反尅根本斯甚惑矣人皆惜命偷生我則亡身存法乃致書僕射徐陵陵封書令奏帝懍然動容括僧由寢據斯以言非但梁柱佛法亦乃明略佐時矣江夏王出鎮於越復請同行朗師吞咽良久言曰能住三年講堂相委復屬英王尚法利益深不可留也仍於禹穴屢動法輪特進杜稜請歸光顯<span class='corr'>傳</span>教學徒及永陽鄱陽二王司空司馬消難並相次海運延仰浙東故得塗香慧炬以業以煥頂敬傾心盡誠盡節天台智者名行絕倫先世因緣教猷莫逆年臘既齊為法兄弟共遊秦嶺陵雲舊房朝陽澄景則高談慧照夕陰匿彩則深安禪寂及智者徵上闕庭觀便孤園敷說大流法味載廣俗心永陽還京仰奏清德舉朝僧正同請絲綸遂逢祚終斯事便寢隋祖尚法惟深三勅勞問秦王莅藩二延總府皆辭以疾確乎不就齊王晚迎江浦躬伸頂禮傳以香火送還舊邑之眾善寺開皇十四年時極亢旱刺史劉景安請講海龍王經序既訖驟雨滂注自斯厥後有請便降吳越宗仰其若神焉縣西有靈隱山者舊曰仙居峯吐蓮華洞藏龍穴信江東之秀嶽也觀既仁智內冥山水外狎共道安禪師頭陀石室檀越陳仲寶率諸同侶開藏拓基構立精舍號南天竺遂即去邑還谷栖止終焉眾善講堂付門人元鏡鏡承瓶瀉相從不絕及文宣造塔形勝所歸不謀同集取決於觀乃指崔嵬高石可安塔基雖發誠言孰為可信俯仰穿鑿洞穴自然狀似方函宛如奩底天工神匠冥期若符自爾在山常講法華用為心要受持讀誦躬自書弘五種法師於斯乎在又持於經旨明練深趣談吐新奇非尋紙墨智思擊揚迥飛文外又感盥洗遺渧地不為濡事理異人經之力也臯亭神姓陳名重降祝請講法華一遍遺以錢物又降祝捨其廟堂五間為眾善佛殿據斯以言感靈通供誠希有也大業七年四月八日司馬李子深更延出邑講大涅槃初出天竺自標葬地至現病品夢見三人容服甚盛把旛俱禮云淨居遣迎至六月六日以疾而臥又夢與智者同轝夾侍尊像翼佛還山覺已歎曰昔六十二應終講法華力更延一紀今七十四復致斯應生期畢矣即集內眾訓將來事曰欲生善道欲備神力欲出生死欲具佛法宜須持戒修定學慧弘通正法勿令空過無所得也爾日天台送書并致香蘇石蜜觀覽書曰宿世因緣最後信矣命兩如意一東向天台一留西法志諸雜服式吾眼自分一還僧羯磨二成第五僧施嘗有人夢飛殿來迎沙門寶慧又聞空中伎樂至七月七日中夜跏趺而坐盥漱整服曰有人請講菩薩戒也端坐怡然不覺已滅逝於眾善之舊寺從子至午心頂俱暖身體柔軟顏色不變右手內屈三指信宿流汗遍身至四日移入禪龕時屬流火炎氣尚嚴而儼若生存實資神力從此至二十五日四方輻湊六縣同集道俗公私一期咸萃皆就屍手傳香表別攀德號慕悲起纏雲追惟戒德泣垂零雨至於香華供獻日有千羣隨次大齋開龕瞻奉而色相光潔眉毫更長倍異生前咸加奇歎至二十六日乃窆於靈隱山真容掩方墳寫狀留天竺是日四部亙一由旬香蓋成陰幢旛蔽野存亡榮慶非可勝言初觀聲辯之雄最稱宏富江表文國莫敢爭先自正法東流談導之功衛安為其稱首自爾詞人莫不宗猷於觀是知五百一賢代興有日佛法榮顯實賴斯乎</p>
</div>
<div class='div-other'><a id='mulu3195' />
<p class='h4'>法韻</p><p>按續高僧傳法韻姓陳氏蘇州人追慕朋從偏工席上騷索遠度罕得其節誦諸碑誌及古導文百有餘卷并王僧孺等諸賢所撰至於導達善能引用又通經聲七百餘契每有宿齋經導兩務並委於韻年至三十弊於諠梗邀延疏請日別重疊乃於正旦割繩永斷即聽華嚴不久便覆恨浪棄功妄銷脣舌承栖霞清眾江表所推尋聲即造從受禪道又聞泰嶽靈巖因往追蹤般舟苦行立志梗潔不希名聞擔石破薪供給為任晚還故鄉有浮江石像者如前傳述後被燒燼而不委相量無由可建便於石像故基願禮八萬四千塔樹功既滿感遇野姥送一卷書及披讀之乃是昔像之緣也既有樣度依而造成大有徵應海中有陽虎島者去岸三里韻往安禪惟服布艾行慈故也初達逢怪大風鬼物既見如常心毛不動九十日後恬然大安自知命終事還返栖霞不久便卒春秋三十五即仁壽四年矣</p>
</div>
<div class='div-other'><a id='mulu3196' />
<p class='h4'>立身</p><p>按續高僧傳立身江東金陵人志節雄果不緣浮綺威容肅然見者憚懾有文章攻辯對時江左文士多典法會每集名僧連宵法集導達之務偏所牽心及身之登座也創發聲欬砰磕如雷道俗斂襟毛竪目整至於談述業緣布列當果泠然若面人懷厭勇晚入慧日優贈日隆大業初年聲唱尢重帝以聲辯之功動衷情抱賜帛四百段氈四十領性本清儉無兼諸蓄率命門學通共均分從駕東都遂終於彼時年八十餘矣時西京興善官供尋常唱導之士入分羽翼其中高者則惠寧廣壽法達寶嚴哮吼之勢有餘機變之能未顯人世可覿故不廣也</p>
</div>
<div class='div-other'><a id='mulu3197' />
<p class='h4'>善權<span class='note-inline'>(附法綱)</span></p><p>按續高僧傳善權揚都人住寶田寺聽採成論深有義能欻爾廻思樂體人物隨言聯貫若珠璧也眾以學功將立不願弘之而權發悟時機為功不少適詣為得遂從其務然海內包括言辯之最無出江南至於銓品時事機斷不思莫有高者晚以才術之舉煬帝所知召入京師住日嚴寺獻后既崩下令行道英聲大德五十許人皆號智囊同集宮內六時樹業令必親臨權與立身分番禮導既絕文墨惟存心計四十九夜總委二僧將三百度言無再述身則聲調陵人權則機神駭眾或三言為句便盡一時七五為章其例亦爾煬帝與學士柳顧言諸葛穎等語曰法師談寫乍可相從導達鼓言奇能切對甚可訝也穎曰天授英辯世罕高者時有竊誦其言寫為卷軸以問於權權曰唱導之法設務在知機誦言行事自貽打棒雜藏明誡何能輙傳宜速焚之勿漏人口故權之導文不存紙墨每讀碑誌多疎儷詞傍有觀者若夢遊海及登席列用牽引囀之人謂拔情實惟巧附也大業初年終日嚴寺時年五十三矣門人法綱傳師導法汪汪放曠譎詭多奇言雖不繫寫情都盡蕭僕射昆季時號學宗常營福祀登臨莫逮每有檀會必遣邀迎然其令響如飛颯焉早逝釋門掩扇道俗咸惋</p>
</div>
<div class='div-other'><a id='mulu3198' />
<p class='h4'>智果<span class='note-inline'>(附智騫　<span class='corr'>元應</span>)</span></p><p>按續高僧傳智果會稽剡人率素輕清慈物在性常誦法華頗愛文筆經史固其本圖摛目得其清致時弘唱讀文學所欣俗以其書勢逼右軍用呈藩晉王乃召令寫書果曰吾出家人也復為他役都不可矣一負聲教之寄二違發足之誡王逼吾身心不可逼乃云眼闇不能運筆王大怒長囚江都令守寶臺經藏及入京儲貳出巡揚越乃上太子東巡頌其序略日智果振衣出俗慕義遊梁感昔日之提獎喜今晨之嘉慶遂下令釋之賜錢一萬金鐘二枚召入慧日終於東都六十餘矣時慧日沙門智騫者江表人也偏洞字源精閑通俗晚以所學追入道塲自秘書正字讎校著作言義不通皆諮騫決即為定其今古出其人世變體詁訓明若面焉每曰余字學頗周而不識字者多矣無人通決以為恨耳造眾經音及蒼雅字苑宏敘周贍達者高之家藏一本以為珍璧晚事導述變革前綱既絕文縟頗程深器綴本兩卷陳敘謀猷學者祕之故斯文殆絕京師沙門元應者亦以字學之富皁素所推通造經音甚有科據矣</p>
</div>
<div class='div-other'><a id='mulu3199' />
<p class='h4'>慧常<span class='note-inline'>(附道英　神爽)</span></p><p>按續高僧傳慧常京兆人以梵唄之功住日嚴寺尢能卻囀弄響飛揚長引滔滔清流不竭然其聲發喉中脣口不動與人並立推檢莫知自非素識方明其作時隋文興法煬帝倍隆四海輻湊同歸帝室至於梵道讚敘各重家風聞常一梵颯然傾耳皆摧心喪膽如饑渴焉僉曰若此聲梵有心聞之何得不善也眾雖效學風骨時叅至於用與牽挽皆不及矣晚入東都梟感作亂齋梵總任咸共委常及平殄後復還關壤時有僭帝曰逆賊建福言涉國家並可收之因即募覓常被固送行次莎柵逃賊留曰往必被戮可於此止常曰債負久作終須償了送至東都果如言焉年四十餘矣時京師興善有道英神爽者亦以聲梵馳名道英喉顙偉壯詞氣雄遠大眾一聚共數萬餘聲調稜稜高超眾外興善大殿鋪基十畞櫺扇高大非卒搖鼓及英引眾遶旋行次窓門聲聒衝擊皆為動震神爽唱梵彌工長引遊囀聯緜周流內外臨機奢促愜洽眾心</p>
</div></div></div></div>
</div><!-- end of div[@id='body'] -->
</body></html>