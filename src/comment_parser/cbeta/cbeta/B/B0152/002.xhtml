<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普濟玉琳國師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu15' />
<p class='juan'>大覺普濟禪師北集卷之二</p><p class="byline">嗣法門人行岳編</p><p class="byline">嗣法孫超琦彙</p>
<div class='div-other'><a id='mulu16' />
<div class='div-other'><a id='mulu17' />
<p class='h2'>上堂</p><p>順治十六年己亥閏三月初一日萬善殿奉御旨請上堂欽差世襲三品倚賴李自昌官住僧淨行寂芳引座師至法座前左右顧視召眾云會麼若也會得山僧未離江南陞座已竟說法已竟所謂塵說剎說眾生說無間說是真語者實語者如語者如或未然看向第二門頭施展去也便登座拈香云此一瓣香親受靈山記莂爇向爐中祝嚴佛心天子成等正覺次拈香云此一瓣香華藏海會早已敷宣爇向爐中祝嚴太后百福具備保助皇躬大揚法化次拈香云此一瓣香靈山一會儼然未散爇向爐中祝嚴坤甯配天東西承翊團圞頭共展上上機<span class='corr'>斂</span>衣就座上首白椎云法筵龍象眾當觀第一義師應聲微笑乃云宋時有箇端禪師因見弄師子發明心地遂合彩為衣作師子狀人都呼他為端師子者箇禪師逆行順行作瘋作顛一日至一船邊求附舟官船人云我是高郵去的船端云我就高郵去當時高郵有個秦少游居士是一代聞人久知端師子之名聞其來率縉紳士庶迎請說法端上堂云天上無雙月人間只一僧一堂風冷澹千古意分明端禪師恁麼舉揚可謂龍袖拂開全體現象王行處絕狐蹤然而簡點將來未免村裏師子耳山僧則不然四時錯行日月代明天地持覆緇素歡騰且道與古人是同是別若有人出來道恁麼拈提亦是乾打閧耳山僧但向他道將謂無人證明阿呵呵我為法王於法自在要上便上要下便下下座復左右顧視云更聽舉則古話昔日梁武帝問初祖達麼大師云如何是聖諦第一義祖云廓然無聖帝云對朕者誰祖云不識師高聲召云大眾達磨大師面目現在</p>
<p>上堂上首白椎竟是日名德頗多師左右顧視云世尊拈花迦葉微笑百萬人天次第成佛御駕儼臨命登萬善寶座揭露正法眼藏涅槃妙心作家禪侶盡出相見問仁皇好道啟大會於重玄祖令當行建法幢於今日從上宗猷如何展演師云進前來與汝道進云金輪頂上無生曲唱徹皇都調更新師云一句聳人進云萬善殿中為雨露五龍亭上起清風師云其願如是進云只如仰答聖明一句又作麼生道師豎拄杖云天台華頂萬年藤報德酬恩心鐵石進云金堤柳拂千枝瑞上苑花開萬國春師云也許闍黎其激楊問即今萬善堂中頂禮萬佛寶號但知其名未審居何國土師云上座醉那僧义手向前云總在者裏與和尚相見也師便打僧喝師又打進云不勞重舉師復打問法雨南來潤帝畿佛門龍象樂皈依請師解奏無生曲直指咸合四眾知師云橫按鏌鋣全正令進云清淨本然為甚忽生山河大地師云昨日有人恁麼道三十棒趂出也進云雲空山自靜風動氷生紋師云也好與一棒問雲月是同溪山各異只如洞上宗風如何是正起時便倒師云進前來喫棒進云如何是正倒時便起師云自知好惡進云如何是起倒同時師便打進云如何是起倒不立師云不知痛養僧云萬籟有心聞不得孤巖無耳卻曾知師云過那邊著問摩尼寶珠人不識如來藏裏親收得如今拋向面前為甚麼不能當頭薦取師云莫壓良為賤進云罔象到時光燦爛離婁行處浪滔天師云許你肯喫苦問五祖門下有一神秀大師既為人天師範因甚麼不得衣缽師云為他通身是佛進云盧行者又係獦獠因甚麼卻得衣缽師云為他不會禪道進云伶俐不妨隨處有癡愚端的世間稀師便打師廼云九年面壁計較未成立雪齊腰苦勞徒爾三拜依位直可如禮也懺罪解縛鞭影高飛無性性空松風聒耳本來無一物追金琢玉兩枝嫩桂五葉芬敷異口同音千山一月乃至笑巖老祖挺生神京建立臨濟宗旨禹門浪闊突兀孤危事是恁麼事人須恁麼人但得恁麼入何愁恁麼事且道如何是恁麼事舉袈裟云如天普葢似地普擎好風齊着力盡向此中吹上首復白椎云諦觀法王法法王法如是法師普臨出眾作禮師云為甚當塲不戰進云鐘鳴皷響和尚陞堂閙轟轟向甚麼處去師云且喜殿後有功進云未是某甲去處師云好與三十棒進云謝和尚慈悲師云<span class='corr'>晴</span>天不走</p>
<p>上堂上首白椎竟問窮諸玄辯若一毫置於太虛竭世樞機似一滴投於巨海者般漢曾有為人處也無師云有進云如何是他為人處師云填溝塞壑進云當時入門便棒又作麼生師云莫謗他好進云秪如後代兒孫還有知恩報恩者麼師便打進云箇中若不知端的先宗那得到如今師打云有功者賞問仙客乘雲泛紫畿欣逢聖主話玄微五旬金殿垂恩重又許扁舟渡雪谿未審其中秘密還得大家知也無師云天高地厚進云雷音已震青霄外四海咸聞第一機師云日光月華進云秪如昔日波斯匿王問釋迦老子聖義諦中還有世俗諦否若言是有智不應一若言是無智不應二一二之義其事云何為復是知而故問為復是真疑現前師云普進云釋迦老子答波斯匿王道大王昔於㡣光佛時曾問此義吾今無說汝亦無聞無說無聞是真聖義諦是名一理二義一二之義其事如是為復是全赴來機為復攝權歸實師云一任疑著進云設使今上皇帝如波斯匿王恁麼問時和尚又作麼生答師云莫向四威儀中相見進云可謂如王寶劍隨王意千古同符作者心師云愈令心如石僧禮退師廼云釋迦文佛降生之月朔旦良辰奉旨重陞寶座舉揚大法通琇打點些佛法出來供養汝諸大眾及乎陞到座上觀諸大眾通身是法一一毛孔出無量口一一口出無量音聲一一音聲宣無量妙義人人爾法法爾盈虛空徧法界無有一毫虧欠處無有一毫空缺處通琇更作麼擔水河頭賣直如河伯見海若恍然自失耳伏惟大眾各自珍重所集功德上祝聖壽無疆一氣不言含有象萬靈何處謝無私上首復白椎下座</p>
<p>佛誕圓滿御建道塲日上堂師拈香云此一瓣香從今上皇帝至孝至仁至信心中流出爇向爐中供養釋迦文佛上祝皇太后萬福下保天下太平庶民安樂悉如睿旨上首白椎云法筵㡣象眾當觀第一義問人王特比法王尊法王有仗人王護此意云何師云帝有拄杖子進云手指上下目顧四方為復是自性宗通為復是師承稟受師云總不是進云道林久植圓果熟靈根深種覺花香師云汝喫得拄杖子麼進云和尚證明師云已放過間乾苞瑞極坤孕靈圖諸佛未曾出世那知人人鼻孔撩天師云頭不梳臉不洗與汝相見了也進云龍吟霧起虎嘯風生諸佛既出世後因甚杳無消息師云六月滿林霜進云正當此日釋迦老子於嵐毘尼園中示現受生種種神變乃至三千大千世界一切微塵世界嵐毘尼園中悉現如是受生種種神變時節自顯耶法爾融通耶師云一任疑着進云只今萬善道場圓成眾福十方調御皆悉證明未審以何為驗師卓拄杖云以此為驗進云可謂三春果滿菩提樹九夏花開菡蓞香師云禮拜了退問舌頭上無十字關腳跟下斷五色線請問和尚如何是舌頭上無十字關師云恁麼的人來與他茶喫進云如何是腳跟下斷五色線師云恁麼的人來教他地下坐着進云打破十字關掃斷五色線師打云你替他各喫三十棒進云恁麼則說滿天下無口過行遍天下無蹤跡師云更要第二杓師廼云諸佛為一大事因緣出現於世法華會上說已說到一切眾生具有如來智慧德相但以妄想執着而不證得諸佛菩薩所示禮誦講演莊嚴供養音樂梵唄燃燈懸旛仁民澤物種種法門行俱行到常樂我淨涅槃會上和盤托出真如性海華藏玄門七處九會圓融極其圓融行布極其行布作殊勝中殊勝佛事於四十九日中令一切人一切時一切處悉見釋迦文佛王宮降生顯大威光現諸神變廣利眾生滿菩提願若僧若俗折旋俯仰動靜閒忙無一空過者且果滿功圓一句作麼生道一人有慶兆民賴之上首再白椎下座</p>
<p>御建孝獻皇后陟天道塲請上堂師拈香云者一炷香從皇太后皇上至信至仁至慈中流出爇向爐中供養十方三世常住三寶又拈香云者一炷香爇向爐中祝嚴皇太后懿躬萬福又拈香云者一炷香焫向爐中祝嚴皇帝萬歲萬歲萬萬歲又拈香云者是皇上昔日親為孝獻皇后覿面提持向上一着今日要僧琇向人天眾前證明令天下臣民無遠無近見者聞者盡發菩提心齊成正覺廣利有情<span class='corr'>斂</span>衣就座上首白椎云法筵㡣象眾當觀第一義曉雲謀問口吞佛祖還同入泥入水有王有賓因甚卻在千峯頂上師云正要闍黎恁麼舉進云直得宗風永振萬類瞻依師云知恩報恩進云記得古人云大死的人卻活時如何不許夜行投明須到意旨如何師云棒打石人頭嚗嚗論實事進云古今作家曾無異調師云過玄潤問古人道人王即人王尊法王即法王尊即今天子臨筵㡣象交叅為是人王尊耶法王尊耶師云逢人但恁麼舉進云堯天舜日家家樂大展宗風在此時師云好一對聯進云秪如世尊涅槃槨示雙趺皇后賓天有何示現師便喝進云一句迥超千聖外千山鎖斷萬重關師云自領三十棒雪痕成問昔日傅大士講經揮尺一下下座是何意旨師云瞻之仰之進云古者道隔牆見角便知是牛大士恁麼提持因甚人皆罔措師便喝進云秪如今日奉薦皇后又當如何設施師豎起拄杖進云㡣得水時添意氣虎逢山勢長威獰師云人歸大國方知貴進云學人今日小出大遇師云退還樸淳問奇特因緣必須奇特處舉揚過量佛事須是過量人前發揮秪如興教坦禪師云我有三十棒寄打雪竇意旨如何師云明眼難瞞進云作家宗師天然有在師豎拄杖云倚天長劍逼人寒進云行湻則不然誰知別舘池塘裏一對鴛鴦畫不成師云放汝三十棒棲雲岳問綸音踵至法錫重來恭遇靈筵復登寶座未審直截一句作麼生道師云證明皇后成佛進云恁麼則水晶簾外三更月透過金波第一枝師云但願天風齊著力見聞隨喜悟無生進云樂邦[穢-止+山]土渾餘事樓閣門開竟日閑師云樂則同歡山曉皙問兩侍巾缾未聞一字今日景山卻成特地未審昔日是今日是師舉杖作打勢云恁麼則放過不可皙急走退以手作掩耳勢師云較些子師廼云應以佛身得度者即現佛身而為說法應以菩薩身得度者即現菩薩身而為說法應以皇后身得度者即現皇后身而為說法應以莊嚴作佛事者即現莊嚴相而為說法應以音聲作佛事者即現音聲相而為說法應以寂默作佛事者即以寂默相而為說法召大眾云會麼知音不用頻頻舉達者應知暗點頭上首復白椎下座</p>
<p>孝獻皇后陟天道塲圓滿請上堂上首白椎竟師拈拄杖云趙州有言曰向南來者與他下載向北來者與他上載通琇道南方說法打瞎人眼北方說法點開人眼今日大施門開堪霑雨露者出來骨巖峯纔出師云與汝一隻眼進云御建道塲時圓日圓功德圓孝獻皇后福圓慧圓果地圓未知和尚手中拄杖子還圓否師云急走過峯禮拜云一人有慶兆民頼之便退師云自領去頴庵與出師云菩薩子來也禮拜云具眼師云布施我一隻耳朵進云設似有和尚又著向甚麼處師云情知拈不出進云秪如擊塗毒鼓解虎項鈴雖是好手未為作家總不恁麼又且如何師云進前來與汝道進云愚者不及智者過之師云自領去曉雲謀問昔日趙州今朝和尚師便喝進云有所譽者有所試矣師云被你兩番鈍置進云卻是行謀罪過師云急走遇雪痕成問有則奇特因緣今古未曾舉著學人露箇消息和尚還許也無師云醜拙殺人成喝師云好喝進云非師不委師便喝棲雲岳問昔人大庾嶺頭功德點眼秪垂一足今日景由殿裏道塲圓滿和尚又且如何津濟師云文不加點進云天人羣生類普承此恩力師云大展九拜超體問南方火爐邊有箇無賓主句今日要請和尚宣揚師云你是什麼人敢舉此話進云千山勢到嶽邊止萬派聲歸海上消師打云放過不可同定出作禮起師揮杖云打斷你記來的問頭進云且喜和尚具眼師便喝進云是法寂滅相不可以言宣和尚今朝說法為何師云禮拜著進云七七圓滿萬善果週即今董皇后還來聽法也未師云明頭合暗頭合進云一超直入如來地妙高峯頂任縱橫師云一句也不肯忘玄慶問古人道不逢別者不開拳一遇知音便分付且道分付箇甚麼師云你不是知音進云道場圓後董皇后向甚麼處安身立命師云天地同久進云箇中消息子料得少人知師卓拄杖又僧出師云前日禮懺大眾到萬善殿根見山僧問云不着佛求不着法求不着僧求眾等所禮何事你試道看進云謝和尚報國之恩師云也要勞而有功進云城東老母與佛同生不欲見佛且道有何長處師云道聽塗說師廼云普賢稱讚佛功德諸功德聚無有比聲聞菩薩莫能知唯佛與佛相委悉若欲具足佛功德唯脩普賢十大願過去諸佛如是行未來諸佛如是行現在諸佛如是行皇太后如是行皇上如是行孝獻皇后如是行山僧如是行大眾如是行顧視左右云我不敢輕大眾緇素人人是佛驀卓拄杖復舉趙州問南泉云知有底人向甚麼處去泉云山前檀越家作一頭水牯牛師召眾云會麼若也會得廓清五蘊永絕三途當時趙州見南泉恁麼道進云謝師指示泉云昨夜三更月到牕山僧如實告報非父不生其子上首再白椎下座</p>
<p>御建西苑廣濟兩山結制莊嚴孝獻皇后仙馭道塲請上堂師拈香云者一炷香從皇太后皇上百福光中涌出焫向爐中成般若光明雲莊嚴孝獻皇后清淨法身圓滿報身千百億化身<span class='corr'>斂</span>衣就座上首白椎竟師拈拄杖云此來冀北接上上機閉門打睡我不人欺茲遇皇恩浩蕩選佛塲寬既雲來上林復鱗集廣濟今日一齊結制山僧出來應箇時節有不會佛法的禪子對眾激揚看純如咨問三要印開朱點窄則且置作麼生是未容擬議主賓分師云未向前來與汝三十棒了也咨便喝師云好喝遲了八刻進云恁麼則峯頭霜夜月任運落千溪師云輕輕擲一釣錦鱗衝浪飛頴庵與問施大鉗鎚開大爐鞲銅頭鐵額且拈向一邊忽遇和尚一鼻孔出氣的又作麼生鍛鍊師云慣釣鯨鯢卻逢跛鼈進云大眾分明記取師云自領去雪痕成問把住牢關佛祖無他棲泊大開爐鞲几聖一任交叅今日奉勅開爐和尚如何相為師云一棒一條痕一掌一握血進云有一人不受鉗鎚不假鍛鍊又作麼生師云好與棒喫成便喝師云好喝進云不是男兒多意氣只因曾踏上頭關師云蝦跳不出斗超體問古人道賊來須打客來須待今日兩山結制大眾咸臻和尚如何施設師云三時赴堂有飯四時止靜有香進云秪如有一等皮毛脫落高臥千峯有一等擎頭戴角橫行四海此一種人到來和尚又作麼生相接師云一箇燒炕一箇燒茶進云知音不在千杯酒一盞清茶也醉人師舉杖作打勢云放過不可師乃云眾賣花兮獨賣松青青顏色不如紅鷲嶺風高嵩雪寒利人自利好生觀三頓風顛叅堂去騎虎頭兮把虎尾枝葉不存真實殊閑神野鬼一紙驅碔砆剝落列璠璵滿床盡撒雪珍珠圓悟應庵雷灌耳源遠流長澤廣被千仞巖前榜死關脈愈延兮蓄愈嚴向上提持不會禪室中真子荷真傳一絲九鼎賴人肩鐵脊氷懷代有賢金臺挺生過量傑柳巷閑門接上哲禹門孤聳絕躋攀戴角擎頭把住關石磬高懸識者知龜毛付與小廝兒先宗面目向人提將大海傾大海去驀卓拄杖喝一喝起身再拈香云上來結制演法所集良因伏願皇太后壽嶽等於須彌福瀛逾於大海皇上冤親等度滿菩提願孝獻皇后現身救苦如觀世音聞名與樂如無量壽頓令地獄停苦囹圄虛空萬國九州一切臣民現前大眾各各知恩上首再白椎下座</p>
<p>上堂上首白椎竟師拈拄杖云第一句中薦得堪與佛祖為師第二句中薦得堪與人天為師第三句中薦得自救不了臨濟大師昔日被人問个如何是第一句當下氷消瓦解直饒盡力道箇三要印開朱點窄未容擬議主賓分未免欺秦瞞漢顧視左右云眾中有不受人惑的麼頴庵與問第一句薦得堪與佛祖為師如何是第一句師便喝進云第二句薦得堪與人天為師如何是第二句師云重言不當吃進云第三句薦得自救不了如何是第三句師云轉見不堪進云若無舉鼎拔山力千里烏騅不易騎師云且放過玄定問一不成一五不成五師云洞山在你腳下進云一花五葉果熟香飄師云你那裏學得來進云西來祖意元無意東土傳心豈有心師云自領去師廼云你有拄杖子我與你拄杖子你無拄杖子我奪你拄杖子召大眾云一種是聲誰會得有堪聽有不堪聽再白椎下座</p>
<p>臘月旦上堂僧問今朝臘月一某甲得箇消息欲向和尚吐露和尚還許否師云許僧擬議師打退行咨問棒下無生忍行咨知恩報恩作麼生是臨機不見師師便打咨掀香案師連棒打退行與問昔日臨濟大師一日謂普化克符云我欲於此建立黃檗宗旨汝且承褫我二人珍重下去意旨如何師云兩眼對兩眼進云明眼人難瞞師云放汝三十棒師乃云昨夜老趙州與跛雲門打做一團分身無數遍一切處直令盡大地若緇若俗開眼也着合眼也着大眾會麼普大眾不會麼庭前栢樹子驀卓拄杖喝一喝下座</p>
<p>元旦上堂師拈香云者一炷香從聞思脩入三摩地上同諸佛慈濟下洽羣生悲仰三十二應似帝網交羅四無量心如河海競注焫向爐中供養</p>
</div>
<div class='div-other'><a id='mulu18' /><p>今上皇帝現天子身作大法檀<span class='corr'>斂</span>衣就座上首白椎云法筵㡣象眾當觀第一義師起立云第一義諦當陽舉似召大眾云齋時聞皷鳴齊上殿誦無量壽如來再白椎云諦觀法王法法王法如是便下座</p>
<p><span class='corr'>己</span>亥春詔迎入京供養西苑世祖問心在七處不在七處師云覔心了不可得世祖問悟道的人還有喜怒哀樂也無師云喚什麼作喜怒哀樂世祖問山河大地從妄念而生妄念若息山河大地還有也無師云如人睡醒夢中之事是有是無世祖問如何用工師云端拱無為世祖問如何是大師云光被四表格于上下世祖問本來面目如何叅師云如六祖所言叅云六祖如何說師云祖言不思善不思惡正恁麼時如何是本來面目世祖問思善思惡時如何師云好善但好善惡惡但惡惡正好善惡惡時即叅者好善惡惡是我作用我不思善不思惡時面目聻所謂要一切處叅第一要動裏叅動中得力靜中愈勝古人所謂從緣薦得相應捷也世祖問如何是孔顏樂處師云憂心悄悄慍于羣小世祖退命近侍傳語云恨相見之晚</p>
<p>庚子秋世祖馬上有省連詔敦請至京世祖就見西苑丈室相視而笑日窮玄奧世祖見一矮戒子指問師師云長者長法身短者短法身世祖喜謝</p>
</div>
<div class='div-other'><a id='mulu19' /><p class="head3">奉旨進頌</p>
<p style="margin-left:1em" class="lg-abnormal"><div class='lg-row'>深殿焚香永心齋笑坐忘大圓鏡智淨應物妙無方</div>
</p><p class="head3">又</p>
<p style="margin-left:1em" class="lg-abnormal"><div class='lg-row'>慈幃色養適侍坐快談玄法界塵塵佛同光照大千</div>
</p><p class="head3">雨夜奉旨書</p>
<p>心同虛空界示等虛空法證得虛空時無是無非法虛空作麼生證</p>
<p>心隨萬境轉轉處實能幽隨流認得性無喜亦無憂見聞覺知是流性作麼生認</p>
<p>一念不生全體現六根纔動被雲遮全體現時如何畧約不是趙州橋明月清風安可比</p>
<p class="head3">旨為保母說法</p>
<p>師秉拂云保母善知識凡生世間未免形累菩薩有隔蘊之迷况其次耶既篤信真宗應洞明自性十方無壁落四面亦無門淨倮倮赤灑灑虛空撲落地露柱絕塵奔現前大眾異口同音誦持大悲神咒七遍萬德洪名一千聲用助新逝保母徧遊佛土圓證菩提</p>
</div>
<div class='div-other'><a id='mulu20' /><p class="head3">世祖賓天拈香</p>
<p>師云報身如夢幻世界若空華唯過量大人去來無礙進如意云此是皇上生生用不盡的現前大眾專精持念究竟堅固大陀羅尼大悲藥師往生神咒發願回向</p>
</div></div>
<p class='juan'>大覺普濟禪師北集卷之二終</p>
</div><!-- end of div[@id='body'] -->
</body></html>