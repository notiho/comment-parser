<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普濟玉琳國師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu82' />
<p class='juan'>大覺普濟玉林禪師語錄卷之十</p><p class="byline">嗣法孫超琦彚</p>
<div class='div-other'><a id='mulu83' />
<p class='h1'>客問</p><p class="byline">大學士金之俊評註</p><p>客問士大夫可學道乎曰噫難言之矣士大夫不可學道乎曰噫是何言歟客驚異曰師半肯半不肯何也<span class='note-inline'>(客問可否學道不指他人為問而獨指士大夫良以士大夫者讀詩書明理義異乎農工商賈之流以之學道似乎近之而師一則曰難言之矣未之肯也再則曰是何言歟又未始不肯也半肯半不肯客所以驚異也)</span>曰吾明語子世之言道者不一教子問道於我豈非了生脫死見性成佛之道乎<span class='note-inline'>(了生脫死見性成佛八字直指出無量億刦來諸佛菩薩千聖千賢一脈相傳的至道)</span>此道不可以有心得不可以無心求<span class='note-inline'>(二句便掃卻斷常雙融能所)</span>離婁無以用其明師曠無以用其聰公輸子無以用其巧甯武子無以用其愚不能忘身不可以學道不能忘心不可以學道不能忘世不可以學道名不能忘不可以學道利不能忘不可以學道妻孥眷屬不忘不可以學道家園事業不忘不可以學道知見<span class='note-inline'>(即聰明也)</span>不忘不可以學道記習<span class='note-inline'>(即學問也)</span>不忘不可以學道喜有靠傍<span class='note-inline'>(靠傍二字所包者廣或靠自<span class='corr'>己</span>聰明學問或靠師承墻壁根基種種依方起義逐想生緣皆是)</span>不可以學道貪易畏難<span class='note-inline'>(或得少而足或時久而疲或遇順而意適或逢逆而機阻)</span>不可以學道而士大夫果能如是乎<span class='note-inline'>(可以學道者必須墮點聰明捐置愚巧而士大夫偏會使乖呈拙可以學道者必須忘身忘心忘世而士大夫偏于身心世味內生多少躭戀可以學道者必須忘妻孥眷屬田園事業而士大夫偏為恩愛牽纏如膠漆難解偏為富貴沉溺如蜣螂逐丸可以學道者必須知見記習盡數掃除而士大夫偏多我慢貢高偶有一知半解輒務能競勝自是非人可以學道者必須無靠傍無貪易無畏難而士大夫不能空洞虛公多所執著偏倚不能捍勞忍苦只圖快樂便宜此皆于學道一門種種捍格故云士大夫而可學道難言之矣)</span>然而舜何人也子何人也况佛稱兩足尊士大夫非福慧具有之人乎<span class='note-inline'>(于稠人中獨號稱士大夫必宿種福因故不隋于下賤惡趣必往修慧業故得契詩書聖賢為親福慧具有非虛語也)</span>倘把智慧不向他處唐喪猛看破此身虛幻一息不來即便敗壞此身尚爾無可把捉身外更有何可留戀努力向天地未成人物未立自<span class='corr'>己</span>身心亦無之前一回證自廣大性體方知自性本自清淨本自具足本自不生滅自天子以至於庶人無一不宜為無一不可到豈士大夫而云不可學道耶<span class='note-inline'>(本來慧性自能照見虛幻之身身既屬幻身外之物更無一不幻有何些子可留戀處其不隨幻起不隨幻滅者乃天地未立日月未生空刦以前之物也猛力回頭證得此物舉身心世界名利愛欲聰明學問一切銷殞無餘惟有本清淨本具足本不生滅之廣大性體如杲日麗天所謂人人本有個個不無故云士大夫而不可學道是何言歟)</span>客問何等士大夫易於學道曰具足三事者易於學道何等三事一知有三世若不知有過現未來則上者勉為聖賢而不高遠下者尋常修省尚未必能况可與言出世之道二者知畏三世知而不畏與不知者相去無幾三者知了三世畏而不了終被三世之所籠絡所言知者灼見性滅論之謬眼見耳聞多過現未來之感應不可不信今生所處之順逆由於前生所為之善惡今生所為之善惡關乎後生所處之順逆一當安分順受二當防微杜漸何以云安分順受今生仁而天貞而厲皆係前生之因無可怨尤今生富而貪壽而忍皆感後世之果無可僥倖如是知者具有學道氣分<span class='note-inline'>(均之士大夫學道有難易而總不外夫三事知三世則易不知則難畏三世則易不畏則難了三世則易不了則難然真知者必畏不畏則與不知同真畏者必了不了則與不畏同故知必灼見過去現在未來三世善惡報應因果循環如皷答桴如響應聲自作自受毫髮不爽視彼不知三世便不知無央無數三世者如坐長夜黑暗中而此則歷歷燈下矣非真有學道氣分者不能如是知也)</span>所言畏者猛念三際輪迴相續不斷一念之差升沉頓異且不獨惡可畏而善亦未足恃縱今生修為盡美安知來生處順境而不迷乎知此而不坐臥不安飲食無味者未之有也如是畏者具有學道階梯<span class='note-inline'>(一念為善便升九天一念為惡便沉九淵為惡而永絕善報固可畏也為善而反因善果以招迷因則善亦未足恃也至于善未足恃則可畏更當何如也展轉輪迴世世相續此無量刦來第一可驚可怕可危可憂一大事安得不如拯溺救焚終日終夜皇皇以畏解此畏乎非具有學道階梯者不能如是畏也)</span>所言了者三世之妄本於一迷由前世迷自本性認物為<span class='corr'>己</span>以四大為身以對境而生者為心增長妄想妄業故感今生妄身妄世今世復迷自本性認物為<span class='corr'>己</span>不知四大虛假心本無生則現在復多妄想妄業而成來世妄身妄世若欣慕從上佛祖無量刼來喫盡千辛萬苦覔得捷徑的法門教人於身心世界未有以前識自本性則便本自無生何滅之有現在尚不可得何過去未來之有方知也無人也無物十方世界海中漚一切聖賢如電拂然後不妨乘自願輪於無生死中示有生死於無身世中示有身世於無三際中示有三際出沒卷舒如同夢幻求如是了者方可以學道<span class='note-inline'>(捨身受身流浪生死海中幻成三世皆由妄起而妄因迷生本性一迷逐認虛假之四大為身對境之塵緣為心既以前世之妄想妄業感今生之妄身妄世又以現在之妄想妄業成來世之妄身妄世一迷不破則諸妄不斷諸妄不斷則三世有何了期必至心信樂從上佛祖單傳直指一刀斬斷捷徑法門直向父母未生前看取如何是自<span class='corr'>己</span>本來面目見得本來面目便見得自性本自不生不滅亦不不生不不滅正金剛所云求過去心不可得求現在心不可得求未來心不可得又何有過去現在未來之三世也三世因果既斷但乘願輪往來一切身世生死有無總無遮礙豈不一了百了千了萬了也乎非真能學道者不能如是了也)</span>客問學道如何不蹉路曰善哉問世之不叅涅槃堂裡禪者難乎其不蹉路矣雖然當今傳法者遍界方行等慈不擇淨穢開闡無遮度諸疑謗先進者以廣接為心後進者以易八為事知名盛而實衰辯名似而實非者難道全無敢謂罕有吾言之安足為人重而可與子深言之也哉<span class='note-inline'>(客前此二問師未之善獨問學道如何不蹉路而稱之曰善哉問者其義何居葢學道而蹉路與不學道同亟須明眼人料揀始得路若不蹉則雖信步踏去自不墮坑落塹安隱到家路若一錯難免差之毫釐謬于千里方今法壇林立名實鮮副徒誇門庭廣攝罕見慎重家珍師所以善客之問而未與遽為深言也)</span>客固請曰如子之不以人廢言吾姑與子漫言之學道欲無首越之燕之歎第一須發心諦當或志小見近圖作世間善人只消讀治世聖賢之書行治世聖賢之事或遵行如來權教法門助其修省亦有益無損若欲究竟出世無上妙道當專為生死始得專為生死則博聞強記如慶喜一問十答如香嚴百鳥啣花如牛頭千指遶座如夾山尚須捨<span class='corr'>己</span>從人况降斯而下者乎不為生死必尚知見此道不屬知見不為生死必務功能此道不屬功能不為生死必慕豪放此道不屬豪放一尚知見務功能慕豪放則非愚即狂成魔落外善因而招惡果多自不專為生死學道者而成豈不一蹉永蹉哉<span class='note-inline'>(學道者原欲學了生脫死見性成佛之道則第一須發心諦當若大為善人行善事遵善教植善因以至尚知見務功能慕豪放種種修為習氣皆生死岸邊事難云諦當必發專為生死之心如慶喜香嚴具足通天才辯如牛頭夾山妙集殊勝因緣一味舍<span class='corr'>己</span>從人猛圖親切警悟舉一口氣不來時用不著的知見功能豁達曠蕩盡撇付東洋大海單單只為生死一事討個出頭千祇萬劫誓不退轉如是者謂之發心諦當)</span>第二須工夫諦當既為生死發心學道可不返躬自省果能具大根器一聞千悟也未若也未能須叅一句話頭一日不透一日叅一月不透一月叅一年不透一年叅一生不透一生叅今生不透來生叅永無退失永無改變方謂之諦當工夫叅定一句話頭便是斬知見稠林之利刃渡生死苦海之慈航解雜毒入心之聖藥指萬古迷津之導師不集善而自集不斷惡而自斷不持戒而自戒不習定而自定不修慧而自慧不課佛而即課不誦經而即誦不求生勝處而自生勝處不求多善友而自多善友本不求譽亦莫可毀如是專一如是精進如是久遠縱未發明亦現在可為後學規模將來必得佛祖心髓倘名色為生死學道而起旁疑求別助生異見多外騖憚艱辛喜快便管教百妄交集其蹉可勝言哉<span class='note-inline'>(學道者既發心為生死決定不疑則當思古尊宿教人看公案叅話頭正死心下手做工夫處須牢守本叅窮研力究勿計年歲月日勿論今生來生不透不休如鵞湖大義禪師有日直須提起吹毛利要剖西來第一義又曰剔起眼睛竪起眉反覆看渠渠是誰密密用心時時不捨如是精進勇猛誓不懈怠如是常永堅固誓無改變方謂之工夫諦當現在可為後學楷模將來必得佛祖心髓若猶是名色為生死學道而未斷旁疑希心別助異見側出外騖紛然耽逸而辭勞畏難而圖易工夫一不諦當百妄交集歧路滿前其蹉何可勝言也)</span>第三須悟處諦當既專為生死純一叅究必待工窮力極時至理彰命根斷本來面目現不疑生死不疑古今不墮坑落塹不強作主宰不認識神不陷空豁不涉矯亂不入邪師圈繢不犯明眼料揀倘魚目為珠瞌睡當死以鹵莾承當為有力量以硬差排為不疑以麄放狂亂為大機大用以顢頇為透脫無餘竿頭宜進而不進言句應叅而不叅不煩穿鑿而穿鑿不可抹殺而抹殺入門一蹉異解雜陳所謂可痛哭流涕長太息者非此類乎<span class='note-inline'>(學道者既專為生死用工夫必真叅實悟始得不用情識卜度不憑見解依通功深力極時至理彰元來飯是米蒸鍋是鐵做本來面目于斯全呈多生命根從今始斷有萬牛不拔之力量而非鹵莾承當有桶底脫落之不疑而非硬為差排實是大機大用麄狂者不得竊其似實是透脫無餘顢頇者不得亂其真有宜進之竿頭必進有應叅之言句必叅斷不強生穿鑿斷不槩行抹殺如是者方謂之悟處諦當否則影響摹擬與的實契證相隔天淵所謂入門一差異解雜陳有深可痛惜者矣)</span>第四須師承諦當非但無真傳杜撰阿師不可承虛接響即沿流不斷者亦須察其行實不擔條斷貫索謬自主張蹉過師家相為處否不辜負師家腦後深錐否洞明從上綱宗否不施為偏重瞎人眼目否若無真正作家宗師為之打瞎頂門眼奪卻肘後符則雖有實悟自了則可為人則禍生倘若<span class='corr'>己</span>見既偏投人又謬自方空豁復向瞎棒瞎喝下似水合水如空合空謬執金剛寶劍斬盡一切為實不知我王庫內無如是刀盲引眾盲江河日下或自入處廉纖沾著邪知惡解家滋味邪毒入心如油入麵更或不知錯認漫云自肯不受人究竟謂之不被他轉卻又或云我見處是的只要行履了此等何足掛之齒頰<span class='note-inline'>(學道者既<span class='corr'>已</span>得悟必須真正作家宗師勘驗過始得太上則阿難一生侍佛無機不印嗣後如慈明老人下二尊宿一則楊岐輔佐終世一則清素執事一十三年晨咨暮炙浹耳洽心終得其道以成大器若云<span class='corr'>已</span>得實悟莫問師承保無謬自主張蹉過師家相為婆心者乎保無辜負師家腦後深錐者乎保能洞明從上綱宗不至施為偏重瞎人眼目者乎保無<span class='corr'>己</span>見既偏投人又謬盲引眾盲江河日下而莫之挽者乎保無沾染邪毒錯認自肯又或妄云我見的是只要行履他何足掛齒者乎如此者皆師承未能諦當併悟處猶蹉了也)</span>第五須末後諦當末後一句始到牢關靈龜負圖自取喪身之兆不透末後牢關而言得大機大用不透末後牢關而言具本分草料其不為麄惡狂徒者鮮矣不透此關有正悟者猶可為一時唱導之師如無正悟不知有此關者其於古人叅悟與悟後重疑不移前作後指悟為迷者鮮矣謗先聖誤後人皆繇不知向上一關可不畏懼乎自利不全利人不足皆繇不透向上一關可不惕厲乎<span class='note-inline'>(學道者雖<span class='corr'>已</span>得師承諦當而末後句為向上一關從上千七百老古錐通不得箇消息即遇真正作家宗師亦覿面授不得箇口訣到山窮水盡田地全在自己透脫必透此關而後可言得大機大用可言具本分草料可以不謗先聖可以不誤後人可以自利有餘可以利人無不足如是者乃謂之末後諦當否則儱侗硬判鮮不為麄惡狂徒盡大地中難得一箇半箇過量漢子透得牢關去也)</span>第六須修道諦當雖發心諦當工夫諦當悟處諦當師承諦當末後透脫諦當更須自己覺察是頓悟頓修根器否是果地善知識否打成一片速於香林否不走作過涌泉否現業流識淨盡否事事無礙否行解相應名之為祖試看先宗是何標格<span class='note-inline'>(學道者以修道為究竟歇場必須自己從頭檢察是否根器相應是否果地穩實是否打成一片更絕擬議思惟是否全無走作會見萬派朝宗是否現業流識一切淨盡無餘果否事事無礙直饒三千大千盡成一片琉璃世界如是覺察一一脗合方稱行解相應不媿元宗標格此之謂修道諦當也)</span>第七須為人諦當不可有實法與人不可騙人云有方便助汝易入不可教人不叅死話頭决要人真叅决要人實悟决要人悟後達向上關棙决以見性謂之悟不可輕意牢籠人於人認識之謬哄云有省於人向念未生時認妄為真印云有入圖一時門庭熱鬧不顧展轉誤賺邪法縱橫病發於此甯絕嗣不亂傳方謂之為人諦當前六種不諦當則自錯後一種不諦當則錯人良藥苦口忠言逆耳憐子請之誠而示之甚弗輕以語人<span class='note-inline'>(學道者自為為人皆本分內事為人不諦當則猶是自為未諦當也金剛經云佛於燃燈佛所無有法得阿耨多羅三藐三菩提佛本無法可得則紹佛心印者又豈可有實法與人也教人真叅必守死話頭叅教人實悟必以見性謂之悟教人悟後必要踏着向上關棙决不可以佛法作人情或騙人易入或哄人有省輙以東瓜印子印學者只圖門庭熱鬧不顧衣鉢濫觴以致展轉誤賺流毒無窮此何異開門揖盜認賊作子也師諄諄慎重許可甯使絕嗣切勿亂傳乃真祖庭之孝子慈孫哉故為人須諦當所以為學道之終也嗚呼前六種不諦當雖云自錯其實錯人亦在是後一種不諦當雖云錯人其實自錯亦在是總之自為為人原無二法學道者期于無一不諦當庶無負客問之拳切也夫)</span></p>
</div>
<div class='div-other'><a id='mulu84' />
<p class='h1'>工夫說</p><p>大圓鏡中富有萬德淨無纖塵在聖不增在凢不減本是無迷復有何悟迷悟尚不可得復何工夫之可說但有生之後人多執小忘大執近忘遠以四大為身以對境而生之見聞覺知為心教中所謂澄清百千大海棄之唯認一浮漚體目為全潮窮盡瀛渤繇是於無迷中成迷便須於無悟中有悟所以釋迦文佛雖成佛<span class='corr'>已</span>久欲作大天榜樣示生王宮示有父母妻子示學文射御自兒戱以至成人者之所為無一不示與世人同之至年十九示畏生死示避喧求寂示踰城出家示雪山苦行示灰心滅智示冰雪六年示覩星悟道乃與大地情與無情齊成正覺歎曰奇哉一切眾生具有如來智慧德相但以妄想執着而不證得示轉法輪四十九年見人根機<span class='corr'>已</span>熟遂示直指單傳拈花微笑付囑正法眼藏涅槃妙心代有聖賢傳持慧命或示言下便了或示久叅契悟總之欲人知本來是佛各各證自本來面目而<span class='corr'>已</span>凢信有此事者皆親受靈山記莂來於本來面目一聞即達者更無工夫可作若不能言下證得本自圓滿本自清淨本自解脫本自靈異一了百了一通萬通切須於一切處一切時把一切有思有為境界皆作文彩<span class='corr'>已</span>彰之事看那無思無為之前如何是本來面目四威儀皆可叅要以坐為正動靜閒忙皆可叅要以閒靜為正雖以坐為正行住臥不得力坐亦不得力雖以閒靜為正忙動不得力閒靜亦不得力若於行住臥與忙動得力到坐時閒靜時愈得力若坐時閒靜時得力於行住臥及忙動時自然得力所謂行住坐臥動靜閒忙打作一片工夫到得一片時節若至其理自彰自然不求悟而自悟矣於忙時不可厭忙於有事時不可怕事事忙須耐煩理事理事至周至到極有精彩或正理事中或理事後猛提云此我或思善時也或思惡時也不思善不思惡時本來面目是如何此古人所謂急處一提於此若能一念回光即同諸聖即古人所謂從緣薦得相應捷也豈動靜打作兩橛就體消停者可同年而語哉若動中不善用心靜中必然悠悠忽忽動靜兩失之矣然要動中得力須時刻痛念人命在呼吸間生死之際斷不容偽無有一毫假借處無有一毫靠傍處用不得一毫氣力用不著一點心思若非早證本來面目安能得大自在與諸佛諸祖同證不生不滅大安樂法門雖然說箇證悟不過對迷而言踏着本來田地悟之一字亦用不着以鏡智為宗出三種生達磨不來東土二祖不往西天雪竇云本是釣魚船上客偶除鬚髮着袈裟佛祖位中留不得夜來依舊宿蘆花神光不昧萬古徽猷入此門來莫存知解</p>
</div>
<div class='div-other'><a id='mulu85' />
<p class='h1'>像讚</p>
<div class='div-other'><a id='mulu86' />
<p class='h2'>血書佛像</p><p style="margin-left:1em" class="lg-abnormal"><div class='lg-row'>人人毛孔間有無量如來刻刻出現某人<span class='corr'>已</span>證此乎趙州云文彩<span class='corr'>已</span>彰</div>
</p></div>
<div class='div-other'><a id='mulu87' />
<p class='h2'>觀音大士</p><p style="margin-left:1em" class="lg-abnormal"><div class='lg-row'>我識觀音文彩未彰面目現在文彩<span class='corr'>已</span>彰面目現在若向文彩未彰前供養只供養得一半向文彩<span class='corr'>已</span>彰後供養只供養得一半且道作麼生供養得全如人飲水冷煖自知</div>
</p></div>
<div class='div-other'><a id='mulu88' />
<p class='h2'>磬山先老和尚</p><p style="margin-left:1em" class="lg-abnormal"><div class='lg-row'>潛磬谷并汾苦寒遷報恩楊岐冰雪生平不肯人慣用白雲入磨房之機印證小廝兒誰是普化震臺山之鐸沿流不止問如何見過於師許嗣他</div>
</p><p class="head3">又</p>
<p style="margin-left:1em" class="lg-abnormal"><div class='lg-row'>山僧事先師未久即獲入室自後愈近愈遠如天之不可階愈入愈深如海之不可汲惟此不能自<span class='corr'>已</span>者先師嘗掀髯曰類<span class='corr'>己</span>後代兒孫切莫造次</div>
</p></div>
<div class='div-other'><a id='mulu89' />
<p class='h2'>南磵箬庵和尚</p><p style="margin-left:1em" class="lg-abnormal"><div class='lg-row'>兩山耳立一湖鏡眠道人出入其間袈裟帶碧煙</div>
</p></div>
<div class='div-other'><a id='mulu90' />
<p class='h2'>自讚</p><p style="margin-left:1em" class="lg-abnormal"><div class='lg-row'>未出芙蓉城通身佛法既入磬山室滿面慚惶十餘年前拈條白棒欲人人得知好惡十餘年後目睹雲霄一任人七顛八倒龜毛拂子欲流傳未入門前分付了咄離婁公輸難分白皂</div>
</p><p class="head3">又</p>
<p style="margin-left:1em" class="lg-abnormal"><div class='lg-row'>者漢淛東淛西有湖南湖北有三台五臺有四海八荒有有處共見共聞秪有一處人不聞見他日好為人點眼</div>
</p><p class="head3">又</p>
<p style="margin-left:1em" class="lg-abnormal"><div class='lg-row'>斕斑戒衣破布<span class='corr'>衲</span>蒲團獨坐千巖雪如何四海苦叅尋面滿寒灰膓火熱</div>
</p></div>
<div class='div-other'><a id='mulu91' />
<p class='h2'>慧濟舟後堂請</p><p style="margin-left:1em" class="lg-abnormal"><div class='lg-row'>終身苦行一味退休知音相見白雲頭缾無儲粟不知憂</div>
</p></div>
<div class='div-other'><a id='mulu92' />
<p class='h2'>松祖墖院謹徒請</p><p style="margin-left:1em" class="lg-abnormal"><div class='lg-row'>道是天目老漢好與三十拄杖道不是天目老漢也好與三十拄杖且道作麼生道得恰好西塢岑寂千峰月祖墖焚香立雪人</div>
</p></div></div>
<div class='div-other'><a id='mulu93' />
<p class='h1'>傳記</p>
<div class='div-other'><a id='mulu94' />
<p class='h2'>荊溪樂庵祖師小傳</p><p>荊溪數十年前有隱德不耀真究實悟深修密證樂庵祖師師武進人遊方歸隨在掩室為白檀越闔宗供奉荊溪吳母白夫人奉母命就溪甫顯親寺闢禪堂迎供終身焉師自得旨後韜光剗彩不匡徒不演法一龕危坐三十年不倒身晚年至中夜後則首戴觀音大士像以自勵恐歷年久而或懈其精嚴如是布地雨花人天歸禮遐邇求度者甚眾師堅卻不納惟禹門幻翁初以白衣叅謁師即示其夙因鬚髮自落袈裟自着諸老友善權無著禪師輩茶集戱之曰公如三十年守節乃老而改度乎師正色日吾度此一子勝度百千萬億四眾聳然師鉗錘妙密督幻翁博學強記外直指明心見性之學令叅父母未生前本來面目幻翁苦多疾師云本叅透疾自瘳後皆如其言具幻翁錄師大壽考終後幻翁謀墖于無著禪師禪師曰善權諸僧皆汝師法裔今公吾友也吾有壽墖于本寺後殿之西去吾靜室不數武吾當讓墖翁從之別為無著禪師造墖至今祖墖在靜室上南向靜室與無著禪師墖在右東向參焉二師可稱死友真石交也琇生也晚幸入先磬山室竊聞祖翁前言往行識其大槩其出處始末之詳備唐大常公墖銘銘碑在寺之圓通閣閣烖與唐宋諸碑俱燬焉尚當從公諸孫覔其家集備述碑其神道云無著禪師另有傳</p>
<p>贊曰禪林衰晚正因出家者難得其人求研窮至理以悟為則者鮮矣况悟後自重不輕為人師者乎樂祖如是自利如是利人乃誡幻翁曰吾聞悟後須見人吾未嘗徧謁不可開宗汝當別叅翁制滿果叅笑祖會末後句透向上關以荷滹沱正脉凡得法者例改派翁白笑祖曰先師止度某一人笑祖詢其故翁具呈所以笑祖斫額曰此古佛也汝惟繼吾道統不可改派今天下學者多得名于磬山天童磬山天童出于禹門庸知不輕為人師者迺祖萬世乎吾為世之汲汲求人浸衰浸微者特表而出之</p>
</div>
<div class='div-other'><a id='mulu95' />
<p class='h2'>善權無著禪師小傳</p><p>無著禪師吳門人也不詳氏族嚴峻孤潔不與人接吳中賢士大夫素敬畏之荊溪卷石吳公遊吳門聞而慕之備禮敦請以居善權寺嚴精舍建藏閣金編玉軸明牕淨几供師禪誦師以古道自持襪結張廷尉名呼章相公不足多也師無書不讀一覽成誦而律身莊簡不妄與人言不輕與人接非義非道一介不與一介不取雖居名藍古寺室邇人遠惟一老徒奉事朝夕餘無可其意者婦女不許入戶一衣終身一飯永日不設臥榻板門斗室梳草殼盈其內夜則倚之而睡坐于斯臥于斯衾惟是幃惟是其清苦視一紙衾十年始就者有加<span class='corr'>已</span>先磬山嘗謁之值其方飯師笑曰此飯秪足老僧飧當別炊敬客其真率如是禹門幻翁北歸掃樂祖墖師與幻翁親諷誦持心經忽中止相視而笑師操吳音曰勾些其篤實而有風雅又如此師雖不能與樵牧婦豎說法然使賢士大夫及高人達士聞風而欽見面而畏千百世後景仰無<span class='corr'>已</span>其可謂常說熾然說也<span class='corr'>已</span></p>
<p>贊曰江河日下鬀髮染衣之徒鮮知自重甚至張葢入市持<span class='corr'>刺</span>謁人扇頭有貴人名輙舉以示人譽<span class='corr'>己</span>得交于某士大夫不去口安有士大夫及門而堅拒不納如師者乎</p>
</div>
<div class='div-other'><a id='mulu96' />
<p class='h2'>潛子傳贊</p><p>潛子不知何如人自得法先磬山力以大法為<span class='corr'>己</span>任嗣住報恩數載雖百廢並舉未嘗一事營心數千指日環擁叅請未嘗有一元字腳與人其許入室者愈臻玄奧愈爽然自失久追隨者多忘身為道高年碩德之侶主法不讓人情時有以認昭昭靈靈為得本以識神空為末後無疑者明辯其為狼跋其胡載疐其尾復有死於棒下以心如牆壁為明道眼等者直斥其為將成九仞之山未進一簣之土皆苦其盲引眾盲非好辯也人不知而不慍其志潛值世危亂其時潛布袋和尚贈以偈曰一鉢千家飯孤身萬里遊青目睹人少問路白雲頭其行潛遂稱潛子贊曰</p>
<p>汝何人斯其三代之直歟抑乘願而來續垂絕之脈者歟人徒描汝之影像汝只瞠目而熟視其潛子歟</p>
</div>
<div class='div-other'><a id='mulu97' />
<p class='h2'>江上敔山葬先父師雲棲菩薩戒大苾蒭振陵公略記</p><p>師諱廣馥生於延陵號振陵公俗姓楊祖父皆有隱德從釋世譜不具述生二子長比丘琇次國琛女一適文學高瑜孫二長沙彌超德次鴻寶皆國琛出師生而豪俠生人於垂死出父於大難詳在本傳奉佛甚謹同諸弟詣古杭雲棲寺受戒摩頂自此好道愈篤年四十七得疾以未芟染為憾命子及弟請諸名德懺摩進戒懸雲棲本師像而披削遂素志焉美髭髯眾勸留不從必以淨除鬚髮為合佛制師生於明萬曆<span class='corr'>己</span>卯六月十有三日子時寂於天啟乙丑四月十有六日辰時得度於四月朔越十六日遄證涅槃先期刻日沐浴手懸素珠示送終追遠事事合佛律儀琇時年十二與母氏大慈老人雖盡心力以治後事未嘗敢有所苟但葬穴有水實所不知十餘年來識者明示如坐針錐癸巳之夏特奉慈還里圖安先親不謂慈氏有恙歸山輟事頃欲先墖先慈次遷先嚴忽建墖有阻似其地宜為先嚴之墓遂先葬先嚴於此實乙未夏五月十有三日丑時也地在敔山之陽敔山庵之右午山子向尚當同舊傳合狀以求名眼護法仁人丐一言以銘先親知孝名為戒儒釋相資不相悖以曉世之誣佛為無父之教者先略記此凡墓間一土一石皆與諸弟子身為之眾有同心各願以此功德共報親恩共報佛恩聞見為之色動自始遷至合塜天清地甯日高月皎不孝琇何德徒以十年微孝空有不二第一義諦正見竟得天人之助有如此捩血併記</p>
</div>
<div class='div-other'><a id='mulu98' />
<p class='h2'>虞山墖先母師小記</p><p>虞山藏海禪院古稱東庵以在佛水墖院東得名拂水墖院嚴相國即其地建賜佛閣今兵部公顏為報國院是前有觀音墖雖危小而靈異不可犯其遺蹟也東庵年久寥落僅存老屋數椽基地一方蔬圃一區前山一帶僧不能守歸之兵部公僧滌塵居之募眾造地藏大士殿僧道梅居之募眾建觀世音大士殿又募造藥師殿未成前後募眾買置庵後山齋僧田兵部公乃摩諸後身為金粟法嗣同眾僧誓成法席顏為藏海禪院云戊戌余被召因先母師草堂大慈老人未墖具奏辭謝天使敦請激切當事助為勸駕因恐久留有擾地方具奏送天使過江中途候旨誓死不入京過江即絕粒食惟啜雪羹至天津病甚得俞旨問道畢即送歸葬親任便止泊感恩力疾辭謝世祖方以孝治天下問道<span class='corr'>已</span>隨遣司吏院掌印官賜帑金送歸營墖金太傅時為中和殿大學士用本衘立先母師并先父師墓坊卜葬江上過琴川登山禮地藏大士像以大士于吾出世有大因緣也兵部公于吾為法門猶子以法為親與眾僧願以庵後山成就先墖并欲滿禪院為法席之願余以先親于報恩草堂精修十餘年圓具大戒研窮至理深有契證不自炫耀卑以自牧墖傍叢林最宜又琴川與蓉城也接而異邑僧俗兩便遂領眾僧及兵部公意而定墖焉天使以聞賜帑不敢當天使致之工部蘇州織造公必不容辭迺以十分之九為朝廷齋僧放生十分之一為墖先親費適金大傅假歸恭承世祖面諭賜問即具三奏一謝賜問一謝賜葬一謝賜刻先錄世祖于庚子冬馬上有省詔召絡繹皆遣重臣并兩遣吾法嗣留內苑問道者立重誓證道已即送還山金太傅躬造敦勸時嚴兵部法姪髻珠公方同藏海監院清瑛字道梅者將藏海所有條列于簿交出為十方禪席勉領其意仍令道梅主之辛丑歸髻珠公連書以院事為言至<span class='corr'>己</span>酉年致書倍切以道梅監院積債二百餘金歲入不副所出萬不能支差价再持書同道梅監院將契<span class='corr'>券</span>力請求一法嗣主持言重意切義不容辭免合前首座德巖紹并今首座洪濟演相繼主之代償宿負新租先完國課庶同居者乞食分衛漸可安祥進道焉壬子冬值先草堂九十大誕之年緇素同心虔禮大悲尊懺藩臺慕公祖捐俸飯僧加諷大乘妙法華經數十部并齋諸天普施斛食遂感山川呈瑞天光不燭百鳥翔鳴兵部公與肯堂鄧公書來以修誌相聞遂述葬先母師始末并藏海禪院為法席大概為小記云</p>
</div>
<div class='div-other'><a id='mulu99' />
<p class='h2'>退庵重子墖記</p><p>重子字退庵九江德安彭氏子幼喪母隨父出家郡中曲水庵禮匡山太虛律師得度自兒時樸靜端簡識者器之初精律乘遇禪者激發荷䇿游方徧叅名宿打破桶底於楊岐佛話再叅報恩受記莂坐脫於報恩監院寮時戊子閏四月二十有八日亥刻親書偈辭眾及分付院事詳盡遐邇欽歎吾平生見行解相應視名利如涕涶者必以此子為最嘗與客譚有冷冷落落無背無面吾不如重子之語不謂舍我而逝因略括其始末誌於墖問建墖者杲如光上人力肩其事眾樂成之體其生死不離大眾之志墖在寺東兩溪間大覺潭上潭為宋大覺璉禪師放生處異螺至今如新壬辰四月<span class='corr'>己</span>未書於大雄丈室潛道人</p>
</div>
<div class='div-other'><a id='mulu100' />
<p class='h2'>洽子與重子合墖記</p><p>重子性剛相清冷年頗多死亦或有可解耳洽子年富體豐存心厚與人和隱德細行識與不識皆羨美之乃三十二而卒竟與顏子同夭豈仁而不壽古今儒釋中當問見一二以令人達觀耶洽係汝州光邑王氏子孤苦絕塵失心萬行到處陸沉眾中吾拔為侍者執勞左右行業純謹力研生死不捨分陰因其自待不薄每示以本分草料久而有入名之曰行洽字曰寂庵後因事他往稍解人事而色力遂大不如日以遠大期之其自揣有今生不能滿大人所望之答以為戱耳不謂遂成讖於某年某月終于大雄棲賢室諸弟兄皆惜之不獨吾哭之慟十七披緇僧臘一十有五火化牙齒不壞色愈白澤捐金欲為之墖者皆耆英畏友不謀而同吾以為重子墖甚佳不如合之聞之而喜者復不謀而同其墖之餘即為作佛事以某年某月某日合墖并立小石以謹歲月重子自有記</p>
</div></div>
<div class='div-other'><a id='mulu101' />
<p class='h1'>詩偈</p>
<div class='div-other'><a id='mulu102' />
<p class='h2'>入磬山</p><p style="margin-left:1em" class="lg-abnormal"><div class='lg-row'>隱居風範依然在說法堂前任草生莫謂門庭能閴寂從來此道少人行</div>
</p></div>
<div class='div-other'><a id='mulu103' />
<p class='h2'>掃墖</p><p style="margin-left:1em" class="lg-abnormal"><div class='lg-row'>一竹一木拳石簣泥匪奢匪儉是吾是師</div>
</p><p class="head3">又</p>
<p style="margin-left:1em" class="lg-abnormal"><div class='lg-row'>岡兮南北坡兮東西風月師履雨雪吾衣</div>
</p></div>
<div class='div-other'><a id='mulu104' />
<p class='h2'>關山晚行</p><p style="margin-left:1em" class="lg-abnormal"><div class='lg-row'>誰問西來意神前空酒臺狂蹤媿蜆子冷卻楮爐灰</div>
</p></div>
<div class='div-other'><a id='mulu105' />
<p class='h2'>淨土詩</p><p style="margin-left:1em" class="lg-abnormal"><div class='lg-row'>清月炤涼簟幽人傳素瓷上林華夜發簫管酒成池獨有遐征客無勞涇渭岐</div>
</p></div>
<div class='div-other'><a id='mulu106' />
<p class='h2'>舟居</p><p style="margin-left:1em" class="lg-abnormal"><div class='lg-row'>澹蕩寒烟古木孤懸雪浪輕帆只在尋常行處杳然萬壑千嵒</div>
</p><p class="head3">又</p>
<p style="margin-left:1em" class="lg-abnormal"><div class='lg-row'>一葉千溪水三盂六月霜逢人不舞棹高臥對斜陽</div>
</p></div>
<div class='div-other'><a id='mulu107' />
<p class='h2'>贈致一居士</p><p style="margin-left:1em" class="lg-abnormal"><div class='lg-row'>二因一有一亦莫守致一居士請大哮吼</div>
</p></div>
<div class='div-other'><a id='mulu108' />
<p class='h2'>禪者請書</p><p style="margin-left:1em" class="lg-abnormal"><div class='lg-row'>有一僊兮睡布被裡入被尋伊滿頭尿矢</div>
</p><p class="head3">又</p>
<p style="margin-left:1em" class="lg-abnormal"><div class='lg-row'>扶起法堂拆卻佛殿昔許爾聞今便眼見</div>
</p><p class="head3">又</p>
<p style="margin-left:1em" class="lg-abnormal"><div class='lg-row'>方寸之樹生石柱底放華一葉覆徧大地</div>
</p></div>
<div class='div-other'><a id='mulu109' />
<p class='h2'>題壁</p><p style="margin-left:1em">此偈贈一切人不能收取須還山僧</p>
<p style="margin-left:1em" class="lg-abnormal"><div class='lg-row'>雲情自反覆闊闊海天空蹋著無私地從教順逆風</div>
</p></div>
<div class='div-other'><a id='mulu110' />
<p class='h2'>有感</p><p style="margin-left:1em" class="lg-abnormal"><div class='lg-row'>幸見先師無恙日亦聞先祖住龍池光明坦直求諸<span class='corr'>己</span>貽厥孫謀世莫知</div>
</p></div>
<div class='div-other'><a id='mulu111' />
<p class='h2'>悼箬庵和尚<span class='note-inline'>(金輪峰死關方成)</span></p><p style="margin-left:1em" class="lg-abnormal"><div class='lg-row'>風穴淚多誰告語雲庵慮切自嗟吁攀蘿更上千峰頂火種深埋面壁跌</div>
</p></div>
<div class='div-other'><a id='mulu112' />
<p class='h2'>早叅罷</p><p style="margin-left:1em" class="lg-abnormal"><div class='lg-row'>明月入窗三尺雪松風拂簟一天濤夜來有客中庭立不負嵩山折葦勞</div>
</p></div>
<div class='div-other'><a id='mulu113' />
<p class='h2'>題壁</p><p style="margin-left:1em" class="lg-abnormal"><div class='lg-row'>快活道人今是我饑來喫飯困來眠先師公案未曾了手把遺書仔細看</div>
</p></div>
<div class='div-other'><a id='mulu114' />
<p class='h2'>示眾</p><p style="margin-left:1em" class="lg-abnormal"><div class='lg-row'>多年水浸石入火可成灰易落撩天鷂難教鴨聽雷</div>
</p></div>
<div class='div-other'><a id='mulu115' />
<p class='h2'>病過廣陵</p><p style="margin-left:1em" class="lg-abnormal"><div class='lg-row'>身心無一事穩臥汛揚州名利長安道閒人兩度遊</div>
</p></div>
<div class='div-other'><a id='mulu116' />
<p class='h2'>節食</p><p style="margin-left:1em" class="lg-abnormal"><div class='lg-row'>寄形天地間飲食唯接氣翛然等箇人明此澹泊意</div>
</p></div>
<div class='div-other'><a id='mulu117' />
<p class='h2'>辛丑清明德州道中</p><p style="margin-left:1em" class="lg-abnormal"><div class='lg-row'>無才合恬退有志學修持十善嚴三業二愚省獨知利親唯自利隨佛肯他隨尖屋千峰裡留賢助種葵</div>
</p></div>
<div class='div-other'><a id='mulu118' />
<p class='h2'>入清河口</p><p style="margin-left:1em" class="lg-abnormal"><div class='lg-row'>病餘二百日<span class='note-inline'>(自八月十有九日登舟即病至今三月二十有八日卻二百有二十日矣)</span>何幸得生還視此河淮水終身樂在山</div>
</p></div>
<div class='div-other'><a id='mulu119' />
<p class='h2'>辛丑返大雄</p><p style="margin-left:1em" class="lg-abnormal"><div class='lg-row'>壬辰歸報恩了卻先師案小艇破重波勞歌視雲漢辛丑返大雄萬壑恣游玩一笻為知<span class='corr'>己</span>三生綠蘿幔倦飛鳥知還飯檗味永澹</div>
</p></div>
<div class='div-other'><a id='mulu120' />
<p class='h2'>清涼吟</p><p style="margin-left:1em" class="lg-abnormal"><div class='lg-row'>自肯住山年半百橫拈楖[木*栗]細槎摩誰來隔嶺知擒縱透過當門火一爐</div>
</p></div>
<div class='div-other'><a id='mulu121' />
<p class='h2'>長生救生偈<span class='note-inline'>(有引)</span></p><p style="margin-left:1em">羽明道人欲糾同志日省衣食之資一釐救物命之在急難者死而生之危而安之歲得三百六十長生福德人則日有銀三錢六分為行慈之具眾擎易舉施微功鉅誠盛舉也乞言為引喜而述之并說偈曰</p>
<p style="margin-left:1em" class="lg-abnormal"><div class='lg-row'>天地同根萬物一體本來面目無彼無此如何世人迷頭認影以強凌弱戕他肥<span class='corr'>己</span>止殺<span class='corr'>己</span>善救生彌良自利利人大祥之祥一士如此士士皆然一邑如此邑邑皆然舉世如此現在樂邦</div>
</p></div>
<div class='div-other'><a id='mulu122' />
<p class='h2'>示妙年大德</p><p style="margin-left:1em" class="lg-abnormal"><div class='lg-row'>純一死屍觀修行有一半別樣強惺惺知君錯打算</div>
</p></div>
<div class='div-other'><a id='mulu123' />
<p class='h2'>薑桂吟</p><p style="margin-left:1em" class="lg-abnormal"><div class='lg-row'>喜頭生白髮任徑長蒼苔少室九年壁雪腰人自來</div>
</p></div>
<div class='div-other'><a id='mulu124' />
<p class='h2'>春夜<span class='note-inline'>(俗呼迎春日為春夜)</span></p><p style="margin-left:1em" class="lg-abnormal"><div class='lg-row'>歲餘餘此日白髮又迎春九鼎絲懸脈耐寒辨偽真</div>
</p></div>
<div class='div-other'><a id='mulu125' />
<p class='h2'>命美發淳子住報恩祖席</p><p style="margin-left:1em" class="lg-abnormal"><div class='lg-row'>生平專為法不留心世智報恩請住持淳子汝應去為人如為<span class='corr'>己</span>行解應無二正道開三玄邪宗破一句拶出破砂盆扶起於菟睡大海傳大海今古不容墜少林衣法傳東山閒閒地</div>
</p></div>
<div class='div-other'><a id='mulu126' />
<p class='h2'>磬山嵿徒長老七十開堂遙贈以偈</p><p style="margin-left:1em" class="lg-abnormal"><div class='lg-row'>年臻七十始開堂慣自將身入眾藏今日寶華王座上烏藤痛處好宣揚</div>
</p></div>
<div class='div-other'><a id='mulu127' />
<p class='h2'>懷箬兄和尚<span class='note-inline'>(有小引)</span></p><p style="margin-left:1em">磬山三門外不百步有箬兄手植千葉梅余庚戌來適大放每坐其下新方丈嵿徒將改門徑因題其舊砌平處曰揮<span class='corr'>麈</span>并憶先老人曾於別峰以此</p>
</div>
<div class='div-other'><a id='mulu128' />
<p class='h2'>名臺云</p><p style="margin-left:1em" class="lg-abnormal"><div class='lg-row'>有心支大廈天奪此良材寬闢門前徑拈華應再來</div>
</p></div>
<div class='div-other'><a id='mulu129' />
<p class='h2'>獨樂園題壁<span class='note-inline'>(和白太傳)</span></p><p style="margin-left:1em" class="lg-abnormal"><div class='lg-row'>我本忘世世幸我忘世不我忘安安庸遷我不忘世勞勞入廛世我兩忘獨樂名園</div>
</p></div>
<div class='div-other'><a id='mulu130' />
<p class='h2'>進西堂六十</p><p style="margin-left:1em" class="lg-abnormal"><div class='lg-row'>世甲先我周剗草亦不後如何三十年殷勤吾左右中台峰集霞斷崖布水吼巍巍獅子巖一關萬象足倚徙松與石入室兩童壽有志學前賢白雲澹相守</div>
</p></div>
<div class='div-other'><a id='mulu131' />
<p class='h2'>辛亥除夕</p><p style="margin-left:1em" class="lg-abnormal"><div class='lg-row'>今年岑寂異尋常獨與空生細較量爐雪凝寒因病目家風孤逈不開堂石中有玉人爭鑿沙裡無油我肯忙一語徑庭頻棒喝償錢僦屋古來揚</div>
</p></div>
<div class='div-other'><a id='mulu132' />
<p class='h2'>擬寒</p><p style="margin-left:1em" class="lg-abnormal"><div class='lg-row'>青山吾丈室白雲吾匡床饑渴指懸雪榾柮吾衣裳頭陀安樂行金仙無何鄉</div>
</p></div>
<div class='div-other'><a id='mulu133' />
<p class='h2'>師子巖</p><p style="margin-left:1em" class="lg-abnormal"><div class='lg-row'>嵯峨嵯峨壁峙壁峙嵯峨懸葢壁峙肅所瀠洄泉潤潺湲澗止耽耽鳥巢高人坐起雨餘晴海縹緲浮紫我來仰止縳屋師耳半榻一扉月明千里懷想當年雲從濟濟巍巍不顯蕩蕩難名貽厥孫謀有言無聲</div>
</p></div>
<div class='div-other'><a id='mulu134' />
<p class='h2'>六十自箴</p><p style="margin-left:1em" class="lg-abnormal"><div class='lg-row'>吾父四十七忝多十三年吾母七十一其間四千日六十過彈指七十來瞬息郝鄉古佛後幾人百二十繼往與開來日乾復夕惕屋取蔽風雨食惟止饑渴欲成枯木侶先與之安逸火烈人知畏惠愛非姑惜莖虀毒似鴆六月庭盈雪燕越話同風眉目不相識教外別傳文字不立微妙法門兄呼迦葉正法眼藏破砂盆一喝耳聾聞吐舌從來此道出常情試看先宗底標格</div>
</p></div>
<div class='div-other'><a id='mulu135' />
<p class='h2'>顛僊謠</p><p style="margin-left:1em" class="lg-abnormal"><div class='lg-row'>憎愛胸中盡是非眼底空泥牛入海後聚散問漚風</div>
</p></div>
<div class='div-other'><a id='mulu136' />
<p class='h2'>懷古四偈</p><p style="margin-left:1em" class="lg-abnormal"><div class='lg-row'>難難難是利人難猛念嵩山面壁寒中毒五番甘隱忍待來刃臂覓心安<span class='note-inline'>(達摩大師)</span></div>
</p><p style="margin-left:1em" class="lg-abnormal"><div class='lg-row'>慧命絲懸九鼎危同塵混俗自知時蟠桃千載一回熟頗耐尋常風雪欺<span class='note-inline'>(六祖大師)</span></div>
</p><p style="margin-left:1em" class="lg-abnormal"><div class='lg-row'>當時若有人堪語何忍惟將石作徒一傳眾咻成話杷至今明眼許誰乎<span class='note-inline'>(生公法師)</span></div>
</p><p style="margin-left:1em" class="lg-abnormal"><div class='lg-row'>祖宗圖記傳千古憎妬流言盡一時假使舌根隨火燼是非畢竟有誰知<span class='note-inline'>(明教嵩和尚)</span></div>
</p><p style="margin-left:1em"><span class='note-inline'>(崇禎十四年師住報恩方二十八歲<span class='corr'>已</span>開法六載出辯語發明高峯祖枕子落地因緣嘆無知者作懷古四偈以示絕筆前後辯語槩不彙入惟留懷古四偈見師早年弘法之志)</span></p>
</div></div>
<p class='juan'>大覺普濟玉林禪師語錄卷之十終</p>
</div><!-- end of div[@id='body'] -->
</body></html>