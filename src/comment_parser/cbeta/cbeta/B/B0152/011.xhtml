<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普濟玉琳國師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu137' />
<p class='juan'>大覺普濟玉林禪師語錄卷之十一</p><p class="byline">嗣法孫超琦彙</p>
<div class='div-other'><a id='mulu138' />
<p class='h1'>書問</p>
<div class='div-other'><a id='mulu139' />
<p class='h2'>答天童密老和尚書</p><p>某辯魔語業<span class='corr'>已</span>刻行業<span class='corr'>已</span>閣筆接大教且愧且欣尊諭云大抵辯人之謬必自立無過之地方可杜其反復之口此誠萬古至言葢自立於無過之地縱人強辯何益自不能無過縱人不辯何堪某判高峰大師前番<span class='corr'>已</span>悟後但打脫見地者不獨據大師上堂所舉覩真贊打破拖死屍句子直得虛空粉碎等一段語亦據疑嗣書所云拖死屍句子驀然打破直得魂飛膽喪絕後再甦如放下百二十觔擔子之一段語來教謂某但據上堂所云不據疑嗣書此和尚之錯乎不肖之錯乎承以高峰上堂前段所提為正提安身立命之的旨此作家宗師天然有在某詳舉高峰上堂語一一明示之<span class='corr'>已</span>見辯魔錄上冊中此與尊意不甚異但據奴郎不辯下詳述自<span class='corr'>己</span>悟繇所舉覩真贊打破拖死屍句子直得虛空粉碎等一段語并嗣書拖死屍句子驀然打破直得魂飛膽喪等一段語判高峰為正悟非認識神之邪解來教乃為不無錯處以疑嗣書中拖死屍句子驀然打破直得魂飛膽喪絕後再甦如放下百二十觔擔子之語及上堂直得虛空粉碎大地平沉等語乃判是認拖死屍之影子令羣魔以為口實此畢竟和尚之錯不肖之錯今又不肯不肖以高峰打破拖死屍句子為悟不肖敢連下三箇錯以前番為大悟云者因對魔家邪解言也若對末後消息言之則不過云悟而已雖然即高峰上堂前面竪拂一段謂之提人安身立命則可謂之提枕子落地後之旨則不可不見高峰頭正尾正不許人向者裡躲跟乃謂依他如是叅悟者驀地突出個活貓兒來㘞元來盡大地是箇選佛塲盡大地是箇自<span class='corr'>己</span>到這裡說甚龐居士直饒三乘十地膽喪魂驚碧眼黃頭容身無地雖然如是若要開鑿人天眼目發揚自<span class='corr'>己</span>宗猷更須將自<span class='corr'>己</span>與選佛塲鎔作一團颺在百千萬億世界之外轉身移步向威音那邊更那邊打一遭卻來喫西峰痛棒大眾既是和自<span class='corr'>己</span>颺了又將甚麼喫棒忽有箇不顧性命漢子聞恁麼舉出來掀倒禪床喝散大眾是則固是要且西峰獅子巖未肯點頭在此段方是提持他枕子落地後所得大機大用等閒拈出令人坐睡若但以竪拂示眾云此是選佛塲心空及第歸令人於此見得便是提枕子落地後之旨則不得不以打破拖死屍句子直得魂飛膽喪絕後再甦如放下百二十觔擔子之悟為認拖死屍影子是未悟矣但魂飛膽喪絕後再甦如放下百二十觔擔子之悟人肯信道是認拖死屍之影子是未悟乎又上堂述自悟繇云打破拖死屍句子直得虛空粉碎大地平沉而虛空粉碎大地平沉物我俱忘如鏡炤鏡可云是認拖死屍影子是未悟乎且分明道打破拖死屍句子直得虛空粉碎等語而可道不是說打破拖死屍句子初番悟的境界乃混到枕子落地打脫見地依然還是舊時人不改舊時行履處安邦定國天下太平一念無為十方坐斷境界耶此請和尚不以人廢言而少思之至於身有時毀辯魔語不毀者此就世諦論耳葢從俗則立一切法有毀有不毀有堅有不堅等若從真則破一切法無毀無不毀無堅無不堅若知本無實相法相性空緣會一義者從真亦得從俗亦得某豈佛祖大法不明而敢輕易立言貽先輩之憂方知慎哉某因時因事答居士書和尚執常無常語為難此請和尚珍重某今日之深造厚養則見於辯魔後跋懷古四偈中倘正不負苦口之萬一耶臨草不勝痛心淚血之至若夫八月間僧將不肖辯魔說寫送天童方丈數字獻上可惜不即時審其來歷與他八萬四千棒免令帶累人此事真係誤中之誤敬為懺謝至於某世法不通今一意謝事退處統惟慈諒恙中令人代錄上覆</p>
</div>
<div class='div-other'><a id='mulu140' />
<p class='h2'>與胡彥遠居士</p><p>尋常在稠人廣眾中人人自以為見山僧山僧直云猶隔千山在日來干戈徧界百里之間如隔千山山僧卻云與居士刻刻相睹居士以為然否雖然刻刻相睹恐蹤迹愈疎居士其何以自處夢幻空華更莫把捉須向一念未生前證取自己廣大心體與太虛空同量包裹一切而非一切生滅一切而非生滅方是居士放身命處不盡</p>
</div>
<div class='div-other'><a id='mulu141' />
<p class='h2'>寄理安和尚</p><p>弟日來頗純自受用三昧此事非吾兄不可相聞葢香林數十年打成一片淺近者安足與言哉邇者主法尊宿亦似為人一邊居勝我輩不妨稍復古風令後學不至江河日下也</p>
<p class="head3">又</p>
<p>一笻天際滿鉢冰霜便羽南翔無以寄賀吾夾山新堂頭法兄亦無片香熏豫法兄鼻孔惟令竹林門下濟濟法屬知有荒山大瀆之外一個窮頭陀共當噴飯丁亥十月辛卯某弟上某兄和尚</p>
</div>
<div class='div-other'><a id='mulu142' />
<p class='h2'>答公白高居士</p><p>居士覿面每不造次別去每不放過詳味來教豈非退而亦足以發者乎欲超出聖賢看破佛祖須味馬祖為甚蹋向前一步云待汝一口吸盡西江水即與汝道龐公於言下大悟且道他悟處作麼生江水既<span class='corr'>已</span>吸盡居士往沙土收租向何處放舟進得一語圓卻前話</p>
</div>
<div class='div-other'><a id='mulu143' />
<p class='h2'>與報恩豐住持</p><p>歸途不勞頓否甚念甚念制中當䇿勵內外大眾操履須真心實行究竟須真叅實悟司出納者須明因果識罪福既為一寺之主一人不善一事不臧為主者不能辭其責故山僧至今大事小事皆費心料理為人亦所以自為也第一當執事須擇真為親近佛法怕仔事者方可彊其任事如此方能以學佛法心執事不至別有所為也君子易退難進小人易進難退以此二法看人知人過半矣</p>
<p class="head3">又</p>
<p>每日夜可將四炷香面壁簡點本分端能至虛至靈至寂至妙無絲毫間斷隔礙執著虧損等否次可以四炷香領眾直教無人無己無動無靜所謂衲僧行處如火消冰許誰近傍容誰違背再以四炷香博覽簡點于古人正說反說遠說近說死說活說麤說細說一一不受瞞一一舉一明三不死人句下一一秖用遮眼否餘時方可放叅否則大事未明如喪考妣大事<span class='corr'>已</span>明如喪考妣當自立志若悠悠忽忽焉能為有焉能為無真與草木同腐人也孟子曰恥之於人大矣念之</p>
</div>
<div class='div-other'><a id='mulu144' />
<p class='h2'>與扣冰峰長老</p><p>做長老不是說得幾句佛法謂之長老不是排得幾個執事謂之長老祖師云行解相應名之為祖余亦曰行解相應名為長老今住扣冰切忌修飾邊幅當豁達大度遠以百丈地藏為師近則如我初住報恩時亦簡而易行耳方丈用一二老鍊耐勞人足矣毋事多人小叅示眾赴齋落堂當隨時任運如雲行風動毋泥成式量才能請執事某人辦得某事便了小過微疵母深簡貴二時普請或打拄芒鞵或鋤頭斗笠先之勞之自然各執盡力大眾盡力庵居豈復有難為之事明因果識罪福自然天神助供不發化主不事攀援死心為道之侶餓一日二日曳杖潛往令人測識不出是扣冰長老遇有緣者令他將些飯供澹泊僧令他將些衣供苦行眾如斯豈全違西天行化豈遂同流俗施為如上盡從物我一體真見卓識中行出來則一動一靜無時無刻不為十方萬世展演豈僅與目前說法浩浩者不同<span class='corr'>已</span>哉子輩器量可望行勝於言遂不吝筆舌如是辛卯清和潛道人手示扣冰峰長老</p>
</div>
<div class='div-other'><a id='mulu145' />
<p class='h2'>答吳迪嫩居士</p><p>得手書及晤弘老師兄知公病甚遠望迢遞用懷耿耿至閱發願陳詞恍視生死如旦夕非公襟期素達道力弘深鳥克如斯世間死卻多少不肯死漢子幸公於此萬事撥置淨掃一室高臥擇老鍊僮僕護事左右十二時中竟作死觀內而身心外而山河大地明暗色空一切空卻放教一念不生饑渴時但啜稀粥佛前受持五戒全斷葷酒發心病好即出家為僧如是十日五日一月二月法身堅固色身亦如法身古人活百千歲乃至肉身永不壞與金剛正體同垂不朽皆只恁麼別無奇特如此得力勝他彊健時悠忽學道者百千萬億倍孫真人集神仙傳多從大瘋惡疾得道者雖道有淺深其病中得力一也天如禪師一偈附覽病來便把死承當此是良醫秘密方若也目前無主宰落湯螃蠏沒商量某會和云病來便把死承當粉碎髑髏難等量噴嚏乾坤絕影迹誰能主得者塲喪</p>
</div>
<div class='div-other'><a id='mulu146' />
<p class='h2'>答木如上人</p><p>向從天行叔姪略聞道槩眉衲歸并得手書知公真不自欺人也既知生死寤寐不能一如須把生死岸頭用不得的知見盡情放下嘗令熟睡無夢無想死了燒了身心俱空境界時刻現前亦不立無夢無想身心俱空見解無動無靜打成一片時節若至其理自彰叅須真叅悟須實悟端不虛也學道不悟斷不能斷命根工夫不成片斷不能悟公能悟去方可喫過量人痛棒且道既悟為甚又要喫棒今時稱長老者十個有五雙分疏不下公能始終不自欺當不以此言為過也</p>
</div>
<div class='div-other'><a id='mulu147' />
<p class='h2'>復寶華朝和尚</p><p style="margin-left:1em">附原書　<span class='note-inline'>(不肖生不逢時遭法門變局<span class='corr'>已</span>不利<span class='corr'>于</span>俗眼矣生平德薄習氣偏多又不足以浩歸天下衲子自揣無補法門而當此祖道凋零魔風熾盛之日非得一間出名宿何以迴狂瀾于既倒所以日夜焦思引領而望者此也壬午冬初忽見佳刻諸種合掌欣嘆喜而不寐蓋以當世有人祖道不復終晦矣是冬即有普說請益二錄正以千里同風不謀而合令魔輩見之而魄喪耳滿擬三週掃墖定獲面談途路難行今已遣僧代祭矣當此亂世晤會難期畧述數行少伸同志又以傳燈錄自元至今未續近來凡遇士大夫無不諄諄道及今復筆告當道諸公乞題一疏則諸方語錄自易集矣此乃法門大故幸不吝筆舌共為皷舞或有為法而興起者未可知也臨楮不盡欲言伏惟慈諒不一)</span></p>
<p>我輩不能于尊宿林林之日向孤峰絕頂蟠結草庵呵佛罵祖去迺以鷄肋之力撑持大廈之危辯魔斥異誠大不幸然以高祖始終悟由竟無灼知落處者其他尚忍言哉不謂當斯世而有室遠人邇如吾兄者區區之心亦無憾矣向讀尊刻恨不一晤獲手書知盛心亦然不知何日天假之緣也燈錄非明眼大才而更心直手公不以佛法作人情者安可為之得吾兄任此真法門之大幸也弟素懶披閱古錄多未叅放第傳燈錄與五燈會元曾少觀覽其編古德悟由等去取詳略似會元長處居多幸加察焉竟續會元何如諸惟為道為眾生自重不宣</p>
</div>
<div class='div-other'><a id='mulu148' />
<p class='h2'>答示神鼎澤法姪</p><p>達磨九年面壁不遇神光未免空來非得人之難乃此道不易其人也老姪既能不墮死水當急出見人悟後大有事在何得一向在無佛處稱尊至手眼不足聊定宗旨之言其不為目縛詐降獨施冷<span class='corr'>刺</span>者幾希甚為老姪危之千里片言惟重道目愛</p>
<p class="head3">又</p>
<p>閱老祖等刻知汝絕後再甦不復靜沉死水但未透向上一關在所以道末後一句始到牢關鳳縈金網冲霄漢以何期靈龜負圖自取喪身之兆數年荷法不大勞乎東方日出古今無頌枕子落地因緣舉百丈三日耳聾乃竪拂云還見麼百丈大師在山僧拂子頭上吟吟而笑以盡大地無寸土合喫棒別岑大蟲法堂前草深一丈舉此數端可不見笑大方須一一推類細自簡點葢汝秪到馬祖卷席時高峰絕後更甦時于枕子落地三日耳聾處及白雲悟也悟的說也說得秪是未在正好著意叅取更得一回白汗决不以大用縱橫施巨闕堂堂洗土不成泥為脫盡從前悟裡迷也今日討箇真實叅悟的大不易得故不讚其所<span class='corr'>已</span>至而示其所未至如此不盡</p>
</div>
<div class='div-other'><a id='mulu149' />
<p class='h2'>與[茿-凡+ㄗ]溪首座</p><p>法道至今衰亂極矣山僧尚住近地汝輩當時刻同居持法大綱荷眾大綱久久當自得之離師太早昔賢興嗟切宜省惕</p>
</div>
<div class='div-other'><a id='mulu150' />
<p class='h2'>復晉昭居士</p><p>讀手書并偈言知百滾湯中<span class='corr'>已</span>著一杓清凉水但動靜打作兩橛寤寐不能一如生死不能一貫須猛著精彩用一日二日乃至十日半月成片工夫討教徹去湛堂示大慧云此事須是悟始得僧問古德萬里無雲時如何德云青天也須喫棒好生參取公時刻亦到萬里無雲境界古德之言正是應病良藥莫忽莫忽又不可錯會古人語拙刻中多有拈提時流用心錯處寄去一部可自得之如大雄示眾中尤宜留意披取有暇進山來同住一月二月更佳要出輪迴成正覺應當作一件極喫緊事了之不宣</p>
</div>
<div class='div-other'><a id='mulu151' />
<p class='h2'>示復嗣遠著徒</p><p>草堂老人凡為吾弟子者當稱太師母餘稱者非王制僧拜父母佛制父母不拜僧尊王制應曰此吾父母也拜之父母應尊佛制曰此佛子也當返拜之故曰出家父母反拜反者還也答也非反常之反也此雲棲再三申諭之通論凡為人子為人親者所當力行不悖者也至八旬與三歲之說因度姨示敬非為母訓也非示為人弟子者待太師母之禮也然父母亦有不同有父母而父母者有父母而師者故吾于先祖以上凡供祀但問訊焚香加持佛咒于父師老人則禮拜供養但以三拜為額不敢雷同于得法本師大展九拜之禮于母師老人遵慈訓嘗在佛前作禮或時展禮則老人反拜殷勤暗合佛制然答拜則老人于僧俗皆然又不獨不肖而<span class='corr'>已</span>至于朔望不開扉新正半月靜坐不見人皆老人不欲以太師母之尊勞人禮敬妙全王法佛法竊以草庵養親不甚違世出世間佛祖聖賢至訓觀來書似不悉草庵規範略述廣聞或更有至論卓見幸不辭詳復或為一考雲棲諸書及經律供養父母等訓互相叅定亦學問中一快事也凡相信而言當直吐本懷無事遮護多費詞說至祝</p>
</div>
<div class='div-other'><a id='mulu152' />
<p class='h2'>示復雪骨巖上座</p><p>汝既坐關當一念不生去寒灰枯木去觸著石霜惡辣鉗錘去識得九峰赤心片片去不盡</p>
</div>
<div class='div-other'><a id='mulu153' />
<p class='h2'>與爽山六解恒長老</p><p>吾徒既擔荷此事須時時臨㴱履薄獨居則閒閒地應機則似火消冰無動無靜靡不常光現前壁立千仞自利利人庶可無悔日來閉關啜雪羹不多及</p>
</div>
<div class='div-other'><a id='mulu154' />
<p class='h2'>復戴岵瞻廷丞</p><p>昔有禪師居山學道時因運土遇一大塊奮力一擊應手而碎豁然大悟有忍俊不禁老宿聞之云盡山河大地被此師一擊百雜碎且道一切建立世間賢聖并諸堪忍有情向何處安身立命居士具正信正願定應于動靜語默間一念回光即同諸聖但須隨時隨處俯依工夫說加意提撕耳某病尚未愈昨方勉強進飯一盂江上期望甚切正欲力疾往赴又以江南一同門兄有入墖之舉法屬勤懇來接欲留過十有一月之九日此月望前後居士能來平分岑寂數日否</p>
<p class="head3">又</p>
<p>在在是居士菩提塲物物是居士正法眼事事是居士菩薩行步步是居士那伽定使十二時不為十二時使轉一切境不為一切境轉斯為道人若一處光不透脫一時光不透脫即本分不透脫須刻刻向父母未生前絕思維無依倚既恆且密時至道成冷眼圓明方知此言不欺人也奉復不覺縷縷</p>
<p class="head3">又</p>
<p>全力提持如桶子脫甚為希有方念別來動靜不二寤寐如一否得書知不自放過慰慰所謂如箭離弦無返迴勢正公今日事也老龐不侶萬法深入遠詣故經人一掩口即撒手承當一進步即西江吸盡人徒見其收功大而左右逢源不知其入處深而用工遠耳別諭感刻荷法護法厚望有在不盡</p>
</div>
<div class='div-other'><a id='mulu155' />
<p class='h2'>復許叔度</p><p>所謂了生死者正了徹之了叅透生從何來死從何往則親見本來面目方為了生死人所謂明德新民止至善位天地育萬物費而隱隱而費尚何偏空偏有種種邪僻之擬哉若不親見本來了生脫死則妄認七尺之軀為身見聞覺知為心譬如百千澄清大海棄之而惟認一浮漚目為全潮窮盡瀛渤則有生有死無苦不生無苦不死安而不安堪忍而<span class='corr'>已</span>是可忍也孰不可忍也奉寄楞嚴一部熟讀此經方知身心真妄了生死者生而無生死而無死否則認識為心認妄為真則不惟錯會釋家本來面目常住真心等語于儒門明德中和皆正說亦邪耳深望一生死齊壽天下問不敢不詳答幸下學上達近思力行他日天地同根萬物一體今日從放生護生始</p>
</div>
<div class='div-other'><a id='mulu156' />
<p class='h2'>示復西山白申頂諸孫</p><p>道途迢遞不能與諸孫時刻相對諸孫離師太早當時刻禪寂一念不生禪坐之餘當博覽三藏于佛祖言教一語不透當盡力叅研從上來皆以無住為宗中峰祖師云一則公案不透便是本叅不透至哉言也</p>
</div>
<div class='div-other'><a id='mulu157' />
<p class='h2'>復邵大年內史</p><p>佛誕月二十有六日栢子庵止禪命徒棒持德音到山知居士志意超邁留神遠大之鄉不為富貴之所籠罩則存心佛境何處不成道塲耶如諭云何以妄念漸消得至于無所貴于念起時返觀念從何起而妄本無根前妄<span class='corr'>已</span>去不必思後妄未至不必續現妄無住不必緣驀地拽轉鼻頭一看忽然洞徹源底方知立地成佛不為分外更何有紛華勇懈之云喻也更冀以兼善為心躬行為事利人濟物隨力行之如東湖放生一日一夜所全物命非算數譬喻可及</p>
</div>
<div class='div-other'><a id='mulu158' />
<p class='h2'>復韓劍光居士</p><p>念未生前本來面目函天葢地望老居士嚴切退步一回蹋著同龐居士吸盡西江作今日流水長者日行東湖救生功德何快如之東湖護生一日較尋常放生不可同年而語幸合諸同人加意護持</p>
</div>
<div class='div-other'><a id='mulu159' />
<p class='h2'>復孟高張居士</p><p>除夕痛念生死到來如何抵敵此真現身菩薩深受靈山記莂乃能有此正因種子但須不求甚解可也</p>
</div>
<div class='div-other'><a id='mulu160' />
<p class='h2'>復友蘭陶居士</p><p>向從先磬山得聞吼山主人石簣老檀越潛修密證向往有年幾欲一過其里今日何幸得公下交每逢姓陶人使我心依然况篤信真叅實為生死如公者乎但公信道雖篤叅究雖切而研窮未有其方凡叅一念未生話須從有念時叅去動靜不可打作兩橛葢未見本來面目時則動靜皆不離念也時應醻酢不妨醻酢時欲靜坐不妨靜坐迺至喜怒哀樂人所不免亦不必免須有感時即叅我有感時諸念紛紜念未生前是何境界到一念不生即看今知無念此亦念也縱無無念亦無無無念前念猶淺後念愈深須如剝笋層層剝盡如木如石木石知見亦不立行住坐臥悉皆如是方是工夫成片工夫到得成片則時節若至其理自彰尋常示人到一念不生時定見本來面目見本來面目方一念不生不是說食可止饑也病從身生身從妄念生念未生前身尚不可得何病之有如是則向一念未生前去縱未見本來面目亦身病頓空痞滿豈能為話頭作難痞滿作難知公叅究未省力叅究未省力則與一念未生前話不相應所謂研窮未有其方也退步向念未生前去自然省力何如何如餘問條復于左</p>
<p>所言靜坐久忽一日心大開朗無物我無古今無一切種種差別惟見一片虛明曠無涯際惜不久遂失之此乃靜功所現蹔歇塵勞正屬人為並非天德勿作聖解礙正知見若向一念未生前去㘞地一聲徹悟本來面目否則認識為心此後若到一切俱無境界須如前示將知無的亦無卻如木如石木石知見亦不立行亦然坐亦然自然悟去</p>
<p>所言坐外不得力是以靜為無念不知知靜者亦念若知靜動俱妄向一念不生前去則隨動隨靜一念回光悉皆省力</p>
<p>所問靜坐出家皆叅究未得其要之故當不拘靜坐不靜坐出家不出家動靜逆順悉皆幻妄只向妄念未生前去自能轉境卻病</p>
<p>所言當念若空羣疑何在只觀一念未生前自<span class='corr'>己</span>甚善甚善但須靜不著靜知動靜皆念向念未生前去自然得見本來面目樂庵祖師示先龍池云汝見未生前本來面目病當自愈今當于公再驗之矣</p>
<p>前示到行坐如木如石木石知見亦不立未悟之頃有二種過不可不知一不得將心求悟求悟即念也二不得以妄念空豁為悟內守幽閒亦念也須信有悟門只向一念未生前去鍼劄不入定當水到渠成路遠言盡知公望我深渾忘交淺也</p>
</div>
<div class='div-other'><a id='mulu161' />
<p class='h2'>與江上[廖-(彰-章)+貝]泰呂居士<span class='note-inline'>(法名行新)</span></p><p>聞喪愛子非高明何以處此然以子視身則有間矣愛身不得不減愛子之痛至以本來面目視身則又有間矣求見本來面目應不重視百年浮幻身世何如何如非見本來面目則生死苦樂何時能<span class='corr'>已</span>高明念之</p>
</div>
<div class='div-other'><a id='mulu162' />
<p class='h2'>答顏[廖-(彰-章)+貝]先居士問</p><p>塵勞中知有大事因緣足徵般若因深修持十念法門當先萬緣放下執持名號一心不亂若有念起須看念從何來看徹念頭起處則親見自<span class='corr'>己</span>真面目一口吸盡西江水龐公去人豈遠哉見得自<span class='corr'>己</span>真面目則見得阿彌陀佛真面目攜西方來東土也得掇東土入西方也得禪淨一致宗教俱圓豈不真大丈夫所為哉祝望祝望</p>
</div>
<div class='div-other'><a id='mulu163' />
<p class='h2'>復尹舜友文學</p><p>公志與人殊凡事當不存形迹當觀一切有為法如夢幻泡影如露如電金剛般若幸成誦躬行十二時中欲無異念須向未有幻化身世以前看是何等境界此處看透懸崖撒手自肯承當絕後再甦欺君不得方是吾人真身真心所謂本來真面目也父母所生百年有限幻化危脆之身對境而生瞬息不停虛妄之心自好者尚不肯輕視天下古今虛妄之事尚恥不知况自<span class='corr'>己</span>真心真身本分最要緊一大事反不識不知不急切叅究豈高明所宜乎有此正志如是真叅恐要起雜念亦無雜念可起若非立志真叅要無雜念雜念愈多直饒一念不生如石壓草觸境瞥起有罅即萌所謂念未生時猶是妄瞥生一念便傷他修行到此切須記枯木巖前錯路多承公敏學下問屢音虔切不自知其言之贅也</p>
</div>
<div class='div-other'><a id='mulu164' />
<p class='h2'>復羅西溪邑侯</p><p>向者蒙問孔顏樂處承得意忘言知濟上一宗道出常情尚憶世祖亦曾以此為問謹答云憂心悄悄慍于羣小世祖踴躍讚歎每向人稱述今舉似公想聞此當不復以吏事為煩喧寂為二矣</p>
</div></div>
<p class='juan'>大覺普濟玉林禪師語錄卷之十一終</p>
</div><!-- end of div[@id='body'] -->
</body></html>