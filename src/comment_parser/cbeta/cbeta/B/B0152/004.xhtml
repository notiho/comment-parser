<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普濟玉琳國師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu23' />
<p class='juan'>大覺普濟玉林禪師語錄卷之四</p><p class="byline">書記音緯等編</p><p class="byline">嗣法孫超琦彙</p>
<div class='div-other'><a id='mulu24' />
<p class='h1'>示眾</p><p>住古杭良渚大雄山示眾舉世尊纔生下一手指天一手指地周行七步目顧四方云天上天下惟我獨尊雲門偃云我當時若見一棒打殺與狗子喫貴圖天下太平雪竇顯云便與掀倒禪牀瑯琊覺云雲門可謂將此深心奉塵剎是則名為報佛恩天童華云雲門此語雖行未免落他陷穽黃面老子末上賣正是依草附木二俱不了以左手指禪牀云過者邊著汝諸人還知明果落處麼珊瑚枕上兩行淚半是思君半恨君師云激揚醻唱須是其人高山流水老釋迦何期得知音於異世雲門如九轉靈丹若非雪竇瑯琊誰能著價然而一椎百當須還應庵好手古人評書云如華嶽三峰卓立參昴雖造化之爐錘不自知其妙也此言雖俗可以喻道</p>
<p>示眾舉南泉一日至莊上莊主預備迎奉泉云老僧居常出入不與他知何夙排辦如是主云昨夜土地神報泉云王老師修行無力被鬼神覷見侍者便問既是大善知識為甚卻被鬼神覷見泉云土地前更下一分飯著師云惺惺的忒惺惺懵懂的忒懵懂懵懂的被惺惺的掘個窖子埋卻叮叮咚咚在頂門上蹋全然不知豈惟當世不知後世亦少有知者何故齩人獅子時不一遇逐塊韓盧作隊成羣</p>
<p>示眾舉唐朝因禪師運椎擊土次見一大塊猛擊之應椎而碎豁然大悟有老宿聞云盡山河大地被因禪師一擊百雜碎應庵華禪師上堂舉云老宿恁麼道縱知因禪師落處銜鐵負鞍有日在者裡著得眼去也是徐六擔板師呵呵大笑云直是好笑笑須三十年若人云更有一個好笑的在也許是個知音欲重宣此義而說偈曰冰雪峰前吐白蓮胡僧作梵禮金仙德雲別嶺慇懃和笑破百泉鼻半邊</p>
<p>示眾舉石室見僧來拈起拄杖云過去諸佛也恁麼現在諸佛也恁麼未來諸佛也恁麼長沙云放下拄杖子別通個消息來圓悟禪師云石室置個問端不妨孤峻若非長沙爭得投機雖然只知恁麼不知不恁麼遂舉拄杖云過去諸佛不恁麼現在諸佛不恁麼未來諸佛不恁麼或若總道放下拄杖子我也知你只是學語之流生機處道將一句來師云一個綿包特石一個鐵裹泥丸放行則在廟之圭璋把住迺處堂之燕雀拈拄杖云恁麼也不是不恁麼也不是放下也不是不放下也不是卓拄杖云倚天長劍逼人寒是山僧尋常用處有能向者裡如龍得水似虎逢山便乃分付拄杖子</p>
<p>示眾舉長沙因秀才看千佛名經問云百千諸佛但有其名未審居何國土還化物也無沙云黃鶴樓崔顥題後秀才還曾題也未才云未曾沙云得閒題取一篇好師云玩人喪德</p>
<p>示眾舉德山因一僧相看迺近前作相撲勢山云與麼無禮合喫山僧手中棒僧拂袖便行山云直饒如是也只得一半僧轉身便喝山打云須是我打你始得僧云諸方有明眼人在山云天然有眼僧擘開眼云貓便出山云黃河三千年一度清師云人聞德山入門便棒將謂舉鼎拔山氣吞寰宇誰知揖讓升降折旋中禮有如此夫僉云待其作相撲時便與劈脊便棒令其別展機謀是則固是若只與麼安得不令暴虎憑河者狐假熊威語云臨事而懼好謀而成德山之謂與</p>
<p>示眾舉興教坦禪師上堂雪竇化主省宗出問諸佛未出世人人鼻孔撩天出世後為甚麼杳無消息坦曰鷄足峰前風悄然宗曰未在更道坦曰大雪滿長安宗曰誰人知此意令我憶南泉拂袖歸眾坦曰新興教今日失利便歸方丈令人請宗至坦曰適來錯秪對一轉語人天眾前何不禮拜葢覆卻宗曰大丈夫膝下有黃金怎肯拜無眼長老坦曰我別有語在宗乃理前語至未在更道處坦曰我有三十棒寄打雪竇宗迺禮拜師云源遠流長雪竇現在獅絃鸞續省宗誠賢仲尼曰予欲無言又曰賜也始可與言詩<span class='corr'>已</span>矣安得告往知來悉如省宗禪師者與之言哉興教小出大遇休復吉以下仁也山僧若見省公與麼問但云驚人之句千古罕聞侍者在旁云作家宗師天然有在師云回時帶貼茶去與雪竇山僧寄茶古人寄棒且道是同是別嗟嗟今時學者不惟知識暗短而亦單見寡聞嘗戱問人曰三十棒且止寄打雪竇何居不是顢頇即是鹵莾或云干雪竇甚事或云借雪竇打省宗咄哉不學無術杜撰猖狂水潦鶴之屬可勝言哉</p>
<p>示眾舉趙州問僧甚處來云雪峰來州云雪峰有何言句示徒僧云雪峰道盡大地是沙門一隻眼汝等諸人向甚麼處屙州云你若過嶺附個鍬子去師代僧云雪峰禮拜有分</p>
<p>示眾舉天真上堂道火被火燒道水被水溺會禪被禪縛以手指左右云卻被者僧勘破師云真老與麼施展天然作家雖然如是未免手忙腳亂</p>
<p>示眾舉真淨上堂摩尼珠人不識如來藏裡親收得既收得不護惜也要眾人見驀拈拄杖擲下云還識麼若識燒沉水香供養諸禪德明月焰見夜行人良繇不是他家事叅師云大小雲庵向小兒前拍喔喔又云透過百丈三句須是者尊宿</p>
<p>示眾舉大慧自泐潭準和尚處將謁圓悟過張無盡一日無盡謂曰余閱雪竇拈古至百丈再叅馬祖因緣云大冶精金應無變色投卷歎曰審如是豈得有臨濟今日耶遂作一頌曰馬師一喝大雄峰深入髑髏三日聾黃檗聞之驚吐舌江西從此立宗風後平禪師致書云去夏讀臨濟宗派知居士得大機大用且求頌本余作頌寄之曰吐舌耳聾師<span class='corr'>已</span>曉搥胸秪得哭蒼天盤山會裡翻筋斗到此方知普化顛諸方往往以余聰明博記少知余者師自江西法席來必能辯優劣試為余言之大慧曰公見處與真淨死心合張曰何謂也大慧舉真淨頌曰客情步步隨人轉有大威光不能現突然一喝雙耳聾那吒眼開黃檗面死心拈云雲巖要問雪竇既是大冶精金應無變色為甚麼卻三日耳聾諸人要知麼從前汗馬無人識秪要重論葢代功張拊几曰不因公語爭見真淨死心用處若非二大老難顯雪竇馬師爾師云妙喜未見昭覺時發言如醉人若見無盡與麼道但云許你各具一隻眼待渠眼目定動便與驀面一拳管教俗子通身是眼禪家句中有眼信如書家字中有筆昔人評右軍書如涅槃經伊字知言哉師令人代張進語不契自代云正要見笑大方復令代大慧自代云須是者漢始得</p>
<p>示眾舉鄧隱峰在襄州破威儀堂秪著襯衣於砧椎邊拈椎云道得即不打於時大眾默然峰便打一下師於道得即不打處代語云犯堂規者一下罰</p>
<p>示眾師云先師墖後山僧一意遐引故於多年契合不趨利附勢者各付一衣示記戊子歸省草堂本欲背扉著屩而出因疲憊少息而諸方冒暑叅請勉為結夏一時機扣相投或了徹多年未了公案者不拘杖拂如意亦各授一物彰信總之付授皆因時不為暌隔長遠計無用存此形迹也今以草堂老人臘高眠食增減不時為人子者安能恝然長往<span class='corr'>已</span>葺龍淵小隱與緗谿扣冰堂作久居計不論付與未付有志遠大者皆當安此荒寒冷澹同吾深造儻好為人師捨道徇器或自滿招損有同裨販或侈心他慕不務晚成則人人鳴皷面攻之可也從上或顯授禪板或密承記莂皆以堅深博厚各臻其極豈肯輕鄙爭旦夕之功哉</p>
<p>示眾師云古人親承記莂後或十年二十年不離左右深恐離師太早未盡其妙即索居別處者皆茅茨石室大忘人世天子不得而臣君相不得而友或形影相弔或混俗和光或八請不赴或終身死關非種種成就及迫於萬不得<span class='corr'>已</span>安肻輕為人師哉山僧因梁木其頹勉以鷄肋之力支持大廈之危深自愧悔凡吾付授諸子非托主持本寺或充本院頭首不倦不厭自利利人欲馳情利養注懷名位學短販自鬻聚集數十不如<span class='corr'>己</span>人誑惑愚瞽南面自尊妄稱長老小叅示眾如同兒戱甚至濫交褻<span class='corr'>己</span>惟圖門庭熱鬧種種不遵山僧常住規約者定行追拂嚴擯遠近咸知</p>
<p>示眾舉唐州大■■■師上堂云上來又不問下去又不疑不知是不是是即也大奇師云其時無量大眾一時成道</p>
<p>示眾舉世尊在第六天說大集經敕他方此土人間天上一切獰惡鬼神悉皆輯會受佛付囑擁護正法設有不赴者四天門王飛熱鐵輪追之令集既集會<span class='corr'>已</span>無有不順佛敕者各發弘誓擁護正法惟有一魔王謂世尊曰瞿曇我待一切眾生成佛盡眾生界空無有眾生名字我乃發菩提心天衣懷舉云臨危不變真大丈夫諸仁者作麼生下得一轉語與黃面瞿曇出氣尋常神通妙用智慧辯才都使不著盡閻浮大地人莫不愛佛到者裡何者是佛何者是魔還有人辯得麼良久云欲識魔麼開眼見明欲識佛麼閉眼見暗魔之與佛一時穿卻鼻孔妙喜曰天衣老漢恁麼批判直是奇特雖然如是未免話作兩橛若向何者是佛何者是魔處休去不妨使人疑著卻云開眼合眼郎當不少又云拄杖一時穿卻鼻孔雪上加霜妙喜卻為黃面老子代一轉語待者魔王如此道了只向他道幾乎錯喚你做魔王此語有兩負門若人簡點得出許你具衲僧眼師云世尊不語百味具足天衣大慧雖奇特中奇特然簡點將來未免金沙不辯菽麥不分如小兒啖李忙就赤邊齩大雄亦非太明緇素但為世尊出一語咄男子汝<span class='corr'>已</span>發菩提心竟若其擬議與一熱鐵輪既作如來使不辭挈杖隨下座</p>
<p>示眾師云玄沙道是汝虎雪竇云面前端的是虎內中有一人如千雷並吼千日並照且道是那一個咄</p>
<p>示眾舉無著問文殊多少眾殊云前三三後三三又僧問傳法禪師別人為甚麼徒弟多師為甚麼無徒弟法云海島魚多隱茅茨鳳不棲師云一人太奢不妨總四海為家一人太儉甘自孤峰獨宿要稱庵主須是與麼更有思大師云三世諸佛被我一口吞卻那裡復見有眾生可度且道是出世語不出世語試看先賢是何標格拊掌云者裡有恁麼人麼齊喚來與無住道者洗腳</p>
<p>示眾舉藥山久不陞座師云其聲如雷院主白曰大眾久思和尚示誨師云肉有千斤智無銖兩山曰打鐘著師云放過一著落在第二眾纔集山便下座歸方丈師云轉見不堪院主隨後問曰和尚既許為大眾說法為甚麼一言不措師云院主好狠藥山死他手裡山曰經有經師論有論師爭怪得老僧師云怕無人撑門那</p>
<p>示眾舉仰山問中邑如何得見佛性義邑曰我與汝說個譬喻如一室內有六牕內有一獼猴外有獼猴從東邊喚猩猩猩猩即應如是六牕俱喚俱應仰山禮謝起曰適蒙譬喻無不了知更有一事秪如內獼猴睡著外獼猴欲與相見又且如何邑下繩床執仰山手作舞曰猩猩與汝相見了譬如蟭螟蟲在蚊子眼睫上作窠向十字街頭呌云土曠人稀相逢者少師云入驚人浪得稱意魚不無中邑金翅劈海直取龍吞還他仰山報恩則不然若有問如何得見佛性義驀口便掌免見拖泥帶水若作仰山見中邑說喻完但作禮曰謝師指示看者老漢如何合煞拍案云令無三不行</p>
<p>示眾舉有僧持鉢至長者家偶為犬傷長者因問龍披一縷金翅不吞大師全披法服為甚卻被狗齩禹門幻翁禪師代云如長者者問無差師拈拄杖云師翁此一轉語非荊棘林中橫身直度逆行順行天不能知神不能測鑊湯爐炭中成等正覺刀山劍樹上轉大法輪者未許如水合水似空合空在卓拄杖下座</p>
<p>示眾舉南泉至莊莊主預備迎奉師云法會因緣第一泉云老僧居常出入不與他知何夙排辦至是師云放過不可主云昨夜土地神報師云布袋盛錐泉云王老師修行無力被鬼神覷見師云無智人前莫說侍者便問既是大善知識為甚卻被鬼神覷見師云韓盧逐塊泉云土地前更下一分飯著師云獅子摶兒不露爪</p>
<p>示眾舉百丈再叅馬祖師云甚生意氣祖目視禪牀角拂子師云既見其生實欲其可丈曰即此<span class='corr'>用</span>離此用師云大開窮相口突出鬼眼睛祖曰子後開兩片皮將何為人師云頭上與枷腳下與杻丈取拂子竪起師云子弄父兵祖曰即此用離此用師云將兒拳頭打兒嘴丈挂拂舊處師云應對進退則可矣祖震威一喝師云千古不傳丈自云於此三日耳聾師云奇父必生奇子</p>
<p>示眾舉五祖演和尚舉雪峰問德山從上諸聖以何法示人山云我宗無語句亦無一法與人後僧問雪峰云和尚見德山得個甚麼峰云我當時空手去空手歸祖云如今說與透未過者有兩人從東京來問伊近離何處卻云蘇州便問蘇州事如何伊云一切尋常雖然謾山僧不過何故只為語音不同畢竟如何蘇州菱邵伯藕師云曉人當如是</p>
<p>示眾舉雪竇禪師一日舉德山示眾云今夜不答語問話者三十棒時有僧出禮拜山便打僧云某甲話也未問山云爾是甚處人云新羅人山云未蹋船舷好與三十棒法眼拈云大小德山話作兩橛圓明道大小德山龍頭蛇尾竇云二老宿雖善裁長補短捨重從輕要見德山亦未可何故德山大似握閫外威權有當斷不斷不招其亂的劍諸人要識新羅僧麼只是撞著露柱的瞎漢又一日舉百丈再叅馬祖侍立次祖以目視禪牀角頭拂子丈云即此用離此用祖云爾他後開兩片皮將何為人丈取拂子竪起祖云即此用離此用丈挂拂子於舊處祖便喝百丈直得三日耳聾竇云奇怪諸禪德如今列其派者甚多究其源者極少總道百丈於喝下大悟還端的也無然刁刀相似魚魯參差若是明眼漢瞞他一點不得只如馬祖道爾他後開兩片皮將何為人百丈竪起拂子為復如蟲禦木為復啐啄同時諸人要會三日耳聾麼大冶精金應無變色師云自生民以來未有夫子也</p>
<p>示眾舉鄧隱峰禪師推車次馬祖展腳在路上坐隱曰請師收足祖曰<span class='corr'>已</span>展不縮隱曰<span class='corr'>已</span>進不退迺推車碾損祖腳祖歸法堂執斧子曰適來碾損老僧腳的出來隱便出於祖前引頸祖迺置斧師云試看先宗是何標格</p>
<p>示眾舉德山示眾云今夜不答話問話者三十棒時有僧出禮拜山便打僧云某甲話也未問山云爾是甚處人云新羅人山云未蹋船舷好與三十棒師於問話者三十棒下代僧作推禪牀勢又於山便打下代僧云某甲招得便退</p>
<p>示眾舉雪峰一日普請自負一束藤路逢一僧峰便拋下僧方擬取峰便蹋倒歸舉似長生迺云我今日蹋者僧快生云和尚替者僧入涅槃堂始得峰便休去師於峰便拋下代僧便就藤邊臥又於便蹋倒下代僧去好心不得好報</p>
<p>示眾舉鄧隱峰禪師推車次師云小出大遇馬祖展腳在路上坐師云老將當場隱曰請師收足師云能以禮讓為國乎何有祖曰<span class='corr'>已</span>展不縮師云不入虎穴爭得虎子隱曰<span class='corr'>已</span>進不退迺推車碾損祖腳師云一釣便上祖歸法堂執斧子曰適來碾損老僧腳的出來師云有權有實有炤有用隱便出於祖前引頸師云黃金不百煉怎見光輝祖乃置斧師云禹吾無間然矣</p>
<p>示眾舉黃檗禪師入堂於南泉位中坐泉問長老甚年中行道師云錦里逢迎有主人檗云威音王<span class='corr'>已</span>前泉云猶是王老師兒孫下去檗便起去師云雙懸日月照乾坤雪竇云可惜王老師只見錐頭利我當時若作南泉待伊道威音王<span class='corr'>已</span>前即便於第二位坐令黃檗一生起不得師云鼎玉鉉剛柔節也</p>
<p>示眾舉僧問慈明鬧中取靜時如何明曰頭枕布袋師云山僧若在座下管教先南源不只恁麼休去何不進云和尚莫世諦流布且道先南源又且如何</p>
<p>示眾舉古德云一喝分賓主照用一時行會得個中意日午打三更師喝一喝召大眾云如何為賓如何為主如何為炤如何為用如何會得個中意日午打三更師復喝一喝僧請師代師云問將來進云如何為賓師云長歌三兩句進云如何為主師云短歌萬千言進云如何為炤師云棒頭有眼進云如何為用師云猛火燒空進云如何會得個中意日午打三更師云三世諸佛不知有狸奴白牯卻知有僧擬議師便喝</p>
<p>落堂示眾舉翠巖芝禪師上堂云沙裡無油事可哀翠巖嚼飯餵嬰孩他時好惡知端的始覺從前滿面灰大眾道個知好惡句看僧禮拜師便打問如何是本來面目師云拄杖長七尺眾作禮師擲拄杖歸方丈監院知客作禮師云夾山純禪師以木刻作一獸獅頭馬身牛足上堂每拈出問眾曰若喚作獅子又是馬身若喚作馬又是牛足當時少契其機者今日各下一語看監院云不曾見此差異畜生知客云須是和尚證明師云各與三十棒侍者云將去廚下蒸饅頭師便打</p>
<p>落堂示眾師云古人道立地搆去坐地搆去大眾叅究多日還搆得麼僧禮拜云搆個甚麼師便打僧擬議師云似即似是即不是問僧你為甚不扛木子進云某甲今日扛的師云扛木子的站過一邊一僧笑師拈棒云你見甚道理笑僧禮拜師連打兩棒云一棒打你笑一棒打你拜問僧喫得棒未僧擬議師打云放過不可問僧你今日為甚多了一道睂僧擬議師打云眼睛頭事也炤管不來問僧向父母未生前道來僧擬議師便打師卓拄杖云大家莫作等閒看擲杖歸方丈</p>
<p>僧無明重師鳴皷集眾示云你無明從自負來我且問你盡大地是箇火坑得何三昧不被燒卻進云何處不稱尊師云者樣逐塊何得放肆痛與十棒擲棒令別下語僧進云通身在裡許師驀拈棒僧無語師云頭破作七分僧又無語師云你者鈍漢與人爭競閒氣作麼於山僧驀拈棒別下語來僧無語師打云者裡何不道奪卻棒打和尚莫言不道汝既不能我便放過一着你向頭破作七分下一語來僧又無語師云者鈍漢放肆作麼死於機下正是死漢乃問旁僧云者僧犯何約進云破口約迺焚衣擯出</p>
<p>示眾舉趙州勘婆公案師云臺山婆子如淘砂覔金忽然爆出一顆照夜明珠直得輝天煥地耀古騰今趙州老漢要將死蛇活弄不惜減人威光未免瑕瑜不掩功過齊彰且道婆子聞趙州恁麼道為甚麼無語豈傳言送語者往而不來耶喝一喝云須知婆子至今手之舞之足之蹈之欣羨嘆賞之不<span class='corr'>已</span>山僧若作趙州見婆子云驀直去但云問著者臭東西他若掩門休去但云者婆子惱亂多少聖賢見我惡發直得倒退三千可不也使者婆得聞空谷足音嵿首座云和尚若前邊放過被他道好箇師僧又恁麼去時如何師云但謂之云商彜周鼎辱在賣漿</p>
<p>示眾舉古人云五蘊山頭一段空同門出入不相逢無量刼來賃屋住到頭不識主人翁古宿拈云既不識他當初問甚麼人賃天衣懷禪師云古人與麼拈大遠在何故須知死人路上有活人出身處活人路上死人無數那個是活人路上死人無數那個是死人路上活人出身處若明得拈卻炙脂帽子脫卻鶻臭布衫妙喜禪師云天衣古佛美則美矣善則未善雪巖欽禪師云者一隊不唧[口*留]漢只知踏步向前不覺四稜塌地師云五蘊山頭一段空同門出入不相逢無量刼來賃屋住到頭不識主人翁老教書既不識他當初問甚麼人賃善戱謔兮古人與麼拈大遠在何故須知死人路上有活人出身處活人路上死人無數那個是活人路上死人無數那個是死人路上有活人出身處若明得拈卻炙脂帽子脫卻鶻臭布衫道學先生天衣古佛美則美矣善則未善經綸匡濟者一隊不唧[口*留]漢只知踏步向前不覺四稜塌地賊識賊驀喝一喝云鴛鴦繡出從君看明把金針度與人有人出來道說盡自<span class='corr'>己</span>心笑破他人口山僧忙斟一盞洞山岕請渠何故近來少禪客</p>
<p>示眾舉百丈野狐公案暨黃檗溈山問答機緣師自頌云畫虎成狸竹成柳龍晴點出拏雲走舉一明三有好兒當場齊作獅子吼有智主人俱不受大冶精金誰解剖嘗聞一喝三日聾盧公擊破唾壺口示畢召眾云一一識得古人落處麼識得百丈易要識黃檗難識得黃檗易要識溈山難若識得溈山便識得黃檗識得黃檗便識得百丈秪如溈山三撼其門大眾作麼生會良久師自代云識法者懼</p>
<p>北歸河西務示眾師云趙州頂鞋出大隨鞋覆龜幾多逐塊者滿頭滿面灰</p>
<p>示眾舉雲門云盡十方世界乾坤大地以拄杖一畫百雜碎三乘十二分教達摩西來放過即不可若不放過不消一喝師云用許多氣力作麼</p>
<p>示眾舉龍池幻祖晚叅云前晚為水雲等對真說話年老多忘一篇語中說差了三箇字雖曰將錯就錯觀汝等卻似將箇棗子囫圇吞了並不曾咬嚼一咬嚼我者三箇字差處不可輕放過去了師云今人盡知有向上路末後關至中峰祖師云山僧實未曾悟皆意思間放過了今人盡知有一句子百味具足至龍池老祖云我一篇佛法中有三箇錯字至今幾人咬嚼得破所謂如人說藥真藥現前每每失之</p>
<p>甲辰春師抵秣陵東山禮臨濟正宗第二十四代海舟祖塔師拈香云賓則始終賓主則始終主得意忘言人不向句下死有理何用高聲兒孫今誰滿地驀喝一喝</p>
<p>甲辰夏敔山示眾舉藥山坐次道吾雲巖侍立藥指案山上枯榮二樹問道吾曰枯者是榮者是吾曰榮者是藥曰灼然一切虛光明燦爛去又問雲巖枯者是榮者是巖曰枯者是藥曰灼然一切處放教枯澹去高沙彌忽至藥曰枯者是榮者是彌曰枯者從他枯榮者從他榮藥顧道吾雲巖曰不是不是師拈云輕得賤用師又徵大眾如何是他得的落處如何是他用的落處如何說他輕得賤用眾答不契一僧請益師云問將來進云如何是他得的落處師云先大師囋嘆不及進云如何是他用的落處師云後三賢窺覷無門進云為甚又道輕得賤用師云者裡有瑯琊麼何不道將此身心奉塵剎是則名為報佛恩</p>
<p>示眾舉南泉云王老師修行無力被鬼神覷見師云摩竭掩室未至如斯</p>
<p>示眾舉南泉云土地前更下一分飯師云諸方火塟池陽活埋</p>
<p>示眾舉淨覺本禪師僧問同聲相應時如何淨云鵓鳩樹上啼師云可惜者僧浪問不知落處見淨老云鵓鳩樹上啼何不遙空掌云打落枝頭時如何倘淨老再云作家禪客天然有在何不進云某甲點茶來請和尚倘淨老再云果然作家便禮拜而出豈不話不虛行雖然鵓鳩樹上啼汝諸大眾作麼生會</p>
<p>示眾舉陸亘大夫向南泉道肇法師也甚奇怪解道天地與我同根萬物與我一體師云自負老子泉指庭前牡丹花云大夫時人見此一株花如夢相似歸云柴門今始為君開</p>
<p>示眾舉陸亘大夫向南泉道肇法師也甚奇怪解道天地與我同根萬物與我一體泉指庭前牡丹花云大夫時人見此一株花如夢相似師云王老師三十年不下南泉韜灮剗彩養深蓄厚隨機設教優優大哉禮儀三百威儀三千應以文學身得度者即現文學身而為說法若是性燥的見陸君恁麼道但云幾人得似大夫免見遊蜂上下忙</p>
<p>示眾舉雲門大師入京朝覲歸至大橋山門煎茶迎門門喫茶果次僧侍立門語二叅隨僧云是你京中無可喫乃拈一碟果子與一僧其僧接得便去又語一僧云我不與你師云雲門大師無大人相何不更與一楪</p>
<p>示眾舉文殊師利忽起佛見法見被世尊威神攝向二鐵圍山五雲逢云甚麼處是二鐵圍山還會麼如今有起佛見法見者五雲與烹茶兩甌且道是賞伊罰伊同教義不同教義白雲端云大眾世尊當時無大人相如今若有向承天者裡起佛見法見承天終不敢動著他何謂如此但得雪消去自然春到來五祖演云白雲則具大慈悲遂拍手云曼殊室利普賢大士不審今後更敢也無自云一度被蛇傷怕見斷井索師云一家有事百家忙</p>
<p>示眾舉世尊一日勅阿難食時將至汝當入城持鉢阿難應諾世尊曰汝既持鉢須依過去七佛議式阿難便問如何是七佛儀式世尊召阿難阿難應諾世尊曰持鉢去師云大小世尊將謂有多少奇特便下座</p>
<p>示眾舉疎山仁祖師有僧為造壽墖畢白山山曰將多少錢與匠人曰一切在和尚山曰為將三錢與匠人為將兩錢與匠人為將一錢與匠人若道得與吾親造墖來僧無語後僧舉似大嶺庵閒和尚嶺曰還有人道得麼僧曰未有人道得嶺曰汝歸與疎山道若將三錢與匠人和尚此生決定不得墖若將兩錢與匠人和尚與匠人共出一隻手若將一錢與匠人累他匠人睂鬚墮落僧回如教而說山具威儀望大嶺作禮歎曰將謂無人大嶺有古佛放光射到此間雖然如是也是臘月蓮華大嶺後聞此語曰我恁麼道早是龜毛長三尺師云佛祖出世應須六種成就若無賢輔弼為人作麼雖然不因漁父引怎得見波濤十大弟子各有一長沒伎倆執事也少不得一箇若非此僧無語焉能使疎山賣弄家私并令隔嶺當行相幫結算可見古人咳唾掉臂阿矢放溺無鍼鋒許與本來違背今時後生晚學離師太早日用現行與本分不相應珍視三觀將寶鏡三昧逐段下註腳是不僅成知解宗徒將使提唱智證傳者不能擅美於前矣安能獨怪一橛頭禪流毒寰宇老僧初入法門即有慨云穿鑿顢頇犯手多有志之士不犯此二種病可耳不見他後來一人云臘月蓮花一人云龜毛長三尺還知麼沒伎倆執事僧但作啞羊面孔卻如拋甎引寶直使金聲玉振遂成洪鐘大雅之音</p>
<p>示眾舉香嚴閒禪師上堂云若論此事如人上樹口銜樹枝腳不蹋枝手不攀枝樹下忽有人問如何是祖師西來意不對他又違他所問若對他又喪身失命當恁麼時作麼生即得時有虎頭招上座出眾云樹上即不問未上樹時請和尚道嚴乃呵呵大笑師云無端須入荒草香嚴應兒孫滿地卻聞遠村犬聲如豹徒發一笑</p>
<p>示眾舉玄沙上堂眾集以拄杖一時趁下卻回謂侍者云今日作得　解險入地獄如箭射者云喜得和尚再復人身師云吾嘗羨趙州侍南泉仰山侍溈山然終不如玄沙侍者嚇得玄沙作聲不得若是老僧定焚其衣擯之不則與他一兩路資恁憑他門外去嗔門外去喜無人侍立庸何傷</p>
<p>示眾舉龍池幻祖二十週忌先磬山領眾歸禹門禪院掃墖影堂示眾山對像云者老漢當時不提一箇元字腳直是教人無可奈何不肖今日拈一瓣香不是報德酬恩亦非雪冤伸屈顧視左右示冤有頭債有主不是時人無本據便拈香師徵問大眾云既言不是報德酬恩亦非雪冤伸屈乃又言冤有頭債有主不是時人無本據久叅衲子作麼生會若也會得則高峰祖師大徹後通書承嗣卻云元來只是舊時人不改舊時行履處許你不錯會迺至中峰祖師親入高祖之室卻自云叅學未嘗悟明也許你不錯會咄切忌見我說便恁麼會打你頭破腦裂叅</p>
<p>示眾舉興善寬禪師僧問如何是道寬云大好山僧云學人問道師何言好山寬云汝秪識好山何曾達道師別云汝問道我言好山</p>
<p>示眾舉疎山仁禪師有僧為造壽墖畢白山山曰將多少錢與匠人曰一切在和尚曰為將三錢與匠人為將兩錢與匠人為將一錢與匠人若道得與吾親造墖來僧無語師令人代僧進語自代云某甲失照有煩尊力</p>
<p>示眾舉禹門幻翁舉光孝覺至法眼處問近離甚處覺云趙州眼云承聞趙州有柏樹子話是否覺云無眼日往來皆謂趙州有此語上座何得道無翁別法眼後語云知上座住趙州日淺師代覺進語云和尚明見萬里某甲在彼一宿便行</p>
<p>示眾舉覺鐵嘴云先師實無此語莫謗先師好師代法眼云老僧罪過</p>
<p>示眾舉玄沙上堂眾集以拄杖一時趁下卻回謂侍者云今日作得一解險入地獄如箭射者云喜得和尚再復人身師于如箭射下合人代侍者進語自代退身作禮云某甲多生何幸得侍巾缾又云靈山提唱未至如斯</p>
<p>示眾舉石門徹禪師因令初上座領眾來叅徹問萬仞峰頭石牛吼穿雲渡水意如何初無對師令人代初進語自代云徐行踏斷流水聲縱觀寫出飛禽跡儻徹云此間難得禪客請坐喫茶但云一躡龍門清風動地</p>
<p>示眾舉古德見客來畫一圓相代客大展三拜古德掩上門代便回</p>
</div>
<p class='juan'>大覺普濟玉林禪師語錄卷之四終</p>
</div><!-- end of div[@id='body'] -->
</body></html>