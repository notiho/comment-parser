<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普濟玉琳國師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu77' />
<p class='juan'>大覺普濟玉林禪師語錄卷之八</p><p class="byline">嗣法孫超琦彚</p>
<div class='div-other'><a id='mulu78' />
<p class='h1'>機緣</p><p>同叅問九峯看首座話師云富嫌千口少貧恨一身多</p>
<p>師見人擬答十智間真迺焚香求老和尚隨問隨答問云古人十智同真請師曲垂方便尚云老僧今日勞倦師云乞師不悋尚云試問來師云千形揉雜萬象森羅作麼生同一質尚云不用巧安排師云會權歸實而五千退席拈華別傳而百萬遲疑作麼生問大事尚云迷悟同源師云此坐彼立之不一太孤太奢之各殊作麼生總同叅尚云高低並應師云人心之不同猶如人面作麼生同真志尚云曲不藏直師云南人惡熱北人畏寒作麼生同徧普尚云寒時寒殺你熱時熱殺你師云黃菊經霜綻紅葉趁風飄作麼生同具足尚云枯者從他枯茂者從他茂師云一家歡喜一家憂作麼生同得失尚云出得得失來與你道師云揖讓而鳥獸咸若征誅而血流漂杵作麼生同生殺尚云仁者能好人能惡人師云百舌千聲殊唇異口作麼生同音吼尚云未開口時其聲如雷師云各家門各家戶作麼生同得入尚云知出便知入師云十智已蒙師指示汾陽當初說到者裏舌頭拖著地和尚還肯道與甚麼人同得入尚云東村王大姐師云與阿誰同音吼尚便喝師云作麼生同生殺尚云好與三十棒師云甚麼物同得失尚云拄杖子今日[跳-兆+孛]跳師云阿那個同具足尚云石敢當師云是甚麼同徧普尚云夜半正明師云何人同真志尚云波斯嚼鐵師云孰能總同叅尚云山河大地師云那個同大事尚云孟八郎漢師云何物同一質尚云腳下草鞵師云恁麼則澄潭不礙蛟龍舞笑殺看</p>
<p>搖櫓人尚云一輪明月照萬影碧潭空師云個中能有幾人知便禮拜</p>
<p>甲戌春宜興眾檀越入磬山請老和尚小叅尚驀豎拄杖云大眾急著眼看卓一下云天得之以覆育地得之以生成君王得之恩被萬物羣臣得之報國祐民且道衲僧家得之又如何施設師時侍側驀掀倒香案云截斷天下人舌頭便出堂尚擲下拄杖擎兩手作修羅勢振威一喝便下座顧視兩旁一眾失色尚復轉身召云大眾便歸方丈師隨後禮拜云適來觸怒和尚尚云好與三十拄杖隨聲拈棒師迎上掌云即今便打說甚好與尚亦打師約住拄杖尚注視師即聳拄杖云須還者老漢始得竟休去尚擲下拄杖大眾作禮至晚尚與玉峯洪師焚香對座喚師云今夜洪師叔在此為汝證明我且問你譬如大將出征自家副將可好衝陣的師云和尚作者個說話掉臂竟退尚笑呼云來老僧亦要說些老婆禪峯云他驟然一來四眾無不驚張的師兄下了座都還照顧不來不出禮送尚云當初黃檗起來打維那我今日轉身召大眾你道是同是別峯唯唯尚迺謂師云你一向要坐關我今許你也翌日事尚飯畢擬收碗出尚舉拂子語師云此拂收放自繇隨處用得特付與你師收碗竟出尚迺懸拂禪床角師後有出山意乃白尚云某他去結廬求賜一扁尚大書報恩堂三字與之師復作禮云昔者師執龜毛拂謂某云此拂收放自由隨處用得特付與你某時放之公所一任大眾觀瞻今思事無一向作偈收之尚云偈聻師拈拂便打尚笑云兒大欺爺聲未絕師云不勞讚和連打兩拂而退</p>
<p>甲戌秋師掩關蓉城江千尚遷住武康報恩連書促師過報恩師不應乙亥夏蓉城眾士請尚尚不赴請乃以小像親題其上云山不是山水不是水坐破蒲團豈有定止千巖萬壑之中豺狼羣隊之裏要尋箇張牙露爪的驀然撞著捋虎鬚不是我兮便是你復手示云老僧在報恩不愁無錢糧不愁院子不成只是飲食日減精神日不如前而汝不在深以為憂當知我必不久人世得書即來有最要語分付特此至囑師掩死關數月以滅磬山宗自任得書破關過報恩見老和尚不作禮近前叉手云狂兒國士父不容過者個峯頭還是老漢住處麼尚云你且站下腳與你道師驀掀倒香案而出尚高聲云將拄杖來師遙應云劍去久矣</p>
<p>翌日老和尚上堂維那擬白椎師喝住云待我問了話白椎便問云昔日大唐國裏無禪師而今大明國裏還有麼尚拈拄杖作打勢云看棒師便喝尚亦喝師復喝一喝轉身云不是狂兒多意氣秪因曾透上頭關便出尚喝一喝師亦喝遙聞維那重白椎師乃高聲云歎你娘的死氣</p>
<p>報恩庫房有二貓師攜至方丈問老和尚云那一個好尚指師左手的云者個好師驀擲下而去二貓皆幾死尚問旁人云死了耶移時師復入尚云你又來迺趁出師云老漢真個無殺心至後尚出貓貓放在地上師見更與一蹋貓亂輥尚趕進師已從別路出尚拈棒直趁至門外打眾皆集師轉身云和尚也掙命尚便打師約住作掌勢尚復抽杖打師抝折拄杖擲地歸寮尚復至寮外高聲云你不知鼠的害只欲行祖師門下事師云說甚麼祖師不祖師尚云與麼為甚蹋殺貓師云和尚作者個說話入地獄如箭射尚低頭入方丈至晚特特小叅舉前因緣至低頭入方丈處云老僧到者裏性命幾合不存眾中有人代得一轉語相救老僧麼箬庵禪師出眾云大眾和尚今日普請拂袖出尚云過去了也師厲聲云箭去西天十萬里猶在大明國裏擬議便退尚卓拄杖云雖然如是不因漁父力怎得見波濤一僧驚倒欲遁去師聞之呵呵大笑</p>
<p>僧請益臨濟照用師卓拄杖云喚作拄杖子又是先師和尚喚作先師和尚又是拄杖子汝作麼生分析僧喝師便打僧又喝師直打出法堂</p>
<p>僧問即今開口的莫便是某主人公師云切忌認驢鞍橋作阿爺下頷進云家無二主師云者認賊作主漢連棒打出</p>
<p>眾欲坐七師不許遲兩日師入堂云前日你們說欲打七累我疑了兩日今請大眾自說看有甚事要打七僧出作禮師便與一蹋歸方丈掩上門</p>
<p>師在古山禪院因侍者還山自持裹腳布往洗一僧迎拜求開示師云洗裹腳去僧接得喜躍而去師大笑僧洗淨持納師云會麼僧云是教學人除垢污師云汝只會洗裹腳</p>
<p>俗士跪求開示師云起來了與你道士起立師便出僧胡跪云求和尚慈悲師云我無慈悲進云和尚不慈悲教某甲如何師云教你橫又橫不得豎又豎不得</p>
<p>僧號無字師問旁僧云如何號無字進云因叅無字故以為號師笑云叅乾矢橛時如何</p>
<p>園頭問和尚病好了麼師云我從來不病有何好不好進云某甲不能親近得和尚師云我日日在你園中</p>
<p>數僧叅一僧問久嚮報恩如何接引師便打僧喝師云再喝看僧又喝師連棒打出植杖顧眾僧云有人代得一轉語麼眾無語師擲杖云報恩今日失利</p>
<p>僧舉宋道清禪師垂語四則求師答師云問將來進云箭鋒相拄的應機迺絲毫無差邊方人語不相諳如何辯他仔細師云是何言歟進云格外明機的問南則以北為醻饑餒人急切相投未審將何賑濟師云合取狗嘴進云大用縱橫的臨機辯若懸河毘耶城彼土人來未審若為醻對師云拄杖不若苕帚柄打進云寒灰枯木的到者裏無言家中給侍之人日用如何指受師云笑倒人</p>
<p>僧叅無字問倩女離魂孰真孰假師云趙州道什麼僧無語師打云話頭也忘卻了復示頌云影堂懸像四年來嘗憶當年語似雷堪笑有人重邈得假真紙上互疑猜</p>
<p>無塵問如何是定師云顛顛倒倒進云如何是慧師云愚愚癡癡進云如何是定慧總持師云又顛倒又愚癡</p>
<p>僧叅師問云那裏來進云廬州來師云廬州到此多少路進云七百路師云遠來不易</p>
<p>退庵再叅禮拜起師云你三年在外成得些什麼事庵呈座具云和尚證明師便喝庵作禮師云不消一喝庵出</p>
<p>退庵呈世尊拈花頌云倚天長劍露鋒鋩拈出何人敢近傍老倒飲光輕觸著面門血濺太郎當師云只見錐頭利不見鑿頭方師云卻被和尚看破師面壁云誰人知此意令我憶龐公</p>
<p>僧蒼生問孤峯頂上事如何師云拖泥帶水進云者是什麼所在拖泥帶水師便喝僧禮拜師云疑殺天下蒼生</p>
<p>僧作禮師豎起拳進云某日一輪當午照不勞鐘鼓報新晴師驀入寢室侍者云和尚面赤不如語直師云你出得什麼語進云但向道刺汝眼那師云你語勝我者作禮師驀休去</p>
<p>師問白松盡大地是個火坑得何三昧不被燒卻進云金不搏金水不洗水師云我問你盡大地是個火坑得何三昧不被燒卻進云盡大地是個火坑某甲亦如是師舉拄杖云你喚者個作火又喚甚麼作拄杖進云和尚惜取眉毛師便打</p>
<p>僧問如何是奪人不奪境師云洪武門前紅檔中進云如何是奪境不奪人師云踢破鴻門樊噲怒進云如何是人境兩俱奪師云推倒須彌山揑殺恒沙佛進云如何是人境俱不奪師云一花一國土一葉一釋迦進云四句已蒙師指示末後一句事如何師便喝</p>
<p>僧問臨濟大師云第一句薦得堪與佛祖為師如何是第一句薦得的師云我也想恁麼人進云第二句薦得堪與人天為師如何是第二句薦得的師云須我與你說進云第三句薦得自救不了如何是第三句薦得的師云齩人矢橛</p>
<p>僧問如何是有拄杖子與拄杖子師云別人爭不得進云如何是無拄杖子奪卻拄杖子師云你儂怪不得</p>
<p>師指庭梅問僧云古人若為道時人見此一株花如夢相似進云某甲不見師云不得在者裏妝盲作聾遂趁出</p>
<p>僧叅師云汝是書生怎解叅禪進云和尚莫分別師云山僧造次</p>
<p>僧叅云久慕和尚特來叅禮師高聲云勞動你</p>
<p>僧問如何是本來面目師垂兩手展一足示之僧禮拜師一腳踢倒</p>
<p>師問嵿維那如何是就事藏鋒維指几上硯云者硯盡人提不起師云如何是就裏藏鋒進云虛空裹大千師云如何是理事俱藏進云喚作虛空卻是硯瓦喚作硯瓦卻是虛空師云如何是俱不涉理事進云某甲不識得師打出又一日問如何是賓中主進云眼裏瞳人暗帶筋師云如何是主中賓進云客來紫芋滿盤盛師云如何是賓中賓進云相逢語笑新師云如何是主中主進云坐斷孤峯無伴侶師打出</p>
<p>問僧樹凋葉落時如何進云不隔一絲毫師云機不離位墮在毒海僧喝師便打</p>
<p>師問白車黑豆未生芽時如何進云葉徧十方師云已生後如何進云寂寂地師云生與未生相去幾何進云一串穿卻師便喝車禮拜</p>
<p>問僧刮去髓存個什麼進云徹體風流師云脫下衲衣痛與一頓</p>
<p>問如何是賓中賓師云陸績懷橘進云如何是賓中主師云馮驩焚<span class='corr'>券</span>進云如何是主中主師云虞無為進云如何是主中賓師云唐光被</p>
<p>眾坐七作禮師云西瞿耶尼人相罵東勝神洲人口渴則不問你諸人因甚帝釋與修羅共戰閻家老子失卻兩道眉毛眾擬議師打出</p>
<p>師一日入庫房指團子問庫頭吸盡西江即不問你試吞卻者兩籮團子看進云吞卻了也師云大眾喫個甚麼頭答不喫師自代云樂則回歡</p>
<p>問如何是無縫塔師指庭梅云通身迸出玉磷磷</p>
<p>懺堂問僧有一人越禮懺越不信心敢道藥師如來為人滅罪與願也是泥人與土人洗澡還許此人同事否師自代云是真精進是名真法供養</p>
<p>慧濟坐禪次師問坐的是誰濟便喝師便打濟起作禮師云盡大地是個火坑得何三昧不被燒卻濟便出師喚回云你見個什麼道理恁麼喝恁麼走進云沒有道理可說和尚恁麼問某甲恁麼對師叱退</p>
<p>師問雲居百丈有省如何是他省處進云十字街頭遇父親師云你何不道打失鼻頭張大口進云有理不在高聲師云捲卻拜單聻進云俊鷂撲天飛師云又道有理不在高聲師又問百丈云即此用離此用馬祖挂拂舊處馬祖云即此用離此用百丈亦挂拂舊處為甚卻與他一喝進云虎頭虎尾一時收師云百丈已有省解捲席解挂拂如何又道於此三日耳聾進云不是個中人不知師云雪竇云大冶精金應無變色聻進云千峯勢倒嶽邊止萬派聲歸海上消師云張無盡如何不肯他進云情知他是個俗人師云大慧為甚卻肯無盡進云偶爾成文師云你若作大慧時如何進云居士更須喫棒始得師云我道許他各具一隻眼居禮拜師云你作無盡時如何進云某甲今日耳聾師云何不道下官造次</p>
<p>師舉雲門拈扇子云[跳-兆+孛]跳上三十三天築著帝釋鼻孔東海鯉魚打一棒雨似盆傾徵僧云是何意旨僧答不契連棒打出茶次命彥遠居士答遠出位跪高聲云青天老爺在上小的所供是實師頷之</p>
<p>僧問久嚮大雄及我到來不識聲未絕師便打僧喝師又打僧又喝師直打出方丈僧連喝不已師云亂統漢</p>
<p>問僧到處荒亂遠來作麼進云特來親近和尚師云忽遇三軍圍繞時如何僧作禮師云險</p>
<p>僧叅師云僧堂裏相見了也進云兩眼對兩眼師便歸寢室</p>
<p>僧叅便喝師云得恁麼伶俐僧擬議師呵云雞棲鳳巢非其同類出去師令客司於得恁麼伶俐下代一語進云作家宗師天然有在師云何不道某甲到者裏卻被和尚鈍置</p>
<p>眾僧叅一僧拍掌出諸僧人事師云一總客位喫茶去問傍僧一僧拍掌諸僧人事為甚總教客位喫茶去進云和尚是什麼心行師便喝會新到茶師云適來拍掌出的僧聻僧出作禮師云你那裏學得者身伶俐賣弄得好僧喝師云再犯不容便棒僧擬議師連棒打出</p>
<p>岳侍者問空索索地錦豔豔錦豔豔地空索索時如何師云待汝到者境界與汝道岳矍然三禮師云者漢多時妄想今日始斷岳有省</p>
<p>問僧向佛未出世時道將一句來一僧作禮云和盤托出師云山僧今日困一僧云瞞某甲不得師云者是誰人語進云是某甲語師云瞞我不得一僧云紅粉佳人首著冠師云歸堂去一僧云喫飯穿衣渾十成師云爭似山僧瞌睡濃一僧云有一語只恐和尚不肯師云我深肯你只你不解道僧擬議師便打出一僧云蒼天蒼天師云客作漢一僧云者一問從那裏來師云是山僧觸忤上座僧擬議師云自領去</p>
<p>[茿-凡+ㄗ]溪森入室師令頌本來面目䒢進頌云苕溪寂寂水潺潺萬叠層巒一境閒乍雨乍晴雲散合滿天風月到人間師云與汝三十棒</p>
<p>師問全庵進如何是萬法歸一進云海納百川又問一歸何處進云波生浪涌師便喝</p>
<p>師垂問石霜道休去歇去端明的什麼邊事岳侍者云一人垂拱萬國咸甯師云何不道薰風自南來殿閣生微凉緯書記云樹樹桃花春自笑無端賺殺後來人師云但辦肯心休憚賺棄舟深入莫因循</p>
<p>師問覺侍者有句無句如藤倚樹汝如何會進云有水皆含月無山不帶雲師云樹倒藤枯又作麼生進云狡免移窠眠嫩草癡人猶自守枯枝</p>
<p>韞荊璧入精進三次日上方丈云某有個見處師云狗子為甚無佛性韞拳師脇下云一向在趙州處落節今日在和尚處拔本師便推出次日復入師云盡大地火發得何三昧不被燒卻進云特來度夏師便喝璧呈頌云圓似滿月圓寬同太虛寬歷劫無姓氏從來絕躋攀聖凡繇此出剎海在伊安始終無變異觸處善隨緣師云還會適來一喝麼璧便出</p>
<p>嵿監院問臨濟大師為甚一日在僧堂裏睡師云莫謗他好進云黃檗入堂為甚以拄杖打板頭一下師云有權有實有照有用進云濟舉首見是檗為甚卻又睡師云心不負人面無慚色進云為甚檗又打板頭一下師云有縱有奪有殺有活進云為甚檗往上問見首座坐禪乃云下間後生卻坐禪汝在者裏妄想作麼師云慣得其便進云如何座云者老漢作甚麼師云真不掩偽曲不藏直進云如何檗又打板頭一下便出去師云終無二格</p>
<p>寂庵從江南回師云達摩不來東土二祖不往西天汝東來西往作麼進云某甲不著便師云許與玄沙把臂行</p>
<p>僧入方丈遶一匝從東過西從西過東而立師云見怪不怪其怪自壞僧無語師打出師令僧代語不契師自代云某甲罪犯彌天便出</p>
<p>師問京書記昔日那吒太子析骨還父析肉還母然後現全身為父母說法大雄今日開爐上座入爐全身鍛過答得一語我便肯你進云今日好雨師云眾生顛倒迷己逐物進云者是什麼所在說己說物師云天帝與東海龍王同時設供上座赴阿誰請進云一口吞卻師云饞嘴禪和又云天供龍供許你一齊吞禪堂許多大眾向那裏撒溺京良久師喝云者鈍漢</p>
<p>師問僧錢塘江火發燒得東嶽齊天大帝額頭汗出北海龍王替他打醮直令西嶽華山觀裏一百二十個道士手忙腳亂且道甚人解得者場閙進云大家在者裏師云放汝三十棒</p>
<p>眾僧叅師云春雨連綿炊煙欲斷行腳須具行腳眼來此苦寒所在作甚麼一僧進云久仰和尚得得而來伏望大開甘露門慈悲攝受師云恁麼則饑時饑殺闍黎渴時渴殺闍黎</p>
<p>彥遠述在別寺拊其道友背云者書記沒力量尋麪請人并述其方丈代語師別云某甲自來寒酸</p>
<p>師在客寮舉案頭書云達摩西來不立文字為甚者裏有兩本語錄一客司云不妨錦上鋪花師大笑一客司云和尚錯下名言師云救得一半</p>
<p>僧叅師云近前來僧近前師打出</p>
<p>一僧問是法平等無有高下師打出一僧纔自稱名師亦打出問旁僧兩僧與我相見不同為甚一齊打出僧無語師亦打出</p>
<p>居士禮拜起師云居士為法而來因甚見山僧不禮拜士云新叅不會師云山僧眼花</p>
<p>修殿公務作禮師云釋迦老子向灰瓦上轉大法輪什麼人得聞眾無語璧侍司作禮云聞的事作麼生師云逼塞虛空無縫殿東西南北月輪紅</p>
<p>菜頭請益師云終日切菜切著幾個祖師頭進云沒有師云要眼睛做什麼頭擬議師云者瞎漢</p>
<p>江上歸師問眾云大地無寸土是甚麼人境界一僧進云和尚家風師云如何大地無寸土是山僧家風僧不能答師代云常州湖州杭州</p>
<p>師垂問玄沙是汝虎話眾下語不契師代云禍不入慎家之門</p>
<p>草堂老人示寂師哀毀過禮大眾亦封鍋閉厨師聞之云我作那吒太子時如何雲居嵿首座進云樂則同歡</p>
<p>僧問一切眾生皆順孝道為甚土梟食母師劈嘴掌云者惡物</p>
<p>眾僧叅師云十方世界海中漚一切聖賢如電拂如何是諸上座本來面目各各道將來一僧云某甲遠來特求單住師云亂走衲僧</p>
<p>僧叅師便喝僧亦喝師云我喝你也喝僧無語師叱出</p>
<p>僧問無夢無想無見無聞主人公在甚麼處安身立命師云枕子撲落地打碎常住磚</p>
<p>僧問念佛的是誰師云狗子進云畢竟是誰師云是狗子</p>
<p>僧問風恬浪息時如何師云獼猴貪月進云不會師云狗䑛油鐺</p>
<p>僧問大地山河即不問一毛頭上事如何師云吞取七箇八箇進云不會師云吐卻兩箇三箇</p>
<p>問僧你為甚滿頭矢溺僧無語師便打</p>
<p>出坡次師顧前問話僧云今日汝是上上根的了僧無語次日見問云南泉道時人見此一株花如夢相似你見梅花麼進云見師驀入室僧無語師趁令出院</p>
<p>老僧叅師問齒德俱尊為甚麼衝風遠涉進云千里特來呈舊面師云今日拄杖不在進云在那邊師叱退</p>
<p>僧問倚天長劍即不問就裏藏鋒事若何師云恁麼也著不恁麼也著</p>
<p>師同眾誦華嚴經畢驀問堂主云毘盧遮那境界作麼生入進云何必頭上安頭師云門庭施設則不無闍黎進云請問和尚又作麼生入師云從無我入進云幾不問過師云也是山僧招得主作禮</p>
<p>眾僧求單師云前溪水急後嶺風高眾無語師掩卻方丈門</p>
<p>問孤峯逈出絕斷眾流末後牢關請師指示師云山僧今日困進云明知生是不生之理因甚卻被生死之所流轉師云龍頭蛇尾進云恁麼禮拜和尚去也師云學語之流</p>
<p>問如何是本來面目師舉扇示云不得喚作扇僧禮拜師云伶俐衲僧</p>
<p>僧舉古德三問求代答示師云歷問將來進云穩坐家堂主人公因甚不識師云何不道幸是大人進云掀翻大海摑碎須彌平地上因甚擡腳不起師云何不道曾問幾人來進云眼光爍破四天下自己眉毛落盡因甚不見師代隨聲便喝</p>
<p>師謂僧云我有一方濟世大黃八兩水二碗濃煎頓服你肯喫麼進云某甲無病師云再加四兩一居士作禮云且喜醫王出世師云服後如何進云作風作顛師良久云我不答是肯你不肯你進云待肯堪作甚麼師云渣再煎進云請師珍重師大笑</p>
<p>僧作禮師云你禮拜因甚頭不著地僧無語侍僧進云也知和尚年尊師大笑</p>
<p>師落堂云昨夜三更時分諸人眼裏各生三株梅樹還知麼維那云謝師證明師云眼裡著不得屑你為甚麼眼裏放得三根梅樹那云大家在者裏師云今日一總放過那禮拜</p>
<p>茶次師舉趙州勘婆話問覺堂主云有勘破處無勘破處進云有勘破處師云那裏是勘破處進云用盡自己心笑破他人口師云恁麼則趙州亦在裏許進云知即得師笑云你還覺面皮重麼主便鞠躬低首師云山僧罪過主作禮師頷之</p>
<p>僧問如何道廓然無聖師云爍破面門進云如何又道不識師云頭正尾正</p>
<p>僧問如何道向無寒暑處迴避師云慣得其便進云無寒暑處如何道寒時寒熱時熱師云倒腹傾腸</p>
<p>峯頂掩室蘧夫一自竹林來關前作禮云久慕和尚特來作禮恭惟起居萬福師云山路崎嶇遠陟不易一又作禮師云盡大地是箇火坑得何三昧不被燒卻一將坐具畫圓相師指東偏云喫茶去</p>
<p>歙僧叅師問云水沒黃山最上峯上座作何方便不打溼袈裟角進云親見和尚師云你不從徽州來進云瞞和尚不得師云念汝乍到侍者代云傾湫倒嶽去也師云過涉滅頂烏得無咎</p>
<p>師到大雄三僧叅師云臨濟大師道一句中具三玄作麼生會進云不會師云我為你道了罷進云請和尚慈悲指示師云你三箇是一箇</p>
<p>僧問父母未生前那箇是學人本來面目師云高聲問將來僧禮拜師云伶俐衲僧</p>
<p>僧直領數僧求入室值師睡次師遂度鞋與侍者出示之僧良久無語師又顧旁僧云鈍置殺人僧直代領三十棒者復持鞋入師云你三十棒也少不得者云某甲親承入室師云念汝辛苦</p>
<p>師晚步從者放龜嵩石居士問烏龜幾時成佛師抗聲云烏龜那得成佛代士云某人罪過</p>
<p>師問僧面上要者鼻子作甚麼進云少他不得師云為甚麼少他不得進云和尚慈悲師云何不道為人也要有些孔竅</p>
<p>問無夢無想無見無聞主人公在甚麼處師云高聲問將來進云恁麼則承師指示去也師云你不要哄我</p>
<p>師問茶頭我前日道的還聞麼進云某甲初到不會師云茶鍾裏常跳出箇俗長老來好生看取頭無語師云險</p>
<p>問承師指示離心意識叅某甲即今說話中間還是心意識麼師云不但說話中間前後總是心意識進云如何得了當去師云者卻替你不得僧無語師云我與你說破罷僧禮拜師云六耳不同謀</p>
<p>一僧禮拜師以書示云者是甚麼進云書師云入地獄如箭射僧擬開口師打云更要第二杓</p>
<p>僧纔入師云我者裏打得人頭破腦裂你又來作甚麼僧禮拜師云今日卻被者浙子鈍置一場進云如何得獨脫無依去師以扇掩面云貓</p>
<p>僧問天上落雨地下不溼師云辛苦造屋葢覆你卻來者裏說天話</p>
<p>僧呈三腳驢子頌有能騎能下句師云作麼生騎僧答不契師打出一僧作椎案勢師亦打出一僧云不會師云何不問我進云請問和尚作麼生騎師云雖執鞭之士吾亦為之進云作麼生下師云從吾所好進云謝師指示師云近來安排得些祭鬼神茶飯</p>
<p>問僧九月菊花新遍界三玄三要若為分僧禮拜師云何不道兩不成雙</p>
<p>問僧九月菊花新遍界三玄三要若為分僧無語師云何不道一不成單</p>
<p>僧問三世諸佛歷代祖師被某甲一揑粉碎師云得恁麼氣力大僧無語師云好語三十棒進云酬恩有分師云得恁膽大</p>
<p>問僧拈卻鼻孔成何面嘴僧禮拜師云醜</p>
<p>僧問世尊自從賢聖劫來未曾殺生意旨如何師云倒腹傾腸僧禮拜師云罕逢穿耳客</p>
<p>問僧如何是呌不應的山谷進云今日被和尚呌著師便打</p>
<p>問侍者每命汝召眾入室忽遇箇喚不動的作麼生者答不契師云何不道某甲功不浪施</p>
<p>僧叅師豎起拄杖僧擬議師云一箭遇新羅</p>
<p>僧叅作禮起師便打出</p>
<p>問僧為甚道得也打道不得也打僧無語師云何不道學人爭敢見大人過</p>
<p>眾僧叅師問髑髏粉碎時如何一僧云大地血淋淋師云老大年紀說出死句一僧云腦後眉毛透梵天師云別道將來進云禮拜有分師云未喫得棒在一僧云山河大地一口吞卻師打云爭奈拄杖子何僧無語師云學語之流</p>
<p>眾僧叅師云髑髏粉碎時如何一僧云腥氣逼人一云爍破乾坤一云天下太平一云鮮血遍地師云我每說老婆禪道機不離位墮在毒海如何聞若不聞眾僧競問話師云髑髏粉碎識乾坤到此自然生方便一僧禮拜云某甲小出大遇師云者漢又走到棒下來一僧禮拜云恩大難酬師云你與他作伴一僧問不展旗槍如何得勝師舒三指云汝等輥籐牌三日也進云弓折箭盡時如何師云待你到者時節僧禮拜云戰馬休韁兵氣盡野老謳歌樂太平師云萬人阬裏唱高歌</p>
<p>僧叅師云亡僧遷化向什麼處去僧無語師云滿谷氣息</p>
<p>僧叅師顧視之僧無語師打出</p>
<p>問僧父母未生前道來僧以手外拱云遍界不曾藏師云遍界不曾藏因甚偏向那邊僧無語師云何不道某甲指東畫西</p>
<p>僧叅師云承你遠來無可供養將五間禪堂與你一口吞卻進云大地無寸土吞箇甚麼師云多少人恁麼道苕帚柄也要打三十</p>
<p>僧問草鞋繩斷布袋囊空時如何師云莫妄想</p>
<p>居士問照用即不問如何是三玄三要的意旨師指老年居士云他的年紀小你的年紀大</p>
<p>師垂問十方無壁落四面亦無門淨躶躶赤灑灑沒可把是什麼物自代云東司頭鹿欄生房裏豬穽</p>
<p>師舉產難因緣問僧僧禮拜師云何不道野色更無山間斷天光直與水相連</p>
<p>師垂問無寒暑處因甚道寒時寒殺熱時熱殺眾無語師自代云靈山傾倒未到如斯又別洞山答僧如何是無寒暑處語云界茶三盞蘄簟一條</p>
<p>問如何是無句師云五蘊皆空度一切苦厄進云如何是有句師云眼耳鼻舌身意進云如何是如籐倚樹師云色不異空空即是色進云者是如來禪如何是祖師禪師云歷問將來進云如何是無句師云菩提本無樹進云如何是有句師云木頭䃙磚進云如何是如籐倚樹師云一喝分賓主照用一時行進云者是古人的如何是和尚的師云重問將來進云如何是無句師云手窮進云如何是有句師云眼富進云如何是如籐倚樹師云腳濶</p>
<p>鄭州僧叅師云鄭州為甚出曹門進云不會師云忘卻來時路</p>
<p>眾僧叅師云你們信得各各是佛麼一僧云來親近和尚師云為甚屈尊就卑</p>
<p>師問僧虛空撲落地為甚麼碟子成七片進云南山起雲北山下雨師云是什麼語話</p>
<p>叅次有僧咳嗽師云古德晚叅云不許人咳[口*敕]一僧咳[口*敕]德云不許人咳[口*敕]你如何咳[口*敕]僧云傷風德云傷風即得師徵云既不許人咳[口*敕]如何傷風即得僧云和尚尊重師云古德欺者僧者僧欺古德僧無對師茶次拈龍眼剖而食之問僧云佛身充滿於法界者箇是佛身不是佛身僧答不契師云你問我僧理前問師云百雜碎</p>
<p>眾入室立次師云各人與你一隻眼有云和尚是大善知識因甚為人頭上安頭師云好心不得好報僧禮拜師云何其前倨而後恭也</p>
<p>眾入室師云我今日作箇大施主每人佈施你一隻眼一僧云和尚今日向紫羅帳裏撒珍珠師笑云得恁識好惡</p>
<p>師在法堂前當路坐眾僧出堂見師作禮師問去不得時如何眾擬議師拈竹篦便打一僧云也要和尚頂門具眼師又打云我只是盲錐瞎棒</p>
<p>師問居士從上知識多有發願生西方的秪如圓悟和尚輩不發願生西方的如今在什麼處進云不在人間即在天上師云我也知你恁麼道又進云不入驢胎便入馬腹又云獨坐大雄峯師云三句是一句士卻請師自答迺問即今圓悟和尚輩在什麼處師云作阿彌陀佛父母士禮謝</p>
<p>秋歸報恩師問涸悟源婆子送錢與趙州請轉藏經趙州下禪牀行一轉因甚便道轉藏經已竟進云連者一轉也不消得師云有施主送錢與你請轉藏經你作麼生進云未送錢來已為轉卻了也師云施主道秪轉得半藏你又作麼生進云但道你秪會得半藏師云放汝三十棒</p>
<p>僧禮拜師云山河大地被我一口吞卻你因甚走入齒縫來僧答不契師自代云何不道某甲矢臭</p>
<p>僧請益師云拈卻鼻孔子</p>
<p>僧問撾鼓鳴鐘所為何事師云換人眼睛</p>
<p>問僧頭角四蹄都過了因甚麼尾巴過不得僧禮拜師便喝進云笑殺人師云卻是</p>
<p>僧問龍淵十一峯那峯是第一峯師云被你者一問教我答不得僧喝師云又被你一喝僧良久師云山僧近日封卻拄杖你們有喝再喝喝看進云學人今日被和尚鈍置師云良馬見鞭影</p>
<p>師登山至險隘處回顧眾云寒暑到來如何迴避一僧云大家在者裏師云恁麼則迴避不得也進云夾路桃花風雨後馬蹄何處避殘紅師云卻是</p>
<p>師在大雄見報恩大眾挑鹽問每人挑多少或云四十斤或云五十斤師云什麼則濃濃煎茶請你們</p>
<p>師問寮主香爐幾時成佛進云成佛久矣師云昨夜被虛空壓碎你還知麼僧擬議師云脫空妄語漢</p>
<p>僧叅師問潑面春風還有吹不著者麼進云謝師垂問師云面皮厚多少僧拂袖出師云恰是</p>
<p>山行次師指路側界石問僧將者塊石與你作點心進云與和尚同喫師云你莫嫌殘</p>
<p>僧問如何是事得理融師云觀瀑無聲處進云如何是理隨事變師云捫空有色時</p>
<p>問如何是心同虛空界師云寂寥非內如何是示等虛空法師云寬廓非外如何是證得虛空時師云惟證乃知如何是無是無非法師云中邊皆甜僧停思師云放汝三十棒</p>
<p>問如何是本來面目師云兩箇鼻頭一箇眼睛</p>
<p>問古人入門便棒意旨如何師云鈍置人</p>
<p>師舉破塵出經卷問僧乃豎起扇子云者箇是塵作麼生破一僧云正是學人疑處師云何不道某甲秪見經卷不見扇子又喫茶次舉起鍾問僧云者箇是塵作麼生破僧無語師云何不道某甲終不敢向四威儀中見和尚又有僧進云虛空粉碎大地平沉師云你祖翁墳墓聻</p>
<p>師讀楊岐會祖上堂云薄福住楊岐年來氣力衰寒風凋敗葉猶喜故人歸囉囉哩拈上死柴頭且向無烟火問侍僧云且道那一玄中收侍良久師呵呵大笑云諸方老宿聞此一問直須氣塞胸腑拍案怪嚷云一句中具三玄如何道那一玄中收豈不說又說得有理氣又氣得不錯復呵呵大笑</p>
<p>師單上燕坐侍者佛事回整衣作禮師拈數珠問云喚者箇作甚麼侍答不契師自代云某甲不曾人事和尚何用免禮</p>
<p>一僧面麻師問你臉得恁麼光僧遲疑師喝僧作禮師云何不道非師不委</p>
<p>五僧叅師云如何是曹洞宗一僧云不會四僧無語師云五上座一道來那</p>
<p>僧送茶至師舉棗云會麼僧無語師授棗云接又舉棗問一僧云會麼僧伸手接師云我不與你</p>
<p>問居士向念未生時道來進云親見和尚師云此間無老僧目前無居士進云與麼則三世諸佛口挂壁上師云又道親見和尚士無語師云何不道正是親見</p>
<p>師喫茶次顧侍僧云兩箇圓眼核誰賓誰主侍云賓則總賓主則總主師云如何總賓侍答不契師云何不道明似鏡又問如何總主答亦不契師云何不道黑似漆</p>
<p>汝誠眘再叅師云金牛昨夜遭塗炭直至如今不見蹤明什麼邊事進云行眘未入山以前早知和尚有此一問聲未絕師便喝進云今日不敢造次師云將謂你是箇人師又問雲居膺天人送供洞山為甚不肯他進云因此特來禮拜和尚師云恁麼則應就老僧住</p>
<p>師問僧云你還知眉毛是空心的麼進云不敢妄通消息師云鼻孔與露柱一般</p>
<p>師室中舉檗祖喚侍者引者風顛漢叅堂去命眾代濟祖進語眾答不契請師代師云縮頸便趨倘侍者曰為甚如此但云某愧不解作客勞煩主人</p>
<p>室中垂問檗吟吟笑曰者風顛漢卻來者裏捋虎鬚濟喝者一喝諦當不諦當有進者云在濟大師分中少者一喝不得師云夜行踏白</p>
<p>貼案作禮師云那裏人進云廣東師云獦獠無佛性案擬議師喝云雞棲鳳巢又問一貼案你同寅費吾許鹽醬案無語師云一箇棺材兩箇死漢</p>
<p>問僧吸盡西江是什麼人進云爛冬瓜師驀舉竹篦云看箭僧擬議師云脫空妄語漢</p>
<p>師問僧泥佛度水時如何僧禮拜師云弄泥團漢僧又禮拜師云何不道渾家送上渡頭船</p>
<p>一僧作推香案勢師哂之僧進退維谷良久乃出師云見怪不怪其怪自壞</p>
<p>僧問孤峯絕頂如何更進一步師云退後進云恁麼則求和尚還草鞵錢師云未有喫棒分在</p>
<p>師問僧石霜室中坐有僧門外作禮云咫尺之間為甚不覩師顏霜云徧界不曾藏且道石霜具眼者僧具眼自代云不因漁父引怎得見波濤又代云慈悲之故有落草之談又代云焦磚打著連底凍</p>
<p>問僧以鏡智為宗出三種生如何出三種生僧無語師云誰人知此意令我憶溈山</p>
</div>
<div class='div-other'><a id='mulu79' />
<p class='h1'>垂代</p><p>師云昨夜栢樹子成佛山僧記莂伊作將來眼目且道什麼人與他同叅師自代云長剎竿短鼓椎又云和尚珍重</p>
<p>齋次師云竹籬茅舍之間楚中歸一上座特來揮金設供問諸大德喚作三德六味不喚作三德六味若喚作三德六味則大愚芝和尚道的不可埋沒自己若不喚作三德六味則大眾一飧之值費卻一上座半年之糧復不可孤負齋主且畢竟喚作什麼良久師自代云天高羣象正海濶百川朝</p>
<p>師云千人萬人中不見有一人斯人還具眼也無師自代云青黃赤黑白一些瞞他不得</p>
<p>師云山僧近日欹倒人前一任橫拖倒曳怎奈土曠人稀師自代云端的某甲瞠乎其後顧左右云更代山僧作主看又自代云幸無外人</p>
<p>室中四問盡大地無一物信得及否代云黑</p>
<p>一句中具三玄又作麼生會代云黃金不百煉怎見光輝</p>
<p>只如盡大地無一物是玄是要代云眉毛眼睛一齊動</p>
<p>盡大地無一物如何具三玄又如何具三要代云要與秋風戰一場通身穿就黃金甲</p>
<p>室中垂問舉濟大師隨聲便掌檗祖云者風顛漢來者裏捋虎鬚濟便喝檗云侍者引者風顛漢叅堂去且道者是檗祖全肯全不肯久入室者各下語師云我不恁麼道道昌桂進云和尚如何道師云易透龍門浪難忘陷虎機</p>
<p>問古德莊上喫油糍為甚侍者不知</p>
<p>師問求單僧古人為什麼隔江橫趨</p>
<p>師又問僧一個個隔江橫趨倩誰撐門</p>
</div>
</div><!-- end of div[@id='body'] -->
</body></html>