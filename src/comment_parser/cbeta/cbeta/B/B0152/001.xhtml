<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普濟玉琳國師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' />
<div class='div-other'><a id='mulu3' />
<p class='h2'><span class='corr'>勅</span>書</p>
<div class='div-other'><a id='mulu4' /><p style="margin-left:1em;text-indent:-1em">皇帝<span class='corr'>勅</span>諭朕惟立剛陳紀敷政而易俗移風見性明心傳教以牖民覺世考其功業則事有殊途論厥精微斯旨歸同軌然遡無生之真諦不緣意象以求證般若之妙源非因文字而顯欲向大千之覺路先皈不二之度門賴初祖之既來遂灋衣之不絕燃燈而照昏瞶建鼓以醒愚聾爰指善誘之津誕施方便之力付灋將逾百代知名何僅千人莫不宗旨共扶流風大闡用慈悲而度天下佐平治以化民生允有裨於盛時故恆尊於歷世茲聞爾僧通琇慧通無始智洞真如續五葉之正宗萬灋從而歸一屏六根之邪識四大是以盡空掃末世之狂禪秉如來之正覺誠超生融之學而迥播觀肇之名者也朕俯詢灋器緬想高風思御宇以來期沛無為之治而虛席以待樂聞無漏之因用是特遣司吏院掌印官張嘉謨頒賜璽書遠延幢錫爾其遄驅象馭早踐龍墀陳密義之慧空贊皇猷之清淨嗚呼順風而問朕將同訪道于崆峒計日以來爾尚效朝宗之江漢欽哉故諭</p>
<p style="margin-left:1em">順治十五年九月　　　　日</p>
</div>
<div class='div-other'><a id='mulu5' /><p style="margin-left:1em;text-indent:-1em">皇帝<span class='corr'>勅</span>諭朕惟御文設教濟度眾生所以直指津梁而超登彼岸者惟以明心見性為宗然實義當前本無知解但緣執著妄想不能證得故涅槃會上多子塔前瞿曇拈花金色微笑此正法妙心之所由傳也西天四七東土二三五派分芳一燈相續而臨濟一宗禪風獨勝朕萬機之暇披閱典文深究道統之傳知三教一理非有殊途其要俾人各復其性而已灋門弘開得之者代不乏人維爾禪僧通琇早空諸有久悟無生盡解脫以會真如超妄情而標妙覺葢紹滹沱之正傳而續佛慧命者也是以遣官齎勅延至禁林詢以性命之旨悉皆不滯筌蹄丕揚玄要觀其矩度端嚴風規俊邁足知梵行道心早已明徹無瑕脫畧塵境者矣故名重釋林品高灋眾俾聆其宗旨者咸洞豁疑情頓開覺性洵佛裔之龍象而宗鏡之上乘也是用封爾為大覺禪師錫之<span class='corr'>勅</span>印於戲覺悟羣倫化通萬物道有洽適理無二歸彌其益闡宗風演諸佛之秘義使仁風永扇慧雨常垂式導愚氓脫離迷網以助朕牖民成俗之至意焉欽哉</p>
<p style="margin-left:1em">順治十六年四月　　　　日</p>
</div>
<div class='div-other'><a id='mulu6' /><p style="margin-left:1em;text-indent:-1em">皇帝勅諭朕惟教闡西乾灋流東土付妙心於四七傳正果於二三莫不以叅悟透脫者為真乘操履純一者為灋器故南嶽不污垂護念於庾嶺馬師大用揭震喝於雄峰以至滹水建黃檗之宗高峰繼雪巖之緒源遠流長良有以也朕殫心誠正遜志危微務期於道岸誕登允懷乎德修罔覺因念夫褆躬立政聿本於見性明心大道本同精義無二緬思宗派必有高人聞爾禪師通琇臨濟嫡傳笑巖近裔心源明潔行解孤高故於戊戌之秋特遣皇華之使聘來京闕卓錫上林朕於聽覽之餘親詢釋梵之奧見其機鋒峻利論義圓通直指向上之關信稱諦當證徹無生之旨不落言詮實獲我心深契予志間泛及於眾說亦博綜乎百家名理恒超決疑無滯洵灋門之龍象禪苑之珠林者也用是特降褒綸賜號大覺方欲久留瓶鉢時聽伽音冀朝夕之啟予庶默成夫玄旨而禪師欲全子道祈盡孝思堅請還山勉襄石塔遠追目犍連之度母近承陳尊宿之養親有裨人倫克端風化朕俯徇其願<span class='corr'>勅</span>護遄歸惜山川之既遙倐夏秋之已隔永言遺韻惓惓於懷追惟對御之言實發大乘之祕傳燈可續末灋所希爰是復降溫綸加封大覺普濟禪師賜以紫衣並予金印遣使齎往昭朕眷[乏-之+(中/衣)]重揚灋席之輝永鎮山門之寶於戲龍章載錫式增慧日光華椹服新頒克紹佛衣灋數祈承顯命益勉勤修欽哉故諭</p>
<p style="margin-left:1em">順治十六年十月　　　　日</p>
</div>
<div class='div-other'><a id='mulu7' /><p style="margin-left:1em;text-indent:1em">自杖錫南還時勤企念五湖煙景三江秀麗荷衣松食致足樂也閶闔風至秋色依依益深白露伊人之想自邇以來企徹禪宗勤心灋寶慨佛果應菴之後差近閴寂今雷音雖震而北方猶若未聞故末灋比丘少奉戒律其口談無而行在有者又如麻粟也茲欲於都城建立皇壇俾衲子一千五百人眾受毘尼戒七條一縷出自上方五戒三皈重宣佛義然非禪師親為羯磨正恐以最上慈航為人天階級耳惟冀荷擔如來闡明大灋不辭遠道惠然肯來則王城四眾重聞薝蔔之香新學緇流頓長菩提之樹知禪師以佛灋大事為先不以靜退小節縈念也遙瞻浮渡速慰悠懷</p>
<div><img src='../images/B27p0481_01.gif' alt='B27p0481_01.gif' /></div>
</div>
<div class='div-other'><a id='mulu8' /><p style="margin-left:1em;text-indent:-1em">上天生民欲其保聚明末喪亂之後水旱盜賊所在罹殃加以風俗澆漓抵觸禁網死灋死兵同一苦趣彼既不得正其終將冤酷幽魂何由拯拔是必宣揚佛灋普濟沉淪庶幾於仁愛</p>
<p style="margin-left:1em;text-indent:-1em">天心方克仰副朕頻年以來徒懷軫結而大善知識邈焉難遇此衷皇皇實切有待以禪師之道力高深至誠能感朕欲廣設慈航其可不遠相匡助乎灋事肇修於心甚迫禪師無憚跋涉即速戒途專俟至止之日度生說灋俾諸墮落立脫幽沉用敷弘願知禪師亦所樂聞無庸堅執朕計日望之矣</p>
<p style="margin-left:1em">順治十有七年五月二十日書</p>
<div><img src='../images/B27p0482_01.gif' alt='B27p0482_01.gif' /></div>
</div></div>
<div class='div-other'><a id='mulu9' />
<p class='h2'>皇壇戒牒</p><p style="margin-left:1em">皇帝<span class='corr'>勅</span>諭朕惟佛祖之道明心見性止惡防非開正覺之門趣菩提之路教至重也然定慧等學以戒為先經論三藏非律莫備比見祖庭秋晚律學荒蕪非大揄揚無因勸勵是以特設皇壇宏開戒灋三師選傳佛心印之高流七證擇發明祖意之大德授戒子一千五百人復虔捐孝獻莊和至德宣仁溫惠端敬皇后內帑遺財成就三衣用廣檀施兼資冥度惟願宿因不昧種智常明汝等新學沙門宜端謹一心奉行十重克究毘尼道果廣明心地灋門三乘自此而發生五分因茲而建立交光相羅如寶珠網圓澄瑩潔若淨琉璃受持不昧於初心始終無犯止作雙明於理事輕重必遵由是而真叅實悟破生死之重閽達木知源透向上之關棙遠酬盧舍之恩近守波離之化庶不負朕教導至意茲應給汝戒牒終身携佩廣行<span class='corr'>軌</span>範弘闡宗乘或行腳於諸方或潛修於蘭若所有十方伽藍隨緣演化關津隘口驗實放行爾等欽承之毋忽</p>
<p style="margin-left:1em">今據戒子某某係某某府某某州某某縣係某某籍姓某某係父某某第幾子在家習某業面某身某於某年某月某日於某府某州某縣禮某某為師出家剃度今遇皇惠汪洋開恩施戒業於順治十七年十一月十九日於愍忠寺普潤律師處審是淨器如灋先受沙彌戒訖又於本年十一月二十五日於愍忠寺普潤律師處審是淨器兼無病障如灋先受比丘戒訖幸蒙帝德同天特建皇壇於慈壽寺延請傳佛心印臨濟正宗第三十一世浙江湖州府武康縣金車山報恩寺勅封大覺普濟能仁國師為菩薩戒得戒大和尚於本年十二月初八日普受大戒</p>
<p style="margin-left:2em">羯磨阿闍黎行豐</p>
<p style="margin-left:2em">教授阿闍黎行岳</p>
<p style="margin-left:2em">尊證阿闍黎行峰　行湻　行卓　行咨</p>
<p style="margin-left:10em">行地　行謀　超邇</p>
<p style="margin-left:1em">順治十七年十二月十五日給</p>
</div>
<div class='div-xu'><a id='mulu10' />
<p class='h2'>客問評註序</p><p style="margin-left:1em">自古開天持世之聖人如堯舜周孔垂衣畫象修道立言皆是諸佛菩薩建立世界化導人心之大機大用非下劣凡夫所可以尋常意識卜度測量也我皇上治灋堯舜學宗周孔孜孜日不暇給天縱濬哲猶旁通竺典深契無上妙義凡可以用之覺迷回邪有補于世道人心者無不目寓神浹輙隨時拈出直欲盡人而為之提撕振醒焉一日講幄咨詢之暇覽及玉林禪師客問一帙嘉其言之有合于道可以為士大夫之藥石併可以為緇素羣流之鉗錘爰付梓匠以廣其傳而勅<span class='note-inline'>(臣)</span>之俊綴述簡端兼為評註全文<span class='note-inline'>(臣)</span>受而讀之其設為問答機緣大約以學道一事鞭策士大夫而直指士大夫種種礙道習氣能令通身汗下又以七諦當逼拶學道人而喚起學道者節節須知痛癢管教欲罷不能洵哉士大夫亟救痼疾之良藥一切學道人打斷命根之毒錘也我皇上憐憫士大夫多汩沒于名利愛欲纏擾于客氣私心迷卻自性莫知警省故未能有耻且格又憐憫一切學道緇素人等真妄無分道業莫辯如沒頭墮在萬丈洪波中不知自怕沉溺又誰為竭力提持是以聊借客問數語作痛棒熱喝使讀是編者其或憬然而返或矍然而起庶幾其大夢忽醒回頭是岸胥一世而睹自性體咸登正覺乎嗚呼此皇上之所以刊布客問也即諸佛菩薩建立世界化導人心大機大用之一毫端也<span class='note-inline'>(臣)</span>愚且老愧未能學道又何能仰承睿㫖敷宣奧義姑就蠡測所及妄加詮註謹拜手稽首而為之序云</p>
<p style="margin-left:1em;text-indent:-1em">順治十有六年孟夏日光祿大夫太保兼太子太師吏部尚書中和殿大學士<span class='note-inline'>(臣)</span>金之俊謹序</p>
</div>
<div class='div-xu'><a id='mulu11' />
<p class='h2'>工夫說序</p><p style="margin-left:1em">我皇上聖神天縱文武生知學冠百王道隆三代虞延執中之傳孔門一貫之旨下逮立誠居敬之說致知窮理之言既細大之兼收亦源流之洞晰固優入於聖域而誕登夫道岸矣而猶博綜三教游衍一乘窮直指於五宗探西來於二桂蒭蕘必采藏典全收巍巍聖化曷可名焉頃者勅召玉林禪師御前問道發明向上爰及工夫迺於講筵之暇出其說以示<span class='note-inline'>(臣)</span>本榮兼命<span class='note-inline'>(臣)</span>為序<span class='note-inline'>(臣)</span>讀而嘆曰嗚呼自古帝王堯仁舜孝雖端拱而無為商質周文必緝熙而敬躋我皇上惟精惟一日新又新猶眷眷於此者豈非以內聖外王學雖見乎行事窮神知化理必極於從心有如是乎然聞之教外別傳不立文字非語言造非寂默通而禪師旁搜遠引罕譬曲喻其所以慰皇上與人為善之心闡皇上大道為公之意可謂千古一時矣若夫善惡不思發歸未發豁然通貫其理一揆離即離非凡聖不立悟即不無猶落第二則工夫之說無非欲立造於無工夫地耳葢以去聖時遙人多乾慧■■在近學貴真叅其來舊矣龍牙云學道先須識■由還如相鬬快龍舟雖然舊閣閒田地一度贏來方始休豈虗語哉豈虗語哉<span class='note-inline'>(臣)</span>知識顓愚學業荒淺何幸躬逢聖化時值昌斯聞所未聞似叩兩端之竭見其所見<span class='corr'>已</span>超三藏之先謹奉綸音用書篇首永垂寶筏以渡津梁云爾</p>
<p style="margin-left:1em">經筵日講官翰林院侍讀<span class='note-inline'>(臣)</span>曹本榮謹序</p>
</div>
<div class='div-xu'><a id='mulu12' /><span class='corr'>勅封大覺普濟能仁國師塔銘</span><p style="margin-left:1em"><span class='corr'>洪惟</span><span class='corr'>世祖皇帝聖德顯道彰于遐邇深仁厚澤洽于幽明妙</span><span class='corr'>智圓通與如來心印為一嘗</span><span class='corr'>命訪僧伽之行解圓證者與論向上宗旨於時有大禪</span><span class='corr'>師奉</span><span class='corr'>詔入京曰玉林琇公葢天隱磬山之子而臨濟三十</span><span class='corr'>一世孫也師諱通琇號玉林常州江陰人族姓楊</span><span class='corr'>氏父芳母繆氏皆與般若有大因緣師之生也母</span><span class='corr'>夢大士擕童子自牖入寤而生師墮地敏悟夙成</span><span class='corr'>能語輒誦佛號坐常跏趺十五閱語錄叅誰字疑</span><span class='corr'>情大發寢食俱廢晝夜徬徨室中因觸翻溺器有</span><span class='corr'>者遂蟬蛻萬緣決意究竟大事時磬山修禪師方</span><span class='corr'>弘化荊溪爐[金*冓]正赤師直造其席依止受其戒為</span><span class='corr'>侍者進則決疑請益立雪不移退則宴默凝神危</span><span class='corr'>坐達旦必欲見道乃已一日于一口吸盡西江水</span><span class='corr'>下瞥見馬祖用處不覺身心慶快曰佛灋落吾手</span><span class='corr'>矣自此遇勘辨發語縱橫自如當機不讓無何辭</span><span class='corr'>歸省母磬山密囑徵信曰善自護持勿輕洩也師</span><span class='corr'>既歸江陰益韜晦日放曠雲水間偶乘月汛小舟</span>舉頭頓忘迷悟如虛空玲瓏不可湊泊急就證天隱于武康之報恩叩擊之次迎刃不留至掀案而出隱知其透關歎曰此吾宗獅子兒也隱示寂遺命令師主灋席師不從避之凌霄峰絕頂時天龍業<span class='corr'>已</span>推出雖欲埋名煙壑而眾莫之許師不得已起應之開灋筵之日黑白環繞者萬指莫不霑被化雨隨根沃潤而去丙戌遇大雄樂其山川幽寂就荒煙蔓艸葺茅為屋有終焉之志然聲光外流逐羶者益眾期年復成藂席是時天童方唱道東南其機鋒迅利諸方無能抗者惟師以灋門猶子後先角立應機接物如疾雷破山龍泉出匣非真實證悟者不能窺其縱奪之妙以故年甚少出世最早而握機行令卷舒自由聞者莫不欽服焉順治戊戌世祖皇帝聞師名遣使詔師己亥春師應詔赴闕見上於外朝慰勞優渥即命近侍送居萬善殿不時臨訪道要一日問如何用工師曰端拱無為又問如何是大師云先被四表格于上下又問孔顏樂處師云愛心情大悅命近侍傳語恨相見之晚焉特賜號曰大覺禪師名香灋衣之錫殆無虛日尋以母未葬懇乞還山詔許之由內府金錢助之襄事師受賜歸以十九飯僧放生而以其一助營塔費凡畚土運石一一皆身自為之庚子秋復詔至京禮運尤渥進號大覺普濟能仁國師至臘月世尊成道日命干京師阜成門外慈壽寺為千五百僧說菩薩大戒</p>
<p style="margin-left:1em">又命作工夫說刊行之次年世祖皇帝升遐師領大弟子作佛事七晝夜畢辭還山欽命遣官護送其寵榮稠疊近代無與同者師雖遭際昌辰然性恬于榮利無毫髮矜重意既歸如埜鶴孤雲無所留礙會於潛天目師子正宗禪寺歲久隤廢郡人順天少京兆岵瞻戴君謂非師無以舉揚宗風光輝祖席率眾延師居之遠邇學徒閒風奔赴堂序殆不能容于頹垣敗壁中一彈指間金煇碧明樓殿上插雲際而未嘗見其有所作為善權之請師雖勉強一赴然旋思歸老舊林亦未嘗久留也天性至孝十二歲即喪父得灋後別構艸堂于報恩之側奉母居之躬進飲膳母歿斷食禪定者七日行道不離殯次者三年先是師之父振陵翁與受雲棲大戒深味禪悅臨終染衣自度謂師兄弟不讀書即當出家母氏亦受磬山記莂晚年離俗依師得悟世號為大慈老人葢非積慶之家不能生此大士而師其全戒孝友陳睦州大慧臬之風豈非契經所謂五因緣中真友者耶晚年慈心益切不憚䟦涉之勞意將窮搜泉石接引縛禪物外而不與塵世接者嘗歎曰趙州八十行腳彼何人哉乙卯春遂屏給侍飄然常往因觸熱渡江止於淮安清江浦之慈雲庵索浴■■說偈而逝時康熙乙卯八月十日也壽六十有二臘四十三弟子奉龕歸天目全身塔于東塢庵之後隴師凡六坐道場七會說灋解結發覆妙具善巧雖沉迷重障一遭鉗鎚罥索無不斷絕焦芽小艸一蒙溉灌身心無不光潤得灋弟子二十餘人皆■■燈續命接席分輝者也師廣顙豐頤平頂■■■白玉色目光烱烱射人宴坐如臨大眾故■■■威而懾一生不蓄私財即纖細供養亦不輕受嘗過青縣有苦行僧負斗麵設供隨舟行者數日師憐其誠為說灋要即揮之使去終不納也每檀施至輒教以持歸放贖生命同於攝受雖膺紫衣之寵而服用不及恒僧既悟逸格之禪復教人兼修淨業五曾弟子從師持藥師琉璃光如來名號得度者至不可算數皆謂師從彼世界應化來此方云余昔侍從內廷間立灋席之後親覩師據獅之座舉明正灋發轟雷掣電之機雖老叅宿學罔知所措既而閉關習靜龍象萃處一室而戶外不聞人聲至於廣廈細旃從容詔對語巧意圓窮極實際能助九重增長灋喜一時貴近無不函香問道師于弘灋外不發一言其善慧深厚如此是以緇素四眾罔不傾心馴至名德上聞于天寵被鴻名龍光赫奕則師豈非乘夙世願輪隨助聖人敷揚大化者乎謂之優曇鉢華千年一現良不誣也銘曰西來妙旨五燈分繼震動鏗鍧厥惟臨濟國師嗣灋三十一傳金輪御曆佛日中天兜率親升演說般若光燭大千聲施九野應機而出乘願以來心光內發樓閣門開西江一吸劈面全體布袋打失凡情盡死扁舟夜汛水月明融直入無見爍破虛空六坐道場大施政令凡聖皈依天龍恭敬顯號榮名自天之祐開士何心白雲出[由*由]天目高峰上摩穹碧師錫振飛祖庭生色寶臺珠網彈指立成　　世間何經何營蘧廬終宿曳杖江口起滅空幻我尚不有坐脫淮上遊戲自如死生者誰隱現在吾六十二年悄然無事居士勒名僅有半字</p>
<p style="margin-left:1em">康熙乙丑仲夏賜進士出身光祿大夫禮部尚書保和殿大學士加三級宛平王熙薰沐拜撰</p>
<div><img src='../images/B27p0487_01.gif' alt='B27p0487_01.gif' /></div>
</div></div>
<div class='div-other'><a id='mulu13' />
<p class='h1'>大覺普濟玉林禪師語錄目錄</p>
<ul class="">
<li>卷首
<ul class="">
<li>玉音五道</li>

<li>皇壇戒牒</li>

<li>客問金序</li>

<li>工夫說曹序</li>
</ul></li>

<li>卷之一
<ul class="">
<li>上堂</li>
</ul></li>

<li>卷之二
<ul class="">
<li>北集<span class="note-inline">(上堂　機緣　偈頌　法事)</span></li>
</ul></li>

<li>卷之三
<ul class="">
<li>示眾</li>
</ul></li>

<li>卷之四
<ul class="">
<li>示眾</li>
</ul></li>

<li>卷之五
<ul class="">
<li>小叅</li>
</ul></li>

<li>卷之六
<ul class="">
<li>小叅</li>
</ul></li>

<li>卷之七
<ul class="">
<li>法語</li>
</ul></li>

<li>卷之八
<ul class="">
<li>機緣</li>

<li>垂代</li>
</ul></li>

<li>卷之九
<ul class="">
<li>頌古</li>
</ul></li>

<li>卷之十
<ul class="">
<li>客問評註</li>

<li>工夫說</li>

<li>像讚</li>

<li>記傳</li>

<li>詩偈</li>
</ul></li>

<li>卷之十一
<ul class="">
<li>書問</li>
</ul></li>

<li>卷之十二
<ul class="">
<li>雜著</li>

<li>佛事</li>

<li>年譜<span class="note-inline">(上下卷)</span></li>
</ul></li>
</ul><p>大覺普濟玉林禪師語錄目錄<span class='note-inline'>(終)</span></p>
</div>
<p class='juan'>大覺普濟玉林禪師語錄卷之一</p><p class="byline">書記音緯等編</p><p class="byline">嗣法孫超琦彚</p>
<div class='div-other'><a id='mulu14' />
<p class='h1'>上堂</p><p>住浙江湖州府武康縣金車山報恩禪寺眾檀護請上堂宣疏竟師又手向法座云不禮須彌燈王便登獅子高座丈夫自有衝天志那向他人行處行遂陞拈香云此一瓣香有君有臣有父有子有主有賓爇向爐中君恩親恩內外護法恩一齊報得復拈香云此一瓣香佛祖齅之腦裂天人覷之眼枯爇向爐中供養本山第一代無面目先師天隱老和尚用醻法乳之恩<span class='corr'>斂</span>衣就座白椎竟師拈杖云先師和尚今日在某上座拄杖頭示現全身舉揚大法還有共見共聞的麼出來互相證明問答不錄師卓拄杖云去歲元公黃居士祈遠唐居士暨眾居士等要某舉揚此事某以先師會下頗多精鍊之士大膽小廝不妨暫時鈍置誰知先師有讖云不是我兮便是你今日拓開潑天門戶萬不可諉眾檀護諸弟兄仍推向人前不可囊藏被葢也驀豎拄杖云看看橫杖云不直前薦取向門外打之遶先師隱入某上座拄杖裡去也復舉臨濟大師初住河北謂普化克符二上座曰我欲於此建立黃檗宗旨汝二人成褫我二人珍重下去三日後普化上來云和尚三日前道甚麼濟便打三日後克符上來云和尚三日前打普化作甚麼濟亦打師云臨濟大師眼孔太窄欲立先宗止望那兩人成褫某上座則不然今欲於此建立先報恩宗旨仰望大眾盡皆成褫我若或擬議遲疑各各自領三十棒驀卓拄杖喝一喝下座</p>
<p>元旦上堂師云有一句子河沙剎土三世諸佛不能說西乾東震歷代祖師不能說天下善知識不能說先師和尚亦未曾說某上座今日既居此位為眾分明舉似也元正啟祚萬象咸亨下座</p>
<p>鄉友臨訪上堂舉僧問雲門大師云如何是諸佛出身處門云東山水上行又有人問龍池幻有師翁云如何是諸佛出身處翁云西河火裡坐師云某上座則不然今日若有問如何是諸佛出身處但向道我是蓉城楊四郎</p>
<p>佛誕度僧上堂師云報恩新長老今年纔廿四黃而老瞿曇是吾最小子古往今來多少居曲彔牀的大善知識凡於四月八日播弄瞿曇小老的矢臭氣則有分還曾夢見瞿曇的師麼若向者裡緇素得則不論鬀髮不鬀髮不虛親到報恩來若者裡緇素不得直饒新報恩親手為他剗草也未面對面白雲千萬里驀喝一喝下座</p>
<p>上堂舉昔日世尊因文殊至諸佛集處值諸佛各還本處惟一女人近彼佛坐入於三昧文殊廼白佛云何此人得近彼佛坐而我不得佛告文殊汝但覺此女令從三昧起汝自問之文殊遶女人三匝鳴指三下廼托至梵天盡其神力而不能出世尊曰假使百千文殊亦出此女人定不得下方過四十二恒河沙國土有罔明菩薩能出此女人定須臾罔明大士從地涌出作禮世尊世尊敕罔明出罔明卻至女子前鳴指一下女子於是從定而出師拈棒云者則因緣幾千年來叢林舉論的頗多少有决斷得者今日事不獲<span class='corr'>已</span>且作死馬醫若某上座在當時纔見文殊世尊云云便一齊打出非但當時勦絕亦免後世誵訛且道新報恩意歸何處卓拄杖云不奮齩人獅子勇吠葺逐塊幾時休擲拄杖下座</p>
<p>幻有大和尚誕日設供師指真云兀坐嘴盧都教人沒奈何個老漢慣得其便者裡透得過的如龍得水似虎靠山有意氣時添意氣不風流處也風流而今大明國裡稱為師翁後裔者不啻百千萬億究竟得大機顯大用堪為的骨兒孫者能有幾人某上座初閱㡣池語錄見師翁云世間多少不平之輩務要別尋一個人與我老釋迦比勝負較優劣還知我釋迦如來是何等一箇面目麼某上座便於此喪身失命將謂師翁面目只如是後來呈似先師和尚受他許多惡辣鉗錘方知見與翁齊減翁半德見過於翁方堪嗣續從此腳跟下自解作活計雖與師翁同條生不與師翁同條死師翁善為隱語云人還知我釋迦如來是何等一個面目令某小[只*害]禿最初秪見師翁殺人刀未見師翁活人劍今日某上座不妨顯示令見者聞者知我祖師門下亦有殺人刀亦有活人劍顧視左右云若有問如何是我師翁真面目拈香云急着眼</p>
<p>豎法堂方丈上堂師云巍巍堂堂本是圓成無人不承蔭覆奈何有未知恩而今現前眾檀越諸兄弟都是知恩報恩的也須向某上座拄杖頭證明問答不錄師廼云眾居士於甲戌春日纔興一念請先師則報恩法堂蚤已成就待先師來興工動作早是第二門頭施設今日更要某上座建立豈不在第三然而出格大人終不<span class='corr'>羨</span>一嫌三昔日臨濟大師云第一句中薦得堪與佛祖為師第二句中薦得堪與人天為師第三句中薦得自救不了後來慈明禪師云先寶應恁麼道興化則不然第一句薦得和泥合水第二句薦得無繩自縛第三句薦得四稜蹋地你看慈明是臨濟兒孫為甚臨濟大師提持若彼慈明老漢拈掇若此且道二大老還有優劣也無卓拄杖云天共白雲曉水和明月流千差與萬別總向個中收</p>
<p>六月十九上堂師以杖擊案僧出師云敲波驚鯨鯢驚出個蝦蟆僧擬議師便打師迺云先師開法磬山飛錫烏峰及住此報恩數十年如大富長者打開寶藏拯濟貧乏奇珍異寶靡不悉具隨人知見隨人力量一任取足得先師重器者固是知恩不少即得先師根折釵腳的也道見過磬山和尚曾受益來葢先師天覆地載海納山容之量自然如此而某上座雖是他兒孫撐立他法門卻逈不相似一雙窮相手兩個鬼眼睛握根拄杖莫道者裡無一物與人直饒他處得奇珍異寶而來也與他徹底掀翻一棒打煞直須未跨嶺門便識得某上座為人處若來此仰觀進益那有語話分說到此香爐[跳-兆+孛]跳起來云和尚與麼道則觀音菩薩於是日從耳根證圓通亦從門而入不是家珍師復擊案云洎放過者個不唧[喵-卄+(一/(匚*〡*〡*(巨-匚)))]漢擲拄杖下座</p>
<p>上堂師枯拄杖云新報恩拄杖子有時血濺梵天有時春回大地有時立辯魚龍有時千眼難覷且道作麼生與報恩拄杖子相見以拄杖旋風打散</p>
<p>行化上堂師云六祖大師云無相為體無念為宗無住為本者三句中有一句如千雷並吼千日並焰有縱有奪有殺有活若人會得許你雙眼圓明後來白雲端禪師有一偈云他人住處我不住他人行處我不行不是與人難共合大都緇素要分明只者一偈不虛為祖師之後今日新報恩亦有一偈說似大眾他人難住我獨住他人難行我獨行不是生平多力量秪緣深受我師恩且報恩功圓一句作麼生道待行化回更與大眾吐露</p>
<p>歸院元旦眾請上堂師云昔日香嚴禪師云去年貧未是貧今年貧始是貧去年貧尚有卓錐之地今年貧連錐也無後來真淨文和尚云去年富未是富今年富始自富去年富一領黑黲布褊衫今年富添得一條百衲山水袈裟歲朝抖擻呈禪眾實為風流出當家二大老雖是頂門具眼各出好手扶豎宗乘驀豎拂子云若到報恩門下還敢高聲也無打一拂云嶽邊頓落千山勢海上全消萬派聲</p>
<p>佛誕上堂師卓拄杖云今日老瞿曇在拄杖頭上一任山僧扶起放倒還有作家禪客麼向前來共出隻手問答不錄師迺云有一人佛之一字素不樂聞念佛一聲[口*敕]口三日有一人見佛歡喜禮拜讚歎種種供養一人恁麼一人不恁麼同到報恩來且道留那一個即是有般漢便道功德天黑暗女有智主人二俱不受是者般的正好捉來朝打三千暮打八百何故大海若不納百川應倒流</p>
<p>上堂舉昔日世尊因乾闥婆王獻樂其時山河大地皆作琴聲迦葉起舞王問迦葉豈不是阿羅漢諸漏已盡何更有餘習佛曰實無餘習莫謗法也王又撫瑟三遍迦葉亦三度作舞王曰迦葉作舞豈不是習佛曰實不曾作舞王曰世尊何得妄語佛曰不妄語汝撫琴山河大地木石盡作琴聲豈不是王曰是佛曰迦葉亦復如是所以實不曾作舞王廼信受師云大眾還會麼若也會得方堪作佛祖兒孫如或不會山僧更為頌出拋笻直在千峰頂縛草開田閒有餘笑月吟風面目冷知音知外幾人知</p>
<p>上當問如何是當機一句師云窰上少人請你做磚師廼云高峯大師上堂云喫粥了也洗鉢盂去矢上加尖一塲敗露西峯今日忍俊不禁卻要向鷺鷥腿上割股良久云便恁麼去師云咄哉個老漢一生盲脩瞎煉師資未盡其妙大法終未明在召眾云要會洗鉢盂話麼腦後見腮莫與往來</p>
<p>上堂問擊大法皷請師演大法義師云宿雨初收山氣重師拈拄杖云一人發真歸源十方虛空悉皆消殞一人發真歸源十方虛空築著磕著報恩則不然若有一人發真歸源捉來朝打三千暮打八百顧視左右卓拄杖下座</p>
<p>上堂師拈拄杖云先聖道有時奪人不奪境有時奪境不奪人有時人境兩俱奪有時人境俱不奪高聲召眾云是什麼所在驀擲拄杖下座</p>
<p>閏正月旦上堂師拈拄杖云一不成隻兩不成雙今朝正是奇特月日還有奇特人出來共明奇特事麼問答畢師迺云茲者好日多同化主自遠歸來施主入山設供山僧也趁鬧熱供養大眾一上幸諸大眾各各現大人相赴山僧齋山僧將無邊世界一切山陵為饅頭一切河海為湯一切森羅萬象為奇羹美飯一任大眾放開肚皮展開大口飲之不竭食之有餘飽齁齁地乘風徐行片時遊徧諸佛國土向虛空裡打個筋斗下來山僧再呈第二番供養把無邊世界依舊撒開以一世界為一齋一任大眾樂一味者即向一味世界應供樂多味者即向多味世界應供隨大眾種種所樂即向種種世界應供齋畢旋歸然後山僧將無邊世界仍前還他無邊世界一切山陵仍前還他山陵一切河海仍前還他河海饅頭還是饅頭湯還是湯羹還是羹飯還是飯殷勤請山僧陞座畢然後落堂喫齋令諸檀信求福者福集懺罪者罪滅薦亡者亡人高昇生安死利靡不如意顧左右云且慢散去三番供養大眾了更要總散大眾一大分䞋錢迺舉百丈上堂云我有一句子百味具足大眾還會麼慈悲之故而有落草之譚下座</p>
<p>上堂師云山僧久因幻軀有病佛法兩字並不提起慈引居士啟請上堂打算了一夜無隻字可說對眾如實供通莫怪空疎久立珍重</p>
<p>上堂師豎拄杖云明眼禪人出眾相見二僧競出師以拄杖畫一畫云領取鉤頭意莫認定盤星下座</p>
<p>誕日上堂師按拄杖云放光現瑞皷舞小兒動地雨華助揚末技止止不須說欺侮殺人數數請敷宣顛狂慕外青蓮華下笑顏開奴見婢殷勤積雪巖前斷臂舉人逢鬼迷悶現前大眾十二時中各各蹋佛祖頂[甯*頁]行有不受惑的出來相見問答不錄師迺云山僧未出母胎<span class='corr'>已</span>為諸人作大佛事舉揚大法汝等諸人早<span class='corr'>已</span>如實知如實見如實證如實行如實說為甚今日卻受人處分只為分明極翻令所得遲</p>
<p>新市覺海寺緇白道侶請上堂師云天地成人物立有美有惡有是有非有邪有正有曲有直有宜有不宜有可有不可從而分別指畫去取戒勉令修令治使知使行扶持世道匡正人心此儒教治世之法也譚無破有推小至大求精棄麤輕外重內此道教出世之漸也道有也不立一塵道無也不撥一物有時恁麼有時不恁麼有時恁麼也得不恁麼也得有時恁麼也不得不恁麼也不得有權有實有炤有用有縱有奪有殺有活可以意會難以言傳承言者喪滯句者迷此釋教入世出世之全也方便指迷之謂教直下傳心之謂宗漸者繇博而至約頓者一了而百通把住黃金失色放行瓦礫增輝且道把住為人好放行為人好卓拄杖云人歸大國方知貴水到瀟湘一樣清</p>
<p>上堂師拈拄杖云自慚少福住幽林澹薄辛勤歲月深散眾欲眠峯頂石捐身助道是何心仔細看來竭誠為眾的也有肻心檀護也有只要我輩顓精學道古德云學道如鑽火逢煙未可休直待金星現歸家始到頭先聖與麼激揚要知學道非同小可若不一聞千悟直須一切放下忘苦忘樂忘死忘生歷盡艱難方能透脫顧左右云世出世法非憑一點真心不能成就故有此真心也可以自利有此真心也可以利人有此真心也可以自利而利人有此真心也可以利人而自利徹此心源便見瑞林面目清勝化儀自在報體淨滿金方伯與潯谿眾信凡受瑞林所化生一念淨信所作佛事皆成佛道驀卓拄杖下座</p>
<p style="margin-left:1em"><span class='note-inline'>(瑞林師報恩禪堂清眾時在崇禎十四年老人方二十七歲提持激切相依者莫不亡身為道叅究刻苦然叢林初創百事淡泊瑞發心潯溪抄募一時不克滿願遂捨命潯溪豈凡金方伯家居聞而嘆異謂叢林有如是為眾之人主法領眾必非尋常知識率潯溪諸善信送僧糧百石并瑞師靈龕歸報恩故老人特為上堂舉揚)</span></p>
<p>上堂舉五祖演和尚云四五百石麥二三千石稻好個休糧方耆婆不得妙千巖長禪師云管取有錢常住不無演祖若是將無作有拔貧作富須還無明始得米不蓄一粒菜不栽一莖任渠來往者喫得飽彭亨師召眾云用四五百石麥二三千石稻如何喚作休糧方米不蓄一粒菜不栽一莖如何喫得飽彭亨阿呵呵大海納流寒巖發燄二大老不無些小巧妙簡點將來未見大人體態報恩者裏則是直心道場不用蛇足有米喫三餐無米喫兩度也有時恰好也有時忍餓擲拂子下座</p>
<p>便舟化主領昆山眾居士請上堂師顧左右云毀形易服作世外之士直須不惜身命饑寒困苦置之度外顓究大事圖報佛恩所以古德示眾云夫既出家如囚脫獄於佛法中萬死一生更莫棄捨葢慮後學遇境界艱難一時打不過故爾苦口叮嚀殊不知清苦僧家本分不獨今時如此自古皆然昔日大愚芝和尚常住澹薄想與報恩差不多而芝老和尚窮酸直是窮酸到底幾株宿菜也不令人好喫嘗上堂云大家相聚喫莖虀喚作一莖虀八地獄如箭射報恩者裏雖云澹泊然山僧素願有食有法令眾安止近因饑饉安眾無方直是食不下咽坐臥不甯幸有化主發心在外漸令信心檀越入山且不要大眾學古人鬼見識度量與麼小口門與麼窄大家相聚在此澹薄時澹薄喫齋時喫齋喚作喫齋我等與施主皆共成佛道下座</p>
<p>佛誕上堂師云馬祖道一口吸盡西江水慈悲之故而有落草之譚世尊道十方虛空生汝心中猶如片雲點太清裏與麼會得正好捉來朝打三千暮打八百有般漢迷頭認影棄本逐末守個昭昭靈靈為悟主人公以舉足動步搖唇皷舌的為常住心體師喝一喝云認六塵緣影為自心相譬如病眼見空中華及第二月百千澄清大海棄之惟認一浮漚迷中倍人佛所深愍還知一切見聞覺知之心本自無生惟因境有前境若無則此見聞覺知之心亦無麼世尊又示阿難云如汝今者承聽我法此則因聲而有分別縱離一切見聞覺知內守幽閒猶為法塵分別影事今時外道好笑殺人既以曉得走路問話的為悟自心更以識神空主人公也不可得為末後無疑誰知數十年前盡被世尊痛阿明叱如斯學者可弗見不善如探湯猛看破浮幻身心向一念未生前當下證得廣大心體連證之一字亦不可得便識得一切佛祖廣大心體方可出生出死方可入死入生方可如釋迦老子於昔年今日纔生下地便現些小神通周行七步目顧四方一手指天一手指地云天上天下惟我獨尊方可如雲門大師順風吹火云我當時若見一棒打殺撩與狗子喫事是恁麼事人須恁麼人苟不如斯生死到來便驗真偽復舉古德云毫釐有差天地懸隔師驀豎如意召大眾云還會麼良久擲如意云黃金自有黃金價終不和沙賣與人</p>
<p>癸未誕日檀越請上堂師至座前滌凡劉居士同凉禪等呈祖衣師云兩年福薄勉為人糠麥為糜草作羹時節漸佳慚未輟此衣珍重至誠心便撘衣顧左右云先聖有言此衣表法舉衣云者個是衣喚什麼作法復舉衣云者個是法喚什麼作衣向者裏千眼頓開何事不辦如或未然更為當陽揭露陞座白椎竟問如來和尚同月同年如何是無量壽師云山僧今年三十師廼云圓陀陀七華八裂錦攢攢絕點純清明中有暗黃金失色暗中有明瓦礫生光擬議承當白雲萬里愁眉退避凉飈滿目取不得捨不得事是恁麼事人須恁麼人得在此失在此但得恁麼人何愁恁麼事且超羣越格一句作麼生道良久云普自恣日了悟禪人同眾居士請上堂問話畢師乃云山僧年來一味打睡內外大眾作務時作務坐香時坐香打七時打七打五時打五結制亦如是解制亦如是既然如是今日了悟上座同眾居士設供請陞座又作麼生良久云如是如是復舉闍夜多尊者因月氏國王聞尊者德風躬詣問法修敬已請開演尊者曰大王來時好道今去亦如來時師召眾云還會麼應病不假驢䭾藥</p>
<p>九日姚均仁居士請上堂師云見離斷常道無明昧斷常之見非真見明昧在人不在道直饒戴角擎頭未是當家種草一種平懷悠然自得的衲僧出來道個應時及節的句看問如何是無生話師云池無擎雨綠庭有傲霜黃師廼云金華布地玉蕊承天今正是時杲日當空乾坤郎耀古今無異闍黎老僧面目現在悟人瞎人誠諦之言一句明明該萬象籬邊斜插驗人枝驀喝一喝下座</p>
<p>開爐上堂師拈拄杖云一椎便就未是性燥不假一椎漆桶不快入得從上爐鞲的衲僧出眾相見一僧出禮拜師云欲釣鯨鯢澄巨浸卻嗟蛙步[馬*展]泥沙僧擬議師打出又僧出師震威一喝僧擬議師亦打出又僧出師云當塲相見須是作家僧喝師云胡喝亂喝作麼僧又喝師又打出師廼卓拄杖云不是與人難共合大都緇素要分明擲拄杖下座</p>
<p>元旦上堂問答不錄師云追金琢玉繡口文心自有當行作者轉身掉臂努目撑眉一任逞俊禪流兩眼對兩眼真金不博鍮未舉先知早<span class='corr'>已</span>屬二屬三當陽薦取豈止落七落八諸佛不出世祖師不西來目前無闍黎此間無老僧但有言說都無實義擲拂子云蹋著故鄉田地密人人皷腹樂昇平</p>
<p>大雪設禹門幻有老和尚供師云師翁面目雪滿千山先師儀表春回大地先師春回大地也雪滿千山非當年久侍者不知師翁雪滿千山也春回大地三十年後有人共見今日某孫應時獻一杯茗罪過彌天何故不合當面觸犯</p>
<p>解制空明師同滌凡劉檀越請上堂問答畢師廼云盡大地是解脫門把手牽不入盡大地是涅槃路倩人得不得入得解脫門行得涅槃路便廼動若行雲止猶谷神既無心於彼此豈有象於去來南贍部洲坐禪北鬱單越腳麻東弗于逮持鉢西瞿耶尼手酸大洋海底翻身打倒兜率天宮觸著閻羅老子鼻孔帶累四大天王齊聲噴嚏天人捧花無路禪鬼窺覷何及如或不然出門便是草腳下好生看</p>
<p>清明上堂師云昔日靈山會上文殊請世尊再轉法輪世尊云汝請再轉法輪是吾曾轉法輪耶師召眾云世尊大好言語今日節届清明眾職事及諸大眾請山僧陞座說法是豈山僧有不說法時邪卓拄杖云會中若有仙陀客不用旁人更下椎</p>
<p>化士歸上堂問高高山頂住持深深海底行化者個是什麼人師云進前來向汝道僧伫思師便打師廼云昔日金牛和尚每齋時自捧飯上堂云菩薩子喫飯來師召眾云人莫不飲食也後來雲峯悅禪師叅大愚芝和尚入室請益芝云法輪未轉食輪先轉後生趁色力健何不為眾乞食我忍饑不暇何暇為汝說禪師召化主云觀禪人且道大愚老漢是什麼心行橫按拄杖云三通皷罷大眾雲臻一堂風冷澹千古意分明擲拄杖下座</p>
<p>結制上堂舉退庵重闍黎領眾問答不錄師拈拂子云今朝四月十五金輪峯笑緗谿舞草木土石盡翻身蚊蟲獦蚤騎佛祖更有一般奇特事欄中兩頭鹿吞卻千山萬山虎顧視左右云釋迦彌勒是汝之奴朝蹋毘盧南嶽遊暮挾舍那天台臥重闍黎莫放過下座</p>
<p>上堂問當陽舉示分明石火電光不及和尚還具金剛腦後眼麼師高聲云不具僧無語師叱退問如何是奪人不奪境師驀豎如意進云如何是奪境不奪人師云近前來向汝道進云如何是人境兩俱奪聲未絕師便喝進云如何是人境俱不奪師云禮拜著師廼云昨日職事頭首為眾竭力啟請說法山僧云逢人則出顧視左右云大眾便下座</p>
<p>端陽上堂舉天龍為玄沙侍者侍沙山行遇虎龍曰和尚虎沙曰是汝虎師召眾云衲僧行處如火消氷萬法本閒惟人自閙六祖大師云非風旛動仁者心動將謂說心性禪承言者喪滯句者迷舍多尊者云非風鈴鳴我心鳴耳多少人面牆而立心復誰乎俱寂靜故大眾還會麼一物寂靜多物寂靜一身寂靜多身寂靜一世界寂靜多世界寂靜先師天隱老和尚如是龍池幻翁老和尚如是濟宗上下諸祖如是東土二三西天四七如是卓拄杖云拄杖如是山僧如是大眾如是顧左右云堂中喫椶子如是</p>
<p>乙酉季夏十有一日墖天隱老和尚全身於報恩本寺之左上供拈香師云通琇事師旬有四載無彼<span class='corr'>無</span>此無近無遠無動無靜無藏無顯豈云旬有四載實惟終身如是雖云終身如是亦猶淺而論之嗚呼吾師虛空同壽通琇事師無前無後長安雖閙我國晏然惟師永安大眾永安法屬永安檀護永安漏洩吾師未後句萬峯深處一龕閒</p>
<p>康熙癸丑冬至後五日江南慕鶴鳴藩憲毘陵紀光韓郡伯奚蘇嶺郡丞荊谿史德讓邑侯鄉紳蔣芳萼觀察同闔邑紳衿檀越諸山法眷暨江右曾庭聞孝廉等請師住荊谿善權寺入院</p>
<p>三門師云宰相三生乘願寺呵護重來顯大臣小人道消君子長源流不息有知音</p>
<p>伽藍殿師云有護伽藍神方能建立正法幢靈山一會儼然未散</p>
<p>祖師殿師云終身頭陀九年面壁直下兒孫世守岑寂</p>
<p>佛殿師云有大願王為天為神為人在人人中尊在神神中尊在天天中尊雙輪並運萬德俱圓拈華一笑事如新百萬人天共瞻</p>
<p>據室師云邪人說正法正法亦邪正人說邪法邪法亦正所以道一句中具三玄一玄中具三要有權有實有照有用揀魔辯異知其邪正驀拈拄杖喝一喝連卓拄杖三下</p>
<p>上堂師拈拄杖云先磬山於此寺闡揚正法先㡣池於此寺闡揚正法從上佛祖於此寺闡揚正法盡未來際一切明心見性者於此寺闡揚正法且道闡揚正法一句作麼生道千年偃栢成烏有一殿巋然似魯靈要知祖墖天大護四壁頹甎努眼睛下座</p>
<p>懸香積厨板師云擊龍池祖庭板喫善權祖庭飯何故聻事同一家隨聲擊板三下<span class='note-inline'>(板係龍池送來)</span></p>
<p>禪堂請懸鐘板師云叢林雖未齊整規矩且要森嚴舉椎云有眼共見有耳共聞且道事理圓融一句作麼生道鐘中無板響板中無鐘聲鐘板不交叅句句無前後隨聲擊鐘板</p>
</div>
<p class='juan'>大覺普濟玉林禪師語錄卷之一終</p>
</div><!-- end of div[@id='body'] -->
</body></html>