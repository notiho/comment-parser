<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普濟玉琳國師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu27' />
<p class='juan'>大覺普濟玉林禪師語錄卷之六</p><p class="byline">嗣法門人行湻編</p><p class="byline">嗣法孫超琦彙</p>
<div class='div-other'><a id='mulu28' />
<p class='h1'>小叅</p><p>乙巳夏五朔杭郡眾護法顧封翁君達嚴掌垣灝亭戴廷丞岵瞻胡納言勵齋楊吏垣靖調同於潛邑侯曹虛舟洎闔邑縉紳趙明卿方去疑文學鍾舉卿金長羽等請住於潛縣天目山師子正宗禪寺翌日戴岵瞻護法設齋同闔郡紳耆闔山大眾請小叅僧問機先薦得猶落今時聲後承當三千里外昔日高祖道海底泥牛銜月走巖前石虎抱兒眠鐵蛇鑽入金剛眼崑崙騎象鷺鷥牽意旨如何師云好兒終不使爺錢進云與麼則劫外頓然消息斷知音知外更誰知師云得恁伶俐師乃云掩關行腳廿年餘祖翁田地悉荒蕪今朝杖笠歸青嶂萬仞巖前葺舊廬現前大眾盡是祖師家裡人應明祖師室中事且道如何是祖師室中事良久云一關坐斷十方萬古高山仰止下座</p>
<p>禮塔歸晚叅師云若人識得心大地無寸土天目代出明心見性祖師因甚卻有許多奇松怪石眾良久師以禪板拍<span class='corr'>案</span>云人歸大國方知貴水到瀟湘一樣清</p>
<p>晚叅師云如何是佛殿裏的大眾會麼一僧云深領一問師云何不道虛空粉碎大地平沉</p>
<p>晚叅師云祖師時時在水桶上出現剛見人挑水走入水桶裏去也祖師時時在火燄上出現剛見人燒火走入火燄裏去也祖師時時在木魚上出現剛見人打木魚走入木魚裏去也祖師時時在鐘鼓上出現剛見人打鐘鼓走入鐘鼓裏去也良久云有人出來道和尚何得壓良為賤山僧只要你恁麼道</p>
<p>晚叅舉因我得禮汝話師云若透得過許你廓清五蘊拔濟四生如或未然有鬼神兮妬君福有寒暑兮促君壽</p>
<p>晚叅師云假借四大以為身心本無生因境有前境若無心亦無罪福如幻起亦滅大眾還會麼顧視左右云玄沙道的問玄沙道因我得禮汝求和尚指箇入處師呵呵大笑師乃云將謂蹋蘆大師無當門齒元來披甲菩薩有裏耳盔</p>
<p>即事晚叅師云適來坐睡作得一夢夢見露柱害病請醫診脈卻請著箇良醫把他從頭至足診了一徧告他道你本無病卻是自生顛倒自討苦喫露柱恍然大悟通身踊躍從無始至盡未來際覔病起處了不可得頓入塵塵三昧與盡虛空徧法界情與無情一時同證大安樂法門直教山河大地明暗色空異口同音一唱三歎慶幸希有剛被門邊立著箇央庠禪和子掉頭不信摩挲露柱云你分明是箇立地死漢惹得磉盤開口喝云你恁麼正是撞著露柱的瞎漢山僧聞他者喝不覺歡喜便乃驚醒問汝大眾露柱害病醫他好不醫他好若道醫他則<span class='corr'>无</span>妄之藥不可試也若道不醫豈可覺時佛法與夢時一般到者裡如何決擇良久顧左右云夜深歇去</p>
<p>小叅舉香嚴上樹公案師云曾為浪子偏憐客潦倒香嚴指路殷緊夾籓籬寬闢道不知何自入無門</p>
<p>早叅舉香嚴上樹公案師云渾家送上渡頭船</p>
<p>晚叅師云昔年大慧禪師因一禪子叅公案不透乞求方便慧云你是福建人我為你說箇譬喻如將名品荔枝皮也去了核也去了送在汝口邊只是汝不解喫師召眾云當初大慧為此一人設箇譬喻此人當下齩破舌頭山僧因眾叅上樹公案重重相為云緊夾籓籬寬闢道如何眾中未見有腳頭點地的乃云但辦肯心　不相賺更與汝等一箇安心凡子三文大光錢買得箇油餈喫向肚裏了當下便不饑</p>
<p>晚叅師顧視左右眾無語師休去</p>
<p>晚叅師握拄杖坐良久迺云我觀坐禪瞌睡者大都是不善用心我今不要你們用心一箇箇令汝等見性去願麼一僧作禮云和尚慈悲師指云大家禮取露柱卓拄杖云待磉盤教往來向山僧手中喫棒</p>
<p>晚叅眾集一行者禮拜師云行者為大眾說法了也一僧云賴得和尚證明師云一釣便上眾作禮師休去</p>
<p>佛殿晚叅師云佛身充滿於法界如何趙州道殿裏的一僧云事無一向師便打</p>
<p>小叅師云今日是開山高祖誕辰舉則公案供養大眾昔日高祖住此西峯上堂云盡十方世界是箇鉢盂汝等諸人喫粥喫飯也在裏許屙矢放溺也在裏許行住坐臥迺至一動一靜總在裏許若也識得達磨大師只與你作箇洗腳奴子若也不識二時粥飯將什麼喫叅師云高祖恁麼告報卻似俯憐幼子提獎嬰兒新天目卻要問取久叅衲子盡大地是箇鉢盂喚什麼作穿衣喫飯喚什麼作屙矢放溺喚什麼作行住坐臥語默動靜若也識得更有什麼達磨大師若也不識便見有穿衣喫飯便見有屙矢放溺便見有行住坐臥語默動靜二時過堂喚他作飯袋子豈為分外召大眾云且道高祖說得是新天目說得是若高祖說得是佛法豈有兩般若新天目說得是山僧卻是高祖兒孫大凡叅學須是透頂透底明緇素識好惡始得若也半青半黃顢頇穿鑿未免觸途成滯驀喝一喝云劍為不平離寶匣藥因救病出金瓶</p>
<p>齋堂小叅師云適在堂中有僧舉不侶萬法話山僧徵云不與萬法為侶的人且道會萬物為己不為萬物為己若道會萬物為<span class='corr'>己</span>又道不侶萬法若道不會萬物為<span class='corr'>己</span>便是落空亡的外道如何下得一語免此二過師自代云喫粥不齩一粒米</p>
<p>晚叅師云叅學上士須證本來面目證得本來面目方會話祖師意且道如何是話祖師意不見臨濟大師道大凡演唱宗乘一句中具三玄一玄中具三要有權有實有照有用昔日有僧問如何是第一玄山僧答云心同虛空界進云如何是第二玄答云示等虛空法進云如何是第三玄答云證得虛空時無是無非法又問如何是第一要答云金剛與泥人揩背進云如何是第二要答云千鈞之弩進云如何是第三要答云獨棹寒江雪大眾會麼若也會得堪與佛祖為師佛事門頭不舍一法實際理地不立一塵實際理地一法不舍佛事門頭一塵不立恁麼也得不恁麼也得恁麼不恁麼總得掃蕩也繇你建立也繇你如或未然切不得離我者裏離我者裏有鈎鈎你亦不得住我者裏住我者裏有錐錐你驀喝一喝云栽者培之傾者覆之</p>
<p>晚叅師握拄杖云不思善不思惡如何是本來面目垂絲千尺意在深潭不與萬法為侶的是什麼人躡足龍門清風徧界今時人聞舉著本來面目不侶萬法的人便道孤逈逈峭巍巍淨躶躶赤灑灑葢地葢天惟我獨尊將謂不昧<span class='corr'>己</span>靈殊不知正是客作漢馬大師云待汝一口吸盡西江水與汝道須是箇人始得</p>
<p>求雨晚叅師舉數珠示眾云雲門大師走入數珠裡念道普供養真言云數珠[跳-兆+孛]跳上三十三天築著帝釋鼻孔東海鯉魚打一棒雨似盆傾維那作禮云棒打石人頭嚗嚗論實事師云今晚定雨</p>
<p>晚叅師云凡作佛事定須供養如意功德方殊勝常住逐日白要汶大眾念佛太不當人拈拄杖云山僧今日作箇大月餅普供大眾大家飽餐了方去念誦眾競進語師云打了長版過堂如何也有讚歎的也有憎嫌的也有攪混的也有雜話的也有閉著眼不見的也有怨悵的者箇齋喫得不如法明日念誦罷各請歸堂</p>
<p>晚叅師云法輪未轉食輪先轉喫得月餅如意便念得佛如意念得佛如意便喫得月餅如意汝諸大眾盡是飽餐宿學如何到山僧面前應供佛事卻口生手硬雪竇云若要兒孫應入荒草山僧今日教汝諸賢念佛教汝諸賢喫月餅乃高聲云拔出舌頭<span class='corr'>刺</span>瞎眼睛</p>
<p>晚叅師云造取幾進房子大眾逐日辛苦眾久立師云何不道青山擔瓦白雲坐禪</p>
<p>早叅師云還有喫粥不齩著一粒米的麼一僧云吾常於此切師便喝</p>
<p>堂中晚叅師示眾云來此深山祖庭須叅了生死的禪欲了生死須空四相不見金剛經說令一切眾生入無餘涅槃而實無一眾生得滅度者如是無人我眾生壽者之相方到父母未生前到得父母未生前自然證取本來面目所以五祖每令人誦金剛般若不知者以般若為空宗殊不知佛說之空未有空而不圓者若空而不圓即是外道空臨濟大師道一句中具三玄一玄中具三要法林秋晚有志之士共須努力</p>
<p>秋色大盛晚叅師云山僧說得一篇佛法懸在雨華橋上大眾各去看取良久云伯樂曾三顧千金誰解增贈君君不納完璧倚枯藤</p>
<p>晚叅師云各與三十拄杖子一僧喝一僧云恩大難酬師云一箭落雙鵰</p>
<p>早叅舉六祖云本來無一物長慶云萬象之中獨露身師云孫必類祖大眾會麼拈拄杖旋風打散</p>
<p>晚叅師云汝諸大眾多有廣遊人間世徧禮諸名山的多有叅遍諸方久親知識的多有諸方許可記莂的我不問汝別樣佛法只有一句極平常最要緊的話問你且道者一時香在甚麼所在坐良久云衲僧在處如火消水終不卻成水若道有香可坐有坐的人有坐的所在莫道你廣遊博禮叅方受記直饒你向世尊肚中轉一過來也只是箇能仁的矢橛各各自揣摩看道箇驚人句看顧視左右震威一喝</p>
<p>檀越請小叅僧問觀音胡餅放下是饅頭天目饅頭放下是甚麼師云金不博鍮進云天人羣生類皆乘此恩力也師云也許闍黎酬唱師乃云不思善不思惡正恁麼時本來面目葢天葢地露柱頓開十萬八千金剛正眼千峯萬峯奇松怪石化作金毛師子王[跳-兆+孛]跳上三十三天虛空片片為瑞為祥滿落人間阿呵呵好大哥風流不在著衣多</p>
<p>早叅舉庭前栢樹子話師云古佛吐出心肝五臟與人</p>
<p>起期晚叅師云與大眾約法三章一不許坐禪二不許經行三不許喫粥喫飯眾擬議師震威一喝</p>
<p>晚叅師云今日不與拄杖子喫眾退師召大眾眾回首師云看腳下</p>
<p>小叅舉趙州問南泉知有的人向甚處去泉云山前檀越家作一頭水牯牛去師云長裠新婦拖泥走州云謝師答話師云帆隨湘轉望衡九面泉云昨夜三更月到牕師云向上一路千聖不傳</p>
<p>小叅舉南泉牽一頭牛巡堂師云垂絲千尺意在深潭首座拊牛背一下師云一句合頭語萬劫繫驢橛泉便休師云鷂子過新羅趙州以草二<span class='corr'>束</span>放在首座前師云東家人死西家人助哀大眾各代首座下一語看</p>
<p>晚叅師云今日不與大眾說法維那率眾作禮師云得恁伶俐</p>
<p>晚叅舉僧問趙州如何是佛州云殿裏的師云古佛恁麼道可謂眼空四海</p>
<p>晚叅師召大眾云昔日睦州和尚聞僧舉趙州喫茶話乃呵呵大笑云慚愧者僧合如何進語眾競答話師自代云拂袖便出復云睦州又問僧趙州意作麼生其僧云只是一期方便州云苦哉趙州和尚被你將一杓矢驀頭潑了也且道那僧當時進得什麼語免被人道將矢潑他古佛眾復競答師自代云某甲無端惡發打破他茶鍋來師迺云可惜那僧有眼如盲有口如啞所以雪竇大慧諸祖不可埋沒兩員古佛展轉抑揚敲磕不啻一唱三歎大都真善知識難識真善知識語難解衲僧家須具擇法眼始得有箇現成頌子一發布施大眾煉得通紅打一鎚周遭無數火星飛十成好箇金剛鑽攤向門前賣與誰</p>
<p>晚叅舉世尊示隨色摩尼珠問五方天王云此珠作何色時五方天王互說異色世尊藏珠入袖卻擡手云此珠作何色時五方天王云佛手中無珠何處有色世尊歎云汝何迷倒之甚吾將世珠示之便各強說有青黃赤白色吾將真珠示之便總不知時五方天王皆悉悟道先磬山云世尊奇特俾天王一一悟道千古之下令人樂聞磬山不肖遠孫也要效顰不識大眾信得及未驀伸出拳云是什麼色若云是拳非珠老僧喚他近前來你恁麼道天王不如且道是賞伊是罰伊師云山僧聞此直得帆隨湘轉望衡九面還有與新天目同叅的麼良久云法如大海須將大海來傾取大海去</p>
<p>晚叅師示眾云凡看公案須研窮佛祖落處不可在語脈裡轉嫫<span class='corr'>母</span>效顰邯鄲學步見笑大方取譏識者今將晚叅所舉隨色摩尼因緣逐一徵示且道天王悟去在擡手處不在擡手處是拳非珠是超宗異目語是觸途成滯語若道超宗異目為甚先磬山云是賞伊是罰伊若道觸途成滯為甚云你恁麼道天王不如承言者喪滯句者迷言無展事語不投機</p>
<p>晚叅師召大眾云正當課誦時且道普天之下還有一人不課誦麼普天之下晨昏課誦時且道曾有一人課誦麼良久卓拄杖喝一喝</p>
<p>晚叅舉如何是諸佛出身處昭覺云熏風自南來殿閣生微涼又僧問葉縣省禪師如何是清淨法身縣云廁阬頭籌子師云北方蝎子南方蛇揀得出不毒的許君好手召大眾云還覺血濺梵天麼</p>
<p>晚叅舉僧問白雲祖師如何是佛祖云鑊湯無冷處師召大眾云祖師舌頭拖著地</p>
<p>晚叅師舉扇云有見得雲門大師的麼維那進云今晚定雨師云大眾幾人打溼袈裟角那率眾作禮師云雷聲甚大</p>
<p>早叅師云昨日六僧叅內一未受戒老僧問云頭腦相似為甚有撘衣的有不撘衣的或云來路不同或云出處有異皆不契老僧意大眾代一語看良久師迺云學者於尋常事事看得容易被人拶著每去不得還知麼只為分明極翻令所得遲</p>
<p>晚叅眾集師拋出竹篦子眾擬議師旋風打散</p>
<p>晚叅問話畢師迺云若人欲識佛境界當淨其意如虛空遠離妄想及諸取令心所向皆無礙要知所向無礙麼作福得福坐禪得禪在家在家中勝出家出家中尊所求皆遂無懺不除為人為人足自為自為足且道妄想諸取作麼遠離高聲云誰為自為誰為為人懺者為誰求者為誰出家者誰在家者誰是誰坐禪是誰作福所以四祖大師對諸虎狼作恐怖勢牛頭云猶有者箇在祖云者箇是甚麼又唐宣宗見黃檗祖師禮拜問云不著佛求不著法求仁者所禮何事檗祖云不著佛求不著法求常禮如是事如斯舉措真淨其意如虛空起足下步無非華藏玄門<span class='corr'>斂</span>念興念悉會真如性海到者裡有人出來道今日四眾普集齋主欽仰如何只說如來禪但向道正要你錦上添花</p>
<p>晚叅師云臘月三十日到來如何支遣自代云寬著肚皮喫年飯</p>
<p>入新法堂方丈護法請小叅眾問話畢師迺云恁麼恁麼玉殿瓊樓荒草沒不恁麼不恁麼翻瓦礫場為玉殿瓊樓恁麼不恁麼法堂前通後達方丈徹上徹下不恁麼恁麼斗室方榻可趺可息一香一燈朝斯夕斯昔日開山祖師打破拖死屍句子直得虛空粉碎大地平沉所謂師子一滴乳迸散十斛驢乳後來枕子落地時安家樂業天下太平一念無為十方坐斷高山流水自有知音岵瞻戴廷丞承願助建祖庭躬自入山請山僧入法堂陞座居丈室荷眾所願人人心祖師之心行祖師之行石田種樹桃李盈門疎壁集雲雪霰明志登山到頂啜水知源識宇宙之寬廣窮滄海之澗深大包無外細入無內克<span class='corr'>己</span>自為忘世利人勉宗死關活埋不愧頭陀面壁且事事無礙賓主現前一句作麼生道自小持齋今已老見人無力下繩牀</p>
<p>經期早叅師云一切眾生皆合入無餘涅槃而滅度之實無眾生得滅度者大眾會麼良久云與麼方自利也足利人也足</p>
<p>早叅師云昨日山僧舉虛空落地話一僧云和贓捉敗山僧云者裏不許亂統他接續不來不是龍門客一齊點下今日眾中有知得落處的麼一僧云將此深心奉塵剎是則名為報佛恩師云將謂停囚長智師迺云見山僧前來恁麼道何不云梵音清雅令人樂聞聞山僧道不許亂統何不云靈山授受未至如斯眾久立師震威一喝</p>
<p>除夕晚叅師云今日未悟道者不合睡凡未悟道者如為客未到家一般不見古人云旅館寒燈獨不眠客心何事轉悽然故鄉今夜思千里霜鬢明朝又一年已悟道者亦不合睡凡悟道者如生西方一般所謂如蓮華開似大夢覺從此應無寒暑無晝夜久悟道者亦不合睡凡久悟道者應般若清楚如所謂夢中說六波羅蜜與醒時說六波羅蜜是同是別此等葛藤應趁殘年討箇倒斷何俟當來問取彌勒是為天目三不睡昔人家風澹泊每說小叅以為供養天目今日報恩堂佛事完遲說此三不睡以為晚叅</p>
<p>王鶴山掌垣送藏經入山設元旦除夕齋請小叅師云者箇是甚麼常禮如是事祖祖傳持心心印契一大藏教從此流出是為正法眼藏是為涅槃妙心是為水鳥樹林悉皆說法是為內外明徹如淨琉璃是為摩訶般若是為性淨明體是為佛知見是為不思議是為大總持若人知得落處言滿天下無口過行滿天下無怨惡終日穿衣不掛一縷絲終日喫飯不齩一粒米有何新年有何舊歲有何寒暑有何晝夜晝夜亦如是寒暑亦如是舊歲亦如是新年亦如是應以佛身得度者即現佛身而為說法應以菩薩身得度者即現菩薩身而為說法應以聲聞身得度者即現聲聞身而為說法應以宰官身得度者即現宰官身而為說法應以種種身得度者即現種種身而為說法且道者道真言因何如此靈異良久云畧彴不是趙州橋明月清風安可比</p>
<p>早叅問話畢師云天目有三訣一訣一鐵橛若人吹得通佛祖下風列會得的對眾激揚如或未能山僧自為頌出第一訣虛空著地擲壓倒萬萬人阿㖿阿㖿泣第二訣龍女解成佛大海徹底乾紅爐片片雪第三訣門有當行客各自買與賣不費主人力眾作禮師左右顧視云將此深心奉塵剎是則名為報佛恩</p>
<p>上開山祖塔供師拈香云虛空粉碎地平沉真叅實悟眼中金枕子落地安邦國管見狂奴窖底評師繞塔畢復作禮云透脫重關代有聞死關終世更何人沐猴晝錦氣蓋世姬馬噬臍懊惱深</p>
<p>上中祖塔供師拈香云透脫重關句法雲拈出新生平不曾悟霹靂鴨能聞師繞塔畢復作禮云有道惟頻退身世如浮雲叅禪無祕訣承言生怒癭</p>
<p>上斷祖塔供師拈香云雪消天地濶荷母兩肩閒盡瘁恩深處塔雲萬古叅</p>
<p>四月晦晚叅師云憶昔乙巳年此夜真相寺遙望天目山氤氳在雲霧三年翻瓦礫祖庭漸如故開山笑解頤石室棲似我有人繼幻住死關願步武</p>
<p>五月朔早叅師云入山侍祖關山深眾日至化城眾甫安導師久疲憊甕鐺瓔珞粥向來知此味絕頂雲半間遂我平生志<span class='note-inline'>(乙巳是日入山)</span></p>
<p>舉湻首座立僧晚叅師云旁知曲解豈堪論一悟為休眼正昏不負南詢趙州老無賓主話撼乾坤大眾要會無賓主話麼問取美發湻首座</p>
<p>眾求轉藏小叅師云昔有檀越請老趙州轉藏州繞禪床一帀云歸似檀越轉藏已竟越云我請轉全藏如何只轉半藏師召眾云那半藏作麼生轉眾默然師云現前大眾出他古人一頭地</p>
<p>小叅舉轉藏公案師示頌云[車*度]轢老趙州盤珠俏婆子一箇竪拳頭一箇弄口嘴拳頭擣人目口嘴喧人耳平分一大藏各自藏頭尾不知誰膽麤齊將捺倒地不怕自手羶擊破乳酪器嶺外有知音莫嫌語太備欲識磬山宗棒喝即言句滯句與承言了義不了義</p>
<p>晚叅師云古德道大眾開田老僧為說大義及乎大眾開田回請說大義古德說什麼眾擬議師震威喝云切忌向展手處會擊香案下座</p>
<p>東山祖忌拈香師云透白雲重關行少室正令有昭覺如龍得水似虎生翼唐虞之際於斯為盛靠者著子如須彌山至簡至要至易至直萬般存此道一味信前緣言而世為天下法行而世為天下則天目拈一片香直是仰望不及</p>
<p>小叅舉趙州十二時歌師示頌云識心見性不蹉路廓然太虛露露露平常心道擬即乖知與不知二俱墮南泉終日口吧吧問著無言忙下座超宗異目克家兒勘徧諸方闢門戶向北天空日月寬石橋平滑人難度砒霜鴆毒滿把摣虎狼蛇蝎供坐臥不下繩床接趙王敲扉排戶鳴饑餓步行騎馬亦騎羊眼青無佛亦無祖教會婆婆轉藏經臺山有路親勘破嘻笑怒罵震如雷倒雪高聲墮雲霧知音緘口靜焚香等閒寄取鍬子去</p>
<p>早叅問話畢舉香嚴禪師云若論此事如人上樹口銜樹枝腳不蹋枝手不攀枝樹下忽有人問如何是祖師西來意不對他又違他所問若對他又喪身失命當恁麼時作麼生即得師云香嚴老子真乃俯憐三尺子不惜兩莖眉雖然如是怎知後世不可牽牛上壁咦不睡五祖櫃底許透香嚴樹頭</p>
<p>高祖涅槃日早叅師拈拄杖云來不入死關去不出死關開山真面目風清雲物閒卓拄杖下座</p>
<p>晚叅師云檗祖三頓棒香嚴示上樹三頓一門窄上樹兩重關且道那一位為入心切良久震威一喝</p>
<p>晚叅師云透得香嚴上樹公案便明得趙州栢樹子話明得栢樹子話方透得上樹公案還有不孤負趙州老漢的麼卻待山僧頌出祖師西來意庭前栢樹子我愛老石橋蕩蕩懷襄水</p>
<p>解夏早叅師云一頭牛東觸西觸一頭牛水足草足且道那一頭合受人天供養良久云上大人上乙己化三千七十士爾小生八九子佳作仁可知禮也夜來明月照千溪多少獼猴弄深影</p>
<p>望旦早叅僧問峯巒秀異鶴不停機靈木迢然鳳無依倚見箇什麼師云拔取眉毛編草鞵師迺云三月已過半月日矣有則誵譌公案舉似大眾世尊拈華眾中作麼生商量眾聳聽師震威一喝復述頌云入角磨盤空裏走鑽天鷂子與天齊若無舉鼎拔山力千里鳥錐不易騎</p>
<p>早叅師云臨濟大師道大凡演唱宗乘一句中須具三玄一玄中須具三要有權有實有照有用汝諸大眾要會有權有實麼不見溈山云有句無句如藤倚樹師震威一喝復云要會有照有用麼不見溈山呵呵大笑復震威一喝顧視左右云舉步看他上流莫漫隨於庸鄙下座</p>
<p>中祖涅槃日晚叅師云中祖老人頂戴開山祖師向過去未來現前大眾人人鼻孔裡東涌西沒呈十八變汝諸大眾連打五七箇噴嚏還知有通有塞麼良久云虛空撲落地碟子成七片八月雪花飛齋盂滿盛麪下座</p>
<p>小叅師云十方同聚會箇箇學無為此是選佛場心空及第歸龐居士為眾竭力向人天眾前剖腹開懷汝諸大眾有能取其心肝五臟供養馬大師的麼良久云一口吸盡西江水打溼鼻孔摸著嘴擊壤高歌舉示人無奈忠言多逆耳</p>
<p>壬子元日小叅師云常憶榮啟期帶索矜三樂如何立雪賓饑瘡細捫摸苦寒蹙眉峯三界甘飄泊時世多此流莊重水潦鶴</p>
<p>晦日晚叅師云本山大眾固是精勤苦行但解制以來不無減舊增新更為申示自後久居大眾須以尋常家範說與初進諸賢第一須敦尚戒德已圓大戒者貴乎身心俱淨方受具戒十戒者即須嚴<span class='corr'>束</span>身口初出家者須精持五戒五戒為眾戒根本為一切法之根本也凡半月半月誦戒證戒各須依時齊集執事者尋常見人持戒不嚴即行舉退不可留一敗羣者於中儻有證戒誦戒違約不到即行舉罰助眾精嚴不可失舉致滋懈怠如是方為清眾同居第二要福慧兩嚴來此祖庭須求入祖師閫奧出生死絕輪迴閒忙動靜須似木人坐臥木人行動時時觀看此身如死屍如何解飲食解作為切切看破念頭起處則一切處是你成正覺處一切時是你成正覺時所以十方世界無鍼鋒許非佛菩薩捨身命辦道證道處不相信者毋勞共住第三自利利他須發願迴向仰三尊之力懺其已往悔其將來二時課誦務用精勤時至執事者尤當以領眾為心散眾不到盡執舉罰各執不到互相舉察自然人人精進至於饔餐稍繼須念世之饑寒困苦者凡遇普請念誦務須勇往直前四恩總報三有齊資顧視左右云前三約終身可行後勸勉及時濟物所以行之者一也是故君子誠之為貴召大眾云久立珍重</p>
<p>檀越度亡請小叅柴頭問雲門道拄杖子[跳-兆+孛]跳上三十三天觸著帝釋鼻孔東海鯉魚打一棒雨似盆傾還是神通妙用法爾如然師云無陰陽地萬象森羅無根樹子華果芬郁化士問寶劍當空直下乾坤失色掀翻窠臼頓教千聖潛蹤薛爾培居士登山辦供請法薦亡作麼生是超昇度脫句師云酒樓一曲能分曉肉案頭邊事倍親師乃云東西南北解脫之場夷險窮通菩提之路青黃眩目認影迷頭苦樂興懷遠真習妄揚帆順水渺不思歸宿之區毀棹卒風鮮克破吞空之浪不矜久學不劣未知一念回光頓空諸有擲堪忍於方外顯極樂於人間無門無善財是處是彌勒下可以報上尊可以援卑握土成金攪河為酪神通妙用法爾如然江上薛爾培檀越不遠千里特入山來捨難捨之淨資行難行之佛行三尊篤信一子處超轉岐路入康莊易情緣作道種還見延璧令郎君真面目麼聽說偈言容顏甚奇妙光明照十方宿昔不捨棄永永同法會下座</p>
<p>檀越胡門王氏請小叅師云一切有為法如夢幻泡影如露亦如電應作如是觀者是釋迦文佛普利有情將安養世界瓊樓寶閣化食化衣八功德池七重行樹微風眾樂異鳥同音種種殊勝掇在人人目前直令過現未來學般若菩薩空男女等老稚忘緇素同一眼見同一耳聞同一身證光明無量壽命無量眷屬無量與諸上善人俱會一處飯食之頃盛眾妙華徧供十方無量諸佛如是自利是為大利如是益人是為大益且離幻大覺一句作麼生道虛空撲</p>
<p>地柏樹子成佛震威一喝和聲擊如意下座</p>
<p>晚叅師云忠國師喜說老婆禪昨日公案未圓亦與大眾說老婆禪趙州答僧問如何是佛云殿裡的一日示眾卻云金佛不度爐木佛不度火泥佛不度水若道示眾是則答話豈和沙賣金耶若道答話是則示眾不成刻鏤虛空乎眾競出下語師云不識話頭落處的不許亂統良久師顧視左右云夏來大眾辛苦歸堂喫茶</p>
<p>晚叅師云趙州佛話大眾透得也未且不問殿裡的度爐度火秖如泥佛度水時如何後堂眘進云甜瓜徹蒂甜苦瓠連根苦師云何不道年高無齒口不關風師復示眾云中祖云一則公案不透便是本叅不透何不各各扣已而叅當問汝等髑髏粉碎時如何忘卻了耶珍重</p>
<p>秋仲顏馮兩居士同俞彥倫居士薦先嚴儀部易庵公請小叅眾問話畢師云靈山會中來靈山會中去自利以利人臨行有遺記穩泛藥師航直入不退地齋僧復重法契佛第一義三寶一念圓兩嚴一舉備良友與眾賢相將來天際請法叩寒關堂空列露柱為我代敷宣吸盡西江去青蓮烈燄開樂邦咫尺是面面古彌陀東西難迴避且道禮部公即今居何國土是何儀表良久云雲門有言金風體露</p>
<p>科司馬祈嗣請小叅問日日日東出山河一點黑即心即佛時如何師云天上有星皆拱北進云日日日西沒大地一片雪非心非佛又作麼生師云人間無水不朝東進云恁麼則耀古騰今人不識三千里外有知音師云鶴有九臯馬騰千里師乃云法界寬洪聖凡靡間道源深密智巧何施得意忘言盡塵沙國土是當人一隻眼返聞識性總十二類生為如來千億身高不可踰卑而彌厚爭之無我讓之匪他放行白鶴鸚鵡生輝把住照乘連城失色承先則本端而流遠開後則根固而葉蕃其入世也百花林裡坐一葉不沽身其超世也古佛殿前行千燈競發燄且道是什麼人能行恁麼事眼中著得須彌山指端傾出滄溟水下座</p>
<p>檀越請小叅僧問雪履氷懷未曾增一毫泥豬癩狗未曾減一毫因甚人人到者裡不會師云不會的少進云白太傅問道於道林林云諸惡莫作眾善奉行今日陸觀察問道於天目未審如何指示師云向下文長進云恁麼則天人羣生類咸承此恩力師便喝問提佛祖心印作支那砥柱播臨濟宗風據天目法窟昔日中祖與今日老和尚二俱帝王師未審是同是別師云世諦流布進云只如據虎頭收虎尾一句又作麼生道師云急走過進云應識當年鷲嶺事一念回光尚宛然師云自領去問大庾嶺頭提不起如天普蓋不二門中覿面呈似地普擎大眾瞻仰請師說法師舉左手袈裟云陸檀越送來進云恁麼則香稻啄殘鸚鵡粒碧梧棲老鳳凰枝師云足師拈如意云鶴田陸檀越久同香火緣雖現宰官身不忘松柏節志行本儒素歸宿禮金仙師按如意云檀越未來天目也以十方佛土為一國土以盡虛空徧法界為一身以森羅萬象為廣長舌塵說剎說眾生說無間歇說與山僧無二無別檀越既來天目也亦以十方佛土為一國土以盡虛空徧法界為一身以森羅萬象為廣長舌塵說剎說眾生說無間歇說同諸賢弟上自尊慈下及寶眷乃至往古先親同現無量如意身廣作殊勝饒益事與山僧無二無別檀越從天目歸也亦以十方佛土為一國土以盡虛空徧法界為一身以森羅萬象為廣長舌塵說剎說眾生說無間歇說與山僧無二無別且同中有異異中有同又若為委悉師卓如意云眾善奉行專持一佛</p>
<p>結冬知浴同齋主請小叅師云山僧數十年來只將一味栗棘蓬接待方來今日知浴同虎林鹽官眾檀越將許多香料來拌取供養大眾有下得口的出來吐露一句以報檀恩不妨因齋慶讚眾競問話師拈拄杖云十方無壁落四面亦無門淨躶躶赤灑灑沒可把威音王以前如是威音王以後如是緇也如是素也如是男也如是女也如是老也如是幼也如是金剛圈如是栗棘蓬如是且道正當結制一句作麼生道十方同聚會箇箇學無為此是選佛場心空及第歸顧視左右云吸盡吞空波浪游泳法海汪洋賡唱無絃曲調千古仰止高山卓拄杖下座</p>
<p>開山忌彰德止庵上座請小叅僧問一句當天八萬塵勞門永絕如何是當天一句師云今朝臘月一中州來遠客問把住也凍鎻千山放行也氷河發燄請問老和尚把住是放行是師便喝問昔日斷老被高祖打落千丈巖不損一毫承誰恩力師云那裡得者箇消息來師迺云盡大地是箇火坑得何三昧不被燒卻大眾會麼開山祖師面目現在有人出來道祖師恁麼垂慈未免玩人喪德噁是何言歟</p>
<p>晚叅僧問一口吸盡西江水的人合向甚麼處行履師云十方無壁落四面亦無門居士問一粒粟中藏世界半升鐺內煮山川半升鐺內煮山川即不問如何是一粒粟中藏世界師云近前來向汝道進云不許夜行剛把火直須當道與人看師云你鬍鬚生在口下因甚眼睛不見進云千峯勢到嶽邊止萬派聲歸海上消師云再犯不容師迺云盡大地是箇火坑得何三昧不被燒卻因甚道玩人喪德一僧云三十年後大有人恁麼問師云何不道驚人之句千古罕聞即顧視左右云山僧為甚昨日不肯今日卻肯眾聳然拱默師云我不輕於汝等汝等本來是佛</p>
<p>晚叅眾問話畢師云我室幽遠無人能到下座</p>
<p>燈節知浴同王檀越請小叅眾問話畢師云如淨琉璃內外明徹光逾日月量裹太虛探之不見其初避之莫究其極山河大地即之靡不消鎔明暗色空捨之無以建立神鬼不能覷賢聖不能知潔之不新垢之不故蝡動不減佛祖不增謂之為微普天帀地謂之為顯朕蹟不留指為智珠闇然日著目為福嶽坦然日尊召大眾云我見燈明佛本光瑞如此</p>
<p>戒私看文書晚叅問話畢師云上三畫長下二畫短天左旋地右轉日月照臨乎上龍象奔走其下高出無頂天深逾香水海無論智愚賢不肖識得者箇字宣聖孟夫子拱手讚歎釋迦不在前彌勒不在後奔軼絕塵今之古之誰敢與偶好大哥直截根源尚迂曲尋枝摘葉復何如</p>
<p>九月望早叅問話畢師云秋期止爭三十日菊花剛是半開時西河一句全賓主三要三玄得正提師震威一喝眾作禮師云文王我師也周公豈欺我哉連卓拄杖下座</p>
<p>小叅問話畢師云空花千朵目翳自欺些子金剛穢軀裂出出門問道好惡須知發步研宗邪正莫混形端影直響順聲和煮砂終不成糜種豆焉能得穀久叅上士揀魔辯異明析是非庶可自利利他若也菽麥不分奴郎不辯四恩難報枉廝僧倫不是與人難共合大都緇素要分明</p>
<p>小叅師云山僧日來端居丈室許久不與大眾相見汝諸大眾各成枯木之侶頗不犯人苗稼拄杖子[跳-兆+孛]跳上三十三天揚聲大呌云東西南北四維上下普皆吹大法螺擊大法鼓建大法幢如日普照如雷普震驚得閻羅大帝眉毛火發燒得東海龍王手忙腳亂波騰浪湧奔走赴訴剛遇前三門老巡照在枇杷樹下曝背坐睡嬾牛鼾作師子吼驚得拄杖子退身三步依舊靠在山僧繩床角頭穿卻內外大眾一切人鼻孔汝諸大眾十二時中語默動靜好生提防大蛇橫古路切忌觸著觸著則禍生眾久立師震威一喝下座</p>
<p>小叅師云有一無事人終日忙鹿鹿有一精進漢長年訥且木如是二人中有一人堪與人為師汝諸大眾出入好看良久云寂光真境何嘗遠同在琉璃國土行</p>
<p>善權雪後小叅師云少林齊腰楊岐縮項風穴行乞并汾罷叅何似善權屋無門樓無板竈無鍋厨無碗庭前草深室內塵滿且喜諸仁者六時禪誦不為境轉趙州云諸人被十二時使老僧使得十二時古佛古佛去人未遠雪後知松柏事難識丈夫</p>
<p>佛成道日小叅師云獅音一奏諸絃皆絕獅子一滴乳迸散十斛驢乳本師釋迦文佛云奇哉一切眾生具有如來智慧德相此如千日並照千雷並吼有目共睹有耳共聞迺世有自暴自棄自處覆盆垂堂擁稚者何耶世尊又云但以妄想執著不能證得此如岐黃上藥宜忌並著乃世有七情三想悠悠忽忽如涉大海茫無涯涘者何耶拈拄杖云不是與人難共合大都緇素要分明驀卓拄杖喝一喝下座</p>
<p>除夕小叅師云藥師如來淨琉璃光明除一切幽暗除一切障礙除有除無除非有除非無除即有除即無除魔除外除聖除凡除動除靜除舊除新合百千佛國土為一佛國土化一佛國土為百千佛國土如太虛空大莫能載小莫能破如瀟湘水澄之不清攪之不濁顧視左右云大高羣眾正海濶百川朝</p>
<p>晚叅師顧視左右云達磨西來為甚九年面壁眾進語畢師云指石化為金玉易勸人除卻是非難</p>
<p>晚叅師云屏卻咽喉唇吻道將來眾擬議師便喝一僧云和尚何得知而故犯師云將謂停囚長智一僧指露柱云者漢死中得活師云已放過眾作禮退</p>
</div>
<p class='juan'>大覺普濟玉林禪師語錄卷之六終</p>
</div><!-- end of div[@id='body'] -->
</body></html>