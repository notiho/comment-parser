<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普濟玉琳國師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu29' />
<p class='juan'>大覺普濟玉林禪師語錄卷之七</p><p class="byline">書記音緯等編</p><p class="byline">嗣法孫超琦彙</p>
<div class='div-other'><a id='mulu30' />
<p class='h1'>法語</p>
<div class='div-other'><a id='mulu31' />
<p class='h2'>示不妄是知山</p><p>三家邨裏走出來別無長處一身呆鬀髮未經八十日秪合鋤山與斫柴何事隨堂學坐究驀然撞采笑開口此事本來太易易打七得來未唧[口*留]重喫鳥藤動萬千最難學是報恩禪要令山僧滿口許須教佛祖無住處超宗異目亦非難好把身心同鐵鑄</p>
</div>
<div class='div-other'><a id='mulu32' />
<p class='h2'>示松水禪人</p><p>凡有所重即成窠臼此學者萬古之龜鑑汝今痛念生死須猛著精彩親見含裹十方廣大心體不可在一念不生時執方便為究竟尊宿指示人叅父母未生前話迺真屈曲垂慈耳核實而諭直饒借未生前為人路親見本來面目正好朝打三千暮打八百况佇思停機乎</p>
</div>
<div class='div-other'><a id='mulu33' />
<p class='h2'>示寂庵洽徒</p><p>須會古人無背面句一而不一異而不異穿鑿顢頇東嶺西嶺木南山北山泥忽焉相支拄喚作碧梧枝此偈謂題新屋也可謂題一切人一切物一切聖賢一切旁生異類一切世界一切殊勝莊嚴一切極惡濁苦毒境緣也可凡一切法率以此偈題之但不知得意忘言者誰耳</p>
<p>學道人切忌見小利慕微名惟忘名忘利不憚艱苦則道德學問自然葢古葢今不求名而名大不求利而利普</p>
</div>
<div class='div-other'><a id='mulu34' />
<p class='h2'>示誠先沈居士</p><p>四大各歸妄身本空前境不來妄心本無且道居士面目何在咄莫謂無心云是道無心正隔萬重關若向者裡見得透吐得氣便可與雲門老子把臂同行將三門來燈籠上是甚熱碗鳴聲如或不然跛腳阿師跳在居士眼皮上呈十八變還見麼</p>
</div>
<div class='div-other'><a id='mulu35' />
<p class='h2'>示濟芝覺徒</p><p>看書當先究明五家宗旨次及諸祖語錄宗旨洞明語錄徧覽方可看教如來禪祖師禪無不了了方可涉厯外典若躐等趨末不遵吾訓後日悔之何及從上綱宗及一切公案不可儱侗會去須是著著透露知有古人說不到處自出得手眼方是看得語錄之人</p>
</div>
<div class='div-other'><a id='mulu36' />
<p class='h2'>示不退勇徒</p><p>汝見地操履我久放得下宗門大綱汝亦自有宿慧但心麤氣浮二病可慮最深我所言非世間麤浮之謂但志願不宏大簡鍊不細密未免重所有忽所無就所易棄所難其弊必至於便己適意孤陋寡聞此迺得本人第一等病也此二病不除則於佛祖為人千差萬別詳細法門安能旁通曲盡盡善盡美近世之儱侗硬判鹵莽杜撰百病皆根於此也古德云通宗不通教開口便亂道推此思之不大可畏歟然而恆德擇交更為[監-皿+糸]要中之[監-皿+糸]要傳云不恆其德或承之羞又云汎愛眾而親仁毋友不如己者至哉言也當時時自己簡察一依我言沉思密行不守一隅一切處一切時靡不壁立萬仞將來必成法門中大光明幢為天下後世人之瞻依眼目如或不然則得之大者全成之己者小豈非孤負本來戒之勉之</p>
</div>
<div class='div-other'><a id='mulu37' />
<p class='h2'>示骨巖峯書狀</p><p>時刻簡點寂光真境常得現前麼所作所為一一如紅爐點雪麼相不相應努力向父母未生前去愈退愈親切日久日純一古人道我數十年打成一片又云我數十年尚有走作或云我時常只守箇閒閒地所以山僧每示人得地之後須定多於慧子必聞之熟矣因昨乞語更示此</p>
</div>
<div class='div-other'><a id='mulu38' />
<p class='h2'>示西江淵徒</p><p>以鏡智為宗出三種生非向父母未生前親證自己本來面目安能於此等語無心契合</p>
</div>
<div class='div-other'><a id='mulu39' />
<p class='h2'>示岳侍者</p><p>愈退愈進愈晦愈明岳子侍我死關誠枯木侶示此二語令其他日自續末後句</p>
</div>
<div class='div-other'><a id='mulu40' />
<p class='h2'>荊山寄示退庵白松不退骨巖四上座</p><p>先師塔後孤閒霞表嶺梅三放院中來者每告說戒匡宗苦無其主因以十年來心相契合者先付四人俾充領眾頭首秉拂弘範庶四眾知道法所在如我無異退庵重祖衣一頂偈曰灰頭土面不常情退步誰知<span class='corr'>己</span>分親欲識闍黎負荷重看拈衣角利天人象初命名行豐字曰白松祖衣一頂偈曰閙市拾金人不識同牀作夢許誰明謙謙君子無矜伐歷代衣盂卻在身不退勇祖衣一頂偈曰辦己切時捐寢食為人真處絕疎親三玄三要吹毛利掌下無生不讓人骨巖峯祖衣一頂偈曰齩碎棘蓬百味足枕笛橫眠三腳驢珍重半肩擔祖服利人自利雪霜持戊子正月十五日渦淮旅堂</p>
</div>
<div class='div-other'><a id='mulu41' />
<p class='h2'>示行岳行巖</p><p>行岳行巖向以居士身叅我報恩丈室見其志趣超邁即示以本分草料雖未直下知歸然一往向進似有夙因別去多載時往來我心乙酉之秋余掩室草庵躬事慈老人二子同至皆頓絕諸緣懇祈芟染因憐其誠即就草庵為之披鬀岳子以丁亥冬事我淮北暨歸大雄不二年了畢大事曾說偈證之巖子許久不見相見大雄令人刮目老厥數年報恩雖執事事煩無時刻虛棄因露從上爪牙接之一間未達每忘寢食徹晝夜迺至大事已明如䘮考妣古來外形骸而求一生圓證菩提者其庶幾矣二子者塵埃中辦道同時節既至剗草發悟同繼往開來同光祖道是余所望也</p>
</div>
<div class='div-other'><a id='mulu42' />
<p class='h2'>示茆溪森上座</p><p>茆溪森上座一見投機結制後十日偶閱宗門統要出公案十則令上座拈頌端能不負先聖有益後賢因說偈證之偈曰青竿一擲碧潭渾再擲千峯雷雨腥寄語南山白額虎我欲推篷最上層</p>
</div>
<div class='div-other'><a id='mulu43' />
<p class='h2'>示還樸湻上座</p><p>從上接人不問巧拙窮達貴其徹悟本來而已輓近才能是重欲求法道復古其可得乎湻上座拍盲坐究窮法源底機契大雄拔之領眾一夏來逆順喜怒與之折旋俯仰累禁拳踢上座雖過樸過真天性使然而果能擴利生之願充弘道之志則悲智交融自他俱利庶不虛余厚望也</p>
</div>
<div class='div-other'><a id='mulu44' />
<p class='h2'>示寂庵洽上座</p><p>道德才學人罕獲全而宗師接人顓以了道為主洽上座了道已久付囑獨後葢上座優於道德吾深望其兼贍才學也每見其侍立愈久愈恭爰示曰水就溼火就燥常情為然吾子性根近處不難殫精竭力性之所難應黽勉至所未至誠如吾言則荷負佛祖命脈非子而誰</p>
</div>
<div class='div-other'><a id='mulu45' />
<p class='h2'>示德巖紹上座</p><p>德巖未造龍淵見山不是山見水不是水德巖既造龍淵見山依舊是山見水依舊是水且道與古人吹滅紙燭時悟去還有差別也無莫怪阿師柔易甚他年當顯虎丘宗</p>
</div>
<div class='div-other'><a id='mulu46' />
<p class='h2'>示韞荊璧上座</p><p>璧上座多年叅學真切為己不肯輕發躁露迨叅我大雄一見得之累呼入室因命尅期取證不一目捉敗趙州驚人之句皆從實地中流出舉古人公案驗之悉能不為語縛且志願遠大惟視人如己豁達大度大為佛祖出氣可耳</p>
</div>
<div class='div-other'><a id='mulu47' />
<p class='h2'>示慧楨孚上座</p><p>孚上座久歷諸方但以執事勞冗不能顓究本分再叅大雄俾列清務純一自為一旦投機差別因緣時流誵訛錯會者皆迎刃而解所謂上林新篁他日成材未可量也</p>
</div>
<div class='div-other'><a id='mulu48' />
<p class='h2'>示慧樞地上座</p><p>凡學道歷劫操脩多有偏重故出頭斯世未免秉質亦有所重惟有智之士脩去所重增進所難始成過量德器地上座以勁直猛烈之性於山僧竹篦下明百丈捲席因緣然此猛烈勁直是上座德性亦是上座偏重處致廣大而盡精微極高明而道中庸不難高明廣大者當盡心於精微中庸也</p>
</div>
<div class='div-other'><a id='mulu49' />
<p class='h2'>示全庵進上座</p><p>進上座事我十年不動竿頭每為齩破拇指夏初入大雄室聞舉一歸何處話直下透脫須念自利易利人難深心大心終身誓居學地所謂證無量聖身猶未是泊頭處也</p>
</div>
<div class='div-other'><a id='mulu50' />
<p class='h2'>示道昌桂上座</p><p>人各有性情性情不同良如人面上人性情虛通田地穩密諸祖公案皆全力究竟吾有坐箴曰行解相應無愧爾祖宗說兩徹有利天人願與上坐共之</p>
</div>
<div class='div-other'><a id='mulu51' />
<p class='h2'>示住靜諸子</p><p>今人無論他事不如古人即住靜多可愧愧夫子曰隱居以求其志孟子曰窮則獨善其身非但世外高蹤雖人間賢聖如舜歷山傳版築伊尹有莘諸葛南陽勞心苦形樂道忘世何嘗作君相想若夫風穴七載單丁汾陽入請高臥高祖龍鬚曹溪獵網上至少林面壁迦葉頭陁試看先宗是何標格至於或一人西山或徧行天下或荷衣松食或拳枕涕頤潛光匿彩代有異人一時莫及千古如生自重之士取法乎上至德妙道不隆而隆列祖芳標先賢懿躅去人豈遠哉偶令孚子輩住靜示此</p>
</div>
<div class='div-other'><a id='mulu52' />
<p class='h2'>示嵿侍司</p><p>禪和家善用心難善用心的得正悟難得正悟的打脫見地難打脫見地的不走作難翻此四難為四易則自利利他一切了辦</p>
<p>古人道數十年尚有走作或云我數十年方打成一片成片者無論矣未成片者但把曹溪云什麼物恁麼來隨時覺察管教衲僧行處如火消冰</p>
</div>
<div class='div-other'><a id='mulu53' />
<p class='h2'>示[山*藏]侍司</p><p>在堂中不要學佛學法辯古明今當獨眼孤撑無佛無祖無人無<span class='corr'>己</span>放出葢天葢地志氣來東弗于逮橫身西瞿耶尼展腳南瞻部洲啜飯北鬱單越撒溺語默超越常情動止逈殊舊習天人捧華無路人鬼覷捕無門果能如是不變不雜等閒舉起鈍刀子也能殺也能活也能照人肝膽也能稱人伎倆把從上千七百老古錐遺下一言半句或是作家相見或是出格提持或嚴密或危險或泥中有刺或沙裏無油或人目為誵訛或人目為奇特千歧萬別逢著個鈍刀子自然如庖丁之解牛由基之繞樹豈他穿窬擔板亂統支離者可同年而語哉然猶未也并知山僧與麼庭訓亦是憐兒不覺醜方是有氣性衲子祖師云行解相應名之曰祖又曰明道者多行道者少如斯料簡豈是等閒今時有等無忌憚者擬為佛祖苗裔得些見地全不脩省難免道力不勝業力又安望其透末後句向上關哉戒之勉之</p>
</div>
<div class='div-other'><a id='mulu54' />
<p class='h2'>示松巖居士</p><p>諸佛未出世人人鼻孔撩天出世後杳無消息所供並是詣實省化主不肯興教風雪鵝王擇乳素所鴨類三十棒寄打雪竇不逢別者不開拳松巖道人問道草堂往返雄峯栢山備歷艱險示以青絹扇子話實相期以向上也庚寅正月丙辰萱庭閒坐紙筆便書此與之</p>
</div>
<div class='div-other'><a id='mulu55' />
<p class='h2'>示錦山鐘侍司</p><p>娑婆世界中指東為西倒視堅遠一回猛省應正念廓然日惺又惺馬上續殘夢迺古今達人通病絕凡證聖秖爭此際斯言以一知半解為足者見之定當詬罵慎弗輕以示人</p>
</div>
<div class='div-other'><a id='mulu56' />
<p class='h2'>示健禪人</p><p>古德削骨還父削肉還母方現全身為親說法此間學者須是削骨還父削肉還母克現全身方能聞我說法</p>
</div>
<div class='div-other'><a id='mulu57' />
<p class='h2'>送雲居嵿徒首眾磬山</p><p>金谷雄峯輔弼深磬庭先去覓知音剛而無虐寬而栗接箇英靈繼祖燈</p>
</div>
<div class='div-other'><a id='mulu58' />
<p class='h2'>示濟芝覺徒</p><p>英靈衲子得地之後當念茲在茲不為外緣所轉久依清眾時侍良師逆順卷舒咳唾掉臂脗合從上三頭六臂無面目漢直饒如此若有毫髮許佛法介於胸中依然成箇流俗阿師所謂此中難得其人斯言不欺人也覺堂主入道已久不能久事山僧今年逾四十當捨小就大官天地府萬物寓形骸象耳目與山僧遊戱於大寂滅海日久歲深渾忘彼此分一葦以航後世切勿仍前暌隔丁酉解制後因乞假養病一月示此切囑</p>
</div>
<div class='div-other'><a id='mulu59' />
<p class='h2'>示量空寬</p><p>量空上座行寬叅我大雄即許入室追隨南北動靜無違識自性量證入不惑命總院事供養舉世有志法侶同見性成佛此上座素願素行也惟忘年忘德行人難行忍人難忍透人難透牢關令天下後世知有向上真宗成株大樹普蔭一切庶幾濟上沿流愈遠愈長是所望也</p>
</div>
<div class='div-other'><a id='mulu60' />
<p class='h2'>示慧濟舟</p><p>慧濟舟子別我數年歸職堂司呈拈古十餘則真無背面常在我側也惟忘其所得與山僧眉毛廝結透從上難透牢關令大地高尚衲僧同入洪爐烹燮庶不負自<span class='corr'>己</span>叅悟與山僧多載毒掌惡罵也</p>
</div>
<div class='div-other'><a id='mulu61' />
<p class='h2'>示道仁本</p><p>道仁本徒古歙實行僧也識自本心叅我大雄劈頭與一棒乃秖覺棒甘不覺棒苦何故以得處牢實見人遲也再叅報恩與他潑面一盞茶迺秖覺茶熱不覺茶冷何故事我日淺也今侍我室中當不計時日必令頓空始覺之迹契自本覺庶使山僧一棒一潑令不虛行耳</p>
</div>
<div class='div-other'><a id='mulu62' />
<p class='h2'>示超源</p><p>恁麼也是生後不恁麼也是生後恁麼不恁麼也是生後計窮力盡切忌瞌睡切忌起念坐如木人坐行如木人行著衣喫飯如木人著衣喫飯不開口無人道你啞不揚眉無人道你瞎如此一片管教㘞地有日</p>
</div>
<div class='div-other'><a id='mulu63' />
<p class='h2'>示霜曉白</p><p>行白今年八十九明年八十八後年八十七再後年八十六後年後年八十五四再後年再後年一百九十三信不及石上霜花信得及水上東山笑破顏</p>
</div>
<div class='div-other'><a id='mulu64' />
<p class='h2'>示法樹格</p><p>超格今年九歲半明年九歲半後年九歲半再後年九歲半後年後年九歲半信得及露柱燈籠閒作伴信不及往雞足山拜請迦葉師兄細打算</p>
</div>
<div class='div-other'><a id='mulu65' />
<p class='h2'>示復行者</p><p>清淨三業讀誦大乘讀而無讀誦而無誦見思路絕言語道斷盡十方世界是沙門一隻眼雪峯多口不得趙州插足不入秖愁活不得死不怕死不得活</p>
</div>
<div class='div-other'><a id='mulu66' />
<p class='h2'>示久入室諸子</p><p>欲為佛祖嫡嫡兒孫不可自恕最初行解須正中間行解須圓末後行解須無住非無住行解終不圓行解圓定無住此三如鼎足缺一未見其為完器也仲尼曰若聖與仁則吾豈敢抑為之不厭誨人不倦則可謂云爾已矣曾子曰以能問於不能以多問於寡有若無實若虛犯而不校昔者吾友嘗從事於斯矣此聖賢之無住也仲尼曰如有周公之才之美使驕且吝其餘不足觀也已盆成括仕於齊孟子曰死矣盆成括盆成括見殺門人問曰夫子何以知其將見殺曰其為人也小有才未聞君子之大道也則足以殺其軀而已矣此聖賢之警惕人無住也入世間聖賢尚然况出世間聖賢乎老盧云以無住為宗不其然乎</p>
</div>
<div class='div-other'><a id='mulu67' />
<p class='h2'>示謙侍司</p><p>三世諸佛客作漢歷代祖師客作漢三乘十二分教閒言語千七百則公案閒言語叅禪問道錯用心明心見性錯用心謙上座腦後具眼麼正好一掌拍瞎大雄頭陀書於湘溪報恩堂之古梅下</p>
</div>
<div class='div-other'><a id='mulu68' />
<p class='h2'>示嘉行者</p><p>如何是道天下太平古德此語事上也得理上也得所謂一句中具三玄一玄中具三要有權有實有照有用明眼衲僧如何話會因事每舉此話問人有僧云棒打石人頭行者云某則不然但道東荒西亂因乞示筆此以識閒居法喜之樂</p>
</div>
<div class='div-other'><a id='mulu69' />
<p class='h2'>示如西堂</p><p>不識一丁氣疎放堆堆欲滅磬山宗他年若箇輕相觸一喝從教雙耳聾</p>
</div>
<div class='div-other'><a id='mulu70' />
<p class='h2'>示超範</p><p>香嚴上樹話透則百丈屏卻咽喉唇[勿/口]話溈山父母未生前話大慧竹篦子話一切俱透若竹篦子話錯會未生前話錯會屏卻咽喉話錯會則上樹話自然錯會僧問趙州如何得不錯路州云識心見性即不錯路吾安得見性者與之揀魔辯異令人人不錯路耶惟學者專為生死以見性為則可耳所以道叅禪無秘訣秖要生死切又云直透萬重關莫住青霄裡斯言盡之矣</p>
</div>
<div class='div-other'><a id='mulu71' />
<p class='h2'>示湻首座<span class='note-inline'>(有跋)</span></p><p>世出世間閒為第一如何得閒大忘人世世如何忘莫貪徒侶云何寡徒自忘其道道云何忘本來高曠終身頭陀九年面壁叱去盡漏自來腰雪開宗繼祖絕塵奔逸</p>
<p style="margin-left:1em">美發湻子期行年五十回閩有一偈可使終身行之隨處得樂者拈出示之加意奉持庶不負生平叅學云乙巳天目丈室手示</p>
</div>
<div class='div-other'><a id='mulu72' />
<p class='h2'>示徧濟上座</p><p>先明題目方做文章求證本來莫學佛法</p>
</div>
<div class='div-other'><a id='mulu73' />
<p class='h2'>示琴水韶西堂</p><p>生平自嫌能古執何期古執復驚吾我亦生性苦寒耐何期苦寒我所無眼空不識岱華峻情盡安知風雨荼教河深入腳不溼禪域窮幽見日枯臨機每出驚人句評古時堪入畫圖三年與眾寢食共四座有誰澹永如春風八面木石活鐵骨橫空香自孤</p>
</div>
<div class='div-other'><a id='mulu74' />
<p class='h2'>示磬山以誠濟監院時發心句曲丏</p><p>有一粒米自受用不盡供養一切人不盡何不返而求之向外走作麼若曰老老大大說如來禪則一任長裙新婦拖泥走</p>
</div>
<div class='div-other'><a id='mulu75' />
<p class='h2'>開山誕禮祖示諸山</p><p>師云今日開山誕何幸諸山集要為佛祖兒孫須讀得開山語錄過看他前面悟處作麼生後面重疑又作麼生枕子落地處又作麼生錄中自述悟處前後詳悉繼往開來反覆呈露若本宗人透脫向上豈容魔外家妄說打破拖死屍句子為認昭昭靈靈識神枕子落地時方纔破識神聞渠斷常矯亂之頌所謂有王初進步無主末後功云云焉得不如千百矛刺眼尚肯與之如膠漆成莫逆乎眾禮謝</p>
</div>
<div class='div-other'><a id='mulu76' />
<p class='h2'>示濟芝首座</p><p>引者風顛漢叅堂去是䑛犢是䧟虎行數里疑此事是黃楊木禪是別有長處約住與一掌與前時隨後便掌有誵譌沒誵譌癸丑行覺再叅書此三則徵之離羣索居不虛過乎</p>
</div></div>
<p class='juan'>大覺普濟玉林禪師語錄卷之七終</p>
</div><!-- end of div[@id='body'] -->
</body></html>