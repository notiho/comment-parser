<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普濟玉琳國師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='w'><a id='mulu242' />
<p class='juan'>大覺普濟能仁國師年譜卷上</p><p class="byline">得度小師嗣法孫超琦輯錄</p></div>
<div class='div-other'><a id='mulu243' />明神宗皇帝萬曆四十二年甲寅<p style="margin-left:1em">師江南常州府江陰縣人族姓楊楊氏為延陵大族代有顯人世業儒父字振陵母繆氏夢白衣老嫗如世邈觀音像捧童子自牖送入遂娠師按師自著振陵公傳云族老僕楊興橫為豪有力者所陷將致之死先大父坐中堂呼老人曰孺子來汝雅自負今某僕受誣且死汝年踰三十未有子可不以救人為事乎老人諾而出直人邑庭邑侯方赫然怒欲斃僕於杖下庭中譁然然無敢證其誣者老人突出直陳不數言邑侯動容稱快遂釋之而抶豪有力者然自是深中豪忌矣未幾會邑中例摘奸上直指使豪陰竄大父名籍中時直指號嚴酷不可犯下其事邑中逮且急老人與仲叔謀爭以身代老人曰汝父所至愛又邑中弟子員不可代代父吾事也乃奔告邑侯曰因某事今某人遂陷吾父至此邑侯驚曰奈何老人曰願以身代邑侯許之至留都時直指方深惡代者輙以非刑斃之是日連斃數人老人適當其次提之急老人厲聲大呼曰吾代吾父者也直指顧聞孝子名疾召上訊問知其誣立麾之出聞者咸大異以為若有天助是年留都歸果舉一子因名之救興生即不肖某實是年四月二十申時也又按太師母謂師諸弟子云未得子時日計家口人省一文積累行放生業遂得師未幾次子穉圭公生人咸<span class='corr'>羨</span>為放生所感按章居士請師自題肖像云這長汀子布袋阿師兩大人求他時耑行放生業年來扣氷築月惟以放生為事云</p>
四十三年乙卯<p style="margin-left:1em">師二歲是春振陵公同仲弟西蓮文學詣古杭歸依雲棲蓮大師振陵公法名廣馥西蓮公法名廣[句-口+舟]代師求法名大潛故師每稱潛子</p>
四十四年丙辰<p style="margin-left:1em">師三歲不言不笑或坐或臥端默自如</p>
四十五年丁巳<p style="margin-left:1em">師四歲始語即能隨祖母課佛朝暮不爽聞見稱異</p>
四十六年戊午四十七年<span class='corr'>己</span>未<p style="margin-left:1em">師六歲按師自著振陵老人傳曰貧族婣黨先大父所素周急者老人歲時存問一如先大父時某猶憶六七歲時承命率家僮餽遺往來心甚樂之</p>
神宗萬曆四十八年　光宗皇帝泰昌元年　庚申<p style="margin-left:1em">師七歲是年入鄉校岐嶷穎異語不妄發見稱於童子師</p>
熹宗皇帝天啟元年辛酉二年壬戌三年癸亥<p style="margin-left:1em">師十歲在鄉校一長者令諸晚學各閉目一回返觀念起眾人各言起何念師良久云某甲返觀無念可得</p>
四年甲子五年乙丑<p style="margin-left:1em">師十二歲是年四月十六日振陵公示寂按師振陵公傳云公年四十七忽示疾時仲叔遠舘江之北召季叔曰吾事雲棲久矣今可於本師像前為我芟染於是延僧眾於三月晦代懺摩四月朔懸雲棲大師像為得戒本師而以耆宿某代說戒某代秉刀某某輩為證明且命不肖<span class='corr'>斂</span>以僧儀身著袈裟手懸數珠違者不孝示不肖弟兄曰不讀書即出家斯為我子一日晨起進湯藥不納問曰不樂乎曰樂樂如是三應而寂<span class='note-inline'>(於四月初一芟染四月十六涅槃)</span>不肖生而愚蒙十餘齡聞生死無常不知為何說見老人體氣強徤飲食兼人一旦示寂猛然而逝無常之駭罔極之痛不可言喻是老人生我之慈父即教我出世之最初接引導師也師<span class='corr'>已</span>篤信淨業自此益知身世無常時誦金剛般若見經言久植善根方能信心此經竊自慶慰七月十五詣西庵薦先禮誦梁皇懺法遂惕然曰覩此而不知畏者定輪轉惡趣矣自振陵公示寂師事母同守制讀書負米其理家政按師與京兆戴公書云我年十二而主家政又按師牡丹香記云余幼孤讀書負米兩者日不暇給此外一無所知今日別山禪師惠花二株清芬滿室此病僧耳根圓通也侍者錄之以記我拙</p>
六年丙寅七年丁卯懷宗皇帝崇禎元年戊辰<p style="margin-left:1em">師十五歲見天琦禪師語錄知有參究誰字法門然以久信淨業以清靜自居不能起大疑情參究不甚猛厲</p>
二年己巳三年庚午四年辛未<p style="margin-left:1em">師十八歲按師別錄自敘云是年冬十一月母氏強為師婚自此打失從前淨境雖不甚淪溺靜中檢點穢念時生因參起念的是誰凡一參究念即冰釋</p>
五年壬申<p style="margin-left:1em">師十九歲按師別錄云欲專一參究託讀書之名借榻廣因寺經半載餘至七月十五方始歸家坐觀夫婦一如二屍坐既久即欲起念亦不可得因打翻溺器驀地有省遂决志出家隔歲曾見先師示陽山法兄語驚異嘆息謂當世有如是大人遂往師焉按復京兆戴公書云先慈於某年方十有二歲為父為母為師撫某成立某年十有九小舍弟年方十有二某斷無出家之理而出家萬牛難挽者專為度盡冤親別無所為按師九華人士誕日懷洞如尊宿偈有杖履不輕離碧嶂扁舟送我入南山之句又按先磬山贈楊西蓮居士送姪芟染詩有遠帆因送姪投師別語叮嚀自可師之句睿乃先磬山族姪西蓮居士師之仲叔也同送師入磬山是則七月十五於廣因歸家獲省發决意辭親割愛入磬山矣於七月三十地藏誕辰先磬山即親為薙落示偈云昨日為儒今日僧轉凡成聖不多能翻思昔日靈山老也是其年得越城名師曰某某字師曰林玹後示師掩關偈有一把無鬚鎖深藏在玉林遂更字玉林芟染後復示偈有十九已捐妻擲下文場筆一片赤心腸多生種奇絕之語自是日則執勞方丈夜則入堂坐香一夕未開靜即進方丈山曰今夜香完何早師曰自是我不去坐也山云見甚道理不去坐師云即今亦無不坐山驀拈案上石屋錄問云者個是甚麼師云卻請和尚道山云你不道教老僧道師云情知和尚不敢道山云石屋錄有甚不敢道師云隨他去也山云賍負老僧師這裡透不過直得大淚如雨一晚目不交睫立於單側至五皷山呼曰不用急我為你舉則古話當初有個龐居士初見人時孤逈逈便問人不與萬法為侶者是誰馬祖當時為甚蹋進一步云待汝一口吸盡西江水即與汝道師云某有一頌不侶萬法的為誰誰亦不立始親渠有意馳求轉暌隔無心識得不相違山云不問你不侶萬法要你會一口吸盡西江水師於言下大悟乃拂袖而出按師別錄云山翌日指香爐問師云吞卻這箇香爐看師云和尚起蚤猶眼花在山云悟則不無還假脩證否師云不假脩證山云南嶽道脩證不無如何汝言不假脩證師云不染汙即是脩證別無脩證山頷之師復進謂山曰早知如是不用出家山云與麼則還俗去師云可道我即今是僧麼山頷之山後凡有徵詰皆當機不讓山深肻有再來之稱</p>
六年癸酉<p style="margin-left:1em">師二十歲磬山有示師法語云既為大僧當行大事立志要高願力要深膽氣要大心行要細心行若細念念入微見到一念未生之前則不被境緣奪去而為麤心浮氣之所動作也膽氣若大始可擔荷潑天門戶他日普化羣品能以無畏說法也願力若深百千法門學而不厭縱遇諸魔障難於中不動毫端了了分明一一順受勇猛精進也立志若高則無速求見聞知解塞自悟門不到徹頭徹尾大休大歇田地决不肻應點時流埋沒自己也若四種成就豈是泛常小根小莖秪圖熱閙門庭不揣道力未充德業未辦見地不徹學問不廣背己逐物徒衒虛名而<span class='corr'>已</span>也是夏侍磬山遇烏瞻山休夏六月十九小叅師有三玄三要問答又見人擬答十智同真師焚香求老和尚隨問隨答問答語俱備載磬山報恩全錄</p>
七年甲戌<p style="margin-left:1em">師廿一歲按是春宜興檀越入磬山請老和尚小叅尚驀竪拄杖云大眾急著眼看卓一下云天得之以覆育地得之以生成君王得之恩被萬物羣臣得之報國祐民且道衲僧家得之又如何施設師時侍側驀掀倒香案云截斷天下人舌頭便出堂尚擲下拄杖擎兩手作脩羅勢振威一喝便下座顧視兩旁一眾失色尚復轉身召云大眾便歸方丈師隨後禮拜云適來觸怒和尚尚云好與三十拄杖隨聲拈棒師迎上掌云即今便打說甚好與尚亦打師約住拄杖尚注視師即聳拄杖云須還者老漢始得竟休去尚擲下拄杖大眾作禮至晚尚與玉峯洪師焚香對坐喚師云今夜洪師叔在此為汝證明我且問你譬如大將出征自家副將可好衝陣的師云和尚作者個說話掉臂竟退尚笑呼云來老僧亦要說些老婆禪峯云他驟然一來四眾無不驚張的師兄下了座都還照顧不來不出禮送尚云當初黃檗起來打維那我今日轉身召大眾你道是同是別峯唯唯尚乃謂師云你一向要坐關我今許你也翌日事尚飯畢擬收盌出尚舉拂子語師云此拂收放自繇隨處用得特付與你師收盌竟出尚迺懸拂禪牀角師後有出山意乃白尚云某他去結廬求賜一扁尚大書報恩堂三字與師復作禮云昔者師執龜毛拂謂某云此拂收放自繇隨處用得特付與你某時放之公所一任大眾觀瞻今思事無一向作偈收之尚云偈聻師拈拂便打尚笑云兒大欺爺聲未絕師云不勞贊和連打兩拂而退至秋師往江上省親磬山示師偈云母在澄江江上住為緣省覲出山去秋風飄飄秋水清幽鳥喃喃送離語丈夫不獨念劬勞要施十方普法雨森羅萬象盡霑恩情與無情咸歡愉佛祖命脈在汝躬葢天葢地僧中龍光吞日月開頂目他年必樹臨濟宗不比尋常人碌碌一刀未斷猶[糸*蒙][糸*蒙]又云魔強法弱在當世努力掀播自家的玄中玄要中要拈來說與鄉隣道切莫輕忽出家兒出家自有僧中寶汝親見得箇中圓白髮也須剪卻了<span class='note-inline'>(云云)</span>師省親後即於江上水墩靜室掩關磬山示師掩關偈云虛空關不住天地本無門一把無鬚鎻深藏在玉林半肩擔祖印雙足蹋靈雲出入原無礙休言定幾春按師荊山旅堂紀事云憶甲戌秋先師遷住吳興報恩余時獨處江干野色無垠天光連水曾和老人寄示偈云師闢山頭宇我撑水上門腳同蹋實地眼獨空叢林小兒無繩尺曠蕩之言不謂至今多人成誦<span class='note-inline'>(云云)</span></p>
八年乙亥<p style="margin-left:1em">師二十二歲是春在江干水關磬山有懷琇侍者偈云我懷琇侍者見道夙根深兩載巾瓶事三春鐵石心頭頭皆顯妙一一本天真繼我誰為後如斯得幾人連書促師歸報恩師不應一晚臨舟坐月頓忘迷悟按師偶書中云幻祖送先磬山嶺南掩室松門分袂乃曰汝去老僧無說話人矣先老人常舉以為恨昔年江干死關者十閱月亦為生平之愧師自甲戌解夏後省親八月即掩關江上至明年乙亥五月是十閱月也蓉城眾士請磬山山不赴請親題小像寄師云山不是山水不是水坐破蒲團豈有定止千巖萬壑之中虎狼羣隊之裏要尋個張牙露爪的驀然撞著捋虎鬚不是我兮便是你復手示云老僧在報思不愁無錢糧不愁院子不成只是飲食日減精神日不如前而汝不在深以為憂當知我必不久人世得書即來有最要語分付特此至囑師以滅磬山宗自任得書破關過報恩見老和尚不作禮近前义手云狂兒國土父不容過這個峯頭還是老漢住處麼尚云你且站下腳與你道師驀掀倒香案而出尚高聲云將拄杖來師遙應云劍去久矣是年與先磬山機緣不一備載磬山報恩二錄師在記室寮密邇方丈一日偶失笑聲高山召師呵責師懺謝乞行行補過為眾收供時有信士沈君夜夢神人啟之曰明晨有肉身大士來汝家次日見師到戶呼闔門羅拜欵以盛饌師後常笑謂侍僧曰我當日收供二十九日喫齋者三十月滿山仍令歸寮信知先磬山家範嚴毅師之尊師受誨又若是至九月廿三山示寂師瞻視湯藥目不交睫日夕不離單次及將逝坐臥恒倚師懷恐師不勝勞力令侍僧代師師辭之山顧謂師曰我終身靠著汝矣師後示寂清江之日舉此話謂侍僧曰我四十年主持法門應先磬山末後所記耳山臨寂遺命師方丈侍龕俟叢林完備歸葬宜興按南磵問和尚行由云時磬山報恩兩地執事一則欲迎龕歸宜興一則要停龕在報恩主無一定時間和尚謂師曰我自住監寺兄在方丈侍龕諸兄弟如前各領執事於是杭州司理黃公祈遠唐孝廉暨近地檀越同為啟請師於方丈侍龕後因事師避入徑山凌霄之大山室復結茆大麓頂之最高深處問和尚亦去東明按師與京兆戴公書云我廿二嵗主叢林即侍龕時兼攝院事也</p>
九年丙子<p style="margin-left:1em">師二十三歲在凌霄室時雪嶠和尚住靜語風師見雪勘婆頌特往謁之禮拜起便喝雪擬議師拂袖出諸檀越連書請師還山師不應時報恩執事四散庶事難支龕不可守至冬季叔方沈文學持諸檀護書徒步上大麓頂責以先命力請還山師義不可辭乃翻然歸報恩遂從眾請以繼席焉按師戊戌春仲小紀云我年二十有三繼席報恩歲丙子之冬季也師自是以法門為己任全機大用揀異辯魔提掇綱宗一掃穿鑿瞞盰之弊荒殘破院百廢具舉由此報恩法道風行海內矣</p>
十年丁丑<p style="margin-left:1em">師廿四歲望風趨叅者麏至寺無恒產二時仰給檀門師於春初即往雲間行化得錢廷尉元冲居士施資春盡回山故行化歸示眾有去日庭梅甫綻歸來屋後開桃之語佛誕度僧上堂報恩新長老今年纔廿四黃面老瞿曇是他最小子古往今來多少坐曲彔牀的大善知識凡於四月八日播弄瞿曇老小的矢臭氣則有分還曾夢見瞿曇的師麼者裏緇素得出不論剃髮不剃髮不虛親到報恩者裏緇素不出直饒新報恩親手為他剷草也是對面白雲千萬里喝一喝下座師以昔來寺址湫隘建造不能容眾乃更革向至廓闢新基於舊址之前是年建法堂五楹於大殿基之後建方丈五楹次法堂之後庶可左右以次落成是冬師復行化至烏戌總憲唐存翁及顧長白等眾檀越啟請師為古山寺伽藍神索靖明王說戒師於座前說三皈五戒竟復為說法開導下座神為一方人民乞靈之所積歲宰殺不息神因有兆於耆老故諸檀請師為說歸戒自是不以血食祭賽得斷淫祠復作勸止殺童羊偈</p>
十一年戊寅<p style="margin-left:1em">師二十五歲秋中行化至金陵得司禮監慈引居士施資歸於九月十五建禪堂七楹於法堂之右建禪悅堂五楹於法堂之左其方丈左右之圓證堂棲賢堂亦以次而成師雖興土木之役一師古人儉樸不事高廣華靡畚土運木之勞日惟先人而往故棟宇一新未嘗浪費檀資披事殷繁時刻不廢叅請於是僧俗樂從者眾叢林日盛一日矣</p>
十二年己卯<p style="margin-left:1em">師二十六歲是年出外化長生米過清溪明道蔡封翁謂就開封寺陞座演法到楊家塢行進行豐緇白弟子謂陞座演法至平湖東林禪院眾請小叅師云巖石眠來久渾忘雪擁寒入廛緣底事請續個末後句看是日緇素下語頗多師復自代云一任說多般行化歸蔡封翁請演法入新方丈</p>
十三年庚辰<p style="margin-left:1em">師二十七歲內外規嚴矩肅方來者悉正因叅學之士然叢林在經營創始之際二時齋粥每或不繼有瑞林上座勇於為眾往南潯抄募以緣不從心乃赴潯溪而沒時豈凡金方伯家居意謂有如是為眾之僧主法者定非尋常知識率潯溪眾信攢聚僧糧并送瑞之靈龕回山師特為陞座舉揚風勵一眾上堂云自慚少福住幽林淡薄辛勤歲月深散眾欲眠峯頂石捐身為道自何心仔細看來竭誠為眾的也有肻心檀護也有只要我輩專精學道若不一聞千悟直須忘苦忘樂忘生忘死歷盡艱難方能透脫復顧左右云世出世法非憑一點真心不能成就故有此真心也可以自利有此真心也可以利人有此真心也可以自利而利人可以利人而自利徹此心源便見瑞林面目清勝化儀自在報體淨滿金方伯與潯溪眾信凡受瑞林所化生一念淨信莫不皆成佛道卓拄杖下座</p>
十四年辛巳<p style="margin-left:1em">師二十八歲是年大殿成是春出辯魔示眾時諸方共論高峯祖無夢無想主人公話雖各各有頌有語互相是非而祖始終悟道因緣灼知落處者稀即有真實徹悟不坐擔板偏枯邪解者而亦以祖始終自述悟由或移前作後或以悟為述葢以一悟為休不知有悟後重疑之故也至有以昭昭靈靈認識為心之妄見配合祖打破拖死屍句子直得虛空粉碎大地平沉之悟謂之有主初進步以身心脫落主人公亦無之豁達空見配合祖枕子落地透脫末後牢關之悟謂之無主末後工故師不得不為出手以明正之娓娓幾萬餘言申其邪正自此稍不敢以祖覩真讚打破拖死屍句子是認識神影子之非悟然究竟卒無知師所辨之旨師旨既不能辨則死關祖始終悟道因緣亦終晦矣因思大慧祖之言曰如今浩浩說禪者總如是楊岐正傅不過一兩人而已應庵華祖云這個說話多年在肚皮裏信知在今天下無人理會得况師今日之事乎葢師之心亦良苦矣於是作懷古四偈并辨魔自序以閣筆懷達摩大師難難難是利人難猛念嵩山面壁寒中毒五番甘隱忍待來刃臂覔心安懷六祖慧命[糸*系]懸九鼎危同塵混俗自知時蟠桃千載一回熟頗耐尋常風雪欺懷生法師當時若有人堪語何忍惟將石作徒一傅眾咻成話欛至今明眼許誰乎懷明教嵩和尚祖宗圖記傅千古增妬流言盡一時假使舌根隨火燼是非畢竟有誰知辯魔自序云山僧心行至真至直直故遇魔外不容不辯真故因羣魔慌爭不容不明發其實跡一二盡此至真至直之心無非為天下後世之人一任人依我明辯之言求真叅實悟直至悟境不存作過量大人也可依羣魔欺瞞之說打頭蹉卻路認識為心後便避溺投火曳尾掃跡成轉輾謬亂外道也可山僧聊盡自心云爾豈與魔輩嘵嘵令門外者類尋常是非看耶復自敘數言作春秋之獲麟是冬答天童密和尚書<span class='note-inline'>(按判魔中云天童老人見師答書即以已直說悉毀板不有今之所存後人重為刻者)</span></p>
十五年壬午<p style="margin-left:1em">師二十九歲上年辛巳無秋春夏大饑僧眾赴堂秪有青梅七箇故峯公住報恩小叅有先師乍住遇年荒七箇青梅也赴堂之語又按蔡封翁寺記云寺初乞食供眾會己午歲㐫某與同志倡長生糧賴以不匱是實錄也師於甲戌秋省親先磬山示師偈有汝親見得箇中圓白髮也須剪卻了之句後太師母於先磬山所起法名通光至是年冬於江上十方庵先磬山像前芟染秉具迎歸報恩草堂奉養一如東山周母之白蓮峯矣師有偈云脩行在行不在說萬事應須猛割截這回似斬一握[糸*系]一斬一切俱了畢頂上圓光含十虛從今更不重埋沒非是山僧輕度親十載先師曾記莂剎那具足丈夫儀法名通灮號悟徹不向他人行處行管教步步蓮華國</p>
十六年癸未<p style="margin-left:1em">師三十歲藏經閣成藥師殿成普同墖成師自繼席以來僧糧建造每自出行化雖在年富力強其勞苦有不勝言者然猶視為枝末惟不負方來策進內外究明大事為急務一舉一動莫不以此切劘至三八晦朔升堂入室之際必舉古驗今激揚勉勵欲一一令知好惡時有謂師下視諸方譏呵當世又亦以高峯祖打破拖死屍句子直得虛空粉碎大地平沉為非悟左袒邪說以誣祖及師故是夏復出判魔直筆</p>
大清順治元年甲申<span class='note-inline'>(是歲江南猶稱崇禎十七年)</span><p style="margin-left:1em">師三十一歲按寺記云甲申前殿與諸寮以次成貫以長廊通以橫衢登以拾級蔽以脩衖晝行其間堂有規寮有務無露頂裸衣詬諍偶語之僧夜行其中堂有巡香路有巡照寮有輪巡雖鋤山萟圃力田重務亦必刻香危坐放叅始臥課誦必撘僧伽黎晦望則闔院羯磨誓神發露故衲子非真叅密行者悉望崖而退諸方以是嘆叢林清肅道風嚴峻報恩為一時典型也寺初乞食雲間信士姚士曇與其姪世柱又買長生田若干畝存寺供眾<span class='note-inline'>(云云)</span>師自廿四歲丁丑至三十一歲甲申八載中殿堂寮舍僧園物務以悉周備其間世故變更歲時豐歉復不一然按師小叅云斯世斯時出世為人的如麻似粟山僧為甚也肻居此位行此令須知出世為人不是泛泛然的莫是有佛法與人商量故出世耶莫是有禪道與人故出世耶莫是顓為興叢林作佛事故出世耶若道佛祖恁麼出世非但自<span class='corr'>己</span>入拔舌犁耕地獄亦累佛祖入地千尺無出頭分<span class='note-inline'>(云云)</span>故師雖為建立叢林於出世為人之心志乃在此而不在彼也即師弟子如退庵重白松豐不退勇骨巖峯寂庵洽韞荊璧全庵進濟芝覺諸公皆於師早年爐鞲中出於是見師當日出世之微意豈鹿鹿僅以建立為心者可同年而較哉</p>
順治二年乙酉<p style="margin-left:1em">師三十二歲是年奉先磬山龕於丈室已經十周報恩叢林亦已完緒乃卜基建墖於寺左寶峯之麓是年六月十有一日奉全身以墖焉師於墖旁坐臥者四十九日師自是不復上堂惟隨時五叅提掇按師小紀云吾年二十有三繼席報恩三十有二而閒居歲在乙酉夏閏六月之既望也秋間上船子庵再往雲棲天竺徑山法華山諸處隨喜返雲覆庵度歲是歲寶華朝宗和尚有書與師云不肖生不逢時遭法門變局已不利于俗眼矣生平德薄習氣偏多又不足以浩歸天下衲子自揣無補法門而當此祖道凋零魔風熾盛之日非得一間出名宿何以迴狂瀾于既倒所以日夜焦思引領而望者此也壬午冬初忽見佳刻諸種合掌欣<span class='corr'>歡</span>喜而不寐葢以當世有人祖道不復終晦矣是冬即有普說請益二錄<span class='note-inline'>(寶華有廣報恩辨魔語)</span>正以千里同風不謀而合令魔輩見之而魄喪耳滿擬三週掃墖定獲面譚途路難行今已遣僧代祭矣當此亂世晤會難期畧述數行少伸同志又以傳燈錄自元至今未續近來凡遇士大夫無不諄諄道及此乃法門大故幸不吝筆舌共為皷舞或有為法而興起者未可知也臨楮不盡欲言伏惟慈諒不一師復書云我輩不能於尊宿林林之日向孤峯絕頂蟠結草庵呵佛罵祖去乃以雞肋之力撑持大廈之危辯魔斥異誠大不幸然以高祖始終悟由竟無灼知落處者其他尚忍言哉不謂當斯世而有室遠人邇如吾兄者區區之心亦無憾矣向讀尊刻恨不一晤獲手書知盛心亦然不知何日天假之緣也燈錄非明眼大才而更心直手公不以佛法作人情者安可為之得吾兄任此真法門之大幸也諸惟為道為眾生自重不宣答示神鼎澤法姪書</p>
順治三年丙戌<p style="margin-left:1em">師三十三歲是年前溪令安籍記僧師往大雄山結茅冬出大雄獨上西天目禮高峯祖墖過雙清庄留題一絕去兩峯青拍肩雙溪寒共語中有一徑清昔人此遐舉登死關祖墖掃除四十九日雙清住持白車鼎公送被席米菜之屬供師師發願世界清平我來脩復祖墖</p>
順治四年丁亥<p style="margin-left:1em">師三十四歲是春重至宜興磬山龍山諸處入磬山有偈云隱居風範依然在說法堂前任草生莫謂門庭能閴寂從來此道少人行遂由溧陽往金陵隨喜華山蘭若於牛首祖堂聽素華法主講唯識有禪者識是師遂去寓吉山古寺度夏按師有吉山旅堂對客絕句云衣冠日垢敝樵牧復何疑對客堆堆坐癡獃王老師又按師自題肖像云丁亥春夏倚杖吉山旅堂不半載然余每飯不忘吉山而吉山遠近諸檀越亦未嘗忘余此中山幽人厚洵江南首善之地也<span class='note-inline'>(云云)</span>至秋往蕪湖適報恩棲雲岳公與嵩雪倫淨圓果三人尋師至蕪湖遂相從浦口渡江北行至鳳陽懷遠縣荊山下住止北地廟多庵少惟此庵供觀音羅漢住庵止一僧亦甚樸厚遂寓庵中度歲棲募糧邑中嵩拔茅為薪淨圓果令持書回報恩問太師母安并寄理安和尚書時骨巖峯公挾袱訪師<span class='corr'>已</span>年餘同葦渡楫自淮上聞風趨至師前乃十二月朔旦也楫回淮上峯留度歲師宿破牀三人地臥按峯公錄舉師於荊山度歲一日師問峯云如何是日間浩浩時作得主峯云曲不藏直如何是夢中作得主峯云真不掩偽正睡著時無夢無想無見無聞主人公在甚麼處峯連下數語師全不肻一日至師前師復問峯云家無二主師云一個驢子繫在橛上峯通身輕快遂大聲云有語了師云速道速道峯云時值天寒請和尚保重師云此中難得禪和到與你一盞茶喫峯云看這老漢一場敗闕師云何不早恁麼道峯禮拜於是見師折旋俯仰無斯須不以此事提掇後進者即岳公事師行腳凡放袱處即持缽執㸑得少間刻香令坐香消輙為錐劄乃於途次發明本分葢師生平為法之心乃如是夫</p>
順治五年戊子<p style="margin-left:1em">師三十五歲欲往臺山恐太師母年老憂思報恩大眾懸慮書法偈四章授退庵重白松豐不退勇骨巖峯以臘次先後命峯收偈於正月十五日南歸報恩師與岳倫二人北上至徐州水大不能徒往作望臺山詩而返荒濶三千里高閒一萬人當年水畔石遲我未歸身按師古清涼寺題壁記云戊子二月戊辰<span class='note-inline'>(乃初三)</span>月泉道人北還憇茲古清涼寺八十二老僧留飯甚樂吾亦可以不往臺山矣追隨往返岳子倫行者但前夕丁卯夜雨早發閘口破履粘泥如蹋雪饑行十里良苦峯公於二月望後到報恩三月朔師亦至大雄數年前有一前坵居士求剃度師攝受之以石菖蒲一盆供師丈室內有水晶應真一軀丙戌冬師行腳出外有小兒竊像歸家至夜分小兒腹痛發狂自言我是第四尊羅漢大雄和尚乃第三尊羅漢現身汝何竊我像歸污穢地不急送歸不能生矣其父母兄弟詢知小兒竊像原由即晚辦香資齋供送像歸大雄寺之僧眾初不知盆中像為人竊去耳自此閧動一方日逐男女成羣瞻禮是像凡有病者禱之即愈莫不詫為神異師自江北歸大為呵叱次早俟眾赴堂乃持像投入龍淵師自乙酉夏先磬山入墖以來或避人或避地或掩扃或行腳未嘗久住報恩故諸方叅請者可望而不可見可仰而不可即是春歸大雄即為結夏諸方角立者駢集師一日垂問佛未出世時道將一句來時先師初在眾進語云和盤托出師云山僧今日困又一僧云蒼天蒼天師云客作漢直打出顧謂先師曰你這一轉語做得我維那次日結夏即令首眾師因閱統要舉公案十則令眾拈頌時[茿-凡+ㄗ]溪森公在眾頌世尊初生云月上山城征馬急雨過新水芰荷香自此洞庭秋色好煙波聲裏鬬漁郎師擊節稱賞乃令典客於是年五月囑棲雲岳來雲巖七月十五解夏[茿-凡+ㄗ]溪森美發湻寂庵洽德岩紹韞荊璧慧楨孚慧樞地全庵進道昌桂九人同時記莂以森為首座湻為西堂冬歸報恩結制命勇任首座豐任都監峯任西堂一時方來雲擁龍象蹴蹋非復舊時景像矣是年閏四月廿八退庵重公坐脫於報恩監院寮師為建墖於寺東大覺璉禪師放生覃上</p>
順治六年己丑<p style="margin-left:1em">師三十六歲報恩方丈命白松豐公主持師自往大雄限三十二人共住令書記與然緯公任院事四來乞單者不可遏悉致怨于緯公公亦弗惜也報恩寺北行六七里為扣水堂於左岸鑿方池十餘畝作放生所師親自率眾開鑿日無甯晷鳴鄒蔡封翁與吳興居士嚴爾珪復置田若干畝以饍僧為護生久計故師欲乘閒開池成全護生功德師以重新報恩酬先磬山恩德興復大雄報太師母恩德興建扣水報先父師振陵公恩德振陵公久歸雲棲晨昏課彌陀如來太師母生平持觀音名號大雄早暮課觀音如來報恩則朝藥師暮彌陀亦各有願力人所不知也是年述太師母傳贊又自著潛子傳贊云潛子不知何如人自得法先磬山力以大法為<span class='corr'>己</span>任嗣住報恩數載雖百廢具舉未嘗一事營心數千指日環擁叅請未嘗有一元字腳與人其許入室者愈臻玄奧愈爽然自失久追隨者多忘身為道高年碩德之侶主法不讓人情時有認昭昭靈靈以為得本以識神空為末後無疑者明辯其為狼跋其胡載疐其尾復有死於棒下以心如墻壁為明道眼等者直斥其為將成九仞之山未進一簣之土皆苦其盲引眾盲非好辯也人不知而不慍其志潛值世危亂其時潛布袋和尚贈以偈云一鉢千家飯孤身萬里遊青目覩人少問路白雲頭其行潛遂稱潛子贊曰汝何人斯其三代之直歟抑乘願而來續垂絕之脈者歟人徒描汝之形像汝只瞠目而熟視其潛子歟</p>
順治七年庚寅<p style="margin-left:1em">師三十七歲師示寂庵洽公云東嶺西嶺木南山北山泥忽焉相支拄喚作碧梧枝此偈謂題新屋也可謂題一切人一切物一切賢聖一切旁生異類一切世界一切殊勝莊嚴一切極惡濁苦毒境緣也可凡一切法率以此偈題之但不知得意忘言者誰耳潤州竹林法屬築關室以待師師次收黃牛偈以辭之去歲曾將今歲期睡餘支枕自躊躇掩關秪合深山角王舍城邊終不宜使再至必欲期師一往師泛小舟藏於遠渚流連龍潭銅井窮前溪之源過雲堂永福禪院有舟居二首<span class='note-inline'>(其一)</span>淡蕩寒烟古木孤懸雲浪輕帆只在尋常行處杳然萬壑千巖<span class='note-inline'>(二)</span>一葉千溪水三盂六月霜逢人不舞棹高臥對斜陽使者三往返師三致書以卻之舟中有閱筆語閱山谷書問懷睿公宿雲堂永福禪院諸紀懷睿公云亡友睿公隱江千一丘一壑一飲一食外百無所知延陵茄賤於草山居或一二年不見或數年不知味聞者每舉以為笑高臥華山十餘年不能望見眉目者何限因送我入磬山慨然一出庚寅春晚余三卻竹林之請藏舟河渚啖乾菜飯旨甚恍見古人淡永之致</p>
順治八年辛卯<p style="margin-left:1em">師三十八歲住大雄崇福按書楚[糸*氐]紀云近年少至性衲子葢稍有見處不能出頭天外全體受用多以名利熏心學文字語言還知但患不成佛不怕佛不解說法麼是夏六月絕糧按師紀云絕糧累日眾進安眾長策山僧自若也午餘臥閱書諸子侍次言及糓麥二熟前預計因拋卷長吟穀麥二熟前預計住山可省篾三條諸子笑而去師見諸方受用侈靡因書戒殺述云人未見性當遵佛語佛所示人率性事也勿食肉勿著蠶絲葢天地同根萬物一體殺他利己稍有仁心者鮮不恭敬波羅提木义時當晚季稱為見性者多穿綢著綿一衣當殺千生一絮亦傷萬命非逆行菩薩果地中來纔披能令羣靈當下解脫者吾為汝危之是年迎太師母於大雄之報恩堂按師紀云老親開年七十日有定課誦持無虛刻惟性畏啖熱飯食頃得久侍談笑每設長几半圖書半果饌余因老親多作幾字老親因余多進粥兩盂又云辛卯七月庚子中堂捲簾橫案老親髮白如雪坐臨風用醃雪花下飯一滿盂半案皆紙筆研墨作數字覺我生平樂事無過此者</p>
順治九年壬辰<p style="margin-left:1em">師三十九歲是年春報恩豐公屢求退院師許之時扣氷<span class='corr'>已</span>託骨巖峰公主持亦求退於是師兼理三院事有本是金峰苦行身芒鞋拄杖舞還新之句按師西樓聞雪紀云壬辰夏報恩之住持供先老人方丈重歸侍寮首脩殿公務攝客司諸禪極不安潛子有餘樂也<span class='note-inline'>(云云)</span>是冬荊溪海會寺重請師堅確懇至以向有先磬山髮墖在彼乃令豐公代赴請是冬有僧自負久叅動氣爭執師鳴皷集眾示云你無明從自負來且問你盡大地是火坑得何三昧不被燒卻僧云何處不稱尊師云者樣逐塊何得放肆痛與一頓擲棒令別下語僧云通身在裏許師驀拈棒僧無語師云頭破作七分僧又無語師云你者鈍漢與人爭競閒氣作麼於山僧驀拈棒別下語來僧無語師打云者裡何不道奪卻棒打和尚莫言不道汝既不能我便放過一著你向頭破作七分下一語來僧又無語師云者鈍漢放肆作麼死於機下正是死漢乃向[〦/(句-口+方)]僧云者僧犯何約進云破口約乃擯出</p>
順治十年癸巳<p style="margin-left:1em">師四十歲按是年浴室對鏡偈自序云向侍先磬山聞溈山荒寂有願四旬體胖曳杖往住二十年於茲矣適浴室臨鏡因此有偈不是溈山舊住僧年來四十骨稜稜金峰峰下堪鋤石待個英靈剔祖燈又自題肖像云曲阿人荊溪釋成全報恩祖庭重興大雄古剎身惟一關性喜作客事逐緣興書空咄咄題此贊時年四十張侍郎靜涵居士欲師擇一人主江上十方庵師復書云承以十方庵繼住者見問彼中賢緇想皆在居士玄鑑中此間不易其人虛辱長者之命奈何奈何大抵覔一好說俗禪者易覔一善能接待者難海內狼藉殆遍非師承有據手眼明正者潔淨杯土不如不玷汙之為愈也山中楮墨不備眾護法書不更裁謝晤間幸叱致復嗣遠著公書<span class='note-inline'>(著公乃久侍弟子聞有謂師養親過禮以書上師師故復之)</span>草堂老人凢為吾弟子者當稱太師母餘稱者非王制僧拜父母佛制父母不拜僧尊王制應曰此吾父母也拜之父母應尊佛制曰此佛子也當返拜之故曰出家父母反拜反者還也非反常之反也此雲棲再三申諭之通論凡為人子為人親者所當力行不悖者也至八旬與三嵗之說因度姨示敬非為母訓也非示為人弟子者待太師母之禮也若佛為母說法而有此言何以免斯世無父之誚母師老人遵慈訓嘗在佛前作禮或時展禮則老人反拜殷勤暗合佛制然答拜則老人于僧俗皆然又不獨不肖而<span class='corr'>已</span>至于朔望不開扉新正半月靜坐不見人皆老人不欲以太師母之尊勞人敬禮妙全王法佛法竊以草庵養親不甚違世出世間佛祖聖賢之訓觀來書似不悉草庵規範畧述廣聞或更有至論卓見幸不辭詳復或為一考雲棲諸書及經律供養父母等訓互相叅定亦學問中一快事也是年太師母憶江干親故欲往勸導存問師於五月初旬奉太師母還江上住止敔山庵按師書自偈寄與齊高居士云到處耕荒翻石笋今來坐月友寒煙半間老屋安親膝五合香粳倩客煎古德云萬事隨緣是安樂法吾江上報恩堂室難施席庭不容葢得以閉門卻掃此正禪寂膝下者之殊勝緣也與齊高居士寄紙索書舉此拙偈儻會意忘言則安樂法當自得之題程晏如藥師日課至秋太師母仍還報恩草堂於是冬十二月十六日遂示寂世壽七十一芟染秉具者十夏師於龕側席地跏趺粒米不沾唇惟啜白水不見人不言語者七日七夜秪一侍僧徹臥者立師側亦七日七夜至足膝黃水長流不暫去大眾以師哀毀過禮亦封鍋閉厨師聞之垂示云我作哪吒太子時如何時雲居嵿公為第一座進云樂則同歡師遂啜米飲令眾開鍋麻衣草履寢苫枕塊跪捧二時及藥食者百日至期滿始往江上卜葬地</p>
</div>
<p class='juan'>大覺普濟能仁國師年譜卷上終</p>
</div><!-- end of div[@id='body'] -->
</body></html>