<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普濟玉琳國師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu244' />
<p class='juan'>大覺普濟能仁國師年譜卷下</p><p class="byline">得度小師嗣法孫超琦輯錄</p>
<div class='div-other'><a id='mulu245' />順治十一年甲午<p style="margin-left:1em">師四十一歲春杪於江上覔葬地度夏敔山按師大雄關室記振衣云丁酉五月乙卯坐關室南軒松梧交陰清風徐來憶甲午度夏敔山如別一世界至秋方歸報恩冬十月聞與然緯公疾欲革即理舟往視按師悼石頭緯書記序云緯書記乃甲子孫自脩孝廉世居留都令廣之陽江歸值申酉之變償素事空王之志披削于本京清涼寺一缽遊方不復問家十載叢林飲食起居力與眾俱後過餘杭之懸溪為士子所留遂寓錫於溪上之庵一日示疾即不食道人聞之兼程往視至則喜形顏色相對一日夕吉祥而蛻是某年某月日也</p>
順治十二年乙未<p style="margin-left:1em">師四十二歲是年春以振陵公昔年葬穴有水往江上另卜地遷塟向為太師母所營墖基在敔山庵之右師欲先墖太師母再營遷葬以是年建墖不合青鳥兼其地宜墳而不宜墖於是即以墖地遷葬振陵公實是年五月十有三日丑時也至秋始歸報恩草堂述三師說於苫次時師持太師母心喪廿二月矣九月下旬理安問和尚至報恩掃先磬山墖并交磬山是月廿七問和尚坐脫於吳江應天寺師聞訃星夜往應天作封龕佛事不退勇公亦於是年五月初八示寂於南嶽高臺寺師聞訃說偈悼之汝有為人誠人肻放捨子到處不閒閒明珠投石齒又悼問和尚偈云風穴淚多誰告語雲庵慮切自嗟吁攀蘿直上千峰頂火種深埋面壁趺<span class='note-inline'>(師自註云時金峯死關方成)</span></p>
順治十三年丙申<p style="margin-left:1em">師四十三歲是年持草堂老人心喪期滿故佛誕小叅有三年不事事強起答羣賢之語師見法門上下相蒙日趨日下勢不可以回挽惟嚴慎門牆揀別濫廁為救時之一得故有丙申三誓云重佛祖慧命故立此三誓一非透向上關者即精明教理誓不獎借一非透向上關者即精通文學誓不奬借一非透向上關者即富有福德誓不奬借又自勵四誓一誓不與本分間隔作一佛事乃至一稱一禮一誓不與本分間隔為一人乃至交一言一誓不與本分間隔閱一書作一字一誓不與本分間隔一坐立一談笑閱夢遊集題憨山大師示普瑞沙彌語云明神宗朝依教脩行善知識三曰雲棲曰憨山曰紫栢皆行其所信不行其所疑如是自利如是利他愚智欽崇古今瞻仰是亦不為無補于法門矣乃後之名利熏心者造大妄語動稱悟道上下相罔賣拂賣衣雖竊有佛祖兒孫之名畧無人天師範之實一盲引眾盲相牽入火坑自墮良重何言利生識好惡者可不知所決擇是秋往理安為問和尚秉炬入墖荊溪諸檀越請師主持磬山祖席師辭檀越皆先磬山弟子長跪固請師亦長跪固辭</p>
順治十四年丁酉<p style="margin-left:1em">師四十四歲是年部署先磬山入墖事按是春復海會豐公書云入年來刻刻事先師之事先老人不入墖即大齋不列二味耐病忘勞作報恩必不容緩之事非真為生死者不留非動靜在道者不進牆屋且令不漏不傾明年亦盡心料理入墖大事後年一一次第那時起期結制作入墖佛事纔是今已春盡常住成何局面輕言結夏亦可謂不知是矣<span class='note-inline'>(云云)</span>時各執首領雖備內外大端悉師自為董理按記幸云六月二十有四日上正寢禮堂頭先老人訖步前庭梅陰深密雞冠花成林行者供坐具設典籍讀風穴首山汾陽三傳動容曰此法未滅世猶可在嘆曰何幸此生覩是極則事某侍者時權金峰客司部署先磬山入墖海會又記愧云乙酉夏以叢林交付龍天不謂諸徒能守之雖眾聚不散然苦寒聞見所不堪自壬辰奉先師居正寢年來得真實大道心人募米豆油醬又典厨輩炊調皆嘉好潛子權客司飽於晉徵士幸甚愧甚丁酉秋七月三日隨堂飯歸筆於菖蒲溪上荊溪檀越以磬山乏主復至報恩再三堅請師允來嵗焉冬過大雄有面壁嵒夜坐將赴磬山請偈云愛此一牀月長年臥掩關先師案欲了破雪問家山</p>
順治十五年戊戌<p style="margin-left:1em">師四十五嵗西天目僧眾於丁酉秋以祖庭祖墖傾廢至報恩乞師興復道塲師以二十金令脩葺祖墖至是年正月復至報恩請師命首座慧楨孚公於千丈巖守死關祖墖整理墖院師往磬山按師小紀云壬辰奉先師居報恩正寢歷敘客司等諸執謀歸先墖於荊溪舊隱尤閒中樂事具欲我復開堂領眾非六十不可旹戊戌春仲年四十有五赴磬山之召記於緗溪舟中乃是年之春仲赴磬山也至菰城一登道塲山有詩云望霞桃滿塢棹雪水盈川墖在千峰上一笻鳥道邊過西川嶺詩云<span class='note-inline'>(嶺乃去海會磬山必由之路)</span>寂寞西川嶺花開古樹深興懷動吟思十畝海棠林至磬山西澗滌石詩有昔日擔泉處重來廿七年之句葢十九入磬山至四十五是廿七年矣諸檀越請師陞座演法後命雲居嵿公為首座師歸報恩理入墖事務留眾以一千二百為限鐘板堂外以法堂為枯木堂拔材具精進異眾者送入餘瑞像精進圓證諸堂乞單者既繁眾至一萬五千餘指結一百二十日長期為入墖佛事時世祖慕道心切於是年秋九月　欽差內十三道司吏院張嘉謨賫　勅至金車山報恩寺延師赴京於本年十二月初十日到寺開讀　玉音有順風而問朕將同訪道于崆峒之句師以入墖事辭謝不能應　召天使三啟奏有　㫖入墖事竣來京</p>
順治十六年己亥<p style="margin-left:1em">師四十六嵗　欽差大人率諸官員隨師送先磬山靈龕往宜興於正月廿九日入墖海會寺遂迎師入京如影隨形寸步不離恐師遲延不果耳于二月初六日離毘陵相隨者量空寬弘濟演等一十二人按師虞山墖記云戊戌余被　召因先母師草堂老人未墖具奏辭謝天使敦請激切當事助為勸駕因恐久留有擾地方具奏送天使過江中途候　㫖<span class='note-inline'>(云云)</span>過古城道中詩云面壁有寒骨避人無峻辭避人須避世悔悟十年遲青州道中作前征詩云餐霞衣栢客簫皷載前征一月風塵住聽泉夜夜情至天津病甚得俞㫖問道畢即送歸葬親師感恩力疾辭謝於三月十五日面　聖即以方外禮接見供養西苑之萬善殿世祖一日至萬善殿問師心在七處不在七處師云覔心了不可得世祖問悟道的還有喜怒哀樂否師云喚甚麼作喜怒哀樂世祖問山河大地從妄念而生妄念若息山河大地還有也無師云如人睡醒夢中之事是有是無世祖問如何用工師云端拱無為世祖問如何是大師云光被四表格于上下世祖問本來面目如何叅師言如六祖所言叅世祖云六祖如何說師云不思善不思惡正恁麼時如何是本來面目世祖問思善思惡時如何師云好善但好善惡惡但惡惡正好善惡惡時即叅者好善惡惡是我作用我不思善不思惡時面目聻要一切處叅第一要動裏叅動中得力靜中愈勝古人所謂從緣薦得相應捷也世祖問如何是孔顏樂處師云憂心悄悄世祖退命近侍傳語云恨相見之晚自閏三月初一至四月八日於萬善殿奉御㫖請上堂者四凡上堂　御駕必躬行禮請親臨聽法下座後　御駕必復臨西苑謝法古今　帝皇重法之心至是無以加矣世祖一日問叅究用心之方師為作工夫說　勅翰林院侍讀臣曹本榮著序刊行又見師錄中客問詳盡懇至於緇素叅學者多所裨益　勅中和殿大學士臣金之俊著序兼為評註以廣其傳世祖請師起名師辭讓固謂師曰要用醜些字眼師書十餘字進覽世祖自擇癡字上則用龍池祖法派中行字後凢請師說戒等　御札悉稱弟子某某即璽章亦有癡道人之稱然師珍重世祖之㴱信未嘗形之口吻楮墨凢師弟子俱以法兄師兄為稱至四月八日佛誕道塲圓滿師即辭歸塟親　上俞允所請四月十三日　欽差內十三道張嘉謨近侍李國柱賫　勅至萬善殿　賜黃衣銀印師號大覺禪師兼　賜帑金營塟仍遣司吏院官張公嘉謨送歸師自前三月十五日面聖留供西苑萬善殿者兩閱月日常不卸帽不脫伽黎　上傳師真留供大內　恩蒙顧問者非一一然　上如不問則不敢強對語不及古今政治得失人物臧否惟以第一義諦啟沃　聖心葢不敢孤徵召僧伽之　明詔也後天童木陳和尚亦奉詔㫖八京一日世祖以師真示天童見師真不露頂相乃謂世祖曰五篇七聚一百應當學法中凢禮佛誦戒入聚落進王宮不得覆頭犯者突吉羅後弟子輩以此語請益師師曰此土以衣冠為重惟罪人至公庭須除帽匍匐以見當事官長世尊具一切智設隨方毘尼若此拘泥則開遮之㫖全晦亦何能識如來之所制者乎按一百應當學法第五十四不得為覆頭人說法除病寶華山止持中釋義云覆頭者謂以衣物葢頭也西竺以露頂跣足表至敬東土以冠履備整顯極恭然禮隨國制所行便為虔敬之儀又云葢律依西制結集時仍列開遮宜隨國風以護譏嫌庶無疑矣據釋義中語則師所謂此土以衣冠為重釋尊有隨方毘尼師於如來律制不亦明且審乎即應當學第七第八二條不得覆頭入白衣舍不得覆頭入白衣舍坐釋義云覆頭者若以樹葉若以衣覆以衣覆頭如新嫁女招世譏嫌然則非僧儀冠冕為覆頭者可知矣若所謂凢禮佛誦戒入聚落進王宮不得覆頭則應當學法中無此條相名目故辯于此師於四月十六日辭　闕出京於東光道中有貧道如遊蓬戶還未嘗懷刺謁時賢之句又聞鴈詩云鴻歸疑已晚猶勝不知歸此地日炎熱雪山努力飛五月十日宿馬吳店偈云<span class='note-inline'>(去黃河將四十里已入淮)</span>生平愛月愛舟居意味翛然返敝茨來往一雙窮相手了無一物獻尊慈六月朔歸至報恩<span class='note-inline'>(據圓照錄是初一)</span>按骨巖峰公著虞山演公墖銘云師初　召歸山峰公趨迎於吳門獲面慈顏師曰此悉遠出無甚樂事最喜者四上座於巾瓶勞苦中了明大事量空寬弘濟演月庭邇僧健敬也後寬演二公為師之嗣敬乃不退勇公芟染弟子令嗣勇公為孫也葢師往返長安道上之心蹟於茲斷可見矣所　賜帑金不敢當天使乃致于蘇州織造公必不容辭師以十分之九放生齋僧為　朝廷植福以一分留為墖費師臨行時世祖謂師曰和尚錄中付門人[茿-凡+ㄗ]溪之偈最好送和尚回山之舟即載入京一面師因命[茿-凡+ㄗ]公即隨舟同天使入京師歸至報恩草堂有詩云幻影歸草堂如臨秋水碧慈幃我所依松竹我所宅蕉葉入櫩櫳濃翠溼牀席又秋晚書案頭紙云千峰萬峰頭石屋半間草其衣木其食吾本分如是古人云一道神光萬境閒或庶幾焉易日有他吝戒之哉金太傅假歸掃墓世祖面諭至報恩問安是冬卜太師母墖於虞山地藏庵之後師即於廬墓間度嵗</p>
順治十七年庚子<p style="margin-left:1em">師四十七嵗是年春師歸自琴川世祖於十六年十月欽差宣徽院雷先聲賫勅書往報恩寺至是年二月十九日同本邑官員到寺開讀加封師號為大覺普濟禪師紫衣金印師送天使復命即往江上令慧雲潔公主敔山院事是年夏重編先磬山錄題壁有先師公案未曾了手把遺書仔細看之句秋七月世祖馬上有省欽差大人張嘉謨劉之武近侍李國柱　詔召絡繹請師入京證道并賫御建普濟道塲勅書又特建皇壇設一千五百僧戒法御札云自杖錫南還時勤企念五湖烟景三江秀麗荷衣松食致足樂也閶闔風至秋色依依益深白露伊人之想自邇以來企徹禪宗勤心法寶慨佛果應菴之復差近閴寂今雷音雖震而北方猶若未聞故未法比丘少奉戒律其口談無而行在有者又如麻粟也茲欲於都城建立皇壇俾衲子一千五百人眾受毘尼戒七條一縷出自上方五戒三皈重宣佛義然非禪師親為羯磨正恐以最上慈航為人天階級耳惟冀荷擔如來闡明大法不辭遠道惠然肯來則王城四眾重聞薝蔔之香新學緇流頓長菩提之樹知禪師以佛法大事為先不以靜退小節縈念也遙瞻浮渡速慰悠懷金太<span class='corr'>傅</span>躬造敦勸師無已具三奏一謝賜問一謝賜葬一謝賜刻先錄於八月十九日報恩起行舟過廣陵有身心無一事穩臥泛揚州名利長安道閒人兩度遊之句作豐干招寒山遊五臺頌三首并跋九月二十二日到梁家閘遇蘇州織造張公同僧錄司普慈上人奉旨南來賫送師金缽金如意西洋衲衣等十月十五日到皇城內西苑萬善殿世祖就見丈室相視而笑日窮玄奧世祖謂師曰朕思上古惟釋迦如來捨王<span class='corr'>宮</span>而成正覺達磨亦捨國位而為禪祖朕欲效之何如師曰若以世法論皇上宜永居正位上以安　聖母之心下以樂萬民之業若以出世法論皇上宜永作國王帝主外以護持諸佛正法之輪內住一切大權菩薩智所住處上意欣然聽決十七日奉御旨於景山為　孝獻皇后陟天道塲上堂師拈香祝聖畢又拈香云者是皇上昔日親為孝獻皇后覿面提持向上一著今日要僧琇向人天眾前證明令天下臣民無遠無近見者聞者盡發菩提心齊成正覺之句道塲圓滿復請上堂有普賢稱讚佛功德諸功德聚無有比之句二十八日[茿-凡+ㄗ]公奉旨南還十一月初八日奉旨萬善殿結冬兩堂坐七莊嚴孝獻皇后仙馭道塲請上堂有禹門孤聳絕躋攀戴角擎頭把住關石磬高懸識者知龜毛付與小廝兒先宗面目向人提將大海傾大海去之句十二月初八日奉旨於慈壽寺為一千五百比丘僧說菩薩戒說戒之次日奉旨掃笑祖塔十五日於萬善殿散戒牒一千五百楮奉旨刊延請傳佛心印臨濟正宗三十一世浙江省湖州府武康縣金車山報恩寺勅封大覺普濟能仁國師為菩薩戒得戒大和尚</p>
順治十八年辛丑<p style="margin-left:1em">師四十八歲元旦師即萬善殿上堂拈香云者一炷香從聞思修入三摩地上同諸佛慈濟下洽羣生悲仰三十二應似帝網交羅四無量心如河海競注[火*昺]向爐中供養今上皇帝現天子身作大法檀斂衣就座上首白椎云法眼龍象眾當觀第一義師起立云第一義諦當陽舉似召大眾云齋時聞皷鳴齊上殿誦無量壽如來再白椎云諦觀法王法法王法如是便下座初二日早刻佟大人奉旨往杭請[茿-凡+ㄗ]公為　上保母乘炬初三中使馬公二次奉　旨至萬善殿云　聖躬少安師集眾展禮御賜金字楞嚴經遶持大士名一千為　上保安初四李近侍言　聖躬不安之甚初七亥刻　駕崩初八日　皇太后慈旨請師率眾即刻入宮大行皇帝前說法初九寅刻　新天子登位矣二月初二奉　旨到景山為世祖安位二月初六重掃笑祖墖欲南還禮辭祖翁耳二月十五日得　旨南還　欽差內十三道析薪司尚公護送并　賜千金到西苑師力辭復送到至第三次尚公曰和尚<span class='corr'>己</span>亥出京曾受大行皇帝千金此番不受恐持國大人致疑師曰己亥之　賜實是　太皇太后賜臣僧塟母者今日之　賜雖感　朝廷厚恩受之實無名也煩為實奏决决不受者尚公復命持國大人曰我等素知此老和尚不愛財的不必強矣<span class='note-inline'>(師自入京巨細儀禮例皆不受)</span>師乘御馬至景山大行皇帝前遶持楞嚴諸品神咒問訊而出即晚到張家灣十九日到河西務示眾有趙州頂草鞋大隨鞋覆龜幾多逐塊者滿頭滿面灰之句廿四阻風天津衛師有節食一偈寄形天地間飲食惟接氣翛然等個人明此淡薄意三月初三復阻風師有石尤莫戱閒無事歸舟喜聽鼓聲頻之句泊臨清師問眾溈山撥火話有代語并舉雪祖頌過清河縣有絕句云病餘二百日何幸得生還視此淮河水終身樂在山至瓦窑舖有法語示久入室者過金山一到竹林寺回至報恩已四月十五日矣天使尚公一飯即別去是年夾山復請師師命六解恒公應請是夏有重歸報恩旅堂閒書近日學者有二病一等弄聰明習外學一等守愚抱拙般若不清楚二者皆不可與言道不識一丁者必如六祖方可不撥文字者必須遠同西天龍樹馬鳴近同永明明教始得無過山僧更與下頂門一針諦觀雪巖高峰中峰三祖語錄可保汝會心印單傳去在又題趙州錄云本學古人莫視流俗又題趙州十二時歌非古佛無此家風非過量大人不能歌此家風但恐會得全者少耳過大雄有詩云辛丑返大雄萬壑恣遊玩一笻為知<span class='corr'>己</span>三生綠蘿幔倦飛鳥知還飯蘖味永澹</p>
康熙元年壬寅<p style="margin-left:1em">師四十九歲是年度歲大雄磬山海會豐嵿二公於新正謁師即便言旋師說偈留之有序云豐嵿二子糓日通謁言歸頗切說偈留之大雄方絕糧故落句有淡薄偏憐客三十年家法也又題海會磬山兩長老稿云樸直耐久乃自利利人之樞機否則至道不凝宏業莫守海會磬山豐嵿二子咸具此二美故余每事重託亦欲相從者見賢思齊也因呈兩山小叅示眾之語示此以見余慰祖庭祖墖之得人也壬寅燈節前一日潛頭陀書於大雄面壁巖師積勞已久春夏間隨緣山水至秋方歸</p>
康熙二年癸卯<p style="margin-left:1em">師五十歲作清凉吟二首其一云自肻住山年半百橫擔楖栗細搓摩誰來隔嶺知擒縱透過當門火一爐<span class='note-inline'>(琦云第三句明得面目現在)</span>是年起藥師道塲四十九日遊食浮慕者羶聚旦過客樓至無以容執事者或嫌之遂騰謗訕夏終師或行腳或舟居值九月二十三日先磬山忌舟居雲間白龍潭有偈云先師此日示全身法雨瀰空物物春彌勒釋迦眉併結遮那盧舍眼交親百千刦遠非來去廿八年周絕故新一榻虛舟閒遯客諸山萬指薦溪蘋歸報恩即以院事及扣氷命棲雲岳公主持師往大雄</p>
康熙三年甲辰<p style="margin-left:1em">師五十一歲是年春抵秣陵東山禮臨濟正宗廿四代海舟祖墖師拈香云賓則始終賓主則始終主得意忘言人不向句下死有理何用高聲兒孫今誰滿地驀喝一喝<span class='note-inline'>(師拈香語祖見東明之旨)</span>復至吉山按師自題肖像云丁亥春夏倚杖吉山旅堂甲辰再過諸檀素心十八年如一日為之喜留數日有欲為余謀立山茨者又共繪余小影請題他日或當復來此乎為荊溪趙羽明作救生長生偈并敘羽明道人欲糾同志日省衣食之資一釐救物命之在急難者死而生之危而安之嵗得三百六十長生福德人則日有銀三錢六分為行慈之具眾擎易舉施微功鉅誠盛舉也乞言為引喜而述之并說偈曰天地同根萬物一體本來面目無彼無此如何世人迷頭認影以強凌弱戕他肥己止殺己善救生彌良自利利人大祥之祥一士如此士士皆然一邑如此邑邑皆然舉世如此現在樂邦浮峰晦曇和尚遺書至設供沐浴面壁巖前澗雪咀嚼菖蒲溪上庭梅躬行忘白首任運樂閒居猶龍者厭大患嘆鳳者悲逝川吾兄遣書脫解不其然乎雖然哲人云亡邦國殄瘁吾於法門良深此慨復過浮峰為秉炬<span class='note-inline'>(浮峰嗣先磬山)</span>冬十月為蘇州織造馬公秉炬</p>
康熙四年乙巳<p style="margin-left:1em">師五十二嵗春初泛舟隨喜洞庭有絕句云天與登山腳年當避世春枝枝梅下座直似洞庭人登縹緲下宿水月寺遇華山鑑泉堂監院堅挽過寺復留一宿有題記時二月八日是年天目首座慧楨孚公示寂廷丞岵瞻戴公謂鼎革兵燹之餘非師親自入山無以起祖庭之廢與杭郡紳衿於潛邑宰洎本山檀信僧耆合牘敦請師於五月朔旦入院岵瞻戴公設齋請小叅師云掩關行腳廿年餘祖翁田地悉荒蕪今朝杖笠歸青嶂萬仞巖前葺舊廬現前大眾盡是祖師家裡人應明祖師室中事且道如何是祖師室中事良久云一關坐斷十方萬古高山仰止師登山禮祖後即為慧楨孚公起龕秉炬六月十八日入墖有題慧楨首座墖偈并跋十年守祖墖不知氷雪寒百世侍祖墖同遊法海寬孤清譽素著簡永德難刊人有不為者有為良可觀墖在斷祖墖側小布水之西二十步許在中祖墖東逾一大布水一小石磵三百步遠近壬子癸行龍轉亥入首坐乾向巽庚辰庚戌分金六月大士成道前一日入墖并識時禪堂寮舍無幾成甲乙于院者十六畜雞鶩豢羊豕至有烹割過嵗醉酒罵巷者師知惡習<span class='corr'>已</span>久且未為誡斥其一二老成知愧者念與禪寮互處久非兩便或圖他適或思別構有曲全叢席之意師知之令以房室產土隨直取價以償之餘眾亦漸相率以歸售變廢之產再與回贖於是外則重闢甬道以啟門徑內則增新移舊次第禪室土木之役日無甯晷者矣故有未敢登山侍祖燈傍溪縛屋欲安僧之偈師短衣竹笠日則視其作息夜則入堂策發旬日坐三勉其叅究禪侶有規嚴務重粥薄香長之語葢師雖時臨晚景猶希於祖庭覔一個半個知好惡人也師自入院後復百廢具舉歸丈室亦惟危坐未嘗安息年漸高叢林漸復舊觀方少損時殫心護持以完美叢林之不足者廷丞戴公之力多矣後之居于是者念師垂老刻苦起祖庭之淪墜克以道德是謀勿躭逸豫勿營勢利勿使後人復廢祖宗當年之心緒德業可謂善於守成不負師興復檀越信心者矣苟不如然咎何所歸</p>
康熙五年丙午<p style="margin-left:1em">師五十三歲是年春寺東水碓初成作入詠命題并序曰東山曰東山草堂曰東山糟厰曰曹溪曰高岸曰高步曰獅子峰曰篩溪詩載後錄新安于升黃檀越費重資建黃山四面佛殿成懇師一為到山師以祖庭初復辭之天目左右之鄉悉用石灰以肥田灰所及處魚鱉蝦蠏靡爛無孑遺者師目擊傷感作止殺偈二首有獅子峰前千派立救取石田蛙蚓泣又望去山田起白煙道人坐石淚珠懸之句葢祖庭殘廢已久寺前僧產十七為富家之物子院僧為人作農佃秋收之際僧房莫不殺鷄為黍以食之非師入山茲佛祖道塲化為富家之庄舍矣凢所贖之產嚴禁壅灰至今六十餘載救護生命亦不可以算數計矣是秋有薑桂吟喜頭生白髮任徑長蒼苔少室九年壁雪腰人自來又示妙年大德偈云純一死屍觀脩行有一半別樣強惺惺知君錯打算冬十月報恩棲雲岳公示寂師特往報恩作起龕秉炬佛事代囑南谷穎在中璉二人以繼岳</p>
康熙六年丁未<p style="margin-left:1em">師五十四歲歎法門日<span class='corr'>圮</span><span class='corr'>已</span>至勢不可挽故續王昌齡歎人間世詩有一人言不展少室方蕭條之句時有僧謂斷祖打落崖下得道亦從千丈嵒妄自投身殞命師作愍愚說以誡之云余髫年在俗聞禮普陀朝九華者有捨身洋捨身岩之說心竊非之以為齊東野人之語不足信也乃脫白後聞在在有諸此真愚夫愚婦之所為聖智之所共愍故於祖墖千丈巖險峻處立愍愚之墻刻愍愚之說於上俾學道者人人得正脩路云是年法堂方丈成題東西銘云行解相應毋愧爾祖宗說兩徹有利天人又春夜偈云歲餘餘此日白髮又迎春九鼎[糸*系]懸脈耐寒辨偽真掌垣鶴山王檀越送書本藏入山并除夕元旦飯僧</p>
康熙七年戊申<p style="margin-left:1em">師五十五歲時建造工程欲半有釋肩未遂之心十五月朔早叅云<span class='note-inline'>(乙<span class='corr'>巳</span>年是曰入山)</span>入山侍祖關山深眾日至化城眾甫安導師久疲憊甕鐺瓔珞粥向來知此味絕頂雲半間遂我平生志時先師為第一座秋八月命往主持報恩復示偈云生平專為法不留心世智報恩請住持湻子汝應去正道開三玄邪宗破一句拶出破沙盆扶起於菟睡大海傳大海今古不容墜少林衣法傳東山閒閒地往龍鬚訪死關祖遺蹟有人來何處尋蹤跡庭滿六年枕上霜之偈</p>
康熙八年己酉<p style="margin-left:1em">師五十六歲僧那照公久為寶華律宗闍黎大德重叅師令知藏事是年夏於金陵成梵本藏經歸有喜照知藏還山偈云好松三百尺新竹一千枝畏友歸青嶂相携坐澗西又見白髮偈云頭顱已如許鹿鹿欲何為趺取龍淵石清波映白眉以祖山未經完局年復漸高懷歸大雄也雲居嵿公自戊戌春命首眾磬山至是年方令居方丈主法贈以偈云年臻七十始開堂慣自將身入眾藏今日寶華主座上烏藤痛處好宣揚跋趙州金佛木佛泥佛話云南岳磨磚江西鹽醬不是過也又云非三十年不雜用心者不知斯言簡盡題新報恩湻長老語錄云透脫向上者出言吐氣自與尋常不同如此方可自利方可利人所謂見過佛祖方與佛祖齊肩天目生平不妄語也冬十月命骨巖峰公主持大雄為仙城居士仙行可題萬善同歸冊冬底以龍池受業樂安祖墖為異教及別宗侵毀諸檀護請師必一到荊溪整理庶無後患師以祖墖故臘月間由山後孝豐而往過靈峰為素華法主設供以順治丁亥春師晦跡牛首聽唯識受法益故至宜興遂度歲磬山</p>
康熙九年庚戌<p style="margin-left:1em">師五十七歲磬山山門外有先南磵手植千葉梅花適大放因作偈懷問和尚云有心支大廈天奪此良材寬闢門前徑拈花應再來師至善權掃墖時善權有僧道兩眾僧院即百愚斯為主乃弁山瑞白雪公之嗣師初住報恩出辯魔摘雪之訛故斯一則盜葬祖墖二則包藏昔時辯魔舊隙故遇師甚無禮師亦一置度外葢師之過宜原以祖墖被侵而往別無意於他屬時龍池地主太常唐公之孫雲客懋弘辰玉三昆仲暨荊溪邑主眾檀以龍池公啟交至師無已乃避諸檀護由僻徑一往龍池掃墖時方丈乃萬如禪師之嗣介石性鄙忌妄意測師亦無禮師於法堂鳴皷說禹門家訓而返按師復禹門檀越雲客懋弘辰玉三昆仲書云得手教令先祖現在先龍池現在數十年仰慕先護法今日得交象賢三昆仲如瞻對先護法也但龍池近者積弊不可頓除必須堅忍久長方可漸復先龍池家風某有願未六十不復主法<span class='note-inline'>(云云)</span>又按復吳白涵居士書云鄙拙秪以善權祖墖侵毀動心龍池之請深愧負雲老昆仲與公輩諸檀越故兩邑父母公請與諸檀護書重叠交至對之芒背難措一辭<span class='note-inline'>(云云)</span>遂回天目師自宜興歸時多掩扃有庚戌題壁二絕<span class='note-inline'>(其一)</span>本自矜矜自了僧飽餐安寢百無能酬恩報祖推明哲斗室焚香懷古人<span class='note-inline'>(其二)</span>臥倚青山飯白雲溪聲鳥語共晨昏空庭有隙栽蘭蕙緘戶無蹊入怨恩新安于升黃檀越得得入山懇師一至黃山師以祖山之事未周再辭之于升復固請師云但克一到新安天目黃山兩地建造及食堂支費不用師一毫心慮悉弟子自應料理設不愛久居到後即師之弟子主持可矣師亦終卻之是年答陶友蘭書題不退勇禪師錄云此余報恩學徒中真叅實悟行解相應自利利他一切真實者也諸方久欽其名必思覩其實諸知交刻其語錄公世即入之古尊宿錄中當無辯也所謂廉頗藺相如至今凜凜有生氣不其然乎</p>
康熙十年辛亥<p style="margin-left:1em">師五十八歲夏初太僕鶴山王檀越送全藏後復遺命宛六逸仲兩象賢請法飯僧送列祖圖入山以偈再辭黃山志在千峰上<span class='corr'>束</span>腹篾三條如何絕勝處相招不憚勞是年於方丈後園搆小亭顏曰獨樂有題壁偈云我本忘世世幸我忘世不我忘安安庸遷我不忘世勞勞入[厂@墨]世我兩忘獨樂名園又集古作座右銘云道意清淨不事他緣人生世間閒為第一<span class='note-inline'>(又)</span>學欲至而道欲正事無謬心無惑終其身而無競答王泰卿三問答朱永懷三問夏秋久旱山邑饑如吳興武康等處莫不受災時先師住報恩欲出持缽上書請行止云依囑三年不務出入淡泊自遣今歲大饑眾絕糧思欲一往可否惟命之師復云托缽<span class='corr'>已</span>成流俗既作老人之嗣當終身行之三年何足道哉東山祖云諸莊少收不以為憂惟衲子入室舉話不能透脫深以為憂此便是千古自利利人榜樣又云有緣多留幾人無緣獨對聖僧喫飯有何不可趙州十二時歌當銘紳三復有辛亥除夕偈云今年除夕異尋常獨與空生細較量爐雪凝寒因病目家風孤逈不開堂石中有玉人爭鑿沙裏無油我肻忙一語徑庭頻棒喝償錢僦屋古來揚</p>
康熙十一年壬子<p style="margin-left:1em">師五十九歲元旦小叅常憶榮啟期帶索矜三樂如何立雪賓饑瘡細捫摸苦寒慼眉鋒三界甘飄泊時世多此流莊誦水潦鶴自上年旱災天目前後山邑咸無秋近山之苦寒無託者令食堂就饘粥按師復岵瞻戴公書云環山皆荒邑近山兩三都稍有部署可相保聚即是意也又云盛德如公應念饑民困苦勸寶眷及知交戒殺減饍惜財惜福隨力可勉推<span class='corr'>己</span>及人時世如此正賢聖顯智用克己利生時山野雖老病退休福國祐民之心未嘗斯須忘也至夏麥秋稔掩關千丈巖有擬寒山詩青山吾丈室白雲吾匡牀饑渴指懸雪榾柮吾衣裳頭陀安樂行金仙無何鄉秋八月當湖鶴田陸觀察徒步登千丈巖請法師見其誠下山從所請時天目叢林已及七八髮成頒白有如何偈云如何事上通無事頗覺勞時不耐勞七處住持難步武一關終隱久心要是冬太師母九十之年於虞山作報恩佛事藩臺慕公久嚮師特往虞山道塲作供天飯僧斛食等功德兵部嚴公以琴川脩誌為言師述太師母墖記以附</p>
康熙十二年癸丑<p style="margin-left:1em">師六十歲是年春題黃孝子傳作六十自箴云吾父四十七忝多十三年吾母七十一其間四千日六十過彈指七十來瞬息郝鄉古佛後幾人百二十繼往與開來日乾復夕惕屋取蔽風雨食惟止饑渴欲成枯木侶先與之安逸火烈人知畏惠愛非姑息莖虀毒似鴆六月庭盈雪燕越話同風眉目不相識教外別傳文字不立微妙法門兄呼迦葉正法眼藏破沙盆一喝耳聾聞吐舌從來此道出常情試看先宗的標格師自出世以來大事未明者惟專一叅究內外典籍概不許私閱時有僧於藏堂請碧巖集執事呈白師特小叅重為申戒云上三畫長下三畫短天左旋地右轉日月照臨乎上龍象奔走其下高出無頂天深逾香水海無論智愚賢不肖識得這個字宣聖孟夫子拱手讚歎釋迦不在先彌勒不在後奔軼絕塵今之古之誰敢與偶好大哥直絕根源尚迂曲尋枝摘葉復如何結夏之次日上千丈巖掩關一百二十日高郵孫孝則銓部登山請法不及見關前致敬而返見有以解為悟釋寶鏡三昧師舉踈山仁禪師有僧為造壽墖畢白山山曰將多少錢與匠人曰一切在和尚山曰為將三錢與匠人為將兩錢與匠人為將一錢與匠人若道得與吾親造墖來僧無語後僧舉似大嶺庵閒和尚嶺曰還有人道得麼僧曰未有人道得嶺曰汝歸與疎山道若將三錢與匠人和尚此生决定不得㙮若將兩錢與匠人和尚與匠人共出一隻手若將一錢與匠人累他匠人睂鬚墮落僧回如教而說山具威儀望大嶺作禮歎曰將謂無人大嶺有古佛放光射到此間雖然如是也是臘月蓮花大嶺後聞此語曰我恁麼道早是龜毛長三尺師云佛祖出世應須六種成就若無賢輔弼為人作麼雖然不因漁父引怎得見波濤十大弟子各有一長沒伎倆執事也少不得一箇若非此僧無語焉能使踈山賣弄家私并令隔嶺當行相帮結算可見古人咳唾掉臂屙矢放溺無鍼鋒許與本來違背今時後生晚學離師太早日用現行與本分不相應珍視三觀將寶鏡三昧逐段下註腳是不僅成知解宗徒將使提唱智證傳者不能擅美於前矣安能獨怪以橛頭禪流毒寰宇老僧初入法門即有慨云穿鑿顢頇犯手多有志之士不犯此二種病可耳不見他後來一人云臘月蓮花一人云龜毛長三尺還知麼沒伎倆執事但作啞羊面孔卻如拋甎引寶直使金聲玉振遂成洪鐘大雅之音至秋中始下寺歸方丈蘇州藩臺慕公久嚮師未獲瞻禮壬子冬於虞山助揚太師母懺期法事詢師起居執事者以年來因善權樂安祖墖為異教及別宗侵毀自庚戌掃墖歸掩關謝事時多於是藩臺謂彼既侵毀祖墖則王法佛法俱所不容即於是冬請師主持善權經理祖墖師以祖墖故不肻孤藩憲誠至遂應請於十一月十三日乃入院住善權寺按宜邑紳士至公說云樂安祖墖久建寺中至康熙元年突有僧明如妄延別宗<span class='note-inline'>(百愚斯也)</span>砌墻造屋侵突墖基又於康熙四年將亡僧骸骨盜入墖井天目和尚遣僧賫資上供明如等率眾攔住將墖前道路盡行堵塞出入無由將龍池世代守墖僧盡行驅遣墖院盡行占住道人衛廣[尒/口]王顯如等將故道屍棺盜塟墖前屋內侵暴日甚一日康熙九年宜邑紳衿公請和尚赴宜清理祖墖明如復糾衛廣等歃血瀝酒聲揚歐截和尚遂回天目掩關種種罪惡不惟蔑視清規實且目無王法<span class='note-inline'>(云云)</span>按天童年譜崇禎二年己巳密老人六十四歲九月歸龍池掃墖至善權掃樂安祖墖崇禎十二年己卯老人七十四歲奉衣盂資為龍池傳和尚營嵗祀之田善權樂安祖田如之以此知密老人垂晚其心念孜孜於龍池善權之二處祖墖者然善權寺順治年間乃屯村浮石禪師住持後親至報恩請師繼住師辭之至康熙元年僧明如見龍池下未有繼住者妄自作主請洞下百愚斯住於是起憎嫉見侵突墖基以骨石盜塟祖墖井中故道屍棺盜埋墖前屋內侵暴日甚一日矣葢師連年清理祖墖以至應請善權亦如天童老人之心孜孜不忘木本水源者矣</p>
康熙十三年甲寅<p style="margin-left:1em">師六十一嵗自善權入院後結長期一百二十日六時禪誦命海會白松豐公為座元至夏初期滿脩祖墖事竣京兆戴公洎報恩崇福兩山俱具舟楫以迎師遂返浙過吳門藩臺慕公織造雷公備齋候師於虎丘之半塘寺吳中檀信聞師至莫不希一瞻禮師凌晨乘小舟先登岸掃隆祖墖出三十金令築墖垣遂過水西原設供禮天如祖墖乃赴齋半塘住持設齋席欲敘昭穆慕公命設中席於上二公在昭穆每呈饌必出位敬禮備儀侑齋齋畢即謝別登舟至閶門孝子黃端木祈見師愛其往返二萬餘里奉親歸能食貧養志為之遺贈即解維回大雄師於五十八嵗手字粘天目客堂有壬子癸丑之年山僧為先草堂行腳必在千山萬山之外語是年秋九月欲重挾袱北遊京兆戴公與天目執事促師還山冬十月善權寺遭燬師返浙時善權院事一付豐公主持寺中天人師殿號日無塵乃宰相三生乘願而興者邑有陳邵二姓恃族眾向稱豪橫據無塵殿之後軒為祠宇嵗烹割以祭時豐公與執事者不許以血食汙殿是年三藩叛亂乘機盜刦者充斥宜興與新安甯國悉屬江南信地相距無幾時徽歙與甯國界限浙地湻安昌化於潛咸為叛宼所殘破於是陳氏等聚族歃血冀圖非分遂白日火善權寺以阻祠為名搶攘庫司方丈發掘祖墖縱火燬寺殺僧眾幾十餘人豐公見凶勢猖獗遂領眾上殿稱揚藥師如來凶勢愈熾豐公知不可免曰我不能保護祖墖有負師託遂展尼師壇敷坐以殉難師聞信即致書與藩臺云殺生不如放生當依梵網行之再手書并衣與龍池法姪天笠珍公令瞻視樂安祖墖時徽甯諸處叛宼王師至已皆鼠竄當事臺憲捕陳氏惟為首一二正典餘黨悉罔究茲實師以慈忍力活之者眾矣臘八後携一苦行復北上於濮州界村落小庵度嵗</p>
康熙十四年乙卯<p style="margin-left:1em">師六十二嵗是年王師勦叛沿途多兵革乃重返維揚寓虎餘書記之邢家園海昌聞人范驤文白居士有懷師詩云風鶴驚心行路難可容給侍勸加餐生前有福隨緣好悟後無心到處閒西峰夜觸箭鋒機話別傳來庾嶺衣<span class='note-inline'>(老人別信寄禮佛長衣)</span>五月六月無消息千山萬山空翠微江南江北水雲間[厂@墨]居水居誰往還毘耶肻借神通力斷取長江到舊山夏末天目報恩得信往邢園詢候師命先師囑以法門細大至高郵孫銓部孝則留供愛口園師以十金為銓部先慈放生甓社湖中俟臺山歸作浮家散宅之約故師示寂清江銓部作輓辭二首有游鱗盡教餐甘露散宅何曾上野航恩大莫酬成一慟叮<span class='corr'>嚀</span>切處敢無忘之句初秋辭別孝則令南谷頴氷藻復徹也融羽宗振隨師上淮至清江浦疾作寓於慈雲庵于升黃檀越至清江候師與話別屏絕往來以隨路信檀施資於清江散靜作齋至八月初十日命沐浴澡身昧明時說偈以逝時造龕供師者小泉余居士送龕資費于升黃檀越沿途設供者絡繹藩臺慕公織造雷公專使至塘棲始得設供而復諸山迎歸天目於次年丙辰臘月十八日墖於半山之東塢庵中和殿大學士宛平王公諱熙京兆府府丞錢塘戴公諱京曾各有銘</p>
<p style="margin-left:1em">臨濟宗風盛於唐宋微於元明至明之中葉宗門之旨不絕者如綫自笑岩寶祖見關子嶺得省復遍叅時惟少林講說評唱伏牛火塲煉魔為宗門事矣後叅大圓禪師亦秪單丁自處乃自辦齋粥以祈親近四十餘日中於外道問佛因緣透末後明大法回關嶺受聰祖記出世金臺門風孤峻道眼高卓為一代龍門得幻祖久侍受記莂南歸龍池再世而有天童磬山方克大其家聲宗門事若揭日月以行者矣然不無薰蕕互器盛衰相乘之兆幾於是矣師出自磬山夙乘悲願契證廣大得從上佛祖之大全一起宗門於廢墜年方二十有三即開法報恩建叢林於荒煙蔓草之中立規矩在紀綱頹敝之際開人天眼裂知見網行解相應宗說兼到真叅實悟猶為眼裏金塵悟後重疑直須始覺合本故出言吐氣往往與時宜不相合者多矣峰公云師有三大端自幼而壯自壯而老無時無刻不力辨者一禪必以虛空粉碎絕後再甦為正悟悟後必須透脫末後牢關方可出世為人故其論道與諸方不合鮮能見契於當世凡麤言細語悉皆寓意於言表非辨道論德則不輕吐一字但言有反正之不同意有幽顯之非一淺機者未易以一知一見以求之也一僧必竭誠以孝其二親始契佛心方免世人謗僧為無父無君之教一師承有據必須上溯淵源尊其所自出師之師為祖為曾為高不可忘背其本置之度外為始一大端故辨魔以招怨為次一大端故孝親以貽譏為最後一大端故脩祖墖以招禍頭正尾正有始有終者矣茲誠師之實錄也然雖謂脩祖墖以招禍禍之因由辨魔以始者也葢師初住報恩方二十八嵗時最初出辨魔錄乃痛斥弁山瑞公斷常邪見者後住善權盜塟祖墖之百愚斯瑞之嗣也唆附陳邵二姓燬寺發墖以殺僧眾者百愚斯之嗣寒松智操也昔西竺迦那提婆尊者嘗以無礙辨才折困諸外道論師<span class='corr'>已</span>而經行林間為外道弟子刀决其復曰汝以口舌困吾師我則以刀困汝提婆五臟委地命猶未絕謂之曰我有三衣鉢具在禪室汝急持以遁我弟子未得忍者將害汝在師如善權<span class='corr'>已</span>燬豐公等<span class='corr'>已</span>殉於難而復致書藩憲云殺生不如放生當依梵網行之師之意非尊者之遺意乎故知自古自今扶宗竪教顯正摧邪之事同一致耳不知者妄以他議愚且陋矣所謂非辨道論德不輕吐一字者葢師生平有以憎嫉見造世諦說以誣師若不為聞見惟宗教有關則不能自<span class='corr'>已</span>如舉世不知有悟後重疑透脫末後牢關故辨魔泥知解以釋寶鏡三昧舉三文錢話幼視萬緣題新屋龍門萬仞待見金鱗破浪作清凉吟月望剎負名稱致法門日趨日下續王昌齡嘆世詩有世緣材具背道以希名聞立丙申三誓荷佛祖慧命精一不懈有丙申四誓六十自箴惟古德自式題趙州錄務四事豐美致後生習妄以軟暖自求書趙州十二時歌耳食慕羶非克家真子作薑桂吟畏趨炎有聞鴈詩能於是一言一行之中克見師為法為人之心蹟雖異世若親炙者矣師凢信檀所供襯施每作五分一分供佛祖一分流行法寶一分供父母不論存沒一分放生一分日給畢世如斯師一生嚴慎因果磚錢不得買瓦毫釐不許差錯每月朔望必神前表白發誓師一生除供佛莊嚴外自伽黎以至衣履有寸絲尺絹悉屏絕不用皆師行解相應之微細也師有異相面如滿月馬陰藏類如來足下二輪文類馬祖胷有主心骨脅有朱痣七排如北斗及方剛相湼槃之際謂南谷頴以語及者師嗣法者自退庵重白松豐不退勇骨巖峰棲雲岳來雲岩[茿-凡+ㄗ]溪森美發湻寂庵洽德巖紹蘊荊璧慧楨孚慧樞地全庵進道昌桂雲居嵿濟芝覺六解恆古箬卓曉雲謀量空寬慧濟舟道仁本響雪澄仰巖荷本一如洪濟演息心偉琴水韶二十九人如不退勇公諸方素所欽慕退庵重寂庵洽蘊荊璧三公悟處頴脫咸先師而寂存語錄機緣行世餘皆展化一方或茆廬遁世悉有弟子星分碁布莫不奉師法化者再於師室中得悟入後出世酬恩不忘所自如關中白眉貞濟甯徹也融皆師真實法胤也得度弟子數過百十秉戒者於　皇壇亦以一千五百先後則萬餘計矣師自　鼎湖問道外若縉紳先生士林俊乂清信檀越請法獲益或備載先後二錄或未備載者不復一一詳述其緇林翹楚於師刀尺下裁成培就在諸方記莂角立者指不勝屈自非間世而出為宗門之命世大人其法利亦何能若是之溥哉峰公又云別傳之道非我師竭力提持亦恐幾乎息矣苟未親承爐鞲愈入愈深識恩大難酬者亦何知斯言之非阿也師示寂後六解恒公葺師編年譜未經刊就報恩峰公有編年譜刊行陞座小叅之語居多然似後人有所竄易攷較不無訛舛不肖初脫白為童行於丈室執巾帚四歷星霜時雖愚昧能領畧一二於見聞之際後執侍先師及先師行輩或禪寮耆宿獲師六十二年之前言往行生平大畧葺茲編年譜凡一言一行一偈一題莫不有憑有據可以為法作則者後世緇白有慕師之道行德業於茲視微知著亦可為叅學求出世法自利利人者之龜鑑云康熙六十年十月開爐日得度小師嗣法孫超琦敬述</p>
<p style="margin-left:1em">師於乙卯八月初十示寂至丁巳夏初今上皇帝命先師法嗣住宛平昌化寺住持超崇至天目請世祖皇帝宸翰回京先師繕本進繳今上皇帝御覽後復　批云覽爾所奏朕一一知道了世祖皇帝特　賜老和尚　御書以灮佛法今遽收回朕心甚為不忍仍付住持和尚收存惟　皇壇請師說戒　御諱法名拜帖留存　大內今上皇帝復　賜御筆金字心經敬佛匾式臨蘇滿庭芳卷　欽差杭州織造臣金某與超崇一同齎送天目供奉再登東塢設供致祭自是兩朝御墨焜燿林泉永久與名山不磨者矣超崇在途染病回京日上召見以疾辭未幾亦送逝　上賜帑金建墖於昌化寺復　賜御筆臥松雲額于墖所是悉師之餘庥遺蔭至歷世沐皇恩於無盡也琦又識</p>
</div>
<p class='juan'>大覺普濟能仁國師年譜卷下終</p>
</div><!-- end of div[@id='body'] -->
</body></html>