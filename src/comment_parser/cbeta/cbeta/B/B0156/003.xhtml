<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛法金湯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu6' />
<p class='juan'>佛法金湯下</p><p class="byline">四明鴻苞居士屠隆著</p><p>問。悉逹太子。四門遊觀。見生老病死。因而出家。雪山苦行六年。成道度世。為實為權。願聞其說。荅。悉逹干過去世。<span class='corr'>已</span>悟無常。證位菩薩豈待四門偶見始悟諸苦。道品久證豈待雪山苦行然後成功。皆是開權起教。為世人榜樣也。蓋乘願力而來。普度群生者歟。</p>
<p>問。佛法戒于貢高我慢。乃啟口容聲。自稱天上天下。惟吾獨尊。自稱如來。自稱十號。何以故。答。如來之法。或以表德。或以揚教。表德應須謙冲。揚教不妨直任。且戒于貢高我慢者。學人之事。非如來之事也。學人有憍慢之根。故當禁戒。如來斷增上之念。直道宣揚。地位遼絕也。</p>
<p>問。蠢動含靈。皆有佛性。輪廻流轉中。人為旁生。旁生為人。旁生既是人流轉云何旁生無知。神識與人逈別。答。神識昏迷。總緣業障凡夫比得道人。則凡夫業重故昏旁生比人。則旁生業更重故更昏。及至解脫。與人一般。</p>
<p>問。十二因緣。荅。無明等展轉感果。分為三世因果。無明與行二者。是過去之因識與名色六入觸受五者。是現在胎中五陰身果。愛取有三者。是現在之因。生老死。是未來之果。由過去世無明與行為因感現在世識乃至受五者為果。由現在果。起愛取有三者。為現在之因。感未來世生老死三者之果展轉感果為因互相。由藉為緣。三世循環相續無間斷也。無明者。謂過去世煩惱之惑覆蓋本性。無所明了。緣此無明。造作身口一切善惡行業。是名為行。由過去惑業相牽。致令阿賴耶識投入母胎。與父母神氣和合為胎藏種子。是名識。由此神識作種。於是有心。未成形質。但有心之名目。是為名。由此漸成色身。諸根未具。具凝滑肉團是為色由此名色。六根漸具則能入諸塵。是為六入。由六根成就。十月滿足身根出胎。雖未能便了知一切苦樂。六根漸漸與六塵感觸。是名為觸。由六塵觸對六根。便能領納前境好惡等事。是名為受由頌受以後。便于種種勝妙聲色[婬-壬+(工/山)]慾等境。生起貪愛是名為愛。由此貪愛慾心轉盛於五塵境。奔走馳求。是名為取。由此求取塵境。起善惡業。積集牽引生三有生死。是名為有。由現世善惡有。業感後世還。于六道四生中受生。是名為生。由此受生。即有變壞。是名為。老死。三世因緣。流轉如此。今稟佛教。以觀智照之。一滅俱滅。頓出三界生死。</p>
<p>問。何謂二空。[前-刖+合]。一人空。凡夫妄計五蘊是我。強立主宰。引生煩惱。造種種業。佛為破此計故說五蘊無我二乘悟之入無我理。是名人空。二法空。二乘但悟人空。未達法空。猶執五蘊之法實有。佛為破此執故。說般若㴱慧。徹見五蘊自性皆空菩薩悟之。入法空理。是名法空。問。何謂法性法相。[前-刖+合]。龍樹菩薩作大莊嚴大智度等論。明一切眾生。皆有佛性。一闡提等。皆當作佛。是為法性宗。無著天親菩薩。夜昇覩史天宮。於慈氏菩薩所。受瑜伽師地等論。專弘八識一切法相。是為法相宗。問。何謂見惑思惑塵沙惑無明惑。[前-刖+合]。分別曰見。謂意根對法塵非理分別起諸邪見。計斷計常。乃至有無諸見。共有八十八使。一身見。二邊見。三見取。四戒取。五邪見。此五者名為利使。六貪。七瞋。八癡。九慢。十疑。此五者名為鈍使。此十使歷三界四諦下增減不同成八十八。總名見惑。貪愛曰思。謂五根對五塵貪愛染著。迷而不覺。貪瞋癡慢等。略約三界有八十一品。於諸境現在則戀。過去則思。名為思惑。惑暗之境。如塵若沙。不勝煩細。名塵沙惑。無明惑者。謂於一切法。無所明了。謂之無明。見思塵沙。二乘人與大乘菩薩同斷無明則惟菩薩能斷。二乘尚不聞無明名字。况復伏斷。故永嘉大師云。同除四住。此處為齊。若伏無明。三藏則劣。三藏即二乘人。四住即見思惑四住者欲愛住地。色愛住地。無色愛住地。見一切處住地。言此惑住地而不去也。問。何謂現量比量。[前-刖+合]。量者量度之義。現者顯現之義。謂如五根之識。對顯現五塵之境。量度其法。不相差謬是名現量。比者比類之義。謂借物比類而知。如遠見烟。知彼有火。比弩知弓。比獐知鹿之類。是名比量。</p>
<p>問。晦翁云。心要思量分別此是心之本事。一切事理。必須思量分別然後得當。子乃訶之。何故。答。如來徵阿難心目所在。阿難答以目在外而心在內。及如來徵其心不在內。又計之在外。如是展轉窮逐徵詰。至于無所著處。使其妄心。無所依止。蓋由阿難不知妙淨明心。徧一切處。無在無不在。而妄認塵緣分別影事。以為心相。如來欲破其妄想緣心。顯其妙淨明體故七處徵之。令其情竭意窮。真心自現。今晦翁所云。正是塵緣分別妄心。萬刦生死根本。殊不知以妄心思量分別。祗益迷倒。悟得玅明真心。則不思量而思量。不分別。而分別。一真寂照。萬法洞然。宋儒所認。多是三生石上精魂。可惜也。</p>
<p>問。何謂九識。答。一眼識。眼根屬見能見者是眼識。二耳識。耳根屬聽能聽者是耳識。三鼻識。鼻根屬嗅。能嗅者是鼻識。四舌識。舌根屬嘗味。能嘗者是舌識。五身識。身根屬觸。能覺觸者是身識。六意識。意根屬分別。能分別者是意識。七末那識。梵語末那。華言意。此識本無定體。即第八識之染分。能以六根之塵。送入內意。又名傳送識。八阿賴耶識。梵語阿賴耶。華言藏識。此識能含藏染淨二種法。若明鏡能含一切好醜像。若藏染分。大地火坑。若藏淨分。蓮臺華藏。九菴摩羅識。梵語菴摩羅華言白淨。即如來清淨本然。玅明心識也。</p>
<p>問。梵天脩梵行。梵行者。淨行也。此行與如來白淨行業同。何故只得生天。答。為不得般若智。薰觀。止脩淨行。止得生天。</p>
<p>居士見一比丘乞食貧家。旁有大富室。居士曰。師何不乞富室而乞貧家。答曰。貧道不知其貧家。居士曰。此是無記性。比丘曰。貧道記得不擇貧富。其心平等。故非無記性。</p>
<p>問。阿難被摩登伽女。攝入<span class='corr'>[婬-壬+(工/山)]</span>室<span class='corr'>[婬-壬+(工/山)]</span>躬拊摩。將毀戒體。如何。答。是摩登<span class='corr'>[婬-壬+(工/山)]</span>心熾盛。將欲毀阿難戒體。非阿難將自毀其戒體。阿難縱未徹悟。業<span class='corr'>已</span>是初果人。親事如來。戒德堅固。何容易便毀。止是摩登心將欲如此耳。阿難被攝後。種種迷情。未必都是實境。總來世尊要說出一部楞嚴。作人天耳目。借阿難權說。後學便認阿難是恁地不濟人。近癡人前。不可說夢即如調逹謗佛。入阿鼻地獄。未必調逹實。是闡提。地獄寔是苦報。總來權設。安知調逹不是大菩薩化身。要顯如來不免有謗。謗佛不免地獄也。問。何以知之。[前-刖+合]。觀人問調逹地獄中苦否。對云。三禪天樂不過如此若真受極苦報。世間那有此硬牙根人。要知佛之心境。大都不可思議。</p>
<p>問。一二十年。㴱山習靜。如何心地尚不得靜。答。靜中境像。須從動處試得過纔是。猫狗坐臥籬落下。何等安靜掉下一片骨頭。即時忙亂。從一切美境歷過。方表不貪。從一切惡境歷過。方表不瞋。於一切不貪不瞋䖏。不生留碍。方表不癡。未了實相。習靜㴱山。無有是處。問。古德云若人識得心。大地無寸土如何解。答。經云。應觀法界性。一切惟心造。假如虛空是人心悔昧所成。大地是人心執情所結。一人悟得真心。則虛空盡皆消隕無復頑虛。大地悉化真如。豈有寸土。</p>
<p>問。一人發真歸元十方虛空。盡皆消隕自有佛法以來。豈無有一人發真歸元者。虛空宛然不見消隕。何也。答。一人發真歸元。虛空自應消隕。千萬人尚在迷昧。虛空得不宛然。今夫水一也。天見是瑠璃。餓鬼見是膿血虛空一也。悟人自是消隕。迷人自是虛空。問。何以明其然。答。今夫虛空。空也。至人蹈之而升。凡夫虛空。彼不虛空也。石壁至堅也。至人穿之而過。凡夫大地。彼不大地也。</p>
<p>問。中國使者至西域。西域國王問中國土風。使者盛言中國山川風俗。衣冠文物之美。西域國王曰。願我命終徃生中國。西方之人。既願徃生中國。中國之人。乃又願徃生西方。何也。答。此全不知西方之說也。西方淨土。乃彌陀極樂之國。勝妙莊嚴。西域印度乃南贍部洲之西。未免垢穢西域願生中國。乃從凡而慕凡。世人願生淨土乃從凡而慕聖。不同如此。東方距西域。不過八萬四千。東方距淨土十萬億遠。六祖亦云八萬四千則亦誤以西方淨土為西域矣。六祖云東方人造罪。願徃西方。西方人造罪更將何徃。亦是指西域人。言耳。若蓮華九品之方。彌陀說法之國豈復造罪。何待他徃當知六祖此言。是戒世人勿輕造罪。非掃西方公㨿也。</p>
<p>問。如來正定。故能生慧。狐狸邪定。亦能通神。何也。[前-刖+合]。此見心靈玅故。如來之定以正故能生慧狐狸之邪。以定故亦能通神。所謂制之一處無事不辨。正定生慧慧以見性而超。邪定通神。神以濟惡而墮。</p>
<p>問。菩薩布施。捨頭目腦髓。捨訖終以無恙。故可布施。今人若捨。必致傷生。此等大布施。惟菩薩可行。今人難學。答。今人所以不能學者以戀此形骸故。若能決定捨此形骸便可作是布施。即决捨形骸一念。便是菩薩之心。合菩薩之心。便是壞而不壞。若以不壞心捨施。便非菩薩。若真亡身為法。壞亦何妨。</p>
<p>居士娑羅園東偏。一至戚寓居焉。夏月居士日手一編。乘凉風梧樹下。寓居老媼。日怒罵家人時哭時詈晝夜不絕。花開草榮。風生。月上與此媼了不相關。居士以園為清都。此媼以園為火宅因悟同一娑婆世界也心穢即是穢邦。心淨即是淨土。</p>
<p>問。此媼哭詈。居士聞否。答曰。聞。問。厭惡否。荅曰。不厭惡。問。既聞矣。云何得不厭惡。答。聞者吾性不離境故。不厭惡者亦吾性。不隨境故。聞而厭惡。即非道人。如其不聞。乃同木石。</p>
<p>一搢紳笑居士。長亝曰。子聰明人。作餬塗事。居士笑曰。予事事餬塗。只長亝一事聰明。君以我聰明事為餬塗。則將以我餬塗事為聰明耶。搢紳曰。舉世肉食子獨長亝。寧是舉世皆餬塗。子獨聰明乎。居士曰。不狂人以狂人為狂。狂人亦以不狂人為狂。仰世界人以覆世界人為倒。覆世界人亦以仰世界人為倒。夫見亦何常之有。</p>
<p>問。旁生有前世六親。當來諸佛果如是言。則旁生斷不可殺食矣。然何以。明其然。答。善哉問也。人生以百年為率。一世百年。則有一世六親。十世千年則有十世六親百世萬年則有百世六親。種種六親。皆不能無業。墮在旁生。因緣會遇殺而食之。彼此昏迷不能相照。豈不哀哉。昔戒闍黎見人騎一驢。戲謂之曰。兒騎阿爺。騎驢者怒驢忽作人言罵其子而求度戒公戒公度之。立生忉利。又有一人。痛鞭其馬。馬忽作人言我是汝母何苦鞭我。<span class='corr'>嗚</span>呼。凡夫騎父。不知是父。鞭母不知是母。殺食眾生。安知無六親在。佛弟子問釋迦。世尊。徃昔曾墮三塗否。世尊曰。吾未成佛以前。地獄不知幾無論。論為餓鬼。餓鬼不知幾無論。論為畜生。雜色畜生不可筭數。論為狗。雜色狗不可筭數。論為白色狗。所積之骨。高等須彌矣。由此言之。世尊當在旁生時殺而食之者。又何可筭數。皆殺食當來佛子也。此就其特甚二事論耳。不必六親。不必諸佛。但與我為一體同類。相賊相戕。永斷慈悲。永沉苦報。能無凜凜也。</p>
<p>問。先世帝王。始為庖宰漁獵者。首倡殺生肉食之事。罪業如何。答。此須觀其意根。眾生多劫以來殺業深重。冤對酬償。必不可免。若菩薩應權本無利食眾生之心。直為眾生了酬償之債始為此法。何罪之有。若以利食眾生血肉故。而立法。則眾生縱然應殺殺生之罪難逃。</p>
<p>問。佛法視眾生。悉如一子。自不食其肉。作如是想<span class='corr'>已</span>。然而見肉還復垂涎。視美人悉如死尸。自不貪其色。作如是想<span class='corr'>已</span>。然而見色還復愛著何也。荅。食眾生肉。多生以來。如是食根熟故。今生作一子想此想未熟故。貪美人色。多生以來。如是貪根熟故。今生作死尸想。此想未熟故。生者令[孰/火]熟者漸生是故持戒當堅。戒堅想熟。</p>
<p>問。世人亦有生而不食肉不貪色者何故。荅。此從多生或熏想或持戒來。宿根既熟。夫豈偶然。</p>
<p>問。世人亦有彼好甚淡。此嗜獨深者。淡者省力深者難除。何故。答。淡者由多生曾熏想持戒得力故。湥者由多生不熏想持戒。或熏戒而不得力故。如來謂之習氣。習淡者如[瓜-、][孰/火]而蔕自落。習深者。如藕斷而絲猶牽。瓜熟蒂落如四門生老病死。釋迦一見而了悟是也。藕斷絲牽。如聽樂聞箏。阿難迦葉。悟後。而猶愛是也。</p>
<p>問。如來萬劫不壞。三界獨尊。含靈蠢動誰不依歸。凡聖賢愚。誰不信奉。惟闡提大惡。敢於謗毀。宋儒皆賢人君子也。何故謗佛。荅。彼局於教而限於識也。夷齊賢矣。不取湯武晏嬰智。矣不知仲尼。以仲尼而賛老子猶龍。仲尼不局於教矣。以太公而知夷齊義士。太公不限於識矣。</p>
<p>問。人心一耳。何故分為九識。荅。心一而已。隨染淨二緣故分為九。九識分別。摠屬一心。譬之海分支流只是一海。木分眾幹。只是一木。問。智者智慧。識者識神。智是如來覺性。識是凡夫迷情。智是涅槃妙心。識是生死根本。八種識皆識也。第九菴摩羅是白淨識。白淨應云智。何故亦云識。答。白淨是智。以其從染分過來故亦云識。</p>
<p>問。忍辱仙人被歌利王割裂身體何。故得不痛苦。荅。一從空觀成。一從忍力就。空觀成。則四大等於枯柴。忍力就。則心王堅於金銕。枯柴一任焚燒金䥫何妨砍割。</p>
<p>問。同一旁生也。有死生朝暮。有壽命千齡。有沉滯污泥。有飛騰霄漢。有酷嗜臭穢。有尋逐馨香。有偏食葷腥。有單需芻草。種種不同。何以故爾。答。眾生果報。各隨業因。如影附。形如芽發種。死生朝莫。殺業重故。壽命千齡。造業而獨不殺或別作。長壽因故。沉滯污泥。性昬沉故。飛騰霄漢。性飄揚而造業故。酷嗜臭穢作穢業故。尋逐馨香。性好香而造業故。偏食葷腥。宿耽肉食故。單需芻艸。宿戒葷腥而多作他業故。又或宿世肉食過多罰令草食故。是故主宰因果者不漏不錯。亦是眾生業報自然無煩主者。尚有多種。不能悉述。</p>
<p>問。五戒十善。方得人道故。應全享樂趣。何多眾苦。娑婆世界。謂之五濁惡世。既称濁惡。故應全受苦報。何復多眾樂。[前-刖+合]。生人道中者。為善惡均作。故苦樂均受。生天道者。純善無惡故。純樂無苦。生三途者。純惡無善故。純苦無樂。善惡苦樂均等。惟人道為然。</p>
<p>問。諸天諸仙至樂趣。三途至苦趣。俱不能脩行成佛。能修行成佛者。惟人道耳。此何以故。荅。天仙方耽樂趣。無假成佛。三途方受苦報。不許修行。成佛機緣。正在人道雖有業在。不障熏修。然亦有不可執一論者。感生天仙。宿帶佛根者雖在樂趣而正念宛然不忘修佛感生三途曾作佛事。而以造罪。受報者正受罪報。而佛種發現。立可脫離。是故韋將軍雖生天中。不受五慾。累世以童真。而作佛事。昭明太子。妄分經典。墮在泥犁。後卒以信心而感蓮華。</p>
<p>問。西方淨土有男無女無罪業。故不退轉。梵天亦有男無女無罪業。何故不免墮落。荅。淨土人。入佛知見悟明玅心。梵天人。不聞般若單修淨行。妙心本自無生。所以不退淨行還同有漏。報盡應來。雖然如來說天人不能成佛。為是禁戒人。務求作佛。勿希生天耳。天人之中。豈無宿有佛根。具佛知見者。彼憑淨業了悟非難。即如十地中菩薩。來權天主。皆<span class='corr'>已</span>入佛乘人也。無泥佛語輕視天人。以取罪戾。問。仙人性命雙脩。形神俱玅。長生不死。與天無極。云何不及佛氏。答。性命雙修。多雙修二字。形神俱妙。多俱玅二字。長生不死。多長生二字。般若智中。都無此住著。所以超然出三界獨尊。歷萬刦不壞。</p>
<p>問。仙與佛。畢竟何處不同。答。僊煉精化炁煉氣化神。煉神還虛。雖說還虛。到底猶有形神在。佛單了一性便自超然。問。仙人成佛。不如入道。然否。答。是不必然。世人穢濁淨行難成。仙道清虛佛智易朗。仙人廻心大覺如菜作虀。謂仙人不得作佛。闍黎罵羽士之言也。不聞。洞賔頓捨金円。紫陽化收舍利乎。</p>
<p>問。中印度烈士行法持一夕不語。夢人責以不語遂為所殺。託生南印度大婆羅門家。追惟禁戒。終以嘿然。忽生一子。其妻曰汝今不語。即殺此兒舉刀向之因急止之不覺語發甚矣愛河之難斷也。然子被殺而不言殘忍太甚。道人何必忍心。然後證道。答。世<span class='corr'>間</span>法1鍾情子死不[(厂@((既-旡)-日+口))*頁]。乃名殘忍。出世<span class='corr'>間</span>法㤀情。子死不[(厂@((既-旡)-日+口))*頁]。乃斷愛河。美惡諸境。行法感現。固是虛緣。非關實境。學道之人。自應照破。寂定得力所以貴照。夢不能持。持之未堅。亦照未徹。</p>
<p>問。王敏仲亡世不殺。又好放生。至敏仲有邪見師教之曰。不殺不放。付之無心。為玅。不必著相放生。敏仲生疑。以問法華禪師。師厲擊叱曰。公大錯豈可落空見耶。面前木頭皆是無心。著幾個木頭。能救得世間一個苦眾生。汝急懺悔邪見之罪。師所訶空見如此。至菩薩所證。有人法二空。龐居士云。但願空諸所有。亦是空見。得無邪乎。[前-刖+合]。邪師所謂空。乃無記性。豁逹空。菩薩居士所云空。乃空妄心。不空真理。</p>
<p>居士與無用禪師譚禪禪師印可。居士曰。能說不能行。總是虛見。禪師曰。行得到先須見得到見而不行。是為有目無足。見乃虛見。行而不見。是為有足無目行路恐著行。解相應。入道如箭。</p>
<p>問。世間淨穢。是心是境。答。境無淨穢。淨穢惟心。唐僧元曉。夜宿塜閒。渴甚引手掬於坐旁得水甘凉。明日見之髑髏也。欲嘔。夫髑髏一耳。心作甘凉想。則甘凉。心作髑髏想則欲嘔。故云心淨則土淨。心穢則土穢。</p>
<p>問。世尊說法四十九年。阿難承事日久。當世尊住世。阿難乃不得悟。世尊滅度之後。迦葉擯之。乃始證道。何也。[前-刖+合]。木匠能與人䂓矩。不能與人巧。然燈佛之於釋迦。但授記成佛而<span class='corr'>已</span>。實無有法可得阿耨多羅三藐三菩提。所謂信根成[孰/火]當自開悟。故曰。若要佛度我除非我度我。</p>
<p>問。如來之身。丈六猶云劣應。大至遍滿沙界是事難信。[前-刖+合]。佛身即法性也。法性無邊。自應佛身無量。修羅立於海中深不沒膝。罪人在于地獄。充滿鐵圍。彼業報之身如此。福報之身可知。</p>
<p>或謂居士。曰。吾頃夜哭亡者。方哭而忽生怖心。幾至狂惑何也。答。此死人哭死人。鬼畏鬼也。人有旦哭他人。晚為人哭。晚在人世。旦入鬼錄。是我自哭我。我自畏我。誠知其然。下手速脩。問。速脩便可免死乎。答。如來不免滅度。何為免死。死免三途。杷柄在我。問。修行便得免三途乎。答。真心力修。無有不免。求决定免者。當求生淨土。</p>
<p>問。今人誰不知必死。無一得免者。乃徃徃在晷刻之中。作千年之調。何也。答。此由多生流轉以來。結習根深。情緣染重。是故貴于時時提醒。念念增明。修行人所以作白骨觀。此觀一[孰/火]。貪生惡死念頭自輕。</p>
<p>問。求生淨土。有何妙法。答。都無妙法。只在心專。問。心專如何便得徃生。答。古人十年拜河。河神出現。十年拜枯樹。枯樹生花。皆成仙道。專心求佛。淨土豈有不生。問。如何心便得專。答。如人入牢獄者。無一念一[刻-人+ㄑ]不思出獄。墜深井者。無一念一[刻-人+ㄑ]。而㤀出井。求生淨土。心得如此兩種人。何患不徃。問。彼坐牢獄墜深井者。求出之心。自然專切。世間蕭散之人。安得作如是想。答。嗚呼。三界皆牢獄。五濁盡阬塹。步步近死。何異法塲。深深墮落。何異眢井。一細思之。安得不速求脫離。</p>
<p>問。孔孟師世淑人。正其衣冠。端其軌範。乃足為師表菩薩應化。徃徃邋遢佯狂。儀軌安在。儒佛邪正。應以此分。答。儒世間法。自宜端軌。佛出世間法。不妨佯狂。儒者之極。大而化之之謂聖。佛氏之極。聖而不可知之之謂神。佛之佯狂。為瞞肉眼。和光混迹。密度有緣。若使人人知為聖人。則剎那住世不得。寒拾一豐千饒舌。立隱石壁逝矣。</p>
<p>問。覺長老因偶動念史浩富貴。數十年蒲團工夫。一旦盡癈墮落為浩子彌遠一念小<span class='corr'>差</span>耳。而富貴權謀。遂至極熾何也。答。一線之泉。能成巨浸。一星之火。能燒高山。數十年蒲團。如弓弩之持滿誤而一發遂不可當也。問。彌遠墮落三途必矣數十年蒲團工夫尚在否。答。三途苦報受盡。善根尚在。有時會發當其發時。必有明師㧞濟。所以說。破戒之僧。猶勝外道。</p>
<p>問。外道問世尊。不問有言。不問無言。世尊嘿然良久。外道讚歎曰。世尊大慈大悲。開我迷雲。令我得入。乃作禮而去。阿難白佛。外道得何道理稱讚而去。世尊曰。如世良馬見鞭影而行。世尊當時並不曾開口。外道從何得甚道理。答。故知授受有不在言語者。當春光初到。梅英<span class='corr'>已</span>綻。柳條忽青。誰有語言。報知梅柳。問。達磨西來不立文字。教外別傳却與釋迦作。經阿難結集。大相矛盾。能無得罪迦老。答。並不得罪。世尊臨入涅槃。文殊大士請佛再轉法輪世尊咄曰。文殊。吾四十九年住世。未曾說一字。世尊當時已有此公案。是故當知初祖是迦老遣來底。問。何故佛祖既立文字。又要掃他居士張目。不答。其人點頭去。</p>
<p>問。迦文雪山六年。蘆芽穿膝備歷苦行。乃至成佛。婆修盤頭。一食不臥。偏修梵行。闍夜多尊者乃訶之曰。此人與道遠矣。設苦行歷于塵刦皆虛妄之本也。由闍夜之言然則迦老非耶。答。道在見性。性地若明。則苦行皆成道之助。設執苦行以求道則歷刦為虛妄之本。問。馬祖坐禪。與逹磨面壁耳。南嶽何故呵祖云。若執坐相。非逹其理。答。逹磨面壁體寂而智圓。馬祖初時坐禪沉空。而執相所以不同。</p>
<p>問。初祖云外息諸緣。內心無喘。心如墻壁可以入道。心要靈通乃成種智。若如墻壁。一物不通盡成阻礙。何以入道。答。古德談道。有自玲瓏能通萬法者言。有自堅定不入一塵者言。玲瓏能通萬法。則云心如瑠璃。堅定不入一塵。則云心如墻壁。</p>
<p>問。六祖聞金剛經一句云。無所住而生其心。便豁然大悟。此一句如何。答。此真空妙有法性。初祖之於慧可。心方紛動。常恐未息諸緣。纔息諸緣便懼又成斷滅。息諸緣。是無所住。不斷滅。是生其心。無住是真空。生心是玅有。六祖悟此更復何事。</p>
<p>問。有僧問馬祖為甚麼說即心即佛。祖曰。為止小兒啼。曰啼止時如何。曰非心非佛。即心即佛。乃是至言妙理。如何作黃葉。權止兒啼實義安在。答。祖師為恐人心外求佛。又恐人將心佛分作二樣。故云。即心即佛。又恐人執著心佛二相故又云非心非佛。若說到一相不住。則即心即佛。心佛二字。亦是權說。故般若如大火聚。一物都住不得。</p>
<p>問。學道得神通。是得道之驗豈可揮斥。答。學道而得神通。是得道之驗。慕神通而學道。是著魔之因。神僧躡波自渡若履平地。黃檗不能反欲斫僧脛。罵他自了漢。其僧歎曰。真大乘法器我所不及故知學道不在神通。仰山云此是聖末邊事。如今且要識心達本。但得其本。不愁其末。</p>
<p>問。人間四百年。天宮為一晝夜其義何如。答。此各隨福業。以分脩短。蜉蝣虫朝生暮死。世人之一晝夜。是此虫之百年。</p>
<p>一道人山中坐得神通。知未來事。向雲棲和尚印證被雲棲掃却。問。莫是此老自沒神通。故掃道人遮護己短。答。從神通不如他也定勝他。昔有梵僧。從空而至來叅仰山山曰。近離甚處。曰。西天。山曰。幾時離彼。曰。今早。山曰何太遲。曰。遊山玩水。曰。神通遊戲。則不無闍黎。佛法須還老僧始得。梵僧曰。特來東土禮文殊。却遇小釋迦。遂出梵書貝多葉。與山作禮乘空而去。一日又有僧來作禮。師不[(厂@((既-旡)-日+口))*頁]。其僧乃問。師識字否。山曰。隨分。僧乃右旋一匝。曰。是甚麼字。師于地上畫十字酬之。僧又左旋一匝曰。是甚麼字。師改十字作卍字。僧畫此○相。以兩手拓。如修羅掌日月勢曰是甚麼字。師乃畫此[○@卍]相對之。僧乃作婁至德勢。師曰。如是如是。此是諸佛之所護念。汝亦如是。吾亦如是。善自護持其僧禮謝騰空而去。時有一道者問之。師曰。此是西天羅漢。故來探吾道。西天神僧。兩度來作禮仰山。故知雲棲定非凡情所測。</p>
<p>問。文殊菩薩謂文喜和尚曰。汝若無執心。何用受戒。學人固不必受戒耶。答。學人受戒者須遣執心。執心若未忘。必須受戒。受戒為學人設。大圓悟人。何戒何不戒。未圓悟而輙云不受戒。是未卯而求時夜也。</p>
<p>問。從古禪宗人。或一棒。或一喝。或掌面。或蹈胸。或拖在地。或扼在水。或說一句沒巴鼻底話。或單竪一拂。伸一指便豁然大悟。此領何意得何傳。答。此由學人機[孰/火]緣到。一點即化所以領會。正不在此等作勢伎倆。此兩人別有機關密入䖏。旁人怎叅得透啞謎是他自猜不必強作理會。理會得越有理越老越近越遠。假如<span class='corr'>韶</span>國師歷叅五十四位善知識皆法緣未契。最後至臨川。謁法眼清涼師。一見深器之。一日法眼上堂。僧問。如何是曹溪一滴水。眼曰。是曹溪一滴水。僧惘然而退。國師於坐側。豁然開悟。平生疑滯。渙若氷釋。法眼曰。汝向後當為國王所師。致祖道光大。吾不如也。國師遍參五十四善知識不悟。至法眼一見豁然。此曹谿一滴水語。不過述問僧前句。有何大發明。且此一句。五十四師。豈獨少此。良以國師參訪既多。心珠應朗機緣時節。適在清涼耳。正不在此一句也。如一棒一喝而悟者。亦何嘗假此一句。問。韶國師遍叅歷訪。機緣到時。故應得悟。六祖樵夫。何曾叅訪。一聞而悟。何也。答。此良由宿生根[孰/火]也。何䖏有天生彌勒。自然釋迦。</p>
<p>法眼問永明禪師曰。律中道隔壁聞釵釧聲即名破戒。現覩金銀合沓。朱紫駢闐是破戒。不是破戒。永明曰。好個人路不省其意。居士試為解之。答。此是密印。吾為顯說隔壁聞釵釧聲。心入故破戒。合沓駢闐心不入。則不破戒。</p>
<p>問。寶塔紹巖禪師問大眾曰。諸仁者還明心也未莫不是語言談笑時。凝然杜嘿時。叅尋知識時。道伴商略時。觀山玩水時。耳目絕對時。是汝心否。如上所解。盡為魔魅所攝。豈曰明心。更有離身中妄想外別認徧十方世界。含日月包太虛謂是本來真心斯亦外道所計。非明心也。據此師所說何者為心。答。非魔魅所攝。亦不離魔魅所攝。非外道所計亦不離外道所計。</p>
<p>問。瑞鹿遇安禪師。嘗<span class='corr'>閱</span>首楞嚴經。到知見立知。即無明本。知見無見。斯即涅槃。師破。句讀曰。知見立。知即無明本。知見無。見斯即涅槃。於此有省。有人語師曰。破句了也。師曰。此是我悟處。畢生不易。破句讀聖經如何得悟。[前-刖+合]。得魚忘筌。得兔忘蹄。得佛理忘句讀。要知此老悟處。亦不在楞嚴。問。不在楞嚴從何得悟。答。多少依句讀楞嚴人不曾得悟。</p>
<p>問。楞嚴經八還辨見。明還日輪。日還何處居士不。答。旁一人云。何不對日還虛空。居士笑曰。人出烟鎻池塘柳。試一神童。神童無對。旁一人對曰。日烘苑囿桃。居士笑曰。還是無對者乃神童。</p>
<p>問。古德云。但盡凡情別無聖解如何。答。凡情盡時。聖解即露。原來聖解。即是凡情。離波求水。水復安在。東林萬菴禪師曰。欲識諸佛心但向眾生心。行中識取。欲識常住不凋性。但向萬物遷變處會取。</p>
<p>問。逹磨面壁忒煞凄凉。華嚴道塲。極大富貴。此如何會。答。有則萬法俱來。無時一絲不掛。問。那吒太子。析肉還母析骨還父。然後現本身運大神力。為父母說法。骨肉既還父母。用甚麼為身。答。海漚去後。自有全潮。</p>
<p>問。心苦雜亂奈何。答。古德云。清珠投于濁水。濁水不得不清。念佛投于乱心。乱心不得不佛。</p>
<p>問。如何得臨終一心不亂。答。古德云古之人。念念在定慧。臨終安得散乱。今之人。念念在散乱臨終安得定慧。</p>
<p>問。佛法久參不透柰何。答。黃龍禪師。謂泐潭草堂清禪師云。子見猫兒捕鼠乎。目<span class='corr'>睛</span>不瞬。四足踞地諸根順向。首尾一直。擬無不中。子誠能如是心無異緣。六根自靜。默然而究。萬無失一也。草堂于是盡屏閑緣。嵗餘。豁然契悟。久叅不透。幸有前人樣子可學。</p>
<p>問。將蚯蚓斬斷兩頭俱動。未審佛性在那一頭。[前-刖+合]。那一頭不是佛性。問。倩女離魂。那一處是真身。答。那一䖏不是真身。</p>
<p>問。性空妙普菴主曰。六十餘年。和光混俗四十二臘。自在逍遙。逢人則喜。見佛。不拜。既見佛。為甚麼不拜。答。雲門還要一棒打殺釋迦。丹霞還燒木佛。世間自有此一等莾男子。且放他乱做。</p>
<p>姑蘓劉鳳著玄覽篇。談天文曰。夫天元氣也。浩然而<span class='corr'>已</span>。無他物焉。釋氏所謂三十三天者妄哉。鳳稱博學其識如此。如鳳說。列聖明王制為郊天之禮。皆虛文也。鳳敢蔑上帝為無有。又何為而從方士學仙。對餘津津譚冲舉事也。後又引天有六天。天神之大者曰昊天上帝。其佐曰五帝。又何云無他物焉。鳳蓋信手抄舊文。都無斟酌者耶。</p>
<p>問。文殊叅維摩如何。答。藝壓當行。問永嘉參六祖如何。答。碁逢敵手。</p>
<p>問。如何是明心。答。風折蛟水千片斷。氣衝魚鑰九關開。問。如何是見性。答。湘潭雲盡暮山出。巴蜀雪消春水來。問。緣起時如何。答。縱然一夜風吹去。只在蘆花淺水邊。</p>
<p>問。古來大英雄。乘時致身。掌握天下。撑拄乾坤。流慶子孫垂芳竹帛。良亦快意。何必瑣尾拘剪。作苦行頭陀。答。齊桓公生能。九合諸侯死不能照管七尺蜀孔明之智。能籠絡群雄。其見不能預卜生死。虫流於戶。不勝郎當星隕於營。寧延晷[刻-人+ㄑ]。每想王侯將相。白楊黃土珠襦玉柙。時總一塲扯淡。何如三家村裹黃面道人。預告化期端坐委蛻顏色如生異香滿室。</p>
<p>問。解與悟如何分別。答。解從文字聞見中得。悟從性地開朗中生。解自外而入。悟自內而出。解如爝火之光。悟如日月之光。</p>
<p>問。師子尊者。負罽賓之債。悟逹國師。欠晁錯之冤。均之定業也。迦諾迦能以功德水洗滌宿冤師子不能以菩提力。自免業報。何也。答。菩薩作用機感不同。有時以因果為戒。則不難出其身。以為受報之榜樣。有時以普度為願。則不難救一人。以起懺罪之因緣。所謂不能消定業。戒人之犯罪也。如諾迦之救悟逹。則定亦不定也。萬古懺罪緣起。在此一公案故定業不定權教也。不然。金鎗馬麥。如來不能自免諾迦安能免悟逹也。</p>
<p>問。佛家有禪宗。有教宗有律宗。如何分別。答。習定久參。豁然了悟法。法皆通。謂之禪宗。制為經律論三藏法師曉暢法門。登壇講說。令眾開解。謂之教宗。設為禁戒儀軌。令學人持守。不敢毀犯。謂之律宗。教是入佛之門戶。禪是入佛之閫奧。教是生解。禪是生悟。必先解而後得悟禪不取教。是自杜其入門。教不知禪。終不入其室奧。乃至律者。則慎攝威儀培養定慧。禪與教之所兼資也。自釋迦拈花逹磨面壁。以至南嶽百丈黃<span class='corr'>蘗</span>青原雲門臨濟溈仰曹洞。皆禪門人也。自阿難總持。迦葉結集。馬鳴龍樹無著天親諸師著論。天台衍教章安結集。法智慈雲嗣法。皆教門人也。自如來制為沙弥比丘菩薩諸戒。舍那面授妙海親聞梵網譯于什師受戒遍于義學以至晉之慧遠。唐之宣律師。皆律門人也。要之三事。互用兼資原無分別。</p>
<p>問。夜叉羅剎修羅毒龍之軰。或抗衡天帝四王諸將。不能輙際。或食噉眾生。嶽瀆神靈。不能擒制。遇戒德沙門。則擎拳拱手。何也。答。此見惡趣眾生。皆有佛性也。若無佛性。則既抗衡天帝。蔑視神靈而又何有干一孤僧也。</p>
<p>問。純陽飛劍斬黃龍劍不能入。遂擲劍歸依。當時純陽便有殺黃龍心否。答。不然。純陽當時不過試黃龍道力何如耳。豈便操此惡念。問。唐時六宮內使吳元<span class='corr'>卿</span>。御園花發。賞既移時。忽聞空中神語云。此開謝無常之物甚能損人道心。仁者何為好之。元鄉遂感悟祝髮出家證阿羅漢果。古之比丘。乃有見桃花悟道者。花一耳。或以之損道心。或以之悟道。何也。答。損者損以無常。悟者亦悟其無常。</p>
<p>居士一日覽釋迦記。喟然發歎。人問。何歎也。答曰。釋迦一見生老病死。即捨諸緣而入道。吾見生老病死五十九年。尚有所不能捨。人之智愚賢不肖。相遠一至此哉。</p>
<p>問。學道有魔如何。答。邪心動䖏。即是群魔。汝本自魔。誰能魔汝魔即非魔魔即法界。回頭四果。却是摩登。</p>
<p>問。煩惱即菩提。煩惱不斷。焉得證菩提。答。斷煩惱。得菩提。是二乘人。不斷煩惱得菩提是為大乘。斷煩惱取菩提。是離波求水。不斷煩惱。取菩提。是即波即水。離波安得有水離煩惱安得有菩提。</p>
<p>問。佛法無人我無冤親。謂之平等。佛以此教人。必能身體力行。有可拈出作榜樣否。答。憍陳如世世與世尊為讐。世尊成道首度此人。此是冤親平等釋迦住娑婆世界作本師教主却讚阿弥陀佛勸人徃生淨土。文殊為七佛之師。却讚觀世音所證聞熏聞脩。金剛三昧。耳根圓通㝡為第一。此是人我平等。</p>
<p>居士祭黃白仲文云。我若藉兄寵靈得證道果。當首度上海君呂玉繩信不及。笑曰。君此言過矣。居士曰。不過釋迦首度憍陳如。</p>
<p>居士家飯熟人至便餐或訝之。居士曰物各有主此細人之言。天生五穀。撞著便飡。何分爾我。人只為太生分別。所以長夜漫漫流浪生死。</p>
<p>問。菩薩度脫眾生。徃徃。一言點化。借令我軰將此一言去。點化眾生。眾生未必度脫。何也。答。言語點化。全伏菩薩道力冥加。此一言出菩薩口。便是醍醐。出凡人口。便是常味。古有竪拂子而悟。吹布毛而醒者。正不在言句也。西天大耳三藏法師。自云得他心通。唐肅宗命忠國師試驗。忠問。汝得他心通耶。藏曰。不敢。忠云。汝道老僧心。即今在甚處。藏曰。和尚是一國之師。何得去西川看競渡船。忠良久再問。汝道老僧即今在甚處。藏曰。和尚是一國之師。何得向天津橋上。看弄猢猻。忠第三問。藏良久。罔知去䖏。忠叱云這野孤精。他心通在甚麼處。三藏無對。古德又有被土神先報。為鬼神所窺。天人送供。為藏心不密者。何也。答。學道之人。㝡怕念起。念頭纔起。鬼神即知。忠國師兩度被王藏覷破者。以念起也。㝡後茫然者。以無念也。瞥興一念則鬼神<span class='corr'>已</span>報他人。念泯全無則天人莫覔其䖏。</p>
<p>問。佛家千經萬論。諸師語錄如麻。畢竟有脩行最喫緊可拈出者否。答。聖賢言語。句句慈航豈容分別料揀吾嘗取高峰示眾一段話。似為學人喫緊曰。尋常教人做工夫。看個萬法歸一。一歸何處公案。看時須是發大疑情。世間一切萬法。總歸一法。畢竟歸在何處。向行住坐臥處。著衣吃飯處。屙屎放尿處抖擻精神。急下手脚。但恁麼疑。畢竟一歸何䖏。决定要討個分曉。不可颺在無事甲裏不可胡思乱想。須要綿綿密密。打成一片直教如大病一般。吃飯不知飯味。吃茶不知茶味。如癡如呆。東西不辦。南北不分。工夫做到這裡管取心華發明。悟徹本來面目。生死路頭。不言可知。世間情念。放教輕微。道念自然濃厚。此等言語。最有杷柄。用此工夫。如甕中捉鱉。萬無一失。是此老自家做箇底工夫。拈出示人。吾嘗與德園居士。歎息高峰中峰死工夫。不曾做得。何由徹悟。諺云欲求生富貴須下死工夫。</p>
<p>居士聞逹觀和尚好打人。心頗不以為然。笑謂人曰。他若打我一下我便還他兩拳。李居士次公。出其門下亦曾遭此老拳頭。我嘗笑之。李曰人求他打不得。某又不以為然。一日覽高峰語錄。師云。某十五歲出家。十六為僧。十八習天台教。三十入淨慈寺。立三年死限學禪。遂請益斷橋和尚。令叅生從何來。死從何去。於是意分兩路。心不歸一。又不曾得。斷橋和尚說做工夫處分曉。看看擔閣一年有餘。每日只如個迷路人相似。那時因被。三年限逼。正在煩惱中。忽見台州淨兄。說雪巗和尚。常問你做工夫。何不去一轉。於是欣然懷香詣北<span class='corr'>磵</span>塔頭請益。方問訊插香。被一頓痛打。即關却門。一路垂路囬至僧堂。次早粥罷。復上叅。始得親近。即問已前做䖏。某一一供吐。當下便蒙剿除。日前所積之病。却令看個無字。從頭開發做工夫一遍。如暗得燈。如懸得救。自此方解用工[皮-(〡/又)+(王/匆)]。<span class='corr'>已</span>後做得稍有緒。竟不問做處。一入門。便問阿誰與你拖這死屍來聲未絕。便以痛拳打出。每日只恁麼問。恁麼打。此後千辛萬苦。經及五年。一日夜臥。正疑此事。忽同宿道㕛。推枕子墮地。作聲。驀然打破疑團。如在羅網中。跳出。追憶日前所疑佛祖誵訛公案。古今<span class='corr'>差</span>別因緣。恰如泗州見大聖遠客還故鄉。自此安邦定國。天下太平。一念無為。十方坐斷。古人苦心苦行。乃得證悟。明師拳棒。不錯用浪施。始知次公所云。求打不得。良非虛語。居士不識逹觀機關。妄有譏評。作過儼然。今當懺悔。</p>
<p>問。觀世音。世音當聽。云何曰觀。解師謂不以目觀之。以觀智照之。然否。[前-刖+合]。觀智解固是。不曰六根互用乎。聖人玅得互用之理以耳觀以目聽。良無不可。然亦有不假耳而聽不假目而觀者。阿那律陀。因被佛呵。七日不睡失去雙目。一悟大道。大千世界。如觀掌果。亦何待目而觀乎。</p>
<p>問。古人入道。以信為入門。經云。信為道源功德母。長養一切諸善法。却參取又要疑情。疑則妨信。信則不疑。何也。[前-刖+合]。高峰云。萬法歸一。一歸何[皮-(〡/又)+(王/匆)]。决定便恁麼信去。便恁麼疑去。須知疑以信為體。悟以疑為用。信有十分。疑有十分。疑得十分。悟得十分。譬之水漲船高。泥多佛大。愚謂惟信故疑。疑故所以决其信。不疑則不叅。不叅則不透。撤去塵埃。明鏡目朗。撥開雲霧。皓月孤懸。疑者所以撤之撥之也。高峰又有㝡喫緊語一段。為之拈出曰著實叅禪。决須具足三要。第一要有大信根明知此事。如靠一座須彌山。第二要有大憤志。如遇殺父冤讎。直欲便與一刀兩段。第三要有大疑情。如暗地做了一件極事。正在欲露未露之時。十二時中。果能具此三要。管取尅日成功。不怕甕中走鱉。</p>
<p>問。唐白樂天宋蘓子瞻。賔客聲妓。無刻不在耳目。山川風月。無[皮-(〡/又)+(王/匆)]不徧吟篇。麗情綺語。乖冲素之風逸興狂懷。鮮寂寥之趣。人乃徃徃以禪理歸之。何也。答。二公寄跡聲妓怡情詩酒。其中自有一段蕭洒超脫之致。所以近禪。以寄迹故不妨學佛以欠專一工夫。故不能致精。為高人有餘。為菩薩不足。</p>
<p>問。人一生在富貴歌舞懽樂塲中。臨了畢竟證道有之乎。答。此須晚年瞥爾回頭。一刀兩段始得。若終不回頭。竟從懽樂塲中證道者。此釋迦之所不能也。</p>
<p>人為居士賛西湖之美。居士笑曰。斷送多少人破鈔。斷送多少人損德。斷送多少人不成佛。故知沼吳不獨西子。安得一范少伯載之而去。</p>
<p>居士與雪浪和尚觀梨園。雪浪曰。學佛得如戲塲。了手矣。彼作帝王。知是假帝王。不喜。作乞兒。知是假乞兒。不愁。分別是假悲。相逢是假歡。錦繡在體。不生愛戀。刀鋸在首。不作恐怖。一切皆假。一切皆作。應世如此。便是大菩薩手段。</p>
<p>居士觀歌舞。人問作障否。答。不作障。檀板一停。舞衣一卸。此景象便去我胸懷。未嘗熏入心想。我此胸中。被如來坐定。神頭鬼臉。一切入來不得。若入來得。早則遠避不看也。故曰閉目不觀。便是一重公案。</p>
<p>人問雲棲于居士。答。雲棲內如瑠璃瑩徹。外如美玉無瑕。吾在堂下。不能定其品位。問德園居士。答。學貫天人。照隣殆庶。從古不見有此人。問隱鱗。[前-刖+合]。遠有王龍舒。近有[(厂@((既-旡)-日+口))*頁]寶幢。問僧孺。[前-刖+合]。總之不凡人。問王性海。[前-刖+合]。是深山苦行頭陀。問燈公窮老。答。幽溪如雲光。湖南如支遁。又問某公。答。仲尼訶子貢方人。請關吾口。</p>
<p>問。顢頇佛性。儱侗真如。又云。豁逹空。皆禪家所訶乃至道悟禪師則曰。任性逍遙。隨緣放曠豈非儱侗豁逹乎。答。所謂儱侗豁逹。是無記而踈狂。所謂放曠逍遙是解悟而自在。毫釐之<span class='corr'>差</span>。千里之隔。</p>
<p>問。居士作佛法金湯為普度人。居士已自度否。答。未也。問。古德云。未能自度不許度人。淨名云。若自有縛。能解他縛。無有是處。答。不自度不許度人。不自解不解人縛。是如來說不聞四弘誓願。其一云。眾生無邊誓願度。法藏比丘。方在因地便發四十八願度盡眾生。一眾生度不盡。自不取正覺。大乘普度皆于未能自度之先。發弘誓願。有此妙因。乃後可望妙果。况末法自度人少。苟有見解。不妨闡明為世人眼目。如涉巨川。苦無橋梁。竹筏承乏。聊以濟眾。唐圭峰密禪師亦云不知宿生何作熏得此心。自未解脫欲解他縛。古來已有此公據。若泥於未能自度不許度人。則學佛未成之人。皆不許發弘誓願。而如來又何以呵斥辟支自了漢也。如來之意。謂未能自度。欲求度人。人不信從。度脫者少。教人急先自度然後度人。非謂初學之人。不許發普度弘願也。</p>
</div>
<p class='juan'>首書金湯卷下</p>
</div><!-- end of div[@id='body'] -->
</body></html>