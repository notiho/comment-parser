<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>唐會要、五代會要、明書、明會典選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu29' />
<p class='juan'>明會典卷之一百四</p>
<div class='div-other'><a id='mulu30' />
<div class='div-other'><a id='mulu31' />
<p class='h2'>【僧道】</p><p>釋道二教自漢唐以來．通於民俗．難以盡廢．惟嚴其禁約．毋使滋蔓．令甲具在．最為詳密云．</p>
<p>凡僧道給度．洪武五年令給僧道度牒．罷免丁錢．僧錄道錄．司．造周知冊頒行天下寺觀．凡遇僧道．即與對冊．其父兄貫籍．告度日月．如有不同．即為偽冒．</p>
<p>○二十六年．令各司每三年考試能通經典者．申送到部．具奏出給度牒．</p>
<p>○永樂元年．令三年一給度牒．</p>
<p>○宣德元年．以僧道行童請給度牒甚多．諭禮部先令僧道官取勘．禮部同翰林院官．禮科給事中及僧道官考試．能通經典方准給與．</p>
<p>○正統十四年令．僧道應給度牒者．各僧道衙門先行勘試．申送有司．審係額內．并貫籍明白．仍試精通經典．方許申送禮部覆試中式．然後具奏請給．</p>
<p>○景泰六年令．僧道務要持行修潔．本戶丁多．不係軍匠鹽竈等籍．里老保結呈縣覆實．具申府司類呈該部．方許收度．仍勘各寺觀原定額數．如<span class='corr'>己</span>數多．不與出給．</p>
<p>○嘉靖十八年奏准．僧道照國初額設定數．每僧道一名納銀十兩．在內於兩京工部．在外於各布政司．直隸於各府上納類解．免其赴京其兩京給度．在京准二千名．南京一千名．</p>
<p>○三十三年題准．各府州縣納解．年終造冊連庫收繳送戶部給與號紙一張．咨送禮部填給度牒．</p>
<p>○三十七年議准．每名量減銀四兩．</p>
<p>○隆慶六年題准．禮部印發空頭度牒．通行各處召納．如有來京請給者．赴戶部納銀五兩．發號紙送禮部給牒．</p>
<p>凡僧道禁例．洪武二十年令．民年二十以上者．不許為僧．</p>
<p>○二十四年令．佛經番譯已定者．不許增減辭語．道士設醮．亦不許拜奏青詞．各遵頒降科儀．民有效瑜珈教．稱為善友．假張真人名私造符籙者．皆治以重罪．</p>
<p>○二十七年．令榜示天下寺觀．凡歸併大寺．設砧基道人一人．以主差稅．每大觀道士．編成班次．每班一年高者率領．餘僧道俱不許奔走於外．及交搆有司．以書冊稱為題疏．強求人財．其一二人．於崇山深谷修禪．及學全真者聽．三四人不許．毋得私剏庵堂．若遊方問道．必自備路費．毋索取于民．所至僧寺必揭周知冊驗實．不同者拏送有司僧道有妻妾者．許諸人趕逐相容隱者罪之．願還俗者聽亦不許收民間兒童為僧．違者并兒童父母皆坐以罪．年二十以下願為僧者．亦須父母具告有司．具奏方許．三年後赴京考試．通經典者始給度牒．不通者杖為民．有稱白蓮靈寶火居．及僧道不務祖風．妄為議論沮令者．皆治重罪．</p>
<p>○二十八年奏准．天下僧道赴京考試．不通經典者．黜還俗．年六十以上者免試．</p>
<p>○永樂六年．令軍民子弟僮奴．自削髮為僧者．并其父兄送京師．發五臺山做工．畢日．就北京為民種田．及盧龍牧馬．寺主僧擅容留者．亦發北京為民種田．</p>
<p>○十年諭禮部．天下僧道多不守戒律．民間修齋誦經．動輒較利厚薄．又無誠心．甚至飲酒食肉．遊蕩荒淫．略無顧忌．又有無知愚民．妄稱道人．一槩蠱惑．男女雜處無別．敗壞風化．洪武中僧道不務祖風．及俗人行瑜珈法稱火居道士者俱有嚴禁．即揭榜申明．違者殺不赦．</p>
<p>○十六年定天下僧道．府不過四十人．州不過三十人．縣不過二十人．限年十四以上．二十以下父母皆允．方許陳告有司．行鄰里勘保無礙．然後得投寺觀從師受業．五年後諸經習熟．然後赴僧道錄司考試．果諳經典始立法名給與度牒．不通者罷還為民．若童子與父母不願．及有祖父母父母．無他子孫侍養者．皆不許．有年三四十以上．先曾出家而還俗．及亡命黥刺．亦不許寺觀住持容留．違者罪之．</p>
<p>○宣德八年．令天下有司關津．但遇削髮之人．捕送原籍治罪如律．</p>
<p>○十年．禁僧道私自簪剃．及妄言惑眾者．</p>
<p>○正統六年．令僧道多有壞亂心術不務祖風．混同世俗．傷壞風化．都察院即遵洪武舊例．出榜禁約．違者罪之．</p>
<p>○天順八年．令各處僧人年二十以上無度牒者．即便還俗．有隱暪年歲者．并其師治罪．</p>
<p>○成化二十三年．令僧道有父母見存無人侍養者．不問有無度牒．許令還俗養親．</p>
<p>○嘉靖八年奏准．凡宦戚施捨寺觀．不許容令婦女出入．及多蓄行童．若有私自簪剃．并犯姦者．各照律例問擬．</p>
<p>凡清理寺觀．洪武二十四年令．清理釋道二教．凡各府州縣寺觀．但存寬大可容眾者一所．併居之不許雜處於外．違者治以重罪．親故相隱者流．願還俗者聽．</p>
<p>○又令天下僧道有剏立庵堂寺觀非舊額者悉毀之．</p>
<p>○三十五年．令清理釋道二教．凡歷代以來．及洪武十五年以前寺觀有名額者不必歸併．新剏者歸併如舊．</p>
<p>○永樂十五年．禁僧尼私剏庵院．</p>
<p>○正統六年令．新剏寺觀．曾有賜額者．聽其居住．今後再不許私自剏建．</p>
<p>○成化十三年．禁約遊方僧人．凡僧道住持．勑建寺觀．許二人．勑賜并在外寺觀．各止許一人．</p>
<p>○正德十六年奏准．今後再有私剏庵院寺觀．私度僧道尼姑女冠者．拏問治罪．寺觀折毀入官．</p>
<p>○嘉靖六年奏准．尼僧道姑．發還原籍出嫁．其庵寺房屋土地盡數入官．</p>
<p>○十四年．大興隆寺燬．令永不許復．併大慈恩寺一應修齋俱革．僧徒聽告就各寺依住．有歸化者．量給原寺田畝．仍免差徭六年．</p>
<p>○十六年題准．各該有司欽遵聖諭．化正僧徒．願自還俗者．聽其自求安便．各處寺院年久．宮殿任其頹壞．不許修葺．民間幼童．不許捨入為僧．私自披剃．如有此等．罪其父母及其鄰佑．</p>
<p>○二十二年．令毀大慈恩寺．</p>
<p>○萬曆元年．令五城御史查各寺觀庵院．有遊食僧道．驅令回籍．仍比照居民保甲法．置立油牌．開寫年貌籍貫．以便稽查．其有私自簪剃．及不穿戴本等冠服者．訪拏治罪．</p>
<p>凡禁止戒壇．嘉靖四十五年令．在外行撫按衙門．督率有司．各查本處僧寺若干．僧徒若干．明白登簿．不時查點．不到者罪坐住持．立限投銷．一切寄住遊僧．發回原籍當差．在京廠衛衙門．及五城御史．將京城內外地方大小僧寺．嚴加巡緝．有指稱受戒．姦淫不法者．訪拏重治．</p>
<p>○萬曆元年詔．禁革萬壽、廣善二壇僧人戒法．</p>
<p>凡保舉僧道．洪武二十六年．令各布政司并直隸府州縣．申呈開設僧道衙門．保舉到僧人劄付僧錄司．道士劄付道錄司考試．如果中式．就申吏部施行．</p>
<p>凡僧道罪犯．弘治七年令．僧、道、尼姑女冠有犯姦淫者．就於本寺門首枷號一箇月．滿日發落．</p>
<p>○十三年奏准．僧道官、僧人、道士．有犯挾妓飲酒者．俱問發原籍為民．若姦拜認義父母親屬．俱發邊衛充軍．</p>
<p>○凡僧道額外擅收徒弟者．問發口外為民．住持還俗．僧道官知而不舉者．罷職．</p>
<p>○凡漢人出家習學番教．不拘軍民．曾否關給度牒．俱問發原籍．各該軍衛有司當差．若漢人冒作番人．發邊衛充軍．</p>
<p>凡尼姑女冠．洪武六年令．民家女子年未及四十者．不許為尼姑女冠．</p>
<p>凡真人名號．洪武中革前代所稱天師．止稱正一真人．</p>
<p>○隆慶二年題准．革正一真人名號．勒令繳納真人府印．止許承襲上清觀提點．</p>
<p>○萬曆五年．仍准復真人名號．</p>
<p>凡道士差遣．萬曆四年題准．道士差往各陵寢祭告者．止穿本等服色．不許假稱太常寺官．擅乘轎輿．及香帛木匣之外多用人夫．致擾驛遞．</p>
</div></div>
</div><!-- end of div[@id='body'] -->
</body></html>