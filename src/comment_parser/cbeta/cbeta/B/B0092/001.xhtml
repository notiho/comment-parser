<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>唐會要、五代會要、明書、明會典選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' />
<p class='juan'>唐會要卷四十七</p>
<div class='div-other'><a id='mulu3' />
<p class='h2'>議釋教上</p><p>武德七年七月十四日．太史令傅奕上疏．請去釋教．高祖付羣官詳議．太僕卿張道源．稱奕奏合理．尚書右僕射蕭瑀．與之爭論曰．佛．聖人也．奕為此議．非聖人無法．請寘嚴刑．奕曰．禮本事親．終于奉上．而佛踰城出家．逃背其父．以匹夫而抗天子．以繼體而悖所親．蕭瑀非出空桑．乃遵無父之教．瑀不能答．合掌云．地獄所設．正為是人．太宗嘗臨朝謂奕曰．佛道元妙．聖迹可師．卿獨不悟何也．奕對曰．佛是胡中桀黠．欺誑夷俗．遵尚其道．皆是邪僻小人模寫莊老元言．文飾妖幻之教耳．于百姓無補．于國家有害．上然之．至九年二月二十二日．以沙門道士．虧違教跡．留京師寺三所．觀三所．選耆老高行以實之．餘皆罷廢．至六月四日勅文．其僧尼道士女冠．宜依舊定．</p>
<p>貞觀八年．上謂長孫無忌曰．在外百姓．大似信佛．上封事欲令我每日將十箇大德．共達官同入．令我禮拜．觀此乃是道人教上其事．侍中魏徵對曰．佛道法本貴清淨．以遏浮競．昔釋道安如此名德．符永固與之同輿．權翼以為不可．釋惠琳非無才俊．宋文帝引之升殿．顏延之云．三台之位．豈可使刑餘之人居之．今陛下縱欲崇信佛教．亦不須道人日到參議．</p>
<p>顯慶二年詔曰．釋典沖虛．有無兼謝．正覺凝寂．彼我俱忘．豈自遵崇．然後為法．聖人之心．主於慈孝．父子君臣之際．長幼仁義之序．與夫周孔之教．異轍同歸．弃禮悖德．朕所不取．僧尼之徒．自云離俗．先自尊高．父母之親．人倫以極．整容端坐．受其禮拜．自餘尊屬．莫不皆然．有傷教名．實斁彝典．自今已後．僧尼不得受父母及尊者禮拜．所司明為法制．即宜禁斷．</p>
<p>開元二年閏二月十三日勅．自今已後．道士女冠僧尼等．並令拜父母．至於喪祀輕重．及尊屬禮數．一準常儀．庶能正此頹獘．用明典則．</p>
<p>開元二年正月．中書令姚崇奏言．自神龍已來．公主及外戚．皆奏請度人．亦出私財造寺者．每一出勅．則因為姦濫．富戶強丁．皆經營避役．遠近充滿．損污精藍．且佛不在外．近求於心．但發心慈悲．行事利益．使蒼生安樂．即是佛身．何用妄度姦人．令壞正法．上乃令有司精加銓擇．天下僧尼偽濫還俗者．三萬餘人．大歷十三年四月．劒南東川觀察使李叔明奏請澄汰佛道二教．下尚書省集議．都官員外郎彭偃獻議曰．王者之政．變人心為上．因人心．次之．不變不因．循常守故者為下．故非有獨見之明．不能行非常之事．今陛下以維新之政．為萬代法．若不革舊風．令歸正道者．非也．當今道士．有名無實．時俗鮮重．亂政猶輕．惟有僧尼．頗為穢雜．自西方之教．被於中國．去聖日遠．空門不行五濁．比邱但行麄法．爰自後漢．至于陳隋．僧之教滅．其亦數四．或至坑殺．殆無遺餘．前代帝王．豈惡僧道之善．如此之深耶．葢其亂人．亦已甚矣．且佛之立教．清淨無為．若以色見．即是邪法．開示悟人．惟有一門．所以三乘之人．比之外道．況今出家者．皆是無識下劣之流．縱其戒行高潔．在於王者．已無用矣．今叔明之心甚善．然臣恐其奸吏詆欺．而去者未必非．留者不必是．無益於國．不能息奸．既不變人心．亦不因人心．強制力持．難致遠耳．臣聞天生蒸民．必將有職．遊行浮食．王制所禁．故有才者受爵祿．不肖者出租稅．此古之常道也．今天下僧道．不耕而食．不織而衣．廣作危言險語．以惑愚者．一僧衣食．歲計約三萬有餘．五丁所出．不能致此．舉一僧以計天下．其費可知．陛下日旰憂勤．將去人害．此而不救．奚其為政．臣伏請僧道未滿五十者．每年輸絹四疋．尼及女道士未滿五十者．輸絹二疋．其雜色役．與百姓同．有才智者令入仕．請還俗為平人者聽．但令就役輸課．為僧何傷．臣竊料其所出．不下今之租賦三分之一．然則陛下之國富矣．蒼生之害除矣．其年過五十者．請皆免之．夫子曰．五十而知天命．列子曰．不斑白．不知道．人年五十歲．嗜慾已衰．縱不出家．心已近道．況戒律檢其性情哉．臣以為此令既行．僧尼規避還俗者．固已大半．其年老精修者．必盡為人師．則道釋二教．益重明矣．上深嘉之．</p>
<p>元和十三年．功德使奏．鳳翔府法門寺有護國真身塔．塔內有釋迦牟尼佛指骨一節．其本傳以為當三十年一開．開則歲豐人安．至來年合發．詔許之．命中使領禁兵．與僧徒迎護至京．上開光順門以納之．留禁中三日．乃送京城佛寺．王公士庶．瞻禮施舍．如恐不及．百姓有廢業竭產．燒頂灼臂．而云供養者．又有開肆惡子．不苦焚烙之痛．譎言供養．而爇其肌膚．繇是佛骨所在．往往盜發．既擒獲．皆向之自灼者．農人多廢東作．奔走京城．於是刑部侍郎韓愈上疏極諫曰．臣伏以佛者．夷狄之一法耳．自後漢時．始流入中國．上古未嘗有也．昔者．黃帝在位百年．年百一十歲．少昊在位八十年．年百歲．顓頊在位七十九年．年九十八歲．帝嚳在位七十年．年百五歲．帝堯在位九十八年．年百一十八歲．帝舜及禹．年皆百歲．此時天下太平．百姓安樂壽考．然而中國未有佛也．其後殷湯．亦年百歲．湯孫太戊．在位七十五年．武丁在位五十九年．書史不言其年壽所極．推其年數．蓋亦不減百歲．周文王年九十七歲．武王年九十三歲．穆王在位百年．此時佛法亦未入中國．非因事佛而致然也．漢明帝時．始有佛法．明帝在位．纔十八年耳．其後亂亡相繼．運祚不永．宋齊梁陳元魏以下．事佛漸謹．年代尤促．唯梁武帝在位四十八年．前後三度．捨身施佛．宗廟之祭．不用牲牢．晝日一餐．止於菜果．其後竟為侯景所逼．餓死臺城．國亦尋滅．事佛求福．乃更得禍．由此觀之．佛不足事．亦可知矣．高祖始受隋禪．則議除之．當時羣臣．材識不遠．不能深知先王之道．古今之宜．推闡聖明．以救斯獘．其事遂止．臣常恨焉．伏惟睿聖文武皇帝陛下．聖神英武．數千百年以來．未有倫比．即位之初．即不許度人為僧尼道士．又不許創立寺觀．臣常以為高祖之志．必行於陛下之手．今縱未能即行．豈可恣之轉令盛也．今聞陛下令京都僧於鳳翔．迎取佛骨．御樓以觀．舁入大內．又令諸寺遞迎供養．臣雖至愚．必知陛下不惑於佛．作其崇奉．以祈福祥也．直以年豐人樂．徇人之心．為京師士庶．設詭異之觀．戲翫之具耳．安有聖明若此．而肯信此等事哉．然百姓愚冥．易惑難曉．苟見陛下如此．將謂真心信佛．皆云天子大聖．猶一心敬信．百姓賤微．於佛豈合更惜身命．焚頂燒指．百千為羣．解衣散錢．自朝至暮．轉相倣效．惟恐後時．老少奔波．棄其業次．若不即加禁遏．更歷諸寺．必有斷臂臠身．以為供養者．傷風敗俗．傳笑四方．非細事也．夫佛本夷狄之人．與中國言語不通．衣服殊製．口不言先王之法言．身不服先王之法服．不知君臣之義．父子之情．假如其身．至今尚在．奉其國命．來朝京師．陛下容而接之．不過宣政一見．禮賓一設．賜衣一襲．衛而出之於境．不令惑於眾也．況其身死已久．枯朽之骨．凶穢之餘．豈宜令入宮禁．孔子曰．敬鬼神而遠之．古諸侯行弔於其國．尚令巫祝．先以桃茢．除去不祥．然後進弔．今無故取朽穢之物．親臨觀之．巫祝不先．桃茢不用．羣臣不言其非．御史不舉其失．臣實恥之．乞以此骨．付之有司投諸水火．永絕根本．斷天下之疑．絕萬代之惑．使天下之人．知大聖人之所作為出於尋常萬萬也．豈不盛哉．豈不快哉．佛如有靈．能成禍福．凡有殃咎．請加臣身．上天鑒臨．臣不怨悔．疏奏．上怒甚．間一日．出以示宰臣．將加重法．裴度崔羣對曰．韓愈上忤尊聽．誠宜得罪．然非內懷忠懇．不避黜責．豈能至此．伏乞稍賜寬容．以來諫者．上曰．愈言我奉佛太過．我猶為容之至謂東漢奉佛之後．帝王咸致夭促．何乖誕也．愈為人臣．而敢爾狂忽．不可赦．於是人情驚惋．至於國戚．亦以罪愈為人臣戒．而給事中崔植洎諸諫官皆上疏論救．不納．遂貶潮州刺史．</p>
<p>會昌五年八月制．朕聞三代已前．未嘗言佛．漢魏之後．像教寖興．是逢季時．傳此異俗．因緣染習．蔓衍滋多．以至於耗蠹國風．而漸不覺．以至於誘惑人心．而眾益迷．洎乎九有山原．兩京城闕．僧徒日廣．佛寺日崇．勞人力於土木之功．奪人利為金寶之飾．遺君親於師資之際．違配偶於戒律之間．壞法害人．莫過於此．且一夫不田．有受其餒者．一婦不織．有受其寒者．今天下僧尼．不可勝數．皆待農而食．待蠶而衣．寺宇招提．莫知紀極．皆雲構藻飾．僭擬宮殿．晉宋齊梁．物力凋瘵．風俗澆詐．莫不由是而致也．況高祖太宗．以武定禍亂．以文理華夏．執此二柄．足以經邦．而豈可以區區西方之教．與我抗衡哉．貞觀開元．亦嘗釐革．剗除不盡．流衍轉滋．朕博覽前言．旁求輿議．弊之可革．斷在不疑．而中外諸臣．叶予至意．條疏至當．宜從所請．誠懲千古之蠹源．成百王之典法．濟物利眾予不讓焉．其天下所拆寺四千六百餘所．還俗僧尼二十六萬餘人．收充兩稅戶拆招提蘭若四萬餘所收膏腴上田數千萬頃收奴婢為兩稅戶十五萬人隸僧尼屬主客顯明外國之教勒大秦穆護<span class='corr'>祆</span>三千餘人還俗不雜中華之風於戲前古未行似將有待及今盡去豈謂無時驅遊惰不業之徒．已踰千萬．廢丹艧無用之居何啻億千自此清淨訓人慕無為之理簡易為政成一俗之功將使六合黔黎同歸皇化尚以革弊之始日用不知下制明廷宜體予志宣布中外咸使知聞</p>
</div></div>
</div><!-- end of div[@id='body'] -->
</body></html>