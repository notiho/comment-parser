<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>唐會要、五代會要、明書、明會典選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu17' />
<p class='juan'>唐會要卷五十</p>
<div class='div-other'><a id='mulu18' />
<p class='h2'>尊崇道教</p><p>武德三年五月．晉州人吉善行于羊角山．見一老叟．乘白馬朱鬣．儀容甚偉．曰．謂吾語唐天子．吾汝祖也．今年平賊後．子孫享國千歲．高祖異之．乃立廟于其地．乾封元年三月二十日．追尊老君為太上元元皇帝．至永昌元年．卻稱老君．至神龍元年二月四日．依舊號太上元元皇帝．至天寶二年正月十五日．加太上元元皇帝號為大聖祖元元皇帝．八載六月十五日．加號為大聖祖大道元元皇帝．十三載二月七日加號大聖高上大道金闕元元皇帝．</p>
<p>開元二十九年正月．河南採訪使汴州刺史齊澣奏．伏以至道沖虛．生人宗仰．未免鞭撻．孰瞻儀型．其道士僧尼女冠等．有犯．望准道格處分．所由州縣官．不得擅行決罰．如有違越．請依法科罪．仍書中下考．勅旨．宜依．五月．上夢元元告以休期．因令圖寫真容．分布天下．</p>
<p>天寶元年正月七日．陳王府參軍田同秀上言．元元皇帝降於丹鳳門之通衢．告賜靈符．在尹喜之故宅．上遣使就函谷故關令尹喜臺西得之．於是置元元皇帝廟於太寧坊西南角．東都置於積善坊臨淄舊．邸．<span class='note-inline'>(廟初成．命工人於大白山砥石為元元皇帝聖容．又採白石為元宗聖容．侍立於元元皇帝之右．衣以王者袞冕之服．又于像東設立白石．為李林甫陳希烈像．林甫犯事．又改刻石為楊國忠代焉．至德中．克復上都．盡毀瘞之)</span></p>
<p>其年二月二十日．勅曰．古今人表．元元皇帝升入上聖．自今已後．每有薦新．先獻元元廟．其緣告享所奏樂．宜令所司詳定奏聞．并差宗正寺官一員．及差戶灑埽．兩京崇元學．各置博士助教一員．學生一百人資蔭正同國子學例．每祠享所齊郎．便以學生充當．</p>
<p>其年五月．宰臣奏．兩京及諸郡崇元學生．准開元二十九年正月二十五日制．前件舉人合習道德南華通元沖虛四經．又准天寶元年二月二十九日制．改庚桑子為洞靈真經．准請條補．崇元學生亦合習讀．其洞靈真經．人閒少本．臣近令諸觀寺尋訪．道士全無習者．本既未廣．業實難成．并通元沖虛二經．亦恐文字不定．元教方闕．學者宜精其洞靈等三經．望付所司．各寫千卷．較定訖．付諸道採訪使頒行．其貢舉司及兩京崇元學生．亦望各付一本．今冬．崇元學生望且准開元二十九年正月詔條考試．其洞靈真經等．請待業成後准試．從之．其年六月勅．大道先於兩儀．天地生於萬物．是以聖哲之後．咸竭其誠．今後應緣國家制命．表疏簿書．及所試制策文章．一事已上．語指道教之事．及天地乾坤之字者．並一切平闕．宜宣示中外．</p>
<p>其年九月二十五日勅．兩京元元廟．改為太上元元皇帝宮．天下准此．至二年三月十二日制．聖祖所理．本在諸天．將欲降靈．固宜取象．況惟帝號．豈可名宮．其在京元元宮宜改為太清宮．東都改為太微宮．天下諸郡改為紫極宮．</p>
<p>二年二月勅．兩京元元宮．及道院等．宜委崇元館大學士都檢校．務在精修．勿令喧雜．仍不更隸宗正．其道士等名籍．任依常式．</p>
<p>其年三月十一日勅．古之制禮．祭用質明．義既取於尚幽．情實緣於既沒．我聖祖澹然常在．為道之宗．既殊有盡之期．須展事生之禮．自今已後．每聖祖宮有昭告．宜改用卯時已前行禮．</p>
<p>四載四月十七日勅．比太清宮行事官．皆具冕服．及奏樂未易舊名．并告獻之時．仍陳策祝．既非事生之禮．皆從降神之儀．且真俗殊倫．幽明異數．理有非便．亦在從宜．自今已後．每太清宮行禮官．宜改用朝服．兼停祝版．改為青詞于紙上．其告獻辭．及新奏樂章．朕當別自修撰．仍令所司具議儀注奏聞．</p>
<p>十三載正月十二日．令有司每至春日．則修薦獻上香之禮．仍永為常式．</p>
<p>上元二年正月．置漆園監官生員．</p>
<p>興元元年十二月十九日．詔以太常卿亞上香．光祿卿終上香．改三禮拜為再拜．</p>
<p>貞元元年正月二日．勅薦享太清宮．亞獻太常卿充．終獻光祿卿充．仍永為常式．</p>
<p>元和九年二月．內出道教神仙圖像經法九轝．以賜興唐觀．</p>
<p>長慶二年五月勅．諸色人中．有情愿入道者．但能暗記老子經．及度人經．灼然精熟者．即任入道．其度人經．情愿以黃庭經代之者．亦聽．宣令所司．具令立文狀條目．限降誕月內投名請試．今年十月內試畢．</p>
<p>寶歷元年．上有事于南郊．將謁太清宮．長安縣主簿鄭翦時主役于御院．忽于縣之西隅．見一白衣老人云．此下有井．正道真皇帝過路．汝速識之．不然罪在不測．翦惶懼．領役人修之．其處已陷數尺．命發之．則古井存焉．驚顧之際．已失老人所在．始悟神告．默不敢告．展轉傳布．功德使護軍中尉劉宏規．以事上聞．上既至宮朝獻畢．赴南郊．于宮門駐馬．宰臣及供奉官．于馬前蹈舞稱賀．遂命翰林學士兵部侍郎韋處厚撰記．令起居郎柳公權書石．寘于井之上．以表神異．其名曰聖瑞感應記．乃賜翦緋魚袋．</p>
<p>會昌元年二月十五日勅．元元皇帝降誕日．近覽天寶二年勅．我聖祖澹然常在．為道之宗．既殊有盡之期．須展事生之禮．今太清宮薦告．皆用朝謁之儀．即降誕昌辰．理難停廢．宜改為降神聖節．休假百官．庶表貽謀之慶．以申嚴敬之誠．</p>
<p>其年六月．道士趙歸真等八十一人入內．于三殿造九天道場．便令上食供食．駕幸三殿九天壇道場受籙．</p>
<p>其月．右拾遺王哲進狀．請度進上明經為道士．不從．</p>
<p>其月．左補闕劉彥謨諫求仙事．貶河南府戶曹參軍．</p>
<p>二年十一月．以道士趙歸真為歸道門兩街都教授博士．<span class='note-inline'>(時．武宗志學神仙．歸真乘問排毀釋氏．言非中國之教．宜盡去之．帝然之．乃澄汰天下僧尼．)</span></p>
<p>五年九月．勅取東都宏聖寺．改修太微宮．</p>
<p>其年十月．勅傳度道門法．籙歸衡嶽道士劉元靖．可加銀青光祿大夫．充崇元館學士．仍賜號廣成先生．</p>
<p>其年十一月．東都留守奏．太微宮畢．元元館真容．即欲移就．元宗真像．便合從遷．伏以聖祖尊崇．嚴奉須備．移動之日．宜擇良辰．伏乞天恩降勅有司擇日．奉勅．宜令所司擇日聞奏．</p>
<p>六年十月．中書門下奏．東都新置太微宮初成．元元皇帝玉聖容．元宗肅宗玉真容．今已就位．望差右散騎常侍裴泰章充使薦獻．從之．</p>
<p>其年九月．衡嶽道士賜紫劉元靖奏．皇帝十月十五日授三洞法籙．請禁斷屠釣．百司不決死刑．伏請宣下．勅旨．從之．十月十一日至十八日．禁斷．</p>
<p>大中元年二月．道門威儀郄元表．賜諡通元先生．</p>
</div></div>
</div><!-- end of div[@id='body'] -->
</body></html>