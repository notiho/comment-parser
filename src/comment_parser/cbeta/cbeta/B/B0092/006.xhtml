<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>唐會要、五代會要、明書、明會典選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu24' />
<p class='juan'>明書卷一百六十</p>
<div class='div-other'><a id='mulu25' /><p class="head1">列傳十九</p>

<div class='div-other'><a id='mulu26' />
<p class='h2'>異教傳</p><p>史官論曰．原夫異教之興．莫不顯標理趣．陰挾伎能．逞理以虛誕為宗．精伎以入神為貴．使游其藩者．用意徜怳．莫窮其有無．感驗靈徵．益堅其信悅．始皇之慕安期．漢武之貴文成五利．石勒之崇禮佛圖澄．皆能感通夢寐．招致神物．一日數化．幻影見光．世主惑之．終身不寤．此夫伎之至妙者也．又其甚者．老莊明自然．竺乾尊寂滅．自然者．以誕放為適性．任性必蔑禮．蔑禮必倚法．其究也．流而為申韓．寂滅者．忘死生齊得喪而自忍其身．忍其身者．必忍於人．其究也．流而為賊虐．昔者楚英好道而至於叛．梁武捨身而果於殺．此其徵也．明興．猶沿元習．崇事番僧．號帝釋國師．傾國檀施．合宮膜拜．以致藩封導從．雜以緇流．而北平之亂．實斯道為之倡．嗟乎．楊墨塞路．比於率獸食人．豈不信哉．今特摭二氏之流有所可否者著於篇．以為鑑戒云爾．</p>
</div>
<div class='div-other'><a id='mulu27' />
<p class='h2'>金碧峯月庭宗泐來復永隆哈立麻溥洽板的達姚廣孝李贄傳</p><p>金碧峯．宣州僧也．姓石氏．六歲依雲寂溫法師為弟子．遊峨眉山．絕粒啖柏．嘗趺坐大樹下．忽溪水橫溢．人疑已死．越七日水退．趺坐如故．比歸．即州治西草室靜息焉．時太祖渡江．偶一元臣迎謂曰．今欲霸．我將財貨納贐．上叱曰．我本順天應人行王道．汝敢霸視我耶．元臣曰．若篤行王道．可尋宣州胡僧金碧峯．必有所授．上抵宣州訪之．見一老僧端坐．太祖仗劍就問姓名．不對．因按劍視之．僧亦引頸就焉．上笑曰可見殺人王道乎．僧曰可見不怕死和尚耶．因相語甚洽．僧曰．而欲行王道．我有所指．上推誠溫詢．僧曰．建康有地可王．此真帝王之居．後遂定鼎云．乃設普濟會居之．時有李仕魯．字宗孔．濮州人．博學有行誼．太祖起兵時已識之．洪武初．詔求道學．郡吏以仕魯應．上迎謂之曰．吾求子久矣．何至之晚也．仕魯對曰．臣聞君求．臣未聞臣求君．陛下方以武定天下．而臣欲以文進．故臣有待耳．除黃州同知．初願備顧問．上曰．朕姑以民事試子．後以治聞．召為大理寺卿．至是金碧峯應對稱旨．上欲求為建職司．仕魯三上章．謂今天下學校尚未建．儒風尚未振．而先為異端立赤幟．非所以訓遠也．上怒．仕魯乞歸．遂得罪以死．小說家傳金碧峯事．奇幻詭譎多偽．</p>
<p>月庭和尚者．不知何許人．越國公大海守蘭溪獲之．檢囊中有天文地理書．越公留之帳下．太祖征婺州．大海與月庭見上．并上其書．上喜．問月庭師何人．曰師龍游朱德明．德明精於天文．及得婺州．立觀星臺．上與月庭夜登臺觀乾象．令長髮為娶妻．月庭與鐵冠道人議論時不合．又出語犯上．安置和州．參軍郭景祥奏和尚怨謗．遣人至和州杖之死．</p>
<p>宗泐．台州人．泐號季潭．性頗聰慧．凡經書．一目輒能誦．長尤博涉古今．善屬文．住持京師天界寺．太祖嘗幸寺．見泐動止異常人．因令其蓄髮．欲官之．泐固辭．尋奉詔註心經．金剛．楞伽．三經．及馬后崩．葬之日會風雨電震．上甚不樂．忽召泐至．謂之曰．太后將就葬．汝其宜為偈．泐應聲曰．雨落天垂淚．雷鳴地舉哀西方諸佛子．同送馬如來．上悅．頃之天霽．遂啟輭．詔賜泐白金百兩．有金室集行於世．</p>
<p>來復．字見心．豫章人．初名明天淵．以人才仕元至學士．因亂．遂祝髮為僧．改今名．為人髯甚長．後為僧而髯如故．工於詩．所與遊皆名士．胸次清灑出塵．時僧宗泐著稱．復與之齊名．太祖嘗誦其所為詩文．稱賞久之．時蜀王雅志釋典．禮遇復甚隆．王在中都．構西堂讀書．召儒臣日與講論．復亦在列．又建寶訓堂．以奉祖訓．及前代帝王經典．命復作記．王又為正心．觀道崇本敬賢．四箴以自警．復代草．以故得達上一日召問曰．汝不欲仕我而去出家為僧．吾亦視汝．然留鬚亦有說乎．對曰．削髮除煩惱．留鬚表丈夫．上笑而遣之．又一日召見賜之膳．既罷．復上詩．詩云．淇園風雨曉吹香．手挽袈裟近玉牀．闕下彩雲生雉尾．座中金茀動龍光．金盤蘇合來殊域．玉盌醍醐出上方．稠疊濫承天上賜．自慚無德誦陶唐．上覽詩大怒曰．汝詩用殊字．是謂我為歹朱耶．又言無德誦陶唐．謂朕無德．則雖以陶唐誦我而不能耶．何物奸僧．敢大膽如此．欲殺之．復遂玉筯雙垂．圓寂於墀丹之下．上令人視之死矣．命葬之．有蒲菴集行於世．先是復初被徵．其師訴公笑止之曰．上苑亦無頻婆果．且留殘命吃酸梨．復不聽．及上欲殺而悔．因道訴語．上聞．逮訴至．亦欲殺之．訴曰．此故偈．偶拈之．非有他也．上問何出．訴曰．出大藏某錄某亟某卷某葉．檢視果然．乃釋之</p>
<p>永隆．吳僧也．洪武二十五年．太祖頒度僧之令．冒請者至三千餘人．上怒．命錦衣衛悉捕．將俱戮之．隆上言．願焚身代諸僧死．詔許之．敕中官以武士衛其龕至雨花臺．隆從容出龕望闕叩辭．送入龕．取香一瓣．書風調雨順四字於其上．謂中使曰．煩奏陛下．遇旱以此香祈雨必驗．遂秉炬自焚．體骨不倒．異香逼人．羣鶴舞於龕頂．中官復命．上乃宥眾僧．會歲大旱．命以所遺香於天禧寺禱雨．至果大雨．上曰．此真永隆雨也．御製魄僧傳以弔之．</p>
<p>哈立麻．西僧也．號尚師．至京．太祖駕往視之．合掌不拜．初太祖為燕王時．聞西域烏思藏有尚師哈立麻．及即位．遣中官侯顯以書幣迎之．往返凡五歷寒暑．始抵京．上命居之靈谷寺．封為萬行具足十分最勝圓覺妙智慧善普應佑國演教如來大寶法王西天大善自在佛．領天下釋教．明年丁亥春二月．即靈谷寺啟建法壇．命哈立麻薦福皇皇考妣．哈立麻率天下僧伽．舉揚普度大齋科十有四日．上幸齋壇．是時見有卿雲天花．甘雨甘露．舍利祥光．青鸞白鶴日集．及金仙羅漢於雲端．白象青獅．莊嚴妙相．天燈導引．旛蓋旋繞而下．又一夕檜柏生金色花．徧都城有之．又聞梵唄空樂、自天而降．羣臣表賀．上悅．賜金銀綵緞寶鈔甚多．織金珠袈裟．金銀器皿．其鞍馬儀仗．與羣王埒．從者孛羅輩．悉封為大國師．並賜印誥金幣等．仍召至華蓋殿宴之．自是屢著靈異．謂之神通．教人念唵嘛呢叭[口*彌]吽．信者晝夜念之．大學士胡廣作聖孝瑞應歌以獻．上亦潛心釋典．作為佛曲．使宮中歌舞之．唯翰林侍讀李繼鼎私曰．若彼既有神通．當中國語．何為待譯者而後知．且其所謂唵嘛呢叭[口*彌]吽者．乃云俺把你哄也．人不之悟耳．識者服其議．</p>
<p>溥洽．字南洲．山陰人．為僧能文．洪武初．薦高僧入京．歷陞左善世．燕兵起．為建文皇帝設藥師燈．懺詛燕王金川門開．又為建文削髮．太宗即位．微聞其事．囚南洲十餘年．榮國公廣孝疾革．太宗遣人問所欲言．言願釋溥洽．太宗後之釋．出獄時．白髮長數寸覆額矣．走大興隆寺．拜廣孝牀下．曰．吾餘生．少師賜也．仁宗復其官．卒年八十二．</p>
<p>板的達．天竺中印度僧也．元至正甲辰至燕．元主灌頂受戒．洪武甲寅至金陵．召見稱旨．賜印號善世禪師．居蔣山．統制天下諸山．仍移文各郡．許詣蔣山受菩薩法戒．所司勿禁．人多繪像事之以為活佛．御製善世歌．有談笑般若生蓮花之句．尋遊方三年．復還蔣山．賜金鐶茜衣．車駕臨幸．必造其室．咨問法要．人不得聞．屢賦詩．有曰．晨向巖前觀日出．暮禪松底聽風來．蓋規之也．辛酉五月患疾卒．死了無他異．葬天禧寺而屋之．</p>
<p>姚廣孝．長洲人．性桀黠有慧智．初名天禧．世業醫．一日廣孝謂父震卿曰．兒不樂為醫．但欲讀書．以仕顯父母．不則從佛為方外之樂．至正壬辰．年十四．出為僧．居妙智菴．法名道衍．字斯道．遂刻意為文．出遊湖海．時靈應觀道士席應真．讀書學道．好讀兵書．兼為詩．遇異人授占術．輒為人決休咎．能自退藏．人少知者．其友王衍獨知之．曰．他日必當有所遇．道衍亦自負．屢欲返冠巾．一日入城．見僧官從者頗盛．慨然嘆曰．僧官亦自有富貴乎．遂不果．已而知京口．賦詩曰．譙鹵年來戰血乾．烟花猶自半凋殘．五洲山近朝雲亂．萬歲樓空夜月寒．江水無潮通鐵甕．野田有路到金壇．蕭梁事業今何在．北固青青眼倦看．僧宗泐見其搖膝高吟．誚之曰．此豈釋子語耶．斯道斯道．汝薄南朝矣．洪武癸丑．請給禮部度牒．於覺林寺入冊．尤銳意詩文．自是遂知名．甲寅．詔通儒僧出仕．道衍不願仕．賜僧服還山．十五年．以宗泐薦入京．時太祖封秦晉燕等十王．太宗封燕．將之北平．道衍乘間請曰．大王骨相非常．英武冠世．今皇圖草昧．東宮仁柔．願厚自愛．大王試乞臣府中．當奉一白帽與王戴．蓋王上加白．其文皇也．太宗已稔知．亦欲得道衍．會高皇后崩．上曰．王與一名僧誦經念佛修齋．道衍遂籍燕府．大喜．至北平．居故慶壽寺．太祖崩．建文即位．伊周齊谷諸王．相繼有罪削爵．湘王自燒死．燕王懼．問道衍曰．能卜乎．道衍操吳音曰會會．懷出太平錢授太宗．密祝而擲之曰．大王卜天子乎．王曰咄．毋妄言．拜對曰．大王幸賜臣燕．亡左右窺聽．故敢畢其愚．主上猜間宗室．侵漁齊藩．所戮辱囚首隸士伍．蓋五王矣．大王先帝所最愛也．且又神明英武．得士眾心．主上所最忌也．夫燕．勝國之遺．而北方雄鎮也．其民習弓馬．地饒棗粟．悉雄薊屬郡之材官良家子．穀甲可三十萬．粟支十年．大王之護衛精兵投石超距者．又不下二三萬．鼓行定山東．略河南．此勢若建瓴而下．誰為抗禦．大王即不南機先發．欲高臥得耶．旦暮匹夫耳．臣謂大王卜之心．與臣卜無異也．燕王曰．子休矣．道衍曰．臣有所與．相者袁珙．請以決．曰與偕來．珙至．事在珙傳．悉屏左右．珙俯伏曰．大王．太平天子也．臣遊燕市．燕市中諸將相肩接．皆以大王故．方太祖初崩．大王入臨．至淮安．有詔不許．太宗怒．以道衍言還國．太宗召道衍入便殿密議．或歎息泣下．道衍曰．天之所興．誰能廢之．忽簷瓦飄墮而碎．太宗不悅．道衍曰．此祥也．天意欲殿下易黃瓦耳．因問期．曰未也．俟吾助者至．曰助者何人．曰吾師．又數日．入曰可矣．<span class='corr'>遂</span>謀召張昺謝貴等宴設伏斬之遣張玉朱能勒衛士攻克九門出．祭纛．見披髮而旌旗蔽天．太宗顧之曰何神．曰．嚮所言吾師．玄武神也．於是太宗倣其像．披髮仗劍相應．兵初起．暴風雨．太宗不悅．對曰．飛龍在天．從以風雨．元吉．兵行．道衍曰．每日師行必克．但費兩日耳．燕兵戰東昌敗還．太宗詢之．曰．前已言之．兩日昌也．自此全勝矣．及太宗將南．道衍送道旁．言江南有方孝孺者．學行負盛名．即不肯降．幸勿殺．事在孝孺傳．當是時．仁宗居守．廣孝及郭資等日夜守禦．輯拊兵民．南兵再攻城．設伏截其後．城上呼噪．伏發．急開門夾擊．大敗南兵去．又夜縋死士下城劫南兵．或遣數十人遠伏草莽間．夜舉火鳴砲罷南兵．不得休息．輒出精兵奮擊之．　盡焚九門諸柵寨．成祖軍中有聞見異事．及兵進止．輒緘書飛騎問之．條答附去．並中機宜．壬午．大宗即位．冬十月．拜僧錄司左．善世．永樂甲辰春二月．簡東宮輔導．擢太子少師．始復姓姚．賜名廣孝．廣孝辭甚力．上曰．朕若非少師默運神算．何得天下大統．如此功烈．豈敢忘乎．今屢欲加官以報．輒辭．將何意也．對曰．臣本一江南浮屠．叨賴陛下聖神文武．得成大業．臣何功之有．况殊恩已蒙．不勝感激．若又受厚爵．實非臣子自處之義．伏願聖慈．給還原牒．放臣復為僧人．則死無憾矣．不許．至是召見．令人以冠服被體．亟命宣謝．廣孝受命．然不育髮娶妻．居止多在僧寺．未幾．特賜第於崇文門右．為之卜妻於功臣家．皆固辭．後賜二宮人侍起居．不近．召還．上眷禮孔篤．每稱以少師而不名．是年六月．往賑南直隸蘇松等府．遂還鄉．初廣孝為僧．其姊嘗戒之曰．汝既為和尚．當以慈悲心．及聞燕兵起．姊嘆息謂人曰．和尚慈悲．當如是耶．至是還往見姊．姊拒之曰．貴人何用至貧家為．不納．廣孝乃易僧服往．姊堅不肯出．家人強之．姊不得已．出立中堂．廣孝即連下拜．姊曰．我安用拜許多為耶．曾見做和尚不了底是甚好人．言畢遂還戶．不復再見．時郡中隱士王賓．人稱為光菴先生．素與廣孝友善．至是愧其所為．不與接．廣孝屏騎從．衣短褐以往．賓閉戶不納．廣孝力請．賓佯問為誰．廣孝曰．是昔日道衍也．不應．廣孝大呼曰．光菴不棄舊日之雅．容我老僧一見乎．賓答之曰．吾在割薪．忙不暇也．廣孝益請．久之．賓憐其誠．因與之約期而去．至日天未曙．廣孝已俟立門外．日出．賓方啟門．遂相與再拜坐．賓語不及他．且連聲曰．和尚誤矣．廣孝有慚色．徐應之曰．彼時老僧真誤．蓋亦天命所關．實不由我．賓叱曰．汝既大誤．尚何歸咎於天命乎．且汝一沙彌．特受高皇隆遇而不能報．何反背之不義．心安忍焉．萬世之下．烏得無罪．廣孝怳然求退．事竣退朝．上疏乞休．上懇留之．再懇．上察其誠切．因賜自便．丁亥．皇長孫出閣．充講讀官．戊戌春三月．有疾．亟命其下為幄．曰上將來視．已而駕果至．撫勞備至．賜金唾盂．尋遣太醫軫疾．中使存問．病篤．駕再臨．問以後事．不肯言．逼之．對曰．出家人復何所戀．又強之．乃曰．泐季潭在獄久．願赦．上即日出之．尋卒．年八十四．祭葬從優．詔加奉天靖難輔運功臣．贈榮國公．諡恭靖．配享廟庭．尋官其養子姚繼．廣孝過閶門．見酒望書甚工．問誰書．乃一少年．召與相見．曰若相當貴．為吾子乎．其人願以身事．遂辭其母從之．廣孝曰．惜也年不甚永．官止四品．歸以見上曰．此行得一子．上為賜名曰繼．使侍東宮讀書．未幾．晉尚寶司卿．廣孝喜讀書．博通內外典．工．．詩文．所著有述虛子集．皆浮屠語．別有道餘錄．專詆程朱．識者非之．修撰張洪．與廣孝素友．嘗語人曰．少師於我厚．今死矣．吾無以報．但見道餘錄．輒為焚棄．復侑享太宗廟．嘉靖中．以髠徒．撤侑享．移主祀大興隆寺焉．</p>
<p>李贄．號卓吾．溫陵人．以鄉薦累官太守．致仕．寄居麻城．結菴說法．招聚徒黨．雄辯無敵．每曰．大道不分男女．作觀音問一書．士人妻女．多有攜衾枕宿菴中者．其說新奇．有藏書焚書大德等書．以呂不韋李園為知謀名臣．李斯為才力名臣．馮道為吏隱．卓文君奔相如為佳偶．秦始皇自千古一君．他名賢皆在譏貶中．而大旨在翻孔子之是非．士大夫靡然信之．初為耿天臺所惡．後忽協為一．焦竑耿高弟．亦推尊不容口．至被嫚罵．怡然受之．總河劉晉川招入署．禮為師．通州御史馬經綸．延至家．為給事中張問達所參．逮入京．下鎮撫司．素好潔．既束入臭穢．大不堪．以書刀自截．悉燬其書．然家藏戶守．後士風大都由其染化．亦孔子之道一大厄也．</p>
</div>
<div class='div-other'><a id='mulu28' />
<p class='h2'>西蕃</p><p>西蕃即土蕃．本羌屬．凡百餘種．散處河湟洮岷間．元世祖始為郡縣．以吐蕃僧八思巴．為大寶法王帝師領之．嗣世弟子．號司空司徒國公．佩金玉印．明興．洪武六年．令諸酋舉故官授職．以攝帝師．喃加巴藏卜為熾盛佛寶國師．元國公南哥思丹八亦監藏等．為都指揮同知宣慰使元帥招討等官．自是番僧有封灌頂國師．及贊善王．闡化王．正覺大乘法王．如來大寶法王者．俱賜印誥．令比歲或間歲朝貢．今其地為都指揮使司二．曰烏思藏．曰朵甘．指揮使司一．曰隴答．宣慰使司三．曰朵甘．曰董卜韓胡．曰長河西魚通寧遠．招討使司六．曰朵甘思．曰朵甘瓏答．曰朵甘丹．曰朵甘滄溏．曰朵甘川．曰磨兒勘．萬戶府四．曰沙兒可．曰乃竹．曰羅思端．曰別思麻．千戶所十七．闡化闡教輔教三王．貢使．自四川入．贊化王自陝西入．每貢百人．多不過百五十人．大乘大寶二法王貢無．每貢僧徒十人．凡諸王嗣封賜誥袈裟僧帽數珠鈴杵．以大慈恩寺剌麻僧二人充正副使．四川自黎州或天全．陝西自洮州出境．宣德元年．封大寶大乘闡教闡化贊善五王．九年．闡化王貢使癿藏等還．以賜物易茶．至臨洮沒入茶．并留癿藏等．聞上．命釋之．還其茶．成化五年．封闡教輔教二王．十六年．封闡化王．皆厚賞長河西魚通寧遠．歲一貢．貢止五六十人．多不過百人．自雅州入．正統初來貢．賞甚厚．五年．剌麻僧貢馬．十年．番僧亦貢馬．景．泰四年．入貢．賞稍減．天順元年．貢賞如故．三年．尊勝寺清修翊善大國師獲印．遣人貢舍利．成化初．番僧入貢．十二年．貢使九百人．賞少減宏治二年．貢使千三百人．減賞朵甘思．洪武十八年．令歲一貢．自雅州入．天順七年．宣慰使來貢．厚賞．董卜韓胡．亦一貢如朵甘思．四川威茂松潘金川雜谷思達蠻諸番僧．皆三歲一貢．貢百人．多不過百五十人．或歲一貢．貢三十人．多不過五十人洮泯番寺．歲一貢．貢一寺四五人．番簇二年一貢．大簇四五人．小簇一二人至京．餘留塞上．洪武四年．置洮州衛軍民指揮使司．永樂九年．置洮州茶馬司．火把藏思曩日諸簇歲納馬三千五十匹．洪武初．置河州衛．改河州衛軍民指揮使司．七年置河州茶馬司必里衛二州七站．西番二十九簇歲納馬七千七百五匹．洪武十一年．置岷州衛軍民指揮使司．又置西寧衛西寧茶馬司．歲納馬三千五百匹．市法．上馬茶百二十斤．中馬七十斤．下馬五十斤．五王諸僧番簇在四川．西寧洮岷河在<span class='corr'>陝</span>西．西寧在黃河北．洮泯河在黃河南．<span class='corr'>陝</span>西諸番．畏宋將軍晟．四川諸番．敬信．丁大夫玉．國初為御史大夫．出鎮四川最久．威惠並行．夷民安輯．宋晟洪武永樂中．久鎮西陲．積功封西寧侯．丁宋皆克平羌將軍．成化十九年．西番滿松反．侵內地．巡撫都御史馬文升討定之．正德初．北狄徙居西南．蠶食諸番．勢漸吞併．識者慮其結句深入．如前代吐番吐谷渾事．當是時．狄在西海．言官言前代有屯兵清海．以絕羌狄連和內侵者．然徵輸調發．民力大困．正德十年．調朔方勁兵逐勦．寇避走松潘．旋歸故巢．費以萬計．竟無成功．嘉靖元年．西番反．鎮守都督鄭卿討之．不能克．班師．自是歲入境殺掠人畜．八年．洮岷番賊數至鞏昌．殺吏士．掠人畜．焚廬舍．隴右騷動．尚書王瓊請凡賊入．官軍襲至賊巢殺之．番人畏焉．已而兵至塞防秋．套酋番賊．遂乘虛深入臨洮鞏昌．殺掠大慘．尚書李承勛言．西番土地．被西海狡酋亦卜剌侵占．日益內徙．將來番湖交通．益肆猖獗．何以善後．昔漢趙充國不戰而服羌．段頻殺羌百萬．為費以億計．內地虛耗．是知用勇將者．雖可取快目前．任老成者．必能獲萬全之策．乞廣宣帝之明．專克國之任．制馭西番事宜．悉令瓊從長區處．上從之．瓊曰．欲撫罕必勦先令．遣遊擊將軍彭椷．鎮守都督劉文．統兵自固原進．至洮岷．分據要害．且撫且勦．撫定六十五簇．恃險拒戰者十六簇．斬首三百七十．嗣是稍帖伏．間一入貢．西番風俗．大抵皆質直樸魯．上下一心．君臣為友．吏治無文．音樂尚琴瑟．食酪衣氈．居毳帳．務耕牧．好很鬬．貴壯賤弱．懷恩重利．尊釋信詛．其山川．崑崙山．可跋海．黃河．折支．湟水為大．產金銀銅錫犂牛名馬天鼠皮獨峯駝青稞．麥䝁豆羱羊貢物多畫佛銅佛銅塔舍利足力麻鐵力麻氆氌珊瑚犀角左髻毛纓明盔甲刀劍遮甲麻衣馬青鹽．史官曰．西戎．亦能為中國患．從申侯逼遷西周．附隗囂族拒東漢．唐連吐番．直入長安．宋失熙河．併於西夏．為禍不小．中國以官賞貢市羈縻之．西鄙稍寧．止德以厚．邊防大弛．戎心遂啟．瓊議欲於洮岷河蘭間．繕城堡．遠斥堠．廣儲蓄．謹備海賊．勿使得連西番．即有侵侮．請發精兵駐臨洮鞏昌扼要之地．拒之．斯亦良策哉．</p>
</div></div>
</div><!-- end of div[@id='body'] -->
</body></html>