<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法藏碎金錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='w'><a id='mulu8' />
<p class='juan'>欽定四庫全書　法藏碎金錄卷五</p><p class="byline">宋　晁逈　撰</p><p style="margin-left:1em;text-indent:-1em">賔談可采予皆書之嘗有一雜五品常參官與予談道引易為證云復卦次以無妄卦者盖緣返本還源方為無妄予聞之深以為然因檢周易序卦云復則無妄矣故受之以無妄又無妄卦有注云有妄之道滅無妄之道成予自思之而見暗合之理楞嚴經云妙性圓明離諸名想本來無有世界眾生因妄有生因生有滅生滅名妄滅妄名真予詳之始自真性起一切情念云為此皆名妄妄情復性性乃真源自然無妄也內外之教立言明理各有歸趣者也</p>
<p style="margin-left:1em;text-indent:-1em">予嘗讀唐書因采述孫思邈言盧齊卿未來之事予以為目見二理其一見事有前定之理其一見人有預知之理及看傳燈錄有菩提達摩付慧可傳法偈云吾本來茲土傳教救迷情一花開五葉結果自然成竊詳達摩為一花下至六祖為五葉不復傳衣又是前定預知之一也</p>
<p style="margin-left:1em;text-indent:-1em">梁氏所刪止觀云明者難晦辨者難默予因觸類增語云慧者難定是三者皆妨入道學者當知</p>
<p style="margin-left:1em;text-indent:-1em">達理之人所學之法舉要而言且依二法足矣一謂其動也依伽陁經四句偈首云諸惡莫作眾善奉行一謂其止也依施肩吾三住銘序云心常御氣氣與神合二法交濟久當自知</p>
<p style="margin-left:1em;text-indent:-1em">古聖設教宗旨各有攸宜但以淺深不同而<span class='corr'>已</span>聊舉其一儒書所云蒙養正晦而明涉於外事其著有迹聖之淺者也佛書所云定生慧寂而照主於內事其妙入神聖之深者也</p>
<p style="margin-left:1em;text-indent:-1em">道釋宗旨但其華竺之言有異也考其大畧意同耳且如莊子有云大覺者予謂釋氏菩提之義也又有云至樂者即釋氏涅槃之義也</p>
<p style="margin-left:1em;text-indent:-1em">一切凡夫常於四大五蘊六入十二緣中輪迴汩沒終而復始如循環之無窮其間行得其倫則隨善受報居高勝處行失其倫則隨惡受報墜諸惡趣自三界而下凡五岐路其一升諸天其四沉苦海彼聖人者有大智力特立獨行能超出之故楞嚴經云佛子住持善超諸有是也以其勇猛神妙強名大雄氏此非文言之可擬議非心識之可測度中士以降宜乎不甚信乃至有大咲者也</p>
<p style="margin-left:1em;text-indent:-1em">般若心經云觀自在菩薩行深般若波羅蜜多時照見五蘊皆空度一切苦厄予因觸類而長唯變所適擬之而別立語云意無盡居士行深般若波羅蜜多時照見一真不空成一切妙德夫照見五蘊皆空猶是半偈義第二義照見一真不空方是全偈義第一義凡諸上智之人必不陋今榮古</p>
<p style="margin-left:1em;text-indent:-1em">予觀三聖立言言無枝葉質略雄重純正明白而以理垂範於世者聊舉一端而三家之言次第彌簡儒教之書三句凡十六字孔子孝經云要君者無上非孝者無親非聖人者無法道教之書二句凡十三字老子德經云罪莫大於可欲禍莫大於不知足佛教之書三句凡十三字釋伽文金剛經云如筏喻者法尚應捨何况非法噫三聖之書語直事大也如此比夫今之所作或雕篆侈靡作艶冶輕浮之語或摘裂詭異作瑣碎隱微之語自分古律而無益於理道者何如哉</p>
<p style="margin-left:1em;text-indent:-1em">楞嚴經云瑠璃光法王子觀世間眾生皆是妄緣風力所轉觀世動時觀身動止觀心動念諸動無二等無差別此羣動性來無所從去無從至十方微塵顛倒眾生同一虛妄一世界內所有眾生如一器中貯百蚊蚋啾啾亂鳴於分寸中鼓發狂閙予參詳之作是觀者誠為大觀然其大觀之性比一蚊蚋之性亦無差別故華嚴法界觀有云一塵含容空有遍盖明真性惟一不同世間法而分限量也彼法王子於虛妄中猶涉妄有分別妄自尊大之迹耳</p>
<p style="margin-left:1em;text-indent:-1em">予嘗謂明智之士若有洞分法要却以息心為難遂廢祕密之學深可惜也昔優波笈多宿世為獼猴因學緣覺坐禪後證阿羅漢果夫輕狂不定莫若獼猴戱學坐禪猶能成定故唐賢王維遊悟真寺詩云猛虎同三徑愁猿學四禪是也而况人為萬物之靈氣稟五行之秀志習妙道豈有不成之理乎</p>
<p style="margin-left:1em;text-indent:-1em">小乘執空反成空病既取空相空復為有此所謂空即是色也且據三界名為三有夫無色界有四空天列為三有之數豈非執空相而生空天乎故范曄所論謂佛法為空有兼遣之宗盖不許著有著空也</p>
<p style="margin-left:1em;text-indent:-1em">禪師之說意多不同然而采聴咸有所益譬如藥性有[監-皿+糸]慢凉煖各治一色之病善服食者當自省病受藥其餘空傳影響濫以師道自處者亦猶不曉方脉之肓醫也其理如此</p>
<p style="margin-left:1em;text-indent:-1em">人倫在三界之末五濁之世茫茫煩惱海中欲免煩惱無有是處譬如泅浮洪濤之內欲求無濕可乎若得遇浮囊浮木抱之勿捨或勉力拍水而浮既濟而先登於岸者不可多得</p>
<p style="margin-left:1em;text-indent:-1em">予讀三聖之書而能混而為一自成法要所謂殊途而同歸者也讀佛書圓覺經愛威德章中一句云寂靜輕安止此一句可以存心可以入道讀儒書周易愛乾卦中一句云剛健中正止此一句可以辟邪可以降魔予之讀書志趣如此</p>
<p style="margin-left:1em;text-indent:-1em">思益梵天所問經第三之首談論品云不二者終不為二雖種種分別為二然其實際無有二相予詳所云二者非定謂一二三數之二盖言本體元空者有一一則同也自一起相者為二二則異也即今演說語言文字以明真性者理本歸一而語言文字種種分別離於默然真性亦是二也</p>
<p style="margin-left:1em;text-indent:-1em">翰林承旨李尚書維有書垂問云神氣相主為道家之妙門物我皆如乃禪宗之極致道兄所得其在茲乎予覽之尤加珍重因而荅之曰神氣相主其殆庶幾乎物我皆如僕病未能也</p>
<p style="margin-left:1em;text-indent:-1em">予甞見禪師說話有語太質而甚峻者然而其理確的并緊切而<span class='corr'>已</span>其語云學禪入道之人湏得毒眼睛硬脊梁予默而識之以為毒眼睛謂其妙見精深覷破一切空相不能為障礙如文殊之智是也硬脊梁謂其道力堅壯辦於大事克荷付囑之重如普賢之行是也取要而言學人直湏善照了無退敗二者交相濟最為根本久久成就名曰兩足尊</p>
<p style="margin-left:1em;text-indent:-1em">佛書中有云苦海苦厄蘊又有云甘露門甘露味飯苦有人能知甘苦之味見空實之相達真妄之理而有所歸趣者亦不可多得</p>
<p style="margin-left:1em;text-indent:-1em">唐相權德輿送玄上人歸天竺寺序有語云師早誦大乘微言數萬言曉得觀門之學今則色空如一哀樂不入矣予非止愛此文而益愛此意因而自得簡要具足法門當令凡諸憂悲苦惱喜怒疑悔貪愛一切之情不可盡言者悉不入於心中惟一真性是道矣何煩多學又自智斷苟不能然試熟思之於<span class='corr'>己</span>何益</p>
<p style="margin-left:1em;text-indent:-1em">今我真修引諸經㨿於一切時中息微細流注鞭心入理撮念而住日久功深自到覺知之處</p>
<p style="margin-left:1em;text-indent:-1em">庶品紛然佛教之書目之曰眾生儒教之書目之曰蒼生道教之書目之曰浮生勞生非謂輕蔑而言之其實如此者多也</p>
<p style="margin-left:1em;text-indent:-1em">金剛經云離一切相則名諸佛南華真經云能體純素謂之真人學法者合此二經四句足矣何必廣求經㨿妄分教門哉</p>
<p style="margin-left:1em;text-indent:-1em">予知觀自在菩薩度一切苦厄竺乾古先生善入無為皆以深智大力而然予與誰談哉</p>
<p style="margin-left:1em;text-indent:-1em">釋氏教文中有云佛名能仁仁字儒家孔子切言之矣別書中謂佛為竺乾古先生善入無為無為字道家老子切言之矣云何後人過有分別</p>
<p style="margin-left:1em;text-indent:-1em">天禧末予在西京判留臺日曾到魏家園見杏實爛熟自落滿地因悟物理者三焉其一見萬物勢數必有終極之時人合安時處順是也其二見果之杏實純熟則味乃甘美人之杏實純熟亦如之其三見老人食杏愛其全熟者壯夫食杏愛其半熟者童子食杏方當酸澁亦以為美也人之性識生熟次第其類如此</p>
<p style="margin-left:1em;text-indent:-1em">有一說云禪是思惟檢攝之義予以為此說最當非思惟何以得窮理盡性之智非檢攝何以致澄神定靈之切二妙相成可以入道彼但以問答為事者不亦謬乎</p>
<p style="margin-left:1em;text-indent:-1em">佛行以怨親平等此最難事予以為其次且能逆順或義利之類平等抑亦非易</p>
<p style="margin-left:1em;text-indent:-1em">毛俗之猛者虎弱者鼠皆觸機而䧟身止為求所食不得<span class='corr'>已</span>此可憫也人而最靈以過貪求觸機自䧟此可責不足憫也</p>
<p style="margin-left:1em;text-indent:-1em">吾有二洪願其一願智眼善照了諸相如無盡燈長明長在經毗嵐風不動不滅其一願志力能幹辦大事如金剛寶至利至堅到真實際不礙不壞混而為一守而勿失</p>
<p style="margin-left:1em;text-indent:-1em">予自得一法強名曰三合應天機法門三者謂心息音也其初先見圓覺經注中有八字云心息相依息調心淨予以為此正是禪那入道之門遂引別書加乎演潤重其事也心字引莊子云至人之心若鑑取其寂而照不將迎於物息字又引莊子云真人之息以踵取其深而細從根本中來其後耳中嘗聞妙音殊勝不可名狀正是觀音入流之處又契莊子云無聲之中獨聞和焉每當日暝宴坐心息相依之際而其妙音清遠聽之而凝湛融怡有以見天然妙吉祥助其樂欲三者相合所以激勵讚歎形於文言多矣此則予之自知貴者也</p>
<p style="margin-left:1em;text-indent:-1em">空五蘊度一切苦厄奉三寶成一切妙德若能究觀洞曉馴致冥符學道之人更有何事</p>
<p style="margin-left:1em;text-indent:-1em">予自作五言四句名曰具足觀修訣云三空一不空悟入勢孤雄得道加殊稱超天自在公因而自觧之云三空謂名也身也情也觀此三者外則自外而及內內則自親而及疏種種因緣終畢歸空此是三空唯一真空則至精無形大無不包細無不入古今不能窮此是一不空若能先覺悟是觀也後順入是修也而又奇特勇猛得道必矣超出人天而造化不能拘目曰自在公此非戱論</p>
<p style="margin-left:1em;text-indent:-1em">白公有詩句云富貴亦有苦苦在心危憂貧賤亦有樂樂在身自由又有詩句云閒傾三数酌醉詠十餘聲便是羲皇代先從心太平予因省<span class='corr'>己</span>而言之爰以引年致政闔扉燕居雖非富貴亦非貧賤月尸優祿無[革*夬]掌之事可以言身自由也日養天和獲逍遙之樂可以言心太平也二者備矣何以加焉由是較量不讓白公之所得何况慶幸有餘也</p>
<p style="margin-left:1em;text-indent:-1em">予以退居佚老得三無三有合為六幸矣於族無饑寒之憂一幸也於心無營欲之事二幸也於時無勢利之交三幸也於<span class='corr'>己</span>有壽康之福四幸也於後有肯堂之緒五幸也於道有悟入之門六幸也此六者幸何樂如之</p>
<p style="margin-left:1em;text-indent:-1em">予覽唐詩人張蠙送南海僧遊蜀詩云真修絕故鄉一衲度暄凉此世能先覺他生豈再忘因見真修之理不拘處所又喜緣熟必無他虞次覽周賀贈四門蘭若寂禪師詩云夕雨生眠興禪心少話端信有之矣夫吉人猶寡辭而况真禪子固無遊談戱論矣</p>
<p style="margin-left:1em;text-indent:-1em">唐賢杜牧集有登池州九峰樓寄張祜詩其句云睫在眼前長不見道非身外更何求予因思之此兩句比類佛書中衣珠之意有何差別圓智之人自能和會</p>
<p style="margin-left:1em;text-indent:-1em">覺妄遣情明真指體安心入道此六次第吾當分門屬類集為一書以備<span class='corr'>己</span>之詳覽</p>
<p style="margin-left:1em;text-indent:-1em">善入無為名曰先生即佛也能體純素名曰真人即仙也外爭像教不亦踈乎</p>
<p style="margin-left:1em;text-indent:-1em">唐白氏詩中頗有遣懷之作故近道之人率多愛之予友李公維錄出其詩名曰養恬集予亦如之名曰助道詞語盖於經教法門用此彌縫其闕而直截曉悟於人也予記其有詩云此身是外物何足苦憂愛又有句云<span class='corr'>已</span>共身心要約定窮通生死不驚忙夫如是則身外悠悠不合意事何用介懷</p>
<p style="margin-left:1em;text-indent:-1em">世間之事有極力而求者有不可求者由人而不由<span class='corr'>己</span>故也人多固必而求之出世之事極力而必可求由<span class='corr'>己</span>不由人故也而罕有固必而求之者人之大迷也如此若有迷中忽悟則疾如反掌</p>
<p style="margin-left:1em;text-indent:-1em">予諦觀三寶之義止在乎心夫佛者覺之義也有出世之智而能覺悟真理覺即佛也法者行之義也於其覺悟之中而見種種淨妙之行行即法也僧者和合之義也能以覺悟之心和合淨妙之行和合即僧也此說最為精要若不知根源而外取名相者中智以下逐末之人也此則非予自矜伐顧其理難奪之也</p>
<p style="margin-left:1em;text-indent:-1em">內聽凄鏘之妙音順恊融怡之賞心堅凝浸深無容念侵勝於天賜之黃金我惜餘年而日尋</p>
<p style="margin-left:1em;text-indent:-1em">照見五蘊皆空可破妄情矣能令一念相應可辦大事矣若於身外詢求此則悠悠悠悠</p>
<p style="margin-left:1em;text-indent:-1em">楞嚴經中說三無漏學謂戒定慧也予自謂於戒定得百一於慧得百二何謂也憶念我昔將及縱心之年知非改過之外特立一法以辦所作且以間日食素仍於旦旦焚修善禱有暇則時習宴坐逮今越十稔矣此是於戒定得百分之一而於弄翰之間多住佛事常立言以自勗致力加倍此是於慧得百分之二今已密邇大耋而乃加以晝課般若心經外凡諸觸境情氣之不順者力習制禦以濟乎戒夜增數息觀門復随時随分不計多少專切寧心以濟乎定庶乎三學之稍均耳雖未能卓然殊絕然而區區之心務在宿植善根也如此</p>
<p style="margin-left:1em;text-indent:-1em">宵征緣崖不覺落瞽者吹火不覺着昧懵則貪冒窮極則變滅失慮奄及亦復如是</p>
<p style="margin-left:1em;text-indent:-1em">夫般若經云心住為如吾因自思年漸老矣宜乎不以情意之苦樂不限時景之少多不擇處所之喧靜常湏随分學其心住而<span class='corr'>已</span>何以故據涅槃經所說大意一切眾生皆有念心發心念念生滅相續不斷亦名修道此經又有說云智者言出息入息之頃我當於中精勤修道又襄陽龐居士詩云世人重珍寶我貴剎那靜金多亂人心靜見真如性以此參詳則知随分住心不失真修之理</p>
<p style="margin-left:1em;text-indent:-1em">吾好以無師智分別諸法相忽然得意自立小大二寂照之說其一小寂照謂學道之初階常湏寂靜其心照了於理入菩薩境界也其一大寂照成功之極致而能圓寂普照入佛境界也</p>
<p style="margin-left:1em;text-indent:-1em">圓覺經注云心息相依息調心<span class='corr'>淨</span>莊子云無聲之中獨聞和焉二者不可致詰伊予混而為一守而勿失退藏於密</p>
<p style="margin-left:1em;text-indent:-1em">予之宿志求慶幸之大者三也<span class='corr'>已</span>遂者二而未遂者一何謂也老年致政今生悟道若合符契此二者<span class='corr'>已</span>遂也萬事前知如指諸掌此一者未遂耳</p>
<p style="margin-left:1em;text-indent:-1em">吾愛習定慧久矣以晚年故切務增修今不擇時景處所且於生滅心中就少頃即靜念以為不生滅之心且於虛空法中就随時無盡意而究不虛空之法不問獲果如何但自致力而<span class='corr'>已</span></p>
<p style="margin-left:1em;text-indent:-1em">心之日用莫先乎智止令防一身效一官而不能者尚多何况周萬物照五蘊度一切苦厄不亦難乎哉不亦難乎哉</p>
<p style="margin-left:1em;text-indent:-1em">學道之人初入三<span class='corr'>淨</span>境<span class='note-inline'>(先<span class='corr'>淨</span>三業)</span>次歷四禪天終復一真法界此乃得道之臻極者也</p>
<p style="margin-left:1em;text-indent:-1em">唐詩人有詩云終日昬昬醉夢間忽聞春盡強登山因過竹院<span class='corr'>逢</span>僧話又得浮生半日閑又有詩云南随越鳥北燕鴻松月三年別遠公無限心中不平事一宵清話又成空且夫半日一宵接僧談成法藥猶得遂閒情平宿憾而况予今退居佚老獲終身之閒日覽佛書道書耽味古聖賢要妙之語其為適悅也何如哉</p>
<p style="margin-left:1em;text-indent:-1em">予愛般若心經其中語意有云照見五蘊空能除一切苦此語意以理遣情足矣又愛玄聖蘧廬篇中語意有云身心俱不動為求無上道此語意存誠入道足矣</p>
<p style="margin-left:1em;text-indent:-1em">予自演述德行道共三字之意而日用之其初以德者得也凡一切法善自得於心者而為<span class='corr'>己</span>德其次以行者行也既得善法而自行之其終以道者導也不止獨善於<span class='corr'>己</span>而復開道於人以成兼濟之利爾</p>
<p style="margin-left:1em;text-indent:-1em">予詳求其貪字之義釋名曰貪探也探入他分因而思之盖表踰涯而取爾凡人以手探取穴中之物謂之探此乃見利忘害者也故吳呂蒙有言曰不探虎穴安得虎子夫如是則探虎穴者不畏乳虎之暴怒探龍頷者不畏睡龍之忽寤儒書有云君子居易以俟命小人行險以徼幸盖謂此也佛書又云種種貪欲故有輪回是知貪欲之弊於有騐法中見有騐之禍敗於無窮法中入無窮之循環此理深遠要切古聖人垂訓多矣若非中智以上未可與之輕議焉法門名義過患品貪在三毒之首夫古賢有以不貪為寶者其意可知也</p>
<p style="margin-left:1em;text-indent:-1em">老夫耄矣急於勝進方便自立一法名曰近事三學何謂也力行朝課積習夜坐俾無大過是也夫焚誦肅容力行朝課此近乎戒恬宴攝心積習夜坐此近乎定采述修身俾無大過此近乎慧三者不廢可以入道</p>
<p style="margin-left:1em;text-indent:-1em">三菩提者經䟽中有解釋云三為正也菩提為覺也<span class='corr'>已</span>謂佛法為正覺矣予詳教文別得新意亦可名曰三菩提有說三品菩提謂聲聞菩提小乘也辟支菩提中乘也佛菩提大乘也唯佛菩提為無上菩提二乘不及故有語云唯有佛菩提是真歸伏處</p>
<p style="margin-left:1em;text-indent:-1em">因習定希凝寂忽見神光睒爍可曰定光佛因內觀存照了常聞妙音清徹可曰觀音佛體有大小理無差殊雖知強名亦非戱論</p>
<p style="margin-left:1em;text-indent:-1em">辦戎事之大大將也有多多方略以御師師和而戰必克辦佛事之大大士也有種種方便以御意意正而道必勝非尚屬辭是為求理</p>
<p style="margin-left:1em;text-indent:-1em">我願生生世世作居士身學菩薩行不求報不取相不退轉自然而然而<span class='corr'>已</span></p>
<p style="margin-left:1em;text-indent:-1em">至人學道先須得天錫大明智則於虛幻中無挂礙次湏得天資勇進力則於真妙中到源底此得非常得此說不可說</p>
<p style="margin-left:1em;text-indent:-1em">白樂天有詞句云靖節先生樽長空廣文先生飯不足噫予今陶融太和如飲醇酎自以為不空樽大雅杯耽味道腴如享太牢自以為法喜食甘露飲去彼取此既醉又飽沛然充足其如予何</p>
<p style="margin-left:1em;text-indent:-1em">予甞作三言自曉存心訣云心息音混融深智先覺念無侵随辦及即溫尋用此法存於心此八句予自了知言簡意偹而興猶未<span class='corr'>已</span>推而演之云此法正念圓覺經中圓覺菩薩所學禪那法門又合楞嚴經中觀音菩薩所學圓照法門合二法門有三清妙其一謂心之清妙也成恬愉其二謂息之清妙也入深細其三謂音之清妙也發聰瞻恊用三法而進於道愜心至當自以為禪師法要無有出其右者奉為祕印乃目之曰清妙三和合入流三昧</p>
<p style="margin-left:1em;text-indent:-1em">予以晚年內習期乎若坐若臥務安其心或默或語不離於道亦不求應任彼自然</p>
<p style="margin-left:1em;text-indent:-1em">出世之法不知之者固無筭萬有一知而人多無斷予謂敏識之士無知則<span class='corr'>已</span>苟能知之安可自棄何不果斷而行之哉此法比世間法何者為急且夫人之情累自古而然有何窮極有何利益終畢了不相干是以唐圭峰密禪師直示學人方便尤為親切嘗云種種念慮皆如幻化影像皆是他緣靈靈一心如鑑之明未曾不照斯為真我誰能勞神而憂他妄緣乎<span class='corr'>已</span>曾千萬億刼妄憂之終有何益非惟無益仍展轉招於妄苦予謂古德訓導懇切無出於師予當佩服遵守以為祕印勇猛精進脫落癡冥之網羅爾</p>
<p style="margin-left:1em;text-indent:-1em">歷觀內典章句頌歎佛之功德有云善入無為有云善入空寂有云能善分別諸法相於第一義而不動但詳語意可見佛心噫學禪之人何必湏問傳言比丘躡其陳迹徒以法為戱論耶</p>
<p style="margin-left:1em;text-indent:-1em">煩惱障無損於菩提心譬如日月翳於烟雲中而日月必無損也珠玉落於泥滓中珠玉無損亦如之爾莫管煩惱障但存菩提心</p>
<p style="margin-left:1em;text-indent:-1em">予謂此法藏碎金錄有如聚畜百藥随方而用種種之疾而治之也</p>
<p style="margin-left:1em;text-indent:-1em">予所錄碎金之一內有六句語云不怕念起唯恐覺遲覺速止速二妙相宜知非改過蘧顏可師予今擬之復為六句之語語或宗經意唯克<span class='corr'>己</span>其語云不怕忿生却貴懲速懲勝忿平轉禍為福明明佛子智以自牧</p>
<p style="margin-left:1em;text-indent:-1em">無念為宗法之樞要不住於相然後臻極上智學人必知理也</p>
<p style="margin-left:1em;text-indent:-1em">維摩經云菩薩示行瞋恚於諸眾生無有恚門又云示行瞋恚而常慈忍予因自思時或禁諸違慢不能無忿怒而乘勢暴發既而悔之本非殘忍今詳經旨亦可除疑悔之益也</p>
<p style="margin-left:1em;text-indent:-1em">經又云示行諸煩惱而心常清淨又云當知一切煩惱為如來種譬如不下巨海終不得無價寶珠如是不入煩惱大海則不能得一切智寶予因參詳法意獨斷斯事以為智人不當厭煩惱夫有煩惱<span class='corr'>鍛</span>鍊則必憤悱䇿發菩提心也若以如意優足則慣習驕恣䧟於怠惰失菩提心也</p>
<p style="margin-left:1em;text-indent:-1em">因覽維摩經不二法門品妙臂菩薩云觀心相空如幻化予自得新意法門夫內觀心相空如幻化外觀世緣亦空如幻化既見內外之事俱非真的誰能堅執以為挂礙</p>
<p style="margin-left:1em;text-indent:-1em">經又云淨觧菩薩曰有為無為為二若離一切数則心如虛空以清淨慧無所閡者是為入不二法門予今和會諸經大意而裁决之夫真性之外一切妄情皆為塵垢若能悟心宜空虛無容一塵坌汙即是清淨慧也既能發之以清淨之慧便能應之以清淨之行此則妙道具足貫統諸法不煩多學也</p>
<p style="margin-left:1em;text-indent:-1em">諦思經教中有二法除過去不復言而見在未來皆為妙用其一曰無生法忍未有不復有凝寂還真空此未來也又一曰無礙法門在有即為無圓融得自在此見在也智者當自了知吾不能曲而暢之耳</p>
<p style="margin-left:1em;text-indent:-1em">夫洞曉無明是障蔽者此謂之明若取相於明則復䧟於無明非上智孰能知之</p>
<p style="margin-left:1em;text-indent:-1em">予觀白氏詩凡有愜心之理者每好依據而沿草之徃徃得新意以自規耳白氏詩中有題目云遣懷其詩七言四韻予今擬其語句聊加變易入於別韻前四句依舊意述時景之迅遷後四句立新意述世態之不一而終篇亦斷之以不驚也白氏詩云羲和走馭趂年光不許人間日月長遂使四時都似電爭教兩鬂不成霜榮銷枯去無非命壯[書-曰+皿]衰來亦是常<span class='corr'>已</span>共身心要約定窮通生死不驚忙予擬之而作詩云羲和走馭趂年華不許人間歲月[賒-示+未]春正艷陽春即老日方停午日還斜時情莫測深如海世事難齊亂似麻<span class='corr'>已</span>共身心要約定古今如此勿驚嗟</p>
<p style="margin-left:1em;text-indent:-1em">真人能體純素如來善入空寂此二者俱為妙道但其理有淺深耳知者當自知之也</p>
<p style="margin-left:1em;text-indent:-1em">予自㣲細揣摩晚節薰修馴致厥功之狀生觀慧滋多結善緣漸熟而其久來習氣未盡除新持定力未全固憂喜戰酣覺喜勢差勝耳唯妙境深處則未能知之也</p>
<p style="margin-left:1em;text-indent:-1em">人所好者虛名客氣冗具<span class='corr'>羨</span>財予所好者心印衣珠真乘寶所各從所好而不相知</p>
<p style="margin-left:1em;text-indent:-1em">白氏有詩句云華簮與高盖復在外物外入莊子宗旨以軒冕為得志而喪<span class='corr'>己</span>失性者謂之倒置之民予歷觀羣趣軒冤之外更加五欲樂具重複冗飾伐德禍深而不悟者又何如哉</p>
<p style="margin-left:1em;text-indent:-1em">凡夫住有為小乘住無為大乘俱不住上乘</p>
<p style="margin-left:1em;text-indent:-1em">維摩經云菩薩深發一切智心而不忽忘注云什曰志求佛道其心深固譬如種樹根深難拔故歷刼愈明不暫失也予因覽此而喜誓將秉心內習堅久不退後身緣熟必成勝果爾</p>
<p style="margin-left:1em;text-indent:-1em">人心計我我所無不太甚而不當但思為<span class='corr'>己</span>有不悟終畢非<span class='corr'>己</span>有不思為<span class='corr'>己</span>用不思<span class='corr'>己</span>用是<span class='corr'>己</span>有可哂可憫今畧記大端誓將敷演以為法利</p>
<p style="margin-left:1em;text-indent:-1em">白氏有詩句云是非都付夢語嘿不妨禪予愛此語愜心精當因而敘述其意云是非都付夢南華真人指歸也語嘿不妨禪竺乾先生指歸也和會發明西鄂居士指歸也導揚推演出於深衷勿誚<span class='corr'>僭</span>差庶幾有補</p>
<p style="margin-left:1em;text-indent:-1em">維摩經說菩薩不住無為不盡有為予申其意若住無為則功德不具若捨有為則智慧不具</p>
<p style="margin-left:1em;text-indent:-1em">予詳佛書如字之義經論中各有所解大約意同然未有能和會直說令人易曉予今發明如之本體是真性均一之義至人依理學法令其性合於理理合於性同於本體故曰如如不動此兩如字上輕下重謂其心之所學如其本如之理</p>
<p style="margin-left:1em;text-indent:-1em">維摩經云如自觀身實相觀佛亦然注云見實相法為見佛也若謂<span class='corr'>己</span>與佛接為得見者則以<span class='corr'>己</span>與佛異相去遠矣予謂此明一真同歸也</p>
<p style="margin-left:1em;text-indent:-1em">吾今直截用三無漏學依次對治三毒以戒治貪禁貪心令不生以定治嗔鎮嗔心令不起以慧治癡曉癡心令不執</p>
<p style="margin-left:1em;text-indent:-1em">吾又倒用此三學為修道次第以慧觀為見道智以定力為入道功以戒條為助道品勢當然也</p>
<p style="margin-left:1em;text-indent:-1em">維摩經云同真際等法性不可稱不可量予詳大意謂佛之虛妙也如此</p>
<p style="margin-left:1em;text-indent:-1em">人性緩急各有所稟予以觸境而動憋然厲聲雖未能頓除且隨時而覺今立一法應用對治比之電光谷響既過即止勿使留礙豁然自規</p>
<p style="margin-left:1em;text-indent:-1em">予今獨斷自立三師維摩經中所言柔順忍立之為戒師楞嚴經中所言不動尊立之為定師寶積經中所言自然智立之為慧師</p>
<p style="margin-left:1em;text-indent:-1em">我發二願夫維摩經中所言襍句文飾之事此世間之事也我願外順從權寶積經中所言清澄微妙之法此出世之法也我願內修致力</p>
<p style="margin-left:1em;text-indent:-1em">予晚學權輿安於所習習其心清也樂其所欲欲其靈澈也自強名曰初安樂行</p>
<p style="margin-left:1em;text-indent:-1em">教文有言云在家而出家吾今在家而山居嘗讀圓覺經愛宴坐靜室此外室也讀莊子愛虛室生白此內室也此吾外內二室豈讓嵩山太室少室乎</p>
<p style="margin-left:1em;text-indent:-1em">天聖六年十二月十五日夜予於夢中琢磨律詩對屬盖以宿好該涉而然也偶成七言兩句云芃芃麥壠驚翬起灼灼桃園舞蝶來既寤尋思獨斷其理夫如是彫章[金*(米/女)]句緣情合意猶能入夢而常存則知其妙道天機貫心達性固當經刼而無失因之竊喜必續勝緣</p>
<p style="margin-left:1em;text-indent:-1em">有念無覺凡人境界有念有覺賢人境界無念有覺聖人境界無念有覺臻極者上上聖人境界智者可了知說則難為說</p>
<p style="margin-left:1em;text-indent:-1em">天聖六年十二月十七日夜夢獨看書䇿其中見有義兔兩字因而節出予記憶大意謂乎涉獵文史得其義理有如獲兔而歸也寤而思之此乃宿學性習浸久浸益豈非根深緣熟為來生張本必無差別而枉入諸趣所以竊喜逾多也</p>
<p style="margin-left:1em;text-indent:-1em">酉陽襍俎云竹六十年一易根易根則結實楛死予昔於真宗朝同修太祖太宗國史時中書首廳虛位而史官奉詔就此廳位中畢集修撰予<span class='corr'>舊</span>日<span class='corr'>已</span>曾見廳後有藂竹碧潤尤盛至修史時當大中祥符六年秋九月此竹結實如粳米粒其後竹乃枯裂親見盡除之付庖人為薪又聞京中諸處竹皆如此因知前言不謬信乎物必有數也</p>
<p style="margin-left:1em;text-indent:-1em">荷澤法門唯以無念為宗又曰樂天詩云唯吟一句偈無念是無生噫無念之理至矣哉大約人之憂悲苦惱及一切種種之情皆屬緣念所攝學人若能知其至簡至當之法以照了智見五蘊皆空之後以揔持力到一念不生之時智力相資久而不退當自覺知此外無法可及也</p>
<p style="margin-left:1em;text-indent:-1em">圎覺道塲修證儀中有偈句云無累無所欲是名真湼槃又有句云数息在靜定是名頭陁行予詳句意最為勝進之法</p>
<p style="margin-left:1em;text-indent:-1em">李白廬山東林寺夜懷詩云我尋青蓮宇獨徃謝城闕霜清東林鐘水白虎溪月天香生虛空天樂鳴不歇宴坐寂不動大千入毫髮湛然冥真心曠刼斷出沒又貫休山居詩云自古浮華能幾幾逝波終日去滔滔漢王廢苑生秋草吳主荒宮入夜濤滿屋黃金機不息一頭白髮氣猶高豈知知足金仙子霞外天香滿毳袍予因思靜勝境中當有自然清氣名曰天香自然清音名曰天樂予故以所聞靈響自為天簧亦取天籟之義此盖唯變所適不可致詰也</p>
<p style="margin-left:1em;text-indent:-1em">銳意鉤深每得無師之智強力致遠遂忘進道之勞人固不知我亦難說</p>
<p style="margin-left:1em;text-indent:-1em">白樂天有詩云此身不欲全強健全健多生人我心又于良史有詩云僻居人事少多病道心生是知體中㣲苦未可心情不足</p>
<p style="margin-left:1em;text-indent:-1em">吾自得三天之法可對治三毒之病而廻其次第也存天真之性常自知其明可以去癡養天和之氣常自知其平可以去嗔樂天均之分常自知其足可以去貪用此三法去彼三病其為親切如羿基之射中的也習之初者則甚難久而精熟自然漸易</p>
<p style="margin-left:1em;text-indent:-1em">萬物自萬物兩儀中空虛本無礙萬念自萬念一心中空虛亦無礙深悟入者智力第一</p>
<p style="margin-left:1em;text-indent:-1em">儒書生而知之者即今之頓也佛書云宿殖德本者云歷刼之漸也頓漸之理智圎自曉</p>
<p style="margin-left:1em;text-indent:-1em">予覽太平廣記第一百七十六噐量事類引國史異纂云盧尚書承慶總章初考內外官有一官督運遭風失米盧考之三監運損粮考中下其人容止自若無一言而退盧重其雅量改注曰非力所及考中中既無喜容亦無愧詞又改曰寵辱不驚考中上予既重此人雅量又重承慶藻鑑故錄之</p>
<p style="margin-left:1em;text-indent:-1em">凡夫心量不出情塵小乘心量不出法塵大乘上乘出塵彌遠</p>
<p style="margin-left:1em;text-indent:-1em">予甞諦觀而直說文殊是見理周圓之妙智普賢是契理周圓之妙行合而為一強名曰毘盧遮那</p>
<p style="margin-left:1em;text-indent:-1em">予詳普眼謂明一切智普賢謂具一切行是也</p>
<p style="margin-left:1em;text-indent:-1em">金剛三昧經云心不幻化則無所見予謂一氣生萬物即幻化也一真生萬靈亦幻化也一心生萬念亦幻化也一一知空有何罣礙</p>
<p style="margin-left:1em;text-indent:-1em">以無思之心合無物之音随時随處逾久逾深獨為法樂不在禪林</p>
<p style="margin-left:1em;text-indent:-1em">予覽太平廣記第一百八十引摭言云費冠卿元和二年及第以祿不及親永懷罔極之念遂隱於池陽九華山長慶中殿中侍御史李行修舉冠卿孝節拜右拾遺制曰前進士費冠卿甞與計偕以文中第祿不及於榮養恨每積於永懷遂乃屏身丘園絕跡仕進守其至性十有五年峻節無朋清飈自遠夫旌孝行舉逸人所以厚風俗而敦名教也宜承高獎以儆薄夫擢參近侍之榮載佇移忠之効可右拾遺冠卿竟不應徵命予重費冠卿之思孝李行修之知人唐室之善敦風唐賢之能演誥四美具矣有補清談采而書之式資汎覽</p>
<p style="margin-left:1em;text-indent:-1em">予好擬諸文句以為法樂周易乾卦文言曰雲從龍風從虎聖人作而萬物覩予擬之而為文句曰動為慧靜為定妙用成而百祥應唐權文公二踈賛曰靜專動直惟乾之德酌用不窮君子中庸予又擬之為文句曰定堅慧正惟佛之性酌用不窮佛子深功</p>
<p style="margin-left:1em;text-indent:-1em">美服厚味非寡欲之宜草衣木食非養老之具得其中者何樂如之</p>
<p style="margin-left:1em;text-indent:-1em">我知三靜關進道之權輿我知四禪天人佛之境界唯當日省心自到深深處</p>
<p style="margin-left:1em;text-indent:-1em">道勝之智日用新福會之因天獎偹唯茲樂欲為吾願王</p>
<p style="margin-left:1em;text-indent:-1em">儒書中所云子絕四吾能和會裁决入於二教之理無意無我合於道書中所云不宰宗旨無固無必合於佛書中所云無礙法門</p>
<p style="margin-left:1em;text-indent:-1em">有客謂予曰近知一陰陽家流深於三命之學可能召而問之乎予對曰予自別得三命之理不随俗也常以為自然之分謂之天命樂天不憂謂之知命推理安常謂之委命三者偹矣一以貫之不能逆計未來妄分憂喜復何問哉客既笑且愧唯唯而退</p>
<p style="margin-left:4em">凡一百二十三章</p>

<p class='juan'>法藏碎金錄卷五</p></div>
</div><!-- end of div[@id='body'] -->
</body></html>