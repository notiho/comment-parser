<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三階教殘卷</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu32' />
<div class='div-other'><a id='mulu33' />
<p class='h3'>第十六斷片　三階佛法密記卷上</p><p style="margin-left:0em;text-indent:1em">巴里國民圖書館藏、ペリオ氏蒐集、燉煌出土古寫本、第二千四百十二號、三階佛法密記卷上は燉煌所傳、三階佛法四卷の註釋にして、三階教の教義研究に重要缺くペからざる教籍の一れり。本篇、目錄中に收錄せる龍錄內無名經論律に據るに、本記は元と上中下三卷より成りしが、今唯だ其の上卷のみを存す。開卷先づ「一示名、二舉數、三釋義、四指文」の四門によりて、三階佛法一部四卷三大段の綱領を提示し、略、三階教の要旨を概說せり。惜むらくは其の細釋が第一大段第三段第三子段を以て終れり。文中、三階學僧、諗法師の所說を引用せるは第一部二、「三階教三百年史」中に敘せるが如し（一〇〇）。尚、本書の體裁內容に關しては第二部二の二、「三階佛法及ぴ對根起行法」中、三階佛法（二九三～三〇四）其の他、第一部四、「三階教籍の性質」一（一六一）、第一部五、「現存三階教籍斷片」（11）（一八八）、を參照すべし。用字は凡そ唐寫本の常例を踏襲せり。</p>
</div>
<p class='juan'>三階佛法密記卷上　釋本第一卷盡</p><p>將釋三階、四門料簡、一示名二舉數三釋義四指文、　　示名有二、一題名二文名、題名有三一就法立名名三階佛法、二就義立名名三階根機眾生邪正上中下下不同所由義、三就意立名名第三階佛法空見有見眾生學認十二種顛倒、文名有四、三階一部文有四重、有大段有段有子段有子句、大段文中即道、第一大段第二大段第三大段是也、段文中即道、第一段第二段第三段等是也、子段文中无子段字、但道第一第二第三等是也、子句文中亦无子句字但道、一者二者三者等是、或言又已下亦是、若委細論之文有六重、或有段內段、少故不說、或有子子句、多故不說、此即第一門示名竟、　　言舉數者三階一部、大段有三段有十子段有廿五子句、數多或大或小不可具說、此即第二門舉數竟、　　言釋義者三階一部文有四義、一就過去習氣明三階根機義、即第一大段是、二就現在人行明三階邪正義、即第二大段是、三就所稟經教明三階法有上中下輕重淺深義、即第三大段內初三段是、四就悲敬二田明三階人依境起行損益多少所由義、即第三大段內第四段是、　　略明三階法義有二、一明能行人亦名所詮法、即第二大段是、二明所行法亦名能詮教、即第三大段是、其第一大段雙明人法、法有能依所依人有能證所證、所依即甚深大乘經等、能依即三階佛法、所證即三階根機眾生、能證即一切經律論、此即略釋義竟、　　廣釋三階以人對法、能詮所詮各有七重、能詮七者謂文、法、義、根、行、解、病、所詮七者謂人、法、義、根、行、解、病、第二大段正明人行解病法義根、第三大段正明文行解病法義根、第一大段雙明二七、其文七是所依、人七是能依、是故一々子段之首舉法題宗依法立人、又人七是所詮、文七是能詮、即是以根對法義、通釋三階具有五義、　一明三階根機、攝三階无始習氣行解病、通名行以為三階、本根成根行體即是三階行法、攬三階行法成三階人、說三階人行法為三階文教法、又依三階文教法起三階新行解、破三階病成三階受法根機、是三階義、此即四卷俱是第一大段三階根機不同所由義、二明三階人行邪正、攝三階現起行解病通名行、以三階行法成三階人、以三階人依三階根、稟三階文教成三階人、各各依根起行、修斷趣證邪正不同、是三階義此即四卷俱是第二大段三階人行邪正不同所由義、三明詮三階人行為三階文教法、由稟三階文教法起三階解行、以三階解行破三階病成三階根、以三階根法成三階人、授三階人三階文教上中下法令修斷趣證、是三階義、此即四卷俱是第三大段法、有上中下輕重淺深不同所由義、四明三階位攬行解病以成三位第一階位六住已去是六住菩薩具三義、一行深二解真三病輕、即三賢十地通凡及聖是、第二階位者從須陀洹已去是免三惡趣、由於大乘有趣入義、根機不定、若遇大乘人法即得入大乘位、若不遇大乘法即不得入大乘位故名不定、第三階位者從邪見成就定不可轉五種不救已去是、亦名邪解邪行成就已去是、涅槃經說、善星比丘讀得誦得講得十二部經、坐得四禪佛道、不解一句一字之義、无毛髮善根不免謗佛等是、大品經有見菩薩、佛藏經有見比丘、月藏經牛王目十輪經八大善人等是、五明三階時處處別有二、第一階處即一乘世界亦名淨土蓮華藏世界、常唯純有諸佛菩薩无聲聞緣覺處是、第二第三階處同即三乘世界亦名五濁諸惡世界娑婆世界盲闇世間三界火宅、一切眾生起於斷常即是空見有見眾生、亦名三乘眾生十惡世界是、於惡處中時別有三佛在世佛自住持佛法、位判是第一階時、佛滅度後一千五百年已前、由有聖人及利根正見成就凡夫住持佛法、位判當第二階時、從佛滅度一千五百年已後、利根凡夫戒定惠別解別行皆悉邪盡當第三階時、於第二階時三義不定、一就行明時即如前說、二就病明時即第二五百年後第三階、惡賊狗菩薩病起屬第三階時、三就法明時即千年已後應四聖諦法滅、袈裟變白不受染色屬第三階時、此即第五惣明三階時處竟、上來位及時處兩義遍在一部三大段中、　　第四指文者、文有四卷題名遍在三卷之初、唯第四卷屬第三大段文无別義故不別題、但抄前題標於卷首、其三大段遍該四卷、第一卷即是第一大段、第二卷即是第二大段、第三第四卷合是第三大段、段有十、子段有廿五等者、第一大段就根行位分為三段、第一段以根對法、第二段就行通說、此兩段俱文少不分子段、第三段就位別說有三階、即分為三子段、第一子段明第一階根機、於中有三、何以故第三何以故廣明五本五末義、第二子段明第二階根機、於中有五子句、前四子句明第二第三階同顯共第一階別、第五子句明第二第三階異顯下兩階別、第三子段明第三階根機兼明最廣一切經律論常說純說顛倒、次明所依甚深大乘經、謂大般涅槃經大方廣佛華嚴經、次復對諸門辯同異、卷末因三階自相對辯同異、即明七種最大別慈顛倒、此是第一卷第一大段指文竟</p>
<p>第二大段就現在人行賞罰出世分為三段、第一段明三階人行邪正、即分為三子段、第二段明三階人賞罰行輕重不同、復分為三子段、第一子段明第一階人賞罰行、於中具明三階能行賞罰人行位盡、第二子段明第二階人賞罰行、於中兼明諸佛菩薩真應兩身凡聖善惡邪正大小同異難識肉眼凡夫不別即明善惡兩種顛倒、第三子段明第三階人賞罰行、於中具明三階起教法及能起教人並所起教法同異及起教意、別明不輕菩薩能起教人起教多義、文有四子句後明第三階人十子句金剛惡即是、五本五末中自他義、第三段明三階人出世行淺深不同、復分為三子段、第一子段明第一階人出世行、於中初明位上人六住已去通凡及聖普別違順俱行盡、次復明合學別所由、略明八種佛法驗普習氣本末遠近普敬別簡根機具足成根源由、第二子段明第二階人出世行、於中具明普別兩種三乘根機、次復廣說邪正四依、第三子段明第三階人出世行、於中明第三階人正合學普真普正八種佛法兼觀住持三寶是有緣根機當根破病、次復對第二階明根機藥病四子句、次復明三寶廢興、末後廣明護法損益合是第二卷第二大段指文竟</p>
<p>第三大段就三階法賞罰出世及所依境分為四段、第一段明三階文教法有上中下、分為三子段、第二段明三階賞罰法輕重不同、復分為三子段、第二子段明第二階賞罰法、於中具明三階人七種懺悔滅罪證驗同異難識、第三子段明第三階賞罰法、於中明最大多罪因最大多阿鼻地獄果、學別上四子句即是五本五末中上下義、第三段明三階出世法七別七普淺深不同、又分為三子段、第三子段半在第三卷末、半在第四卷初、合為第三階出世子段、於中初具明八種佛法、次明學別十三子句、初五子句即明五種不救、並第六子句即是六部經說最多顛倒、第七子句廣明十二種顛倒、所依經文並在第三卷末、於第四卷初別明十一部經說邪盡顛倒、次明四部經說出顛倒、惣屬第七子句、餘六子句明不合作人主法主所由、即十三子句盡即是五本五末中普別義、後六子句明不合作僧官都統所由即是善惡義、惣屬第三階出世子段竟、第四段就悲敬二田明三階人依境起行損益多少所由法、於中有三段、內段第一段內段明悲敬二田厚薄、第二段內段明能敬行心有淺深、二俱文少不分子段、第三段內段以聖人正人對第三階邪人明賞罰輕重損益不同分為四子段、第一子段明聖人正人輕敬重治罰有七種益廣說、第二子段明聖人正人重敬輕治罰有七種損略說、第三子段明第三階邪人輕敬重治罰有七種損廣說、第四子段明第三階邪人重敬輕治罰有七種益略說、卷末引大集月藏分經像法決疑經證悲敬二田為勝此是第三第四卷指文竟</p>
<p>釋文有四、一明能起教人、二明所起教法、三明教所詮義、四明教所為人、第一明能起教人者即信行是、謂當一乘菩薩六住已去通凡及聖、俱是由能發願受善惡兩種身故、能入六道隨類應生由不假人法即自開解故、能為他起教故、下文言唯除一乘根機諸佛菩薩已外終无有能得一人於佛滅度後獨自學出世間一人一行无人无行五種不忓盡八種佛法徹到成就者廣如後釋、自道俗者依三部經、一依法華經、不輕菩薩起一乘教法白四眾故、二依十輪經、佛起三乘教法俗人為首、道俗並說通為剎利沙門說故、三依像法決疑經、具說道俗名字、經云未來世中一切道俗故</p>
<p>第二明所起教法者即抄出三階佛法是、問抄出三階佛法、為經中有故抄出、為无故抄出若爾何失若經已有何須抄出、若經中无何得抄出、答有同而異、同故得抄出異故須抄出、異有三義、一者所為人不同、二者所說法不同、三者為人說法廣略兼正不同、佛為第一第二階上根人說出世義微細淺近真身應身一乘三乘大乘小乘普別俱說、為第三階位上邪見成就不可轉人說世間義、不為說真實法出世義、今正為第三階位前人說出世義兼為第一第二階下根人同說普真普正佛法、又廣略不同、佛廣說第一第二階略說第三階、今廣說第三階、略說第一第二階故、須別為第三階人抄略為廣說普真普正出世義、依諸甚深大乘經者、謂大般涅槃經大方廣佛華嚴經此明所依甚深、大乘大部廣教究竟了義、顯非己見人語妄語、此兩部經俱具足明三階佛法、涅槃經中對三階根說三階法、華嚴經中對第一階人說三階法、　　諗法師云、涅槃經中明第一階有十處說、一如第二卷說、純陀菩薩舉根興請、一行深二解真三病輕者是、二如第六卷說、有知法者无問老少道俗持犯悉得為師戒、為未來諸菩薩等學大乘者說如是偈、不為聲聞弟子說也、三如第七卷說、實是凡夫得現聖人相利益眾生、佛噵不墮過人法、四如第十一卷說、不假人法自能得度、譬如病人莫問得醫不得醫俱差、五如第十二卷說、雖是凡夫為住持佛法得用重治罰法、即仙與國王殺五百婆羅門等是、六如第十八卷、明具足能持三階佛法、謂菩薩所持即无壞滅、七如第廿六卷、明不假緣伴自能起行、如第九功德內具說、八如第廿七卷說、雖是凡夫得現聖人相處處求名求利、佛噵是菩薩少欲知足、九如第卅二卷出、其位地謂六住諸菩薩通凡及聖俱不假人法自能得度是、十如第卅三卷、明文義俱解謂微妙之義為諸菩薩說是、謂廣說第一階也、　　二明第二階亦十處說、一明為住持佛法、不得打不得殺破戒邪見人、如第三卷說、護法之人雖持刀杖不應斷命、引九部經、持聲聞戒即如律文廣明不得打比丘、二明佛為佛弟子說九部經除一闡提如第九卷說、三明體性不定逢善緣即善、逢惡緣即惡、唯須多假純善人法始得出世、如第十一卷、就喻說名作死活不定、四雖復謗人謗法墮地獄、暫入即得出、如第十二卷說、五百婆羅門初謗法入地獄、後信即便出、第一階人不謗大乘、是故得知、第二階人不免謗大乘、五不能具持第一階常樂我淨法、唯能持當位一階苦空无常法、如第十八卷說、二乘所持即有壞滅、亦噵阿羅漢滅、六如第廿卷說、一闡提有二種、一者利根二者中根、即是利根一闡提、一闡提復有二種、一者現在能生善根、二者後世能生善根、即是現在能生善根人、七聞善知識說普敬認惡法、即能如說修行、如第廿六卷直心法內說、八如第卅三卷說、淺近之義為聲聞說、九明唯能自利未能利他、如第卅六卷恒河七種人內說、第三人出已即住、第四人住已觀方、第五人觀已即去、是故得知、唯能自利未能利他、十如第卅九卷四十卷內廣說、十仙初時謗佛謗法、後時廻心即得三乘道果、是謂廣說第二階也、　　三明第三階亦十處說、一明第三階體是諱惡人故不受他治罰、返更打他殺他持法人、如第三卷說、破戒比丘共覺德比丘有德國王鬪戰者是、二明佛所不攝、如第九卷說、佛為弟子說九部經除一闡提者是、三明五不救如第十一卷說、名作定死眾生不中治、四明分別一切人法長短悉皆顛倒盡、如第十八卷說減廿種顛倒者是、五明不免墮十方一切阿鼻地獄、後始能生出世善根如第廿卷說、出地獄後能生善根者是、六明斷生得善根復不信佛性、如第廿六卷說、由不信佛性故不免墮地獄、七如第卅三卷說、世間之義為一闡提五逆罪說、現在世中雖无利益為生未來諸善種子、雖讀誦分別解說十二部經、佛噵不解一句一偈一字之義、八如第卅四卷說、空見一闡提善不善俱名惡不善、如是等人如十方大地微塵一種相似、九如第卅五卷說、利根之人能斷善根、十如卅六卷恒河七種人、一者常沒是空見一闡提、二者暫出還沒是有見一闡提、是謂廣說第三階也、所以得知、涅槃經一部對三階人廣說三階法、又如下文正出經中具說三階處以為所依、喻如三子法說、於十二部經內微妙之義為諸菩薩說、淺近之義為聲聞說、世間之義為一闡提五逆罪說、如三田三器三病三馬、如大施時有三人來、如大師子殺香象時皆盡其力殺、兔亦爾、不生輕想、諸佛如來亦復如是、為諸菩薩及一闡提演說法時功用无二、驗之所以知、華嚴經中對第一階人說真身諸佛應機度一切眾生三階法盡、一部廣說正出所依經文即取第廿九卷如來性起品、譬如日出先照一切諸大山王、次照一切大山、次照金剛寶山、然後普照一切大地、如來亦復如是、成就无邊智慧日輪、常放无量智慧光明、先照菩薩摩訶薩等諸大山王、次照緣覺、次照聲聞、次照決定善根眾生、隨應受化、然後悉照一切眾生乃至邪定為作未來饒益因緣、經文雖无三字由與涅槃經喻說法說義同无別、驗之所以得知<span class='note-inline'>(一切同故一部中具說三階故、抄出唯依兩部甚深大乘經、有同有異故非一處具說故、引證通一切經律論)</span></p>
<p>第三明教所詮義者、即引一切經律論、證一切眾生乃至俱有三階根機不同所由義是、前就法立名即是依經以立教、此就義立名即是依義而引文、依經以立教是一部之惣名、依義而引是一卷之別目、未立三階已前眾生一揆、既立三階已後根性區分於一切佛法乃至一々法即是、五本五末同而異者、同謂一境、異謂解分廣如後釋、此即第三所詮義竟</p>
<p>第四明教所為人者、即第三階空見有見眾生是、亦是就意立名、教雖具說三階根機、然起教人意為第三、雖明餘二、為相顯發令識同異、自住分齊故、唯第三是教教所為、文開為四、一明能認惡人、二明學認時位、三明所認惡法、四明引教證成、第一能認惡人者、如第二卷第二大段第二段第一子段引十輪經、四種僧驗三階人相對廣釋、第二學認時位者、時謂无始乃至可轉位、謂世間及入佛法、如第二卷第二大段第二段第三子段末第十子句金剛廣釋、第三所認惡法者即是十二種顛倒、雖十二文有兩重、初三略說後九廣說、略說三者、一自他相對、就體學認其心顛倒、欲使自認顛倒在己不在於他止誹謗故、二將心對境、就解學認善惡兩種顛倒、欲使自知肉眼生盲息倒見故、三因緣相對、就病學認內外四種顛倒、欲使善達因由緣成捨邪歸正求善知識學簡敬故、倒雖塵沙略說唯是其心、謂內心體迷取着顛倒、倒心發語即成誹謗起、自无始迄今不絕、故名為常无一正念、故名唯純經說、其心或名自心或名己見、或名我見空見有見、或名斷常或名妄想、然心不孤起必緣境生、隨其自心所緣境界不過善惡人法、迷名執法取相別人、順情見善即生邪貪、違情見惡即生邪瞋、迷境增減即是邪癡、內懷邪三毒外信神鬼魔、是為內外四種顛倒、此略說竟、廣說有九文約為三、初七就教、次一就行、後一就果、就教七者、一對第一階就法學認常說純說顛倒、為知佛說一切經法、說己顛倒不說於他正聞法故、二對第二階就人學認最大別惡顛倒、為欲知己顛倒病重不同於他正思義故、三對第三階引昔勵今、就位學認最多顛倒、欲使自知邪見成就七別不救求普救攝正修行故、四普別相對、就時學認邪盡顛倒、欲使捨他別邪人法依普人法正出世故、五詮旨相對、攝廣就略引義歸名、會出顛倒名義學認今時自他學別、謂求出世俱名顛倒、體是顛倒審无疑故、六橫觀善惡就己修道求心有无學認純顛倒、謂莫問善惡多少盡顛倒故、七竪望三際、就己三業經歷遠近學認常顛倒、謂從无始法外法內乃至法忍恒无間故、次一邪正相對、就行學認卅二種自他俱見真正住持佛法自利利他顛倒、欲翻邪學正頓出世故、是故第二大段明三階人行、約此空見有見眾生卅二種偏病行、明三階人有无不定以分邪正、謂一五、二六、二四、一七、一五者謂五本五末、自他、上下、普別、善惡、自利利他、文在第一卷第一大段第三段第三子段中說、二六者謂六種偏病、邪貪、邪瞋、邪癡、信神鬼魔、空見、有見、是為一六、惣名在第一卷、別名在第二第三第四卷、六種邪善、謂名、利、徒眾、多聞、勢力、勝他、復為一六、文在第二卷第二大段第二段第三子段、初引經等說、二四者謂邪四依、一依人不依法、二依語不依義、三依識不依智、四依不了義經不依了義經、是為一四、復有邪四法、謂名、相、妄想、不淨說法、復為一四、文在第三第四卷第三大段第三段第三子段廣說、一七者謂七損七益、中取七損為顛倒、一可殺不可殺取可橫殺三寶眾生盡、二識邪正不識邪正、取邪正雜亂盡、三有護无護、取善神捨護惡鬼入國盡、四滅惡增惡、取增惡減善盡、五有感、无感、取失所感三寶眾生盡、六有緣无緣、取失有緣三寶眾生盡、七是當根對病藥非當根對病藥、取失當根對病藥盡、是為一七、文在第四卷末廣說、此卅二種就行明顛倒、攝顛倒義最廣、前第四一切經律論常說純說是文廣、此卅二種是義廣遍該一部、初一五兼六種偏病就過去未來行習以明根、次二六就現在人邪正以明起行、次二四就文教以明學法、後一七就行所依境法通明前三義損益果、此即廣說就行明顛倒竟、末後一種損益相對就果學認乃至滅破三寶法成三災盡、顛倒欲使厭果斷因捨損取益故、如第三第四卷末所引經等說、後明顛倒鞕耎寬狹多少遍通十二悉堅如金剛、廣如虛空多如大地微塵數等、問第三階人十二顛倒為當可轉為不可轉、若爾何失、若言可轉即无第三階同第二故、若不可轉何須說顛倒說无益故、答俱得可轉不可轉各有四義、由緣有善惡位有上下法有普別行有過現故、不可轉得有轉義、初三因緣相對說、若就因定則不可轉、由无始體迷名相善惡凡夫性成故、就緣不定則亦可轉、由善知識隨彼微因為作強緣轉世間習得性出世正因緣故<span class='note-inline'>(如金師浣衣等、由遇佛勝緣故)</span>次四說位上下相對說、亦就法、普別相對說、上位別病、成別法不能救下位病、未成學普法則救後五、根行相對說、就過去根則不可轉、顛倒純常久習定故、就現在行則亦可轉、捨邪學正隨人修斷厭怖當果捨損取益故、又問今時定者不疑、不定者與第二階人何別、答第二階人倒非常純根中病輕單行相普亦可轉故、第三階人常純顛倒根中病重具體相普始可轉故、問十二顛倒及八種佛法、為名異體別為名異體同、答就體不異就義名別十二顛倒、略說唯是其他廣說、一切經論若認一倒則攝十二、但隨藥病是故廣說、若謂隨名則體異者、應第二階不具十二常純一切七種別惡、唯第三階獨別有故、故知十二即一顛倒如八種佛法即一佛法、故下文言、一切八種佛法俱是普真普正故、所以八種佛法名數雖少能得對治十二顛倒、第四引教證成者、如第三卷末具說、問何故八種佛法十二種顛倒不在初二大段中說、答由第三大段明三階法故爾</p>
<p>第一大段將欲釋義、先牒義立宗、後開文釋義、此第一大段立宗、偏明三階根機義、由未立法已前惣名一切眾生、立法已後始分三階根機、是故下文就五本五末廣驗三種過去習氣根機不同、故知第一大段偏明根機義四卷俱是者、此就通釋義不相違、正如第二大段由現在人行邪正不同即驗過去根機有異、此即以果驗因、成第一大段根機不同義、由第三大段佛為三階眾生說三階教法、有上中下不同、即驗所為三階眾生根機有異、此即以法驗人成第一大段根機不同義</p>
<p>第一段以根對法、或二或三、謂隨根授法即有三階由別、為說世間義故、若依根學法但有兩階、由經為說一乘三乘故<span class='note-inline'>(此文即是與下兩段開章仍充第一大段中三段數者為令第三段中三階得成三子段類下餘段每三子段皆配三階、文義相符分明易解)</span></p>
<p>第二段就行通說有兩階者、謂說三乘應四諦行、第三階人出地獄後畏苦性破、終入此行故就行通說唯有兩階、若就位別說即有三階、一純正无邪位、二邪正不定位、三純邪无正位、由第三階空見有見眾生從未墮十方一切阿毗地獄遍盡乃至畏苦畏惡性未破已來、猶在純邪无正位、未入三乘正行、所以就位別說即有三階、又九字是人語者、謂立法字也、以此九字釋一切經故唯九字是人語也</p>
<p>第三段就位別說有三階即為三子段<span class='note-inline'>(一部文中每三子段恒配三階第一子段明第一階第二子段明第二階第三子段明第三階)</span>第一子段明依第一階佛法證有一乘根機眾生文有五分</p>
<p>一立宗有一子句文有四義一就法驗第一階人謂依第一階法立一乘根機眾生莫問凡聖即六住已去俱是二就緣驗第一階解謂莫問值佛不值佛俱即自開解是三就病驗第一階行謂常不起六種偏病即聞好聞惡心无憂喜是四對下兩階驗第一階佛法以為所依反驗可知</p>
<p>二釋義又有三子句亦名立因亦名釋所以此三子句文即是三何以故<span class='note-inline'>(一何以故就處解行驗、二何以故對下兩階驗、三何以故就本末習氣驗、又釋一就位驗二就人驗三就行驗即通名行)</span>一又何以故就處解行驗於中有三句一者就處驗、第一階法謂一乘世界中唯有一乘根機眾生、見一佛乘聞一乘法、餘三乘眾生不見不聞驗之</p>
<p>二者就緣驗第一階解<span class='note-inline'>(就教即自開解就境能自力知就果自能得度)</span></p>
<p>三者就病驗第一階行<span class='note-inline'>(下註)</span>謂由无六種偏病故能發願受善惡兩種果以後驗前者謂以第六廻向捨身命財盡驗、第一廻向願唯除已下釋疑謂能依教簡人擇法非謂愚鈍心无憂喜有說无喜顯離邪貪无憂顯離邪瞋簡人擇法顯離邪癡<span class='note-inline'>(六住菩薩者、一解行住二淨心住三行道迹住四決定住五決定行住六究竟住)</span>二又何以故對下兩階驗文有二義</p>
<p>一牒疑雙立假不假義</p>
<p>二引經雙釋假不假義此復為二</p>
<p>初引勝鬘涅槃對下兩階釋成不假</p>
<p>後引華嚴以因對果釋成假義<span class='note-inline'>(又以上依經就位說以下立法者就病說)</span></p>
<p>三又何以故就本末習氣驗、亦名就行驗、即是行解病通名行故、下文言從有心有識乃至成佛道說名為行也、文有三節<span class='note-inline'>(一本二末三普、其文有註隔絕、又五本明稟性異、五末明聞法異、普引明起行異)</span>一就五本驗文復有二<span class='note-inline'>(初依五本習氣立義、後引三部經文證成)</span></p>
<p>初依五本習氣立義<span class='note-inline'>(下註)</span>就人明自他、就法明上下普別、就行明善惡自利利他上下、是有緣根機法、普別是藥病根機法、善惡是行體、自利利他是行用也、謂自見短、依自下普法、斷好善內惡為他自受苦、為自利見他長不敢學他上別法、修苦惡內善、捨自樂與他為利他、又由自見短、自受下不畏現在別苦惡、始能永斷一切惡成自利、由見他長、廢己同他、始能捨上別好樂、與他廣修一切善成利他、即依自他成餘四義、又攝後四惣入初中、謂在人則見他長善、在行則捨上別好樂與他、又由見自惡見他善、則離偏空、不見自善不見他惡則離偏有、不貪上嫌下則離偏貪偏瞋、成普解破別執廢己同他盡則離偏癡、斷好內惡故不貪好、學惡內善故不諱惡、則免神鬼魔惑、又由捨好樂即是現在利他受苦惡為未來自利、是謂本末習氣不起六種偏病</p>
<p>後引三部經文證成</p>
<p>一引十輪經以畜生驗人、且分上下兩階善惡邪正兩性別<span class='note-inline'>(喻但明信善信惡法則兼攝邪正)</span></p>
<p>又准經下釋疑如第二卷起教中釋</p>
<p>二引楞伽經以邪驗正具分三階習性別謂由經別說第三階、眾生凡夫性純邪无正、驗知第一階根機聖人性純正无邪、以第一第三兩階根機純正純邪、驗知第二階根機邪正普有<span class='note-inline'>(下註)</span>迷惑法者非是實事、不實事謂當儒教、由說因果報應不盡故名迷惑、如忠孝百行、五明論皆說現益不盡三世前三惡道、即當教外、此迷惑法即當教內、謂從惡道至人天位、後從世間入出世間、即是引俗入真至三乘位</p>
<p>三引涅槃經以世間驗出世間、謂由世間法中金師浣衣習性別能成出世法中數息骨觀兩行因故、得以世間法中三階習性別成出世法中三階根機、已下註有三對驗、謂前後、凡聖、因果、各通五本五末、第三階以前後為位、謂就佛法內明一闡提位、第二階以凡聖為位、謂就須陀洹已去明聖人趣入大乘始不定位、第一階以因果為位、就六住已去定不退轉為初因位、成佛已後為究竟果位、又第三階唯是凡夫、无聖人故就入佛法以明位、第二階凡聖俱因、至聖不定故就聖明位、第一階因果具足、果至佛位究竟无對不可分階故、但就因六住不退明位、設使真佛應佛形像佛以分三階皆就所為人說、一以前驗後等者、謂以未聞佛法已前象王凡夫因時見他善驗得聞佛法已後乃至聖人果時得有見他善、以後驗前等者、謂以得聞佛法已後、聖人果時自認惡驗、未聞佛法已前凡夫因時、亦得有自認惡苦樂亦爾、二以凡驗聖者、謂於凡位初入六住、尚不假人法自能得度、況入八地聖位始須佛勸反驗類知、三以因驗果者、謂因時行果時說在因時善畜生觀下僧果時佛說下人觀下佛、如自他上下相驗既爾、類餘三本末可解、又釋就前後驗病輕重有无就、凡聖驗解假教不假教、就因果驗學行盡不盡此且就第一階說</p>
<p>二就五驗文即為五<span class='note-inline'>(從得聞佛法已來是)</span></p>
<p>初惣出分齊、後一一別列<span class='note-inline'>(自驗肉眼故信佛教、依法四依自知生盲、自住分齊息一切惡)</span>一<span class='note-inline'>(<span class='corr'>已</span>下)</span>准依大方廣十輪經等者、此句明自他<span class='note-inline'>(下註)</span>文有三義、一就解明自他、謂自見惡見他善、二就行明自他、謂捨自樂與他樂、三就病明自他、謂能廢己同他盡、又先就善惡明自他次就苦樂明自他、後就事業明自他、又就因明自見惡見他善即知解真就果明自受苦與他樂、即知行深、就事明廢己同他、即知病輕、謂他人法勝己故能廢己同他、又此文善畜生是以前驗後、句末聖人自認惡是以後驗前、前後各顯半邊始得合成一義</p>
<p><span class='note-inline'>(已下)</span>准依迦葉經<span class='note-inline'>(此就苦樂明自他、亦成自利利他行、即是以聖驗凡)</span></p>
<p>二<span class='note-inline'>(已下)</span>准依為等者、此句明上下、即是以果驗因、<span class='note-inline'>(上來三驗是前凡因時見後聖位自行、後聖果時為他說故、依佛教仰信不違、即是有緣根機、依根起行義)</span></p>
<p>二<span class='note-inline'>(已下)</span>准第三卷等者、此句明普別<span class='note-inline'>(即是藥病根機依法破病學行義、由學普真普正佛法破別怨別親病、得入菩薩六位已下違順並行、就位上人說)</span></p>
<p>四<span class='note-inline'>(已下)</span>准依第二卷等者、此句明善惡<span class='note-inline'>(下註)</span>明善內惡惡內善各有三種、一就境明善內惡、謂求見未來世佛及邪魔作佛等、惡內善謂惡眾生中有佛性及應佛菩薩、二就緣明善內惡、謂信施等中有貪瞋等行、惡內善、謂麤衣惡食等中有正善行、三就行體明善內惡、謂邪善、惡內善、謂菩薩逆行十惡、又說於他善不嫉即斷善內惡、於他惡不嫌即斷惡內惡、於他善隨喜即修善內善、於他惡慈敬即修<span class='note-inline'>(惡)</span>內善、又持戒得名利即斷得好樂惡、護法被毀害即斷得惡得苦惡、修禪得名利即須得好得樂善、頭陀麤衣食即須得得惡得苦善</p>
<p>五<span class='note-inline'>(<span class='corr'>已</span>下)</span>准依大方廣佛華嚴經等者此句明自利利他<span class='note-inline'>(下註)</span>問云何三義具足无違答菩薩修行必具三義謂寬長不退轉廣則以利他為心長時則以自勞成行不退則以同行取果願行相資自他並出即是行由生成生由行度行由願修願由行滿<span class='note-inline'>(行)</span>現在未來互相資辨是故三義說不相違<span class='note-inline'>(苦惡正行好樂兼學)</span></p>
<p>三<span class='note-inline'>(已上別引經驗之已下普引經驗之)</span>別謂本末各引經驗普謂本末共引經驗於中有十一句<span class='note-inline'>(有一准依十亦名)</span>義約為三</p>
<p>初一句反驗第一階法</p>
<p>次一句通驗三階人於中有三一以畜生驗人二以邪驗正三以世間驗出世間</p>
<p>後九句別驗第一階成普敬認惡行義約為三一有五句成菩薩行具三義一寬二長三不退寬有二句一約修善行明寬謂違順並行能受善惡兩種果盡二約斷障行明寬謂雙除二障一煩惱障二智障</p>
<p>長有二句一約前際明長謂无始五本習氣二約後際明長謂斷三世惡學三世善盡反舉十輪經等㫋陀羅不斷三世惡即是邪善一者惡欲謂求現在名利徒眾二者大欲謂欲他知我已得聖果三者欲欲謂自求未來人天勝報由此三欲增惡減善</p>
<p>不退有一句、謂不畏現在苦惡徹到成性盡、此有二義、一者心願二者起行、行有三義、一難作能作、二難忍能忍、三難施能施</p>
<p>二有一句、正出普敬認惡行體、謂依時處人學八種佛法認十二顛倒</p>
<p>三有三句、明認惡所由、一由畏罪徹到、二由信用佛語、三由解法檢驗、畏罪徹到者、謂畏未來最大多重惡果、信用佛語者、謂即能仰學先聖知己、由認惡入道、於中有七、一唯由見佛自認己過去犯戒惡、二唯由見佛為惡時惡人說惡法、三唯由見佛訶末法法師不說惡、四唯由見臨得聖出家人由認惡得道、五唯由見直心菩薩自認犯戒惡、六唯由見摩訶薩怕生死、七唯由見怕罪是菩薩種姓相、解法檢驗者謂現見末法第三階人㫋陀羅等不畏後世定墮地獄與經符同、驗經中說、今時怕罪決得出世、故須認惡、亦驗知有第一階根機</p>
<p>三又一句<span class='note-inline'>(又此段下)</span>喻說有五</p>
<p>一喻斷惡修善普遍法界<span class='note-inline'>(謂自見惡故能斷惡盡、見他善故能修善盡、善惡內惡俱斷名普斷惡、善惡內善俱修名普修善)</span>問前法說具五本末、此中何獨先明善惡、答雖五相由斷惡修善正是行體故、文特標惣指、此段第四合喻偏合此義</p>
<p>二喻不為邪魔之所傾動<span class='note-inline'>(喻如一切大地已下是)</span></p>
<p>三喻煩惱輕微易可除斷<span class='note-inline'>(喻如一切大地已下是)</span></p>
<p>四喻依時稱根善得調亭<span class='note-inline'>(喻如一切夏天已下是)</span></p>
<p>五喻行德深勝堪為賞罰<span class='note-inline'>(後亦名常善調亭已下是)</span></p>
<p>已前五名、傳禪師解後、諗法師兼取合喻釋為兩義、前喻解行病同異、後喻解行病多少、前喻五本五末即為五義</p>
<p>一陰陽喻、喻无自他偏病<span class='note-inline'>(謂見他善能成自善不見他惡能滅自惡)</span></p>
<p>二普高普下喻、喻无貪上嫌下病</p>
<p>三土地最耎喻、喻无捨普學別怨親金剛病</p>
<p>四夏天七種熱具足喻、喻无偏斷惡修善病<span class='note-inline'>(一患熱病、二服熱藥、三陽氣熱、四日熱、五火熱、六着厚衣、七喫熱食)</span></p>
<p>五善調亭三階根本法喻、喻无自損損他病<span class='note-inline'>(前亦名已下是)</span></p>
<p>有釋為七、一行二解三病四根五法六義七文、行謂斷惡修善普遍法界即是行深、解謂大地良田平正即是解真、病謂土地最耎除諸沙[占@必]惡草株兀即是病輕、根謂具七種熱正善解行、邪惡緣不能壞、唯增正善等如合喻釋、法謂三階佛法依時稱根、義謂正行賞罰自利利他、文謂教是能詮引經成證、惣喻金剛、明第一階解行深勝捨身命財畢竟不退堅固難壞、故喻金剛、第三階人煩惱堅固如似金剛、第二階人煩惱不定猶可琢磨故喻石山</p>
<p>四又一句<span class='note-inline'>(又此段下)</span>合喻<span class='note-inline'>(文中唯合第四善根增減、如七種熱具足眾生)</span></p>
<p>五又一句<span class='note-inline'>(又此段下)</span>結<span class='note-inline'>(下註)</span>文有二驗、先順驗、即以名驗義謂以一乘名驗一性義、後反驗、即以別驗普、謂以下兩階根機性別驗第一階根機性<span class='note-inline'>(大乘為自小乘為他相行、四乘性恒一乘、又於自及他眷屬徒眾常无彼此、不偏親己不別疎他、即是常无六種偏病)</span></p>
<p>第二子段明依第二階佛法證有三乘根機眾生、文有五分</p>
<p>一立宗、先依第二階佛法立三階根機眾生為第二階根機、次以本末相收由病行同故、唯立一階、對異上第一階、後就位別說、由邪正不同分為兩階對異下第三階、問三階習氣各有本末、何故就行唯說一階、答若就正行以末收本、則兩階俱得名為三乘、未別立空見有見眾生為第三階、若就病行以本收末、則兩階俱得名為空見有見、未別立三乘眾生為第二階、今邪正通說皆名為行、故云若就行通說由有六種偏病等同故唯說一階、<span class='note-inline'>(此中以畏苦性未破已前名為本、畏苦性破已後名為末、准下第三子句貪好嫌惡引十子句金剛皆名本、正三乘根機成就名為末故)</span>若就位說邪正兩分、第三階人則以邪見成就為位故、名空見有見眾生為第三階、第二階人則以正見成就為位故、名三乘根機眾生為第二階、若就行說各具本末、皆從无始各至十地</p>
<p>二<span class='note-inline'>(又何以故下)</span>法說釋義<span class='note-inline'>(先問後答)</span>問有二義何以得知、三乘空見有見就行通說本末為異、異上第一階、就位別說邪正為異、異下第三階</p>
<p>答有八句<span class='note-inline'>(五者三又)</span>義約為三</p>
<p>一有五句上下相對立第二階<span class='note-inline'>(取五者為五句)</span>前四子句對上分階、答成同義、後一子句對下分階、答成異義<span class='note-inline'>(下註)</span>一者釋宗中第一人法相成立第二階、二者釋宗中本末相攝同名三乘空見有見、三者釋宗中六種偏病同、四者釋宗中等同所謂解同、五者釋宗中邪正不同分為兩階</p>
<p>一者就處同人同惡同驗之文約為四、　一引十輪大集驗三乘眾生同第三階、文中有三一舉處人惡同標名立義<span class='note-inline'>(前第一階根法相對立此第二階詮旨相對立)</span></p>
<p>二<span class='note-inline'>(准依大方廣下)</span>引文驗義具顯三同<span class='note-inline'>(下註)</span>三乘世界五濁世界是處同、一切人民起於斷常、於如是等眾生中是人同、心常遠離棄捨真實極惡增長等是惡同、又由誹謗正法毀訾賢聖是惡世界穢土正因、不信凡中有別聖障別淨土、不信相中普體障普淨土</p>
<p>三<span class='note-inline'>(又无量壽經下)</span>釋疑分階寄同顯異</p>
<p>二<span class='note-inline'>(又此句已下)</span>引法華經驗三乘菩薩同第二階、文中有三、一會同名義<span class='note-inline'>(下註)</span>此中上下有兩種、一就文明上下、即方便品為上譬喻品等為下、二就義明上下、即一乘名上三乘名下、三界眾生者即是具足煩惱火宅根機、經云、為說三乘知三界苦、若心決定說一佛乘、今起教者、當遺法立因時、為說兩種大乘佛法、謂少分甚深一乘大乘、為悟佛知見令發菩提心、故少分小乘三乘大乘為厭三界苦解脫虛妄故、此是凡夫依文驗義、上下並說不同聖人論師說、昔對根授法時、所為根機或以上從下、判屬三乘大乘、謂為別教三乘凡夫、論云、求勢力人顛倒、求諸功德增上慢心、而求人天有漏果報、對治此故、說火宅譬、此則攝真從應、述昔因時、為說三乘苦空淺行各趣涅槃、或以下從上、判屬一乘大乘、謂為二乘聖人偏就佛果、攝應從真、為說常樂令入一乘大乘、即是論師釋經、十方世界中尚无二乘何況有三、論云、謂无二乘所得涅槃、唯佛如來證大菩提、究竟滿足一切智惠名大涅槃、非諸聲聞辟支佛等有涅槃法、唯一佛乘故、或上下並說者、藥草喻品為大乘凡夫一三並說、究竟真實一因一果、一乘菩薩是大小樹、三乘菩薩是上藥草、論云、大乘人一向決定增上慢心、如是倒取无別聲聞辟支佛乘、對治此故說雲雨譬、是故經云、佛平等說如一味雨、隨眾生性如彼草木所稟各異、又云、汝等所行是菩薩道、漸漸修學悉當成佛</p>
<p>二<span class='note-inline'>(何以故下)</span>依文驗義、文復分三<span class='note-inline'>(何以故者責驗佛意所由)</span></p>
<p>一以一乘三乘相對驗<span class='note-inline'>(三乘被破、一乘不被破、三乘是先心所好、一乘非本所望)</span></p>
<p>二以喻說驗有三義別、一三乘俱是无求出意眾生、二俱是唯有一門狹小眾生、三俱是三車誘出眾生<span class='note-inline'>(俱從<span class='corr'>己</span>見門中三車誘出)</span></p>
<p>三以法說驗略合二義、謂三乘俱是雖遭大苦不以為患眾生、次下經文乃至佛為於一佛乘分別說三</p>
<p>三<span class='note-inline'>(又窮子下)</span>類引經文<span class='note-inline'>(火宅喻執教迷理、窮子喻執應迷真、藥草喻執根迷法、化城喻執果迷因)</span></p>
<p>三<span class='note-inline'>(又此第二已下)</span>引華嚴經等驗、分下兩階異第一階、文中有二、一教說善惡異、二教說開遮異<span class='note-inline'>(又下四安樂行品<span class='corr'>已</span>下是)</span></p>
<p>四<span class='note-inline'>(又准依下)</span>引四阿含經等驗、三乘菩薩同第二階<span class='note-inline'>(謂同二乘行得三乘道)</span></p>
<p>二者就三乘空見有見名字同驗之<span class='note-inline'>(前句驗名所目義、此句驗義所得名)</span>文中先驗第二階有空有<span class='note-inline'>(見)</span>有有見名、後驗第三階有三乘名</p>
<p>三者就求好厭惡深淺同驗之<span class='note-inline'>(此句明第二階病同第三階、即驗宗中六種偏病顛倒同故、唯說一階、文中以後驗前者、經文以後惡魔發願教眾生破戒習誦、驗前惡賊破戒比丘同諱惡故、義當即是有見眾生、准依<span class='corr'>已</span>下貪好諱惡並說、若非貪好為因、豈得果時、四天下无與等者)</span></p>
<p>四者就三乘俱不解法身如來藏同驗之<span class='note-inline'>(此句明三乘菩薩解異第一階同第二階聲聞緣覺釋宗中等同字、所謂解同<span class='corr'>已</span>前四句對上分階竟)</span></p>
<p>五者就邪正有无驗之<span class='note-inline'>(此第五句對下分階)</span>文開為二、一就發心生善驗、文有七節、初兩節引十輪經唯驗第二階邪正並有、後五節引涅槃經邪正相對說、兼驗第三階純邪无正<span class='note-inline'>(言三念者、一念自來處、從人道來、二念生何處、是阿鼻獄、三念來何業、謗大乘經國主所殺而來生、此廻心信敬生甘露鼓、如來世界壽命十刧)</span></p>
<p>二<span class='note-inline'>(准依觀佛下)</span>就滅罪得道驗、文有兩節、邪正別說初說第二階滅罪得道</p>
<p>後<span class='note-inline'>(時節遠近<span class='corr'>已</span>下)</span>說第三階受苦障道</p>
<p>二又兩句<span class='note-inline'>(又一切下)</span>以邪驗正具立三階<span class='note-inline'>(此句人法雙立異前後故)</span></p>
<p>初句驗知有三階人</p>
<p>後句驗知具三乘名</p>
<p>三又一句<span class='note-inline'>(又何以故下)</span>具驗本末成第二階<span class='note-inline'>(下註)</span>此中五本五末通有五義異上下階、一非常、二非一切、三自他信見不同用、四長短善惡不相攝、五不定於五本中上下及自利利他分同第三階餘翻上下階<span class='note-inline'>(下註)</span>從他聞音名信、自思生解名見、又初心愚鈍名信、後心決了名見、又信則單於自他起、見則兼於長短起、上第一階能廢己同他盡、下第三階能廢他同己盡、二俱不被緣轉、是故信見合說、此第二階人、信則於自他隨緣不盡、見則於長短善惡稱實而知互不相攝、是故別說、又五本中普別及善惡不同第三階、言好惡者由第二階本世間位有孝子賢臣君子等、善爭名位惡故、畏忠孝仁義善內惡少<span class='note-inline'>(准除<span class='corr'>已</span>下有四節驗)</span></p>
<p>三又一句<span class='note-inline'>(又此段下)</span>喻說或五或七、准第一階於中異者、若就人則凌室冷喻二乘斷惡、春秋陰氣冷喻大乘斷惡、若就根則本來別教定性三乘根喻凌室、通教三乘根及先少一乘根喻陰氣、若就法則凌室冷喻斷少惡、春秋陰氣冷喻遇緣不定不能捨身命財盡、修善亦爾、若就行則律儀戒斷惡四无量修善如陰陽氣、若就位則廻心學一乘已去如陰陽氣、其大地別高下喻三乘解石山谷別高下喻己見煩惱難廻、草木喻三乘性別<span class='note-inline'>(山谷草木出法華經)</span></p>
<p>四又二句<span class='note-inline'>(又此段下)</span>合喻<span class='note-inline'>(下註)</span>前句正合明遇緣不定、所以唯得守節行順不得行違、後句釋疑、謂若就根機過習、即善惡等一向不得雜亂、若就位說得聖果廻心學一乘佛法即違順兼行、然學法不盡異第一階、五又一句<span class='note-inline'>(又此段下)</span>結文亦有二<span class='note-inline'>(一以名驗義二以普驗別)</span>　唯第一階第三子段明、依第三階佛法證有第三階根機眾生、文有五句約為三分<span class='note-inline'>(以立宗名第二階首合喻、在喻說中故唯三分)</span></p>
<p>一法說釋義文有三句</p>
<p>一就教驗人立第三階<span class='note-inline'>(言利根者簡異瘂羊、邪見成就簡異位前常沒、顛倒簡第三階)</span>文有三分</p>
<p>初牒宗標名名有通別、別謂就位別說、別名邪見成就空見有見眾生、通謂就行通說、通名三乘根機眾生、略引三部經通證兩名</p>
<p>次<span class='note-inline'>(何以故下)</span>引經釋義<span class='note-inline'>(下註)</span>有三者子句引三部經</p>
<p>一者引摩訶衍經明見多佛具多解行<span class='note-inline'>(下文結言文不具足者、謂說出地獄後障道續善根文不具足)</span></p>
<p>二者引佛藏經明度多眾生</p>
<p>三者引十輪經明多人錯學、三部經俱道、不免謗人謗法受苦障道</p>
<p>後<span class='note-inline'>(所以得知下)</span>會名歸宗<span class='note-inline'>(下註)</span>體壞行壞非三乘器者、舊十輪經舍有利根鈍根兩人、其鈍根者即求善知識中所引者是、其利根者即此第三階中所引者是、是以新翻經開為二人、一意樂加行俱壞非三乘器是利根人、二戒見俱壞非三乘器是鈍根人、二俱佛為說布施法、舊經合說同行布施、是故禪師玄會經文兩處別引、何以故、四子句者於第二階五者句中除第四一句非第三階</p>
<p>二又一句<span class='note-inline'>(又何以故下)</span>具驗本末成第三階<span class='note-inline'>(下註)</span>本中未聞佛法未起行故以長短好惡為名、末中已聞佛法已起行故以善惡為稱、本中就情故說自利利他、末中依法故成自損損他、謂自不學當根佛法故成自損、滅他學者故成損他、以人驗法者、由當佛滅度一千五百年後現有第三階人在故、得以人驗法、餘上兩階有无不定、或隱有顯无、人不可識故、唯就教但三對驗三又一句<span class='note-inline'>(又何以故<span class='corr'>已</span>下)</span>以正驗邪別三階教<span class='note-inline'>(下註)</span>前第一階引楞伽經以邪驗正別三階人、此第三階引華嚴經以正驗邪別三階法、何以故、以楞伽經就凡夫性別說邪人、就聖人性通含兩階、是故以邪驗正別兩階根、以華嚴經就處別說一乘佛法、大集十輪共處同就三乘佛法、是故以正驗邪兩階教即明最廣一切經律論常說純說顛倒<span class='note-inline'>(下註)</span>、謂一切經律論常唯純說惡及邪善誹謗正法毀呰賢聖、雖有經說常正純正即顯常邪純邪、謂說藥多明知病重</p>
<p>二又一句<span class='note-inline'>(又此段下)</span>喻說兼合<span class='note-inline'>(准前兩階)</span></p>
<p>三又一句<span class='note-inline'>(又以一乘名下)</span>結名驗義<span class='note-inline'>(下註)</span>謂一向欲得攝他同下、唯欲得己別好不用他好、故唯性別不通自他不同、一乘人廢己同他莫問自他俱欲得普好、亦不同三乘眾生不能廢己同他、不能攝他同己故、莫問自他各欲得別</p>
<p>都又一句<span class='note-inline'>(又上來下)</span>惣結三階</p>
<p>次又已下有五句、明所依甚深大乘經、謂涅槃經華嚴經<span class='note-inline'>(就第一大段未明所依經者、由佛具說三階根機、不具對根說出世法故、不就下第二第三大段未說)</span>涅槃經有句<span class='note-inline'>(前句略說喻說但明三階根、後句廣說法喻具明三階根法、又前驗第一大段、後驗四卷俱是通後兩大段所依法也)</span>初又一句就喻說明三階根機<span class='note-inline'>(下註)</span>問經既就位、何故立法者、就病說邪、答佛對根授法為根成者、依根起行故就位說、禪師遺法立因唯為下人、破病學行捨邪歸正以立根故就病說、又病則通三階有、以人驗法根機易識、正解正行或今時來具故、立法者就病說也、又第三階位前人不見佛故、立法者就教起教對病說也</p>
<p>後又一句說多、喻說法說明三階法<span class='note-inline'>(法謂甚深淺近世間三階法也、又三田等喻所被根師子喻佛授三階法)</span></p>
<p>華嚴經有三句<span class='note-inline'>(何以故者、此舉所為難所詮也、問華嚴經七處八會唯說一乘佛法聲聞緣覺不見不聞、何以道言喻說法說廣明三階故)</span></p>
<p>初又一句都略抄出三階經文<span class='note-inline'>(先以義摠釋、後第一世間淨眼品下依文別解)</span></p>
<p>先以義惣釋有三</p>
<p>一明對根授法時<span class='note-inline'>(下註)</span>廣略兼正所為不同作四對說、一真應、二一乘三乘、三三階、四大乘小乘、一為第一階人轉因成果故作真應說、二為第二階人廻三入一破別成普故作一乘三乘說、三為第三階人廻邪入正故作三階說、四為第二階轉凡入聖未廻心人作大小乘說、亦名作三乘說、又亦為第三階位上不可廻入人、作大小乘說、由順病故是世間義、若作一乘三乘說由破病故、是出世義、由法華經中簡機說故謂五千避席是</p>
<p>二<span class='note-inline'>(唯除以下)</span>明遺法立因時<span class='note-inline'>(前對根授法時、佛不為第三階說出世義、此遺法立因時立法者、正為第三階說出世義)</span>問云何為漸而言頓說答法有前中後際說、有隱密顯了、隱密者為漸說、顯了者為頓說、謂佛為第二第三階人說大乘小乘及世間義是隱密義說、中際法說、第三階不盡前際說、彼无始非三乘種、畢竟不得出世說、第二階不盡後際說、彼永入无餘涅槃身智俱滅、畢竟不成佛故、後雖為不定根者受記作佛、猶聞定根二乘、不為說究竟一性常樂我淨故是名為漸、為第一階人翻此為頓</p>
<p>三<span class='note-inline'>(餘一切以下)</span>明所引一切經律論</p>
<p>後<span class='note-inline'>(第一世間淨眼品下)</span>依文別解</p>
<p>二又一句<span class='note-inline'>(又<span class='corr'>已</span>下就喻說法說下)</span>正出所依三階經文</p>
<p>三又一句、釋今令得抄出所由<span class='note-inline'>(先牒華嚴經對機授法為疑、後唯除下引十輪經道法立因解難)</span>問經言不入餘人之手云何末法抄出、答華嚴據對機故不入餘人手、十輪據遺法故得今時抄出、後又五句對諸門辯同異、問答釋疑、亦名不依餘經抄出所由</p>
<p>一又一句對三聚辯同異<span class='note-inline'>(雖邪定聚同第三階、而正定聚含餘兩階不同而同、此之謂也)</span></p>
<p>三聚有三重、一有涅槃法无涅槃法、三乘中一向定差別、二善行惡行因差別三惡道善道因差別、如文次第應知</p>
<p>二又一句對四乘辯同異、文含五者句</p>

<ul class="no-marker">
<li>一者人天乘佛法攝</li>

<li>二者第三階佛不攝<span class="note-inline">(此中就第三階當位以明本末不同、前對第二階正三乘位以明本末下引八句經文驗之)</span></li>

<li>三者第三階人出地獄後佛始攝</li>

<li>四者鈍根瘂羊僧是四乘根佛現攝</li>

<li>五者四乘中菩薩乘一乘三乘含說</li>
</ul><p>三又一句對四僧辯同異<span class='note-inline'>(雖无慙僧同第三階、餘三不同故不依說)</span>四又一句三階自相對辯同異、亦以空見有見名對我見名辯同異、即明七種最大別惡顛倒</p>

<ul class="no-marker">
<li>一於三階別作一階、謂純邪无正第三階</li>

<li>二就喻說別作一階、謂定死不活眾生</li>

<li>三就法說別作一階、謂為一闡提說世間義</li>

<li>四於恒河七種人別作兩種人、謂空見常沒有見常沒、合作一種常沒顛倒</li>

<li>五於三聚別作一聚、謂邪定聚</li>

<li>六於四種僧別作一種僧、謂无慙愧僧</li>

<li>七於六道眾生別出其輕重分齊、謂墮十方一切阿鼻地獄</li>
</ul><p>五又一句三階行位相對辯同異、文有二義</p>
<p>初就行位辯同異<span class='note-inline'>(一乘三乘為正行、六種偏病為邪行、復以邪正為位前後行位為同為異)</span></p>
<p>後就體用辯同異<span class='note-inline'>(此中水喻如來藏佛性、池河喻三階根機行解病、若以水攝池河則常同无別、若以池河攝水則常別不同)</span></p>
</div>
<p class='juan'>三階佛法密記卷上</p></div>
</div><!-- end of div[@id='body'] -->
</body></html>