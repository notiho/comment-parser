<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三階教殘卷</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu38' />
<div class='div-other'><a id='mulu39' />
<p class='h2'>第九斷片　大乘法界无盡藏法釋</p><p style="margin-left:0em;text-indent:1em">大乘法界无盡藏法釋（第九斷片）は大英博物館藏、スタイン氏蒐集、燉煌出土本第七百二十一號に屬し、首尾破爛失題斷片れるも、其の內容は「第一□□、第二辨名、第三立義、第四釋文」の四門に依りて、大乘法界无盡藏法を註釋せるものとす。仍て假に題して大乘法界无盡藏法釋となせり。尚第二部四の三「普行」（五〇五～五一〇）、第二部六の二、「无盡藏法と五義相對並に十一段義」、（六二三～四）第一部五、「現存三階教籍斷片」（10）就中附圖九を參照すべし。</p>
<p>債主次輕者受牛馬驢騾等身、擔重挽車、蹄劈領穿以償地債、最輕者為人奴婢、衣不蓋形食不充口、鞭胷打背着鉗印面身償他力、故地獄傳云、負他一錢餘報一生作人奴婢身償他力即其義也、如是宿債且計一生一家眷屬互相養活追求錢財、或因官斷事憑恃威力枉法取財、或市易興生輕稱小計、行濫誑逼取他利潤、或作農夫焚燒山澤溉灌陸田、耕耩[銲-干+刀]磨破他巢穴、漫放牛驢損他苗稼、繰絲剝繭熏蜂取蜜殺麝求香、或作工師抄經寫像偷減佛金、竊經紙墨少功高價、節日參師食僧厨供侵損三寶、如是宿債不能不有、設欲別償隔生難識、設使知處詶補叵充、若不因作无盡藏陪无始已來百生千生百劫千劫天生上爾許債負、何由可了、行者今因无盡藏施无始宿債一時頓停、不畏債主、更為障道業障報障一時頓滅、父母兄弟六親眷屬頓出三塗豈非大益、　　問无盡藏法日捨一分錢或一合粟、一年不過卅六錢三斗六升粟、云何頓陪无始債、了離苦解脫、　　答譬如貧人、負他千貫每被債主欲來掣奪、貧人媿懼詣長者所、首過要期願恕我罪、貧无得處、日別客作若得一錢即還長者、長者聞已歡喜恕過、更不牽掣即免枷禁、豈非小施即除大難、无盡藏施亦復如是</p>
<p>第二云何發菩提心、同菩薩行作得度因緣者、謂共信行禪師及一切國界一乘菩薩、同其一行作得度因緣、但一切國界一乘菩薩、於念念中有福德智慧二行滿足、成佛放光召集有緣、假使自身造罪墮三惡趣下至阿鼻地獄、由同此无盡藏一行與諸佛菩薩有緣故、蒙佛光照拔出三塗生人天中、受化□生身聞法得果利益者是、如釋迦如來說大般若經及涅槃經、放光照三惡趣下至阿鼻地獄眾生、皆聞法得益者是、故華嚴經賢首菩薩品偈說</p>

<div class="lg regular" style="margin-left:0em;"><div class='lg-row'>隨其本行得光明　宿世同行有緣者　所修行業有同者</div>
<div class='lg-row'>及行隨喜功德分　聞見菩薩清淨行　彼人得見此光明</div>
</div><p>即是其義、為此二意故、須作无盡藏</p>
<p>第二辯名者言、大以寬長深遠不退為義、乘以運載為名、小乘法中唯明自利、大乘法內自利利他是故菩薩依大悲心立无盡藏□<span class='note-inline'>(法)</span>、六波羅蜜檀度為初、四攝行中布施為首、上同諸佛內應法身、外利眾生窮盡法界、眾生界盡此藏乃盡、法身无盡施行无窮、由境界常行相續故立无盡、名究竟深廣、含蘊一切故名為藏、藏有軌儀復名為法、故曰大乘无盡藏法</p>
<p>第三立義者、傳禪師說略有五義、一上下相對、二普別相對、三自他相對、四常无常相對、五因果相對、　　第一上下相對者、上謂敬田、下謂悲田、准依華嚴經說</p>

<div class="lg regular" style="margin-left:0em;"><div class='lg-row'>又放光名示現寶　令諸貧乏得寶藏　以无盡藏施三寶</div>
<div class='lg-row'>因此得成示示寶</div>
</div><p>既言以无盡藏施三寶即是敬田、又維摩經說</p>
<p style="margin-left:0em;text-indent:0em;" class="lg-abnormal"><div class='lg-row'>諸有貧窮者　現作无盡藏　因以勸道之　令發菩提心</div>
</p><p>准此以明、即是悲田此有兩義、一以无盡藏物施貧下眾生、由數得施故勸發善心、即易可得二教貧窮人以少財物同他菩薩无盡藏施、令其漸發菩提之心、華嚴經云為貧窮者演說正法、令得菩薩諸清淨藏、上來二經明悲敬二田故名上下相對、　　第二普別相對者、准依勝鬘經說、世尊我從今日乃至菩提、不自為己受畜財物、凡有所受悉為成熟貧苦眾生此義即是、普別相對、捨別取普也、不因凡夫无始以來所畜財物、但為己身及己親屬、設復施他或為人情報恩憑力、不為成熟貧苦眾生、今无盡藏菩薩行施不觀三代貴賤善惡邪正大小怨親、平等普施一切、何以故由貴賤等三代不定故、乃至怨親一一廣說、又維摩經云、法施會者、一時供養一切眾生、若施主等心施一最下乞人、猶如如來福田之相、无所分別等于大悲、不求果報、是則名曰具足法施</p>
<p>第三自他相對者、如地持論說、種性菩薩於諸事業廢我成彼、言事業者、即是无盡藏功德事業、廢己同他故、像法決疑經云、若復有人多饒財物、獨行布施從生至老、其福甚少、不如復有眾多人眾不問貧富貴賤、若道俗共相勸化各出少財、聚集一處隨宜布施貧窮孤老惡疾重病困厄之人、其福甚大、假使不施念念之中、施功常生无有窮盡、如後廣說、又何以故自利行狹而短、由自身不遍法界、為身所作永无遍義、利他行寬而長、由眾生遍法界、為生所作十六事業皆有普遍義、又自利行損損有多過在家破家在寺破寺、在國破國在道破菩提心、何以故、自利行者、好事自取、惡事與他所以在在處處破壞又長惡无窮、何以故、由奪他好自屬己、己好不與他、所以長貪无窮、推己惡與他、他惡不肯受、所以長瞋无窮、利他行益翻上即是</p>
<p>第四常无常相對者、准依涅槃經說、若修常施是則名為檀波羅蜜、若時時施是名為施非波羅蜜、言常施者、謂相續常非常住凝然、所以得知、由時時施不日日相續、對修常施故知相續、波羅蜜者、名到彼岸、如度河水或從東岸到彼西岸、名到彼岸、言波羅蜜到彼岸者、謂將行者從生死此岸到涅槃彼岸、故曰波羅蜜也</p>
<p>第五因果相對者、於中有六、一求不得因果、二求得因果、三自然因果、四成熟因果、五相似因果、六具足因果、　第一求不得因果者、他來乞求不肯施他於未來生求官覓財皆不能得、是名求不得因果、　第二求得因果者、涅槃經說、見有乞者然後乃與、是名為施非波羅蜜、若无乞者開心自施、是則名為檀波羅蜜、若他來乞然始布施、來生要須少用功力方獲財位、是名求得因果、　第三自然因果者、見他功德有不辨處、即將无盡藏物隨喜助成、來生衣報不待規求自然而得、如轉輪王及天帝釋梵天王等衣食自然七寶宮殿隨念皆得、是名自然因果、　第四成熟因果者、如有乞求布絹等物、欲作衣裳將无盡藏現成衣施、或索米麵欲作飲食、即將成熟餅飯等施來生不假營求、感他成熟衣食供給供養、故名成熟因果、　第五相似因果者、於中略明有十六種无盡因、還感十六種无盡果如下廣說、　第六具足因果者、云何不具足而言具足者、謂如有人長壽无病端正聰明貧无衣食、是名具不足、或有衣食短命多病醜陋頑嚚亦是不具足、設得好身命智慧、念有衣食无三寶境亦不具足設有三寶不蒙攝受、不得供養親近承事斷惡修善、亦不具足、設得供養、有香无燈有燈无香、乃至十六種有一闕多有多闕<span class='note-inline'>(一)</span>類應廣說、名不具足、言具足者、謂從生死前際以來、於身身上常分感得十六種相似果、即具足因果義、此有兩種、一者感內身八具足果、一色具足二力具足三壽命具足四信言具足五眷屬具足六財寶具足七威力具足八智慧具足、二者復招外寶具足果、如華嚴經明法寶周羅長者具足果報、經云時彼長者執善財手將歸家、善男子且觀我家、爾時善財遍觀舍宅、悉閻浮檀金色、七寶為墻周遍圍繞、瑠璃莊嚴車璩為柱、敷赤真珠寶為師子座、建師子寶幢、張瑠璃寶帳、如意珠網羅覆其上、阿僧祇寶而莊嚴之、馬瑙寶池八功德水盈滿其中、一切寶樹周匝圍繞、其宅廣大十重八門、爾時善財見最下重、設眾餚饍慧施一切見第二重施雜寶衣、見第三重施惠一切寶莊嚴具、見第四重施內眷屬悉履善行巧於語言、見第五重乃至十住菩薩雲集其中、結集正法離世間樂、出一切論諸陀羅尼三昧法印分別三昧智惠光明、見第六重得般若波羅蜜菩薩充滿其中、具甚深智得寂靜、明智惠藏地无礙法門、超出三有境界无礙念不二法、結集般若波羅蜜門、分別解說般若波羅蜜門、彼菩薩眾不可說莊嚴而莊嚴之、見第七重嚮忍菩薩充滿其中、出方便智惠悉能聞持諸佛法雲、見第八重常住菩薩充滿其中、具諸神通遍一切剎、照一切眾生一切法界具足法身、詣一切佛无所障礙、悉能受持一切佛法、見第九重補處菩薩充滿其中見第十重一切如來充滿其中、從初發心修菩薩行、超出生死滿足大願、神力自在一切佛剎及其眷屬轉淨法輪、化度眾生顯現住持、爾時善財見如是等奇特事已、白言、大聖我未曾見如是清淨大眾、昔於何處種諸善根、今得如是勝妙果報、長者答言、善男子我憶過去无量光明法界普莊嚴王如來出興之時、彼佛入城我以香花伎樂而供養已、持此善根廻向三處、謂滅除貧苦常見諸佛菩薩及善知識、恒聞正法故獲斯報、准此文驗則是具足因果義也、從生死後際以去分得內外具足果至佛圓滿內具足果略說、佛有三十二相或八萬四千相、或說有十蓮華藏國界海微塵數佛大人相、於諸支節種種妙寶以為莊嚴、復有八十種好、或說一一相各有八萬四千隨形好、其十蓮華藏國界海微塵數佛大人相、一一相各有隨形好多少可知、十力四无畏大悲三念處三不護等佛百四十不共法等功德无量无邊、今且略說福德智慧二種莊嚴、言福德莊嚴者准无上依經明、若十方一切眾生俱行十善所有功德更增百倍等佛一毛相福德、又佛一切毛相福德更增百倍等佛一隨形好福德、又佛一切隨形好福德更增百倍等佛一大人相福德、一切大人相福德更增千倍等佛白毫相福德又、佛白毫相福德更增百千倍等佛无見頂相福德、以佛无見頂相福德更增億百千倍等佛梵音相福德、佛因此相以一音聲遍滿十方无邊世界、說法利生隨類各解、言智慧莊嚴者如大集經說、若三千大千國土眾生所成就智、比一信行人智百分不及一千分不及一、乃至算數譬喻所不能及、假使三千大千國土悉如信行人所成就智、等一法行人智、如是校量大千國土法行人智等一八人智、如是大千國土八人智等一須陀洹智、乃至斯陀含阿那含阿羅漢辟支佛展轉相比亦如是、假使三千大千國土悉如辟支佛智等一百劫菩薩智、得忍菩薩不退菩薩補處菩薩智展轉校量亦如是、百分不及一千分不及一、乃至算數譬喻所不能及、若无量无邊世界眾生悉如補處菩薩所成就智、以比如來處非處智、百分不及一千分不及一、乃至算數譬喻所不能及、上來校量智慧分數多少、是為諸佛智慧莊嚴如前所說福德智慧多少惣名內報具足、外報具足者如華嚴經說</p>
<p style="margin-left:0em;text-indent:0em;" class="lg-abnormal"><div class='lg-row'>普賢菩薩願　所得清淨國　三世莊嚴剎　悉現於此中</div>
</p><p>則是其外報具足義、又華嚴經總說佛功德多少具足義</p>

<div class="lg regular" style="margin-left:0em;"><div class='lg-row'>一切十方諸眾生　皆悉一時成正覺　彼諸正覺一一有</div>
<div class='lg-row'>不可稱說淨妙身　彼淨妙身一一有　不可稱說如來頭</div>
<div class='lg-row'>彼如來頭一一有　不可稱說廣長舌　彼廣長舌一一有</div>
<div class='lg-row'>无量清淨妙音聲　以彼一一妙音聲　不可說刧歎諸佛</div>
<div class='lg-row'>不可稱說一切刧　宣揚讚歎佛功德　不可說刧猶可盡</div>
<div class='lg-row'>歎佛功德无窮盡</div>
</div><p>上來至此頭第六具足因果竟　　自下第四釋文</p>
<p>本云就裏有十一段義、如文廣列不煩具錄、　　本云第一明初起行人者信行是、　　釋曰是即一乘根機菩薩此具三義、一解真二行深三病輕、言解真者、謂識別相似空有大小染淨違順邪正善惡六度等、乃至法界相似法亦如是、是為解真、言行深者、謂行善調柔應斷者能斷徹、應修者能修徹、是為行深、言病輕者、謂聞十惡五畏三病、或聞相似邪解行淺深、或聞疑執損益、或聞判邪正多少、或聞法錯分齊、或聞如此迷心輕重等惡、聞即永斷、或於少利處聞即能捨、於多利處聞即能行、是為病輕、　問如今化作无盡藏人皆未有解真行深病輕三義若為相應、　答但施无盡藏者、悉應教云人信行禪師法界普无盡藏、又非直共信行禪師同行、亦共一切過去未來現在十方虛空法界等一切國土一切一乘菩薩同此一行、由信行禪師等一切菩薩正故、但同行隨喜見聞等四階人並正、如蛇入竹筒、筒直蛇亦直、然共信行禪師等同此无盡藏行故由所同正故能同亦正、不畏邪錯又无盡藏陪償宿債如現在負債、償他豈畏邪償即便枑拒、　　本云第二行行時節者願從今身乃至成佛、　　釋曰據解无盡藏排法為長短相對義、但以從无始已來所學所行短促根性、今發心共他菩薩同行除去短促、取於長時乃至成佛、　　本云第三明所為寬狹者普為一切、　　釋曰此名寬狹相對由无始已來所作狹劣、或唯為一身不為他人、或為父母妻子親屬不為踈人、或為順情朋友知識不為違情怨家債主、或為貴勝憑恃威力不為貧窮邊地下賤、不遍法界名為狹劣故、今行者除去狹劣怨親平等普為一切法界眾生、　　本云第四明法界行多少分齊者、大判有兩、一者常樂我淨无盡藏、二者苦空无常无盡藏、　　釋曰次下文具釋、　　本云第五明法界行常无常所由者、於法界行各各三義不具足者是无常、一者寬狹不定、二者長短不定、三者進退不定、於法界法各各三義具足者是常、一者廣大如法界、二者日日不斷盡未來際、三者不退乃至命盡、　　釋曰此中三義亦得名為寬長深義、由捨身命財盡畢竟不退故、得名深、如是三義、准攝大乘論說義當四修、一廣大法界即當論說无餘修是、謂塵沙萬行无一不修、二究竟如虛空、即當論說恭敬修是、謂一一行如皆窮理究源、殷勤徹到、竭力盡命、不避苦惡非婆婆心修、三盡未來際、即論所明長時修是、謂一一行皆經三大劫阿僧祇劫、四无有休息即論所說无間修是、謂其心相續未曾間斷、但一一行具上三義四種修者名為常樂我淨行、亦名一乘大乘行、若不具足三義、四修者名為苦空无常行、亦名三乘小乘行、　　本云第六明法界行修成難易者、常樂我淨无盡藏、少處可成多處不辨、苦空无盡藏隨處多少皆得普同、　　釋曰其常樂无盡藏上同諸佛成真身行攝、要須具足三義四修、是故少處可成多處不辨、所以名難、要在京城化度寺大處由人是處當具十六種事方可辨、不畏邪錯以同禪師相續真故、苦空无常无盡藏、下同眾生成應身行攝、不具足三義四修、是故隨處多少皆得普同、所以名易即七月十五日盂蘭盆等是、所在州縣造功德處、皆得普超隨喜助成、不必要須送化度寺、　　本云第七明法界行大小自去若能常樂苦空等兩種具行盡者是大乘、若唯偏行苦空不盡常樂者判屬小乘、　　釋曰此中大能含小故具二行、小不容大故局苦空、如聲聞戒即是菩薩三聚戒中律儀戒攝、　　本云第八現學多少者、明法雖塵沙總說十六、若總別具明則卅有餘施者、亦有兩種、一者唯能及總日別施錢十六分、二者總別具行日別施錢卅分、總別之相已下廣出、　　釋曰准依華嚴經、明法界皆行是无盡藏義、彼經略說信戒聞施慚愧等十種无盡藏法行、依大集經明八十无盡藏法義、從因至果說故<span class='note-inline'>(名)</span>法界行、並是无盡藏義、此中由行十六種无盡因故、還感得十六種无盡果、以下廣說、　　本云一者學供養佛无盡禮佛等是、　　釋曰此中資給禮佛正是、所為修塔像等、兼是所營就營塔像先修故盡然後造新、是故經云造新者不如修故其福甚多、又云但能修故不假造新其人功德不可思義<span class='note-inline'>(議)</span>、由此藏故即得頓償无始以來侵損一切佛物塔物障見佛罪盡、復得未來親覲諸佛、亦成一切眾生禮佛行故、未來即得從一佛國至一佛國供養諸佛教化眾生嚴淨佛土乃至成佛微如<span class='note-inline'>(妙)</span>色身放无盡光利益一切故、華嚴經賢首品偈說</p>

<div class="lg regular" style="margin-left:0em;"><div class='lg-row'>又放光名寶莊嚴　彼光覺悟一切眾　得勝寶藏不可盡</div>
<div class='lg-row'>以此供養諸世尊　以寶獻佛及塔廟　兼施一切諸貧乏</div>
<div class='lg-row'>以眾珍奇供最勝　因是成寶莊嚴光　又放光明名歡喜</div>
<div class='lg-row'>彼光覺悟一切眾　歡喜愛樂佛菩提　發心樂求无師寶</div>
<div class='lg-row'>建立如來大慈像　相好具足坐蓮華　讚歎最勝諸功德</div>
<div class='lg-row'>因是得成喜光明　又放光名身根淨　諸根毀壞令具足</div>
<div class='lg-row'>禮拜諸佛及塔寺　因是得成身淨光</div>
</div><p>本云二者學供養法无盡轉經等是、　　釋曰寫經等亦是先修故經後造新者、由此藏故即得頓償无始身來侵損一切法物及障法罪盡、未來復得親聞佛說十二部經、少聞多解繫念思惟、如說修行利益眾生、或得聞持陀羅尼果、一聞領解永不忘失、如賢愚經說、阿難往昔曾作長者供養誦經沙彌、由此今得親傳佛法一无遺漏、如瓶寫水置之異器即其義也、乃至成佛常放光故、賢首偈云</p>

<div class="lg regular" style="margin-left:0em;"><div class='lg-row'>又放光明名樂法　彼光覺悟一切眾　聽法講說及書寫</div>
<div class='lg-row'>於正法中常愛樂　佛法欲滅能護持　令求法者意充滿</div>
<div class='lg-row'>精勤修習佛正法　因是得成樂法光　又放光名法自在</div>
<div class='lg-row'>彼光覺悟一切眾　陀羅尼藏不可盡　能持如來一切法</div>
<div class='lg-row'>恭敬供養持法者　防衛守護眾賢聖　以无量法施眾生</div>
<div class='lg-row'>因是得成自在光</div>
</div><p>本云三者學供養僧无盡莫問持戒犯戒普供養者是、　　釋曰不但持戒破戒一時普供養、准大集月藏分經、亦須先供養破戒无戒、傳禪師導檀越、設供先納突會僧後供踈請僧、何以故、突會僧不依戒律、義當破戒故、若施主不肯納突會僧行佛法者、即□超去、若欲受檀越請應當先問容突會不、若不言不能莫受踈請</p>
<p>明供養法自有三門、一明請僧法二明營供法三明奉施法、　　第一明請僧法者、復有三重、一明別請損二明普請益、三明延請法、一者明別請損有十種、一盜取僧物二減施主福三是外道法四不順孝道五速滅佛法六現障四聖果、七當來不見佛、八不消信施、九鬼神□□、十賢聖訶責、如梵網經說、若佛子一切不得受別請利養入已□□□□□□□□□即取十方僧物若別請者是外道法七□□□□□□□□□經云兵奴為比丘受別請法知識比□□□□□□□□□□□福如外道都非吾法當知爾時□□□□□□□□□□□弟子有受別請者是人定失□□□□□□□□□□□□□檀越供養人不得國□□□□□□□□□□□□□□□□□刧不見佛</p>
</div></div>
</div><!-- end of div[@id='body'] -->
</body></html>