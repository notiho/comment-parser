<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聖朝破邪集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-xu'><a id='mulu2' /><div><img src='../images/B28p0211_01.gif' alt='B28p0211_01.gif' /></div>
<div><img src='../images/B28p0211_02.gif' alt='B28p0211_02.gif' /></div>
<div><img src='../images/B28p0212_01.gif' alt='B28p0212_01.gif' /></div>
<div><img src='../images/B28p0212_02.gif' alt='B28p0212_02.gif' /></div>
<div><img src='../images/B28p0213_01.gif' alt='B28p0213_01.gif' /></div>
</div>
<div class='div-other'><a id='mulu3' />
<p class='h1'>例言</p>
<ul class="">
<li><span class="corr"/>篇中稱呼如聖朝等。及其書法。如擡頭等。皆宜改書。今一從原刻。以見當日之舊。</li>

<li><span class="corr"/>篇中<span class="corr">間</span>有難讀者。恐屬訛誤。而無他本可校。不敢妄改。</li>

<li><span class="corr"/>此書主於破邪而如學術有純駁。立言有深淺。固不遑論。雖緇流之言。取以為息拒之用。可見破邪之急於拯焚溺。故通篇從原本。不增損一字。</li>
</ul></div>
<div class='div-other'><a id='mulu4' />
<p class='h1'>闢邪題詞</p><p style="margin-left:1em">余佩服儒教攻苦有年葢通晝夜寒暑而行住坐臥于此中方以未得理道為憾忍聽邪說亂之也哉日兢兢焉以一善之得一隙之明急為傳布嘉與流通何帝典王謨名臣烈士貞夫節婦不一一表章于帙中迄上古中古前朝君相豐功偉業咸密密裒崇于言外無非以大經大法迪人心而開人目使異說不得乘而中也偶於中秋偕費隱禪師連舟詣禾見其案前所列闢邪諸書若痛斥天主教之以似亂真貶佛毀道且援儒攻儒有不昭其罪洞其奸彰灼其中禍于人流害于世胥天下而膺之懲之不<span class='corr'>已</span>者南有宗伯北有諫臣[口*尾][口*尾]疏論於神宗顯皇帝之前<span class='corr'>已</span>稱直窮到底閩諸君子浙諸大夫侃侃紏繩夫以技衒巧以利誘愚口誅創異筆伐黨同何啻張膽明目至于雲棲有說密老有辯費師有揭邪之不容攛正也纚纚數千言佛與儒同一衛道之心矣費師又慮巧偽易滋除蔓匪細不合諸刻揭諸塗使人人警省在在聳惕焉能戶為說而家為喻因以數帙授昌治編其節次臚其條<span class='corr'>款</span>列其名目一種憂世覺人之苦心洞若指掌一叚明大道肅紀綱息邪說放淫詞闢異端尊正朔較若列眉於中刪繁就簡去肉存髓凡一言一字可以激發人心抹殺異類有補于一時有功于萬世者靡不急錄以梓是則昌治以膚見當佐闢也夫</p>
<p style="margin-left:1em">崇禎十二禩季冬五日鹽官徐昌治覲周甫書于大業堂中</p>
<div><img src='../images/B28p0216_01.gif' alt='B28p0216_01.gif' /></div>
</div>
<div class='div-other'><a id='mulu5' />
<p class='h1'>聖朝破邪集目錄</p><p class="byline">徐昌治訂</p>
<table>
<tr><td colspan="2">卷一</td>
</tr>
<tr><td>　南宮署牘序</td>
<td>陳懿典</td>
</tr>
<tr><td>　叅遠夷疏<span class="note-inline">(凢三)</span></td>
<td>沈㴶</td>
</tr>
<tr><td>　查驗夷犯劄</td>
<td/>
</tr>
<tr><td>　會審王豐肅等犯案<span class="note-inline">(并移咨)</span></td>
<td>吳爾成</td>
</tr>
<tr><td>　南京都察院回咨</td>
<td/>
</tr>
<tr><td colspan="2">卷二</td>
</tr>
<tr><td>　發遣遠夷回奏疏</td>
<td>沈㴶</td>
</tr>
<tr><td>　會審鍾明禮等犯案</td>
<td>吳爾成</td>
</tr>
<tr><td>　會審鍾鳴仁等犯案</td>
<td>徐從治</td>
</tr>
<tr><td>　<span class="corr">拿</span>獲邪黨後告示</td>
<td/>
</tr>
<tr><td>　清查夷物案</td>
<td/>
</tr>
<tr><td>　折毀違制樓園案<span class="note-inline">(附估修黃公祠)</span></td>
<td>徐從治</td>
</tr>
<tr><td>　福建巡海道告示</td>
<td>施邦曜</td>
</tr>
<tr><td>　提刑按察司告示</td>
<td>徐世蔭</td>
</tr>
<tr><td>　福州府告示</td>
<td>吳起龍</td>
</tr>
<tr><td colspan="2">卷三</td>
</tr>
<tr><td>　破邪集序</td>
<td>蔣德璟</td>
</tr>
<tr><td>　聖朝破邪集序</td>
<td>顏茂猷</td>
</tr>
<tr><td>　題黃天香詞盟</td>
<td>唐顯悅</td>
</tr>
<tr><td>　破邪集序</td>
<td>周之夔</td>
</tr>
<tr><td>　請顏先生闢天主教書</td>
<td>黃貞</td>
</tr>
<tr><td>　尊儒亟鏡<span class="note-inline">(敘一說凢七)</span></td>
<td>黃貞</td>
</tr>
<tr><td>　破邪集自序</td>
<td>黃貞</td>
</tr>
<tr><td>　罪言</td>
<td>王朝式</td>
</tr>
<tr><td>　驅夷直言</td>
<td>黃廷師</td>
</tr>
<tr><td>　邪毒實據</td>
<td>蘇及㝢</td>
</tr>
<tr><td>　利說荒唐惑世</td>
<td>魏濬</td>
</tr>
<tr><td colspan="2">卷四</td>
</tr>
<tr><td>　聖朝佐闢自序</td>
<td>許大受</td>
</tr>
<tr><td>　聖朝佐闢<span class="note-inline">(凢十)</span></td>
<td>許大受</td>
</tr>
<tr><td colspan="2">卷五</td>
</tr>
<tr><td>　辨學蒭言<span class="note-inline">(敘一辨凢五)</span></td>
<td>陳侯光</td>
</tr>
<tr><td>　天學剖疑</td>
<td>戴起鳳</td>
</tr>
<tr><td>　殺生辨</td>
<td>虞淳熈</td>
</tr>
<tr><td>　破利夷<span class="corr">僭</span>天罔世</td>
<td>虞淳熈</td>
</tr>
<tr><td>　闢邪解</td>
<td>黃紫宸</td>
</tr>
<tr><td>　闢邪解</td>
<td>黃問道</td>
</tr>
<tr><td>　劈邪說</td>
<td>李燦</td>
</tr>
<tr><td>　闢邪摘要畧議</td>
<td>張廣湉</td>
</tr>
<tr><td colspan="2">卷六</td>
</tr>
<tr><td>　誅夷論畧</td>
<td>林啟陸</td>
</tr>
<tr><td>　闢邪管見錄</td>
<td>鄒維璉</td>
</tr>
<tr><td>　攘夷報國公揭</td>
<td>李維垣</td>
</tr>
<tr><td>　十二深慨序</td>
<td>黃貞</td>
</tr>
<tr><td>　十二深慨</td>
<td>王忠</td>
</tr>
<tr><td>　品級說</td>
<td>黃虞</td>
</tr>
<tr><td>　誅邪顯據錄</td>
<td>李王庭</td>
</tr>
<tr><td>　曆法論</td>
<td>謝宮花</td>
</tr>
<tr><td>　四宿引證</td>
<td>謝宮花</td>
</tr>
<tr><td>　續正氣歌</td>
<td>謝宮花</td>
</tr>
<tr><td colspan="2">卷七</td>
</tr>
<tr><td>　天說<span class="note-inline">(凢四)</span></td>
<td>釋袾宏</td>
</tr>
<tr><td>　不忍不言序</td>
<td>曾時</td>
</tr>
<tr><td>　不忍不言</td>
<td>黃貞</td>
</tr>
<tr><td>　辨天說<span class="note-inline">(凢三)</span></td>
<td>釋圓悟</td>
</tr>
<tr><td>　證妄說</td>
<td>張廣湉</td>
</tr>
<tr><td>　復張夢宅書</td>
<td>釋圓悟</td>
</tr>
<tr><td>　證妄說跋</td>
<td>釋普潤</td>
</tr>
<tr><td>　證妄後說</td>
<td>張廣湉</td>
</tr>
<tr><td>　附緇素共證</td>
<td>釋大賢</td>
</tr>
<tr><td colspan="2">卷八</td>
</tr>
<tr><td>　綂正序</td>
<td>劉文龍</td>
</tr>
<tr><td>　原道闢邪說<span class="note-inline">(凢四)</span></td>
<td>釋通容</td>
</tr>
<tr><td>　誅左集緣起</td>
<td>釋普潤</td>
</tr>
<tr><td>　闢天主教檄</td>
<td>釋成勇</td>
</tr>
<tr><td>　天學初闢<span class="note-inline">(凢九)</span></td>
<td>釋如純</td>
</tr></table></div>
<p class='juan'>明朝破邪集卷第一</p><p class="byline">鹽官居士徐昌治覲周甫訂</p>
<div class='div-other'><a id='mulu6' />
<div class='div-xu'><a id='mulu7' />
<p class='h2'>南宮署牘序</p><p style="margin-left:2em">南宮署牘者。吳興沈仲雨。以少宗伯署南禮部諸稿也。仲雨與余同籍同舘。號為莫逆。居恒以經濟道誼相勗。不欲徒以文藻稱雄長。每共討舘閣故實。相與嘆高皇帝析中書省為六部。然帷幄未嘗不與儒臣相咨輒。殿閣皆設大學士。特乾綱獨運。親決萬機。故顯潤色之猷。而泯參賛之迹。後人謂國初罷丞相。而內閣創于永樂間者。非也。文皇神武定鼎。投戈講藝。即命三楊解胡七大夫。日直文淵閣親臣比于重臣。賛决機務。有從他曹改入翰林。官僅編簡。積漸尊貴終始不離詞林。後人謂內閣不盡出詞臣一途者。非也。惟景泰天順正靖之間。初有繇潛邸部院入者。而議禮諸臣皆先改舘職。而後大用。則祖宗雅重詞臣。其來久矣。惟是文學侍從之臣。初若優游無所事事。逮晉卿貳。則肩仔周應皆鉅且要。而禮卿為尤甚。若南禮部。人人以為閒適無事之地。用以養望而待遷。而仲雨典南部。獨不取優游養尊所奏疏移文諸牘若干卷。余受而卒業焉。所言謹天戒。開儲講。請王婚。定陵祀。皆關宗社大計。引經據禮。明諍婉諷。不遺餘力。而其所發憤抗論。至再至三。不顧流俗。不避勞怨。必期于異說芟除之淨盡者。毋如西洋夷人一事。夫天下之患。其來有端。其成有漸。惟早見遠慮者。能預察其端。而力防其漸。為能剪其枝蔓。拔其根株。而不遺大患于後。當其初議時。或目為迂濶而訕笑之旁撓之。若見為尋嘗不足介意者。正智者之所瞿然恐。蹙然憂。如疾痛之在身。不能一朝濡忍者也。昔賈誼痛哭于庶孽。江綂著論于徙戎。當時若能聽其言。則七國之釁必可逆銷。五胡之亂何至橫決哉。惟端<span class='corr'>己</span>見而不知。漸<span class='corr'>已</span>成而莫覺。故一朝發難而不可收拾也。仲雨于夷人王豐肅等。據律叅奏。盡法驅逐。意正在此。或云彼夷無扞罔逆跡。引繩批根。不無傷向化心。一綂無外。何所不包荒。又云夷人窺天之器殊巧。適當修正曆法之際。或可叅用。如回回曆法而反覆仲雨牘中。固皆侃侃言之矣。彼夷妄稱大西洋。且不奉其主箋表。潛跡闌入兩都。與重譯來王不同。且其徒眾日繁。金錢符水。既足煽誘愚民。異教秘器。稱天測象。又足以動士大夫好怪耽奇之聽。于此不竭力掃除。為虺不摧。為蛇柰何。即如仲雨身任禮卿。奏請奉旨以治此么麼。而辨揭縱橫。南北響應。伏莾含沙。意正未<span class='corr'>已</span>。藉使鋤治少緩。撰述同貝葉以盛行部署如黃巾而難制。輦轂之下。陵寢之旁。其禍可勝道哉。學者誦法孔孟。仲尼之誅魯之文人也。固曰行僻而堅。言偽而辨。記醜而愽。又曰其居處足以掫徒成黨。其談說足以餙褎熒眾。其強禦足以反是獨力。不可不除也。而孟子之詆楊墨曰。楊氏為我。是無君也。墨氏兼愛。是無父也。夫孔子未攻擅政之三家。而先誅亂政之少正卯。孟子不攻儀秦之傾危。而先距楊墨之淫邪。乃後儒稱孔行周公之志。孟之功不在禹之下。則豈非以奇衺詭譎之患。能早絕其端。而防其漸哉。仲雨之意葢深遠矣。方今㝢內多故。疆事叵測。皆坐于見端不早。積漸不防。以養無窮之禍。仲雨遇事。有關係者。不少寬假。向與予尋討舘閣舊聞遺事。止為今日。政將及于海內共拭目。新叅之作用。其擘畫建樹。茲稿不足盡其大。余特為茲刻表其用心之所在云。</p>
<p style="margin-left:2em">庚申春仲就李年眷弟陳懿典頓首拜撰</p>
</div>
<div class='div-other'><a id='mulu8' />
<p class='h2'>南宮署牘</p><p class="byline">南京禮部侍郎沈　㴶著</p>
<div class='div-other'><a id='mulu9' />
<p class='h3'>叅遠夷疏</p><p style="margin-left:2em">奏為遠夷闌入都門。暗傷王化。懇乞聖明申嚴律令。以正人心。以維風俗事。職聞帝王之御世也。本儒術以定紀綱。持紀綱以明賞罰。使民日改惡勸善而不為異物所遷焉。此所謂一道同風。正人心而維國脉之本計也。以太祖高皇帝長駕遠馭。九流率職。四夷來王。而猶諄諄于夷夏之防。載諸祖訓。及會典等書。凢朝貢各國有名。其貢物有數。其應貢之期。給有勘合。職在主客司。其不係該載。及無勘合者。則有越渡關津之律。有盤詰奸細之律。至于臣部職掌。尤嚴邪正之禁。一應左道亂正。佯修善事。煽惑人民者。分其首從。或絞或流。其軍民人等不問來歷。窩藏接引。探聽境內事情者。或發邊充軍。或發口外為民。律至嚴矣。夫豈不知遠人慕義之名可取。而朝廷覆載之量。可以包荒而無外哉。正以山川自有封域。而彼疆我理。截然各止其所。正王道之所以蕩平。愚民易與為非。而抑邪崇正。昭然定于一尊。乃風俗之所以淳厚。故釋道二氏流傳既久。猶與儒教並馳。而師巫小術。耳目畧新。即嚴絕之。不使為愚民煽惑。其為萬世治安計至深遠也。不謂近年以來。突有狡夷自遠而至。在京師。則有龐廸峩熊三㧞等。在南京。則有王豐肅。陽瑪諾等。其他省會各郡。在在有之。自稱其國曰大西洋。自名其教曰天主教。夫普天之下。薄海內外。惟皇上為覆載炤臨之主。是以國號曰大明。何彼夷亦曰大西。且既稱歸化。豈可為兩大之辭以相抗乎。三代之隆也。臨諸侯曰天王君天下曰天子。本朝稽古定制。每詔誥之下。皆曰奉天。而彼夷詭稱天主。若將駕軼其上者。然使愚民眩惑。何所適從。<span class='note-inline'>(臣)</span>初至南京。聞其聚有徒眾。營有室廬。即欲修明本部職掌。擒治驅逐。而說者或謂其類實繁。其說浸淫人心。即士君子亦有信向之者。况于閭左之民。驟難家諭戶曉。<span class='note-inline'>(臣)</span>不覺喟然長嘆。則亦未有以尊中國。大一統。人心風俗之關係者。告之耳。誠念及此。豈有士君子而忍從其說乎。說者又謂治曆明時之法。久失其傳。臺監推算漸至差忒。而彼夷所製窺天窺日之器。頗稱精好。以故萬曆三十九年。曾經該部具題。欲將平素究心曆理之人。與同彼夷開局繙繹。嗚呼。則亦不思古帝王大經大法所在。而不知彼之妖妄怪誕。所當深惡痛絕者。正在此也。<span class='note-inline'>(臣)</span>請得言其詳。從來治曆。必本於言天。言天者必有定體。堯典敬授人時。始于寅賔寅餞。以日為記。如日中星鳥。日永星火。宵中星虛。日短星昴葢日者天之經也。而月五星同在一天之中。月之晦朔弦望。視日之遠近。而星之東南西北。與日之短永中相應。是故以日記日。以月記月。以中星記時。舜典在璇璣玉衡。以齊七政。解之者。以天體之運有恒。而七政運行于天。有遲有速。有順有逆。猶人君之有政事也。則未聞有七政而可各自為一天者。令彼夷立說。乃曰七政行度不同。各自為一重天。又曰七政諸天之中心。各與地心不同處所。其為誕妄不經。惑世誣民甚矣。傳曰日者眾陽之宗。人君之表。是故天無二日。亦象天下之奉一君也。惟月配日。則象于后。垣宿經緯以象百官。九野眾星以象八方民庶。今特為之說曰。日月五星各居一天。是舉堯舜以來。中國相傳。綱維綂紀之最大者。而欲變亂之。此為奉若天道乎。抑亦妄干天道乎。以此名曰慕義而來。此為歸順王化乎。抑亦暗傷王化乎。夫使其所言天體。不異乎中國。<span class='note-inline'>(臣)</span>猶慮其立法不同。推步未必相合。况誕妄不經若此。而可據以紛更祖宗欽定聖賢世守之大綂曆法乎。<span class='note-inline'>(臣)</span>又聞其誑惑小民。輙曰祖宗不必祭祀。但尊奉天主。可以昇天堂。免地獄。夫天堂地獄之說。釋道二氏皆有之。然以之勸人孝弟。而示懲夫不孝不弟造惡業者。故亦有助于儒術爾。今彼直勸人不祭祀祖先。是教之不孝也。繇前言之。是率天下而無君臣。繇後言之。是率天下而無父子。何物醜類。造此矯誣。葢儒術之大賊。而聖世所必誅尚可[山/虫][山/虫]然驅天下而從其說乎。然閭左小民。每每受其簧鼓。樂從其教者。聞其廣有貲財。量人而與。且曰天主之教如此濟人。是以貪愚之徒。有所利而信之。此其胸懷叵測。尤為可惡。昔齊之田氏。為公私二量。公量小。家量大。以家量貸民。而以公量收之。以收民心。卒傾齊國。可為烱鑒。劉淵入太學。名士皆讓其學識。然而寇晉者。劉淵也。王夷甫識石勒。張九齡阻安祿山。其言不行。竟為千古永恨。有忠君愛國之志者。寧忍不警<span class='corr'>惕</span>于此。猥云遠夷慕義。而引翼之。崇獎之。俾生其羽毛。貽將來莫大之禍乎。伏乞勅下禮兵二部。會同覆議。如果臣言不謬。合將為首者。依律究遣。其餘立限驅逐。仍復申明律令。要見彼狡夷者。從何年潛入。見今兩京各省有幾處屯聚。既稱去中國八萬里。其貲財源源而來。是何人為之津送。其經過關津去處。有何文憑。得以越渡。該把守官軍人等。何以通無盤詰。嚴為條格。今後再不許容此軰闖入。違者炤大明律處斷。庶乎我之防維既密。而彼之踪跡難詭。國家太平。萬萬年無復意外之虞矣。<span class='note-inline'>(臣)</span>不勝激切待命之至。</p>
<p style="margin-left:2em">萬曆四十四年五月　　　日</p>
</div>
<div class='div-other'><a id='mulu10' />
<p class='h3'>再叅遠夷疏</p><p style="margin-left:2em">奏為遠夷闌入都門。暗傷王化懇乞聖明申嚴律令。以正人心。以維風俗事。先該<span class='note-inline'>(臣)</span>於本年五月間。具題前事。候旨未下。頃於七月十九日。接得邸報。又該禮部覆題。亦在候旨間。<span class='note-inline'>(臣)</span>有以仰體聖心。未嘗不留念于此事也。則<span class='note-inline'>(臣)</span>言有所未盡。而機務原不可不熟思爾。夫左道惑眾。律有明條。此臣部之職掌當嚴也。裔夷窺伺潛住兩京。則國家之隱憂當杜也。聖明自為社稷計。豈其不留念及此乎。惟是兩京事體。稍有不同。而王豐肅等潛住南京。其盤詰勾連之狀。尤可駭恨則<span class='note-inline'>(臣)</span>前䟽尚有言之未盡者。何也京師為陛下日月炤臨之所。即使有神姦潛伏。猶或上憚於天威之嚴重。而下怵於舉朝之公論。未敢顯肆猖狂。公行鼓扇。若南京則根本重地。高皇帝陵寢在焉。山川拱護。固為臣庶之瞻依。而門殿閟清。全在紀綱之振肅。所以譏防出入。而杜絕夫異言異服者。尤不可不兢兢也。而豐肅神姦。公然潛住正陽門裏。洪武岡之西。起葢無樑殿。懸設胡像。誑誘愚民。從其教者。每人與銀參兩。盡寫其家人口生年日月。云有咒術。後有呼召不約而至。此則民間歌謠遍傳者也。每月自朔望外。又有房虛星昴四日為會期。每會少則五十人。多則二百人。此其自刻天主教解。要畧中。明開會期。可查也。蹤跡如此。若使士大夫峻絕不與往還。猶未足為深慮。然而二十年來。潛住既久。結交亦廣。不知起自何人何日。今且習以為故嘗。玩細娛而忘遠畧。比比是矣。<span class='note-inline'>(臣)</span>若更不覺察。胡奴接踵於城闉。虎翼養成而莫問。一朝竊發。患豈及圖。尤可恨者。城內住房既據洪武岡王地。而城外又有花園壹所。正在孝陵衛之前。夫孝陵衛以衛陵寢則高廟所從遊衣冠也。龍蟠虎踞之鄉。豈狐鼠縱橫之地。而狡夷伏藏於此。意欲何為乎。更可駭者<span class='note-inline'>(臣)</span>䟽向未發抄。頃七月初。纔有邸報。而彼夷即於七月初旬具揭。及至二十一日。<span class='corr'>已</span>有番書訂寄揭稿在王豐肅處矣。夫置郵傳命。中國所以通上下。而廣宣達也。狡焉醜類。而橫弄線索於其間。神速若此。又將何為乎。頃該巡視東城御史孫光裕。查炤會題事理。行令兵馬司拘留彼夷候旨。猶有愚民手執小黃旗。自言願為天主死者。幸而旋就拘獲。然亦可見事機之不可失。而處分之明旨。更不可後矣。<span class='note-inline'>(臣)</span>查得大明律例。凢化外人犯罪者。並依律擬斷。註云俱要請旨。除王豐肅係化外人。臣謹遵律令明文候旨處分外。其餘同居徒眾。妄稱天主教。扇惑人民。見在本所搜獲者。一十三名。一面行提鞫審。此外更不株連一人。今小民洗滌門戶。不復從邪。正可嘉與維新。而都士大夫。尤曉然知狡夷不可測。臣乃得昌言以畢其愚慮。惟恐遠聽者不審其情形。而猶惑於術數之小知也。且龐迪峩。態三拔。久在輦下。傳送既速簸弄必巧。遷延日久。線索橫出。則亦事機之不可不慮者也。伏乞陛下念根本重計。蚤賜批發該部。覆請速咨。臣等將夷犯從法依律擬斷。其原叅未獲陽瑪諾等者。行提緝獲。庶乎明旨昭然而人心大定。道化歸一。而風俗永清。不惟臣部職掌得申。而國家之隱憂亦杜矣。<span class='note-inline'>(臣)</span>不勝激切待命之至</p>
<p style="margin-left:2em">萬曆四十四年八月　　　日</p>
</div>
<div class='div-other'><a id='mulu11' />
<p class='h3'>叅遠夷三疏</p><p style="margin-left:2em">奏為遠夷情形甚詭。留都根本當防。懇乞聖明蚤賜處分以清重地。以正人心事。臣聞邪不干正。而左道惑眾者必誅。夷不亂華。而冐越關津者必禁。方其萌芽窺伺。則以禮教防之而有餘。及其黨與勾連。則將干戈取之而不足。竊炤夷犯王豐肅等。詐言八萬里之遠。潛來南京。妄稱天主教扇惑人民。非一日矣。先該臣兩次具題。又該禮部及南北臺省諸臣。先後題催。未奉明旨。陛下豈猶未悉彼夷情形之詭乎。夫其術之邪鄙不足言也。據其所稱天主。乃是彼國一罪人。顧欲矯誣稱尊。欺誑視聽。亦不足辨也。但使止行異教。非有陰謀。何故於洪武岡王氣所鍾。輒私盤據。又何故於孝陵衛寢殿前擅造花園。皇上試差官踏勘。其所葢無樑殿。果於正陽門相去幾里是否緣城近堞蹤跡可疑。南京各衙門月給報房工食。葢謂兩京事體。奉旨施行欲其呼吸相通爾。其他鄉官士民皆不能得。而彼夷人亦給工食。與報房人。意欲何為。尤可異者。各衙門叅彼之䟽。尚未得㫖。而龐迪峩熊三㧞等。亦造䟽揭。差其細作。鍾鳴禮張寀等。齎持前來。詐稱<span class='corr'>已</span>經奏進。刊刻投遞<span class='note-inline'>(臣)</span>觀其䟽揭內。公然自言兩京各省有十三人。殊為可駭。夫利瑪竇。昔年進京始末。此廷臣所知。原未嘗有如許彼眾也。皇上怜其孤身。賜之塟地。此自柔遠之仁。與成祖當年賜浡泥王塟地相同。若使浡泥王蒙恩賜塟。而浡泥國臣民。遂借為口實。因緣竊入。散布京省成祖能置之不問否。彼乃欲借皇上一時柔遠之仁。而潛藏其狐兔蹤跡。勾連窺伺。日多一日。豈可置之不問耶。臣近又細詢閩海士民識彼原籍者。云的係佛狼機人。其王豐肅。原名巴里狼當。先年同其黨類。詐稱行天主教。欺呂宋國主。而奪其地。改號大西洋。然則閩粵相近一狡夷爾。有何八萬里之遙。<span class='note-inline'>(臣)</span>雖未敢即以此說為據。然而伏戎於莽。為患叵測。總之根本重地。必不可容一日不防者也。伏乞皇上即下明旨。容<span class='note-inline'>(臣)</span>等將王豐肅等。依律處斷。其扇惑徒眾。在本所捕獲。鍾明仁等。及續獲到細作。鍾明禮張寀等。或係勾連主謀。或係因緣為從。一面分別正罪。庶乎法紀明。而人心定。姦邪去。而重地亦永清矣。臣無任激切待命之至。</p>
<p style="margin-left:2em">萬曆四十四年十二月　　　日</p>
</div></div>
<div class='div-other'><a id='mulu12' />
<p class='h2'>付該司查驗夷犯劄</p><p style="margin-left:2em">南京禮部為奉旨處分夷情事。准禮部咨炤得狡夷王豐肅等。與內地奸民鍾鳴仁鍾鳴禮等。勾連扇惑。潛住輦轂之下。多年。先該本部奏為遠夷闌入都門。暗傷王化。懇乞聖明申嚴律令。以正人心。以維風俗事。內叅夷犯王豐肅。陽瑪諾。龐迪峩。熊三拔等四名。除龐熊二犯。係潛住京師。近該禮部遵旨遞發外。七月間。禮部覆題抄到二十一日。該巡視東城御史孫。行兵馬司提拘王豐肅等一十四名。該本部于八月初一。題明前事。除王豐肅係化外人。<span class='note-inline'>(臣)</span>謹遵律令明文候旨處分外。其餘同居徒眾。妄稱天主教。扇惑人民。見在本所搜獲一十三名。一面行提鞫審。此外並不株連一人等因。又於十二月初一該本部續奏為遠夷情形甚詭。留都根本當防。懇乞聖明早賜處分。以清重地。以正人心事。內稱尤可異者。各衙門叅彼之疏。尚未得旨。而龐迪峩熊三拔等。亦造䟽揭。差其細作。鍾鳴禮張寀等。齎揭前來。詐稱<span class='corr'>已</span>經奏進刊刻投遞云云。伏乞皇上即下明旨。容<span class='note-inline'>(臣)</span>等將王豐肅等。依律處斷。其扇惑徒眾。在本所捕獲鍾鳴仁等。及續獲到細作鍾鳴禮。張寀等。或係勾連主謀。或係因緣為從。一面分別正罪。庶乎法紀明而人心定。奸邪去而重地亦永清矣。等因。俱候旨間。今該前因除鍾鳴仁鍾鳴禮張寀等。合照本部題明事理另審外。及查十三名內謝務祿一名。亦供稱化外人在卷。為此合劄該司查驗王豐肅謝務祿果否俱係化外夷人。其未獲陽瑪諾是否先歸本國。速具確報以憑查照。禮部題奉欽依事理。速差遞送督歸欽遵施行。</p>
<p style="margin-left:2em">萬曆四十五年二月　　　日</p>
</div>
<div class='div-other'><a id='mulu13' />
<p class='h2'>會審王豐肅等犯一案<span class='note-inline'>(并移咨)</span></p><p style="margin-left:2em">南京禮部主客清吏司為奉旨處分夷情事奉本部劄付內開鍾鳴仁鳴禮張寀等合炤本部題明事理另審外。及查十三名。內謝務祿一名亦供稱化外人在卷。合劄該司查驗王豐肅謝務祿果否俱係化外夷人。其未獲陽瑪諾是否先歸本國。速具確報以憑查炤。禮部題奉欽依事理。速差遞送督歸等因。奉此隨牌行東城兵馬司將遠夷王豐肅謝務祿二名提解前來。該本司吳郎中。會同司務廳張司務。祠祭司徐郎中。精膳司黃郎中。儀制司文主事。祠祭司徐主事。會審得。王豐肅面紅白眉白長眼深鼻尖鬍鬚黃色。供稱年五十歲。大西洋人。幼讀夷書。繇文考理考道考得中多耳篤。即中國進士也。不願為官。只願結會。與林斐理等講明天主教。約年三十歲時。奉會長格老的惡之命。同林斐理陽瑪諾三人。用大海船在海中行走二年四個月。于萬曆二十七年七月內前到廣東廣州府香山縣。香山[泳-永+粵]中。約有五月。比陽瑪諾留住[泳-永+粵]中。是豐肅同林斐理。前至韶州府住幾日。又到江西南昌府住四月。于萬曆三十九年三月內前到南京西營街居住。先十年前有利瑪竇龐迪峩郭居靜羅儒望等。<span class='corr'>已</span>分住南京等處。利瑪竇要得進京貢獻。寄書[泳-永+粵]中。到王豐肅處。索取方物進獻。是豐肅携自鳴鐘。玻璃鏡等物。前來比時利瑪竇先<span class='corr'>已</span>進京。隨將方物等件。寄進京貢獻訖。比時羅儒望將家火交與王豐肅遂在此建立天主堂。聚徒講教。約二百餘人。每遇房虛昴星日一會。寅聚辰散。月以為嘗。並未他往其林斐理。于四十一年六月內病故。其屍棺見停天主堂內。其陽瑪諾。向住[泳-永+粵]中。亦于先年移住南雄府。約有幾月前到南京。與豐肅同住兩年。又往北京。三年仍復回南同住。于四十三年十二月內。仍往南雄居住。並未回還本國。一向豐肅所用錢糧。自西洋國商船帶至[泳-永+粵]中。約有六百兩。若欲葢房。便增至千金。每年一次。是各處分教龐廸峩等分用等語。又審得謝務祿面紅白色眼深鼻尖黃鬚供年三十二歲大西洋人。曾中多耳篤。不願為官。亦只會友講學。于先年失記月日。自搭海船前到廣東[泳-永+粵]中約有三年六個月等語。據此看得謝務祿面貌與豐肅相同。其為遠夷無疑。陽瑪諾雖未回還本國。據稱見在南雄。則非潛匿此中明矣。緣係劄審事理理合具繇連人解堂伏候裁奪施行須至呈者。</p>
<p style="margin-left:3em">計開解夷犯二名。</p>

<ul class="">
<li><p style="margin-left:5em">王豐肅</p>
</li>

<li><p style="margin-left:5em">謝務祿<span class="note-inline">(見病)</span></p>
</li>
</ul><p style="margin-left:2em">堂批　二犯既查驗明白。即移咨都察院。轉行巡城衙門。遵旨速差員役遞送至廣東撫按衙門。督令西歸。</p>
<p style="margin-left:2em">萬曆四十五年二月　日署郎中主事吳爾成移南京都察院咨。</p>
<p style="margin-left:2em">南京禮部為遠夷久覊候旨。懇乞聖明速賜處分。以維風教。以肅政體事。主客清吏司案呈奉本部送准禮部咨前事。該本部題主客清吏司案呈。奉本部送據南京禮科給事中晏文輝揭稱前事。內云。臣惟天地開闢以來。而中國之教。自伏羲以迄周孔。傳心有要。闡道有宗。天人之理。發洩盡矣。無容以異說叅矣。嗣是而老氏出焉。楊墨出焉。好異者宗之。然不過竊吾儒之緒餘。以鳴其偏見。故當時衛道者。力闢焉而不使滋蔓。乃今又有倡為天主教。若北有龐廸峩等。南有王豐肅等。其名似附於儒。其說實異乎正。以故南北禮卿叅之。北科道叅之。而南卿寺等巡視等衙門。各有論䟽也。今一槩留中而不下。豈皇上悉未省覽耶。豈謂此軰未見其顯害。而姑優容耶。夫龐廸峩等在輦轂下。誠不知其詳。王豐肅等在南中。臣得畢其說豐肅數季以前。深居。簡出入。寡交游。未足啟人之疑。民與之相忘。即士大夫亦與之相忘。邇來則有大謬不然者。私置花園於孝陵衛。廣集徒眾於洪武岡。大瞻禮。小瞻禮。以房虛星昴日為會約。灑聖水。擦聖油。以剪字貼戶門為記號。迫人盡去家堂之神。令人惟懸天主之像。假周濟為招來。入其教者。即與以銀。記年庚為恐嚇。背其盟者。云置之死。對士大夫談。則言天性。對徒軰論。則言神術。道路為之喧傳士紳為之疑慮。祖宗根本之地。教化自出之區。而可令若軰久居乎。以故禮臣沈㴶。據其今日行事。虞其將來禍患發憤䟽聞。誠大有禆於世道人心者。其時臣巡視門禁。亦於合䟽中。附名以上請。而御史孫光裕覊之以候旨皆為地方。為王化計也豈好為是激聒哉。且天帝一也。以其形體謂之天。以其主宰謂之帝。吾儒論之甚精。而彼刻天主教要畧云。天主生於漢哀帝時。其名曰耶穌。其母曰亞利瑪又云被惡官將十字枷釘死。是以西洋罪死之鬼。為天主也。可乎不可乎將中國一天。而西洋又一天耶將漢以前無天主。而漢以後始有天主耶。據斯謬譚。直巫覡之邪術也。孔氏有言曰。攻乎異端斯害也<span class='corr'>已</span>。今正其攻之之時矣。更民心易於從邪。亦易於返正。自王豐肅被論被覊之後。聞從其教者。一時盡裂戶符。而易門對矣。安家堂而撤夷像矣。悔非遠害。散黨離群。無復可虞矣。惟是王豐肅等。尚在覊繫之中。未蒙處分之旨。守候既久。結局無時。萬一自斃。其如法之未明何。烏在其為尊朝廷。而懾裔夷哉。伏乞</p>
<p style="margin-left:2em">速下部議。或飭我皇綱從重究治。或恢我皇度從輕驅逐。庶風教維而政體肅矣等因到部。送司案呈到部。看得南科臣䟽請。雖未奉旨下部。但遠人久在覊禁。時令又值嚴寒。恐傷天地好生之心。相應據揭題覆。竊炤夷夏之防自古嚴之。故用夏變夷。未聞變於夷者。孟軻氏言之確矣。王豐肅等之在南。龐迪峩等之在北。既自稱八萬里之遠人。不載貢享。突流寓於中華。其來<span class='corr'>己</span>自可疑。特昔也隱處一[厂@墨]。無甚非常可駭之事。故置之不論。今孝陵衛洪武岡何地也。我太祖龍飛興王之所。而侈列花園。廣集徒眾。大倡天主之教利誘術籠。無所不至。意欲何為。此豈聖明之世。車書軌物一道同風之景象哉。況莫尊於天。帝中國者稱天子。彼乃出於天子之上乎。南禮<span class='note-inline'>(臣)</span>特䟽叅之而不報。南府部臺省合䟽叅之而不報。北科道諸臣暨本部叅之亦不報。故南科<span class='note-inline'>(臣)</span>晏文輝。又有速賜處分之請也。職等伏念此軰左道惑眾。止於鼓鐸搖鈴。倡夷狄之道於中國。是書所稱蠻夷猾夏者也。此其關係在世道人心。為禍顯而遲。但其各省盤據果爾出神沒鬼透中國之情形於海外。是書所稱㓂賊奸宄者也。此其關係在廟謨國是。為禍隱而大。年來皇上德威遐鬯。東征西討。諸妖氛小醜。旋即殄滅。視西洋零星諸夷蒙頭葢面。講性說天。炫奇弔詭。得無謂其頗有智慧。無甚禍心。姑以包荒於覆載耳。寧知彼天主之說。謬妄欺君。淫邪誣民。一至於此。即所私剏渾天儀。自鳴鐘之類。俱怪誕不準於繩。迂濶無當於用。嘗考堯舜之世。有璿璣玉衡。以齊七政之法。歷代相傳。有銅壺滴漏以測晷刻之法。豈無穎異。如王豐肅龐廸峩等。其人絕不聞有此規制也。稽祖宗令甲。私習天文有禁。私通海外諸夷有禁葢防微杜漸慮至深遠也。如皇上憫念遠人。簧鼓雖有的據。跳梁尚無實跡。伏乞將王豐肅龐廸峩等。勑下本部。轉行各該衙門。遞送廣東。聽彼中撫按暫為收管。督令西歸。庶帡幪之仁以廣。睥睨之漸以消。統一聖真如日之中天。寧謐海宇如盤之鞏固。天下後世誦英君之舉動。超出尋常萬萬矣等因。萬曆四十四年十二月初十日本部署部事左侍郎兼翰林院侍讀學士何宗彥等具題。二十八日奉聖旨。這奏內遠夷王豐肅等。立教惑眾。蓄謀叵測爾部移咨南京禮部行文。各該衙門速差員役遞送廣東撫按。督令西歸以靜地方。其龐廸峩等。去歲爾等公言曉知曆法。請與各官推演七政。且皆係向化來京。亦令歸還本國。該部院知道欽此欽遵。擬合就行。為此除將龐迪峩等咨行都察院轉行五城巡視御史衙門遞至廣東撫按衙門督令西歸外。合咨貴部查照本部。題奉欽依內事理轉行各該衙門。速差員役將王豐肅等遞送廣東撫按衙門。督令西歸。一體欽遵施行等因到部。原叅夷犯陽瑪諾。<span class='corr'>已</span>經先回南雄府。另文知會驅逐外。見有王豐肅謝務祿二名。俱係夷人相應遞送。看得狡夷王豐肅等。盤據多年。黨與日眾。豈容太平之世。有此不軌之徒。南北交叅。事非得<span class='corr'>已</span>近蒙聖明洞悉邪謀。立賜驅逐。雖云待以不死。業<span class='corr'>已</span>永靖地方。但醜類實繁有徒。而道里又甚遼遠。兼以挾貲營幹。不無意外生奸。仍恐遞送員役。萬一踈虞。為累不小。為此合咨貴院。轉行五城巡視御史衙門。查炤禮部題奉欽依事理。擇差的當員役。將狡夷王豐肅謝務祿二名。沿途加意隄防。遞送至廣東撫按衙門。交割明白。仍聽從長計議督令西歸。事竣之日。希回文過部以便覆題。煩為查炤一體欽遵施行。</p>
<p style="margin-left:2em">萬曆四十五年二月　　　日</p>
</div>
<div class='div-other'><a id='mulu14' />
<p class='h2'>南京都察院回咨</p><p style="margin-left:2em">南京都察院為遠夷久覊候旨。懇乞聖明速賜處分。以維風教以肅政體事。據巡視京城監察御史郭一鶚趙紱孫光裕。呈據指揮李鈺劉仕曉等。齎回總督兩廣軍門。今陞南京戶部尚書候代周　揭帖前事。內開准巡視南京中等城河南等道揭帖前事。奉南京都察院劄付。准南京禮部咨主客清吏司案呈奉本部送准禮部咨。該本部題主客清吏司案呈奉本部送據南京禮科給事中晏文輝揭前事。題奉聖旨。這奏內遠夷王豐肅等。立教惑眾。蓄謀叵測。爾部移咨南京禮部行文各該衙門。速差員役遞送廣東撫按督令西歸以靜地方。其龐廸峩等去歲爾等公言曉知曆法。請與各官推演七政。且皆係向化來京。亦令歸還本國。該部院知道。欽此欽遵備劄到職。奉此看得狡夷王豐肅謝務祿連犬羊之類。蓄蛇豕之奸。盤詰且歷有年。黨與所在而是。雖覆載恩深。既以假其殘息。而窺伺情熟。未必懷好音。意外疎虞。萬宜加慎。為此選差指揮李鈺劉仕曉。帶領兵勇。將王豐肅謝務祿二名。開具年貌押解前去。沿途加意隄防。遞送廣東撫按衙門交割明白。仍聽從長計議。督令西歸。事竣之日。希回文過院以憑回報覆部覆題施行。又准南京禮部咨前事。煩為查炤禮部題奉欽依事理。將狡夷王豐肅謝務祿。委官的當收管。及查本部原叅夷犯。今回住南雄府陽瑪諾一併行提等因。并據差官解到夷犯王豐肅謝務祿二名。俱經案發廣東布政司會同按都二司。將二犯譯審果否西洋國人。於何年月日從何處入中國。從何路入南京。今既奉旨遣還。仍從何路歸還本國。陽瑪諾見在何處。曾否先回。龐廸峩計不久解到。應否候其同歸。其在濠境[泳-永+粵]各夷有無相識應否責成[泳-永+粵]夷伴送歸國。取具的確口詞。酌議通詳。及將未獲陽瑪諾嚴去緝拿去後。今據該司呈稱廣州府署印同知林有樑。審看得夷人王豐肅等以左道簧鼓士民。麾之使去。是治以不治之法也。查王豐肅大西洋國人。萬曆二十九年船泊濠境[泳-永+粵]。同行三人。一林斐理。一陽瑪諾。肅與理先駐足韶州數日。乃往江西入省住四月。直至南京。葢利瑪竇徒也。因利瑪竇有望北之行。先息于三夷人使居于南為之管事耳。後四十一年。謝務祿亦繇大西洋船泊[泳-永+粵]亦繇廣東而江西直抵南京以尋豐肅等。先陽瑪諾入[泳-永+粵]時。患病不能進南京。留于[泳-永+粵]七八年。方往韶州二年方進南京。駐數月即進北京。此人頗識天文。故龐迪峩邀之同往龐廸峩熊三㧞即與利瑪竇同來者。諾後因不服水土。不耐寒霜于四十一年還南京至四十三年臘月還南雄。今查其人<span class='corr'>已</span>駕西洋船去。其蹤跡不可考也。問二夷去向大抵欲入[泳-永+粵]也。但一入[泳-永+粵]。去與不去難以鈐制。合就省內另擇一所覊候。日撥營兵二名防護之。五日一換。禁絕通息。即牌令[泳-永+粵]中探有大西洋船欲回時。隨就省差指揮官二員帶兵押至船。直待其開駕回報以便轉文。龐廸峩未知解到何期。陽瑪諾合行牌南雄府屬嚴查下落。其林斐理四十一年六月內在南京病故。今年三月部委上元江寧二縣開驗埋塟訖。豐肅務祿回夷日子未知久近。月各給火食銀二兩等因具詳到司。該本司左布政使臧爾勸。右布政使堵維垣。會同按察司署印副使羅之鼎。都司掌印署都指揮僉事楊維垣。譯審得夷人王豐肅謝務祿俱西洋國人。豐肅于萬曆二十九年船泊濠境[泳-永+粵]。轉抵韶州而達江西直至南京。務祿于四十一年亦船來泊[泳-永+粵]。轉繇廣東江西而至南京。茲奉明旨遣還歸國。無庸再議。但歸國必取道于[泳-永+粵]。去留皆不可知。須西洋船至[泳-永+粵]。庶便遣還。今西洋船尚未至。難定開洋日期。合應覊候。俟其船到發還。其龐廸峩解向未到。應候解到之日。另行發遣。通取開洋日期。及[泳-永+粵]夷不致潛留甘結繳報。又據豐肅稟稱陽瑪諾于四十三年十二月內繇南雄回[泳-永+粵]訖未委虛實。應行南雄府嚴查另報。再照夷人稽留境上。無從得食。該府議另擇一所撥兵防護。每月給銀二兩似應准從等因到職。除批如議行外該職會同巡按廣東監察御史田　看得。王豐肅等以海外夷人。先年越關入廣。漸達兩京。潛住長安邸舍。倡立天主異教。惑世誣民。法本難貸。茲蒙待以不死。遣還歸國。誠廟堂崇正之訏謨。安夏攘夷之長計也。萬代瞻仰在此舉矣。既經押解前來。應即速遣還國。苐此夷自西洋入中國。取道濠境。[泳-永+粵]夷必多熟識。曾經面審並無相識。[泳-永+粵]夷情偽叵測。今當暫覊省城。防護之以兵。優給之以食。俟有西洋船到[泳-永+粵]回國。即差的當官督押至船。勒令開洋載歸本國。取[泳-永+粵]夷不致容留甘結繳查。其龐廸峩熊三㧞續報<span class='corr'>已</span>到京城。業行該司會議。併發取各開洋日期呈報。若陽瑪諾則稱久<span class='corr'>已</span>還國。除另查覈外為此具揭。并送廣州府印信收管一本等因到職。又准巡按廣東監察御史田　牒回前事相同。內開隨經案行按察司會同布都二司。將發去夷犯譯審後隨據該司經歷司呈奉本司帖文開稱。又准布政司炤會奉總督兩廣軍門周　案驗亦同前事。依蒙移會二司酌議及行廣州府將二犯譯審。并行南雄府嚴緝陽瑪諾解報。及香山縣查[泳-永+粵]夷有無相識瑪諾密緝拏解。又蒙本院案騐奉都察院勘劄亦同前因。內稱龐迪峩等<span class='corr'>已</span>行京城巡視衙門督令起程還國應否候至總發等因。行間就據廣州府署印清軍同知林有樑審看。于五月二十六日具詳到職。除批如議行外。本日就據夷人龐迪峩熊三拔赴職投見。并遞順天府原給帖文。仰沿途衙門遞送至廣東而止。投撫按查收發回等因隨牌發按察司會同布都二司查驗。并同王豐肅等一體覊候。及委官督兵防守不致他虞。候有洋船至日押發歸國。取開洋日期呈報。該職會同總督兩廣軍門周　看得。王豐肅謝務祿之至南京也。始托足于濠境繼取道于江西。倡邪說以誣民。思用夷而變夏。此固春秋所為別內外。而孟氏所以正人心者。奉旨遣歸。天恩浩蕩。苐兩夷之意。亟欲准其入[泳-永+粵]。而三司會議謂宜押令開解。叅酌輿情。若聽其從[泳-永+粵]而歸。是教之以[泳-永+粵]為窟也。寧使[泳-永+粵]夷不致留存界限于今日。毋使狡夷明居[泳-永+粵]滋隱禍于他年。惟有暫覊會城量給舘糓。俟西洋船至遣還耳。其龐廸峩熊三㧞<span class='corr'>已</span>到巳牌行臬司議之。亦宜一體施行。若陽瑪諾則稱久<span class='corr'>已</span>還國。除另行查覈外。合行移復等因到職。准此看得狡夷王豐肅等<span class='corr'>已</span>經差官押送至廣。取有撫按牒并廣州府收管一本。惟彼中藩臬熟諳夷情。今准前因處置停妥。事<span class='corr'>已</span>結局。理合呈報。伏乞炤詳咨部以憑覆題施行等因到院。據此案炤先准南京禮部咨前事。<span class='corr'>已</span>經備行巡視五城御史查炤。禮部題奉欽依事理擇差的當員役將王豐肅謝務祿二名。沿途加意隄防。遞送廣東撫按衙門交割明白。仍聽從長計議。督令西歸。事竣之日。具繇回報以憑咨覆。該部覆題施行去後。今據回報前因。擬合就行咨覆。為此移咨</p>
<p style="margin-left:2em">貴部煩為查炤施行。須至咨者。</p>
<p style="margin-left:2em">萬曆四十五年八月　　日</p>
<p style="margin-left:2em">廣東廣州府今於與收領除將發下夷犯王豐肅謝務祿收候遵炤明文施行外。中間不違。收領是實。</p>
<p style="margin-left:2em">萬曆四十五年五月　日署印本府清軍同知林有樑</p>
</div></div>
</div><!-- end of div[@id='body'] -->
</body></html>