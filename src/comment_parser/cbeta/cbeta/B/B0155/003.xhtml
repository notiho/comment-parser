<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聖朝破邪集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu28' />
<p class='juan'>聖朝破邪集卷第三</p><p class="byline">鹽官居士徐昌治覲周甫訂</p>
<div class='div-other'><a id='mulu29' />
<div class='div-xu'><a id='mulu30' />
<p class='h2'>破邪集序</p><p style="margin-left:2em">向與西士遊第知其曆法。與天地球。日圭星圭。諸器以為工。不知其有天主之教也。比讀其書。第知其竊吾儒事天之旨。以為天主即吾中國所奉上帝。不知其以漢哀帝時耶穌為天主也。其書可百餘種顓與佛抗而迹其人。不婚不宦。頗勝於火居諸道流以是不與之絕。比吾築家廟奉先而西士見過謂予此君家主。當更有大主公知之乎。予笑謂大主則上帝也。吾中國惟天子得祀上帝。餘無敢干者。若吾儒性命之學。則畏天敬天。無之非天。安有畫像即有之恐不是深目高鼻一濃鬍子耳。西士亦語塞。或曰佛自西來作佛像。利氏自大西來亦作耶穌像。以大西抑西。以耶穌抑佛。非敢抗吾孔子。然佛之徒非之。而孔子之徒顧或從之者。何也。未幾當道檄所司逐之燬其像。折其居。而株擒其黨事急。乃控於予。予適晤觀察曾公曰。其教可斥。遠人則可矜也。曾公以為然。稍寬其禁。而吾漳黃君天香以破邪集見示。則若以其教為必亂世。而亟為建皷之攻。又若以予之斥其教而緩其逐為異於孟子距楊墨之為者。予謂孟夫子距邪說甚峻。然至於楊墨逃而歸則受之。而以招放豚為過。今亦西士迯而歸之候矣。愚自以為善學孟子。特不敢似退之所稱功不在禹下耳。且以中國之尊。賢聖之眾。聖天子一統之盛。何所不容。四夷八舘。現有譯字之官。西僧七王亦賜闡教之號。即近議修曆。亦令西士與欽天分曹測定。聊以之備重譯一種。示無外而<span class='corr'>已</span>。原不足驅也。驅則何難之有。李文節曰退之原道其功甚偉。第未聞明先王之道以道之。而輒廬其居。亦不必。予因以此意廣黃君。而復嘆邪說之行。能使愚民為所惑。皆吾未能明先王之道之咎。而非邪說與愚民之咎也。白蓮聞香諸教。入其黨者駢首就戮。意竊哀之。然則黃君破邪之書。其亦哀西士而思以全之歟。即謂有功於西士可矣。</p>
<p style="margin-left:2em">崇禎戊寅歲孟秋晉江八公蔣德璟書</p>
</div>
<div class='div-xu'><a id='mulu31' />
<p class='h2'>明朝破邪集序</p><p style="margin-left:2em">粵自開闢以還。三教並興。治世治身治心之事。不容減。亦不容增者也。何僻爾奸夷妄尊耶穌於堯舜周孔之上。斥佛菩薩神仙為魔鬼。其錯繆幻惑固<span class='corr'>已</span>輾然足笑。世人不察。入其教者比比。愈有以中夷豢金之陰狡矣。余在京邸時。接門人黃貞。請闢天主書。竊有慕沈宗伯苦志而未逮。無何輒以母喪告歸。讀禮家居。未敢干[糸*系]毫分外事。不審此秋季。艾妖軰踵至吾漳。既<span class='corr'>已</span>歸人如市。又欲買地搆堂。幾令人目擊心怖。嗟嗟夷變至是。不惟亂世統。兼亂道脉。不特戕人類。并戕人性。舉世冥冥。莫知其詳。間有知者。亦莫之敢言。即有言者。案架沉埋。終莫之見其作。故今日之能使人知。使人言。使人見。江統憂賈生哭。則破邪一集。其以禆于世道人心。顧不鉅歟。惟願得是集者。取而讀之。知諸先生與碩德君子之一字一金。而勿弁髦視之。則幸甚矣。敢冐不孝姑為序。</p>
<p style="margin-left:2em">崇禎丁丑年孟冬霞漳宗璧居士顏茂猷撰</p>
</div>
<div class='div-other'><a id='mulu32' />
<p class='h2'>題黃天香詞盟</p><p style="margin-left:2em">壯哉黃子。不遠千里。呼朋闢邪。唯力是視。疾彼西人。釀茲禍水。聖脉幾沉佛日漸晦。能言距之。世道攸繫。</p>
<p style="margin-left:2em">崇禎丁丑長至夜語石居士唐顯悅書　<span class='note-inline'>(壬<span class='corr'>戌</span>進士)</span></p>
</div>
<div class='div-xu'><a id='mulu33' />
<p class='h2'>破邪集序</p><p style="margin-left:2em">夔邇來力闢社黨不無見尤焉。吾師董見龍先生。諭以安命之學。禪友曹源公。又進以無諍之旨。佩服其教。方修儒宗而求諸心。持佛戒而懺口業。臘八夜坐。心如寒石。次日猶推轉不下。次子渤素孝。自書舘來問疾。談次方消。誓從此不談人間是非。而清漳賢者黃天香。持所刻破邪集問序于夔。觀儒臣之䟽。諸賢之論。凢所以闢西洋天主邪教者。詞嚴義正。<span class='corr'>已</span>無庸更置喙矣。西洋本猾黠小夷。多技巧。能製玻璃。為千里鏡。登高遠望。視隣國所為。而以火炮伏擊之故他夷率畏其能。多被兼併。以此稱雄于海外。若其為教。最淺陋無味。而人多從之何哉葢利慾相誘。夷先以金啖愚而貪者。雖士大夫非無欲亦墮其術耳。病端實實如此。別無玄妙奇異也。孟子待橫逆妄人以為與禽獸奚擇。于禽獸何難。夔愚每謂視天主教。與從其教者。只宜視如禽獸。不當待以夷狄之禮。何則。夷狄猶靦然人也。而諸君子猶鰓鰓焉引聖賢與之析是非。此不亦待之過厚。與佛慈悲等。而非吾孟子所以自處乎。夔又謂吾儒之有孟子。猶禪釋之有達磨。皆直指人心見性。孟子學孔子。吾軰只宜學孟子。學孟子而天下之能事畢矣。孟子救人類。先救人心。而又諄諄告戒曰人之所以異於禽獸者幾希。又曰夜氣不足以存則其違禽獸不遠。又曰飽食煖衣逸居而無教則近于禽獸。又曰楊墨之道無父無君是禽獸。而率獸食人。其言痛切。幾于一字一淚。則以禽獸視天主教與從其教者。誠非刻而可以佐天香闢邪之本心矣。雖然。邪教之亂儒亂佛也。吾與天香諸君子能以口舌為功。至於嚴不軌之防。芟除殄滅。無俾易種。則當事之責。廟廊之權。即佛慈悲尚判五逆七遮不通懺悔。况吾儒治世者乎。倘謂其天文尚可用。則不主休咎。<span class='corr'>已</span>明絕吾儒恐懼修省一脉。且彼以堯舜周孔皆入鍊清地獄矣。其毀吾聖賢。慢吾宗祖。至此而尚為寬大不較。覊縻勿絕之語。此之謂失其本心。而違禽獸不遠也。</p>
<p style="margin-left:2em">崇禎戊寅臘月初旬閩中周之夔章甫書</p>
<p style="margin-left:8em">蘇州府推官辛未進士</p>
</div>
<div class='div-other'><a id='mulu34' />
<p class='h2'>請顏壯其先生闢天主教書</p><p class="byline">霞漳去惑居士黃貞著</p><p style="margin-left:2em">邇來有天主教中人利瑪竇會友艾姓儒畧名到吾漳。而鈍漢逐隊皈依。深可痛惜。更有聰明者素稱人傑。乃深惑其說。堅為護衛。煽動風土。更為大患。貞一見即知其邪。但未知其詳耳。乃稽自萬曆間以至今日始知此種夷邪為毒中華不淺。貞不得<span class='corr'>已</span>往聽講數日。未能辨析破除之。幾至大病。至四五日以後方能灼見其邪說所在。歷歷能道之。心神始為輕快。大端則有五者能為人世大害。餘且未暇多指懇祈師慈細察俯聽。容貞縷析其兇毒。得以達于師臺也。葢彼教獨標生天生地生人生物者曰天主。謂其體無所不在。無所不知。無所不能。謂主賦畀靈魂于人曰性。不可謂性即天不可謂天即吾心。又謂天地如宮殿。日月似燈籠。更不可謂天地即天主。天地也。天主也。人也。分為三物。不許合體。以吾中國萬物一體之說為不是。以王陽明先生良知生天生地。生萬物皆非也。此其壞亂天下萬世學脉者。一也。佛菩薩神仙斥之曰魔鬼。言其必入地獄。彼書云祭拜天地日月菩薩神仙等物。皆犯天主大戒。深得罪于天主是也。又彼教中有十誡。謂無子娶妾。乃犯大戒。必入地獄。是舉中國歷來聖帝明王有妃嬪者。皆脫不得天主地獄矣。貞詰之曰。文王后妃眾多。此事如何。艾氏沉吟甚久不荅。第二日貞又問。又沉吟不荅。第三日貞又問曰。此義要講議明白。立千古之大案。方能令人了然皈依而無疑。艾氏又沉吟甚久。徐曰本不欲說。如今我亦說。又沉吟甚久。徐曰對老兄說。別人面前我亦不說。文王亦怕入地獄去了。又徐轉其語曰。論理不要論人。恐文王後來痛悔。則亦論不得矣。葢彼教中謂犯戒後能皈天主。真心痛悔。則地獄之罪亦可免。直至氣盡而不知痛悔。則無及故也。嗟嗟辭窮莫遁。謗誣聖人。其罪莫容者。二也。觀音菩薩關聖帝君及梓童帝君魁星君呂祖帝君等像。皆令彼奉教之徒送至彼所。悉斷其首。或置廁中。或投火內。語及此。令人毛髮上指。心痛神傷。此貞親見者。此其教人叛聖。殘忍莫甚大罪大逆者。三也。謂人死無輪迴。惟皈依天主教戒者。其靈魂永在天堂。不皈依者。餘雖善。靈魂亦必永在地獄。葢不知天主大恩故也。忘本故也。至天地將壞時。天主現身空中。無數天神圍遶。乃自上古以來。一切死者皆悉還魂再生。一一審判。善者現成肉身。歸天堂。惡者現成肉身歸地獄。永永無轉變。此際雖有天不能運轉。而日月無光。雖有地不能生發。而草木俱滅謂殺生不妨以禽獸生而無靈。死後無魂故也。此其妄誕邪謬之甚。四也。艾氏言會友二十人來中國開教。皆大德一體也。今南北兩直隸浙江湖廣武昌山東山西<span class='corr'>陝</span>西廣東河南福建福州興泉等處。皆有天主教會堂。獨貴州雲南四川未有耳。嗚呼堂堂中國。鼓惑乎夷邪。處處流毒。行且億萬世受殃。而今日縉紳大老士君子入其邪說。為刊刻天主教書義。為撰演天主教序文。貞目覩所及甚多。此其可患可憤者。五也。彼竊附儒教昭事欽若之說。恣逞兇毒奸巧陳水石兄謂其于吾教中做鼠入強出之賊。旨哉言也。伏望吾師。究其書。詳其說。急著論闢之。除之以維持天下萬世人心學脉。所謂其功不在禹下。今日急務。莫此為甚。白蓮無為等教。乃疥癬之疾。不足憂也。天主邪教入中華天下無有闢之者。此真可為痛哭流涕長嘆息者也。昔日惟有虞德園先生。與蓮池和尚。力闢其邪。蓮池老人至云吾當不惜老朽之軀。起而闢之。惜乎未幾西歸。然當時蓮大師。與利瑪竇。未嘗見面。未詳邪說。未深辨擊。且天主教書未甚多出。如文王入地獄等語。亦未有知之者。今日天主教書名目多端。艾氏說有七千餘部。入中國。現在漳州者百餘種。縱橫亂世。處處流通。葢欲掃滅中國賢聖教統。一網打盡。行其邪毒而後快于心焉。微燃不息。炎炎可待。矧今<span class='corr'>已</span>非微燃之勢者乎。閩省皈依。<span class='corr'>已</span>稱萬數之人。九州播惡。實受無窮之害。豈可忍乎坐視而釀大蠹者耶。小子貞不揣愚狂。力陳情旨。梵網經云。如三百矛<span class='corr'>刺</span>心。唯<span class='corr'>刺</span>心故。不禁其言煩贅如此。伏惟師慈俯納。多方剪斥。臨稟不勝感激之至。</p>
</div>
<div class='div-other'><a id='mulu35' />
<p class='h2'>尊儒亟鏡叙</p><p style="margin-left:2em">儒教崇於宇宙也。諸子百家不能與同行。予胡庸贅言尊乎哉。則以今日之欲滅之者之卑之也。故不忍不號天下以尊。儒道耀乎乾坤也。子臣弟友原奉以為炤。予胡庸贅言鏡乎哉則以今日之欲滅之者之混之也。故不忍不請天下以鏡。夫欲滅之者何物乎。西之夷。天主耶穌之徒。與華之夷。從天主耶穌之徒者是<span class='corr'>已</span>。然夷固不即滅儒也。而其計先且用媚與竊。媚能顯授人以喜。竊能陰授人以不驚。喜焉從而卑之。不驚焉遂即混之。爪牙備。血力強。一旦相與蹲素王之堂。咆哮滅之矣。予小子誠為此懼。雖然仲尼吾心之仲尼也。仲尼之道惡可得而滅焉。仲尼日月也。洙泗一堂。舊所傳授之光明未墜於地。又惡可得而卑與混焉。或曰妖夷惑世誣民。晦盲否塞。乃世運之夜色也。其亟以中天之日月鏡之乎。或曰妖夷語默動靜皆怪。乃中邦之魍魅也。其亟以禹王之鼎鏡之乎。予則以為此葢似道非道而害道。媚儒竊儒而害儒者。乃孔門之王莽也。予其亟以仲尼一堂所傳授之鏡鏡之乎。鏡焉然後知聖賢之面目鬚眉有真不至為妖夷之所假。鏡焉然後知妖夷之肝膽情形皆惡。不至貽耳目以誤迷。鏡焉然後喜者或其有隱憂。不驚者或其有危愕。庶不相率而為夷也乎。此區區所以求天下之鏡之。而惟恐其不亟焉。今夷之言曰。我等必教中華盡尊我耶穌。而惟我是從。不然不能<span class='corr'>已</span>也。嗟夫苟中華相率而從夷。吾知仲尼之微服遠去也。必且有甚于當年之桓魋。予小子惟有赴東海而死耳。豈肯處夷世界以求活也哉斯鏡也。聖賢先得我心而作之者也。現成不朽。母用予鑄。光明不垢。母用予拭。予惟舉此鏡以鏡之而<span class='corr'>已</span>矣。然妖夷之假也<span class='corr'>已</span>久。民物之迷也日眾。予小子之號尊請鏡也。又惡可以不亟。</p>
<p style="margin-left:3em">狡夷之害無窮。不辨為忍心害理說。</p>
<p style="margin-left:2em">利瑪竇軰。相繼源源而來中華也。乃舉國合謀欲用夷變夏。而括吾中國君師兩大權耳。今其國既竊讀吾邦文字經書。復定爵祿之等年月考選其人之能開教於吾邦者。大富貴之。此其計深哉。于是彼國之夷奮臂爭先竭畢世之心力而為之。凢可以亂吾聖賢之教。無所不用其極。而無忌憚焉。其最受朱紫疑似者。莫若上帝天命與天之五字。狡夷以為甚得計者在此。吾國吠聲之夫與貪貨之流。起而和之。各省皆有其羽翼。吠者無目者也。見聲不見人也。貪者喪心者也。見金不見人也。害道害世。茲無窮矣。計自利妖首難以至今日。五十餘年。吾儒豪傑之士。未聞有為孟子之辨者。忠孝節義之像。日受其斬。天道德性之宗。漸以不明。誠可為痛哭流涕者矣。予小子凉德不才。以期期之口著辨愧汗殊深。然固不得<span class='corr'>已</span>之苦心也。誠以為忍心害理之甚者。莫甚于今日坐視而不言者也。</p>
<p style="margin-left:3em">聖賢知天事天。夷不可混說。</p>
<p style="margin-left:2em">子曰五十而知天命。知天莫若夫子矣。然其垂教大旨。惟有德性心學。盡吾至誠無息之道而<span class='corr'>已</span>矣初不教人褻事帝天。葢天之所以為天於穆不<span class='corr'>已</span>之誠也。天即理也。道也。心也。性也。此道最靈而有權柄故易云天道福善禍淫。此理最靈而甚神速。故曰一念善則景星慶雲隨之。是以吾儒惟有存心養性。即事天也惟有悔過遷善。即禱天也。苟舍是而別有所謂天之之說。別有所謂事之之法。非素王之旨矣。予讀禱爾於上下神祗。子曰丘之禱久矣。未嘗不了然大暢悠然深省也。是吾夫子之大功德。分明揭事天禱天之精義。以詔天下後世也。註云上下謂天地。天曰神。地曰祗。又是朱子大功德。使人知有天有地有天神。有地祗。在上在下也。是吾夫子子路。未嘗不並言天地也。未嘗不並禱天神地祗也。豈非祗神之所以為祗神者。一吾心之道乎。豈非吾心之鬼神視之而弗見聽之而弗聞體物而不可遺乎。豈非能視者即鬼神。能聽者即鬼神。夫微之顯。誠之不可揜如此乎此聖賢經書之明旨。昭若日月于中天。夷妖何得而混之也。是故夷妖混儒之言天言上帝。而絕不敢言地。不敢言禱於地祗。不敢言即吾心之道。不敢言即吾心之誠。豈非以其害于天主耶穌之說乎哉。而我華人以夷之天主耶穌。為合吾儒之經書帝天者。何異以鳥空鼠即為合鳳凰之音也與。</p>
<p style="margin-left:3em">生死理慾相背說。</p>
<p style="margin-left:2em">自十六字傳心以來中國之儒門無異學。惟有仁義而<span class='corr'>已</span>。故生死皆不失其正。仲尼集千聖之大成。孟子學孔子者。後先垂教。可謂至矣。妖夷不知真體所在。心惟天主是逐。不嫌盡此生而媚之。則生也為抱妄想。生是虛生。志惟天堂是惑。不難捨此生而求之。則死也為抱妄想。死是虛死。生死皆慾也。夫吾人之生死大事也。妖夷與孔孟理慾相背如此。矧其他乎。</p>
<p style="margin-left:3em">受用苦樂相背說。</p>
<p style="margin-left:2em">子罕言命與仁。註曰命之理微。仁之道大。葢命即理也。此理極精微。仁乃道也。此道最廣大。惟君子致廣大而盡精微。總之所以尊德性也。此德性非可以言傳。乃千聖不傳之秘。現成之受用。易云艮其背不獲其身。書云安汝止。如是則可以見聖人生未嘗生也。死未嘗死也。所謂生死不相干也。所謂齊生死也。超生死也。所謂毋意必固我者也。聖賢生之受用誠樂哉。如是則與狡夷之所謂靈魂者。生時如拘縲絏中。既死則如出暗獄。教人苦生樂死也。毫不相干矣。葢狡夷不知真體所在。外執天主。內執靈魂情著天堂而謀所以登。無事而自被刑枷。非罪而搥胸乞救。活潑潑之趣何在。坦蕩蕩之宗奚存。狡夷與聖賢苦樂相背如此。矧其他乎。</p>
<p style="margin-left:3em">尊貴迷悟相背說。</p>
<p style="margin-left:2em">故君子尊德性。明是德性外皆卑也。舍德性別無可尊矣。此德性本體。在我原明。故曰克明德。此德性本體與天不二。在天為命。故曰顧諟天之明命。此德性本體原無邊際。極其高峻。而莫與儔。故曰克明峻德。皆自明也。明則誠矣。即此是人之道。故曰誠之者人之道也。即此是天之道。故曰誠者天之道也。即此是天與地之道。故曰天地之道可一言而盡也。其為物不二。夫豈天主耶穌之所得而主宰所得而七日造成乎。即此是物之道。萬物皆從此誠而生。故曰則其生物不測。夫豈天主耶穌之所生物乎。故曰誠者物之終始。不誠無物。是故君子誠之為貴。明是誠之外皆賤也。不足貴也。夫君子之所尊貴如此。而謂不悟者能之乎。如是則與狡夷之所尊貴在于深目隆鼻之天主耶穌也。毫不相干矣。葢狡夷不知真體所在不悟自成自道自貴其貴。以故教人乞成乞道於耶穌。乞靈乞貴於天主。今觀其尊刑枷之兇夫。貴釘死之罪人。恭敬奉持無所不至誠為可悲。夫狡夷之所尊貴如此。而謂不迷者為之乎。狡夷與君子。迷悟相背如此。矧其他乎。</p>
<p style="margin-left:3em">道貫天地人物。非夷所知說。</p>
<p style="margin-left:2em">是故當知此誠真體。無所在而無所不在也。在聖人則為聖人之道。故曰大哉聖人之道。洋洋乎發育萬物。峻極于天。在君子則為君子之道。故曰君子之道費而隱。夫婦可以與知能行。聖人有所不知不能。是夫婦不乞靈於神聖也。神聖不能有豐於夫婦也。竪無上兮橫無外兮虛空逼塞滿兮。語大莫載也。野馬尿溺兮窗前草兮物物一太極兮。語小莫破也。在鳶魚則為鳶魚之道。飛戾天兮忘其天。躍于淵兮忘其淵。鳶魚各足也。生民之食息起居。何非此道之妙用。兩間之水流花開。總屬此理之流行。造端乎夫婦。察乎天地矣。君子也。聖人也。夫婦也。天地也。飛潛動植也。共在一道中矣。故曰天得一以清。地得一以寧。王侯得一以為天下貞。此吾道一以貫之宗。性與天道之旨也。洙泗一堂。當日漏洩<span class='corr'>已</span>多。然及門弟子猶不可得而聞。况妖夷軰今日可得聞此哉。是故知此者謂之知天。行此者謂之事天。吾儒豈別有所謂知之之學。如今日利妖。指天主降生為耶穌。耶穌復返為天主。地獄天堂有幾重始為知天乎哉。又豈別有所謂事之之法。如今日妖夷淋聖水。擦聖油。運十字刑枷以自桎梏其身心。暗招密誘。男女混雜。始為事天乎哉。總之妖夷不能知此一貫之道。故妄立天主與靈魂。而卑賤太極與理道也。</p>
<p style="margin-left:3em">太極理道仲尼不可滅說。</p>
<p style="margin-left:2em">夷之言曰。若太極者。止解之以所謂理。則不能為天地萬物之原矣。葢理亦依賴之類。自不能立。曷立他物哉。又曰自不能立。何能包含靈覺。為自立之類乎。理卑於人。理為物。而非物為理也。故仲尼曰。人能弘道。非道弘人也。如爾曰。理含萬物之靈。化生萬物。此乃天主也。何獨謂之理。謂之太極哉。繇此觀之。夷妖明目張膽。滅仲尼太極是生兩儀之言。而卑賤之矣。以天主耶穌滅太極矣。夫既滅之。而復引仲尼人能弘道非道弘人之語。何為哉。葢欲以仲尼攻仲尼也。使天下知仲尼之說為矛盾。而太極生兩儀為不足聽也。華人峩冠愽帶軰。讀仲尼書者。敢曰利先生天學甚精與吾儒合。嗚呼是可忍也。孰不可忍也。祗為太極之亂臣賊子。為素王之惡逆渠魁焉<span class='corr'>已</span>矣。予請畧言之。夫道者人之體性形之君也。本含弘而光大人者道之妙用性之臣也。惟當率其性之固有。而滿其本然之分量。以盡其妙用之職。此之謂人能弘道。非能出乎道外。而弘其道之所本無也。故以致良知良能之功用言之言人能弘道也可。若以良知良能之本然言之。言道能弘人也亦可。所以知格物。尤貴知物格。吾且即問其人云何而能弘道所以能弘者為何物。則道為人之主宰也。不<span class='corr'>己</span>彰明較著乎。但人不順道。不率性。是自違於道。自逆於性。自暴自棄矣。而道亦何能授擴充之柄於人乎。故曰非道弘人。此仲尼望人率性修道之奧旨。反覆抑揚之微言也。豈利妖軰所可得藉口哉。故曰道也者不可須㬰離也。可離非道也。豈依賴之云乎。若謂之依賴。則可離矣。利妖之滅太極。即滅中庸也。利妖不言白馬乎。曰馬乃自立者。白乃依賴者。雖無其白。猶有其馬。繇此而言。則利妖以道為依賴。是利妖以道為可離也。是利妖實謂雖無其道。猶有其人也。此口一開。孔之門皆閉矣。詩曰人而無禮胡不遄死。詩固謂人卑於禮矣。何妖夷之無道無理。至此哉。夫滅理無道。而曰精曰高。攻孔悖孟。斥中庸。而曰符曰合。卑德性而尊耶穌。賤明誠而貴天主。輕仁義而重天堂。以生為縲絏。以死為出獄。源源而來開教於吾邦。布金幾乎滿地。予則安能<span class='corr'>已</span>於辨哉。故曰忍心害理之甚者。莫甚於今日坐視而不言者也。</p>
</div>
<div class='div-other'><a id='mulu36' />
<p class='h2'>破邪集自敘</p><p class="byline">霞漳黃貞天香著</p><p style="margin-left:2em">奸夷設天主教入我中邦。以堯舜周孔入地獄。此千古所未有之膽也。細查彼國毒法妖術。真可暗天黑地惑世誣民。此又諸夷所未有之毒也。歷窺彼夷亂華機局。真能使智者愚賢者不肖。士庶同迷。貴賤共惑。五胡之禍未堪匹此。且彼土產金銀。密交上下。黨羽之多不可筭[婁*支]。楊墨之禍未堪匹此。貞嘗泣而言之矣。始自癸酉年艾儒畧之入吾漳也。貞乃知之。時每自嗟曰。如此大患。今天下無一人出力掃除之何耶。又自思曰。萬曆間宗伯沈仲雨驅逐之疏霹靂。未幾而此夷旋踵復入。千倍於昔。天下為其所惑。莫知其詳。則今日雖再驅之。安知後來不如今日之為其所惑而莫知其詳乎。况予草野愚拙。微寒孤立。其何能為。因憤鬱胸熱如火。累夜鷄鳴不寐。得一計焉。曰我今日當起而呼號六合之內。共放破邪之炬。以光明萬世。以消此滔天禍水。於是每拜天默禱曰。小子貞願以無用之身。用報孔孟。用報君親。用救天下萬世生靈。勿為夷邪所害。共還中國衣冠。又自發誓以堅其志曰。雖奸邪機深局巧金多黨大。粉身碎骨。我必無畏。神祗共鑒。於是不論儒徒佛徒。是我非我惟極力激勸。乞同扶大義。乃奔吳越之間。幸得沈仲雨等諸公舊疏於沉晦之秋。遂募刻播聞。然始也保守身家者多。敢闢者少。求之既如逆浪行舟。且高明特達者微。阻障者眾。辨之又若紛[糸*系]尋緒。每一回想。不覺淚下。或笑我曰此乃食祿者事。何須子為應之曰。政緣食祿者不肯為此。故我飲水者為之。或計我曰子一人耳。縱為公卿亦不能與之敵。况韋布耶。子一人耳。縱富千萬亦不能與之敵。况微<span class='corr'>寒</span>耶。子枉費心力。應之曰我一人誓必為之。或危我曰。彼奸黨聲勢。自卿相以至士庶。自兩京以至各省郡。誰能計筭。子一人獨不為首領計耶。且誰聽之而從子之舉乎。予曰我今日首領尚存。政好出頭。縱今天下無一人聽我。我一人亦决當如此做。况主上聖明。政恨無人入告耳或辭我曰。我只管明明德。彼自消滅。子何須如此。予曰我恐奸謀遂時。把一刀了爾七叚八叚。消滅在彼之先耳。或折我曰。彼教無父無君。决不能行不足慮也。荅曰邪書毀堯舜孔孟者。今現百餘種流惑天下。蔓延於後。禍世無窮。試觀今日何處非耶穌之堂。叛逆之教也乎。或慰我曰。此係天意。子將柰何。荅曰天地今日亦被誣為耶穌所造。且號於人曰天地如宮殿不宜祭拜。祭拜則背耶穌天主。天主怒置之地獄。上天之意甚欲昭明。故生貞也不肖。日以破邪為務。天意其政在斯。或限我曰子非孟子。胡能距得楊墨。予應聲喝之曰。孟子原不是孟子。我原不是我。或止我曰。子設破邪之計。呼朋作闢。葢所以發明至道而砥柱狂瀾。昭揭患害而維持邦家也。猗歟偉哉。然詞意<span class='corr'>已</span>備。事理<span class='corr'>已</span>詳。年月<span class='corr'>已</span>久。可以<span class='corr'>已</span>矣。今何必復求人闢。愁苦如斯。解之曰。奸夷處處行金結人。誰不貪者。日日用術惑世。誰不惑者。凢予求得吾儕之作闢章也。便有許多辨說心力在。凢吾儕之俯從予請也。便有許多利害明白在。良知感激在。而此後便不為夷黨所惑。此撥亂微機難以言說。况正人君子之文章。可以培植人心。多多益善乎。嗚呼七年以來。一腔熱血。兩畫愁眉。此身不管落火落湯此集豈徒一字一血。談之唇焦未罄。錄之筆禿難完今幸集成。謹拜手稽首以白天下後世曰。此國夷眾。生生世世。奪人國土。亂人學脉。不可使其半人半日在我邦內也。此破邪之集。良存華明道之至計。諸聖人之授靈於小子者。其尤當世世流行而不可廢也夫。</p>
<p style="margin-left:2em">崇禎<span class='corr'>己</span>卯仲春書</p>
</div>
<div class='div-other'><a id='mulu37' />
<p class='h2'>罪言</p><p class="byline">山陰王朝式金如甫著</p><p style="margin-left:2em">閩中黃天香子。為顏光衷先生門人。翩然來越以狡夷之駕為天主說者相告。願鳩同志合擊之。必絕其根株乃<span class='corr'>已</span>。葢痛邪說之迷人。日日<span class='corr'>已</span>甚。而我國家廟社之憂不可言耳。萬曆間。南少宗伯沈公㴶。首發其奸疏三上未報。而一時兩都府部臺省。連章特奏相繼並起。遂得旨放逐。我華人惑於其說者。亦皆依律正法夷氛為之頓熄。則其為朝廷一大喫緊事可知矣。顧查南宮署牘。爾時狡夷入中國者纔十三人耳。今則指不勝屈矣建事天堂。聚眾惑民。止留都洪武岡一處耳。今則景教之設延及數省矣。擦聖油淋聖水者特八九擔竪。今則縉紳先生且為其書弁首綴尾頌功揚德加吾中國聖人數等矣。向使當日諸公及見如事。其痛哭流涕。又可勝道耶。且狡夷欺天侮聖。篾君毀祖。其謬妄悖逆。皆振古所未有。而所以售其奸者。亦從來所不及。或布散金錢。蠱彼貪愚。或窮極機巧。動諸黠慧。陽持七克十戒之文。以收好修之士。陰竊生天入獄之說。以堅從邪之志。天下根殊器別。固<span class='corr'>已</span>一網打盡。而又資之以舉國之物力。竭其畢世之精神。遂敢破明禁而闌入。抗王章而不去。日蔓月延。幾遍海內。斯其心其勢。不舉我中國君師兩大權。盡歸之耶穌會裡。大明一統之天下。盡化為妖狐一窟穴不止也。岌乎殆哉。故萬曆間明旨有立教惑眾蓄謀叵測之語。葢<span class='corr'>已</span>逆知其如此矣。然而今日朝廷不及問。學士大夫不及知。獨天香子以韋布之賤。起而昌言之。且呼號同志。若求亡子於道者。視古人著論徙戎。更為深隱。吾計天下豪傑之士。必將翕然應之若式。則視我君父大倫。為邪說所破壞。中國大聖人事天享帝之文。為么麼所竊侮私心固弗忍。而欲一倡大義。為天香子摧鋒陷陣。力又有所未能。徒坐而貽君父以隱憂蓄生民之酖毒。則我一人不獨為大聖人之罪人實為天香子之罪人矣嗟夫。</p>
</div>
<div class='div-other'><a id='mulu38' />
<p class='h2'>驅夷直言</p><p class="byline">溫陵黃廷師著<span class='note-inline'>(字惟經號調兩<span class='corr'>己</span>未進士)</span></p><p style="margin-left:2em">古盛王通道諸夷。葢亦因其向化。而以中國之治治之耳。蠢彼夷酋。朝貢有期。其屬不許私入內地。正朔是奉。其人不得謬獻私書。此華夷不相及之辨也。我朝應天御極。除腥羶而闢文明。按堯舜之璣衡。遵周孔之統系。列聖代興。諸賢輩出。窮三才奧窔。闡千古秘扄。發明<span class='corr'>已</span>無餘蘊。未聞有天主之說。如夷人利瑪竇艾儒略所云者也。夫天主一說。誕謬不通。朝野諸先生名士。擯之詳矣。但未有詳其夷種原繇者。余今謹將其夷種夷奸。一一說破可也。按此種出于東北隅為佛狼機。亦為猫兒眼。其國係干[糸*系]蠟。而米索果。其鎮頭也。原距呂宋不遠。所謂數萬里者偽耳。其祖名仙士習。其祖母仙礁麻里耶。未嫁而孕生一子。名為寮氏。年十五頗有邪術。周流他國。誘占各處地方。其間復有豪傑起而擒之釘以十字刑架。而寮氏竟為罪鬼矣。後承其術者緣此就假一說。謂寮氏之死也。葢為萬民贖罪。<span class='corr'>瘞</span>三日復生。說法三十三日。飛昇天上。又謂凢能為寮氏死難者。寮氏生之最上天於是諸國崇奉十字刑架。輕生敢死雖赴湯蹈火亦所甘心更殺諸國主而襲其國。遂設五院。一曰仙多羅明。一曰仙巴難[糸*系]索果。一曰仙阿牛實丁。一曰仙弊里氏。一曰仙但耶。此五院等番。俱名巴禮。分五項備用。如遇鬬爭。則以仙弊里氏往。遇施與。則以仙巴難[糸*系]索果往遇講和解紛。則以仙但耶往。至若教人文字。則阿牛實丁司之。而在仙多羅明則專持其邪說邪術。誘惑隣國。即今艾利等。所稱天主教是也嘉靖初年此番潛入呂宋。與酋長阿牛勝詭借一地托名貿易漸誘呂宋土番各從其教。遂吞呂宋。皆以天主之說搖惑而併之也說既謬而又佐以邪術。凢國內之死者。皆埋巴禮院內。候五十年取其骨化火。加以妖術製為油水。分五院收貯。有入其院者。將油抹其額。人遂癡癡然順之。今我華人不悟。而以為聖油聖水乎。且不特其術之邪也。謀甚淫。而又濟以酷法。凢呂宋土番之男女。巴禮紿之曰。汝等有隱罪。寮氏弗宥當日夜對寮氏解罪。不論<span class='corr'>已</span>嫁未嫁擇其有姿色者。或罰在院內洒掃挑水。或罰在院內奉侍寮氏則任巴禮淫之矣。至若騙男人解罪。則用白布長衣。自頭面罩至脚下。用小䌇五六條其䌇尾繫以鐵釘。勒令人自打于背上。血出滿地押遍五院乃止葢借虐男人之法。以嚇婦人也。其淫酷葢如此哉然使不從其教何至彼吞占。何至彼荼毒耶繇是觀之。彼所謂天主者。即寮氏也。寮氏乃其祖。而敢紿我中國曰天主。是欲加我無禮如呂宋也。術險機深漸不可長。神宗聖上。弘柔遠之量。命撫按驅之歸國。不意祗歸我廣嶴。或藏匿諸奸細家中。旋即夤緣而起或掌星曆。或進鉅銃假此使得復開教於各省郡。今其黨據鷄籠淡水等處。其意何叵測也。柰之何尚有被其所餌被其所惑者豈部科諸公之疏叅。海內紳士之辨駁。無有耳而目之者乎。孟夫子曰吾聞用夏變夷未聞變於夷者也。謹揭之以防猾夏之漸</p>
<p style="margin-left:2em">崇禎戊寅孟夏撰</p>
</div>
<div class='div-other'><a id='mulu39' />
<p class='h2'>邪毒實據</p><p class="byline">霞漳蘇及㝢著<span class='note-inline'>(號恬夫戊寅撰)</span></p><p style="margin-left:2em">艾儒畧等。夷人也。自萬曆間入我中國有識者窺其立心詭異行事變詐。<span class='corr'>已</span>疏其不軌而驅之矣。今也胡為乎復來哉。其故可思矣。復來而天下不惟莫能詳察其奸。併且前驅諸疏。亦幾不得見。夷軰喜而相告曰。我西士有四眼。日本人有三眼<span class='note-inline'>(兩到日本開教被其兩殺故云)</span>中國人有兩眼。呂宋人無一眼。於是多藉技藝。希投我聖天子之器使。胡公卿士大夫。相率詩詠之。文讚之。疏薦之。至於禮樂兵刑錢糓營建諸大權。皆讓能於夷。欲夷司其事。繇是夷勢夷毒。日釀於其中而不可言。夫復來而若此之久也。天下竟無一人憂之而維其變。將柰何。夫中邦而若此。又安得謂有兩眼耶。所賴志士端人。聞之心傷。見之痛哭。設破闢之計。起豪傑之章。賢士大夫有與之闢焉。嗟嗟中邦人士。今也亦可以有兩眼矣。然愚細玩之。道學先生。祗辯真偽。文人才士。猶工典雅。而狡番之所以為毒。未昭其備也。政恐讀者未便傷心痛哭而窹寐不寧也。又將柰何。野人無知。天曆之說。未暇置辨。葢但患人之不華。華之為夷。不患曆之不修。修之無人也。今姑舉邪毒異慘。一二親見聞者。實而據之。一此夷詐言九萬里。夫詐遠者。令人信其無異志。而不虞彼之我吞耳。不知此番機深謀巧。到一國必壞一國。皆即其國以攻其國。歷吞<span class='corr'>已</span>有三十餘。<span class='note-inline'>(有薦疏云彼西洋隣近三十餘國奉行此教是也。)</span>遠者難稽其踪。最近而呂宋。而米索果。而三寶顏。而鷄籠淡水。俱皆殺其主。奪其民。只須數人。便壓一國。此其實實可據者歟。一此夷藏奸為市忠。助銃令人喜其有微功。祈雨令人疑其有神術。自鳴鐘。自鳴琴。遠鏡等物。令人眩其有奇巧。且也金多善結。禮深善誘。惑一人。轉得數人。惑數人。轉轉數萬。今也難計幾千億萬。夫邪之淺者。難以舉盡。最慘而毀聖斬像。破王滅祀。皆以藐我君師。絕我祖父。舉我綱常學脉而掃盡者也。此又其實實可據者歟。猶未也。天主之教。創書駕說以惑王臣士子。華人喪心軰與之唱和矣。而彼則早慮天下賢愚不一。出入叅半。邪毒之流行為未遍未速。所以必後先陰標諸教曰無為。曰奶奶。曰天<span class='corr'>母</span>。曰圓頓。多方籠罩以為羽翼。而無為之慘更甚。葢所以鳩天下之亡命無賴。而煽惑夫一切愚夫愚婦也。然嘗自排者何意。吁噫難言之矣。古有一計害三賢者。此所謂一邪滅三聖者也。於是呪壓之。使合家持齋素。愚弄之。使各處起干戈。葢所以陽敗國家。陰壞道釋。明與天主反。暗與天主通也。教中默置淫藥。以婦女入教為取信。以點乳按秘為皈依。以互相換淫為了姻緣。示之邪術以信其心。使死而不悔。要之發誓以緘其口。使密而不露。至於擦孩童之口藥。皆能制其必從。令其見怪。自萬曆初年。此夷入中邦。中邦即有吳公吳婆變亂。特世人未知之也。今日試觀父不父。子不子。夫不夫。婦不婦。孩童難保其孩童。酖殺生靈。傷風敗俗。莫此為甚。我且計今之惑於邪也。不惟民而兼士。不惟愚而兼智。我且計邪之行於今也。不特顯而且陰。不特遍而且速。聞夷軰葢嘗喜謂中邦之大器可窺矣。其妄擬官民之毒法也。數十里為一保。保外不許相通。人授里票為凖。票誌姓名形貌。有越保而行者。有行無里票者。皆斬無赦。里中設邪寺。妻女驅入[婬-壬+(工/山)]。又嘗抽子以別母。抽夫以離妻。或抽本鄉倐居別國。或抽此土倐往他邦。東西變換。南北移易。葢皆所以令熟者生。強者弱。勇者不得相通。智者不得相謀。是奸夷所以御呂宋三寶顏米索果等之毒法也。此又其實實可據者歟。夫既有實實三可據。吾不知幾時後。如何增毒。如何愚弄。嘗聞之友人曰。彼夷凢所吞之國。所綂之人。皆欲斷滅其智慧。不許其學習。必使人人為木偶然後快於心。彼種則學習機巧。無所不至。此奸夷不易世而王之毒計也。故嘗嘆胡元無智術。不百年而亡。今入中華實欲滅儒道釋。而焚盡文字典籍。以木偶萬世。特其謀未遂耳。何時而無是念乎。聞此令人心寒。今日滿朝俱荷君王恩。遍野皆習孔孟書。蠢爾狡番。敢誑天子。拜耶穌為天主。敢毀孔孟入地獄為話柄。朝廷無人憂憤之。且也學脉教化。兵刑禮樂錢糓營建。堂堂中國大權。交相口揚筆舉。欲委狡番秉令。是中邦人士。不惟無兩眼。而深愧日本也。實且喪寸心而漸同呂宋歟。念及此。能不傷心痛哭。鳴鼓合攻。尚且高枕而臥。是耶非耶。哀哉。</p>
</div>
<div class='div-other'><a id='mulu40' />
<p class='h2'>利說荒唐惑世</p><p class="byline">建溪魏　濬著</p><p style="margin-left:2em">近利瑪竇。以其邪說惑眾。士大夫翕然信之。竇既死。其徒倡為天主之教。呼群聚黨。所至譸張。南宗伯叅論驅逐。始散去。然惑于其說者。堅而不可破。人情之好異如此。所著輿地全圖。及洸洋窅渺。直欺人以其目之所不能見。足之所不能至。無可按驗耳。真所謂畫工之畫鬼魅也。<span class='corr'>毋</span>論其他。且如中國于全圖之中。居稍偏西而近于北。試于夜分仰觀。北極樞星乃在子分。則中國當居正中。而圖置稍西。全屬無謂。古以陽城為天地之中。若專論地中。則應在崑崙高處。第偏東。地少海多。偏西。地多海少。崑崙乃地中。而非通地與海之中也。通地與海之中。宜在陽城耳。故陽城八尺之表。夏至午景在表北一尺六寸。而冬至午景在表北一丈三尺。偏東者。早景疾。晚景遲。偏西者。早景遲。晚景疾。則陽城為中。得之測驗而定。非懸談也。嘗見金幼孜北征錄載永樂間從駕親征北虜。三月八日。次鳴鑾。戌夜見北斗。正直頭上。其所親見如此。余且舉一嘗事。人人皆知者。春秋二分。日躔行至黃赤道之交。正居南北之中。如鄉會兩試。時值二分前後。吾閩塲日映止于足肤。而會塲日映席上閩去京師。不能五千里。相去<span class='corr'>已</span>爭如許矣。又交趾以南。北戶見日。謂之日南。交趾距中國未遠也。元人陳孚。以至元間使交趾。二月初三日。宿溫丘驛。未昏見新月乃在天心。皆其較然可據者也。又陽城仰觀北極出地三十六度。南極入地三十六度。若北至朔方。則出入之度五十。南至交廣。則出入之度二十而<span class='corr'>已</span>。鳴鑾交趾。所見相遠。以至於此。焉得謂中國如此蕞爾。而居於圖之近北。其肆談無忌若此。信之者乃謂其國人好遠遊。斯非遠遊者耶。談天衍。謂中國居天下八分之一。分為九州。而中國為赤縣神州。此其誕妄。又甚於衍矣。至於九天之說。總以星體之大小揣臆言其遠近。日反在土火之下。杜撰可咲。葢五星之體太白最大歲星次之。辰星熒惑又次之。惟填星最小。測騐家謂太白徑百里歲星徑九十。以次漸殺。至填星徑止五十里星體大小即一座之間。亦各異狀。如心及河鼓三星。皆中星大。左右二星俱小。織女三星。上星大。而下二星小。比極五星。大小更異。是豈大者必近。而小者必遠耶。全圖只因月中魄影。如世所謂婆羅樹。及玉兔者。昔人以為大地山河之影。因杜撰以欺世人耳。試取圖與月影質之。即見瑪竇所製測騐之器。謂之自鳴鐘者。極其精巧。此自是人力所能。如古鷄鳴枕之類耳。予嘗細析而觀之。大要在兩大輪卷鐵暗匿輪中。而貫之以軸。鐵不受卷必展。則設機以製之。使不得展。而轉極微細。又設數輪相承。以次漸小漸密。鐵輪微轉。亦以次相促。而漸催漸急。數盈則觸機而機脫。迅疾如風。輪上設杵十二如乳。杵至則刮其挺以擊鐘疎密皆有次第。然鐵既受卷。久之則性亦稍緩。不能與時合。又須再卷使急。大約每日定須一整。整時須藉日影為準。倘連日陰晦。則無從取定矣。但其法簡於壺漏耳。</p>
</div></div>
</div><!-- end of div[@id='body'] -->
</body></html>