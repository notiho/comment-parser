<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聖朝破邪集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu15' />
<p class='juan'>明朝破邪集卷第二</p><p class="byline">鹽官居士徐昌治覲周甫訂</p>
<div class='div-other'><a id='mulu16' />
<div class='div-other'><a id='mulu17' />
<p class='h2'>發遣遠夷回奏䟽</p><p class="byline">南京禮部侍郎沈　㴶著</p><p style="margin-left:2em">題為欽奉明旨。發遣遠夷回奏事。主客清吏司案呈奉本部送准禮部咨。為遠夷久覊候旨。懇乞聖明速賜處分。以維風教。以肅政體事。該本部題據南京禮科給事中晏文輝。揭稱前事。雖未奉旨下部。相應據揭題覆。乞將王豐肅龐廸峩等。勅下本部。轉行各該衙門。遞送廣東。聽彼中撫按。暫為收管。督令西歸等因。萬曆四十四年十二月初十日。本部署部事左侍郎兼翰林院侍讀學士何宗彥等。具題。二十八日奉聖旨。這奏內遠夷王豐肅等。立教惑眾。蓄謀叵測。爾部移咨南京禮部。行文各該衙門。速差員役。遞送廣東撫按。督令西歸。以靜地方。其龐廸峩等。去歲爾等公言。曉知曆法。請與各官推演七政。且皆係向化來京。亦令歸還本國。該部院知道。欽此欽遵。除將龐廸峩等。咨</p>
<p style="margin-left:2em">都察院轉行遞送外。備咨臣部。查炤欽依內事理。將王豐肅等。遞送廣東撫按衙門。督令西歸。一體欽遵施行等因。到部送司。卷查萬曆四十四年五月內。該臣題為遠夷闌入都門。暗傷王化懇乞聖明申嚴律令。以正人心。以維風俗事。稱在南京有王豐肅陽瑪諾等。及炤本年七月二十等日該廵視東城監察御史孫光裕。行南京東城兵馬司擒獲一干人犯。暫覊候旨。聞彼時提有王豐肅鍾明仁謝務祿等一十四名。其陽瑪諾。據稱先歸本國。未知有無窩藏容隱。及見獲謝務祿。亦供稱化外人。未知虛實。今該前因行司審據王豐肅供稱。年五十歲西洋國人。萬曆二十九年前來南京。建立天主堂。聚徒講教。其陽瑪諾。向住嶴中。先曾與豐肅同住兩年。又往北京三年。仍復回南同住。於四十三年十二月內。仍往南雄居住訖。又審得謝務祿。亦供稱西洋人。面貌與王豐肅相同。其為遠夷無疑。查明呈覆。該臣查炤禮部。題奉欽依內事理。咨行南京都察院。轉行五城廵視御史衙門。速差員役。將王豐肅等。遞送廣東撫按衙門收管。續據回稱會差小教塲中營中哨衛總李鈺龍江陸兵前營把總鎮撫劉仕曉。帶領兵勇。俞大亮等八名。於三月二十五日。起程遞送去訖。相應回奏等因。具呈到部。該臣看得王豐肅等。潛住多年。妄稱天主。利驅術誘。愚民被其煽惑。不難出妻獻子。至於擦油灑水。婦女皆然。而風俗之壞極矣。明旨所謂立教惑眾。蓄謀叵測。真是洞見萬里之外。而尚寬之以不殺之恩。遞還本國。又真所謂包荒。不遐遺。聖人之仁明並用也。惟是私剏庵觀有禁。而况乎門庭之清肅。陵寢之森嚴。豈容留狡夷鼾睡之迹。服舍違式有禁。而况乎無樑殿。其制逼尊。事天堂。其名大<span class='corr'>僭</span>。豈容不掃除以易都人耳目之觀。臣謹行上元江寧二縣。東城兵馬司。將前項二處折毀入官。蓋皆遵律令明文。仰體我皇上以靜地方之旨而為之。一以清愚民積習炫誘之端。一以杜彼夷覬覦復來之地爾然不敢不一併上聞也。</p>
<p style="margin-left:2em">萬曆四十五年五月　　　日</p>
</div>
<div class='div-other'><a id='mulu18' />
<p class='h2'>會審鍾明禮等犯一案</p><p style="margin-left:2em">南京禮部王客清吏司為緝獲人犯事。據東城兵馬司呈解犯人鍾明禮張寀余成元方政湯洪夏王周用吳南等八名。到部。奉堂諭四司會審。奉此該本司吳郎中。會同司務廳張司務。祠祭司徐郎中。儀制司文主事。審據鍾明禮即鍾鳴宇。供年三十四歲。廣東新會縣人。父鍾念山。生兄鍾鳴仁。及鳴禮。幼時曾住香山[泳-永+粵]中。[泳-永+粵]中有大天主殿。一[泳-永+粵]人皆從其教彼時主教者。名曰歷山。又有頭目曰東寶祿兩人。共住[泳-永+粵]中。或兩年一換。或三年一換。俱從西洋國撥來。鳴禮失記日月。不知何年分。有利瑪竇龐廸峩王豐肅郭居靜羅儒望等。從西洋國來入[泳-永+粵]。繇將天主教。愈加講明。要得行教中國。是父鍾念山。率鳴禮兄弟。往拜從之。自此朝夕不離。利瑪竇等。向在韶州地方。起造房屋。供奉天主像。約有十年。乃至江西南昌府賃房居住。比時從之者少。教未大行。眾議分投行教。王豐肅至南京。郭居靜至浙江。羅儒望住江西。萬曆二十七年。利瑪竇龐廸峩。前往北京。有鳴仁從之同住。鳴禮自住江西。於萬曆三十三年間。鳴禮來至南京。與王豐肅同住天主堂內。兄鍾鳴仁。亦自北來。一同居住。及萬曆三十九年。利瑪竇死。鳴禮兄弟。同往北京會塟。塟畢仍復來京。王豐肅一切費用。俱自香山[泳-永+粵]送來。其銀自西洋國送入[泳-永+粵]中。[泳-永+粵]中<span class='corr'>商</span>人轉送羅儒望。羅儒望轉送到此。歲歲不絕。凢天主堂中。有來從教者。或鳴仁。或鳴禮。先與講說。然後引見王豐肅。一向無異。至今年五月內。鳴禮前往杭州。與郭居靜會話。八月初二日。知王豐肅事發。兄鳴仁。<span class='corr'>已</span>被拘獲。又聞浙江軍門。亦將緝拿郭居靜。鳴禮即於初十日到京。見天主堂<span class='corr'>已</span>封。即訪教中人王甫。余成元。比時王甫<span class='corr'>已</span>獲在城。惟余成元在家。見張寀先<span class='corr'>已</span>在彼。持有北邊書揭。俱不敢開。鳴禮云開亦何害。即開其包袱。見護封內有揭帖一封。是禮稱說。刻此揭帖。徧送各老爺。可以釋放我兄。并一干人犯。即于初十夜。將錢僱<span class='corr'>已</span>發落刻匠潘明潘華。并<span class='corr'>已</span>迯秦文等。包工刊刻。至十四日刻完。隨到蓬厰中裝釘。欲于十五日朝天宮。習儀處所投遞。不意城上聞知。當有兵馬官前來擒獲。是鳴禮說平日受天主大恩。無以報荅。今日就拏也不怕等語。又據張寀供年二十六歲。山西平陽府曲沃縣人。於萬曆四十二年三月內。前往北京。推水過活。因見同鄉人說稱天主教極好。遂拜從龐廸峩門下。迪峩即以鷄翎粘聖油。向額上畫一十字。謂之擦聖油。乃又持聖水念天主經。向額上一淋。即滌去前罪。自後七日一瞻拜。群誦天主經。在天我等父者云云。日將出。乃散。習以為嘗。至今年七月二十一日。龐廸峩見南京王豐肅事發。要得救解。與寀盤費銀二兩。交袱包一個。內書揭一大封。差寀送南京天主堂中開拆。寀於八月初八日到南京。見王豐肅天主堂<span class='corr'>已</span>經封鎻。乃尋到教中余成元家。比時鍾鳴禮。自杭州來。解包開封。因<span class='corr'>商</span>量刻揭情繇。十一日刻起。十四日刻完。隨于本夜刷印裝釘。共成一百本。約十五日習儀處所投遞。不意二更時。即被拘獲等情。又據余成元供年二十九歲。原籍江西。本京府軍右衛人。住鷹揚倉地方。向與王甫同院居住。合種一園。萬曆三十九年十一月。內有表叔曹秀。先從天主教。勸余成元亦入教中。先遇鍾鳴仁講說人生不久。壽夭不同。不如及今修一修。使靈魂不滅等語。遂于本月初七日。進見王豐肅。成元跪于天主像前。王豐肅先擦聖油。後淋聖水。令拜天主四拜。并向王豐肅叩頭。口稱王爺。自後七日一聚會。天未明而至。日未出而散。每次或三四十人。或五六十人不等。至今年七月二十日。王豐肅事發。王甫被城上拘獲。成元獨住園中。八月初八日。值張寀自北京齎揭前來至成元家。即與同住。尚未敢開揭。適鍾鳴禮。亦從杭中來。將書揭拆開。是成元僱得潘明潘華并<span class='corr'>已</span>迯秦文等。包工刻完。議于十五日習儀日投揭。隨被拘獲等情。又據方政。供年三十二歲。徽州府歙縣人。描金生理。先於三十八年十一月二十日。有不在官叔方文榜。向從天主教。政因此拜從王豐肅稱為王爺。自稱小的。擦油淋水。其眾俱同七日一會。歲時不絕。至今年五月內王豐肅被叅。至八月初九日。余成元見北京張寀持揭到來。遂向政說北京有個信來。不知其中何意。值鍾鳴禮自浙江來。乃開書揭。即同刊完。要趕十五日投遞。十四日夜隨被拘獲等情。又據湯洪。供年三十二歲。上元縣人。住朝天宮後易家橋。總甲劉科地方。有故兄湯應科。向在天主堂中。每向洪勸誘應科即于四十年十一月。率洪到天主堂。先見鍾鳴仁。即叩王豐肅四頭。擦油淋水如嘗。自後如期聚會。今年七月內。王豐肅事發。洪雖住家中。時嘗探聽消息。至八月十四日到余成元家。見張寀鍾鳴禮等先在。余成元向洪云。你母舅王桂。捉在監中。你可幫送揭帖。救你母舅等語。是洪聽信。亦同在彼幇釘。釘完即同喫酒。約十五日投遞。隨被捉獲等情。又據夏玉。供年三十三歲。南京府軍右衛人。住本衛平倉地方。賣糕生理。萬曆四十年十月內。前往帽子店曹秀家做帽。曹秀因說天主生天生地生萬物。汝何不從之。有鍾鳴仁等。與玉講說天主道理。玉云既謂之天主。何以有像。仁等荅云當初天主化生。止有一男一女。自後百姓作業。不認得天主了。所以洪水泛濫。遭此大難。天主不忍。降生西洋國。以教化天下。至今共一千六百十五六年。又將夷教書十五本。付玉誦讀。隨進天主堂。擦油淋水。一一是實。若婦人有從教者。王豐肅差鍾鳴仁前往女家。以聖水淋之。止不用油。至今年七月二十一日。見天主堂門<span class='corr'>已</span>封。思我既敬天主。就有災患亦無事。至八月二十四日。余成元來呌玉同買魚肉等項。前往蓬中。但見揭<span class='corr'>已</span>刷完。只要明早送了。正喫飯間。被城上拿獲等情。又據周用。供年六十八歲。江西撫州府東鄉縣人。一向在京居住。開設書舖。并刷書生理。萬曆三十八年正月內。王豐肅僱用刷天主經。因與用說。你年紀老大。何不從天主教。日後魂靈可昇天堂。用遂入教。今年八月十四日早。有湯洪來說。揭<span class='corr'>已</span>刊完。你須去刷印幾簿。用因年老。恐刷不及。即僱覔吳南同往蓬中。刷至起更時分方完。隨即裝釘。商量明日投遞。不意被獲等情。又據吳南。供年二十四歲。羽林左衛人。平日刷印為生。並未從入天主教中。八月十四日。周用向南說。有一相公有幾本書。速要刷完。要趕十五日分送。各位爺。我刷不及。你同去一刷。及刷時乃知其為揭帖。許錢二十文。尚未交付。正留喫飯。隨即被獲等情。今據該城將一干人犯。申解前來。各供口詞前情是實。叅看得狡夷之闌入中國也。駕稱八萬里。不可窮詰之程途。妄揑西洋外千古所無之天主。狡焉盤踞留都。突然私駕巍殿。百千瞻拜。昏夜成群。舉國既<span class='corr'>已</span>若狂。隱憂大為叵測。<span class='corr'>已</span>經本部題叅。廵院拘禁。靜候明旨。攘除蕩滌。一時從邪之民。俱<span class='corr'>已</span>去番字。而貼門符。遠夷教。而祀宗祖。會見維新之眾。大有廓清之機。而何物鍾鳴禮等。當此見晲雪消之日。廼為魑魅魍魎之謀。潛集蓬厰。公行刻揭。幸被獲於深夜。幾得中其狂鋒。鍾鳴禮父子兄弟通夷。雖戴履中華天地。而儼然披髮左袵。張寀天南地北奔馳。即么麼亡命廝走。而甘為伏戎隱寇。余成元方政。一則以灌園而為保匿奸徒之藪。一則以鏤金而效刻揭投遞之功。湯洪夏玉。一則從兄邪而與舅同惡。一則受夷書而利蓄亡命。此皆利于明條。亦何辭於法網。宜叅送法司次第輕重擬罪儆示者。若周用則垂盡之息。或蠱於輪迴而終迷。吳南則鬼鼠之流。偶誘以青蚨而效用。宜即解網以覆顓愚。緣奉堂諭會審事理。本司未敢擅便。伏乞</p>
<p style="margin-left:2em">裁奪施行。須至呈者。</p>
<p style="margin-left:3em">計開解犯人八名</p>

<ul class="">
<li><p style="margin-left:4em">鍾鳴禮</p>
</li>

<li><p style="margin-left:4em">張寀</p>
</li>

<li><p style="margin-left:4em">余成元</p>
</li>

<li><p style="margin-left:4em">方政</p>
</li>

<li><p style="margin-left:4em">湯洪</p>
</li>

<li><p style="margin-left:4em">夏玉</p>
</li>

<li><p style="margin-left:4em">周用</p>
</li>

<li><p style="margin-left:4em">吳南</p>
</li>
</ul><p style="margin-left:2em">萬曆四十四年十月　日署郎中主事吳爾成堂批題叅各犯。自合靜聽處分。鍾鳴禮等。故來犯法。所惡異教之惑人者。正惡有此等軰耳。本都當叅送正法。姑念周用年老。止當日受僱。吳南認不入教。止受僱。未得錢。量與省放。其餘六犯。情有輕重。總之為夷人用。而勾連煽惑。揚波助瀾。則鍾鳴禮實謀主矣。該法司分別定罪。</p>
</div>
<div class='div-other'><a id='mulu19' />
<p class='h2'>會審鍾鳴仁等犯一案</p><p style="margin-left:2em">南京禮部主客清吏司為遠夷闌入都門。暗傷王化事。奉本部劄付前事。奉此遵依行。據五城兵馬司呈解。從夷犯人鍾鳴仁等。一起到司。該本司署司事祠祭司徐主事會同司務廳張司務祠祭司徐郎中儀制司文主事。除王桂即王貴病故。外會審得鍾鳴仁。年五十五歲。廣東廣州府新會縣人。供稱先年同父念山。及弟鳴禮。往香山[泳-永+粵]中從天主教。於<span class='corr'>己</span>亥年隨利瑪竇進貢。在北京七八年。方來南京住三年。又往浙江一年。舊歲五月間。仍來天主堂中。為王豐肅招引徒眾。若婦人從教者不便登堂。令仁竟詣本家。與婦淋水宣呪。呪云我洗爾。因㧞的利揭。非畧揭。西必利多。三多明者。亞們。大約淋過婦人十五六口不記姓。仍管買辦使費。所費銀兩在[泳-永+粵]中來。每年約有一二百兩。曹秀年四十歲。江西南昌府南昌縣人。供稱先年來京結帽為生。因妻染痰疾。五年不愈慕天主教。可以[袖-由+襄]灾獲福。遂於四十年三月間。同妻入教。誦天主經。經云在天我等父者。我等願爾名承盛。爾國臨格。爾止承行於地。如與天焉。我等望爾。今日與我我日用糧。爾免我債。如我亦赦負我債者。又不我許陷。與誘感。乃救我與離惡。亞們。專務招引從教。如余成元王文等是實。姚如望。年六十一歲福建興化府莆田縣人。供稱挑脚為生。在京三十年。於甲寅正月十六日進教。因王豐肅事發手執黃旗。口稱願為天主死。遂被獲。游祿年五十三歲江西南昌府南昌縣人。供稱髲頭為生。有夷人羅儒望。在江西開教。即便投入教中。於四十四年五月間。儒望以書一封。差祿送王豐肅處。即入天主堂中。於頭門外耳房居住看守。蔡思命。年二十二歲。廣東廣州府新會縣人。供稱幼年粗讀詩書。於三十七年間。同陽瑪諾。費奇規來京。投入王豐肅家。專管書柬兼理茶房。每年約得錢一千二百文。來時年止十六歲。同來費奇規亦夷人。尚在韶州府。王甫。年三十一歲。浙江湖州府烏程縣人。供稱四十四年五月十二日。有桐鄉縣錢秀才僱甫來京。抽豐失意棄甫獨歸。被隣居余成元引進王豐肅處看園。每月得受僱工錢一百五十文。飯米三斗。菜錢三十文。張元。年三十二歲。江西瑞州府人。供稱結帽生理。在南京十餘年。於四十年間。偶在縉紳家做巾。見本宦拜禮豐肅。心竊慕之。遂傭於天主堂內。客至捧茶。每月得受工食銀三錢。從夷教守十戒。王文。年三十歲。江西九江府湖口縣人。供稱補網為生。來京二世。於四十三年正月十六日進教。有姐夫曹秀先在教中。招之使去也。劉二。年三十九歲。江西南康府都康縣人。供稱木匠為生。於三十八年來京。前年從王豐肅教。先在天主堂中修理做工。遂聽其教。迨事發往看。因而被獲。周可斗。年二十七歲。江西九江府湖口縣人。供稱隨母在。安慶府宿松縣王佑家。帶至南京結帽為生。四十四年六月十二日進教。王豐肅將錢一百七十文。凂斗結帽一頂。網完送去被獲。王玉明。年二十九歲。福建邵武府邵武縣人。供稱前年八月到京。跟陳外郎度日。外郎往山西蒲州探親。遺下玉明。遂進天主堂煑飯。每月得工錢一百二十文。候外郎回日仍去隨之。幼童三郎。年十五歲。松江府上海縣人。供稱父親鄒元盤。於四十三年同母病故。有祖父鄒思化。送杭州開教夷人郭居靜處讀書。因交遊不暇。轉送王豐肅處讀書。今染病。仁兒。年十四歲。北直保定府人。供稱父親劉大。於四十四年三月內。將仁兒賣於龐廸峩。聞南京要人使用。差管家送至豐肅處。兩月被獲。龍兒。年十四歲。北直保定府漆水縣人。供稱父故。有伯張文正。將龍兒賣與龐廸峩。得銀一兩。同仁兒一起送至南京。本多。年十四歲。廣東東莞縣人。供稱父親劉應魁。在此當軍。於四十二年將本多僱與王豐肅燒火。每月得錢七十文。熊良。年十四歲。江西南昌人。供稱父親熊廷試。久住南京。木匠生理。時嘗在王豐肅家做工。帶良進出。偶豐肅與錢五十文買鷄。送進被獲。各供是實。據此。看得此數犯者。皆亡命之徒。烏合之眾也。執業甚賤。無恒產以固其心。故投之以纖利。而奔走若狂。秉性好奇。有妖言以熒其聽。故攻乎異端。而扞網不顧。即均置之法。庶挽異趨。而細按其情。不無差等。如鍾鳴仁其殆登壇執牛耳者乎。代宣夷呪。廣招羽翼。猶曰引男子也。至於公然淋婦女之水。而瓜嫌不避。幾淪中國以夷狄之風。父率其子。兄勉其弟。猶曰惑邪謀也。至於甘心供辦之役。而錢糓是司。顯受夷人以心膂之寄。所當與別案之鍾鳴禮同律擬究者也。若夫曹秀其即次焉者乎。深信其教。至挈妻以從。縱託言有疾。終屬無恥。誦習其經。至呼朋以往。彼余成元王文等。是誰之愆。所當與鍾鳴仁並擬示懲者也。姚如望一擔負么麼耳。輒敢揭竿而呼。聲言效死。則不但從邪。抑且亂民矣。罪豈在鳴仁曹秀下哉。游祿既從該省之羅儒望。而郵筒自效。暗通彼此之情。又登此處之天主堂。而閽人見委謹司出入之候。鷹犬不辭。三尺焉逭。蔡思命專供掌記。暇則烹茶。先經與匪人偕來。每年有多錢之入。法不容貸。苐其來時年止十六耳。尚屬無知誤入。量當原情末减。此外則有被服其教。寢處其廬。此借彼之衣食。彼藉此之傭作者。如王甫之灌園。張元之捧茶。王玉明之執爨是也。因之以為利。非有深謀也。則又有謁徒而來請依期而進拜。聚則為教中之人。散猶能自食其技者。如王文之不棄補網。劉二之仍操斧。周可斗之不廢帽匠是也。偶牽於所誘。非其本心也。他如幼童五名。三郎仁兒龍兒本多熊良。或捨入於堂中。或鬻之為僕隸。赤子入井。誠為可矜。即時省發。猶以為晚。要而論之。鍾鳴仁曹秀姚如望。引例。則有左道惑眾之人。或燒香集徒。夜聚曉散。為從者軍衛發邊遠充軍。有司發口外為民。各犯政與例合。引律。則有左道亂正之術。或隱藏圖像。燒香集眾。夜聚曉散。煽惑人民。為首者絞。為從者各杖一百。流三千里。各犯又與律合。是在法曹酌而用之也。游祿蔡思命。雖為夷人效用。尚非引類呼朋。合送法司定罪。方行遞回原籍。王甫張元三郎。免送法司。竟遞回籍。王玉明雖係受僱。實為愚民相應與王文劉二周可斗免行遞解。放歸生理。幼童本多熊良。見有父在。即宜發領。仁兒龍兒。皆北直人。無親識者。若竟放之。不免為棍徒拐賣。姑令寺中收管。以俟北方之訊可也。為此分別具繇。連人犯一併呈堂定奪。原蒙劄審事理。本司未敢擅便。須至呈者。</p>
<p style="margin-left:3em">計開解犯人十一名</p>

<ul class="">
<li><p style="margin-left:5em">鍾鳴仁</p>
</li>

<li><p style="margin-left:5em">曹秀</p>
</li>

<li><p style="margin-left:5em">姚如望</p>
</li>

<li><p style="margin-left:5em">游祿</p>
</li>

<li><p style="margin-left:5em">蔡思命</p>
</li>

<li><p style="margin-left:5em">王甫</p>
</li>

<li><p style="margin-left:5em">張元</p>
</li>

<li><p style="margin-left:5em">王文</p>
</li>

<li><p style="margin-left:5em">劉二</p>
</li>

<li><p style="margin-left:5em">周可斗</p>
</li>

<li><p style="margin-left:5em">王玉明</p>
</li>
</ul><p style="margin-left:3em">幼童五名</p>

<ul class="">
<li><p style="margin-left:5em">三郎</p>
</li>

<li><p style="margin-left:5em">仁兒</p>
</li>

<li><p style="margin-left:5em">龍兒</p>
</li>

<li><p style="margin-left:5em">本多</p>
</li>

<li><p style="margin-left:5em">熊良</p>
</li>
</ul><p style="margin-left:2em">萬曆四十五年五月　　日署司事祠祭主事徐從治堂批</p>
<p style="margin-left:2em">各犯既審問明白。所引律例。似亦允當。但勘鍾鳴仁曹秀姚如望。與別案鍾鳴禮張寀。平時勾連夷教。扇誘愚民。臨事又往來偵探。壞法情重。按律有在京在外軍民人等。與朝貢夷人私通往來。投託管顧。撥置害人。因而透漏事情者。俱問發邊衛充軍之例。五犯是否。又與此例。合該司并入繇內將鍾鳴仁等。與同游祿蔡思命。俱叅送法司定罪。其王甫張元三郎。免其叅送。竟遞回籍。王文劉二周可斗王玉明。姑准省放。幼童本多熊良。著令親識人領回取領狀繳。仁兒龍兒。暫令僧錄司收管寄養。俟該府縣有親識人來發領。奉此遵將鍾鳴仁曹秀姚如望游祿蔡思命于五月二十五日。叅送南京刑部河南司。收問定罪。取有批迴在卷。其王甫行上元縣。轉遞浙江湖州府烏程縣。三郎行江寧縣。轉遞直隸松江府上海縣。張元在京年久。行上元縣著落甲隣收管。取上江二縣回報收管在卷。王文劉二周可斗王玉明。放歸生理。幼童仁兒龍兒。發僧錄司收養。本多熊良。各發伊父領回。各領狀在卷。</p>
</div>
<div class='div-other'><a id='mulu20' />
<p class='h2'>拿獲邪黨後告示</p><p style="margin-left:2em">南京禮部為禁諭事。炤得狡夷王豐肅等。潛住都門。妄稱天主教。煽惑人民。先該本部題叅。只欲申嚴律令。解散其徒眾耳。向在候旨未遽有行及部科兩䟽并前䟽發抄該城兵馬司奉察院明文提人候旨。本部亦未有行也。但據申報西營地方。搜獲十三名幼童五名。孝陵衛地方搜獲一名。如此而<span class='corr'>已</span>。本部之意。若明旨一下。只此見獲者究論。此外不必株連一人。目今地方素不從邪者。固幸獲狡夷之發露。無或撓亂我。而可以各安生理。即有為所引誘者。知其犯律令所禁。而回心改過一朝洗滌。依然是平世良民。本部嘉與維新。何曾搜剔。無柰有一二邪黨。如鍾明宇等八名。自遠而來齎有龐廸峩熊三㧞等䟽揭二件。潛搭窩棚。私行刊刻肆出投遞。夫本部未有一牌票提治。而狡夷公然揭。又公然䟽。又公然刻。此等伎倆豈法紀所容。為此不得不拿。此外仍未嘗株連一人。猶恐愚民無知怵<span class='corr'>惕</span>。合行曉諭。今後各務本等生理。不許訛言恐喝。安心無事做太平百姓不必疑畏。即在彼夷。若能靜聽處分。官府必且哀矜。若多一番鑽<span class='corr'>刺</span>。徒增一番罪案。無益有損。為此出示禁諭。各宜知悉。</p>
<p style="margin-left:2em">今將狡夷邪說欺世惑人。相應破除者。開欵于後。一夷人辨䟽辨揭。俱稱天主。即中國所奉之天。而附和其說者。亦曰吾中國何嘗不事天也。乃彼夷自刻天主教解要略。明言天主生於漢哀帝某年。其名曰耶穌。其母亞利瑪。是西洋一胡耳。又曰被惡官將十字枷釘死。是胡之以罪死者耳。焉有罪胡而可名天主者乎。甚至辨䟽內。明言天主降生西國。其矯誣無禮。敢於欺誑天聽。豈謂我中國無一人覺其詐耶。一大明律有私習天文之禁。正謂大統曆法。為萬世不刊之典。惟恐後世有姦宄之徒威侮五行。遁天倍法者。創為邪說以淆亂之也。故預嚴其防耳。凢我臣子。皆凜凜奉若。不敢二三。而狡夷突來。明犯我禁。私藏另造渾天儀等器。甚至為七政七重天之說。舉天體而欲决裂之。然則天下何事非可以顛倒誑惑者耶。無論百里不同風。千里不同晷。九萬里之外。晷影長短懸殊。不可以彼格此。目今聖明正御。三光順度。晦朔弦望。不愆于月。分至啟閉。不愆于時亦何故須更曆法。而故以為狡夷地耶。一大明律禁私家告天。書符呪水。隱藏圖像。燒香集眾。夜聚曉散等欵。今彼夷妄稱天主。誘人大瞻禮小瞻禮名色。不為私家告天乎。從其教者。灑之以水曰灑聖水。擦以油曰擦聖油。不為書符呪水乎。其每月房虛星昴大小瞻禮等日。俱三更聚集。天明散去不為夜聚曉散乎。種種邪術。煽惑人民。豈可容于堯舜之世。一夷人煽惑愚民。從其教者。每人與銀三兩。此係民間歌謠遍傳者。而遠聽之君子。豈能入彼窟穴。探彼葢藏。遂身任其無咎。曲證為借貸乎。或曰。人未有不自愛其鼎者。獨疑彼夷有禁呪之術。是以不得<span class='corr'>已</span>而護之。不知彼鬼術者。只可在魑魅之邦。騙下愚耳。豈能行于大明之世。而堂堂士君子。立身行<span class='corr'>已</span>。自有法度。何至畏彼狡獪反沮其正氣耶。今該本部出示之後。彼夷縱有邪術自然不靈不必畏護。</p>
<p style="margin-left:2em">萬曆四十四年八月　　　日示</p>
</div>
<div class='div-other'><a id='mulu21' />
<p class='h2'>清查夷物一案</p><p style="margin-left:2em">應天府上元江寧二縣為清查夷物事。抄蒙</p>
<p style="margin-left:2em">巡視京城監察御史趙　郭　孫　憲牌內開炤得狡夷王豐肅謝務祿。近奉南京都察院劄付。准南京禮部咨。奉有欽依事理擇差的當員役。押解廣東撫按衙門交割發遣在邇所有夷人原存房內貨物合行清查。為此仰上江二縣。會同東城兵馬司。原經手三員。量帶隨役三人。前往夷人房內騐開原封將原日揭報騐存貨物。并隱藏未盡物件。逐一清查。除私置中國書籍。及自造番書違禁天文器物。具揭報院。以憑轉送禮部貯庫。存炤外。其餘衣物器皿家伙等項。逐一交付王豐肅收領變賣。以資盤費。以示柔遠之仁。取領狀回報。仍着兵番把守前後門。<span class='corr'>毋</span>令閑人混入。致有遺失。違者許行拿究。其孝陵衛洪武岡。違例置造房屋。徑聽禮部定奪施行。蒙此隨經會同東城兵馬司。原經手兵馬三員前詣本犯屋內查明。違禁天文書籍器皿。并自置番書天主像造冊。并應給本犯衣物器皿等件。當給本犯收領取有領狀具繇通詳。去後只奉本院孫　蒙批。所不許狡夷帶去者。惟違禁天文器物書籍耳。據冊開報。如玻璃琥珀珠串琴畵銅器等件。硃筆勾的。仍給還王豐肅收領。取領狀繳示。中國不寶遠物。毋利分毫之意。其變價什物。着人代為議價交易。不許勢豪衙役勒騙強買。驅夷之中。不失柔遠之恩。第毋縱兇出柙。致有疎虞可也。林斐理屍棺。臨行聽其領出安埋義塚。仰行東城會同查行繳。蒙此隨經會同東城唐吏目。復詣本犯屋內。將冊內硃勾。應給什物逐一查明。當付本犯收領訖。所有衣服什物等件。給發本犯收領變賣。又經復查出。應入官圖像并番書數目造冊見在。其林斐理屍棺。責令王豐肅領出塟埋義塚。取有領狀見在其入官違禁什物俱封貯本犯屋內。未蒙</p>
<p style="margin-left:2em">批示貯庫。二縣未敢擅便。擬合申詳。為此今將前繇并造完入官什物文冊。粘連領狀。理合具申。</p>
</div>
<div class='div-other'><a id='mulu22' />
<div class='div-other'><a id='mulu23' />
<p class='h3'>拆毀違制樓園一案</p><p style="margin-left:2em">南京禮部主客清吏司為奉旨處分夷情事。炤得狡夷王豐肅等。違制葢造無梁殿樓房花園。<span class='corr'>已</span>經題請拆毀入官。其苜蓿園廳房物料。因　浡泥王墳屋盡燬。業經稟堂批行東城唐吏目移葢。所有園基當憑城官同經紀估價銀一十五兩。賣與內相王明。唐吏目。隨將前價。給發工費訖。至於洪武岡拆毀樓房。及基地墻圍。初議欲建公署一所。比緣帑藏如洗。不能為無米之炊而拆卸既久。又恐滋鼠竊之弊合無。將前基地甎料發經紀變賣。收其價銀。送貯縣庫。俟本衙門修造取用。庶物料不致散失。而垂涎此地者。亦可息念矣。本司未敢擅便。擬合稟候裁奪批示施行。須至呈者。</p>
<p style="margin-left:2em">萬曆四十五年八月　日署郎中事主事徐從治堂批　前據司呈五間樓。移葢於黃公祠。則遺下地基甎料。委應發賣。以杜非分垂涎者。銀貯縣庫。尤為得體。依擬查行。</p>
<p style="margin-left:2em">具呈人李成為承買入官房地事。近有南京禮部。奉請拏獲夷犯王豐肅。起解去訖。遺下入官房地一塊。坐落崇禮街。西營三舖地方。前街至後巷基地通共七間。併拆毀甎料等物發賣。竊成愿得承買。當憑經紀戈九疇議定。時值價銀一百五十兩整。為此具呈。連銀投　上。伏乞俯賜批准發下。該司驗明貯庫。仍賜給執炤。自買之後。聽憑成執業翻葢居住。實為恩便。上呈禮部老爺　　施行。</p>
<p style="margin-left:2em">萬曆四十五年八月　日具呈人李成堂批　李成呈買官地銀兩。該司查明。發上元縣貯庫。候本部正項修造支發。</p>
<p style="margin-left:2em">主客司。票仰東城唐吏目。即將承買狡夷王豐肅入官房地人李成。二次齎來價銀共一百五十兩。驗看明白。轉送上元縣秤兌貯庫。聽候</p>
<p style="margin-left:2em">本部修造作正支銷。其本宅內原樓房七間。木料甎瓦等件。運至黃公祠葢造。仍將修過本祠并拆花園修造</p>
<p style="margin-left:2em">浡泥王墳。一應工料數目造冊回報。以憑施行。須票。</p>
<p style="margin-left:2em">萬曆四十五年八月　　　日</p>
</div>
<div class='div-other'><a id='mulu24' />
<p class='h3'>會估修黃公祠一案</p><p style="margin-left:2em">南京禮部主客清吏司為修造名臣祠宇以光爼豆事。先該本司郎中徐從治。呈為奉旨處分夷情事。奉一連送。該司行翰林院　行人司　五府</p>
<p style="margin-left:8em">詹事府　宗人府</p>
<p style="margin-left:8em">欽天監　太醫院</p>
<p style="margin-left:8em">錦衣衛</p>
<p style="margin-left:2em">萬曆四十六年正月　　　日</p>
</div></div>
<div class='div-other'><a id='mulu25' />
<p class='h2'>福建巡海道告示</p><p style="margin-left:2em">欽差巡視海道兼理邊儲福建布政使司左布政使兼按察司副使施為拿獲通夷事。十月二十二日。奉督撫軍門沈。　批據本道呈詳。本月十五日。據寧德縣申蒙本道牌炤得夷漢之防甚嚴。通夷罪在不赦。據稱王春首告通夷之犯。稱見有夷人四名。窩藏在<span class='corr'>已</span>故吳鄉官庄內。為此備牌仰縣。會同中軍官顧世臣。前往拘拿。狀內通夷人犯。并通夷賍證。一并解道等因。蒙此隨該本縣即時密委廵捕典史。何汝煥同顧中軍。到吳家庄。時獲得夷人一名。同夥福安人黃克私即黃尚愛。餘夷二名。及到庄亭內。諸等物件。顧中軍俱<span class='corr'>已</span>搜出攤開見在查點竹籠八隻。皮包三隻。布包三包。內係褁衣物。番畫三張。熊皮二張。隨查夷人一名瑪方濟。一名阿腦伯。一名多明莪。福安縣一名黃尚愛。庄戶一名李財六。并籠箱物件。押解到縣。當該本縣即會顧中軍何典史當堂與夷人及福安縣人黃尚愛眼同逐件報明。填票入箱。外更未獲夷人一名。據稱在福安縣白石司停住。隨復差役前往緝拿。即據福安縣三十四都塘邊保長副甲頭。黃清褒。繆文明。黃興。阮福等僉結稱崇禎九年八月內。本鄉生員郭邦雍。黃大成。繆兆昂郭若翰等。設立夷舘。集眾從教。本縣聞知。給示驅逐出境。雍等不遵。今蒙差官到處擒拏。據廿八口稱初八夜二更時分。夷人同受教人。林一黃尚綗等。護送落船走脫等情。只獲得從天主教犯人徐伯獻黃利八洪若翰黃沾四名。并籠一隻。內貯物件。及外獲大小天主龕各一座。經架一隻。印板十板。賣契二張。各到縣隨炤數備開文冊見在。其未獲夷人。與從迯林一等犯。乞嚴行福安縣捕緝另解。今將見在人贓。合就解報。物件數目冊一本。併供開福安縣從夷教生員。郭邦雍。陳台臣。陳五臣。黃大成。黃元中。繆士响。繆兆昂。繆仲選。王之臣。王道淑。郭崑。陳端震。郭弘惠。阮孔貫等緣繇到道。該本道查是呂宋夷利瑪竇一[泳-永+(瓜-、)]專講天主者。看得華夷界限。從古甚嚴。左道惑人。法律最重。故以夷亂華。以邪亂正。實深人心世道之憂。粵稽古聖人治世。教人惟有人倫。自堯舜以來未之有改。何忽有所謂天主教者。自利瑪竇一人航海而來。闡揚其說。中國之人轉相慕效。莫覺其非。本道細閱其書。大槩以遵從天主為見。道以天堂地獄為指歸。人世皆其唾棄。獨有天主為至尊。親死不事哭泣之哀。親塟不修追遠之節。此正孟子所謂無父無君人道而禽獸者也。其為邪說惑人。明白易見。然其巧詞深辨。足新好異之聽聞。細小伎能。又足動小民之嗜好。於是窮鄉僻壤。建祠設舘。青衿儒士。投誠禮拜。堅信其是而不可移易。如生員吳伯溢以縉紳之後。甘作化外之徒。黃尚愛等田野匹夫。堅為護法之眾。本道庭問尚愛等以從教之故。則云中國自仲尼之後。人不能學仲尼。天主入中國勸人為善。使人人學仲尼耳。夫仲尼教人慎終追遠。又曰生事之以禮。死塟之以禮。祭之以禮。寧有親死不哀。親塟不奠而稱為仲尼之教者乎。且極詆中國親死追薦之非。既從天主便生天堂。春秋祭祀俱屬非禮。是則借夷教以亂聖道。真為名教罪人。然此猶以理之是非言也。本道諭令尚愛等悔悟徙教。免其戒責彼則寧受責。而不肯悔從教之非。但云秀才不從。則某等亦不從矣。是何異教之令人信從。牢不可破如此。夫一人能鼓數十人之信從。數十人便能鼓百人。既能鼓惑百十人。即能鼓惑千萬人。從其教者。人人皆堅信若斯。使之赴湯蹈火亦所不辭。又何事不可為哉。是不但人道等于禽獸。必至夷狄而亂中華。誠時事之大可慮者也。况近奉功令海禁甚嚴。安容非我族類。實逼處此。伏乞本院嚴飭沿海各郡縣。不許容留此軰。於十家牌內註明有從其教者。十家連坐從教者。處以左道惑眾之律。見在夷人三名。并從教諸犯俱應重處。念此道惑人有日。在上申飭未行。夷人姑着帶原來行李。速令歸國。不許再處內地。藏夷生員吳伯溢等。俱行學道懲戒。令其悔改。黃尚愛等該縣講鄉約以誨諭之。再不改則治之以律。此亦正人心以正風俗。杜患於未然之一端耳。最可異者。方具詳間。有生員黃大成郭邦雍。忿忿不平。直赴本道為夷人護法。極口稱人間追遠祭祀為虛文。惟天主為真實。且以本道為古怪不近情者。此等情狀似不普天下而入夷教不<span class='corr'>已</span>者。二生更應行學道重處等緣繇。奉批人心不古。即聖訓揭於中天。尚或淪于匪僻。天主夷教何為者。乃能使士民齊嚮牢不可破如是。足見誘惑易行。漸不可長矣。夷人驅逐出境。勿許地方潛留。通飭講明鄉約一洗邪說。吳伯溢炤議罰懲。黃大成等仍行學道處治。此繳奉此。又蒙巡按御史張。批該本道呈同前繇。蒙批據詳。士民惑邪。殊可怪詫。倡教夷人押令歸國。隨身行李許其帶回。天主龕板架等項即行燒毀。藏夷生員吳伯溢。護法生員黃大成等。即行學道降責。仍責同黃尚愛等。朔望赴縣具結。該地方尚有私習此教者。左道惑眾之罪。悉歸其身。一年無犯。許令自新。該道即於通行保甲中嚴飭此欵。講讀鄉約。候另文頒布繳。蒙此合行嚴禁。為此示仰地方軍民人等知悉。凢有天主教夷人在於地方倡教煽惑者。即速舉首驅逐出境。不許潛留。如保甲內有士民私習其教者。令其悔改自新。如再不悛。定處以左道惑眾之律。十家連坐并究。决不輕貸。須至示者。</p>
<p style="margin-left:2em">崇禎十年十一月初一日給廵海道施諱邦曜字爾韜號四明浙江餘姚人<span class='corr'>己</span>未進士</p>
</div>
<div class='div-other'><a id='mulu26' />
<p class='h2'>提刑按察司告示</p><p style="margin-left:2em">福建等處提刑按察司為奉旨緝獲邪教事。欽惟聖諭。以六章教民。平坦大道。百姓克遵。身家康泰。若無為天主等教。悉屬左道。妖妄邪言。律禁森嚴。近者奸徒董一亮牛君臣等。在京私習。煽惑痴愚。就經捕獲。題奉明旨將董一亮等。即時凌遲處决訖。李光福等。監候處决復行福建緝擒黨習陳大有等正罪。隨行各府縣拿解。去後訪得閩屬傳習邪教者不少。而省城尤甚。本宜盡拿。正法以銷亂萌。本司矜念。蠢爾無知。被奸簸弄。誤入迷途。不教而誅。寸衷惻然。稔聞邪教害人。烈愈長乎祖宗神主不祀。男女混雜無分。喪心乖倫莫此為甚。且呼群引類。夜聚曉散。覬覦非分之福懶惰生業之營。卒至妄萌鼓亂。名陷逆黨。身棄法塲。遠不具論。即今董一亮等。可為殷鑒。除將天主教首。楊瑪諾艾儒畧等。驅逐出境。外合行出示禁諭。為此示仰軍民人等知悉。以後各宜力行忠孝。保守身家。不得妄習無為天主邪教。如前<span class='corr'>已</span>被惑者。今各改過自新。示禁之後。若再執迷不悛。及祖宗神主不祀者。該府縣印捕官採訪得實。即行擒拿解司。以憑轉解兩院盡法重治。各家仍遵近蒙按院頒行家甲牌上。仍書本甲並無倡習邪教等人。如互相容隱。事發一體連坐。其地方若有教堂妖書。盡行拆毀焚除。不得隱藏。違者該保約并處不貸。各宜恪遵。毋貽噬臍。須至示者。</p>
<p style="margin-left:3em">右仰知悉</p>
<p style="margin-left:2em">崇禎十年十一月初五日給發雙門前張掛提刑按察司徐諱世蔭</p>
</div>
<div class='div-other'><a id='mulu27' />
<p class='h2'>福州府告示</p><p style="margin-left:2em">福州府為嚴防邪教。以靖地方事。夫經正民興。載在古訓。叛常亂俗。厥有明刑。故周禮不能寬左道之誅。春秋所以凜防微之戒。從來邪教聿興。多方煽惑。致蚩蚩之眾。俛首皈依。或棄倫常而弗顧。或傾貲產以相從。種種昬迷。為憂方大。如近日楊瑪諾艾儒畧軰。以天主教首。簧鼓人心。非覺發之早。驅逐之速。漸不可知矣。雖<span class='corr'>已</span>押出境。仍恐邪黨未消。去向復入。更為厲階爾家甲人等。以後嚴加防察。如有天主教艾儒略楊瑪諾等。并無為教首來省城者。許即稟官嚴拿究治。如容隱不舉。事發一體連坐。上司耳目最近。禁法森嚴。斷不為爾等貸也。特示。</p>
<p style="margin-left:2em">崇禎十年十一月初五日給福州府知府吳諱起龍</p>
</div></div>
</div><!-- end of div[@id='body'] -->
</body></html>