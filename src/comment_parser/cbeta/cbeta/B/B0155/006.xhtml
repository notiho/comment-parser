<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聖朝破邪集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu71' />
<p class='juan'>明朝破邪集卷第六</p><p class="byline">鹽官居士徐昌治覲周甫訂</p>
<div class='div-other'><a id='mulu72' />
<div class='div-other'><a id='mulu73' />
<p class='h2'>誅夷論畧</p><p class="byline">武安林啟陸履夫甫著</p><p style="margin-left:2em">竊聞聖代以原道正教為根宗。以防邪闢異為藩垣。鄉有塾。國有學。胄子翼以典樂之官。庶人嚴于庠序之教。斯所以世代有昌隆之勢。外夷有向化之風。禮樂日興。民心歸正焉。然其間有萬不獲<span class='corr'>已</span>者。則佐之以律令。或從而誅滅之。或從而要荒之。雖上古至治亦所不廢也。帝曰臯陶蠻夷猾夏。寇賊姦宄。汝作士五刑有服。五服三就。五流有宅。五宅三居。惟明克允。所以嚴華夷也。又曰。龍朕堲讒說殄行震驚朕師。命汝作納言。夙夜出納朕命惟允。所以謹忠讒也。遠夷去讒。國之福也。乃利瑪竇何物。直外國之一狡夷耳。詐稱大西洋。航海而來。間關八萬里。自萬曆年間。因奸細引入我大明。倡天主之教。欺誑君民。毀裂學術。細查天主之義。謂天主生天地人禽獸草木之魂。禽獸草木死則隨滅。獨人雖死。其魂不滅。所作善惡俱聽天主審判。而善惡無他分判。只是從天主教者為善。雖侮天地慢鬼神。悖君親。亦受天主庇。而登天堂。不從天主教者為惡。雖敬天地。欽鬼神愛君親。竟為天主怒。而入地獄。夫庸愚者既溺于徼倖隱怪者又便于放恣。繇是縉紳相率而薦揚之。士民相率而從事之。嗟乎上古帝王。未嘗不以欽若天命簡在帝心者為致治垂世之宗。即歷代師儒亦各以畏天命之語。諄諄然相告誡也。且曰天者理也。帝者以主宰而言也。夫天之生民。有物必有則。人能順天理恊帝則。自可以主宰萬物。統制乾坤。補宇宙之缺陷。正世代之學術。此吾儒之所謂天主也。而天下民物各具一天主也。堂堂正大。典籍昭彰。何我軰盡棄弗顧。而反聽于魑魅魍魎之教。削越祖宗丟拋神主排禮法毀典籍滴聖水擦聖油崇祀十字刑枷而以碧眼高鼻者為天主乎。其書譯入華地不能徧閱。適逢崇禎八年利妖之遺毒。艾儒畧軰入丹霞送余有天主實義聖水紀言辨學遺牘鸞鵠不並鳴說代疑續篇諸妖書等。其言極膚淺。極虛誕陽斥二氏之邪妄。陰排儒教之岐途。然其闢儒處。未敢十分啟口者。竊欲藉儒冠儒服者達其教于朝廷。使得以肆其奸毒也。彼夫斥二氏以成佛作祖之言。杳不可查。因果輪迴之說。茫無可據。何獨以祀天主者。定登天堂為天主之忠臣。背天主者定入地獄。為天主之叛民之可查可據乎。嘗觀二氏之言。特謂一念善。即是成佛成仙種子。一念惡。即是畜生地獄種子。斯不過儆<span class='corr'>惕</span>人心。使之遷善以棄惡也。老氏道德經。佛氏因果經。亦曾教人忠以事君。孝以事親。陰以敬神。陽以愛人。是亦有以補助乎儒教也。未有若天主之說。使帝王廢郊社褅嘗之典。士民棄祖宗祭奠之禮。正大神明。目為魔鬼。不敬天主視為罪人。至教人燬關聖觀音之像。斬文昌帝君之首。丟棄祖宗神主于糞穢。人心始覺驚怖。稍稍有追先敬聖之思。而貪利其財者。竟堅不可破也。且以文王之翼翼昭事。以孔子之丘之禱久。若肯悔過。以皈天主。纔為天主所賞。而登天堂。苟不悔過而叛天主。遂為天主所罰而入地獄。我軰未及文王孔子之萬一。若不悔過。盡燬文孔之典籍。悉歸天主之大教。不惟天堂無路。而且不知置我于何獄矣。今世儼然儒冠者。寧從文孔入地獄乎。抑隨耶穌登天堂乎。雖黃口嬰兒。亦當識所從違也。柰何入教者。俱是名公巨卿。或進表章薦于聖上或作文章為之序跋。或徧地吹噓。或隨方擁護。為之持維靡所不周。此何意哉。抑利其貨乎。吾未見不接夷利者之別無可致富也。抑奇其才之不數出。且謂其學之近正教乎。吾未見置文武周孔于地獄。俟其悔過。乃許登天堂。具髮齒頂踵者所當仰天大哭者此也。而反以是為正乎。其徒有曰。為我正度數。鑄貢銃。此二事。大有功于朝。不知此軰之論天文地理。日月星辰。儘有四大妄誕。謂星一天。日月一天。不相躔次。誕一。又謂地形如鷄旦黃精。上下四旁。人可居住。足踵相對。人可旋轉而走。遂以本天親上。本地親下。此二語。謬會其理以欺愚頑。誕二。又云彼嘗從日邊來。利瑪竇嘗旋轉一週。誕三。書曰王省惟歲。卿士惟月。師尹惟日。庶民惟星。是所以別上下。定尊卑。天道無乖。則人事順應。使凢有血氣者。得尊尊而親親也。彼又謂星高于日月。五星二十八宿形體大于日月。彼曆中月置三十一日。未嘗置閏。日月之蝕。不須有司扶救。夫不救晦蝕。則有先後時殺無赦之戒。不置閏。則有時漸不定歲漸不成之虞。若從彼曆。是使藏時失序。上下倒置。庶民得以凌駕乎卿士師尹之上。卿士師尹得以凌駕乎主君之上也明矣。夫堯治世必以治曆明時。為國家之首務。而此軰之擅入我大明。即欲改移曆法。此其變亂治統。覷圖神器。極古今之大妄。誕四也。有此四誕。誣上誣民。罪可勝誅哉。况我朝威聲可以奪夷。外國向化來貢者數十餘邦。縱有奸夷亦不肆其兵戈。區區一銃。能為國家萬年計乎。從未見三代唐宋以來。治曆明時。防夷禦寇者。俱用此碧眼高鼻之狡番為哉。吾且謂國家之大僇辱者此也。而反以此為榮。不亦醜乎。當今主上。雖極明哲。然深居九重之中。閱彼表章所薦。謂此心此理。若合符節。况為君人者。德合柔遠。得不曰在我則有變夷之權。在彼更有來王之誼。是何虞慮之有。不知此軰奸侫之甚。實亂人國。來王者彼反而王我變夷者我反而變于夷矣。若有宰輔諫臣以及四方官府。陳彼利害。伸我律令。此軰自當迸迹絕域。在內則無奸讒震師之患。在外則無狡夷猾夏之虞。唐虞景色。不煥然宇宙間哉。嘗思上古之世。洪水虎豹之灾。害民居者未盡害人命。戕人命者未必盡戕人性。然而櫛沐兼驅者。伊何人哉。及至戎狄之猾夏異端之亂道亂賊因而無懼。諸侯因而放恣處士因而橫議。彼當時誰不付之沒可柰何。然而或操膺懲之權。或<span class='corr'>僭</span>筆削之罪。或冐好辨之譏。車不停轍。席不暇煖者。伊何心哉。自我聖祖高皇帝開治統以來。以六經明世。以賢良治國。繼堯舜之道。宗周孔之學。其所以教澤士民。祿養簮纓者。可謂厚且至矣。雖粉身碎骨。寧足以報其萬一乎。柰何妖夷之教倡亂是非陷溺人心遂默然不動。國運學脉。付之誰人乎。陸以草野書生。極知蕘言不足以斥奸邪。但古有云梟搏雞雛。其母奮趐知不能庇。愛弗<span class='corr'>已</span>也。陸在血性中。寧捨君親之愛乎。繇是食不安。寢不寧。覩典籍而增愁向君親而揮淚輾轉一夜。竊述是篇庶有觀感而興者俱出一語以闢此軰。不惟上可以正教防邪。佐聖主之盛治。下可以典樂明倫。維生民之學脉。亦使此軰不至咲我大明之聾啞。一一聽其簸弄耳。</p>
</div>
<div class='div-other'><a id='mulu74' />
<p class='h2'>闢邪管見錄</p><p class="byline">豫章大司馬鄒維璉德輝甫著</p><p style="margin-left:2em">海外極西之國。有夷人利瑪竇號西泰者。萬曆初年偕徒四五人流入中國。著天學實義等書。自標天主教。梓以傳世。其詞意險怪首尾矛盾。似深而實淺。似文而實陋。徒以利口喋喋妄自尊大。<span class='corr'>已</span>蹈荊楚<span class='corr'>僭</span>王之罪。而其伎倆善盜。肺肝如見。大似呂不韋穿窬之雄。彼方思以易天下。孰知天下明眼有人。寧能一手盡掩哉。謬以天主合經書之上帝。夫既明知上帝屢見於六經。郊社所以祀上帝。則至尊在上帝可見矣。昔者大儒釋帝為天之主宰。葢帝即天。天即帝。故尊天即尊帝也。何云上天未可為尊。并諱上帝之號而改為天主之號乎。始曰天主是理。繼曰天主是神。終托漢時西國之兇夫耶穌。為天主應運設教。是其標大題。<span class='corr'>僭</span>大號。不惟呵佛罵老。且凌駕於五帝三王周孔之上。從來大變未有甚於此者。至於孔子太極之訓。春秋之作。孟氏仁義之對。無後不孝之言。皆見指摘。但云我以天主為父。萬民為子。而仁孝轉大。世間君父同為兄弟。何足事哉。噫逆亦甚矣。且天生素王以教萬世。生民以來所未有也。然其至誠無息。大道若愚。辭仁聖而不敢當謝生知而云好古。豈故為是謙辭哉。聖不自聖。故為至聖。而利妖敢以邪說比六經乎。昔人有言。莊周道家之儀秦。王通孔門之王莽。若夫利妖電光之舌波濤之辨。真一儀秦。拔佛家之幟。登素王之壇。真一王莽。侮聖欺天譸張為幻。左道之誅。豈可容於堯舜之世哉。璉以管見而談。終覺惶汗。惟望憂時憂道大君子。極力剪除。勿使蔓延惑世以害天下。而為中國將來憂實區區之鄙衷也<span class='corr'>已</span>。</p>
</div>
<div class='div-other'><a id='mulu75' />
<p class='h2'>上翰林院左春坊蔣公德璟攘夷報國公揭</p><p style="margin-left:2em"><span class='note-inline'>(時公奉　差復命路經三山。)</span></p>
<p style="margin-left:2em">福州左右中三衛千百戶掌印効用等官李維垣等。福州府閩候二縣儒學生員陳圻等。謹揭為共剖円衷事。竊思華夷界限甚嚴。邪正勢不兩立。胡有天主之夷。群入內地。上欺聖主。中結朝士。下惑愚民。萬曆四十四年奉神宗皇帝驅除出境。天啟初藐旨復入。布滿天下。煽惑交結。甚於萬曆之時。似不普中國而變夷狄不<span class='corr'>已</span>也。且吞我屬國呂宋及咬[口*留]巴三寶顏窟頭朗等處。復據我香山[泳-永+粵]臺灣鷄籠淡水。以破閩粵之門戶。一旦外犯內應。將何以禦。愛國之士。<span class='corr'>已</span>詳言之。垣等或受國恩。或叨聖養。覘茲景象。深抱心腹之患。愧卑秩貧儒力棉。未能除此朝食。恭逢台臺學素格于天人。任佇隆乎舟楫。此正太史今日之事。勿貽國家他年之憂。伏乞入告朝廷。盡除以清華夏。生靈幸甚。道脉幸甚。天下後世幸甚。垣等臨揭曷勝激切籲呼之至。須至揭者。</p>
<p style="margin-left:2em">崇禎十一年十一月　　日</p>
<p style="margin-left:2em">福州左右中三衛千百戶掌印效用等官千戶李維垣趙學淵。朱繩文。牛伯挺。王秉忠。戴壎。百戶李鏘。唐國輔。林挺棟。蔡士玉。朱繼宗。劉文華。韓堯道。呂調陽。羅萬象侍元卿。撫院標下效用原都司僉書管守備事陳邦政。撫院標下効用原欽依青村把總以都指揮體統行事署指揮僉事百戶王繼武。撫院標下賛畫守備葉樞撫院標下効用守備功加二級鄭邦卿。撫院標下効用守備功加都司僉書林深。原任欽依銅山寨把總以都指揮體統行事署指揮僉事何養魁。原恊理戎政軍門賛畫加衘都司僉書楊憲祿。總鎮標下効用把總陳周官。原任揚州府炤磨陸國煾。纂修貢生辦事候題中書周士義候任邵武府倉大使鄭德閭。福州府閩候二縣儒學生員陳圻。林浩。王德峻。陳周祚。蔡在新。陸之珍。李朝宗。布衣田正登。劉國[袖-由+(邱-丘)]。涂維[土*秉]。高登相李銓。</p>
</div>
<div class='div-xu'><a id='mulu76' />
<p class='h2'>十二深慨序</p><p style="margin-left:2em">孟夫子謂心之官則思。思則得之。貞竊以人之神智必歷而始得焉。信生王君感時著十二深慨。即普天鏡也。普天鏡者何。普天下之大炤。其情其病。備寫於中。數毫髮而莫迯者也。然苟不深心為道為世而日維持履歷於其間烏能知之。是其思誠微矣。嗚呼奸夷覬中華。亂學脉。出神沒鬼。為開闢未有之變。痛舉世鮮能知其詳。何以故則亦舉世鮮有心人而未之思也。故其官之不靈如此。予焉能不望有心人而一睹斯鏡。敬為序。</p>
<p style="margin-left:2em">崇禎戊寅歲孟秋金浦天香黃貞書</p>
</div>
<div class='div-other'><a id='mulu77' />
<p class='h2'>十二深慨</p><p class="byline">清漳王忠信生甫著</p><p style="margin-left:2em">于[糸*系]蠟夷人。入我中華。倡天主教。予為之深憂而切計者。誠痛我中華之自疢夷害凢有幾種。試畧言之。</p>

<ul class="">
<li><span class="corr"/>有聞及布金。輙生垂涎。見其謙恭。嘆為有禮。不知此夷政借金寶以濟其奸。設為矜莊以餙其偽。及聞其邪說信為至教。謂三教之所不及。此則讀聖賢之書。背聖賢之教。貌華而心夷也。可慨也。</li>

<li><span class="corr"/>有知其悖亂。頗存鋤奸之意。狡軰知情遂賂以財物。眩以偽書。迷其心。箝其口。令袖手坐視。任彼奸謀。殊不思後來身家難免荼毒。則所賂者安歸乎。可慨也。</li>

<li><span class="corr"/>有忽彼小醜。以為無能。取其珍寶以為無害。應其書札為之吹噓。使中國之士大夫共相傳說。稱揚其羙。因亦以書札為之往來。不知狡夷正欲假此以網盡中華。此雖非夷人之外護。而夷<span class="corr">已</span>實得其護也。可慨也。</li>

<li><span class="corr"/>有陋其說不為同流。但姑與之交接。聊示優容。而不堅拒以明絕之。使彼得為夤緣要結之竇。此則繞夷之波。開人以入夷之端也。可慨也</li>

<li><span class="corr"/>有頗明書史。自恃靈明。謂我神理廓然本體自在何至為小醜滅沒。見夫闢邪者。謂之<span class="corr">杞</span>人之憂。迂濶無當。不知邪教日興。正教日混君父生靈之急。孰有切於斯者。柰何昧復隍衣袽之戒。而漸成棟撓滅頂之凶乎。可慨也。</li>

<li><span class="corr"/>有見夷軰之毀佛仙及神祗等像。輙謂神靈自有冥誅。姑待其自斃。人安所用力乎。不知天地精英悉[田/廾]之人。惟有忠誠義激者出。而後正氣之神因相默護。人司陽。神司陰。陰陽合力。而後魔祟可滅。安可坐視而悉聽之神乎。此則亦無關疼癢之言也。可慨也。</li>

<li><span class="corr"/>有聞此猖獗。恬不為怪。浸無可否。從此亦此。從彼亦彼。但躭利竇。只顧身家。不知利竇之竟成禍端。身家之終為胥溺。所謂燕雀處堂者也可慨也。</li>

<li><span class="corr"/>有聞及草野之士力鋤夷奸。輙訕咲之曰。此事必屬之有力者。區區韋布。將柰彼何。不知正緣有力者未知任其事。故必到處疾呼告揭。夫既治之。則予何言哉。此則不知覆楚存楚之機之在絕[希-巾+子]純忠一人也。又安得自委于韋布。而日墮彼夷之奸計乎。可慨也。</li>

<li><span class="corr"/>謂剝復循環。各有定數。運會未變。必有擔當運會將變。非人所為。不知君子急天下也如其家譬如父母有疾。雖灼知其必不可為寧忍不投以藥石而坐聽其亡。此情理所不忍者也。况從來豪傑任世。苟時事有一毫可為。猶必盡全人之力。故能轉禍為福以成回天之功。又安得徒委之大數哉。此則所謂悠悠任運。置世道於不問也可慨也。</li>

<li><span class="corr"/>有矢志鋤奸之人。為之日久。或緣寡助而中棄。或緣懼禍而中危。此則不克有終困于懦弱之無能為也。可慨也。</li>

<li><span class="corr"/>素稱明理之人。洞見邪正之分。但燕安高堂之中。而無吐握之意。草野或有所陳說欲叩無門故奸邪猖獗總莫之知。遂使庭無義士之跡。門過九閽之遠也。可慨也。</li>

<li><span class="corr"/>草野告變。幸而有階初心接見。頗能感發。而左右朝夕旁撓。以為無甚迫切。遂不殫心竭慮以弭禍亂。此則旋起旋沒。無意天下事。有負海岱之高望矣。可慨也。</li>
</ul><p style="margin-left:2em">是故憂危慮遠之士。抱忠君愛國之心。深知此軰出神沒鬼。多一月增一月之蠹。寬一日滋一日之毒。於是苦心冐死以維持。不啻疾痛之在身。其切切偲偲。遍暴天下。將使豪傑端人。共起而應之耳。嗚呼孟夫子當年周流列國間。至蒙好辨傳食之譏。伊何人哉。伊何事哉。伊何心哉。苟曲突少。待斃多。天下將柰何當道大人。英邁君子。幸毋蹈種種之愆。毋忽草草之言共芟邪夷之黨。以閑先聖之道。疏其淫謀。聞之當宁。使夷氛永絕。海宇廓清。上安邦國。下扶綱甞。則僕之深慨有賴矣。</p>
<p style="margin-left:2em">崇禎丙子孟春撰</p>
</div>
<div class='div-other'><a id='mulu78' />
<p class='h2'>品級說</p><p class="byline">黃　虞著</p><p style="margin-left:2em">中國天子以下。公卿百官各有品級。以一至九顯然定分。無容紊也。彼天主教之師徒。亦僭定品級。中國以一品為尊彼則以九品為至尊。中國以九品為卑彼則以一品為至卑。有七品主祭。六品副祭之說。餘不得祭。又有宗教分教。必夷人以主之祭制冠裳皆用夷服。吾恐目習其所見。耳變其所聞將羲皇以來之道綂治綂。與聖祖高皇帝。驅胡定鼎。萬世金甌之天下。禮樂制度。人心風俗。一旦變於夷狄。莫此為甚。孟子曰。吾聞用夏變夷。未聞變於夷者也。嗟乎。今將變夷矣。夫以管仲覇佐。而有尊攘之功。孔子猶然仁之。華夷之防。邪正之辨。自古聖賢。甚峻甚嚴。今之士庶。柰何從夷教而反為同聲之吠耶。余觀品級一節。益見其冠裳倒置。幾不成世界矣。可慨也夫。</p>
</div>
<div class='div-other'><a id='mulu79' />
<p class='h2'>誅邪顯據錄</p><p class="byline">西甌李王庭猶龍甫著</p><p style="margin-left:2em">六合之內。有存而不議。議而不論者。恐其亂人觀聽也。若夫不得不論。不得不議者。凡列衛聖。皆不可少一口誅之力。如今日之天主教是<span class='corr'>已</span>。第辯之而不得其顯有可據者。則其心不服。辯之而不得其事之真屬矯誣者。則其心尤不服。是以余于心性天堂地獄等說外。獨舉其彰明較著言之。令賢智之士。固賞此語有同心而識苟非污下。亦得以隨事察奸也。試即彼所張掛中堂墨刻云。稱天主哀憫眾生。乃于四川裂山石獻經文篆字。始知天主降生之本。噫何舛也。四川列在中華。固非無人不到之所。且石崩獻文。亦非西夷獨有之經。試問四川之人。果于何年月何日時何州縣何村落有石崩之迹。有篆字之文。四川之人茫然不知也。川人不知。而西夷之人獨知之乎。此不過借河圖地不愛寶之說以神鬼其教。而謬謂藏之石室耳。烏知石文可暗刊。而此石迄今川中竟付烏有。將何說以愚人。更可異者。水法一節。必于邊外石田用之。夫石田可用。則中都旱田亦可用也。并中都山田亦無不可用也。乃必試于邊。豈水生于石乎。此又不過以難能之事。荒惑今人。料今士大夫所日悸者。漕運之艱。故倡為此說以傾動世耳。曾思真真經濟。無地不效其實用。豈待托之遐荒以文其拙耶。至如記函一件。其鄙夷不屑我輩。更莫此為大。夫天生聰明。將自我作古。即一目十行。一覽無遺。何代無之。乃託名倒記背誦。既使下愚之夫希其捷。即中材之士認為真。孰知此萬萬無有之理。實實以聾瞶待人。勿論不得。縱使一旦得之。而章句誦說之學。何益于心解力行。矧其不然也。如前三事。夫非彰明較著不辯自知者哉。</p>
</div>
<div class='div-other'><a id='mulu80' />
<p class='h2'>曆法論<span class='note-inline'>(闢西曆棄閏邪說)</span></p><p class="byline">閩芝城謝宮花個臣甫著</p><p style="margin-left:2em">今西夷所以聳動中國。驕語公卿者。惟是曆法。然中國之曆法。自有一定之論。不待西夷言之也。我太祖詔劉國師。上觀天文。下察地理。鑄量天尺。制定天球。星宿分野。銅壺滴漏。晝夜時刻。消息度數。分毫若天。現在京都。眾目可觀。至于曆法。考諸前代國史。如漢武帝太初元年。鄧平所造太初曆。後劉歆衍之為三綂曆。東漢章帝元和二年。造四分曆。獻帝建安十一年。劉洪造乾象曆。魏明帝景初元年。楊偉造景初曆。東晉孝武帝太元九年。姜岌造太元曆。劉宗文帝元嘉二十年。何承天造元嘉曆。孝武帝大明七年。祖冲之造大明曆。魏孝明正光二年。李業興造正光曆。東魏孝靜帝興和二年。李業興造興和曆。北齊文宣帝天保元年。宋景業造天保曆。後周武帝天和元年。甄鸞造天和曆。靜帝大象元年。馮顯造大象曆。隋高祖開皇四年。張實造開皇曆。仁壽四年。劉焯造皇極曆。煬帝大業四年。張胄元造大業曆。唐高祖武德九年。道士傅仁均以元起戊寅。造戊寅曆。高宗麟德元年。李淳風以元起甲子。造麟德曆。中宗神龍元年。南宮說造乙巳曆。玄宗開元十二年。僧一行造大衍曆。肅宗寶應元年。郭獻之造五統曆。德宗建中五年。徐承嗣造正元曆。穆宗長慶二年。徐昂造宣明曆。昭宗景福元年。邊岡造崇玄曆。五代周世宗顯德三年。王朴造欽天曆。宋祖建隆三年。王處訥造應天曆。太宗太平興國六年。吳昭素造乾元曆。真宗咸平四年。史序造儀天曆。仁宗天聖二年。宋行古造崇天曆。英宗治平元年。周琮造明天曆。神宗熙寧七年。衛朴造奉天曆。哲宗元祐七年。皇居卿造觀天曆。元符三年。姚舜甫造統元曆。徽宗崇寧二年。姚舜輔又造占天曆。金太宗天會五年。楊級造太明曆。南宋高宗紹興五年。陳德一造統元曆。孝宗乾道三年。劉孝榮造乾道曆。淳熙三年。劉孝榮造淳熙曆。金世宗大定二十年。趙知㣲修大明曆。宋光宗紹熙二年。劉孝榮造會元曆。五年楊忠輔又造統天曆。元太祖十五年。耶律楚材造庚午曆。宋寧宗開禧三年鮑澣之造開禧曆。理宗淳祐十年。李德卿造淳祐曆。寶祐元年。譚玉造會天曆。度宗咸熙七年。陳[日/折]造成天曆。元始祖至元十八。郭守敬等定授時曆。我朝大統曆法。莫不叅證斟酌無移。再考授時。測定閏應頒大統曆行于天下。萬世遵法。復徵回回曆官。鄭阿里等十一人。至京議曆給廩有差。後因夷言天文。皆宗耶律荒唐悠謬。洪武三十一年。夏四月罷回回欽天監。削夷官之號。即大明一統誌有載。上遣使往西域。經天竺至天方國。其國人止知崇奉一天。凡有災福。望天祈禱依然如中國之敬天也。亦未聞有天主釘死十字架上。設教行世。令其從之者。先拜右手之傷。求勇德拜左手之傷求忍德。右足之傷求勤德。左足之傷求畏德。又拜脇旁之傷求愛德。夫既以為天主之德。且不能保全一體之傷又烏有德以及人乎。夫既以為天主之尊。天神為之擁護。尚被葢法氏釘死。是天主天神皆不靈無用之物也。焉能主宰萬物乎。况曰服呪水畫呪油。食酒為食天主之血。食麵為食天主之肉。有一石置于案頭。謂是天主之骨。人能服聖水聖油者。雖平生為惡。天主恤其一念皈依。前惡全赦。夫天主耶穌。因妖言惑眾。且被法氏釘死。不能自赦。焉能為人赦乎。此皆誕妄之極。而謂可信乎。然天方國亦有回回曆。其地近邊。與中國氣數差三度。固知回回曆中國存而不用也。即中國之曆法。自太初以至授時。莫不遵古置閏。如西夷之邪說謂閏可棄。是唐之欽天。易之繫辭。中國千古之帝王卿相神聖賢哲大識大見皆在醜類下也。是耶非耶。夫我明大統曆。兼叅諸曆之長。行之萬世無弊。我太祖立欽天監內臺。分科各習一藝。專精象占。無得差移。至今而曰推筭有失。不能如劉國師之準。則當治欽天監內臺糜祿之罪也。</p>
</div>
<div class='div-other'><a id='mulu81' />
<p class='h2'>四宿引證</p><p style="margin-left:2em">夫天主教之七日。朝夕持呪稽首房星昴虛四宿。而又拜慧星者何說也。考之天文。昴宿有七星。水星也。昂為天耳目。又為白衣聚會。七星中有旄頭者。胡星也昴星欲明。明則獄訟平。國無侫臣。天下安。不明則刑必濫。侫臣得志。天下凶其六星不欲明。明則邊兵多死。動則大臣下獄信讒害忠。為白衣聚會。明而[婁*支]動。則胡兵大起其大星跳躍而他皆不動。則胡兵侵邊六星明與大星等。則天下大水。七星皆明而黃。胡虜大兵起。虛宿有二星。亦水星也。其星明靜則天下安。不明則天下旱。動搖則有更朝廷舊制者。房宿有四星。木星也。房星均明。則天下太平。其星暗則大臣亂政。明而大。則胡兵起。星動外則財寶出。動內則財寶入。月行而星動。則亂臣謀害。殃及萬里。星宿亦有七星。均明大則王道大行。小則賢良不用。而天下虛空。遁藏搖動則胡兵起。而又拜慧星者何也。天文占謂慧星入掃紫宮。布新除舊。天下革命。此西夷之朝夕祝願昴宿明黃。虛星二宿動搖。房星明大慧星入紫也若不明言之。恐愚夫愚婦。不察狡夷奸猾之意也。故錄是以為世人鑒。</p>
</div>
<div class='div-other'><a id='mulu82' />
<p class='h2'>續正氣歌</p><p style="margin-left:2em">昔有文山兮正氣昂昂。成仁取義兮日月斯煌。惟我中原兮人比鳳凰。嗟彼西夷兮類聚犬羊。陰蓄異謀兮天主教張。熒惑士女兮橫水湯湯。世聾瞶而不悟兮舉國若狂。一桴眾鼓兮竟不知當今有聖王。邪說充塞兮顛倒冠裳。人心既喪兮夫誰與匡。我今作歌兮續正氣之剛方。願言闢邪兮與日月而爭光。</p>
</div></div>
</div><!-- end of div[@id='body'] -->
</body></html>