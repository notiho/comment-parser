<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金陵梵剎志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1968' />
<p class='juan'>金陵梵剎志卷二十七</p>
<div class='div-other'><a id='mulu1969' /><p style="margin-left:2em"><span class='note-inline'>(中剎)</span>蒼雲崖嘉善寺　<span class='note-inline'>(勑賜)</span></p>
<p style="margin-left:1em">在郭外南去所綂天界寺三十五里神策門五里北城牧馬所鉄石山地相傳是達摩渡江處山椒有石佛閣建立不知何代正綂間僧法通見而掛錫因建寺奏　賜今額山深樹古垂藤絓壁有蒼雲崖[石*含]砑欲墮奇怪異狀一閣開櫺臨其左有一線天雲穿霞漏巖壑之幽絕者所領小剎曰崇化寺募府寺吉祥菴妙泰寺三塔寺</p>

<div class='div-other'><a id='mulu1970' />
<p class='h2'>【殿堂】</p>
<div class='div-other'><a id='mulu1971' /><p style="margin-left:2em">天王殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1972' /><p style="margin-left:2em">大佛殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1973' /><p style="margin-left:2em">佛堂<span class='note-inline'>(貳楹)</span></p>
</div>
<div class='div-other'><a id='mulu1974' /><p style="margin-left:2em">蒼雲閣<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1975' /><p style="margin-left:2em">方丈<span class='note-inline'>(伍楹)</span></p>
</div>
<div class='div-other'><a id='mulu1976' /><p style="margin-left:2em">僧院<span class='note-inline'>(陸房)</span></p>
</div>
<div class='div-other'><a id='mulu1977' /><p style="margin-left:2em">某址拾伍畆<span class='note-inline'>(東至章汝洪山　南至王一江民田　西至官路　北至鉄石岡)</span></p>
</div></div>
<div class='div-other'><a id='mulu1978' />
<p class='h2'>【公產】</p>
<div class='div-other'><a id='mulu1979' /><p style="margin-left:2em">田地山<span class='note-inline'>(共肆拾肆畆)</span></p>
</div></div>
<div class='div-other'><a id='mulu1980' />
<p class='h2'>【山水】</p>
<div class='div-other'><a id='mulu1981' /><p style="margin-left:2em">一線天<span class='note-inline'>(山後有石壁如屏高峙霞表中圻裂視天光僅露一線故名)</span></p>
</div>
<div class='div-other'><a id='mulu1982' /><p style="margin-left:2em">蒼雲崖<span class='note-inline'>(崖前有平石突起如拳圍可數丈焦太史移閣於山左向崖開牖而石之奇得坐賞焉)</span></p>
</div></div>
<div class='div-other'><a id='mulu1983' />
<p class='h2'><span class='note-inline'>(【文】)</span></p>
<div class='div-other'><a id='mulu1984' />
<p class='h3'>重修嘉善寺記略</p><p class="byline">明南吏部考功郎鄭宣化</p><p>英廟時有祖堂僧法通者來遊鉄石山見山西椒有石佛菴菴不知其何自始幽深秀阻人言達摩曾此渡江處因掛錫焉訪者來通為說法皈依者眾區隘莫能容通捐貲兼募買山為住錫計無量殿天王殿觀音殿法堂以次修舉訖工如京師通政使李公錫為引奏制曰與做　勅賜嘉善寺正綂八年二月十五日也嘉靖間殿堂<span class='corr'>圮</span>壞金像露頂而坐住持大智募於十方支頹緝窳如初未幾濕漬蟻齧不二十年支緝者腐敗且半松為住持思纘先績復募而重修之於是寺復煥然增新視崇化幕府獨擅雅勝矣　萬曆五年六月日</p>
</div>
<div class='div-other'><a id='mulu1985' />
<p class='h3'>重修嘉善寺募緣疏</p><p class="byline">明修撰秣陵焦竑</p><p>金陵古佳麗地而北郊為最非獨湖山秀暎為選勝者所躭游抑亦車馬聲踈寔棲真者所樂就也而嘉善又獨居其勝彼其膽鍾阜枕大江俯澄湖挾幕府闚天石壁鑿自五丁滿地藤蘿幽參二酉而山門未移法王焉妥禪堂未建雲水無依此桂軒上人所以喟焉而永嘆也余嘗謂今時人士小治園亭輒窮水陸雖捐數十百金弗惜至飯一僧葺一剎即半菽一毛拊心蠲痛則以執我我所曲士之恒情自利利他通人之達節未易同日譚也誠使探奇韻士佞佛高人飄然命駕一徜徉於此山松風水石之間將焦渴之腸頓霑甘露而塵勞之性蹔獲清涼必有五體齊捐七寶爭施者因書以俟之</p>
</div>
<div class='div-other'><a id='mulu1986' />
<p class='h3'>嘉善寺蒼雲崖修葺疏</p><p class="byline">明修撰秣陵焦竑</p><p>南都山水聞天下而城東北為最玄武湖幕府山梅花水燕子磯相綺錯而以巖石勝者嘉善寺蒼雲崖為最諸石森列奇勢迭出或盤坳突怒如靈丘或端嚴挺立如正士或縝而潤如珪璧或廉而劌如劍㦸或蹲如怪獸或削如橫几至其攢簇而輻輳深靜而窈窕行之而臨下若谷望之而闚天於隙晴雨異狀煙霞弄色雖非閎鉅之觀而百仞一拳千里一瞬達者有真賞焉苐閣當巖腰勝障其半且頹墮不支久矣往姚郡伯敘卿見曰此一移置之庶閣之頹可支石之勝盡出而卒不果今歲新安張君康敘同謝君少廉洪君禮卿王君曰常遊而樂焉與郡伯君語悉懸合乃謀於余及常君國寶約名勝士相與醵錢撤而更之夫古之嗜石者如唐之平泉宋之艮嶽非不鉤深致遠獻瑰爭奇然輦巉巗凌險阻歷歲月疲工力可致以成亦可徒而去未幾委棄道路淪落草莽徒以增今昔廢興之歎孰若兹崖一丘一壑坐而得之使問禪者可憇攬勝者忘歸致足樂也諸君子必有離世樂道能成斯志者其亦以此告之　萬曆甲辰夏日</p>
</div></div>
<div class='div-other'><a id='mulu1987' />
<p class='h2'><span class='note-inline'>(【詩】)</span></p>
<div class='div-other'><a id='mulu1988' />
<p class='h3'>遊嘉善寺</p><p class="byline">明顧璘</p><p style="margin-left:0em;text-indent:0em;" class="lg-abnormal"><div class='lg-row'>蒼石斵蒼雲誰遺空山裏藤蘿覆細路披煙得奇詭巉巖負龍脊㟏岈露鼇齒修竹照人清幽花傍泉紫樹古走危根欲斷不可止金陵百名勝無地可　　　　墮貪痴秘匿胡乃爾天地終刧灰況我二三子取笏端下拜託交自今始</div>
</p></div>
<div class='div-other'><a id='mulu1989' />
<p class='h3'>嘉善寺石壁</p><p class="byline">明焦竑</p><p style="margin-left:0em;text-indent:0em;" class="lg-abnormal"><div class='lg-row'>平生寡所營幽期在林壑及辰訪雲根巾車蔭蘭薄山阻覺徑紆苔滑嫌足弱危嶺罥緣蘿空庭下鳥雀崖傾石欲墜澗折泉如約一線喜披豁雙壁驚峭崿行看巖腹穿坐知谷口拓朋儕笑相顧文酒時問作風徽結篇翰嘯傲寄杯勺誰言賞心遲投老幸可託</div>
</p></div></div></div>
<div class='div-other'><a id='mulu1990' />
<p class='h1'><span class='note-inline'>(小剎)</span>崇化寺<span class='note-inline'>(古剎　勑賜)</span></p><p style="margin-left:1em">在都城外西北南去所領嘉善寺半里神䇿門五里北城李子岡地相傳古剎名高峯院　國朝正綂間重建賜額今殿宇就<span class='corr'>圮</span>重修未竟山巖下一小池方尺泉自下起蹙沸出水面若散花復暗流細澗出山下山多梅因名梅花水</p>

<div class='div-other'><a id='mulu1991' />
<p class='h2'>【殿堂】</p>
<div class='div-other'><a id='mulu1992' /><p style="margin-left:2em">佛殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1993' /><p style="margin-left:2em">僧院<span class='note-inline'>([參-(彰-章)+三]房)</span></p>
</div>
<div class='div-other'><a id='mulu1994' /><p style="margin-left:2em">基址拾畆<span class='note-inline'>(東至鉄石岡　南至官路　西至官路　北至官山)</span></p>
</div></div>
<div class='div-other'><a id='mulu1995' />
<p class='h2'>【公產】</p>
<div class='div-other'><a id='mulu1996' /><p style="margin-left:2em">田山<span class='note-inline'>(共[參-(彰-章)+三]拾捌畆捌分柒厘)</span></p>
</div></div>
<div class='div-other'><a id='mulu1997' />
<p class='h2'>【山水】</p>
<div class='div-other'><a id='mulu1998' /><p style="margin-left:2em">梅花水<span class='note-inline'>(其源自石隙中湧出味甘美每一升與他水較重數兩)</span></p>
</div></div>
<div class='div-other'><a id='mulu1999' />
<p class='h2'><span class='note-inline'>(【文】)</span></p>
<div class='div-other'><a id='mulu2000' />
<p class='h3'>崇化寺碑記略</p><p class="byline">明吏部尚書蕭山魏驥</p><p>都城之北距六七里有嘉境焉清淨幽邃東連蔣麓西枕大江負林巒而面　楓宸左嘉善而右幕府羣山如抱松檜蔚然中有古剎名曰高峰不知何代創建也　國朝大興聖教度越前古作樂章而讚佛錫徽號以崇僧法王之名昭示遠邇中外建精舍名藍　內苑起大善寶殿招提勝境遍布天下正綂紀元以來名山福地益信益崇是以菩薩戒弟子父祝等各出<span class='corr'>己</span>帑鼎新重建工既畢奏請寺額　勑賜崇化之號　正綂九年丙寅春二月</p>
</div></div>
<div class='div-other'><a id='mulu2001' />
<p class='h2'><span class='note-inline'>(【詩】)</span></p>
<div class='div-other'><a id='mulu2002' />
<p class='h3'>梅花水</p><p class="byline">明焦竑</p><p style="margin-left:0em;text-indent:0em;" class="lg-abnormal"><div class='lg-row'>投策長林外浮杯曲水隈影搖頻寫翠香冷不關梅雨脚添新藻雲根翳淺苔煩襟端可滌欲去蹔徘徊</div>
</p></div></div></div>
<div class='div-other'><a id='mulu2003' />
<p class='h1'><span class='note-inline'>(小剎)</span>幕府寺<span class='note-inline'>(古剎)</span></p><p style="margin-left:1em">在都城西北南去所領嘉善寺二里神策門五里牧馬所留守後衛北城地幕府山晉元帝渡江王丞相導嘗建幕駐軍于此圖經云梁天監中武帝與寶公來遊始建為寺名同行一名聖遊後改秀巖院嘉祐中又改寶林寺　國朝如今名萬曆庚子重修林岫瞥然幽灑深靜達摩洞前可瞰大江寺旁有蘆數千枝相傳達摩折以渡江之餘</p>

<div class='div-other'><a id='mulu2004' />
<p class='h2'>【殿堂】</p>
<div class='div-other'><a id='mulu2005' /><p style="margin-left:2em">大佛殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2006' /><p style="margin-left:2em">觀音殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2007' /><p style="margin-left:2em">僧院<span class='note-inline'>(壹房)</span></p>
</div>
<div class='div-other'><a id='mulu2008' /><p style="margin-left:2em">基址[參-(彰-章)+三]畆<span class='note-inline'>(東至官山　南至官埂　西至金家園　北至達摩洞)</span></p>
</div></div>
<div class='div-other'><a id='mulu2009' />
<p class='h2'>【公產】</p>
<div class='div-other'><a id='mulu2010' /><p style="margin-left:2em">田地山<span class='note-inline'>(共壹百貳拾玖畆伍分伍厘)</span></p>
</div></div>
<div class='div-other'><a id='mulu2011' />
<p class='h2'>【山水】</p>
<div class='div-other'><a id='mulu2012' /><p style="margin-left:2em">幕府山<span class='note-inline'>(魏人至瓜步文帝登此山觀形勢)</span></p>
</div>
<div class='div-other'><a id='mulu2013' /><p style="margin-left:2em">北固峯<span class='note-inline'>(山南)</span></p>
</div>
<div class='div-other'><a id='mulu2014' /><p style="margin-left:2em">夾蘿峯<span class='note-inline'>(一名翠蘿山在寺西北)</span></p>
</div>
<div class='div-other'><a id='mulu2015' /><p style="margin-left:2em">達摩洞<span class='note-inline'>(洞寬廣可二三丈洞前可望大江)</span></p>
</div>
<div class='div-other'><a id='mulu2016' /><p style="margin-left:2em">仙人臺<span class='note-inline'>(中峯)</span></p>
</div>
<div class='div-other'><a id='mulu2017' /><p style="margin-left:2em">虎跑泉<span class='note-inline'>(中峯)</span></p>
</div></div>
<div class='div-other'><a id='mulu2018' />
<p class='h2'>【古蹟】</p>
<div class='div-other'><a id='mulu2019' />
<p class='h3'>【附】</p>
<div class='div-other'><a id='mulu2020' /><p style="margin-left:2em">五馬渡<span class='note-inline'>(山前晉元帝與彭城諸王五人渡江處)</span></p>
</div>
<div class='div-other'><a id='mulu2021' /><p style="margin-left:2em">梁武帝石牀石榻<span class='note-inline'>(孫權時物)</span></p>
</div>
<div class='div-other'><a id='mulu2022' /><p style="margin-left:2em">武帳岡<span class='note-inline'>(在幕府山東南岡側有武帳堂宋武帝嘗以開酒禁宴于此勅諸子且勿食至會所賜饌日旰食不至有饑色乃戒之曰汝曹少長豐佚不見百姓艱難今使爾識有饑苦知務)</span></p>
</div>
<div class='div-other'><a id='mulu2023' /><p style="margin-left:2em">化龍亭<span class='note-inline'>(即晉元帝五馬渡江一化為龍處因名亭　以上俱無考)</span></p>
</div></div></div>
<div class='div-other'><a id='mulu2024' />
<p class='h2'>【人物】</p>
<div class='div-other'><a id='mulu2025' />
<p class='h3'>【梁】</p>
<div class='div-other'><a id='mulu2026' /><p style="margin-left:2em">達摩<span class='note-inline'>(有傳)</span></p>
</div>
<div class='div-other'><a id='mulu2027' /><p style="margin-left:2em">寶誌<span class='note-inline'>(梁武嘗與同遊)</span></p>
</div></div></div>
<div class='div-other'><a id='mulu2028' />
<p class='h2'><span class='note-inline'>(【文】)</span></p>
<div class='div-other'><a id='mulu2029' />
<p class='h3'>幕府寺修造記</p><p class="byline">明修撰秣陵焦竑</p><p>都城西北十餘里有幕府山晉元帝自廣陵渡江丞相王公茂弘建幕府於此山因以名西有宋明帝陵及茂弘溫太真墓石徑上出青巖翠蔓蒙絡葳甤與風推移名夾蘿峰亦名翠蘿峰又上洞門窈然可望可居長江廻合極目千里與鍾陵繖山相縈帶登覽奇處也寺在山椒稍東圖經云梁天監中武帝與寶公來遊見林巒殊勝始建為寺名同行一名勝遊後改秀巖院嘉祐中又改寶林寺法堂琪樹鬱然梅摯詩影借金田潤香隨璧月流遠疑元帝植近想誌公遊指此也余外王父徐公塋去寺二三里許嘗攜兒輩歲一至焉崇化嘉善二剎臚列而兹寺垂阤傾椅不支自成化甲午以來不葺者百三十載矣萬曆庚子僧如方如覺抽衣鉢之餘積合檀施之淨貲凡幾百緡撤而新之為大殿者二如其法作佛菩薩於中與十八尊者相好皆備堂皇高廣棼橑有嚴光輝㒯然風物具美時一升其間玄湖之水木鍾阜之雲物雜沓而入相為澄曠與二三子顧而樂之二僧請為記余攷六朝史王氏自茂弘而下子孫有傳者至七十餘人功名家世之盛自天地剖判以來所未嘗有也然去之甫千載尋其墓於荒榛野草間皆無知者以彼祖詒孫燕業著名尊可謂六代之宗工一方之華胄<span class='corr'>已</span>而猶然泯泯如此況夫么宵人弄其區區之智力排善良攫貴富譬之衝飈之一螢而欲其久存豈可得哉若兹寺盛而衰衰而復盛雖屢起屢仆而卒還其舊觀以此知道在世外良非虛語而夢幻之榮名不足言也二僧器宇樸雅可愛其為人精敏而謹嚴鄉人信之成此當無難者而此地有茂弘太真之遺跡與陳霸先周文育之戰功既令人感嘅嘆息而寶公嘗遊於斯尤足以發來者景行之心故強為記之諸捐貲者載其名於碑陰不書</p>
</div>
<div class='div-other'><a id='mulu2030' />
<p class='h3'>游幕府寺記</p><p class="byline">明兵部尚書喬宇</p><p>予每游梅花水水在崇化寺後石竇隱隱而出注於池其寺之山蜿蜒起伏背向相望地頗幽遂葢出都城北十餘里後聞幕府山即去寺二里許實相連屬癸酉仲秋出遊從李子岡西行與梅花水之路實岐於此乃緣山二里許山之闕見寺之殿脊由徑廻曲度石橋入寺寺荒落頗幽後一室有石榻云吳王所棲又有蘆數枝云古僧達摩渡江折於此此其所遺也皆漫不可考出寺一徑登山至一絕壑但見江水洶洶於前崎嶇不可行復折南至山脊平曠處趺坐云此地即晉王導迎瑯琊王東渡建幕之處也山名取此又登至巔見江流浩渺兼葭楊柳田疇沙渚相帶遠近征帆漁艇輕鷗飛㕍歷亂於前時草黃落路滑兩人掖之而下緣山曲仄足向北行至一巖空洞窿起下臨江流云達摩嘗息於此予篆題達摩洞三字并識歲月與同遊者姓名兩峯相夾處有小城堞葢都之外郭阻山帶江者也其峯名夾蘿亦釋氏家之說相傳至今</p>
</div></div>
<div class='div-other'><a id='mulu2031' />
<p class='h2'><span class='note-inline'>(【傳】)</span></p>
<div class='div-other'><a id='mulu2032' />
<p class='h3'>達摩祖師傳</p><p class="byline">神僧傳</p><p>菩提達摩南天竺婆羅門種梁武帝普通初至廣州刺史表聞武帝遣使詔迎至金陵帝親問曰朕即位以來造寺捨經度僧不可勝數有何功德師曰並無功德帝曰何以並無功德師曰此但人天小果有漏之因雖有非實帝曰如何是真功德師曰淨智玅圓體自空寂如是功德不以世求帝問如何是聖諦第一義師曰廓然無聖帝曰對朕者誰師曰不識帝不省玄旨師知機不契十九日遂去梁折蘆一枝渡江二十三日北趨魏境尋至雒邑初止嵩山少林寺終日靣壁而坐九年遂逝焉塟熊耳山魏宋雲奉使西域廻遇師于葱嶺見手擕隻履翩翩獨逝雲問何去曰西天去又謂雲曰汝主<span class='corr'>已</span>厭世雲聞之茫然別師東邁既復命明帝<span class='corr'>已</span>登遐矣迨孝莊即位雲具奏其事帝令起壙惟空棺一隻革履存焉</p>
</div></div>
<div class='div-other'><a id='mulu2033' />
<p class='h2'><span class='note-inline'>(【詩】)</span></p>
<div class='div-other'><a id='mulu2034' />
<p class='h3'>登幕府山絕頂</p><p class="byline">明顧[璪-品+鹵]</p><p style="margin-left:0em;text-indent:0em;" class="lg-abnormal"><div class='lg-row'>江山開壯觀風日澹清秋攀陟良多險登臨足寫憂洲橫鋪練出江拂畫屏流霽景千巖秀鳴淙萬壑幽風帆天際滅沙鳥鏡中浮今古興衰地乾坤浩蕩遊長歌懷徃代遐覽託冥搜名相今誰在神僧不可求唯餘山水地作險鎮皇州</div>
</p></div>
<div class='div-other'><a id='mulu2035' />
<p class='h3'>夾蘿峯</p><p class="byline">明顧源</p><p style="margin-left:0em;text-indent:0em;" class="lg-abnormal"><div class='lg-row'>紅日纔生暘谷東魚龍吹浪曉濛濛徜徉笑指三山路玉竈銀牀紫霧中</div>
</p></div>
<div class='div-other'><a id='mulu2036' />
<p class='h3'>遊幕府寺</p><p class="byline">明王韋</p><p style="margin-left:0em;text-indent:0em;" class="lg-abnormal"><div class='lg-row'>將軍分幕府昔駐此山隈事徃遺墟在年深古殿開石牀橫蔓草巖洞長莓苔遶砌黃蘆遍無因隻履來</div>
</p></div>
<div class='div-other'><a id='mulu2037' />
<p class='h3'>達摩洞</p><p class="byline">明焦竑</p><p style="margin-left:0em;text-indent:0em;" class="lg-abnormal"><div class='lg-row'>禪龕㳂綠嶼石洞俯滄波風雨江聲壯魚龍夜氣多停杯今日望飛錫向時過欲問西來意踈鐘度薜蘿</div>
</p></div></div></div>
<div class='div-other'><a id='mulu2038' />
<p class='h1'><span class='note-inline'>(小剎)</span>吉祥菴</p><p style="margin-left:1em">在都門外白土山北城地東北去所領嘉善寺四里南去神策門二里</p>

<div class='div-other'><a id='mulu2039' />
<p class='h2'>【殿堂】</p>
<div class='div-other'><a id='mulu2040' /><p style="margin-left:2em">華光殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2041' /><p style="margin-left:2em">佛殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2042' /><p style="margin-left:2em">僧院<span class='note-inline'>(壹房)</span></p>
</div>
<div class='div-other'><a id='mulu2043' /><p style="margin-left:2em">基址[參-(彰-章)+三]畆<span class='note-inline'>(東至大路　南至官墳　西至官墳　北至蔣家山)</span></p>
</div></div></div>
<div class='div-other'><a id='mulu2044' />
<p class='h1'><span class='note-inline'>(小剎)</span>妙泰寺</p><p style="margin-left:1em">在都城外北城龍江右衛地東去所領嘉善寺五里南去神策門四里成化年剏嘉靖間傾廢今止數楹僧棲泊焉</p>

<div class='div-other'><a id='mulu2045' />
<p class='h2'>【殿堂】</p>
<div class='div-other'><a id='mulu2046' /><p style="margin-left:2em">佛殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2047' /><p style="margin-left:2em">僧院<span class='note-inline'>(壹房)</span></p>
</div>
<div class='div-other'><a id='mulu2048' /><p style="margin-left:2em">基址伍畆<span class='note-inline'>(東至蔡家民田　南至蔡家民田　西至官街　北至陳家墳地)</span></p>
</div></div></div>
<div class='div-other'><a id='mulu2049' />
<p class='h1'><span class='note-inline'>(小剎)</span>三塔寺　<span class='note-inline'>(勑賜)</span></p><p style="margin-left:1em">在都城北瀋陽左衛北城地東北去所領嘉善寺五里南去神䇿門一里　國朝永樂間雞鳴寺住持德琮奉旨于靈谷寺建法會因口奏與為雞鳴寺塔院後正綂間僧智源啟奏　賜額如舊萬曆間傾<span class='corr'>圮</span>募緣重修</p>

<div class='div-other'><a id='mulu2050' />
<p class='h2'>【殿堂】</p>
<div class='div-other'><a id='mulu2051' /><p style="margin-left:2em">山門<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2052' /><p style="margin-left:2em">天王殿<span class='note-inline'>(伍楹)</span></p>
</div>
<div class='div-other'><a id='mulu2053' /><p style="margin-left:2em">大佛殿<span class='note-inline'>(伍楹)</span></p>
</div>
<div class='div-other'><a id='mulu2054' /><p style="margin-left:2em">僧院<span class='note-inline'>(捌房)</span></p>
</div>
<div class='div-other'><a id='mulu2055' /><p style="margin-left:2em">基址伍拾陸畝<span class='note-inline'>(東至徐府山　南至楊家民田　西至劉家田　北至官水溝)</span></p>
</div></div>
<div class='div-other'><a id='mulu2056' />
<p class='h2'>【公產】</p>
<div class='div-other'><a id='mulu2057' /><p style="margin-left:2em">田地山塘<span class='note-inline'>(共玖拾柒畝伍厘)</span></p>
</div></div>
<div class='div-other'><a id='mulu2058' />
<p class='h2'>【古蹟】</p>
<div class='div-other'><a id='mulu2059' />
<p class='h3'>【附】</p>
<div class='div-other'><a id='mulu2060' /><p style="margin-left:2em">寒光亭<span class='note-inline'>(見舊志今無存)</span></p>
</div></div></div>
<div class='div-other'><a id='mulu2061' />
<p class='h2'><span class='note-inline'>(【文】)</span></p>
<div class='div-other'><a id='mulu2062' />
<p class='h3'>三塔寺新修記</p><p class="byline">明修撰秣陵焦竑</p><p>留都城之北鍾山玄武湖之側有寺曰三塔其先本以[序-予+者]㢝受名僧智源禪誦其中永樂十四年　文皇帝北伐時昭皇帝監國智源者啟奉　令旨得改建為寺至正綂三年始賜今額迨今幾二百祀矣世代既遠風雨蠧蝕于是殿堂門廡竄搆架于傾<span class='corr'>圮</span>丹青黝堊剝崇飾為無色而使日城慈室之區不具莊嚴攝心問道之軰失所瞻嚮葢弘六度之施修二梵之福者不見其人亦久矣至是而住山濟安者乃發大願謂當吾之世而任其損敗如釋種何撊然以修復為<span class='corr'>己</span>任而三利無所出則以惠淳等力能勸導以募化屬之於時聞聲喜捨依法願助者莫不負財麋至以樂厥成葢經始于萬曆乙丑六月以壬辰十月而工訖焉而寶殿成於流銀列楹昭乎煥景仍鶴林之舊趾改龍剎之新觀矣住持慧億以工役歲月不可無紀遂礱貞石以載之余惟佛之成道成在伽耶耳乃其國中精舍列凡惟五而阿育王所起至千有八百其為沉沉甚夥矣然而佛身無為不墮諸數假令有所住曾不三宿去之如是種種招提意以無著之心必不棲棲於是而在震旦之中即多置之不增於阿育少置之不減於伽耶也若三塔者始焉創其無兹焉葺其有宜無輕重于佛土而顧若是不可<span class='corr'>已</span>何與吾想東土之為寺始也葢以處摩騰也今都城內外精藍星錯豈直變置祗陀移之神地崇以嚴祀如廕龍華而顓顓為佞佛地哉蓮宇花宮葢以為勝流法侶棲託之所也故四軰既緐則五重為隘將來永益則<span class='corr'>已</span>故宜新兹寺之修葺所以不容<span class='corr'>己</span>者而因是余有說夫凡棲託於是何為者背親違家依林藉樹固以勤行苦行祈證成佛云爾而性體本圓金剛不壞非若傾頹摧剝之待於增修即法即心心無非法非若梓材埏埴之資於外假[(厂@((既-旡)-日+口))*頁]以願力為役徒以毘尼為繩墨以精進不二為執作以解脫離滅為落成是入道之工程而證果之匠石也所謂覽刼雖遼修焉如嚮命之曰真修不慙媿釋種其人矣如或不然而徒以層搆孔碩為皈依以金碧焜燿為色相是亦歸木巧於流遁以鴻教為逋藪云爾何貴於修葺之為吾故終言之以為來者告庶<span class='corr'>惕</span>於斯言不虛為三塔也者而與罽賔之兩塔並著為淨域也永永其無極哉　萬曆癸巳仲春</p>
</div></div>
<div class='div-other'><a id='mulu2063' />
<p class='h2'><span class='note-inline'>(【詩】)</span></p>
<div class='div-other'><a id='mulu2064' />
<p class='h3'>三塔寺寒光亭詩</p><p class="byline">宋張孝祥</p><p style="margin-left:0em;text-indent:0em;" class="lg-abnormal"><div class='lg-row'>亭依三塔占清幽松竹環除翠欲流曉色晴開千丈月波光冷浸一天秋瓊瑤影裏詩僧屋雲錦香中劒客舟風送不知何處笛鴈聲驚起荻花洲</div>
</p></div></div></div>
</div><!-- end of div[@id='body'] -->
</body></html>