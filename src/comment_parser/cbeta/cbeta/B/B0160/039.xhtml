<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金陵梵剎志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu2812' />
<p class='juan'>金陵梵剎志卷三十九</p>
<div class='div-other'><a id='mulu2813' />
<p class='h1'><span class='note-inline'>(中剎)</span>碧峰寺<span class='note-inline'>(古剎　勅建)</span></p><p style="margin-left:1em">在都門外南城安德街東去所綂報恩寺二里東北去聚寶門二里晉瑞相院永嘉中為寺唐貞觀中勅褚遂良重建改翠靈寺宋淳化改妙果寺元至元中改鐵索寺　國朝洪武中　勅建居異僧金碧峰因名寺近禪僧大方募建千佛閣所領小剎曰永福寺</p>

<div class='div-other'><a id='mulu2814' />
<p class='h2'>【殿堂】</p>
<div class='div-other'><a id='mulu2815' /><p style="margin-left:2em">金剛殿<span class='note-inline'>(參楹)</span></p>
</div>
<div class='div-other'><a id='mulu2816' /><p style="margin-left:2em">天王殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2817' /><p style="margin-left:2em">正佛殿<span class='note-inline'>(伍楹)</span></p>
</div>
<div class='div-other'><a id='mulu2818' /><p style="margin-left:2em">僧院<span class='note-inline'>(伍房)</span></p>
</div>
<div class='div-other'><a id='mulu2819' /><p style="margin-left:2em">石塔<span class='note-inline'>(壹座)</span></p>
</div>
<div class='div-other'><a id='mulu2820' /><p style="margin-left:2em">基址壹百畆<span class='note-inline'>(東至安德街　南至天界寺菜地　西至朱家園　北至李府園)</span></p>
</div>
<div class='div-other'><a id='mulu2821' />
<p class='h3'>【禪院】</p>
<div class='div-other'><a id='mulu2822' /><p style="margin-left:2em">毘盧閣<span class='note-inline'>(參楹)</span></p>
</div>
<div class='div-other'><a id='mulu2823' /><p style="margin-left:2em">華嚴樓<span class='note-inline'>(伍楹)</span></p>
</div>
<div class='div-other'><a id='mulu2824' /><p style="margin-left:2em">左伽藍殿<span class='note-inline'>(參楹)</span></p>
</div>
<div class='div-other'><a id='mulu2825' /><p style="margin-left:2em">右祖師殿<span class='note-inline'>(參楹)</span></p>
</div>
<div class='div-other'><a id='mulu2826' /><p style="margin-left:2em">左齋堂<span class='note-inline'>(參楹)</span></p>
</div>
<div class='div-other'><a id='mulu2827' /><p style="margin-left:2em">右禪堂<span class='note-inline'>(伍楹)</span></p>
</div>
<div class='div-other'><a id='mulu2828' /><p style="margin-left:2em">厨庫茶寮<span class='note-inline'>(柒楹)</span></p>
</div></div></div>
<div class='div-other'><a id='mulu2829' />
<p class='h2'>【公產】</p>
<div class='div-other'><a id='mulu2830' /><p style="margin-left:2em">地<span class='note-inline'>(肆畆柒分)</span></p>
</div>
<div class='div-other'><a id='mulu2831' /><p style="margin-left:2em">房地<span class='note-inline'>(玖間)</span></p>
</div></div>
<div class='div-other'><a id='mulu2832' />
<p class='h2'>【人物】</p>
<div class='div-other'><a id='mulu2833' />
<p class='h3'>【明】</p>
<div class='div-other'><a id='mulu2834' /><p style="margin-left:2em">碧峰<span class='note-inline'>(有碑略)</span></p>
</div>
<div class='div-other'><a id='mulu2835' /><p style="margin-left:2em">非幻<span class='note-inline'>(有誌略)</span></p>
</div></div></div>
<div class='div-other'><a id='mulu2836' />
<p class='h2'><span class='note-inline'>(【文】)</span></p>
<div class='div-other'><a id='mulu2837' />
<p class='h3'>碧峰寺起止記略</p><p>三國吳乙卯嘉木四年有僧剏室名瑞相院室成不知所往至晉丁卯永嘉元年勅安東將軍建寺瑞相亦名院孝武帝戊子十三年寺廢重修至梁乙未天監十四年勅建殿宇一新駕幸建齋至唐武德九年丙<span class='corr'>戌</span>沙汰天下僧道宮觀盡毀惟寺存焉至貞觀二十一年丁未勅御史大夫褚遂良重建改曰翠靈俄有一赤脚僧及二全真詣寺與語甚合與僧法興云殿宇將完于中造三世如來供奉明旦金像<span class='corr'>已</span>完異香滿室三人不知所之眾以為神異具奏遣內侍掛旛建七日大齋御製遺文以旌其寺即今聖像非他寺可比也至宋辛卯淳化二年殿宇將頺有　旨建寺更名妙果建水陸大齋七日御製文表其寺及元辛巳至元十八年重建更名鐵索至　國朝洪武五年壬子勅工部黃侍郎督工重建先是禪師石姓諱金碧峰者奏上建寺請名　太祖高皇帝御贈號因以題寺名師棄髮存鬚得禪家玄竅尤精陰陽術數　聖祖召問佛法鬼神及脩煉語甚合出使西洋所經諸國奇功甚多授爵固辭對云不為榮利所拘弟子極重得真傳者四寶衲頭廣尚士道衍道永等師嘗謂衍曰兩眼旋光眉間煞氣當為太平光頭宰相衍即姚廣孝也永精于歷數授欽天五官靈臺郎封僧錄闡教兼住靈谷寺二弟子皆　成祖文皇帝用焉時值旱久不雨　駕御承天門語真人禱雨不應乃召禪師至　聖祖謂和尚祈得雨乎師應聲何難真人云雨乃天意非人力強為師即展鉢見一小龍形如金色從鉢飛騰少頃陰雲四合大雨平地水深尺餘民困得甦上喜曰和尚真神也賜座齋畢駕送出西華門外有鉢水溢蛟龍　御讚存焉後真人不悅密譛于　上曰胡僧妖術請試之水火竟無損焉　上愈加敬厚時有方士周顛仙張三丰鐵冠道人冷謙者往來叅謁起坐甚恭每與公卿士夫譚及正心誠意皆可施行弟子恭求法旨但云金剛惟心是一何必他求一日　上問歷數對云四夷賔服海宇澄清治稱無為又何問焉　上嘉納之賜田庄固辭久之見　上曰臣本西域今歸故土賜金帛彩段辭弗受且言今日巳時辭陛下午後出潼關　上初以為謬乃于是日貽　上原賜袈裟等物于關守者持赴京奏狀始前洪武二十二年　聖旨復建碧峰塔建齋等事後禪師圓寂　高皇帝深思不<span class='corr'>已</span>乃以寶衲頭住持本寺勅翰林學士宋濂狀其文有　高皇帝御讚金碧峰禪師像曰沙門號碧峰五臺山愈崇固知業<span class='corr'>已</span>白本來石壁空能不為禪縛區區幾刼功處處食常住善世語龐鴻神出諸靈鷲浩翰佛家風雖<span class='corr'>已</span>成正覺未入天臺叢一朝脫殼去人言金碧翁從此新佛號鉢水溢蛟龍飛錫長空吼隻履掛高松年逾七十幾玄關盡悟終果然忽立去飄然凌蒼穹寄語碧峰翁是必留禪宗其真像見存庫焉　嘉靖元年孟春</p>
</div>
<div class='div-other'><a id='mulu2838' />
<p class='h3'>碧峰禪師碑略</p><p class="byline">明太子賛善宋濂</p><p>禪師諱寶金族姓石氏其號為碧峰生於乾州永壽縣之名胃年六歲依雲寂溫法師為弟子既薙落受具戒徧詣講肆窮性相之學對眾演說纍纍如貫珠聞者解頥<span class='corr'>已</span>而撫髀嘆曰三藏之文皆標月之指爾昔者祖師說法天華繽紛金蓮湧現尚未能出離生死况區區者耶即更衣入禪林時如海真公樹正法幢於西蜀晉雲山中亟往見之公示以道要禪師大起疑情三二年間寢食為廢偶携筐隨公擷蔬於園忽凝坐不動歷三時方寤公曰爾入定耶禪師曰然曰汝何所見曰有所悟爾曰汝第言之禪師舉筐示公公非之禪師寘筐于地拱手而立公又非之禪師厲聲一喝公奮前揕其胷使速言禪師築公脅仆之公猶未之許笑曰塵勞蹔息定力未能深也必使心路絕阻關透然後大法可明耳禪師聞之愈精進不懈遂出叅諸方憇峨嵋山誓不復粒食日採松栢啖之脅不霑席者又三年自是入定或累日不起嘗趺坐大樹下谿水橫逸人意禪師<span class='corr'>已</span>溺死越七日水退競往視之禪師燕坐如平時唯衣濕耳一日聽伐木聲通身汗下如雨嘆曰妙喜大悟十有八小悟無筭豈欺我哉未生前之事吾今日方知其真爾急往求證於公反復相辯詰甚力至於曳傾禪榻而出公曰是則是矣翼日重勘之至期公於地上畫一圓相禪師以袖拂去之公復畫一圓相禪師於中增一畫又拂去之公再畫如前禪師又增一畫成十字又拂去之公視之不語復畫如前禪師於十字加四隅成田文又拂去之公乃總畫三十圓相禪師一一具荅公曰汝今方知佛法宏勝如此也百餘年間參學有悟者世豈無之能明大機用者寧復幾人無用和尚有云坐下當出三虎一彪一彪者豈非爾邪爾宜往朔方其道當大行也無用葢公之師云先是禪師在定中見一山甚秀麗重樓傑閣金碧絢爛諸佛五十二菩薩行道其中有招禪師謂曰此五臺山秘魔巗也爾前身脩道其中靈骨猶在何乃忘之既寤遂遊五臺山道<span class='corr'>逢</span>蓬首女子身被五綵獘衣赤足徐行一黑獒隨其後禪師問曰子何之曰入山中爾曰物何為曰一切不為良久乃沒叩之同行者皆弗之見或謂為文殊化身云禪師乃就山建靈鷲菴四方聞之不遠千里負餱糧來獻者日繽紛也禪師悉儲之以食遊學之僧多至千餘人雖丁歲大儉亦不拒也至正戊子冬順帝遣使者召至燕都慰勞甚至天竺僧指空久留燕相傳能前知號為三百歲人敬之如神禪師往與叩擊空瞪視不荅及出空嘆曰此真有道者也冬夕大雪有紅光自禪師室中起上接霄漢帝驚嘆賜以金紋伽黎衣遣歸明年<span class='corr'>己</span>丑復召見於延春閣命建壇禱雨輙應賜以金繒若干禪師受之即以振饑乏又明年庚寅特賜寂照圓明大禪師之號詔主海印禪寺禪師力辭名香法衣之賜殆無虛月自丞相而下以至武夫悍將無不以為依皈<span class='corr'>已</span>而懇求還山洪武戊申　大明皇帝即位于建業明年<span class='corr'>己</span>酉燕都乎又明年庚<span class='corr'>戌</span>詔禪師至南京夏五月見　上於奉天殿且曰朕聞師名久以中州苦寒特延師居南方爾遂留於大天界寺時召入問佛法及鬼神情狀奏對稱　旨又一年辛亥冬十月朔　上將設普濟佛會于鍾山　命高行僧十人蒞其事而禪師與焉　賜伊蒲饌於崇禧寺　大駕幸臨移時方還明年壬子春正月既望諸沙門方畢集　上服皮弁服親行獻佛之禮夜將半　勅禪師於圜悟關施摩伽陀斛法食竣事寵賚優渥夏五月悉粥衣盂之資作佛事七日乃示微疾　上知之親御翰墨賜詩十二韻有玄關盡悟<span class='corr'>已</span>成正覺之言至六月四日沐浴更衣與四眾言別正襟危坐目將瞑弟子祖金智信等請曰和尚逝則逝矣不留一言何以暴白於後世邪禪師曰三藏法寶尚為故[糸*氐]吾言欲何為夷然而逝世壽六十五僧臘五十又九後三日奉龕茶毘於聚寶山傾城出送香幣積如丘陵或恐不得與執紼之列露宿以俟之及至火滅獲五色舍利齒舌數珠皆不壞紛然爭取灰土為盡　上祀方丘宿於齋宮濂與禮部尚書陶凱侍左右　上出賜禪師詩令觀之其稱禪師之德為甚僃夫　聖人之言天也禪師之道上與天通嗚呼哲人云亡柰何不興大法衰微之歎乎銘曰臨濟崇崇西來正宗益衍以鴻三虎怒投中有一彪氣可吞牛性相紛拏瓜蔓交加入海算沙乃易禪衣乃抵朦師乃治其疵棲身孱顏絕去八還入第一關河水浸淫趺坐樹陰爰濕我衿我松我粻我泉我漿渴饑兩忘實相圓通無物不容悟其本空玄徵肇胎陟彼五臺樓閣門開南粵北胡方衣圓顱水赴雲趨無間儉豐香積之[〦/兄]且安其躬其名　上聞便蕃宸恩來自　帝閽於赫　皇明遣使奉迎舘于神京龍文成章日晶月光鬱其寵榮四眾所依胡不寧兹而亟其歸太山崔崔一旦其穨靡人不哀有崇者岡白虹吐芒設利之藏　洪武癸丑年秋七月既望</p>
</div>
<div class='div-other'><a id='mulu2839' />
<p class='h3'>非幻大禪師誌略</p><p class="byline">明衛府長史三衢金實</p><p>師字無涯信安浮石鄉人入烏石山從傑峰為僧初入門傑峰問何處來師荅云虛空無向背指寺鐘俾作頌即口占偈云百鍊鑪中滾出來虛空元不惹塵埃如今挂在人頭上撞着洪音遍九垓時年十二傑峰大器之即令祝髮居坐下躬服勞勩弗懈于始究竟積久凝滯澌盡游刃肎綮所向無閡遂受印可永樂丁亥初　太宗文皇帝有事　　長陵廷臣有言師精于地理學者徵至入對稱　旨意大加宴賚即授欽天監五官靈臺郎　賜七品服俾蒞其事事畢將大用之師懇求願復為僧遂擢僧錄司右闡教住南京碧峰寺　上時在春宮雅敬師之道俾住持靈谷寺　恩遇益隆庚子閏正月二十八日示寂時　朝廷方於靈谷建大齋禮官董其事甚嚴師獨若不經意其徒怪問之師笑曰自家有一大事甚緊無暇他及至是沐浴更衣趺坐榻上二僧捧紙至前把筆大書偈云生死悠悠絕世緣蒙　恩永樂太平年這回撒手歸空去雪霽雲消月正圓投筆而逝同官啟　聞有　命停龕方丈十又三日一再遣官致祭顏面如生茶毘之夕祥烟彌布設利克滿</p>
</div></div></div>
<div class='div-other'><a id='mulu2840' />
<p class='h1'><span class='note-inline'>(小剎)</span>永福寺<span class='note-inline'>(古剎)</span></p><p style="margin-left:1em">在都門外南城安德街天竺山前北去所領碧峰寺相隣東北去聚寶門二里天順間詁菴禪師建按乹道志在廣濟倉東舊在冶城東南本晉開福寺後徙此改景福寺南唐避諱改額宋元名永福尼寺舊有孔雀壇成化中燬弘治辛酉重修今居士張應文復募重修度越前剎</p>

<div class='div-other'><a id='mulu2841' />
<p class='h2'>【殿堂】</p>
<div class='div-other'><a id='mulu2842' /><p style="margin-left:2em">山門<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2843' /><p style="margin-left:2em">觀音殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2844' /><p style="margin-left:2em">佛殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2845' /><p style="margin-left:2em">孔雀樓<span class='note-inline'>(伍楹)</span></p>
</div>
<div class='div-other'><a id='mulu2846' /><p style="margin-left:2em">石塔<span class='note-inline'>(壹座)</span></p>
</div>
<div class='div-other'><a id='mulu2847' /><p style="margin-left:2em">僧院<span class='note-inline'>(貳房)</span></p>
</div>
<div class='div-other'><a id='mulu2848' /><p style="margin-left:2em">基址伍畆<span class='note-inline'>(東至安德街　南至能仁寺墻　西至璢璃窑水塘　北至官路)</span></p>
</div></div></div>
</div><!-- end of div[@id='body'] -->
</body></html>