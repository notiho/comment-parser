<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金陵梵剎志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu2984' />
<p class='juan'>金陵梵剎志卷四十三</p>
<div class='div-other'><a id='mulu2985' />
<p class='h1'><span class='note-inline'>(中剎)</span>獻花巖花巖寺　<span class='note-inline'>(勅賜)</span></p><p style="margin-left:1em">在郭外南城皈善鄉北去所統報恩寺三十里聚寶門同唐高僧懶融曾居此有百鳥獻花因名獻花巖舊惟菴居成化間僧古道德達建寺　請今額寺在芙蓉峰之半巖洞甚多俱奇絕有芙蓉閣及大觀堂坐見弘覺樓殿林壑浮圖金碧宛若畵障絕頂望京城歷歷錯繡鍾山連帶江外數峰青出最登臨勝處所領小剎曰慧光寺</p>

<div class='div-other'><a id='mulu2986' />
<p class='h2'>【殿堂】</p>
<div class='div-other'><a id='mulu2987' /><p style="margin-left:2em">金剛殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2988' /><p style="margin-left:2em">天王殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2989' /><p style="margin-left:2em">佛殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2990' /><p style="margin-left:2em">左伽藍殿<span class='note-inline'>(壹楹)</span></p>
</div>
<div class='div-other'><a id='mulu2991' /><p style="margin-left:2em">祖師殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2992' /><p style="margin-left:2em">觀音閣<span class='note-inline'>(壹座)</span></p>
</div>
<div class='div-other'><a id='mulu2993' /><p style="margin-left:2em">鐘鼓樓<span class='note-inline'>(貳座)</span></p>
</div>
<div class='div-other'><a id='mulu2994' /><p style="margin-left:2em">歸雲亭<span class='note-inline'>(壹座)</span></p>
</div>
<div class='div-other'><a id='mulu2995' /><p style="margin-left:2em">僧院<span class='note-inline'>(柒房)</span></p>
</div>
<div class='div-other'><a id='mulu2996' /><p style="margin-left:2em">基址伍拾畆捌分<span class='note-inline'>(東至斗山大盤嶺　南至寺大山西峰嶺　西至寺象鼻洞入孟塘　北至寺石碑樓)</span></p>
</div>
<div class='div-other'><a id='mulu2997' />
<p class='h3'>【禪</p>院】
<div class='div-other'><a id='mulu2998' /><p style="margin-left:2em">禪堂<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2999' /><p style="margin-left:2em">右齋堂<span class='note-inline'>([參-(彰-章)+三]楹)</span></p>
</div></div></div>
<div class='div-other'><a id='mulu3000' />
<p class='h2'>【公產】</p>
<div class='div-other'><a id='mulu3001' /><p style="margin-left:2em">田地山塘<span class='note-inline'>(共貳百捌拾陸畆柒分玖厘)</span></p>
</div></div>
<div class='div-other'><a id='mulu3002' />
<p class='h2'>【山水】</p>
<div class='div-other'><a id='mulu3003' /><p style="margin-left:2em">華巗山<span class='note-inline'>(大藏經云高千四百餘尺周四十里餘三十步)</span></p>
</div>
<div class='div-other'><a id='mulu3004' /><p style="margin-left:2em">芙蓉峰<span class='note-inline'>(巗東上數丈)</span></p>
</div>
<div class='div-other'><a id='mulu3005' /><p style="margin-left:2em">拱北峰<span class='note-inline'>(芙蓉峰上又百步北拱都邑因名)</span></p>
</div>
<div class='div-other'><a id='mulu3006' /><p style="margin-left:2em">天盤嶺<span class='note-inline'>(巖東界)</span></p>
</div>
<div class='div-other'><a id='mulu3007' /><p style="margin-left:2em">西風嶺<span class='note-inline'>(巖西界)</span></p>
</div>
<div class='div-other'><a id='mulu3008' /><p style="margin-left:2em">中峰<span class='note-inline'>(西嶺南緣崖二里許)</span></p>
</div>
<div class='div-other'><a id='mulu3009' /><p style="margin-left:2em">獻花巗<span class='note-inline'>(佛宮西有石窟如室入深丈餘廣尋上石穹窿下平土無石神僧傳云唐貞觀十七年法融來修戒定二十一年巖下講法華經時素雪滿階獲奇花二莖狀如芙蓉燦同金色大藏經云又有百鳥銜花翔集即此巖也)</span></p>
</div>
<div class='div-other'><a id='mulu3010' /><p style="margin-left:2em">伏虎洞<span class='note-inline'>(巖東上芙蓉峰下有石窟比巖差小亦云法融談經處嘗有二虎伺干門)</span></p>
</div>
<div class='div-other'><a id='mulu3011' /><p style="margin-left:2em">神蛇洞<span class='note-inline'>(巖西相傳亦法融時馴蛇也)</span></p>
</div>
<div class='div-other'><a id='mulu3012' /><p style="margin-left:2em">象鼻洞<span class='note-inline'>(在神蛇洞下石穴如象鼻相貫)</span></p>
</div>
<div class='div-other'><a id='mulu3013' /><p style="margin-left:2em">息泉<span class='note-inline'>(入山徑歷上一里許)</span></p>
</div>
<div class='div-other'><a id='mulu3014' /><p style="margin-left:2em">淨香泉<span class='note-inline'>(息井歷上數百步)</span></p>
</div>
<div class='div-other'><a id='mulu3015' /><p style="margin-left:2em">太白泉<span class='note-inline'>(在佛宮西太白西方之精故名)</span></p>
</div>
<div class='div-other'><a id='mulu3016' /><p style="margin-left:2em">長庚池<span class='note-inline'>(佛宮外歷上數十步)</span></p>
</div></div>
<div class='div-other'><a id='mulu3017' />
<p class='h2'>【古蹟】</p>
<div class='div-other'><a id='mulu3018' /><p style="margin-left:2em">玉板臺<span class='note-inline'>(北麓入徑二里許一巨臺臺下環以大竹因名玉板)</span></p>
</div>
<div class='div-other'><a id='mulu3019' /><p style="margin-left:2em">大觀臺<span class='note-inline'>(從大竹傍少西縱步而上入石門臺廣數丈繚以短垣下瞰數仞群峰平臨萬木俯視)</span></p>
</div>
<div class='div-other'><a id='mulu3020' /><p style="margin-left:2em">瞰雲臺<span class='note-inline'>(拱北峰下有石削起平廣曰瞰雲臺)</span></p>
</div>
<div class='div-other'><a id='mulu3021' /><p style="margin-left:2em">芸臺<span class='note-inline'>(巖之下一微徑至臺僅容席傍多芸草)</span></p>
</div>
<div class='div-other'><a id='mulu3022' /><p style="margin-left:2em">菩提臺<span class='note-inline'>(芸臺下草莽中向西一高丘傍有菩提樹一株)</span></p>
</div>
<div class='div-other'><a id='mulu3023' /><p style="margin-left:2em">待月臺<span class='note-inline'>(佛宮之東嶺有石臺曰待月東望曠迥月自下起蒼凉景色)</span></p>
</div>
<div class='div-other'><a id='mulu3024' /><p style="margin-left:2em">補衲臺<span class='note-inline'>(下待月臺數步有石圍數丈<span class='corr'>敻</span>起面甚平四隅如劈判者云亦法融補衣處也)</span></p>
</div>
<div class='div-other'><a id='mulu3025' /><p style="margin-left:2em">六觀亭<span class='note-inline'>(亭六角名六觀取釋氏如夢幻泡影露電如是觀之說)</span></p>
</div>
<div class='div-other'><a id='mulu3026' /><p style="margin-left:2em">芙蓉閣<span class='note-inline'>(亭之西芙蓉峰之下石谽谺懸出處嵌一閣因石高下為棟長短梯亦借石之紆轉處補甃而上)</span></p>
</div>
<div class='div-other'><a id='mulu3027' /><p style="margin-left:2em">歸雲亭<span class='note-inline'>(入巖而東出數步至亭樹石掩映)</span></p>
</div></div>
<div class='div-other'><a id='mulu3028' />
<p class='h2'><span class='note-inline'>(【文】)</span></p>
<div class='div-xu'><a id='mulu3029' />
<p class='h3'>獻花巗序</p><p class="byline">明翰林編脩鄞陳沂</p><p>金陵諸山在北者皆石負大江蟠踞都邑崖壁峻削高數十仞<span class='corr'>阸䧢</span>關阻莫之可越西為城闉之限而石者亦多故隋置石頭城目北以東鍾山為都邑之鎮青龍黃鹿延亘於秣陵淳化者土石相半城南山多子石去十里外皆土不甚高惟牛頭山去城三十里石居土之十七僻奧而欝秀兩峰角立望之若牛頭然上有浮圖佛宮釋氏書云江左牛頭是也山之南五里有峰起相埒自麓至顛皆碧石被蘇藤樹雜糅與石相生崖之半一石窟曰獻花巗釋氏書謂唐釋師法融居此雪中有奇花又有鳥銜花之異巗因以名而山亦以巗顯故金陵稱叢林必曰牛首獻花巗祖堂而地實相連舊剎惟牛頭幽棲寺即今弘覺寺此巗惟僧菴耳　皇明成化間山東僧古道師至巗下堅坐不動數年黔國宰何公飯僧於祖堂之山北望雲氣被彩踄岡而北氣自巗出何公愕然步至巗見古道危坐問之不答而貌又古益怪異之是年即捐金為佛宮別治堂與之居請　勅賜寺額曰花巗古道化去弟子再傳者曰德達善弘教受祠部劄子領之踰年尋山之蹤窮水之源芟闢灌莽夷衍碕砠因高為臺緣曲為梯懸虛以為樓閣挹曠以為軒檻凡幽潛祕匿之所始畢張大榜之於木刊之於石由是獻花巗之名大盛於牛頭山</p>
</div>
<div class='div-other'><a id='mulu3030' />
<p class='h3'>遊獻花巗記</p><p class="byline">明南兵部尚書太原喬宇</p><p>從牛首南緣山徑紆曲經數峰約五里至西風嶺東行有石窟如屋題曰獻花巗云唐法融禪定於此有百鳥獻花之異因名巗內復有竅東出一旁曰歸雲亭崖之下有一徑至大觀堂堂制極橫敞前繚以短垣凭之則牛首山如障京城宮闕歷歷可見入華巗寺有芙蓉閣在石間懸出閣之右有亭六角曰六觀亭亭之右有脩廊臨虛曰翠㣲房之後登山徑至拱北峰峰之上復有亭曰聳翠亭之上又數百級乃至頂頂極平曠東下有補衲臺亦法融禪定補衣處也</p>
</div></div>
<div class='div-other'><a id='mulu3031' />
<p class='h2'><span class='note-inline'>(【詩】)</span></p>
<div class='div-other'><a id='mulu3032' />
<p class='h3'>獻花巗</p><p class="byline">明錢琦</p><p style="margin-left:0em;text-indent:0em;" class="lg-abnormal"><div class='lg-row'>獻花巗畔寺着屐澷登臨花發年年好巗深處處陰步來尋落果坐久換鳴禽世路何多事看山獨會心</div>
</p></div>
<div class='div-other'><a id='mulu3033' />
<p class='h3'>登芙蓉閣</p><p class="byline">明陳沂</p><p style="margin-left:0em;text-indent:0em;" class="lg-abnormal"><div class='lg-row'>丹閣懸青磴浮雲宿處低俯窺寒鴈度歌聽曉猿啼瀑水侵琱檻飛蘿護絳題香臺在深處即此是曹溪</div>
</p></div>
<div class='div-other'><a id='mulu3034' />
<p class='h3'>宿達公房</p><p class="byline">明陳沂</p><p style="margin-left:0em;text-indent:0em;" class="lg-abnormal"><div class='lg-row'>舊地人重宿勞生夢一醒亂峰明積雪虛殿納踈星僧髮老逾白佛燈寒更青翛然生道念對坐說金經</div>
</p></div>
<div class='div-other'><a id='mulu3035' />
<p class='h3'>宿花巗寺</p><p class="byline">明陳沂</p><p style="margin-left:0em;text-indent:0em;" class="lg-abnormal"><div class='lg-row'>古臺秋晚客閒凭渺渺寒原思不勝巗日乍沉鳴遠磬野烟初瞑出踈燈山分僻路惟聞鳥寺轉空廊不見僧入境<span class='corr'>已</span>離人世界此身還宿翠㣲層</div>
</p></div>
<div class='div-other'><a id='mulu3036' />
<p class='h3'>澄江臺</p><p class="byline">明王韋</p><p style="margin-left:0em;text-indent:0em;" class="lg-abnormal"><div class='lg-row'>混合開天塹蒼茫壯帝畿帆檣移夕景樓殿動朝暉落日波濤隱浮烟島嶼㣲登臺歌古詠長憶謝玄暉</div>
</p></div>
<div class='div-other'><a id='mulu3037' />
<p class='h3'>芙蓉閣</p><p class="byline">明王韋</p><p style="margin-left:0em;text-indent:0em;" class="lg-abnormal"><div class='lg-row'>緣曲疑難至馮虛恐未安狻猊金鎻冷鸚鵡雪衣單竹倚琅玕聽雲移罨畫看如何翠㣲上猶自著塵冠</div>
</p></div>
<div class='div-other'><a id='mulu3038' />
<p class='h3'>遊獻花巗</p><p class="byline">明[春-三+?]鐸</p><p style="margin-left:0em;text-indent:0em;" class="lg-abnormal"><div class='lg-row'>清塵曉雨乍霏㣲落絮遊絲總不飛絕巘路通行委曲大江帆遠見依稀雲中絳閣初疑畫洞口青苔欲上衣擬借巗房留信宿隔林啼鳥漫催歸</div>
</p></div>
<div class='div-other'><a id='mulu3039' />
<p class='h3'>秋日遊花巗</p><p class="byline">明蔡羽</p><p style="margin-left:0em;text-indent:0em;" class="lg-abnormal"><div class='lg-row'>花巗最絕頂下與人境懸峭壁下蒼霧飛梯入青天江影如秋毫吳楚浩無邊竹蔭不漏日翠厚常流煙隱隱藤蘿中金磬忽泠然東山動餘靄羣巘爭效妍空虛亦悽神還尋曲房眠主人棄客去獨負東林緣</div>
</p></div>
<div class='div-other'><a id='mulu3040' />
<p class='h3'>歸雲亭</p><p class="byline">明蔡羽</p><p style="margin-left:0em;text-indent:0em;" class="lg-abnormal"><div class='lg-row'>尋幽坐翠㣲嵐氣濕人衣日暮高亭上雲歸僧未歸</div>
</p></div>
<div class='div-other'><a id='mulu3041' />
<p class='h3'>登獻花岩芙蓉閣</p><p class="byline">明湯顯祖</p><p style="margin-left:0em;text-indent:0em;" class="lg-abnormal"><div class='lg-row'>木末芙蓉出花岩草樹齊陵高諸象北江白數峰西</div>
</p></div></div></div>
<div class='div-other'><a id='mulu3042' />
<p class='h1'><span class='note-inline'>(小剎)</span>慧光寺<span class='note-inline'>(古剎　勅賜)</span></p><p style="margin-left:1em">在郭外南城新寧鄉南去所領花巗寺五里北去聚寶門三十里牛首山東北轉入岡巒數重即寺宋治平中建因賜古光宅寺額遂名光宅創制極古臺皆鑿山而成入禪院有石數丈方廣夷坦雲光法師講經於此國朝洪武中僧無隱重創　賜今額</p>

<div class='div-other'><a id='mulu3043' />
<p class='h2'>【殿堂】</p>
<div class='div-other'><a id='mulu3044' /><p style="margin-left:2em">山門<span class='note-inline'>(壹楹)</span></p>
</div>
<div class='div-other'><a id='mulu3045' /><p style="margin-left:2em">佛殿<span class='note-inline'>(伍楹)</span></p>
</div>
<div class='div-other'><a id='mulu3046' /><p style="margin-left:2em">僧院<span class='note-inline'>(壹房)</span></p>
</div>
<div class='div-other'><a id='mulu3047' /><p style="margin-left:2em">基址參畆<span class='note-inline'>(東至蔣仲雲民山　南至寺前官路　西至王汝楫民田　北至沐府後山)</span></p>
</div></div>
<div class='div-other'><a id='mulu3048' />
<p class='h2'>【公產】</p>
<div class='div-other'><a id='mulu3049' /><p style="margin-left:2em">田山<span class='note-inline'>(共壹拾壹畆伍分)</span></p>
</div></div>
<div class='div-other'><a id='mulu3050' />
<p class='h2'>【人物】</p>
<div class='div-other'><a id='mulu3051' />
<p class='h3'>【梁】</p>
<div class='div-other'><a id='mulu3052' /><p style="margin-left:2em">僧正法師<span class='note-inline'>(有碑銘)</span></p>
</div>
<div class='div-other'><a id='mulu3053' /><p style="margin-left:2em">法悅<span class='note-inline'>(有傳略)</span></p>
</div>
<div class='div-other'><a id='mulu3054' /><p style="margin-left:2em">曇瑗<span class='note-inline'>(有傳略)</span></p>
</div></div></div>
<div class='div-other'><a id='mulu3055' />
<p class='h2'><span class='note-inline'>(【文】)</span></p>
<div class='div-other'><a id='mulu3056' />
<p class='h3'>光宅寺剎下銘</p><p class="byline">梁尚書令沈約</p><p>光宅寺蓋上帝之故居行宮之舊兆揚州丹陽郡秣陵縣某鄉某里之地自去兹邠毫來儀京輔拓宇東第咫武城闉聖心留愛閑素遷負南郭義等去鄷事均徙鎬及尅濟橫流膺斯寶運命帝閽以廣闢即太㣲而為宇既等漢高流連於豐沛亦同光武眷戀於南陽思所以永流聖迹垂之不朽今事與須彌等同理與天地無窮莫若光建寶塔式傳于後乃以大梁之天監六年歲次星紀月旅黃鐘閏十月二十三日戊寅仲冬之節也乃樹剎玄壤表峻蒼雲下洞淵泉仰迫星漢方當銷巨石於賢刼拯未來於忍土若夫朱光所耀彤雲所臨非止天眷兼因地德皇帝乃啟扉閶闔造舟淮涘接神颷而動驂越浮梁而逕度芝蓋容與翠華葳[(毤-允+豕)-毛+生]下輦停蹕躬展誠敬廣集四部揆景同　弘此廣因被之無外同由厥路俱至道塲乃作銘曰八維悠濶九服荒茫靈聖底止咸表厥祥壽丘[言*愛][言*愛]電繞樞光周原膴膴五緯入房自茲遐敻在處弗亡安知弱水寧辨窮桑自天攸縱於惟我皇即基昔兆為世舟航重檐累構迥剎高驤上為淨國地即金剛因斯太極溥被翱翔豈徒三界寧止十方濡足萬古援手百王一念斯答萬壽無疆如日之久如天之長</p>
</div>
<div class='div-other'><a id='mulu3057' />
<p class='h3'>上錢隨喜光宅寺啟</p><p class="byline">梁尚書令沈約</p><p>伏惟中陽故里舂陵舊居夷漫滌蕩會無遺築若使大教早流法遵二代開塔白水樹剎枌榆可以傳美垂跡迄今不朽</p>
</div>
<div class='div-other'><a id='mulu3058' />
<p class='h3'>重建慧光禪寺記略</p><p class="byline">明南太常少卿四明鄭雍言</p><p>都城南去三十五里有古寺曰光宅乃梁武帝故宅捨之作寺昔雲光法師講法華經于此有天花如飛雪滿空講罷即乘空而去按實錄云天監六年武帝捨宅造寺未成於小莊嚴寺造無量佛像長丈九尺未移前淮中估客夜輙聞大橋上脩道路往視不見其人俄而像度光彩輝煥在當時祥瑞顯應如此宋王荊公有詩云今知光宅寺牛首正當門臺殿金碧毀丘墟桑竹繁則知宋時其寺荒凉<span class='corr'>已</span>久矧遭元季兵燹之餘廢壞不言可知　國朝洪武初無隱道禪師于寺基上薙草萊除荊棘畚瓦礫首創梵宇宣德五年特奏奉　旨改慧光禪寺宣德八年普徹等募眾鳩工重建佛殿諸所煥然一新至正綂癸亥訖工因屬文以紀其實　正綂九年申子正月</p>
</div></div>
<div class='div-other'><a id='mulu3059' />
<p class='h2'><span class='note-inline'>(【傳】)</span></p>
<div class='div-other'><a id='mulu3060' />
<p class='h3'>光宅寺僧正法師碑銘</p><p class="byline">梁元帝</p><p>昂昂千里孰辨麒麟之蹤汪汪萬頃誰識波瀾之際望之若披雲霧覩之如觀日月至乃耆年宿望蓄思搆疑懸鐘無盡短兵有倦猶若分旦望景履冰待日莫不傾河注燭虛往實歸皇帝革命受圖補天紉地轉金輪於忍土䇿紺馬於閻浮逸翮方超圖南輟軌豈直盡茲相府署彼義年方當高步仙階永編金牒繁霜凝而旦委松風凄而暮來悲馬鳴之不反望龍樹而心哀銘曰澄月夜虧清氣旦卷曾變遠岸蒼江傍緬</p>
</div>
<div class='div-other'><a id='mulu3061' />
<p class='h3'>釋法悅傳略</p><p class="byline">高僧傳</p><p>釋法悅者戒素沙門也齊末勅為僧主止京師正覺寺嘗聞彭城宋王寺有丈八金像乃宋王車騎徐州<span class='corr'>刺</span>史王仲德所造光相之奇江右稱最州境或應有灾祟及僧尼橫延舋戾像則流汗汗之多少則禍患之濃淡也宋太始初彭城北屬群虜共欲遷像遂至萬夫竟不能致齊初兖州數郡欲起義南附亦驅逼眾僧助守營壍時虜帥蘭陵公攻䧟此營獲諸沙門於是盡執二州道人幽繫圉裏遣表偽臺誣以助亂像時流汗舉殿皆濕時偽梁王諒鎮在彭城亦多信向親往像所使人拭之隨出終莫能止王乃燒香禮拜至心誓曰眾僧無罪弟子自當營護不使罹禍若幽誠有感願拭汗即止於是自手拭之隨拭即燥王具表其事諸僧皆見原免悅既欣覩靈異誓願瞻禮而關禁阻隔莫由克遂又昔宋明皇帝經造丈八金像四鑄不成於是改為丈四悅乃與白馬寺沙門智靜率合同緣欲造丈八無量壽像以伸厥志始鳩集金銅屬齊末世道凌遲復致推斥至梁方以事啟聞降勅聽許并助造光趺材官工巧隨用資給以梁天監八年五月三日於小莊嚴寺營鑄匠本量佛身四萬斤銅融瀉<span class='corr'>已</span>竭尚未至胷百姓送銅不可稱計投諸爐冶隨鑄而模內不滿猶自如先又馳啟聞勅給功德銅三千斤臺內始就量送而像處<span class='corr'>已</span>見羊車傳詔載銅罏側於是飛韝消融一鑄便滿甫爾之間人車俱失比臺內銅出方知向之所送信實靈感工匠喜踊道俗稱讚及至開模量度乃踊成丈九而光相不差又有大錢二枚猶見在衣絛竟不銷鑠並莫測其然勅以像事委定林僧於其年九月二十六日移像光宅寺是夜淮中賈客並聞大航舶下催督治橋有如數百人聲其後更鑄光趺並有華香之瑞自葱河以左金像之最唯此一耳論曰夫法身無像因感見有參差故形應有殊別若乃心路蒼茫則真儀隔化情志慊切則木石開心故劉殷至孝誠感釜庾為之生銘丁蘭溫清竭誠木[母-(、/、)+〡]以之變色[春-三+?]陽迴戈而日轉<span class='corr'>杞</span>婦下淚而城崩斯皆隱惻入其性情故使徵祥照乎耳目至如慧達招光於剎杪慧力感瑞於塔基慧受申誠於浮木僧慧顯證於移燈洪亮並忘形於鑄像意獻皆盡命於伽藍法獻專志於牙骨竟陵為之通感僧護蓄抱於石城南平以之獲應近有光宅丈九顯矅京畿宋帝四鑠而不成梁皇一冶而形備妙相踊而無虧瑞銅少而更足故知道藉人弘神由物感豈曰虛哉</p>
</div>
<div class='div-other'><a id='mulu3062' />
<p class='h3'>釋曇瑗傳略</p><p class="byline">高僧傳</p><p>釋曇瑗金陵人以戒律處世住持為要乃從諸講席專師十誦功績既著學觀斯張宣帝下詔國內初受戒者夏未滿五皆叅律肆可於都邑大寺廣置聽場仍勅瑗公總知監檢明示科舉有司准給衣食勿使經營形累致虧功績瑗既蒙恩詔通誨國僧四遠被徵萬里相屬時即搜擢明解詞義者二十餘人一時敷訓眾齊三百其有學成將還本邑瑗皆聚徒對問理事無疑者方乃遣之由是律學更新上聞天聽帝又下勅榮慰以瑗為國之僧正令住光宅苦辭以任勅特許之而棲託不競閉房自檢非夫眾集不忘經行慶弔齋會了無通預山泉林竹見便忘返每上鍾阜諸寺修造道賢觸興賦詩覽物懷古洪偃法師傲岸泉石偏見朋從把臂郊坰同遊故苑瑗題樹為詩曰丹陽松葉少白水黍苗多浸[泳-永+(瑤-王)]下客淚哀怨動民歌春蹊度短葛秋浦沒長莎麋鹿自騰倚車騎絕經過蕭條肆野望惆悵將如何偃續題曰龍田留故苑汾水結餘波悵望傷遊目辛酸思緒多凉飈慘高樹濃露變輕蘿澤葵猶帶井池竹下侵荷秋風徒自急無復白雲歌瑗以太建年中卒于住寺春秋八十有二初㣲疫將現便告眾曰生死對法凡聖俱纏自非極位有心誰免今將就後世力不相由願生來講誨分有冥功彼我齊修用為來習不爾與世沉浮未成通濟幸諸梵行同思此言終事任量可依成教言訖端坐如定欻然<span class='corr'>已</span>逝有勅依法焚之為立白塔建碑于寺著十誦䟽十卷戒本羯磨䟽各兩卷僧家書儀四卷別集八卷見行於世</p>
</div>
<div class='div-other'><a id='mulu3063' />
<p class='h3'>與梁朝士書</p><p class="byline">梁釋曇瑗</p><p>光宅寺曇瑗白竊惟至人垂誨各赴機權故外設約事三千內陳律儀八萬誠復楷訓異門無非懲惡孔定刑辟以詰姦宄釋敷羯磨用擯違法二聖分教別有司存頃見僧尼有事每越訟公府且內外殊揆科例不同或內律為輕外制成重或內法為重外網更輕凡情僶俛肆其阿便若苟欲利<span class='corr'>己</span>則捨內重而附外輕若在陷他則棄內輕而依外重非唯穢黷時宰便為頓垂理制幸屬明令公匡弼社稷和爕陰陽舟檝大乘柱石三寶遐邇向風白黑兼慶貧道黍居僧例頗曾採習毘尼累獲僧曹送事訪律詳決尋佛具切戒國有憲章絓僧家諍執未審依何折斷謹致往牒佇奉還旨庶成約法永用遵模釋曇瑗呈</p>
</div></div>
<div class='div-other'><a id='mulu3064' />
<p class='h2'><span class='note-inline'>(【詩】)</span></p>
<div class='div-other'><a id='mulu3065' />
<p class='h3'>遊光宅寺應令</p><p class="byline">梁簡文帝</p><p style="margin-left:0em;text-indent:0em;" class="lg-abnormal"><div class='lg-row'>陪遊入舊豐雲氣鬱青葱紫陌垂青柳輕槐拂慧風入泉光綺樹四桂瞹臨空翠網隨烟碧丹花共日紅方欣大雲溥慈波流淨宮</div>
</p></div>
<div class='div-other'><a id='mulu3066' />
<p class='h3'>遊光宅寺</p><p class="byline">宋王安石</p><p style="margin-left:0em;text-indent:0em;" class="lg-abnormal"><div class='lg-row'>今知光宅寺牛首正當門臺殿金碧毀丘墟桑竹繁蕭蕭新犢臥冉冉暮鴉翻回首千歲夢雨花何足言</div>
</p></div></div></div>
</div><!-- end of div[@id='body'] -->
</body></html>