<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金陵梵剎志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu3272' />
<p class='juan'>金陵梵剎志卷四十八</p>
<div class='div-other'><a id='mulu3273' />
<p class='h1'>廢寺</p><p style="margin-left:1em">江左佛寺始於吳盛於六朝至唐宋元迄我　國朝烽煙戎馬之餘故剎遺基多不可問今自見存外所憑止一二載筆為千古證耳然梁陳而下周魏而上作者臚列有文藻燁如而名與地疑似無考又有空名雖在文獻無徵兩者姑置不錄惟一記一傳一題一咏與元金陵新志　國朝郡邑志所載符合的可稽據者書之另為廢寺志亦俾徵信之家諒其非訛搜討之士益其不逮云爾所志寺凡十五曰保寧寺曰法王寺曰龍光寺曰枳園寺曰祗洹寺曰鐵塔寺曰湘宮寺曰宋興寺曰安樂寺曰淨妙寺曰同泰寺曰善覺寺曰證聖寺曰報恩院曰報慈道塲</p>

<div class='div-other'><a id='mulu3274' />
<p class='h2'><span class='note-inline'>(廢剎)</span>保寧寺<span class='note-inline'>(即南唐奉先寺)</span></p>
<div class='div-other'><a id='mulu3275' />
<p class='h3'><span class='note-inline'>(【文】)</span></p>
<div class='div- xu'><a id='mulu3276' />
<p class='h4'>保寧寺舊序</p><p class="byline">金陵新志</p><p>在城內飲虹橋南保寧坊內吳大帝赤烏四年為西竺康僧會建晉宋有鳳翔集此山因建鳳凰臺於寺側宋更寺名曰祗園昇明二年齊大祖為比丘法願造寺於其地得外國甎為白塔又名白塔唐開元中寺僧大惠禪師者明皇召至長安尋求歸山詔可之因改其寺為長慶寺其額韓擇木書南唐保大中齊王景達為先主造寺因名奉先宋太平興國中賜額曰保寧祥符六年增建經鐘樓觀音殿羅漢堂水陸堂東西方丈莊嚴盛麗安眾五百又建靈光鳳凰凌虛三亭照映山谷圍甃塼墻五百丈茂林脩竹松檜藂蔚詔歲度五僧政和七年勅改神霄宮建炎元年勅復舊額三年四月駕幸江寧權以寺為行宮閏七月如浙西其後命即府治修為行宮而御坐猶在本寺歲久屋敝留守馬光祖重建殿宇及方丈觀音殿水陸堂厨堂庫院移鐘樓冠青龍首增建廊屋橫直一十八間作新建鳳凰臺記</p>
</div>
<div class='div-other'><a id='mulu3277' />
<p class='h4'>保寧寺輪藏記</p><p class="byline">宋葉夢得</p><p>維摩氏極天下之辯而反之於默其為法名之曰不二夫不二即一矣不言其一而言不二豈以一猶為有在者歟道未始有二也既<span class='corr'>已</span>有物不得不裂為二彼自為二而吾強欲一之必有廢其一以成其二者非道之全也要有非一而不二者存焉爾何特維摩氏為然孔子曰有鄙夫問於我空空如也我叩其兩端而竭焉空空云者豈有物實之者哉然猶意其墮於一也則叩之以兩端盖維摩氏所謂不二法叩之兩端而知其所解則以吾之所知證彼之所知可一舉而盡矣之人也謂之鄙夫則可謂之君子則不可佛以無所言而為一切眾生無所不言以為有言不言是顛倒見以為無言不言是斷滅見孰能辯其非一而不二者乎自漢永平為佛者始持其書入中國由晉宋歷唐至於今不絕梵語華言更相發明傳其學者又從而申衍之其說遂充滿天下輯而藏之皆設為峻宇高甍雕刻綵繪備眾寶以為飾竭眾巧以為工苟可以莊嚴者無不至梁普通復有異人為之轉輪以運之其致意深矣吾少時見四方為轉輪藏者無幾比年以來所在大都邑下至窮山深谷號為蘭若十而六七吹蠡伐鼓音聲相聞襁負金帛踵躡戶外可謂甚盛然未必皆達其言尊其教也施者假之以徼福造者因之以求利浸浸日遠其本建康府保寧寺當承平時於江左為名利更兵火久廢今長老懷祖守其故址於煨燼之餘十有四年堂殿門廡追復其舊而一新之最後作轉輪藏余鎮建康時見其始經營後四年餘歸石林祖以書求告曰藏成矣幸得記其本末祖盖以正法眼傳其心者其為人潔而通靖深而敏非徒以有為作佛事者也乃為推其師之言合諸儒之說正佛之所以言以曉世俗之弊祖當益以是振之夫方無所言則維摩氏之默如大阿難等得道受記諸大弟子皆不任問疾及其無所不言則雖觀世音亦從聞所聞而入爾乃寺之興廢係其時人之施捨係其力有不必記故不書</p>
</div></div>
<div class='div-other'><a id='mulu3278' />
<p class='h3'><span class='note-inline'>(【傳】)</span></p>
<div class='div-other'><a id='mulu3279' />
<p class='h4'>昇州奉先寺淨照禪師</p><p class="byline">傳燈錄</p><p>慧同魏府人也姓張氏幼歲出家禮饒州北禪院惟直禪師披削年滿受具於撫州希操律師於清凉得法僧問唯一堅密身一切塵中見又云佛身充滿於法界普見一切羣生前於此二途請師說師曰唯一堅密身一切塵中見僧問如何是古佛心師曰汝疑阿那箇不是問如何是常在底人師曰更問阿誰</p>
</div></div></div>
<div class='div-other'><a id='mulu3280' />
<p class='h2'><span class='note-inline'>(廢剎)</span>法王寺</p>
<div class='div-other'><a id='mulu3281' />
<p class='h3'><span class='note-inline'>(【文】)</span></p>
<div class='div-xu'><a id='mulu3282' />
<p class='h4'>法王寺舊序</p><p class="byline">縣志</p><p>在烏衣巷白塔寺東晉末龜茲國沙門鳩摩羅什以道聞於時隆安三年遣使徃姚秦迎致之至帝躬出朱雀門迎之歷試神驗施地建寺賜額法王請什居焉尊為三藏國師寺久燬至順間天禧主僧復構寺今并入報恩寺按三藏塔院或即此地今訛為玄<span class='corr'>奘</span>塔未可知也姑書以俟博識者</p>
</div>
<div class='div-other'><a id='mulu3283' />
<p class='h4'>法王寺碑銘</p><p class="byline">梁沈約</p><p>昔周師集於孟津漢兵至於垓下翦商肇乎茲地殪楚由乎斯域慧雲匪由觸石法雨起乎悲心驅之仁壽度之彼岸濟方割於有頃撲既燎於無邊陸旗風靡水陣雲披縈山為堞失其九天之險負疑為隍曾無一葦之門昏師友接偽牧泥首掬指則河舟尚虛委甲則熊嶺非峻乃按兵江漢誓眾商郊因斯而運斗樞自兹而廓天步業隆放夏功高伐殷濟橫流而臣九服握乾綱而子萬姓眷言四海莫不來王此惟余宅寧止西顧臨朝夕之濬池帶長洲之茂苑藉離宮於漢舊因林光於秦餘迴廊敞布複殿重起連房極睇周堵如雲銘曰徃却將謝災難孔多炎炎烈火淼淼洪波聚為丘嶽散成江河俗緣浮詭真諦遐長匪因希向曷寄舟梁標功顯德事歸道塲祁祁法眾同茲無我振錫經行祗林宴坐或思寂滅或念薪火惆悵二明徘徊四果</p>
</div></div></div>
<div class='div-other'><a id='mulu3284' />
<p class='h2'><span class='note-inline'>(廢剎)</span>龍光寺<span class='note-inline'>(即宋青園寺)</span></p>
<div class='div-other'><a id='mulu3285' />
<p class='h3'><span class='note-inline'>(<span class='corr'>【文】</span>)</span></p>
<div class='div-xu'><a id='mulu3286' />
<p class='h4'>龍光寺舊序</p><p class="byline">金陵新志</p><p>在城北覆舟山下宋元嘉二年號青園寺高僧傳云竺道生後還上都青園寺寺是惠恭皇后褚氏所立本種青處因以為名其年雷震青園寺佛殿龍升於天光影西壁因名龍光宋嘉祐三年佛殿記云元嘉五年有黑龍見覆舟山之陽帝捨果園建青園寺西置龍王殿今沼沚見存至會昌年廢咸通二年重建勑賜龍光院額舊志以為在龍光門外者非也今按乾道志龍光禪院在城之西宋元嘉二年號青園寺後改額為龍光禪院以在龍光門外也會昌中廢咸通初建為月燈禪院昇元二年重修</p>
</div></div>
<div class='div-other'><a id='mulu3287' />
<p class='h3'><span class='note-inline'>(【傳】)</span></p>
<div class='div-other'><a id='mulu3288' />
<p class='h4'>青園寺竺道生傳</p><p class="byline">高僧傳</p><p>竺道生本姓魏鉅鹿人寓居彭城初入廬山幽栖七年以求其志常以入道之要慧解為本故鑽仰羣經斟酌雜論萬里隨法不憚疲苦後與慧叡慧嚴同遊長安從什公受業關中僧眾咸謂神悟後還都止青園寺王弘范泰顏延之並挹敬風猷從之問道生既潛思日久徹悟言外廼喟然歎曰夫象以盡意得意則象忘言以詮理入理則言息自經典東流譯人重阻多守滯文鮮見圓義若忘筌取魚始可與言道矣於是校閱真俗研思因果廼言善不受報頓悟成佛又著二諦論佛性當有論法身無色論佛無淨土論應有緣論等籠罩舊說妙有淵旨而守文之徒多生嫌嫉與奪之聲紛然競起又六卷泥洹先至京都生剖析經理洞入幽微廼說一闡提人皆得成佛於時大本未傳孤明先發獨見忤眾於是舊學以為邪說譏憤滋甚遂顯大眾中正容誓曰若我所說反於經義者請於現身即表癘疾若與實相不相違背者願捨壽之時據師子座言竟拂衣而遊初投吳之虎丘山旬日之中學徒數百其年夏雷震青園佛殿龍昇於天光影西壁因改寺名號曰龍光時人歎曰龍既<span class='corr'>已</span>去生必行矣俄而投迹廬山銷影巖岫山中僧眾咸共敬服後涅槃大本至於南京果稱闡提悉有佛性與前所說合若符契生既獲斯經尋即講說以宋元嘉十一年冬十一月庚子於廬山精舍升於法座神色開朗德音俊發論議數番窮理盡妙觀聽之眾莫不悟悅法席將畢忽見麈尾紛然而墜端坐正容隱几而卒顏色不異似若入定道俗嗟駭遠近悲泣於是京邑諸僧內慙自疚追而信服其神鑒之至徵瑞如此仍塟廬山之阜</p>
</div></div>
<div class='div-other'><a id='mulu3289' />
<p class='h3'><span class='note-inline'>(【詩】)</span></p>
<div class='div-other'><a id='mulu3290' />
<p class='h4'>覆舟山<span class='note-inline'>(即龍光寺前)</span></p><p class="byline">宋孝武帝</p><p style="margin-left:0em;text-indent:0em;" class="lg-abnormal"><div class='lg-row'>束髮好怡衍弱冠頗流薄素想終勿傾聿求果丘壑層峯亘天維曠渚綿地絡逢臯列神苑遭壇樹仙閣松墱含青暉荷源煜丹爍川界泳遊鱗岩庭響鳴鶴</div>
</p></div>
<div class='div-other'><a id='mulu3291' />
<p class='h4'>覆舟山</p><p class="byline">齊王融</p><p style="margin-left:0em;text-indent:0em;" class="lg-abnormal"><div class='lg-row'>道勝業茲遠心閒地能閴桂崦鬱初裁蘭臯坦將闢虛簷對長嶼高軒臨廣液芳草列成行嘉樹紛如積流風轉圜逕清烟泛喬石日泊山照紅松暎水華碧暢哉人外賞遲遲眷西夕</div>
</p></div>
<div class='div-other'><a id='mulu3292' />
<p class='h4'>覆舟山臨望</p><p class="byline">明顧源</p><p style="margin-left:0em;text-indent:0em;" class="lg-abnormal"><div class='lg-row'>覆舟山頭霽景明長松落落崖石平迴巒秀嶺低復昂傳聞此地為臺城南望建章宮佳氣何鬱蔥秦淮樹中流逕與宮門通城中萬井如棊畫楊柳烟中分紫陌內園蘭桂浮溫香戚里池臺蕩朱碧鳳凰樓閣無處尋臨春結綺作梵林樽前却是樂遊苑市朝更改成古今登臨易頭白御杯落江日回望北湖烟蟬鳴樹蕭瑟秋波慘淡荷芰花玉鳧錦雞踏浪霞西曹<span class='corr'>已</span>鳴馬東署復報衙冥冥壺底月寂寂城頭鴉停琴送盡飛鴻影引領天邊不見家</div>
</p></div></div></div>
<div class='div-other'><a id='mulu3293' />
<p class='h2'><span class='note-inline'>(廢剎)</span>枳園寺</p>
<div class='div-other'><a id='mulu3294' />
<p class='h3'><span class='note-inline'>(【傳】)</span></p>
<div class='div-other'><a id='mulu3295' />
<p class='h4'>枳園寺釋智嚴傳</p><p class="byline">高僧傳</p><p>釋智嚴西涼州人弱冠出家便以精勤著名衲衣宴坐蔬食永歲每以本域丘墟志欲博事名師廣求經誥遂周流西國進到罽賔入摩天陀羅精舍從佛䭾先比丘諮受禪法漸染三年功踰十載佛䭾先見其禪思有緒特深器異彼諸道俗聞而歎曰秦地乃有求道沙門矣始不輕秦類敬接遠人時有佛䭾䟦陀比丘亦是彼國禪匠嚴乃要請東歸欲令傳法中土跋陀嘉其懇至遂共東行於是踰越沙險達自關中常依隨跋陀止長安大寺頃之跋陀橫為秦僧所擯嚴亦分散憇于山東精舍坐禪誦經勵力精學晉義熙十三年宋武帝西伐長安尅捷旋斾塗步山東時始興公王恢從駕遊觀山川至嚴精舍見其同止三僧各坐繩床禪思湛然恢至良久不覺於是彈指三人開眼俄而還閉問不與言恢心敬精奇訪諸耆老皆云此三僧隱居求志高潔法師也恢即啟宋武延請還都莫肯行者既屢請慊至二人推嚴隨行恢道懷素篤禮事甚殷還都即住始興寺嚴性虛靜志避諠塵恢乃為於東郊之際更起精舍即枳園寺也嚴前還於西域所得梵本眾經末及譯寫到元嘉四年乃共沙門寶雲譯出普曜廣博嚴淨四天王等經嚴在寺不受別請常分衛自資儀同蘭陵蕭思話婦劉氏疾病恒見鬼來吁呵駭畏時迎嚴說法嚴始到外堂劉氏便見羣鬼迸散嚴既進為夫人說經疾以之瘳因稟五戒一門宗奉嚴昔未出家時嘗受五戒有所虧犯後入道受具足常疑不得戒每以為懼積年禪觀而不能自了遂更汎海重到天竺諮諸明達真羅漢比丘具以事問羅漢羅漢不敢判決乃為嚴入定往兜率宮諮彌勒彌勒云得戒嚴大喜於是步歸至罽賔無疾而化彼國法凡聖燒身之處各有其所嚴雖戒操高明而實行未辨始移屍向凡僧墓地而屍重不起改向聖墓則飄然自輕嚴弟子智羽智遠故從西來報此徵瑞俱還外國</p>
</div></div></div>
<div class='div-other'><a id='mulu3296' />
<p class='h2'><span class='note-inline'>(廢剎)</span>祗洹寺</p>
<div class='div-other'><a id='mulu3297' />
<p class='h3'><span class='note-inline'>(【文】)</span></p>
<div class='div-other'><a id='mulu3298' />
<p class='h4'>和范光祿祗洹寺像讚三首</p><p class="byline">宋侍中謝靈運</p><p>惟此大覺因心則靈垢盡智照數極慧明三達非我一援羣生理阻非我道絕形聲<span class='note-inline'>(右佛讚)</span>若人仰宗發性遺慮以定養慧和理斯附爰初四等終然十住涉求至矣在外皆去<span class='note-inline'>(右菩薩讚)</span>厭苦情多兼物志少如彼化城權可得寶誘以涅槃救爾生老肇元三車翻成一道<span class='note-inline'>(右緣覺聲聞合讚)</span></p>
</div></div>
<div class='div-other'><a id='mulu3299' />
<p class='h3'><span class='note-inline'>(【傳】)</span></p>
<div class='div-other'><a id='mulu3300' />
<p class='h4'>釋曇遷傳</p><p class="byline">高僧傳</p><p>釋曇遷遊心佛義善談莊老并注十地又工正書常施題經巧于轉讀梵製新奇特拔終古彭城王義康范曄王曇首並皆遊狎初止祗洹寺後移烏衣寺及范曄被誅門有十二喪無敢近者遷抽貨衣物悉營葬送孝武聞而嘆賞謂徐爰曰卿著宋書勿遺此人</p>
</div></div></div>
<div class='div-other'><a id='mulu3301' />
<p class='h2'><span class='note-inline'>(廢剎)</span>鐵塔寺<span class='note-inline'>(即宋延祚寺　唐天保寺　宋正覺寺)</span></p>
<div class='div-other'><a id='mulu3302' />
<p class='h3'><span class='note-inline'>(【文】)</span></p>
<div class='div-xu'><a id='mulu3303' />
<p class='h4'>鐵塔寺舊序</p><p class="byline">金陵新志</p><p>在城內西北冶城後岡上宋太始中邦人捨地建精舍號延祚寺至唐有靈智禪師生無雙目號羅㬋和尚經論文字悉能明了時人稱有天眼為建塔於寺內廣明中賜額梁侯景之亂王僧辯入討景使其黨宋長貴守延祚寺何遜有登延祚寺閣詩佛殿前有鐵塔二座鑄云乾興元年造古鐘亦唐時所鑄有經幢鐫大吳金陵府延祚院寺有井最大號百丈泉井闌上字乃保大元年所鑄宋熙寧中賜寺名曰正覺塔名曰普照王荊公嘗于寺西作書院有軒名籜龍建炎三年以法堂西偏為元懿太子攢宮今寺東偏復建延祚閣名公賦詠尤多炳靈公廟西及新亭側又別有正覺寺云</p>
</div></div>
<div class='div-other'><a id='mulu3304' />
<p class='h3'><span class='note-inline'>(【詩】)</span></p>
<div class='div-other'><a id='mulu3305' />
<p class='h4'>金陵阻風登延祚閣</p><p class="byline">唐許渾</p><p style="margin-left:0em;text-indent:0em;" class="lg-abnormal"><div class='lg-row'>極目皆陳迹披圖問遠公戈鋋三國後冠盖六朝中葛蔓交殘壘苔花沒後宮水流簫鼓絕山在綺羅叢</div>
</p></div>
<div class='div-other'><a id='mulu3306' />
<p class='h4'>題正覺院籜龍軒二首</p><p class="byline">宋王安石</p><p style="margin-left:0em;text-indent:0em;" class="lg-abnormal"><div class='lg-row'>北軒名字經平子愛此吾能為賦詩山雨江風一披拂籜龍還自有吟時<span class='note-inline'>(一)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>仙事茫茫不可知籜龍空此見孫枝壺中若有閑天地何苦歸來問葛陂</div>
</p></div></div></div>
<div class='div-other'><a id='mulu3307' />
<p class='h2'><span class='note-inline'>(廢剎)</span>湘宮寺</p>
<div class='div-other'><a id='mulu3308' />
<p class='h3'><span class='note-inline'>(【文】)</span></p>
<div class='div-xu'><a id='mulu3309' />
<p class='h4'>湘宮寺舊序</p><p class="byline">金陵新志</p><p>舊在青溪橋中北唐以後徙置清化市北慶元志近有人於上元縣治後軍營中掘出斷石上有湘宮寺三字以此知舊寺所在與實錄注合東出青溪桃花園皆今縣東地也寺本宋明帝舊宅備極壯麗欲造十級浮圖而不能乃分為二</p>
</div>
<div class='div-other'><a id='mulu3310' />
<p class='h4'>湘宮寺碑銘</p><p class="byline">梁簡文帝</p><p>自真人西滅洎羅漢東遊五明盛士並宣北門之教四姓小臣稍能南宮之學超洙泗之濟濟比舍衛之洋洋是以高簷三丈乃為祀神之舍連閣四周並非中官之宅雪山忍辱之草天官陁樹之花四照芬吐五衢異色能令扶解說法果出妙衣鹿苑豈殊祗林何遠皇太子蕭緯自昔蕃邸便結善緣雖銀藏盖寡金地多闕有慚四事久立五根泗川出鼎尚刻之罘之石㟭峨作鎮猶銘劍壁之山矧伊福界寧無鐫刻銘曰洛陽白馬帝釋天冠開基紫陌峻極雲端實惟爽嵦棲心之地譬若淨土長為佛事銀鋪曜色玉礎金光塔如仙掌樓疑鳳凰珠生月魄鐘應秋霜鳥依交露幡承杏梁窓舒意葉室度心香天琴夜下紺馬朝翔生滅可度離苦獲常相續有盡歸乎道塲</p>
</div>
<div class='div-other'><a id='mulu3311' />
<p class='h4'>湘宮寺智蒨法師志銘</p><p class="byline">梁簡文帝</p><p>嗟爾名德超然有暉五塵夙離三修允依戒珠靡缺忍鎧無違智燈含影慧駕馳騑若韜山金如苞海寶德邁西河聲踰東道伊時傾盖于彼朱方不期而遇襄水之陽掩此方墳悠哉泉下鬱鬱翠微遼遼平野薪盡火滅歸真息假<span class='note-inline'>(廢剎)</span>宋興寺</p>
</div></div>
<div class='div-other'><a id='mulu3312' />
<p class='h3'><span class='note-inline'>(【文】)</span></p>
<div class='div-xu'><a id='mulu3313' />
<p class='h4'>宋興寺舊序</p><p class="byline">金陵新志</p><p>宋興寺一名興教寺在南門外慶元志興教院即宋興寺故基在蔣山寶公塔西二里有誌公洗鉢池乾道志徙長于寺南亦名宋興景定忐在南門外劉裕故居者非按宋興宋熙寺名相近故或疑一寺二志所載不同俟攷</p>
</div></div>
<div class='div-other'><a id='mulu3314' />
<p class='h3'><span class='note-inline'>(【詩】)</span></p>
<div class='div-other'><a id='mulu3315' />
<p class='h4'>遊宋興東岩</p><p class="byline">南唐李建勳</p><p style="margin-left:0em;text-indent:0em;" class="lg-abnormal"><div class='lg-row'>幾年不到東岩下舊住僧亡屋亦無寒日蕭條何物在朽松經燒石池枯</div>
</p></div></div></div>
<div class='div-other'><a id='mulu3316' />
<p class='h2'><span class='note-inline'>(廢剎)</span>安樂寺</p>
<div class='div-other'><a id='mulu3317' />
<p class='h3'><span class='note-inline'>(【傳】)</span></p>
<div class='div-other'><a id='mulu3318' />
<p class='h4'>安樂寺智稱法師碑</p><p class="byline">唐裴子野</p><p>法師諱智稱河東聞喜人也俗姓裴氏挹汾澮之清源稟河山之秀質蓄靈因於上葉感慧性於閻浮直哉惟清爰初夙備溫良恭儉體以得之然而天韻真確含章隱曜沈漸人羣莫能測其遠邇盖由徑寸之華韜光濬壑盈尺之寶未剖聯城鑒觀者罔識其巨麗逖聽者弗得其鴻名覊京戎旅俛起阡陌年登三十始覽眾經退而歎曰百年倐忽功名為重名不常居功難與畢且吉凶悔吝孔書<span class='corr'>已</span>驗變化起伏歷聖未稱安知崢嶸之外寥廓之表籠括幽顯大援無邊者哉彼有師焉吾知歸矣遂乃長揖五忍<span class='corr'>斂</span>衽四依挫銳解紛於是乎盡宋大明中益部有印禪師者苦節洞觀鬱為帝師上人聞風自託一面盡禮印公言歸庸蜀乃携手同舟以宋太始元年出家於王壘誠感人天信貫金石直心般若高步道塲既而敬業承師就賢辨志遨遊九部馳騁三乘摩羅之所宣譯龍王之所韜秘雖且受持諷誦然未取以為宗嘗謂攝心者迹迹密則心檢弘道者行行察則道存安上治人莫先乎禮閑邪遷善莫尚乎律可以驅車火宅翻飛苦海贍三途而勿踐歷萬刼而不衰者其毗尼之謂歟乃簡棄枝葉積思根本頓轡洗心以為<span class='corr'>己</span>任於是曳錫踽步千里遊學擁經持鉢百舍不休西望荊山南過灃浦周流華夏博採奇聞土木形骸琬琰心識靡高不仰無堅不攻寢之所安席不及煖思之所至食不遑餐入道三年從師四講教逸功倍而業盛經明每稱道不墜地人各有美宣尼之學何詎常師于時具隱二上人先輩高流鳳鳴西楚多寶穎律師洽聞溫故翰起東都法師之在江陵也稟具隱為周旋爰及還京洛以穎公為益友皆權衡殿最言刈菁華捨稊稗而膳稻梁會鹽梅而成鼎飪其理練其旨深膚受末學莫能踵武以泰始六年初講十誦於震澤闡揚事相咫尺神道高談出雲漢精義人無間八萬威儀怡然理暢五部章句渙爾同波由是後進知宗先達改觀暉光令問於斯籍甚法師應不擇方行有餘力清言終日而事在其中立棲雲於具區營延祚於建業令不待嚴房櫳肅靜役不加迅棟宇駢羅自方等來儀變梵為漢鴻才鉅學連軸比肩法華維摩之宗往往間出涅槃成實之唱處處聚徒而律藏憲章於時最寡振裘持領允屬當仁若夫淵源浩汗故老之所廻惑峻阻隱復前修之所解駕皆剖析毫釐粉散膠結鉤深致遠獨悟胸懷故能使反戶之南彎弓之北尋聲赴響萬里而至門人歲益經緯日新坐高堂而延四眾轉法輪而朝同業者二十有餘載君子謂此道於是乎中興絕慶弔屏流俗朱門華屋靡所經過齊竟陵文宣王顧輕千乘虛心入解嘗請法師講於邸寺既許以降德或謂宜修賓主法師笑而答曰我則未暇及正位函丈始交凉燠時法筵廣置髦士如林主譽既馳客容多猛發題命篇疑難鋒出法師應變如響若不留聽囿辯者土崩負強者折角莫不遷延徒靡亡本失支觀聽之流稱為盛集法師性本剛克而能悅以待問發言盈庭曾無忤色虛<span class='corr'>己</span>博約咸竭厥才依止踈附訓之如一少壯居家孝于惟反脫屣四攝愛著兩忘親黨書介封而不發內恕哀蹙抑而不臨常曰道俗異故優陀親承音旨寧習其言而忽其教煩惱煦濡蕭然頓遣法師之於十誦也始自吳興迄于建業四十有餘講撰義記八篇約言示制學者傳述以為妙絕古今春秋七十有二齊永元三年遷神于建康縣之安樂寺僧尼殷赴若喪昆姊諒不言之信不召之感者去若夫居敬行簡喜慍不形於色知人善誘甄藻罔遺於時臨財廉取予義明允方大處變不渝汪汪焉堂堂焉渤碣河華不能充其量蓋淨行之儀表息心之軌則歟弟子道進等感梁水之既摧慟德音之永閟俾陳信而有徵庶流芳而無愧</p>
</div></div></div>
<div class='div-other'><a id='mulu3319' />
<p class='h2'><span class='note-inline'>(廢剎)</span>淨妙寺<span class='note-inline'>(即齊安寺)</span></p>
<div class='div-other'><a id='mulu3320' />
<p class='h3'><span class='note-inline'>(【文】)</span></p>
<div class='div-xu'><a id='mulu3321' />
<p class='h4'>淨妙寺舊序</p><p class="byline">金陵新志</p><p>淨妙寺即齊安寺南唐昇元中建政和中改賜今額舊臨官路今移置高隴面秦淮在城東門外四里王荊公有齊安寺詩石刻尚存又有詩見光宅寺李壁注謂寺是齊武帝宅按實錄齊武帝生建康青溪宅後稱青溪舊宮未見改為寺也</p>
</div></div>
<div class='div-other'><a id='mulu3322' />
<p class='h3'><span class='note-inline'>(【詩】)</span></p>
<div class='div-other'><a id='mulu3323' />
<p class='h4'>齊安寺</p><p class="byline">宋王安石</p><p style="margin-left:0em;text-indent:0em;" class="lg-abnormal"><div class='lg-row'>日淨山如染風暄草欲薰梅殘數點雪麥漲一溪雲</div>
</p></div></div></div>
<div class='div-other'><a id='mulu3324' />
<p class='h2'><span class='note-inline'>(廢剎)</span>同泰寺</p>
<div class='div-other'><a id='mulu3325' />
<p class='h3'><span class='note-inline'>(【文】)</span></p>
<div class='div-xu'><a id='mulu3326' />
<p class='h4'>同泰寺舊序</p><p class="byline">金陵新志</p><p>舊志在梁時北掖門外路西南與臺城隔路實錄梁大通元年剏北寺寺在宮後開一門名大通對寺南門造大佛閣大同十年震火所焚略盡即更造未就而侯景亂南唐改為淨居寺尋又改圓寂寺其半為法寶寺又輿地志法寶圓寂寺即古同泰寺基龔穎運曆圖云大同元年幸同泰寺鑄十方銀像二年幸同泰寺鑄十方金像六朝事迹云梁武帝起同泰寺在臺城內竆竭帑藏造大佛閣七層為天火所焚梁帝捨身施財以祈佛福大通以後無年不幸同泰寺設四部無遮大會寺今廢其半為法寶寺<span class='note-inline'>(志云)</span>即臺城院乃梁同泰寺基之半也在宋行宮北精綂軍寨內梁大通元年創同泰寺楊吳順義二年以同泰寺之半置為臺城千福院宋改賜今額寺前有醜石四各高丈餘俗呼為三品石政和中取歸京師或謂之闕石寺前墻外有井耆老相傳為陳時胭脂井叔寶與張麗華隊而復出之所也寺基最濶淳祐七年創置精銳軍同泰寺舊基皆為寨屋及蔬圃有井在寨內盖精銳軍寨在都統制司之後都統制司在宋行宮城之後法寶寺在精銳軍寨之後其都統制司地基及精銳軍寨基皆梁陳宮掖舊址也故景陽臺基及臨春結綺望仙三閣故址與胭脂井皆在寨內戚氏云法寶寺老僧猶能記其祖師之言謂宋行宮城後門乃梁陳宮城前門今法寶寺門墻外即梁大通門也</p>
</div>
<div class='div-other'><a id='mulu3327' />
<p class='h4'>奉請上開講啟<span class='note-inline'>(此後當是同泰之講)</span></p><p class="byline">梁蕭綱</p><p>臣綱言竊以真如無說非筌不悟極果不應注仰期通故器有水緣方見圓曦之影藥含長性得墜慧雲之慈伏惟陛下玉鏡宸居金輪馭世應跡有為俯存利物不違本誓開導愚蒙驅十方于大乘運萬國於仁壽豈止冶斤田粟功侔造化䟽江決河削成天下智高九舜明出十堯頻徙鑾蹕降甘露雨天人舞蹈含生利益是以背流知反迷岸識歸臣自叨預趨聞渴仰無厭一日冐陳丹款伏希復轉法輪未廻聽卑之恩尚絕愚臣之願慺慺寸志重敢披祈伏願將降一音曲矜三請被微言於王舍集妙義於寶坊聖心等視蒼生猶如一子遂臣之請即是普被無邊如蒙允許眾望亦足兩肩荷負豈敢為喻不任下願謹啟事以聞謹啟</p>
</div>
<div class='div-other'><a id='mulu3328' />
<p class='h4'>答請開講啟勅</p><p class="byline">梁武帝</p><p>省啟具汝所懷法事既善豈不欣然吾內外眾緣憂勞紛總食息無暇廢事論道是所未遑汝便為未體國也越勅</p>
</div>
<div class='div-other'><a id='mulu3329' />
<p class='h4'>重謝上降為開講啟</p><p class="byline">梁蕭綱</p><p>臣綱啟丹願懇誠屢冐宸扆實希降甘露雨普被三千天聽孔邈未垂鑒遂旱苗傾潤豈比自憐暍烏思林寧方渴仰近因大僧正慧令伏敢重祈降逮勅旨垂許來歲二月開金字波若經題殊特之恩曲應愚請稽拜恭聞不勝喜躍身心悅樂如觸慈光手足蹈舞義非餘習伏以香城妙說實仰神文潤方雲雨明踰日月能使迷途識正大夢均朝梵志懼來天魔遙禮提桓所聽而今得聞波崙所求希世復出其　　益深廣無邊九圍獲悟十方蒙曉雖復識起初流心窮後念方當共捐五盖俱照一空巍巍蕩蕩難得為喻臣仍屈慧令續宣此典大乘普導實由聖慈伏筆罄言寧宣戴荷不任下情謹啟事謝聞謹啟</p>
</div>
<div class='div-other'><a id='mulu3330' />
<p class='h4'>上為開講日叅承啟</p><p class="byline">梁蕭綱</p><p>臣綱言伏承輿駕臨同泰寺開金字般若波羅蜜經題照迷生之慧日導出世之長源百華同陰萬流歸海幽顯讚揚率土含潤臣身礙<span class='corr'>已</span>來望舒盈闕甘露普被人天俱萃波若魔事獨在微躬馳係法輪私深尅責不任下情謹奉啟奉承謹啟</p>
</div>
<div class='div-other'><a id='mulu3331' />
<p class='h4'>答勅</p><p class="byline">梁武帝</p><p>省啟具之為汝講金字般若波羅蜜經發題始竟四眾雲合華夷畢集連雨累日深慮廢事景物開明幽顯同慶實相之中本無去來身雖不到心靡不在善自調養慎勿牽勞尚有兩旬日數猶奢今雖不同後會未晚也吾始還臺不復多勅越勅</p>
</div>
<div class='div-other'><a id='mulu3332' />
<p class='h4'>答同泰寺立剎啟</p><p class="byline">梁武帝</p><p>竊以寶塔天飛神龕地踊豈惟昔代復見兹辰嘉彼百靈欣斯十善雖復紫烟旦聚比此未儔朱光夜上方今知陋</p>
</div>
<div class='div-other'><a id='mulu3333' />
<p class='h4'>請武帝同泰寺御講啟</p><p class="byline">梁蕭綱</p><p>臣綱臣綸臣紀言臣聞紫宮麗天著明玄象軒臺在嶽逖聽艮書是以道彌隆而禮愈縟德愈溥而事愈泰此盖彰至治之尊牧生民之本也伏以大光嚴殿侔神垂則冲天開宇功深大壯事協文明儀辰建極切靈啟構照燭三光含超百堵咸謂心華所表復非良匠之力神通所現不藉子來而成實惟淨國固絕董落之禮高邁釋宮理無鹿鳴之宴竊惟妙勝之堂本師於茲佛吼摩尼之殿如來亦闡法音佛希躬降睟容施灑甘露油然慧雲霈然慈雨光斯盛業導彼蒼生履天居而說無相同真也建佛事而被率土化俗也同真化俗至矣哉一舉而三美顯豈不大平與彼陘山之上仙巖之下西都鳳凰負陽鸑鷟安足同日而語哉敢露丹愚伏待矜遂輕于聽覽流汗戰懾謹啟</p>
</div>
<div class='div-other'><a id='mulu3334' />
<p class='h4'>謝勅為建涅槃懺啟</p><p class="byline">梁簡文帝</p><p>臣綱啟伏聞勅旨垂為臣於同泰寺瑞應殿建涅槃懺臣障雜多災身穢饒疾鍼艾湯液每黷天覽重蒙曲慈降斯大福冀慧雨微垂即滅身火梵風纔起私得清涼無事非恩伏枕何答不任下情謹奉啟謝聞謹啟</p>
</div>
<div class='div-other'><a id='mulu3335' />
<p class='h4'>梁同泰寺剎下銘</p><p class="byline">陳虞荔</p><p>戒香芬馥氣勝懷蘭智　陸離威逾交軋敞慧日於重雲浚法流於巨海嚴此三駕用拔畏塗漾彼六舟拯諸淪溺但以一人入道波旬之宮<span class='corr'>已</span>震十地弘心毒龍之災競起重欒布護積拱崚嶒神仙岳岳俯雕檻於霞外寶鐸鏘鏘韻鈞天於雲表雷雨杳冥而未半扶桑光朏而先明迨亭峻極特立千仞灼爍崢嶸光鏡八表若日殿之燭火空似星宮之搆辰極辭曰層臺複陸廣殿穹崇塗金鈿玉暎日䟽風</p>
</div>
<div class='div-other'><a id='mulu3336' />
<p class='h4'>同泰寺正智寂師志銘</p><p class="byline">梁簡文帝</p><p>峰頺木朽波逝江潭山川若此人何以堪亦生亦滅如壑如舟千齡俱盡萬古誰留惟兹大士才敏學優幼捐蹈火早去吞鈎法雷能響懸河必詶辨才可匹妙德難儔</p>
</div></div>
<div class='div-other'><a id='mulu3337' />
<p class='h3'><span class='note-inline'>(【詩】)</span></p>
<div class='div-other'><a id='mulu3338' />
<p class='h4'>望同泰寺浮圖</p><p class="byline">梁簡文帝</p><p style="margin-left:0em;text-indent:0em;" class="lg-abnormal"><div class='lg-row'>遙看官佛圖帶壁復垂珠燭銀踰漢汝寶鐸邁昆吾日起光芒散風吟宮徵殊露落盤恒滿桐生鳳不雛飛幡雜晚虹<span class='note-inline'>(音綘)</span>畫鳥狎晨鳬梵世凌空下應真蔽景趨帝馬咸千轡天衣盡六銖意樂開長表多寶現金軀能令苦海渡復使慢山踰願能同四忍長當出九居</div>
</p><p><span class='note-inline'>(穆天子傳天子之寶璿珠燭銀郭璞曰銀有精光如燭也)</span></p>
</div>
<div class='div-other'><a id='mulu3339' />
<p class='h4'>望同泰寺浮圖</p><p class="byline">梁庾肩吾</p><p style="margin-left:0em;text-indent:0em;" class="lg-abnormal"><div class='lg-row'>望園臨奈苑王城對鄴宮還從飛閣內遙見崛山中天衣疑拂石鳳翅欲凌空雲甍猶帶雨蓮井不生桐盤承雲表露鈴搖天上風月出琛含水<span class='note-inline'>(一作采)</span>天晴幡帶虹周星疑更落漢夢似今通我后懷<span class='note-inline'>(一作情)</span>初照不與伊川同方應捧馬出永得離塵蒙<span class='note-inline'>(崛山耆崛山也)</span></div>
</p></div>
<div class='div-other'><a id='mulu3340' />
<p class='h4'>望同泰寺浮圖</p><p class="byline">梁王訓</p><p style="margin-left:0em;text-indent:0em;" class="lg-abnormal"><div class='lg-row'>副君坐飛觀城傍屬大林王門雖八逹露塔復千尋重櫨出漢表層拱冐雲心崑山雕潤玉麗水瑩明金懸盤同露掌垂鳳似飛禽月落簷西暗日去柱東侵反流開睿屬搦翰動神襟願託牢舟反長免愛河深</div>
</p></div>
<div class='div-other'><a id='mulu3341' />
<p class='h4'>望同泰寺浮圖</p><p class="byline">梁王臺卿</p><p style="margin-left:0em;text-indent:0em;" class="lg-abnormal"><div class='lg-row'>朝光正晃朗涌塔標千丈儀鳳異靈烏金盤代仙掌積栱承彫桷高簷挂蛛網寶地若池沙風鈴如樹響刻削生千變丹青圖萬象烟霞時出沒神仙乍來往晨露半層生飛旛接雲上遊蜺不敢息翔鵾詎能仰讚善資哲人流詠歸明兩願假舟航末彼岸誰云廣</div>
</p></div>
<div class='div-other'><a id='mulu3342' />
<p class='h4'>望同泰寺浮圖</p><p class="byline">梁庾信</p><p style="margin-left:0em;text-indent:0em;" class="lg-abnormal"><div class='lg-row'>岧岧淩太清照殿比東京長影臨雙闕高層出九城栱積行雲礙幡搖度鳥驚鳳飛如始泊蓮合似初生輪重對月滿鐸韻擬鸞聲畫水流全住圖雲色半輕露晚盤猶滴珠朝火更明雖連博望苑還接銀沙城天香下柱殿仙梵入伊笙庶聞八解樂方遣六塵情</div>
</p></div>
<div class='div-other'><a id='mulu3343' />
<p class='h4'>臺城寺側獨行</p><p class="byline">宋王安石</p><p style="margin-left:0em;text-indent:0em;" class="lg-abnormal"><div class='lg-row'>春山撩亂水縱橫籬落荒畦草自生獨往獨來山下路筍輿看得綠陰成</div>
</p></div></div></div>
<div class='div-other'><a id='mulu3344' />
<p class='h2'><span class='note-inline'>(廢剎)</span>善覺寺</p>
<div class='div-other'><a id='mulu3345' />
<p class='h3'><span class='note-inline'>(【文】)</span></p>
<div class='div-other'><a id='mulu3346' />
<p class='h4'>善覺寺碑銘</p><p class="byline">梁簡文帝</p><p>盖聞在天成象倬彼雲漢在地成形嵩高惟岳蒼蒼斡運靈槎猶且去來巖巖峻極巫咸可以升降穆貴嬪宿植逹因<span class='corr'>已</span>於恒沙佛所經受記莂有綠娑婆降跡斯土行邁英呈德降華附河南望浮雲之瑞新野表升天之祥光前絕後建茲福地乃于建康之太清里建善覺寺焉大通元年龍集<span class='corr'>己</span>酉有令使立碑文未獲搆譔居諸不息寒暑推移軒耀夙傾前星次掩歲在諏訾始得補綴何言之陋何事之隆竊等仲由空悲負粟之哽復異桓良終無維山之日永言纏纂獨咽丹心銘曰效彼毗城建斯福舍四柱浮懸九城靈架重欒交峙廻廊遙迓掩暎花臺崔嵬蘭榭陽燧暉朝青蓮開夜</p>
</div>
<div class='div-other'><a id='mulu3347' />
<p class='h4'>善覺寺碑</p><p class="byline">梁元帝</p><p>金盤上䟽非求承露玉舄前臨寧資潤礎飛軒絳屏若丹氣之為霞綺井綠泉如青雲之入呂寶繩交暎無慙紫紺之宮花　照日有跡白林之地銘曰聿遵勝業代彼天工四園枝翠八水池紅花疑鳳翼殿若龍宮銀城暎沼金鈴響風露臺含月珠幡拂空</p>
</div>
<div class='div-other'><a id='mulu3348' />
<p class='h4'>善覺寺塔露盤啟</p><p class="byline">梁昭明太子</p><p>燥濕無變九布見奇寒暑是宜六律成用况復神龍負子光斯極妙金烏衘帶飾慈高表函谷耻其詠歌臨淄惡其祥應陽燧含影還避日輪甘露入盤足稱天酒</p>
</div>
<div class='div-other'><a id='mulu3349' />
<p class='h4'>謝勅使監善覺寺起剎啟</p><p class="byline">梁昭明太子</p><p>臣諱啟伏見勅旨使監作舍人王曇明材官將軍沈微御仗吳景等監看善覺寺起剎事爰奉聖恩曲降神力命斯執事修茲長表寶塔雲搆無待喜園水精特進非差龍海大龜持泥未足為盛鶖鷺引繩方斯取埒仰瞻慈渥喜戴不勝俯循宿願私增涕噎不任銘荷謹奉啟謝聞謹啟</p>
</div></div></div>
<div class='div-other'><a id='mulu3350' />
<p class='h2'><span class='note-inline'>(廢剎)</span>證聖寺</p>
<div class='div-other'><a id='mulu3351' />
<p class='h3'><span class='note-inline'>(【文】)</span></p>
<div class='div-xu'><a id='mulu3352' />
<p class='h4'>證聖寺舊序</p><p class="byline">金陵新志</p><p>證聖寺在宋行宮後南唐保大中木平和尚居此寺故里俗至今呼為木平寺寺東有溝迤邐西北接運瀆今堙塞尚存遺跡木平別有傳</p>
</div></div>
<div class='div-other'><a id='mulu3353' />
<p class='h3'><span class='note-inline'>(【傳】)</span></p>
<div class='div-other'><a id='mulu3354' />
<p class='h4'>木平和尚傳</p><p class="byline">縣志</p><p>木平和尚不知何許人南唐保大初徵至闕下挂木瓶杖頭倐不見後主問曰和尚何在因引瓶自蔽詭曰某在此澡浴後主拜之水平曰陛下見羣臣勿言臣在瓶中浴後主笑曰汝見人亦勿道吾拜汝常出入禁中他日從登百尺樓後主問其制度佳否對曰尤宜望火初不諭其意後數載木平卒淮甸大擾烽火相接後主常登望以占動靜又素愛慶王因問壽命幾何曰壽當七十是歲病終年十七盖反語也為建寺宮側居之名木瓶後訛為水平云</p>
</div></div></div>
<div class='div-other'><a id='mulu3355' />
<p class='h2'><span class='note-inline'>(廢剎)</span>報恩院</p>
<div class='div-other'><a id='mulu3356' />
<p class='h3'><span class='note-inline'>(【傳】)</span></p>
<div class='div-other'><a id='mulu3357' />
<p class='h4'>金陵報恩院清護禪師傳</p><p class="byline">傳燈錄</p><p>福州長樂人納戒於國師言下發明真趣暨國圓寂乃之建州白雲閩帥王氏泰賜紫衣號崇因大師晉天福八年金陵興師入建城時綂軍查元徽至院師出延椄查問曰此中相見時如何師曰惱亂將車查後請師歸金陵國主命居長慶院攝眾周顯德初退歸建州卓庵時節度陳誨創顯親報恩禪院堅請住持開堂日僧問諸佛出世天華亂墜未審和尚有何祥瑞師曰昨日新雷發今朝細雨飛問如何是諸佛玄旨師曰草鞋木履開寶三年五月江南後主再請入住報恩淨德二道塲來往說法改號妙行禪師當年十一月示疾預辭國主二十日平旦聲鐘召大眾囑付訖儼然坐亡</p>
</div>
<div class='div-other'><a id='mulu3358' />
<p class='h4'>金陵報恩匡逸禪師傳</p><p>明州人初住潤州慈雲江南國主請居上院署凝密禪師一日上堂眾集顧視大眾曰依而行之即無累矣不見先德云人無心合道道無心合人人道既合是名無事人且目何而凡自何而聖此若未會也只為迷情所覆便去不得迷時即有質礙為對為待種種不同忽然惺去亦無所得譬如演若逹多認影為頭豈不是擔頭然正迷之時頭且不失及乎悟去亦不為得何以故人迷謂之失人悟謂之得得失在於人何關於動靜僧問諸法說法普潤羣機和尚說法什麼人得聞師曰只有汝不聞問如何是報恩一句師曰道不是得麼問十二時中思量不到處如何行履師曰汝如今在什麼處問如何是一句師曰我答爭似汝舉問佛為一大事因緣出世未審和尚出世如何師曰恰好曰恁麼即大眾有賴師曰莫錯</p>
</div></div></div>
<div class='div-other'><a id='mulu3359' />
<p class='h2'><span class='note-inline'>(廢剎)</span>報慈道塲</p>
<div class='div-other'><a id='mulu3360' />
<p class='h3'><span class='note-inline'>(【傳】)</span></p>
<div class='div-other'><a id='mulu3361' />
<p class='h4'>金陵報慈道塲玄覺導師傳</p><p class="byline">傳燈錄</p><p>泉州晉江人得法於淨慧禪師上堂示眾曰凡行脚人參善知識到一叢林放下瓶鉢可謂行菩薩之道能事畢矣何用更來這裹舉論真如涅槃此是非時之說然古人有言譬如披沙識寶沙礫若除真金自現便喚作常住世間具足僧寶又如一味之雨一般之地生長萬物大小不同甘辛有異不可道地與雨有大小之名也所以道方即現方圓即現圓何以故法無偏正隨相應現喚作對現色身還見麼若不見也莫閑坐對江南國主新建報慈大道塲命師大闡宗猷海會二千餘眾別署導師之號師謂眾曰此日英賢共會海眾同臻諒惟佛法之趣無不備矣是以森羅萬象諸佛洪源顯明則海印光澄冥昧則情迷自惑苟非通心上士逸格高人則何以於諸塵中發揚妙極卷舒物象縱奪森羅示生非生應滅非滅生滅洞<span class='corr'>已</span>乃曰真常言假則影散千途論真則一空絕迹豈可以有無生滅而計之者哉</p>
</div></div></div></div>
</div><!-- end of div[@id='body'] -->
</body></html>