<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金陵梵剎志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1772' />
<p class='juan'>金陵梵剎志卷二十二</p>
<div class='div-other'><a id='mulu1773' />
<p class='h1'><span class='note-inline'>(中剎)</span>青溪鷲峰寺<span class='note-inline'>(古剎)</span><span class='note-inline'>(勑賜)</span></p><p style="margin-left:1em">在都城內中城鈔庫街南青溪地西南去所綂天界寺五里齊為東府城梁為江總宅唐乾元中刺史顏魯公置放生池東接清溪宋淳熙間待制史正志移於清溪之曲建閣其上歲久湮沒　國朝天順間即其地建寺賜額鷲峰寺後有塘屬內監相傳為放生遺址以教坊毀菴隙地易之併構一椽祀魯公而重勒其碑文以存舊蹟寺記稱舊為梁法光寺法光即鹿苑寺亦近清溪但按鹿苑記云聖像即山而成今鷲峰絕無山恐非是且廻光寺記中亦謂是鹿苑豈因其地相近而悞入耶所領小剎曰廻光寺千佛菴大中正覺菴</p>

<div class='div-other'><a id='mulu1774' />
<p class='h2'>【殿堂】</p>
<div class='div-other'><a id='mulu1775' /><p style="margin-left:2em">金剛殿<span class='note-inline'>(參楹)</span></p>
</div>
<div class='div-other'><a id='mulu1776' /><p style="margin-left:2em">左鐘樓<span class='note-inline'>(壹座)</span></p>
</div>
<div class='div-other'><a id='mulu1777' /><p style="margin-left:2em">右鼓樓<span class='note-inline'>(壹座)</span></p>
</div>
<div class='div-other'><a id='mulu1778' /><p style="margin-left:2em">天王殿<span class='note-inline'>(參楹)</span></p>
</div>
<div class='div-other'><a id='mulu1779' /><p style="margin-left:2em">左伽藍殿<span class='note-inline'>(參楹)</span></p>
</div>
<div class='div-other'><a id='mulu1780' /><p style="margin-left:2em">右祖師殿<span class='note-inline'>(參楹)</span></p>
</div>
<div class='div-other'><a id='mulu1781' /><p style="margin-left:2em">正佛殿<span class='note-inline'>(參楹)</span></p>
</div>
<div class='div-other'><a id='mulu1782' /><p style="margin-left:2em">左觀音殿<span class='note-inline'>(參楹)</span></p>
</div>
<div class='div-other'><a id='mulu1783' /><p style="margin-left:2em">右輪藏殿<span class='note-inline'>(參楹)</span></p>
</div>
<div class='div-other'><a id='mulu1784' /><p style="margin-left:2em">毘盧閣<span class='note-inline'>(參楹)</span></p>
</div>
<div class='div-other'><a id='mulu1785' /><p style="margin-left:2em">廻廊<span class='note-inline'>(參拾參楹)</span></p>
</div>
<div class='div-other'><a id='mulu1786' /><p style="margin-left:2em">僧院<span class='note-inline'>(玖房)</span></p>
</div>
<div class='div-other'><a id='mulu1787' /><p style="margin-left:2em">禪院<span class='note-inline'>(貳拾肆楹)</span></p>
</div>
<div class='div-other'><a id='mulu1788' /><p style="margin-left:2em">基址拾畆<span class='note-inline'>(東至官路　西至民家房　南至官路　北至高牆廠)</span></p>
</div>
<div class='div-other'><a id='mulu1789' />
<p class='h3'>【附】</p>
<div class='div-other'><a id='mulu1790' /><p style="margin-left:2em">顏魯公祠<span class='note-inline'>(參楹)</span></p>
</div></div></div>
<div class='div-other'><a id='mulu1791' />
<p class='h2'>【公產】</p>
<div class='div-other'><a id='mulu1792' /><p style="margin-left:2em">租房<span class='note-inline'>(壹拾陸間)</span></p>
</div>
<div class='div-other'><a id='mulu1793' /><p style="margin-left:2em">地<span class='note-inline'>(伍畆柒分伍厘)</span></p>
</div></div>
<div class='div-other'><a id='mulu1794' />
<p class='h2'>【山水】</p>
<div class='div-other'><a id='mulu1795' /><p style="margin-left:2em">青溪<span class='note-inline'>(輿地志云後湖水迤邐西出至今上水閘皆名青溪按溪有九曲寺地亦青溪之曲也)</span></p>
</div></div>
<div class='div-other'><a id='mulu1796' />
<p class='h2'>【古蹟】</p>
<div class='div-other'><a id='mulu1797' /><p style="margin-left:2em">放生池<span class='note-inline'>(顏魯公置史待制改建於此蹟已久湮沒今寺後有塘一口相傳為放生池因復之以存其蹟)</span></p>
</div>
<div class='div-other'><a id='mulu1798' /><p style="margin-left:2em">顏魯公書放生池碑<span class='note-inline'>(今重刻非舊蹟)</span></p>
</div>
<div class='div-other'><a id='mulu1799' />
<p class='h3'>【附】</p>
<div class='div-other'><a id='mulu1800' /><p style="margin-left:2em">江總宅<span class='note-inline'>(即寺基)</span></p>
</div>
<div class='div-other'><a id='mulu1801' /><p style="margin-left:2em">清溪閣<span class='note-inline'>(宋史待制正志建於放生池上)</span></p>
</div>
<div class='div-other'><a id='mulu1802' /><p style="margin-left:2em">割青亭<span class='note-inline'>(宋叚約宅取荊公詩割我鍾山一半青之句)</span></p>
</div></div></div>
<div class='div-other'><a id='mulu1803' />
<p class='h2'><span class='note-inline'>(【文】)</span></p>
<div class='div-other'><a id='mulu1804' />
<p class='h3'>奉詔立放生池碑</p><p class="byline">唐昇州刺史顏真卿</p><p style="margin-left:3em"><span class='note-inline'>(顏真卿字清臣嘗受戒於湖州慧明又問道於江西嚴峻乾元三年肅宗置天下放生池八十一所公奉詔立碑)</span></p>
<p>昔殷湯克仁垂一面之網漢武垂惠致含珠之報流水救涸寶勝稱名蓋事止於當時尚介社於終古豈我今日動者植者水居涸居舉天下以為池罄域中而蒙福乘陀羅尼加持之力竭煩惱海生死之津揆之前古曾何髣髴</p>
</div>
<div class='div-other'><a id='mulu1805' />
<p class='h3'>乞御書天下放生池碑額表</p><p class="byline">唐昇州刺史顏真卿</p><p>臣某言臣聞帝王之德莫大於生成臣子之心敢忘於讚述臣去年冬任昇州刺史日屬左驍衛左郎將史元琮等奉宣恩命於天下州縣臨江帶郭處各置放生池始于洋州興道訖于昇州江寧秦淮太平橋凡八十一所恩霑動植澤及昆蟲發自皇心徧於天下歷選列辟未之前聞海隅蒼生孰不欣喜臣時不揆愚昧輙述天下放生池碑銘一章又以俸錢於當州採石兼力拙自書葢欲使天下元元知陛下有好生之德因令微臣獲廣昔賢善頌之義遂絹寫一本附史元琮奉進兼乞御書題額以光揚不朽緣前書點畫稍細恐不堪經久臣今謹據石擘窠大書一本隨表奉進庶以竭臣下慺慺之誠特乞聖恩俯遂前情則天下幸甚豈惟愚臣昔秦始皇暴虐之君李斯邪諂之臣猶刻金石垂於後代魏文帝外禪之主鍾繇偏方之佐亦於繁昌立表頌德况陛下以巍巍功業而無紀述則臣竊耻之謹昧死以聞伏增戰越肅宗御荅朕以中孚及物亭育為心凡在覆載之中畢登仁壽之域四靈是畜一氣同知江漢為池魚鼈咸若卿慎徽盛典潤色大猷能以懿文用刊樂石體含飛動韻合鏗鏘成不朽之立言紀好生之上德唱而必和自古有之情發于中予嘉乃意所請者依</p>
</div>
<div class='div-other'><a id='mulu1806' />
<p class='h3'>青溪閣記</p><p class="byline">宋朝奉郎張椿</p><p>青溪閣在府治東北青溪上本梁江總故宅至國朝為段約之宅有亭曰割青取荊公詩割我鍾山一半青之句乾道五年秋因移放生池於青溪之曲即割青故基建閣焉天下山川勝處古今相承往往隨人廢興得其人者雖雲煙草木皆有憑恃德名高自標致亘萬古而不可泯沒之也如其不然亦復憔悴悽愴風悲雨暝過者為之黯然而山川因人而興者亦不多有孟城北垞本宋延清之別業香山履道之坊葢楊虛受之故宅王白二公乃發其名而傳後世使其地靈氣英而無人傑以當之亦將錄錄蒙昧不復傳矣金陵古帝都也青谿數曲近在城中晉則為郄僧陁之所領覽陳則為江總持之所據依二人者聲名震耀胷次丘壑一時游從見於歌詠異時段氏結廬其上王半山詩之而割青之名遂振兵火後走鼪鼯埋荊棘獨取給於漁師老圃之用鍾山之秀無復照映此谿之上今大帥史公繇甘泉法從宅牧留京政修戶庭而人自得於一路十州之外凡地之勝與景之殊者悉表出之六朝以來人物事迹搜訪具備覺山川益奇登覽益多而聞見益廣至是青谿數曲之地足歷而心營之因柳堤之舊築層閣之新忽若飄浮上臨雲氣環城之山畢出斬露朝漪夕嵐煙顏雨態盡得於指顧之內公聽訟之餘風清月白蘭橈畫舫時往來其間無紅旗穿市之勞有延綠混碧之觀龜魚禽鳥欣榮飛躍鳴聲下上而自喜得所遇焉是可為青谿賀也一日公顧謂客曰夫豈以游樂故而為此哉予之意殆非也嘗迹建康志顏平原為昇州日據石壁窠大書竒字以紀乾元放生池者葢自江寧秦淮連太平橋並江帶郭皆禁網捕所以宣皇明而廣慈愛也今青谿之地延袤數里蒲蓮葭葦聯蔓䓗蒨潛深伏奧依戲藻荇不知其幾千萬億皆欲使之遂性咸若圉圉洋洋游泳恩波以祈兩宮萬年之壽此予之理是谿創層閣而以時徃來其間者述平原之志舉乾元之實而效藩臣之精懇者也客聞而嘆乃酌而請曰以公修名推望持槖偃藩深為聖天子器重四方之士知公推轂後進桃李滿門願一見公者日有其人而公寓意幽討寄興滄洲峴山南樓比迹羊庾又能展廓是谿涵濡品類使鳧鷖行哺鷗猈不驚而盡所以鄉慕古人尊君愛上之意則是谿之遇寧有既乎谿之遇公固得其所公方且以宏遠之摹經畧中原勒功彞鼎公則有時而去也公去而位愈尊而谿之名愈大矣可不記歟椿於公為門下士乃摭其實而書之公名正志字志道南徐人乾道<span class='corr'>己</span>丑中秋日右朝奉郎權發遣和州軍州主管學事兼管內勸農營田屯田事借紫龍舒張椿記</p>
</div>
<div class='div-other'><a id='mulu1807' />
<p class='h3'>放生池記</p><p class="byline">宋景定建康志</p><p>案舊圖經唐乾元中詔於江寧秦淮太平橋臨江帶郭上下五里置放生池八十一所有碑昇州刺史顏真卿文舊以府治東東接青溪北通運瀆者為之舊志今秦園之側府學之東即古放生池也淳熙間史待制正志移放生池於青溪建閣其上遇祝聖立班閣下府學遂因舊放生池為汗水其流亦通青溪王尚書埜以其池乃祝聖之地立板榜於舞雩亭門禁漁捕池近行路水深而堤不固時有溺死者馬公光祖聞而憫之池名放生豈容有溺死者乃命能仁寺僧築堤甃街立大木為欄檻自是無溺者矣又修闢青溪閣前為飛梁繚以朱欄深逈汪洋塵迹莫能到也</p>
</div>
<div class='div-other'><a id='mulu1808' />
<p class='h3'>鷲峰寺碑記畧</p><p class="byline">明禮部尚書杭郡鄒幹</p><p>都城秦淮之南有地曰清溪舊有法光禪寺建自梁武帝天監年歷唐宋以來歲久廢毀遺址猶存　國朝天順間進公保開拓舊址重新搆造佛殿三間翼然嚴正簷牙棟宇遠近相望殿之前四天王殿殿之後有毘盧閣左廡之半建觀音殿簇以畫廊二十餘間右廡之半建藏經殿亦簇以畫廊二十餘間俱彩繪其壁東廊之前為鐘樓西廊之前為鼓樓樹以碑銘又於正殿之東闢地數畆建佛堂方丈以為講經之所飯僧有堂庖湢有所棲僧有寮退居有舍池塘遶其後金城抱其左歲戊子工克告成特　賜鷲峰禪寺　成化三年十一月日</p>
</div>
<div class='div-other'><a id='mulu1809' />
<p class='h3'>復顏魯公放生碑<span class='note-inline'>(蹟併崇祀小記)</span></p><p class="byline">明南祠部郎錢塘葛寅亮</p><p>唐乾元詔置放生池於昇州秦淮刺史顏魯公為文記之又表請御書題額宋制使馬公光祖徒池於青溪之曲建青溪閣溪曲凡九湮塞僅存其一鷲峰寺寔古青溪曲中宋卞彬謁齊高帝東府曰以青溪為鴻溝光祖之詩曰江家宅畔成花圃東府門前作菜園邑志稱鷲峰即古東府城處今寺後有陂塘數畆菜隴千畦與蓮地蘭扄分青映綠彷彿光祖當時所見而塘亦相傳放生遺蹟即數百年來陵谷遷變未遽信然第此處青溪一帶尺寸之波惡知非舊[泳-永+(瓜-、)]所流而搜討湮沒寧使遺憾因詢斯塘為內監所轄以教坊隙地相與抵易當時臨江帶郭上下五里而今僅一區亦存千百於什一耳獨池復而魯公之碑垂波薤露曾不得其殘痕半字拂蘚讀之臨風賞快如公純忠壯節標烈騰景千古有生氣忍俾沒沒使人不見其風流乃重摭其文勒之石併搆一椽池上以祀公焉嗟呼鄴令之渠興思異代顯陵之策終見嵩山志復古者將母摩娑其下</p>
</div></div>
<div class='div-other'><a id='mulu1810' />
<p class='h2'><span class='note-inline'>(【詩】)</span></p>
<div class='div-other'><a id='mulu1811' />
<p class='h3'>過青溪王昌齡宅</p><p class="byline">唐常建</p><p style="margin-left:0em;text-indent:0em;" class="lg-abnormal"><div class='lg-row'>青溪深不測隱處唯孤雲松際露微月清光猶為君茅屋宿花影藥院滋苔文予亦謝時去西山鸞鶴羣</div>
</p></div>
<div class='div-other'><a id='mulu1812' />
<p class='h3'>青溪草堂閒興</p><p class="byline">南唐李建勳</p><p style="margin-left:0em;text-indent:0em;" class="lg-abnormal"><div class='lg-row'>牕外階連水松杉欲作林自憐趨競地獨有愛閒心素壁題堪遍危冠醉不簪江僧暮相訪簾捲見秋岑</div>
</p></div>
<div class='div-other'><a id='mulu1813' />
<p class='h3'>青溪</p><p class="byline">宋馬光祖</p><p style="margin-left:0em;text-indent:0em;" class="lg-abnormal"><div class='lg-row'>人道青溪有九曲如今一曲僅能存江家宅畔成花圃東府門前作菜園登閣自堪觀疊嶂汛舟猶可醉芳樽料應當日皆無恙苕霅瀟湘不足言</div>
</p></div>
<div class='div-other'><a id='mulu1814' />
<p class='h3'>青溪閣本梁江總故宅</p><p class="byline">宋徐照</p><p style="margin-left:0em;text-indent:0em;" class="lg-abnormal"><div class='lg-row'>葉脫林稍處處秋壯懷易感更登樓日斜鍾阜煙凝碧霜落秦淮水慢流人似仲宣思故國詩如杜老到夔州十年前作金陵夢重撫闌干說舊遊</div>
</p></div>
<div class='div-other'><a id='mulu1815' />
<p class='h3'>晚步清溪上</p><p class="byline">明宋濂</p><p style="margin-left:0em;text-indent:0em;" class="lg-abnormal"><div class='lg-row'>溪色涵膏綠溶漾正堪餐十步九還辟清芬襲肺肝渚牙既戢戢岸花亦戔戔潔漚近宜狎賁魴清可捫流念梁陳際甲第繞其堧南澨綺錢結北津銅網繁倒景浸寥曠蒸氣濕鉛丹有時作清遊肅舲輸軒尊泛爵溢朱組簉筵到蟬冠荊偈逞妍曲秦豔發清彈唯恐懸象墮不憂芳年單繁華隨逝水崇替起哀歎黃鳥背人飛響入華林園</div>
</p></div>
<div class='div-other'><a id='mulu1816' />
<p class='h3'>清溪</p><p class="byline">明焦竑</p><p style="margin-left:0em;text-indent:0em;" class="lg-abnormal"><div class='lg-row'>宛轉清溪步扁舟曲曲通竹煙籠罨畫花雨澹冥濛豔雪歌蟬墮澄金酒蟻空良遊不知倦遙夜水雲中</div>
</p></div></div></div>
<div class='div-other'><a id='mulu1817' />
<p class='h1'><span class='note-inline'>(小剎)</span>迴光寺<span class='note-inline'>(古剎)</span></p><p style="margin-left:1em">在都城南隅中城地東北去所領鷲峰寺一里梁天監間創蕭子雲飛白大書寺額名蕭帝寺唐保大中改法光寺宋太和中改鹿苑寺一云鷲峰是其址今互存之國朝永樂間有迴光大士自西域至重建改今額寺在教坊內道所必由今為另闢他塗復有孔雀道堂寶塔諸菴悉移徙之而淨穢於此始別云</p>

<div class='div-other'><a id='mulu1818' />
<p class='h2'>【殿堂】</p>
<div class='div-other'><a id='mulu1819' /><p style="margin-left:2em">山門<span class='note-inline'>(壹座)</span></p>
</div>
<div class='div-other'><a id='mulu1820' /><p style="margin-left:2em">金剛殿<span class='note-inline'>(壹楹)</span></p>
</div>
<div class='div-other'><a id='mulu1821' /><p style="margin-left:2em">右關聖殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1822' /><p style="margin-left:2em">右大悲殿<span class='note-inline'>(伍楹)</span></p>
</div>
<div class='div-other'><a id='mulu1823' /><p style="margin-left:2em">右天妃殿<span class='note-inline'>(壹楹)</span></p>
</div>
<div class='div-other'><a id='mulu1824' /><p style="margin-left:2em">正殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1825' /><p style="margin-left:2em">左五顯殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1826' /><p style="margin-left:2em">伽藍殿<span class='note-inline'>(壹楹)</span></p>
</div>
<div class='div-other'><a id='mulu1827' /><p style="margin-left:2em">右玄帝殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1828' /><p style="margin-left:2em">祖師殿<span class='note-inline'>(壹楹)</span></p>
</div>
<div class='div-other'><a id='mulu1829' /><p style="margin-left:2em">藏經閣<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1830' /><p style="margin-left:2em">左觀音殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1831' /><p style="margin-left:2em">右地藏殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1832' /><p style="margin-left:2em">禪堂<span class='note-inline'>(陸楹)</span></p>
</div>
<div class='div-other'><a id='mulu1833' /><p style="margin-left:2em">僧院<span class='note-inline'>(肆房)</span></p>
</div>
<div class='div-other'><a id='mulu1834' /><p style="margin-left:2em">基址伍拾丈<span class='note-inline'>(東至徐府園　西至官街　南至紙匠營　北至官街)</span></p>
</div></div>
<div class='div-other'><a id='mulu1835' />
<p class='h2'><span class='note-inline'>(【文】)</span></p>
<div class='div-other'><a id='mulu1836' />
<p class='h3'>鹿苑寺記略</p><p class="byline">宋元綘</p><p>金陵氣王三百年聲明文物與時隆替中間惟蕭梁折節以佞佛故佛之廟貌充斥江表都城巽維直淮里所有精舍焉紫峰紆餘反宇欲翔盤高孕虛含吐萬景望之輝然如修虹亘霄丹碧相發殿有聖像即山而成追琢之功極其精玅案輿地志不知從昔之名但後人以帝氏目之黃旗運歇勢勝故在閏唐攘據因其跡而增華易榜法光標為<span class='corr'>勝</span>概聖朝混一書軌以三代文教蕭勺宇內四聖累洽浸厚福於生民梵剎禪林容仍舊物而兹寺垂阤瘁焉不支<span class='corr'>己</span>卯春寺僧募大姓杜德明出褚金五十萬程工就其址起高廣殿水槷不移棼撩有嚴光輝復還風物異態又粉繪釋迦文相即山塑十六大尊者生生之供稱是該僃其秋告成乃作鍾唄蒲飱以落之道俗和會圜視作適青溪之水木鍾阜之雲物來入軒戺相為澄曠都人詫焉有條其狀而至者會同閈趙郡李君從事海瀕謂余有一日之雅授簡不腆且曰欲以新志累子追惟勝冠筮仕彼都與故濮陽吳嗣復昌卿並遊其地霑醉撫翰刻名楹間晦明颷馳蓋四十八甲子老龍死矣靈光巋然齎咨舊游怳若夢覺今之辱請可沒其媺乎月而日之庶以傳久康定二年三月八日記</p>
</div>
<div class='div-other'><a id='mulu1837' />
<p class='h3'>重修迴光寺碑畧</p><p class="byline">明太常少卿浚儀邢一鳳</p><p>夫收神長寂內境顯昭融之像<span class='corr'>斂</span>照無為靈臺長智慧之芽頭頭是道重重發光故色與空並列內即外以無殊此金陵迴光寺之所由名也寺在梁天監為蕭帝寺在宋太和為鹿苑寺東繞秦淮之通壑西屬周處之崇臺萬雉之城南臨雙鳳之闕北拱延袤數里勝槩一方斷碑於贔屭之形磨文照蝌蚪之蹟雖代遠而傳疑實據是而徵信唐之中葉遽厄兵燹續經補葺僅存數畆迨我　國朝永樂初有廻光禪師者生由西域來届中州推五衍以緣聰喆慧日重輪即群有以拯墊昬慈雲大蔭杯屢渡於龍江錫爰止於鹿苑時　大報恩寺告成以<span class='corr'>羨</span>餘修飭此寺因改稱今額焉及　武帝南巡駕幸兹藍忽有一僧從寺而出上與談道圓對不窮其偈曰可惜幽虛青蓮地不見廻光舊主人書竟俄失所在　皇帝悟曰豈所謂廻光禪師者耶　命西域僧繙印度真文以識其事由是緇素稍復崇信云嘉靖甲子僧雲谷講經于堂遠企清芬每深於邑緬懷高躅欲象來儀撝匠氏以開金容引緇衣而瞻睟表至誠交感寶相業成思丈室為安居慨兹宇之日敝居無何而示寂惜有志而未遑奄忽春秋益漸傾<span class='corr'>圮</span>仰微兼棟俯乏完廉垔剝黝沈廊蕪壁蘚嗟乎金剛無性固假修為而瓦礫有情能亡銷歇者哉是以奕世闕然難乎貫舊曠時胥應曷厭維新主僧方祥踵雲老之遺風揖光師之懿範刻意重修苦心創募掄材神運勼匠子來禪棲穩而無事荊班象設嚴而何煩茨庇既成堂構復事永圖於以昭引苾蒭甄陶法器尊延珪璧培養善根嗚呼舉墜典于<span class='corr'>已</span>隳後先交映續真詮于垂盡淨染皆融闍黎之軌範常存鷲嶺之煙霞如故則兹寺也燈燈相續光燭陪都鉢鉢相傳風流　帝域豈如徒誇蕭寺之名未覩鹿苑之勝也哉</p>
<p>萬曆改元歲孟春記</p>
</div></div></div>
<div class='div-other'><a id='mulu1838' />
<p class='h1'><span class='note-inline'>(小剎)</span>千佛寺</p><p style="margin-left:1em">在都城聚寶門內中城水軍所地東北去所領鷲峰寺二里洪武初建歲久傾<span class='corr'>圮</span>近重修</p>

<div class='div-other'><a id='mulu1839' />
<p class='h2'>【殿堂】</p>
<div class='div-other'><a id='mulu1840' /><p style="margin-left:2em">山門<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1841' /><p style="margin-left:2em">三聖殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1842' /><p style="margin-left:2em">大佛殿<span class='note-inline'>(伍楹)</span></p>
</div>
<div class='div-other'><a id='mulu1843' /><p style="margin-left:2em">僧院<span class='note-inline'>(壹房)</span></p>
</div>
<div class='div-other'><a id='mulu1844' /><p style="margin-left:2em">禪堂<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1845' /><p style="margin-left:2em">基址[參-(彰-章)+三]畆</p>
</div></div></div>
<div class='div-other'><a id='mulu1846' />
<p class='h1'><span class='note-inline'>(小剎)</span>大中正覺菴</p><p style="margin-left:1em">在都城內中城大中橋南去所領鷲峰寺二里</p>

<div class='div-other'><a id='mulu1847' />
<p class='h2'>【殿堂】</p>
<div class='div-other'><a id='mulu1848' /><p style="margin-left:2em">山門<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1849' /><p style="margin-left:2em">佛殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1850' /><p style="margin-left:2em">僧院<span class='note-inline'>(壹房)</span></p>
</div>
<div class='div-other'><a id='mulu1851' /><p style="margin-left:2em">基址貳畆<span class='note-inline'>(東至宮街　南至李家房　西至官街　北至丘家房)</span></p>
</div></div></div>
</div><!-- end of div[@id='body'] -->
</body></html>