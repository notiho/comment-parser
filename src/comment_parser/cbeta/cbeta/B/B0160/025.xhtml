<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金陵梵剎志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1936' />
<p class='juan'>金陵梵剎志卷二十五</p>
<div class='div-other'><a id='mulu1937' />
<p class='h1'><span class='note-inline'>(中剎)</span>吉祥寺<span class='note-inline'>(古剎　勑賜)</span></p><p style="margin-left:1em">在郭城東北定淮門內北城水軍左衛地南去所綂天界寺十三里勝國時為天妃廟永樂初奏建改寺萬曆間僧具慶募修按金陵志宋有吉祥寺治平二年賜額疑即此</p>

<div class='div-other'><a id='mulu1938' />
<p class='h2'>【殿堂】</p>
<div class='div-other'><a id='mulu1939' /><p style="margin-left:2em">金剛殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1940' /><p style="margin-left:2em">天王殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1941' /><p style="margin-left:2em">天妃殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1942' /><p style="margin-left:2em">左鐘樓<span class='note-inline'>(壹座)</span></p>
</div>
<div class='div-other'><a id='mulu1943' /><p style="margin-left:2em">大佛殿<span class='note-inline'>(伍楹)</span></p>
</div>
<div class='div-other'><a id='mulu1944' /><p style="margin-left:2em">方丈<span class='note-inline'>(壹所)</span></p>
</div>
<div class='div-other'><a id='mulu1945' /><p style="margin-left:2em">僧院<span class='note-inline'>(陸房)</span></p>
</div>
<div class='div-other'><a id='mulu1946' /><p style="margin-left:2em">【禪堂】<span class='note-inline'>([參-(彰-章)+三]楹)</span></p>

<div class='div-other'><a id='mulu1947' /><p style="margin-left:2em">基址[參-(彰-章)+三]拾伍丈<span class='note-inline'>(東巷　宮街　西至官街　北至古林菴)</span></p>
</div></div></div>
<div class='div-other'><a id='mulu1948' />
<p class='h2'><span class='note-inline'>(【文】)</span></p>
<div class='div-other'><a id='mulu1949' />
<p class='h3'>重修吉祥寺碑</p><p class="byline">明修撰秣陵焦竑</p><p>葢聞知言說之本空者因言可以闡教了色相之無礙者即相可以明真故僧會遊吳法蘭入洛精廬表於南國招提創自東都詎非以竹林檀閣目擊道存柰苑祗園因敬生悟者哉或者謂理超生滅之界即建立皆有漏之因道絕形識之封則像教非無為之旨是又一隅之淺智非通人之大觀者矣何者法之為言也貫有無等空色融理事混中邊諸佛體之則三菩提菩薩修之則六度行海會變之為水龍女獻之為珠天女散之為無着花善友求之為如意寶故風柯月渚總露機鋒蘚徑蘿龕咸提宗趣豈以象巖窈窕非解脫之玄宗龍藏森嚴悖尸羅之玅躅者哉吉祥禪寺者勝國時天妃廟在焉北接鳳凰之嶺形勢逶迱南亘清涼之山几按迴薄東則鍾陵標舉雲赮之所出沒西則馬鞍低控江濤之所激蕩兼之修竹萬箇挾淇園之遺蹟蒨桃千樹藏武陵之舊事誠南都幽勝處也永樂初增置為寺　朝廷降敕護之正統辛酉住持智能復加修葺迨今百四十年矣開林薙草古非乏人紐業承基久難其續尋至榱椽漸毀經像無依此緇素之所共惜人天之所興歎也釋真慶者一心凝練五眾宗推萬曆以來總持兹寺傷智幢之欲折愳戒寶之將沉矢志選材庀徒作室時則景仰者聞風助道效力者說以忘勞重開方便之門大啟圓明之域遂令三身兢爽四殿肇新雲退寒巖出鈴閣山堂之妙月來湛水現鍾臺壠樹之奇葢不必借座燈王請飯香土而洛水璽書之頌芳園華葢之祠庶幾其不墜<span class='corr'>已</span>是役也徐君承宗顧君其言李君紹者提萬戶之矦印契三乘之聖諦率眾相工既殫厥力詣余謀伐石紀之余也佩伽佗之一丸飲䅶池之八味高談寥一古則愧漆園翁深入不二今則非維摩詰第以遺民棲荊於蓮社玄風拾橡於檮林嘗沐無緣之慈忻觀可人之業寓言頌禱敢辭篆刻之勤垂示來兹永作津梁之助其詞曰攸攸法界芒芒品類智惠停輈無明縱轡癡城恚海情笯意率疇擊其蒙疇覺其寐<span class='note-inline'>(其一)</span>猗歟大雄乘運而興高披六度玅演三乘開兹闇室示以心燈聲聞色見彼岸同登<span class='note-inline'>(其二)</span>大教陵夷枝分[泳-永+(瓜-、)]衍正法曰深像教曰淺二諦既徧一如誰顯方廣終湮真空莫演<span class='note-inline'>(其三)</span>誰能獨悟種智都圓思超繫表道照機前拈草建剎指栢叅禪即相即實何白何玄<span class='note-inline'>(其四)</span>翹翹鳳山名藍夙敞無平不陂有復斯徃昔也莊嚴今兹灌莽像設蕭疎停驂遠想<span class='note-inline'>(其五)</span>有美僧英重啟香臺事從緣合緣因善胎千光霧動七淨赮開蘭山桂水於焉裴徊<span class='note-inline'>(其六)</span>夙仰蛾眉忻聞鷲嶺其風可<span class='corr'>羨</span>修途難騁館宇新開薰修日引戒月悲花目瞻心領<span class='note-inline'>(其七)</span>經行宴坐松門蕙樓無金可繪有石堪留銘題翠琰字勒銀鉤願見聞者同乘智舟<span class='note-inline'>(其八)</span>　萬曆十年壬午仲冬</p>
</div></div></div>
</div><!-- end of div[@id='body'] -->
</body></html>