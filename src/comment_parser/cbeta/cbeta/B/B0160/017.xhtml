<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金陵梵剎志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1348' />
<p class='juan'>金陵梵剎志卷十七</p>
<div class='div-other'><a id='mulu1349' />
<p class='h1'><span class='note-inline'>(次大剎)</span>鷄籠山鷄鳴寺　<span class='note-inline'>(勅建)</span></p>
<div class='div-other'><a id='mulu1350' /><p style="margin-left:1em">在都城內北城地南去所綂天界寺十三里金吾後衛鷄籠山與覆舟山臺城連接晉永康間倚山為室始創道塲舊有寺五所迄無遺址題識間存　國朝洪武二十年命崇山侯督工重創改雞鳴寺有門三曰秘密關觀由所出塵徑皆　聖祖命名遷靈谷寺寶公大師法凾瘞于山峑建塔五級每歲遣官　諭祭寺阻城地不廣數畆入寺曲廊迤邐經數門至佛宇皆從複道陟降而進若行數里傍有憑虛閣俯視京城大內直望郊坰峰壑無極登浮圖北瞰玄武湖西連祠廟臺榭皆隱隱于木末見之弘治間殿堂漸<span class='corr'>圮</span>僧德旻募修今復釐整立山門亭葺廊墻改建禪院於浮圖之下益助崇麗</p>
</div>
<div class='div-other'><a id='mulu1351' />
<p class='h2'>【殿堂】</p>
<div class='div-other'><a id='mulu1352' /><p style="margin-left:2em">涼亭<span class='note-inline'>(壹座)</span></p>
</div>
<div class='div-other'><a id='mulu1353' /><p style="margin-left:2em">秘密關<span class='note-inline'>(壹座第一門)</span></p>
</div>
<div class='div-other'><a id='mulu1354' /><p style="margin-left:2em">觀由所<span class='note-inline'>(壹座第二門)</span></p>
</div>
<div class='div-other'><a id='mulu1355' /><p style="margin-left:2em">出塵徑<span class='note-inline'>(壹座　第三門)</span></p>
</div>
<div class='div-other'><a id='mulu1356' /><p style="margin-left:2em">天王殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1357' /><p style="margin-left:2em">千佛閣<span class='note-inline'>([參-(彰-章)+三]楹　即在天王殿上)</span></p>
</div>
<div class='div-other'><a id='mulu1358' /><p style="margin-left:2em">正佛殿<span class='note-inline'>(伍楹)</span></p>
</div>
<div class='div-other'><a id='mulu1359' /><p style="margin-left:2em">左觀音殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1360' /><p style="margin-left:2em">鐘樓<span class='note-inline'>(壹座)</span></p>
</div>
<div class='div-other'><a id='mulu1361' /><p style="margin-left:2em">右輪藏殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1362' /><p style="margin-left:2em">皷樓<span class='note-inline'>(壹座)</span></p>
</div>
<div class='div-other'><a id='mulu1363' /><p style="margin-left:2em">五方殿<span class='note-inline'>(伍楹)</span></p>
</div>
<div class='div-other'><a id='mulu1364' /><p style="margin-left:2em">左伽藍殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1365' /><p style="margin-left:2em">右祖師殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1366' /><p style="margin-left:2em">施食臺<span class='note-inline'>(壹座)</span></p>
</div>
<div class='div-other'><a id='mulu1367' /><p style="margin-left:2em">憑虛閣<span class='note-inline'>(伍楹　又厨房壹楹)</span></p>
</div>
<div class='div-other'><a id='mulu1368' /><p style="margin-left:2em">方丈<span class='note-inline'>([參-(彰-章)+三]楹　又小樓陸楹)</span></p>
</div>
<div class='div-other'><a id='mulu1369' /><p style="margin-left:2em">公學<span class='note-inline'>(伍楹　即廊房)</span></p>
</div>
<div class='div-other'><a id='mulu1370' /><p style="margin-left:2em">僧院[參-(彰-章)+三]拾[參-(彰-章)+三]房<span class='note-inline'>(食糧牒僧柒拾名食糧學生[參-(彰-章)+三]拾名)</span></p>
</div>
<div class='div-other'><a id='mulu1371' /><p style="margin-left:2em">基址壹百畆<span class='note-inline'>(東至國子監墻　南至功臣廟　西至古臺城　北至臺城脚)</span></p>
</div>
<div class='div-other'><a id='mulu1372' />
<p class='h3'>【禪堂】</p>
<div class='div-other'><a id='mulu1373' /><p style="margin-left:2em">大門<span class='note-inline'>(壹楹)</span></p>
</div>
<div class='div-other'><a id='mulu1374' /><p style="margin-left:2em">伽藍堂<span class='note-inline'>(壹楹)</span></p>
</div>
<div class='div-other'><a id='mulu1375' /><p style="margin-left:2em">禪堂<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1376' /><p style="margin-left:2em">十方堂<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1377' /><p style="margin-left:2em">齋堂<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1378' /><p style="margin-left:2em">寶塔<span class='note-inline'>(壹座)</span></p>
</div>
<div class='div-other'><a id='mulu1379' /><p style="margin-left:2em">塔殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu1380' /><p style="margin-left:2em">客務房<span class='note-inline'>(伍楹)</span></p>
</div>
<div class='div-other'><a id='mulu1381' /><p style="margin-left:2em">靜室茶房<span class='note-inline'>(伍楹)</span></p>
</div>
<div class='div-other'><a id='mulu1382' /><p style="margin-left:2em">厨庫房<span class='note-inline'>([參-(彰-章)+三]楹)</span></p>
</div></div></div>
<div class='div-other'><a id='mulu1383' />
<p class='h2'>【公產】</p>
<div class='div-other'><a id='mulu1384' /><p style="margin-left:2em">小梅子洲<span class='note-inline'>(丈過實在地玖百肆拾畆肆分)</span></p>
</div>
<div class='div-other'><a id='mulu1385' /><p style="margin-left:2em">接生子洲<span class='note-inline'>(丈過實在地伍百壹拾肆畆[參-(彰-章)+三]分)</span></p>
</div>
<div class='div-other'><a id='mulu1386' /><p style="margin-left:2em">鯽魚洲<span class='note-inline'>(丈過實在地柒百捌拾陸畆)</span></p>
</div>
<div class='div-other'><a id='mulu1387' /><p style="margin-left:2em">靈谷安西庄<span class='note-inline'>(給粮肆百捌拾石)</span></p>
</div>
<div class='div-other'><a id='mulu1388' />
<p class='h3'>【禪堂】</p>
<div class='div-other'><a id='mulu1389' /><p style="margin-left:2em">大梅子洲<span class='note-inline'>(丈過實在地壹千伍百伍拾捌畆)</span></p>
</div></div></div>
<div class='div-other'><a id='mulu1390' />
<p class='h2'>【山水】</p>
<div class='div-other'><a id='mulu1391' /><p style="margin-left:2em">鷄鳴山<span class='note-inline'>(高三十丈周五里與覆舟山相接穹起若鷄籠名鷄籠山劉宋時黑龍見玄武湖又名龍山舊有佛寺五所　陳林道在西岸都下諸人共要至牛渚會陳理既<span class='corr'>佳</span>人欲共言折陳以如意拄頰望鷄籠山嘆曰孫伯符志業不遂於是竟坐不得談)</span></p>
</div>
<div class='div-other'><a id='mulu1392' /><p style="margin-left:2em">玄武湖<span class='note-inline'>(即在寺垣下貯天下圍籍其中有禁不可渡然波光蕩漾千頃凝碧樓臺島嶼足助茲寺之勝)</span></p>
</div></div>
<div class='div-other'><a id='mulu1393' />
<p class='h2'>【古蹟】</p>
<div class='div-other'><a id='mulu1394' /><p style="margin-left:2em">塔<span class='note-inline'>(五級登之見後湖)</span></p>
</div>
<div class='div-other'><a id='mulu1395' />
<p class='h3'>【附】</p>
<div class='div-other'><a id='mulu1396' /><p style="margin-left:2em">西苑<span class='note-inline'>(在鷄籠山東歸善寺後大明中築孝武立名西苑梁改上林有飲馬池西有望宮臺)</span></p>
</div>
<div class='div-other'><a id='mulu1397' /><p style="margin-left:2em">雞鳴埭<span class='note-inline'>(按南史齊武帝數幸瑯琊埭雞始鳴故呼為雞鳴埭見六朝事迹又應天志雞鳴埭在湖溝上齊武帝早遊鍾山射雉至此始聞雞鳴)</span></p>
</div>
<div class='div-other'><a id='mulu1398' /><p style="margin-left:2em">士林館<span class='note-inline'>(竟陵王子良開西邸延才俊梁武帝亦於臺城西立士林館延集學者)</span></p>
</div>
<div class='div-other'><a id='mulu1399' /><p style="margin-left:2em">劉宏宅<span class='note-inline'>(宋建平王劉宏少而篤好文籍太祖愛之立宅雞籠盡山水之羙)</span></p>
</div>
<div class='div-other'><a id='mulu1400' /><p style="margin-left:2em">雷次宗館<span class='note-inline'>(宋元嘉中文帝立儒館于北郊命雷次宗居之次宗開館其下齊高帝竟陵王子良嘗移居雞籠山下集學士抄五經百家為四部要略千卷)</span></p>
</div>
<div class='div-other'><a id='mulu1401' /><p style="margin-left:2em">法融墓<span class='note-inline'>(見法融傳以上俱不存)</span></p>
</div></div></div>
<div class='div-other'><a id='mulu1402' />
<p class='h2'>藏經護勅<span class='note-inline'>(文同天界)</span>　正統十年十月十五日</p></div>
<div class='div-other'><a id='mulu1403' />
<p class='h2'><span class='note-inline'>(【文】)</span></p>
<div class='div-other'><a id='mulu1404' />
<p class='h3'>重修雞鳴寺記略</p><p class="byline">明南吏部尚書晉陵王㒜</p><p>雞鳴禪寺在都城西北隅晉永康間倚山為室始創道塲歷隋唐宋元雖鐘皷香燈不乏聲燄而䂓模卑隘未入叢林之列至我　太祖高皇帝命崇山侯督工創造盡撤故宇而開拓之由是殿堂門廡舉軼舊觀建大浮圖尤出新制自遠望之儼然一祗園鷲嶺其所謂秘密關觀由所出塵徑西番殿諸額又皆出自　上命既成乃於靈谷遷故普濟寶公大師法凾瘞于山峑歲時享祀甚謹去是百年薦經灾燬楹欹甓坼有不勝風雨之震凌者矣頃有僧德旻者敏爽有為徧叩檀越由是南京兵部尚書張公鎣首倡之都邑中高貲鉅室聞風而起輸財薦貨爭先樂助旻遂鳩工購材肇始于弘治戊申之春落成于癸丑之夏凡六閱寒暑所費幾數千百緡於是浮圖及大悲大雄輪藏天王諸殿千佛閣法堂廊廡庖湢山門髹㻴藻繪輪奐一新是宜列之貞石以示來者</p>
</div>
<div class='div-other'><a id='mulu1405' />
<p class='h3'>鷄鳴寺施食臺記</p><p class="byline">明釋道果</p><p>粵稽雞鳴山在六朝時為北郊之岡岡下有坑塹凡誅戮者皆置之俗呼為萬人坑　國朝築城禁則岡塹皆在城內矣我　聖祖高皇帝觀其山勢秀麗乃建十王功臣等廟及鷄鳴寺于岡之陽以為祀神演法之所而坑塹之地形勢益勝又命司空建立國學以育天下英才用以鎮壓其地而餘魂滯魄尚未泯沒往往結為黑氣人有觸之者則昏迷僵仆甚至殞命亡軀一日事聞于　朝　聖祖疑且駭乃服儒服幸廣業堂以試其事則寂無妖怪之狀　駕回則妖氣復作於是思以神道治之遂　勅使迎取西番有道僧因得惺吉堅藏等七僧詣城闕結壇塲於寺之東南隅與監之六堂對峙壇內具三大石鉢盂貯蓄淨水菜飯三物諸僧登壇運心作法廣施濟度忽感天雨寶花之異監中黑氣充塞壇塲上下或聚或散時開時合宛若趨向之狀往來供事人役身皆為氣所翳所可見者惟頂額兀然在外盖陰邪不能掩至陽也似此者七晝夜妖氣始滅自是不復作矣　聖祖嘉其神妙乃構西番殿與居用黃金以餙之日命光祿寺厚饋飲饌其餕餘者不以食人俱留貯於豆諸僧旋繞誦呪則餕餘皆化為水越數年藏等乞還本國　聖旨可其奏止留二僧守奉香火至宣德間歿于本寺葬神策門外崇化寺先所居壇場門徑皆有　欽賜扁額曰秘密關曰觀由所曰出塵徑其壇塲石牌坊則曰雞鳴寺施食臺盖將以旌其法獎其人而垂之不朽也迄今殿堂基址猶有遺迹可見果自師祖住持兹山相承五世得聞其詳竊恐世遠迹湮嗣今者不得以考其實也遂書為記　嘉靖辛亥六月望日</p>
</div>
<div class='div-other'><a id='mulu1406' />
<p class='h3'>憑虛閣記略</p><p class="byline">明南刑部郎晉陵呂律</p><p>憑虛閣在雞鳴山之陽山高三十丈餘而閣駕出其上國初建佛寺以崇寶志公祠事兹閣未有宣德間始構焉而䂓制弱小至成化中<span class='corr'>已</span>垂敝矣時吾鄉康敏白公來尹兹上乃廣之為間凡五軒豁爽塏迄今屹然綠厓插壁平臨木杪俯瞰山麓空聳若寄太虛然名之所起意在兹乎其南則鳳臺牛首其西則石城長江其東則　大內宮闕其北則玄湖鍾阜景未有若此之勝者也而一覽可以盡之　嘉靖四年秋七月</p>
</div></div>
<div class='div-other'><a id='mulu1407' />
<p class='h2'><span class='note-inline'>(【附】)</span></p>
<div class='div-other'><a id='mulu1408' />
<p class='h3'>過後湖記</p><p class="byline">明南戶部主事計弘道</p><p>天下版籍盡載貯後湖南京戶部官率一往磨勘正德壬申秋予叨職寄斯役自八月至十月始訖事凡過湖必出太平門命舟行可七八里許一望渺漫光映上下微風播揚文漪聿興蕩漾煙波之上莫不情暢神爽若遊仙焉予間立四顧其嵳峩霄漢之表王氣鬱葱而峙乎東南者鍾山也疊連如屏如幃在西北者幕府山也巒嶺偃蹇盤伏於地而松森其上者覆舟山也挺拔而凸出城頭殿閣參差浮圖聳空者雞鳴山也山東西一帶列如懸榜者世傳臺城也崚嶒冐水而出者島嶼也傍視三法司隱隱錯落雲水之湄重岡疊阜遙連於其外巋然而鸞鳳峙騰然而蛟龍走矣其中遠近芳洲相聚如五星紅紫煙花畢絢如匹錦鷗鷺鳬鴻載飛載鳴[鰷-木+火]鱨鰋鯉以潛以泳則<span class='corr'>已</span>目飫而心怡矣忽驚風暴作洪濤舂撞篙人惶懼拏舟艤岸而行經敗荷間香氣猶襲人浮藻亂荇牽舟綴楫<span class='corr'>已</span>乃引入曲渚兩岸薈蔚須㬰抵小陂遂捨舟以陟焉命隸剪荊分莽排霧穿雲逡巡而進見數處頺垣廢址意前朝遺跡令人慨歎而叢林蒙翳追探前路尚空眾亦憊焉或藉草坐茵箕踞少憇復進望一高丘隸指曰此相傳郭仙墩也眾狙狨以上四圍樹林蔽日復下故道向新建籍庫過石橋延佇其上騁望雲水茫茫清飈颯颯遂相與携手入舊庫之洲攝齊而升玄武廳則黃門趙君惟賢<span class='corr'>已</span>先渡見予軰殊訝既而聞述所遇則又曰是何奇也予往返數矣而未有若諸君所遇者眾亦相與慰喜以為非因風之故則誰使之一探此奇哉凡以公事至及暮而歸則見日光射水晚霞相蕩回視湖上諸宇在蒼烟杳靄間不啻蓬萊閬苑然豈不信為勝地哉昔歐文忠公以金陵錢塘山川人物之盛各為一都會錢塘莫羙於西湖金陵莫美於後湖固遊冶之所趨也我　皇祖奮出江表收天下版籍建庫而儲之於此特設科部官司之禁非公遣不得至則凡好遊者雖慕幽遐瑰瑋之觀無所可及而吾儕今獲因公而至而又探奇於無心之會豈非至幸哉</p>
</div></div>
<div class='div-other'><a id='mulu1409' />
<p class='h2'><span class='note-inline'>(【詩】)</span></p>
<div class='div-other'><a id='mulu1410' />
<p class='h3'>雞鳴埭曲</p><p class="byline">唐溫庭筠</p><p style="margin-left:0em;text-indent:0em;" class="lg-abnormal"><div class='lg-row'>南朝天子射雉時銀河耿耿星參差銅壺漏斷夢初覺寶馬塵高人未知魚躍蓮東蕩宮沼濛濛御柳懸棲鳥紅粧萬戶鏡中春碧樹一聲天下曉盤踞勢窮三百年朱方殺氣成愁烟慧星拂地浪連海戰鼓渡江塵漲天繡龍畵雉填宮井野火風驅燒九鼎殿巢江燕砌生蒿十二金人霜炯炯芊眠平綠臺城基暖色春容荒古陂寧知玉樹後庭曲留待野棠如雪枝</div>
</p></div>
<div class='div-other'><a id='mulu1411' />
<p class='h3'>宿鷄鳴寺</p><p class="byline">明王履吉</p><p style="margin-left:0em;text-indent:0em;" class="lg-abnormal"><div class='lg-row'>昔誦北山文今棲鍾阜雲秋林時夜嘯天樂忽空聞弟子胡麻薦頭陁罽席分那知江海客不亂衲衣羣</div>
</p></div>
<div class='div-other'><a id='mulu1412' />
<p class='h3'>登鷄鳴寺塔望後湖</p><p class="byline">明王履吉</p><p style="margin-left:0em;text-indent:0em;" class="lg-abnormal"><div class='lg-row'>曉日鷄鳴塔秋光玄武湖石鯨吹屓屭天馬浴虛無太液金溝瀉鍾山玉[畾/山]紆載歌　皇祖烈永保萬方圖</div>
</p></div>
<div class='div-other'><a id='mulu1413' />
<p class='h3'>鷄籠山</p><p class="byline">明吳寬</p><p style="margin-left:0em;text-indent:0em;" class="lg-abnormal"><div class='lg-row'>秋盡荒山鳥跡稀拂衣獨上扣柴扉屋頭鹿下緣青磵樹杪僧行入翠微千里風烟搔短鬢六朝文物付斜暉悠悠身世渾如此目斷天邊一鴈飛</div>
</p></div>
<div class='div-other'><a id='mulu1414' />
<p class='h3'>雨中集憑虛閣餞客</p><p class="byline">明錢琦</p><p style="margin-left:0em;text-indent:0em;" class="lg-abnormal"><div class='lg-row'>春雲壓樹雨不休千花萬花含別愁白門行客駐長斾粉署同官祖勝遊江鴻渺渺沉孤影烟草離離散遠洲道上喜添三尺水馬蹄還許蹔遲留</div>
</p></div>
<div class='div-other'><a id='mulu1415' />
<p class='h3'>同年會集憑虛閣余抱病不赴</p><p class="byline">明錢琦</p><p style="margin-left:0em;text-indent:0em;" class="lg-abnormal"><div class='lg-row'>驚風吹雨花欲盡有客衝泥偏漫遊百年能得幾回醉此日真堪一破愁高閣垂陰飛鳥沒青山出樹遠烟浮那知枕畔足幽夢<span class='corr'>已</span>到鷄鳴最上頭</div>
</p></div>
<div class='div-other'><a id='mulu1416' />
<p class='h3'>宿鷄鳴寺</p><p class="byline">明陳沂</p><p style="margin-left:0em;text-indent:0em;" class="lg-abnormal"><div class='lg-row'>春山臨淨域夜檻出高城萬境烟雲暝諸天象緯明寶燈分塔影金鐸亂松聲定處塵機破諠中道念平感靈僧錫化虛寂佛香生鳥息林初靜龍歸水自清蕭皇遺世志師竺住山名不到深棲地那時識此情</div>
</p></div>
<div class='div-other'><a id='mulu1417' />
<p class='h3'>鷄鳴寺憑虛閣</p><p class="byline">明陳沂</p><p style="margin-left:0em;text-indent:0em;" class="lg-abnormal"><div class='lg-row'>春雲如黛點鍾陵湖水生波盡解冰幾處春風廻弱柳千巖雨色潤垂藤香筵寶座初聞梵塔院蓮龕正試燈閣上莫辭同醉酒望中原草漸層層</div>
</p></div>
<div class='div-other'><a id='mulu1418' />
<p class='h3'>憑虛閣雨中秋望</p><p class="byline">明焦竑</p><p style="margin-left:0em;text-indent:0em;" class="lg-abnormal"><div class='lg-row'>斷塔稜層過雨痕蕭然秋滿給孤園雲屯殿角寒鐘咽潮浸城根遠嶼昏隨俗杯盤虛永日媚人梧竹隔頹垣梁臺宋苑消沈盡猶有殘經鳥自翻</div>
</p></div></div></div>
<p class='juan'>金陵梵剎志卷十七<span class='note-inline'>(終)</span></p>
</div><!-- end of div[@id='body'] -->
</body></html>