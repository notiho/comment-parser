<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金陵梵剎志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu2849' />
<p class='juan'>金陵梵剎志卷四十</p>
<div class='div-other'><a id='mulu2850' />
<p class='h1'><span class='note-inline'>(中剎)</span>新亭崇因寺<span class='note-inline'>(古剎)</span></p><p style="margin-left:1em">在郭外南城安德鄉北去所綂報恩寺十里聚寶門十里劉宋時名曠野寺齊廢梁大同中復唐開元中以懶融嘗居改禪居院太和中改崇果院宋改寺額曰崇因嘉靖間重修此地舊為新亭有王謝遺跡宋蘇長公畫像頌又劉誼詩云十里崇因寺臨江水氣中皆為寺證據所領小剎曰英臺寺慈善寺興福寺鳳嶺寺</p>

<div class='div-other'><a id='mulu2851' />
<p class='h2'>【殿堂】</p>
<div class='div-other'><a id='mulu2852' /><p style="margin-left:2em">天王殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2853' /><p style="margin-left:2em">佛殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2854' /><p style="margin-left:2em">左伽藍殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2855' /><p style="margin-left:2em">右祖師殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2856' /><p style="margin-left:2em">方丈<span class='note-inline'>(陸楹)</span></p>
</div>
<div class='div-other'><a id='mulu2857' /><p style="margin-left:2em">廻廊<span class='note-inline'>(陸楹)</span></p>
</div>
<div class='div-other'><a id='mulu2858' /><p style="margin-left:2em">僧院<span class='note-inline'>([參-(彰-章)+三]房)</span></p>
</div>
<div class='div-other'><a id='mulu2859' /><p style="margin-left:2em">基址拾肆畆<span class='note-inline'>(東至趙科民田　南至王彥民田　西至趙指撣墳　北至新永寧寺山)</span></p>
</div></div>
<div class='div-other'><a id='mulu2860' />
<p class='h2'>【公產】</p>
<div class='div-other'><a id='mulu2861' /><p style="margin-left:2em">田地山塘<span class='note-inline'>(共貳百壹拾玖畆伍分貳厘)</span></p>
</div></div>
<div class='div-other'><a id='mulu2862' />
<p class='h2'>【古蹟】</p>
<div class='div-other'><a id='mulu2863' /><p style="margin-left:2em">新亭<span class='note-inline'>(世宗過江諸人每至暇日輙相邀出藉卉飲晏周侯顗在坐嘆曰風景不殊舉目有江河之異皆相視流淚惟丞相導愀然變色曰當共戮力王室尅復神州何至作楚囚相對泣耶　孝武寧康元年桓溫來朝頓兵新亭召王坦之謝安安發其壁後置人溫為却兵咲語移日　崔慧景兵至新亭石頭白下兵皆潰徐道覆勸盧循焚舟自新亭步上　元徽二年桂陽王休範舉兵蕭道成請頓新亭以當其鋒大破之　梁武帝起義兵進屯江寧東昏使李居士率兵屯新亭梁擊破之)</span></p>
</div>
<div class='div-other'><a id='mulu2864' /><p style="margin-left:2em">觀音畫像<span class='note-inline'>(東坡頌李端叔跋曰吾十葬亡妻崇因長老欽公謂余曰子胡不禱觀音東坡南遷嘗禱而應遂作頌前人<span class='corr'>已</span>刻石後有詔所在東坡文皆燬人不敢違余問石所在曰幾碎矣索之力乃得於庫中米廩後塵土深數寸稍曳出加湔洗而燦然如未嘗毀者葢先是刻馬祖龐居士用其餘刻頌像<span class='corr'>已</span>斷裂而頌獨全今不存)</span></p>
</div></div>
<div class='div-other'><a id='mulu2865' />
<p class='h2'><span class='note-inline'>(【文】)</span></p>
<div class='div-other'><a id='mulu2866' />
<p class='h3'>曠野寺碑</p><p class="byline">梁元帝</p><p>雲楣膠葛桂棟陰崇刻虬龍於洞房倒蓮花於綺井月殿朗而相暉雪官穆以華壯䡾䡾璇題虹梁生於暮雨璞璞銀牓飛觀入乎雲中銘曰圓璫旦暉方諸夜朗金盤曜色寶鈴成響</p>
</div>
<div class='div-xu'><a id='mulu2867' />
<p class='h3'>觀音頌併序</p><p class="byline">宋翰林學士蘇軾</p><p>金陵崇因寺長老宗襲目以衣鉢造觀世音像極相好之妙予南遷過而禱焉曰吾北歸當復過此而為之頌建中靖國元年五月日自海南歸至金陵乃作頌曰慈近乎仁悲近乎義忍近乎勇辱近乎智四者似之而卒非是有大圓覺平等無二無冤故仁無親故義無人故勇無我故智彼四雖近有作有止此四本無有取無匱有二長者皆樂檀施其一大富千金日費其一甚貧百錢而<span class='corr'>已</span>我說二人等無有異吁觀世音<span class='corr'>淨</span>聖大士徧滿空界挈携天地大觧脫力非我敢議若其四無我亦如是</p>
</div>
<div class='div-other'><a id='mulu2868' />
<p class='h3'>集慶路崇因寺記</p><p class="byline">元豫章沙門大訢</p><p>延祐二年曇芳居金陵崇因寺予寓館焉僧不滿百多耆宿有矩度庭宇靜深山環揖如衛左江右淮風帆驛騎使客憇止以寺得晉新亭故基山川風物感人詠思有不能去者曇芳與予登崇岡俯水永吊六朝遺跡未嘗不嘆世之勛業如春華陽燄隨手變滅而吾徒之居逃空虛棄寂寞幸而孑遺者以存吾道也明年予過錢唐後曇芳亦遷鍾山而白巖繼之矣又十六年文皇以潛邸為寺召吾天竺來主之而眾又以崇因命吾法弟正逵逵居十年以葺其寺之勞請記其事按圖志寺建於劉宋人呼曠野寺齊廢梁大同中克復唐開元中以懶融嘗居之始名禪居寺偽吳太和改崇果宋又賜名崇因政和間長老宗襲作觀音像蘇文忠公以頌讚之視祖堂列祀若洪覺範與真如喆公之嗣正禪師者皆望重禪林正歿多設剎塟塔山中始居四望亭嘗安千眾今二井猶存紹興初遷於此曰文殊山若有待也然薦罹兵燹蕞爾僅存至國朝遠峰宏公克中興之及曇芳而法席始盛作鐘樓僧堂眾寮庖湢以延名衲逵作大殿初有農耕田中視若物焉發及深淖得巨木堅勁修直理密而芳郁因以為柱殆若神獻殿成像設金碧尤極殊麗由門廡垣廩悉新之以文皇嘗幸寺又賜白金仍鑄巨鐘以昭聖德慕蘇公之賢作雪堂知生之有終作三塔又曰有寺千年矣賴昔人保以弗隳吾懼不逮而猶有望於後之人可無紀乎予謂世之定宇宙者以包六合閱萬世也人以[耳*少]然之身寄其中不啻一粟倐然而盡如駒過隙曾不知世所存其大其久葢將度越六合萬世以超乎宇宙之外不能顧省而自暴自棄者何限昧夫大者久者而常汲汲於[耳*少]然倐然以饜足其志何愚滋甚彼論禹稷顏子同道特以用不用易地皆然而較然辯之以此視彼雖以天下易陋巷猶以蹄涔酌滄溟孰儗哉斯向之曇芳與吾浩嘆者不在是乎雖然不以無為而隳有為不膠於外以失其內必交修而備舉之吾道然也逵勉乎哉逵勉乎哉逵晚從先師又與天目本公游其所得叵量因其請而䂓之友道也是為記</p>
<p style="margin-left:1em">寺始建於六朝劉宋時名曠野唐名禪居宋改今名載圖志可考也其營置沿革崇異此碑之文具焉文見蒲室集中碑石則磨滅無存矣今年夏余得告觧篆憇寺中欲俾來者之有徵也命住持明珠重勒于石　嘉靖戊午南京禮部祠祭司郎中平湖陸光祖識</p>
</div></div>
<div class='div-other'><a id='mulu2869' />
<p class='h2'><span class='note-inline'>(【詩】)</span></p>
<div class='div-other'><a id='mulu2870' />
<p class='h3'>新亭渚別范零陵雲</p><p class="byline">宋謝眺</p><p style="margin-left:0em;text-indent:0em;" class="lg-abnormal"><div class='lg-row'>洞庭張樂地瀟湘帝子遊雲去蒼梧野水還江漢流停驂我悵望輟棹子夷猶廣平聽方籍茂陵將見求心事俱<span class='corr'>已</span>矣江上徒離憂</div>
</p></div>
<div class='div-other'><a id='mulu2871' />
<p class='h3'>和徐都曹出新亭渚</p><p class="byline">宋謝眺</p><p style="margin-left:0em;text-indent:0em;" class="lg-abnormal"><div class='lg-row'>宛洛佳遨遊春色滿皇州結軫青郊路廻瞰蒼江流日華川上動風光草際浮桃李成蹊徑桑榆䕃道周東都<span class='corr'>已</span>俶載言歸望綠疇</div>
</p></div>
<div class='div-other'><a id='mulu2872' />
<p class='h3'>昧旦出新亭渚</p><p class="byline">宋徐勉</p><p style="margin-left:0em;text-indent:0em;" class="lg-abnormal"><div class='lg-row'>驅車凌早術山華映初日攬轡且徘徊復值清江謐杳靄楓樹林參差黃鳥匹氣物宛如斯重以心期逸春堤一遊衍終朝意殊悉</div>
</p></div>
<div class='div-other'><a id='mulu2873' />
<p class='h3'>過崇因寺簡古曇上人</p><p class="byline">明陳沂</p><p style="margin-left:0em;text-indent:0em;" class="lg-abnormal"><div class='lg-row'>仙丘何處覔梵剎此中藏卓地穿龍井開山起鴈堂曇花無伏臘祗樹有齊梁相對爐烟下前因未盡香</div>
</p></div>
<div class='div-other'><a id='mulu2874' />
<p class='h3'>遊崇因寺</p><p class="byline">明許榖</p><p style="margin-left:0em;text-indent:0em;" class="lg-abnormal"><div class='lg-row'>秀壁垂蒼栢琱臺映紫霞林虛含萬象室靜演三車寶地金為粟祇園玉作花直須同結社應恨未辭家</div>
</p></div>
<div class='div-other'><a id='mulu2875' />
<p class='h3'>遊崇因寺</p><p class="byline">明姚汝循</p><p style="margin-left:0em;text-indent:0em;" class="lg-abnormal"><div class='lg-row'>複嶺藏金界幽探歷翠微屢迷黃葉境始到綠蘿扉谷靜松聲合秋高林影稀坐來塵世隔花雨滿空飛</div>
</p></div></div></div>
<div class='div-other'><a id='mulu2876' />
<p class='h1'><span class='note-inline'>(小剎)</span>英臺寺<span class='note-inline'>(古剎　勅賜)</span></p><p style="margin-left:1em">在郭外南城安德鄉西善橋東去所領崇因寺伍里北去聚寶門拾伍里乾道志舊在新林市</p>

<div class='div-other'><a id='mulu2877' />
<p class='h2'>【殿堂】</p>
<div class='div-other'><a id='mulu2878' /><p style="margin-left:2em">金剛殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2879' /><p style="margin-left:2em">天王殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2880' /><p style="margin-left:2em">佛殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2881' /><p style="margin-left:2em">觀音殿<span class='note-inline'>(伍楹)</span></p>
</div>
<div class='div-other'><a id='mulu2882' /><p style="margin-left:2em">僧院<span class='note-inline'>(壹房)</span></p>
</div>
<div class='div-other'><a id='mulu2883' /><p style="margin-left:2em">基址捌畆<span class='note-inline'>(東至陳見民田　南至柴文民山　西至本寺後山　北至陳見民山)</span></p>
</div></div>
<div class='div-other'><a id='mulu2884' />
<p class='h2'>【公產】</p>
<div class='div-other'><a id='mulu2885' /><p style="margin-left:2em">田地山塘<span class='note-inline'>(共貳拾伍畆捌分陸厘)</span></p>
</div></div></div>
<div class='div-other'><a id='mulu2886' />
<p class='h1'><span class='note-inline'>(小剎)</span>慈善寺</p><p style="margin-left:1em">在郭外南城安德鄉東去所領崇因寺肆里北去聚寶門拾伍里</p>

<div class='div-other'><a id='mulu2887' />
<p class='h2'>【殿堂】</p>
<div class='div-other'><a id='mulu2888' /><p style="margin-left:2em">山門<span class='note-inline'>(壹楹)</span></p>
</div>
<div class='div-other'><a id='mulu2889' /><p style="margin-left:2em">佛殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2890' /><p style="margin-left:2em">僧院<span class='note-inline'>(叁房)</span></p>
</div>
<div class='div-other'><a id='mulu2891' /><p style="margin-left:2em">【禪院】<span class='note-inline'>(拾肆楹)</span></p>

<div class='div-other'><a id='mulu2892' /><p style="margin-left:2em">基址捌畆<span class='note-inline'>(東至寺前官路　南至胡中正民田　西至大河　北至王世龍民田)</span></p>
</div></div></div>
<div class='div-other'><a id='mulu2893' />
<p class='h2'>【公產】</p>
<div class='div-other'><a id='mulu2894' /><p style="margin-left:2em">田地<span class='note-inline'>(共叁拾柒畆叁分)</span></p>
</div></div></div>
<div class='div-other'><a id='mulu2895' />
<p class='h1'><span class='note-inline'>(小剎)</span>興福寺</p><p style="margin-left:1em">在郭外南城安德鄉東去所領崇因寺七里北去聚寶門二十五里</p>

<div class='div-other'><a id='mulu2896' />
<p class='h2'>【殿堂】</p>
<div class='div-other'><a id='mulu2897' /><p style="margin-left:2em">佛殿<span class='note-inline'>(止存基址)</span></p>
</div>
<div class='div-other'><a id='mulu2898' /><p style="margin-left:2em">僧院<span class='note-inline'>(壹房)</span></p>
</div>
<div class='div-other'><a id='mulu2899' /><p style="margin-left:2em">基址貳畆<span class='note-inline'>(東至蔣文顯民山　南至王思山民墳　西至郭家墳　北至王思山民墳)</span></p>
</div></div></div>
<div class='div-other'><a id='mulu2900' />
<p class='h1'><span class='note-inline'>(小剎)</span>鳳嶺寺　<span class='note-inline'>(勅賜)</span></p><p style="margin-left:1em">在郭外南城鳳西鄉西去所領崇因寺十里西北去聚寶門十三里宣德元年右善世溥洽示寂龕于鳳嶺之陽建塔院　賜額今漸頹<span class='corr'>圮</span></p>

<div class='div-other'><a id='mulu2901' />
<p class='h2'>【殿堂】</p>
<div class='div-other'><a id='mulu2902' /><p style="margin-left:2em">佛殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu2903' /><p style="margin-left:2em">僧院<span class='note-inline'>(壹房)</span></p>
</div>
<div class='div-other'><a id='mulu2904' /><p style="margin-left:2em">基址拾畆<span class='note-inline'>(東至官溝　西至建平　南至高藍冲田　北至夏佩民田)</span></p>
</div></div>
<div class='div-other'><a id='mulu2905' />
<p class='h2'>【公產】</p>
<div class='div-other'><a id='mulu2906' /><p style="margin-left:2em">田地山塘<span class='note-inline'>(共伍拾捌畆捌分捌厘)</span></p>
</div></div>
<div class='div-other'><a id='mulu2907' />
<p class='h2'><span class='note-inline'>(【文】)</span></p>
<div class='div-other'><a id='mulu2908' />
<p class='h3'>臨安楊伯子墓田碣</p><p class="byline">明翰林修撰焦竑</p><p>滇雲楊別駕維斗余舊門人也萬曆中任東昌別駕時配及子清朝息李氏相繼物故壬寅歲解組南還訪余金陵念三櫬自隨間關萬里勢難遠涉乃謀葬南郊鳳嶺寺之右方踰年令內弟復賫二十金屬余僕置寺田三畒五分地二畝[田/廾]寺僧德賢守之取其租為時祭費同鄉選部馬公恐久而湮也為立石寺中以垂永久夫余之祖塋既相去跬步而滇雲宦轍復絡繹踵至冀能時加省視令丘壠常存烝嘗不替是維斗意也嗟乎嬴博葬子達人之高風平陵立碑友生之義舉若馬公與君之所為何必古人輙記其略令來者有攷焉餘載別駕自為墓碣中不具論</p>
</div></div></div>
</div><!-- end of div[@id='body'] -->
</body></html>