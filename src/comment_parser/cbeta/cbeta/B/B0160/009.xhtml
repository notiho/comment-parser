<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金陵梵剎志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu818' />
<p class='juan'>金陵梵剎志卷九</p>
<div class='div-other'><a id='mulu819' />
<p class='h1'><span class='note-inline'>(中剎)</span>東山翼善寺<span class='note-inline'>(古剎　勅賜)</span></p>
<div class='div-other'><a id='mulu820' /><p style="margin-left:1em">在郭城東南北去所綂靈谷寺三十里正陽門十七里東城地晉謝太傅高臥東山及與張玄圍碁賭墅即其處梁資福院武帝建淨名院神僧寶公說法其間宋元改淨名寺　國朝正綂十年重建　賜今額所領小剎曰廣惠寺祈澤寺天寧寺雲居寺莊嚴寺</p>
</div>
<div class='div-other'><a id='mulu821' />
<p class='h2'>【殿堂】</p>
<div class='div-other'><a id='mulu822' /><p style="margin-left:2em">山門<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu823' /><p style="margin-left:2em">天王殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu824' /><p style="margin-left:2em">正佛殿<span class='note-inline'>(伍楹)</span></p>
</div>
<div class='div-other'><a id='mulu825' /><p style="margin-left:2em">左觀音殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu826' /><p style="margin-left:2em">右地藏殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu827' /><p style="margin-left:2em">諸天殿<span class='note-inline'>(伍楹)</span></p>
</div>
<div class='div-other'><a id='mulu828' /><p style="margin-left:2em">左伽藍殿<span class='note-inline'>(壹楹)</span></p>
</div>
<div class='div-other'><a id='mulu829' /><p style="margin-left:2em">右祖師殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu830' /><p style="margin-left:2em">寶公殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu831' /><p style="margin-left:2em">靈官堂<span class='note-inline'>(壹楹)</span></p>
</div>
<div class='div-other'><a id='mulu832' /><p style="margin-left:2em">方丈<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu833' /><p style="margin-left:2em">僧院<span class='note-inline'>(拾捌房)</span></p>
</div>
<div class='div-other'><a id='mulu834' /><p style="margin-left:2em">基址拾畆<span class='note-inline'>(東至駱子美民山　南至官路　西至孫明山　北至楊家山)</span></p>
</div></div>
<div class='div-other'><a id='mulu835' />
<p class='h2'>【公產】</p>
<div class='div-other'><a id='mulu836' /><p style="margin-left:2em">地山<span class='note-inline'>(共陸拾肆畆玖分貳厘)</span></p>
</div></div>
<div class='div-other'><a id='mulu837' />
<p class='h2'>【山水】</p>
<div class='div-other'><a id='mulu838' /><p style="margin-left:2em">東山<span class='note-inline'>(一名土山周四里高二十丈無巖石故曰土山輿地志云山下有湖自方山至京師此為半道今謂此山下道為半邏　晉石季龍入冠蔡謨所戍自土山至江乘　沈約郊居賦臨巽隅兮縱目即堆塚而流盻雖東山之崎嶁乃文靖之所宴)</span></p>
</div></div>
<div class='div-other'><a id='mulu839' />
<p class='h2'>【古蹟】</p>
<div class='div-other'><a id='mulu840' /><p style="margin-left:2em">布塞亭<span class='note-inline'>(實錄吳景帝自會稽至曲阿有老翁干帝速行即日進至布塞亭孫綝迎於土山之半野)</span></p>
</div>
<div class='div-other'><a id='mulu841' /><p style="margin-left:2em">土山墅<span class='note-inline'>(秦符堅入寇謝安命駕出土山墅張晏與張玄圍碁賭別墅即此時樓舘林木甚盛今無存)</span></p>
</div></div>
<div class='div-other'><a id='mulu842' />
<p class='h2'><span class='note-inline'>(【文】)</span></p>
<div class='div-other'><a id='mulu843' />
<p class='h3'>翼善寺碑記略</p><p class="byline">明禮部侍郎陳璉</p><p>土山有寺一區名曰東山淨名寺舊名資福院世傳吳景帝欲至金陵有老翁千帝速行起自會稽即日至布塞亭孫綝迎帝於土山之半墅而兹山之名始勝晉丞相謝安謝事棲止於斯姪謝玄入而問計丞相高臥於山間怡然無懼色玄復請遂命駕出張宴於土山之陽而茲山之名益振至梁武帝建名淨名院有神僧寶公者遍遊名山求棲息之所覩是山之勝遂講經說法於其間由是土山之勝益彰而淨名之境益顯矣下自宋元改額淨名寺以至於今殿廡僧舍年深<span class='corr'>已</span>毀及半惟佛殿一所獨存於是袁智海等募緣資財大作修崇巍然鼎創香火增崇僧行日盛誠足以表茲山之勝槩也正綂十年六月初十日題奏禮部尚書胡濙奉　旨與做翼善禪寺因識其事於久遠云　正綂乙丑八月十五日</p>
</div></div>
<div class='div-other'><a id='mulu844' />
<p class='h2'><span class='note-inline'>(【詩】)</span></p>
<div class='div-other'><a id='mulu845' />
<p class='h3'>謝公墅歌</p><p class="byline">唐溫庭筠</p><p style="margin-left:0em;text-indent:0em;" class="lg-abnormal"><div class='lg-row'>朱雀航南繞香陌謝郎東墅連春碧鳩眠高柳日方融綺榭飄颻紫庭客文楸方罫花參差心陣未成星滿池四座無喧梧竹靜金蟬玉柄俱持頥對局含情見千里都城<span class='corr'>已</span>得　虵尾江南王氣繫疎襟未許符堅過淮水</div>
</p></div>
<div class='div-other'><a id='mulu846' />
<p class='h3'>土山</p><p class="byline">唐李白</p><p style="margin-left:0em;text-indent:0em;" class="lg-abnormal"><div class='lg-row'>不向東山久薔薇幾度花白雲還自散明月落誰家</div>
</p></div>
<div class='div-other'><a id='mulu847' />
<p class='h3'>遊謝氏山亭<span class='note-inline'>(謝靈運故)</span></p><p class="byline">唐李白</p><p style="margin-left:0em;text-indent:0em;" class="lg-abnormal"><div class='lg-row'>淪老臥江海再歡天地清病間久寂寞歲物徒芬榮借君西池遊聊以散我情掃雪松下去捫蘿石道行謝公池塘上春草颯<span class='corr'>已</span>生花枝拂人來山鳥向我鳴田家有美酒落日與之傾醉罷弄歸月遙欣稚子迎</div>
</p></div>
<div class='div-other'><a id='mulu848' />
<p class='h3'>土山</p><p class="byline">明黃姬水</p><p style="margin-left:0em;text-indent:0em;" class="lg-abnormal"><div class='lg-row'>昔臥會稽客因留東山名宛然林泉趣猶是謝公情遠墅草全沒空門臺半傾誰知遊衍者偏解慰蒼生</div>
</p></div>
<div class='div-other'><a id='mulu849' />
<p class='h3'>東山</p><p class="byline">明焦竑</p><p style="margin-left:0em;text-indent:0em;" class="lg-abnormal"><div class='lg-row'>謝墅維青舫蕭臺接紫城到門雙樹立隔岸亂峰迎龍臥曾先達鴻冥愧獨行蒼生誰繫望懷古重含情</div>
</p></div></div></div>
<div class='div-other'><a id='mulu850' />
<p class='h1'><span class='note-inline'>(小剎)</span>廣惠寺</p><p style="margin-left:1em">在郭城上方門外東城地西北去所領翼善寺一里去通濟門二十五里</p>

<div class='div-other'><a id='mulu851' />
<p class='h2'>【殿堂】</p>
<div class='div-other'><a id='mulu852' /><p style="margin-left:2em">佛殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu853' /><p style="margin-left:2em">僧院<span class='note-inline'>(壹房)</span></p>
</div>
<div class='div-other'><a id='mulu854' /><p style="margin-left:2em">基址[參-(彰-章)+三]畆<span class='note-inline'>(東至官路　西至溝港　南至竹山村　北至官路)</span></p>
</div></div></div>
<div class='div-other'><a id='mulu855' />
<p class='h1'><span class='note-inline'>(小剎)</span>祈澤寺<span class='note-inline'>(古剎)</span></p>
<div class='div-other'><a id='mulu856' /><p style="margin-left:1em">在郭城高橋門外東城地南去所領翼善寺十里西去正陽門三十里即祈澤山宋少帝景平元年建名祈澤治平寺會昌中廢南唐昇元間復宋治平間改祈澤寺元至正二年重建　國朝嘉靖十二年修葺為祈禱雨澤之所連彭城接青龍泉流澂徹如鏡</p>
</div>
<div class='div-other'><a id='mulu857' />
<p class='h2'>【殿堂】</p>
<div class='div-other'><a id='mulu858' /><p style="margin-left:2em">金剛殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu859' /><p style="margin-left:2em">天王殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu860' /><p style="margin-left:2em">正佛殿<span class='note-inline'>(伍楹)</span></p>
</div>
<div class='div-other'><a id='mulu861' /><p style="margin-left:2em">左觀音殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu862' /><p style="margin-left:2em">鍾樓<span class='note-inline'>(壹座)</span></p>
</div>
<div class='div-other'><a id='mulu863' /><p style="margin-left:2em">右地藏殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu864' /><p style="margin-left:2em">龍王殿<span class='note-inline'>(貳層共陸楹)</span></p>
</div>
<div class='div-other'><a id='mulu865' /><p style="margin-left:2em">僧院<span class='note-inline'>([參-(彰-章)+三]房)</span></p>
</div>
<div class='div-other'><a id='mulu866' /><p style="margin-left:2em">基址貳拾壹畆<span class='note-inline'>(東至本寺山頂　南至官路　西至官水溝　北至青龍山)</span></p>
</div></div>
<div class='div-other'><a id='mulu867' />
<p class='h2'>【公產】</p>
<div class='div-other'><a id='mulu868' /><p style="margin-left:2em">田地山<span class='note-inline'>(共[參-(彰-章)+三]拾陸畆玖分伍厘)</span></p>
</div></div>
<div class='div-other'><a id='mulu869' />
<p class='h2'>【山水】</p>
<div class='div-other'><a id='mulu870' /><p style="margin-left:2em">祈澤山<span class='note-inline'>(高五十丈周十里)</span></p>
</div>
<div class='div-other'><a id='mulu871' /><p style="margin-left:2em">墮雲峰<span class='note-inline'>(寺左山上亂石㟏岈若飛雲而墮)</span></p>
</div>
<div class='div-other'><a id='mulu872' /><p style="margin-left:2em">僊人巖<span class='note-inline'>(在寺墻外起伏如仙人座)</span></p>
</div>
<div class='div-other'><a id='mulu873' /><p style="margin-left:2em">翻經平<span class='note-inline'>(寺後山上廣可盈畆平若掌上有流水痕環曲如鑿登則四山入望山最<span class='corr'>佳</span>處)</span></p>
</div>
<div class='div-other'><a id='mulu874' /><p style="margin-left:2em">祈澤泉<span class='note-inline'>(寺左)</span></p>
</div></div>
<div class='div-other'><a id='mulu875' />
<p class='h2'>【古蹟】</p>
<div class='div-other'><a id='mulu876' /><p style="margin-left:2em">雙文杏<span class='note-inline'>(在殿墀內相傳為初法師手植大三四圍曾經雷火)</span></p>
</div>
<div class='div-other'><a id='mulu877' /><p style="margin-left:2em">南唐斷碑<span class='note-inline'>(舊埋殿角盛時泰出之其文首云晉水齊雲山釋無名後云秦正之月元年與德謙及保大惟新諸字餘殘缺不可讀　以上俱存)</span></p>
</div></div>
<div class='div-other'><a id='mulu878' />
<p class='h2'><span class='note-inline'>(【詩】)</span></p>
<div class='div-other'><a id='mulu879' />
<p class='h3'>遊祈澤寺</p><p class="byline">宋王安石</p><p style="margin-left:0em;text-indent:0em;" class="lg-abnormal"><div class='lg-row'>駕言東南遊午飯投僧館山白梅蕋長林黃柳芽短笭箵河際來畧勺桑間斷春暎一川明雪消千壑漫魚隨竹影浮鳥悞人聲散玩物豈能留于時吾自懶</div>
</p></div>
<div class='div-other'><a id='mulu880' />
<p class='h3'>墮雲峰</p><p class="byline">明盛時泰</p><p style="margin-left:0em;text-indent:0em;" class="lg-abnormal"><div class='lg-row'>彷彿晴雲氣墮影青林隈有日從龍去長空起迅雷</div>
</p></div>
<div class='div-other'><a id='mulu881' />
<p class='h3'>仙人岩</p><p class="byline">明盛時泰</p><p style="margin-left:0em;text-indent:0em;" class="lg-abnormal"><div class='lg-row'>名山多靈蹤古仙探仙迹白鶴忽歸來疑是雙飛舄</div>
</p></div>
<div class='div-other'><a id='mulu882' />
<p class='h3'>翻經平</p><p class="byline">明盛時泰</p><p style="margin-left:0em;text-indent:0em;" class="lg-abnormal"><div class='lg-row'>道人持經凾坐向盤陀讀經罷寂無聲松風起巖谷</div>
</p></div></div></div>
<div class='div-other'><a id='mulu883' />
<p class='h1'><span class='note-inline'>(小剎)</span>天寧寺<span class='note-inline'>(古剎)</span></p>
<div class='div-other'><a id='mulu884' /><p style="margin-left:1em">在郭城高橋門外東城地北去通濟門三十七里西南去所領翼善寺十五里宋治平二年建　國朝正綂間重建復燬今僅僧舍數椽山林幽迥野泉散落人跡鮮至</p>
</div>
<div class='div-other'><a id='mulu885' />
<p class='h2'>【殿堂】</p>
<div class='div-other'><a id='mulu886' /><p style="margin-left:2em">山門<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu887' /><p style="margin-left:2em">佛殿<span class='note-inline'>(止存基址)</span></p>
</div>
<div class='div-other'><a id='mulu888' /><p style="margin-left:2em">僧院<span class='note-inline'>([參-(彰-章)+三]房)</span></p>
</div>
<div class='div-other'><a id='mulu889' /><p style="margin-left:2em">基址伍畆<span class='note-inline'>(東至張家山　南至王家山　西至青龍山　北至王家山)</span></p>
</div></div>
<div class='div-other'><a id='mulu890' />
<p class='h2'>【公產】</p>
<div class='div-other'><a id='mulu891' /><p style="margin-left:2em">田山塘<span class='note-inline'>(共伍拾肆畆壹分)</span></p>
</div></div>
<div class='div-other'><a id='mulu892' />
<p class='h2'><span class='note-inline'>(【文】)</span></p>
<div class='div-other'><a id='mulu893' />
<p class='h3'>天寧寺遊記略</p><p class="byline">明按察副使顧[璪-品+鹵]</p><p>正德丁丑春三月九日予兄東穚先生赴官台州李飲虹王南原羅半窻諸君偕予出餞于祈澤寺寺在高橋門外十里有龍泉古木之勝酒數行東橋別去予與諸君共宿祈澤舊聞隣寺號天寧者境絕幽敻次早邀諸君遊詢祈澤僧多詒以道遠且險不可至予意良阻王羅二君銳意欲行遂從僧借小童導騎緣寺前逕登山歷墟墓數處即平野曠然兩傍皆童山環抱縱轡行里餘見山盡處如門闕狀闕外諸山濃淡晦明如畫方愛玩未<span class='corr'>已</span>覺山腹間隱隱有樓閣在空際到即寺也眾皆大喜棄馬振衣緣石逕而登逕且半聞陂陁下灌莾中有聲洶洶如雷奔風怒予謂諸君此當有異泉乃遣人踪跡之徐步入寺寺僧多出乞食獨老僧惠禧者見客至似喜延入室焚香供茗甚肅室亦雅潔不類荒山少憩復出寺先所遣人來報山下果得泉但荒翳不可入予奮然先行道諸君藤稍竹<span class='corr'>刺</span>時絓冠袂輙絕之以去稍下見泉珠零玉散飛落石澗中可十數處不知所從來亦莫能極其所止澗澗尺餘兩傍及底皆山石自然所成玲瓏㟏岈清泉如空碧下漬予喜呼酒飲諸君擇泉流平緩處列坐汎觴各引滿數觥而出回及山半得泉脉樹間乃平地湧出不甚瀰溢不知何緣流衍之廣乃爾既登復觴寺外石上數行乃上馬歸</p>
</div></div>
<div class='div-other'><a id='mulu894' />
<p class='h2'><span class='note-inline'>(【詩】)</span></p>
<div class='div-other'><a id='mulu895' />
<p class='h3'>遊天寧寺</p><p class="byline">明王韋</p><p style="margin-left:0em;text-indent:0em;" class="lg-abnormal"><div class='lg-row'>問年看井幹結夏閉山門路夾雙峰起泉流百道喧葡萄纏廢棟蛺蝶舞荒園窈窕堪棲隱<span class='corr'>逢</span>人未可言</div>
</p></div></div></div>
<div class='div-other'><a id='mulu896' />
<p class='h1'><span class='note-inline'>(小剎)</span>雲居寺<span class='note-inline'>(古剎)</span></p><p style="margin-left:1em">在郭城高橋門外東城地西去正陽門四十里西南去所領翼善寺三十里鍾山舊有雲居寺及登覽詩今相去尚遠或移改無考因另入鍾山廢寺</p>

<div class='div-other'><a id='mulu897' />
<p class='h2'>【殿堂】</p>
<div class='div-other'><a id='mulu898' /><p style="margin-left:2em">山門<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu899' /><p style="margin-left:2em">觀音殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu900' /><p style="margin-left:2em">右伽藍殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu901' /><p style="margin-left:2em">僧院<span class='note-inline'>(壹房)</span></p>
</div>
<div class='div-other'><a id='mulu902' /><p style="margin-left:2em">基址參畆<span class='note-inline'>(東至官溝　南至官溝　西至八甲民田　北至太子山)</span></p>
</div></div>
<div class='div-other'><a id='mulu903' />
<p class='h2'>【公產】</p>
<div class='div-other'><a id='mulu904' /><p style="margin-left:2em">田地塘<span class='note-inline'>(共壹拾貳畆[參-(彰-章)+三]厘)</span></p>
</div></div></div>
<div class='div-other'><a id='mulu905' />
<p class='h1'><span class='note-inline'>(小剎)</span>莊嚴寺<span class='note-inline'>(古剎)</span></p>
<div class='div-other'><a id='mulu906' /><p style="margin-left:1em">在郭城高橋門外鳳城鄉東城地西去正陽門四十七里西南去所領翼善寺二十五里實錄謝尚以永和四年捨宅造莊嚴寺宋大明中路另造莊嚴寺于西藥園改為謝鎮西寺陳大建元年燬後五年豫州刺史程文秀修復孝宣帝勅改興嚴寺按元金陵新志謝尚莊嚴寺<span class='corr'>已</span>改興嚴寺今寺仍名莊嚴考謝尚宅又在城中竹格渡不知何年徙此㨿其寺唐貞觀<span class='corr'>己</span>酉間牛頭惠忠禪師移住建法堂元季復燬　國朝永樂間僧真常重建</p>
</div>
<div class='div-other'><a id='mulu907' />
<p class='h2'>【殿堂】</p>
<div class='div-other'><a id='mulu908' /><p style="margin-left:2em">山門<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu909' /><p style="margin-left:2em">佛殿<span class='note-inline'>([參-(彰-章)+三]楹)</span></p>
</div>
<div class='div-other'><a id='mulu910' /><p style="margin-left:2em">左伽藍堂<span class='note-inline'>(壹楹)</span></p>
</div>
<div class='div-other'><a id='mulu911' /><p style="margin-left:2em">僧院<span class='note-inline'>(貳房)</span></p>
</div>
<div class='div-other'><a id='mulu912' /><p style="margin-left:2em">基址拾伍畆<span class='note-inline'>(東至唐釴民房　西至官路　南至本寺冲田　北至王鎮民地)</span></p>
</div></div>
<div class='div-other'><a id='mulu913' />
<p class='h2'>【公產】</p>
<div class='div-other'><a id='mulu914' /><p style="margin-left:2em">田塘<span class='note-inline'>(共壹拾柒畆貳分陸厘)</span></p>
</div></div>
<div class='div-other'><a id='mulu915' />
<p class='h2'>【人物】</p>
<div class='div-other'><a id='mulu916' />
<p class='h3'>【宋】</p>
<div class='div-other'><a id='mulu917' /><p style="margin-left:2em">曇斌<span class='note-inline'>(南陽人融冶百年陶貫諸部開筵講說四遠皆至孝建初勅王玄謨資發出京陳郡袁粲嘉斌行觧嘗令中書舍人巢尚介意欲試之斌不屈粲廼躬自往候每勸斌數覲天子斌曰貧道方外之人豈宜與天子同遊粲益高之後請為母師宋建平王景素亦諮其戒範元徽中卒于莊嚴寺)</span></p>
</div></div>
<div class='div-other'><a id='mulu918' />
<p class='h3'>【齊】</p>
<div class='div-other'><a id='mulu919' /><p style="margin-left:2em">僧旻<span class='note-inline'>(有碑傳)</span></p>
</div>
<div class='div-other'><a id='mulu920' /><p style="margin-left:2em">道慧<span class='note-inline'>(止靈矅寺楮澄謝超宗名重當時並見推禮慧以母老欲存資奉乃移憇莊嚴寺母憐其志復出家為道捨宅為寺不遠精舍葬于鍾山之陽陳郡謝超宗為造碑銘)</span></p>
</div></div>
<div class='div-other'><a id='mulu921' />
<p class='h3'>【唐】</p>
<div class='div-other'><a id='mulu922' /><p style="margin-left:2em">慧涉<span class='note-inline'>(會稽人即東晉太傅安之後戒節孤峻好寂為樂不棲名聞大曆初于金陵莊嚴寺遇牛頭山忠禪師一言知歸遂命入室授以法要洎忠捐世踵武兹嶺問道者眾四維霑治時稱師藝文與草堂爐嶽爭美當代云)</span></p>
</div>
<div class='div-other'><a id='mulu923' /><p style="margin-left:2em">惠忠<span class='note-inline'>(配莊嚴寺聞牛頭山威禪師襲達摩踪得佛法印遂造山禮謁夙夜精勵常頭陀山澤飲泉藉草一食延時每用一鐺眾味同煑用畢懸於樹杪方復繩牀晏坐終日如杌衣不易時寒暑一衲積四十年遂彰靈應州牧明賢頻詣山禮謁再請至郡施化道俗天寶初年始出止莊嚴傳詳弘覺寺)</span></p>
</div></div>
<div class='div-other'><a id='mulu924' />
<p class='h3'>【附叅講棲覽】</p>
<div class='div-other'><a id='mulu925' />
<p class='h4'>【晉】</p>
<div class='div-other'><a id='mulu926' /><p style="margin-left:2em">謝尚<span class='note-inline'>(永和四年捨宅造寺)</span></p>
</div></div></div></div>
<div class='div-other'><a id='mulu927' />
<p class='h2'><span class='note-inline'>(【文】)</span></p>
<div class='div-other'><a id='mulu928' />
<p class='h3'>大莊嚴寺碑銘</p><p class="byline">隋開府儀同三司江總</p><p>蓋聞僧伽水濵波斯創以禪地醍醐山頂含那肇其梵域此乃住劫之勝因上方之妙範於是俯察地勢懸之以水仰惟星極揆之以日百堵咸作千坊洞啟前望則紅塵四合見三市之盈虛後睇則紫閣九重連雙闕之聳峭加以園習歡喜水成功德池溢甘露不因玉掌樹搖音樂無待金奏熏罏夜爇遙來海岸之香法鼓早讙非動泗濵之石擢莖金表跨八萬之俱成界道銀繩面四衢而拓製廁璧綴珠凌丹霞而結宇雕光鏤采望紫極而開軒俯看驚電影徹璢璃之道遙拖宛虹光徧水精之域層楹刻桷風伯走而未升靈橑飛甍雨師攀而不逮銘曰灼爍金莖崔嵬銀表翔鶤仰翥威鳳靈矯木密聯綿香泥繚繞日圖檐外荷披棟杪翠落陰虬朱填陽鳥高僧累萃願學滋多弘宣方等愽綜圍陁皆傷寸　竝悟天波式旌鏤碣無待雕戈標年剎土比數恒河</p>
</div>
<div class='div-other'><a id='mulu929' />
<p class='h3'>莊嚴寺重興記略</p><p class="byline">明釋印菴</p><p>寺在上元之鳳城鄉<span class='corr'>距</span>都城四十里許東晉永和四年謝尚捨宅為莊嚴寺宋大明中路后於宣陽門外太祖西藥園造莊嚴寺改此為謝鎮西寺至陳大建元年毀於延燎後五年豫州刺史程文秀更加修復唐貞觀<span class='corr'>己</span>酉牛頭惠忠禪師移居莊嚴寺建法堂元季毀於兵[豩/犬]悉為瓦鑠之區　大明開國四海又安在處佛寺廢而復興主僧真常奮志募緣建造興復于洪武戊午畢工於永樂癸卯復置田畝以瞻眾食而寺額從舊名焉　成化元年仲呂月</p>
</div></div>
<div class='div-other'><a id='mulu930' />
<p class='h2'><span class='note-inline'>(【傳】)</span></p>
<div class='div-other'><a id='mulu931' />
<p class='h3'>莊嚴寺僧旻法師碑</p><p class="byline">梁元帝</p><p>夫宏才妙物雲液之所降生獨振孤標倫類之所遠絕是故隋光燭魏非折木之恒珍和璧入秦豈潤山之常寶僧旻法師盖天地之淳精宇宙之瓌器本姓孫氏有吳開國大皇帝其先也法師道靄二儀德充四海含春夏之生長抱日月之貞明辭旨清新置言閑遠千門萬戶必臻其奧九部五時若指諸掌坦然夷易豁爾洞開故緇素結轍華戎延道晨風之鬱北林龍魚之趨深澤哲人云逝指南誰屬銘曰永離百非聞之寂滅苟云未樹共歸今轍方墳結構伽藍罷設朱火一潛青松長列</p>
</div>
<div class='div-other'><a id='mulu932' />
<p class='h3'>僧旻法師傳略</p><p class="byline">高僧傳</p><p>釋僧旻家于吳郡之富春吳大皇帝其先也七歲出家住虎丘西山寺特進張緒見而歎曰松栢雖小<span class='corr'>已</span>有淩雲之氣由是顯譽年十三出都住白馬寺寺僧多以轉讀唱道為業旻風韻清遠了不厝意年十六移住莊嚴尚書令王儉延請僧宗講涅槃經旻扣問聯環言皆摧敵儉曰若竺道生入長安姚興於逍遙園見之使難道融義往復百翻言無不切眾皆覩其風神服其英秀今此旻法師超悟天體性極照窮言必典詣能使前無橫陣便是過之遠矣文宣嘗請柔次二法師於普弘寺共講成實大致通勝冠蓋成陰旻於末席論議詞旨清新致言宏邈往復神應聽者傾屬次公乃放麈尾而歎曰老夫受業於彭城精思　之五聚有十五番以為難窟每恨不<span class='corr'>逢</span>勍敵必欲研盡自至金陵累年始見竭於今日矣且試思之晚講當答及晚上講裁復數交詞義遂擁次公動容顧四座曰後生可畏斯言信矣年二十六永明十年始於興福寺講成實論先輩法師高視當世排競下筵其會如市山棲邑寺莫不掩扉畢集衣冠士子四衢輻湊坐皆重膝不謂為迮言雖竟日無起疲倦晉安太守彭城劉業嘗謂旻曰法師經論通愽何以立義多儒答曰宋世貴道生頓悟以通經齊時重僧柔影毘曇以講論貧道謹依經文文玄則玄文儒則儒耳永元元年勅僧局請三十僧入華林園夏講僧正擬旻為法主旻止之或曰何故答曰此乃內潤法師不能外益學士非謂講者由是譽傳遐邇名動京師瑯琊王仲寶吳人張思光學冠當時清貞獨絕並投分請交中以縞帶值齊曆橫流道屬昬詖因避地徐部仍受請入吳法輪繼轉勝幢屢建皆隨根獲潤有聞南北皇梁膺運乃翻然自遠言從帝則以天監五年遊于都輦天子禮接下筵亟深睠悅勅僧正慧超銜詔到房欲屈與法寵法雲汝南周捨等入華林園道義自茲<span class='corr'>已</span>後優位日隆六年制注波若經以通大訓又勅於惠輪殿講勝鬘經帝自臨聽仍選才學道俗釋僧智僧晃臨川王記室東莞劉勰等三十人同集上定林寺抄一切經論以類相從凡八十卷皆令取衷於旻十一年春忽感風疾後雖小間心猶忘誤言語遲蹇旻曰自登座講說<span class='corr'>已</span>二十年如見此病例無平復講事盡矣乃修飾房內隔立道塲日夜禮懺後吳郡太守張克吳興太守謝覽各遣僚佐至都表上延請有勅給船仗資糧發遣二郡迎候舟檝滿川京師學士雲隨霧合中途守宰莫不郊迎晉陵太守蔡撙出候門迎之歎曰昔仲尼素王於周今旻公又素王於梁矣天監末年下勅於莊嚴寺建八座法輪講者五僧以年臘相次旻最處後眾徒彌盛莊嚴講堂宋世祖所立欒櫨增映延袤遐遠至於是日不容聽眾執事啟聞有勅聽停講五十日悉移窻戶四出簷雷又進給牀五十張猶為迫迮桄桯摧折日有十數少與齊人張融謝眺友善天人才學通人莫不致禮雖居重名不嘉榮勢閑處一室簡通豪右眾人多恨之唯吳郡陸倕愽學自居名位通顯早崇禮敬旻亦密相器重時為太子中庶儐從到房旻稱疾不見倕欣然曰此誠弟子所望也普通之後先疾連發彌懷退靜夜還虎丘人無知者時蕭昂出守吳興欲過山展禮山主智遷先知以告旻旻曰吾山藪病人無事見貴二千石昔戴顒隱居北嶺宋江夏王入山詣之高臥牗下不與相見吾雖德薄請附戴公之事矣及蕭至旻從後門而遁其年皇太子遣通事舍人何思澄銜命致禮贈以几杖罏奩褥席麈尾拂扇等五年下勅延還移住開善使所在備禮發遣不得循常以稽天望於路增劇未堪山寺權停莊嚴因遂彌留以至大漸中使參侯相望馳道以大通八年二月一日清旦卒于寺房春秋六十一勅以其月六日窆于鍾山之開善墓所隱士陳留阮孝緒為著墓誌皇太子湘東王並為製文樹于墓側徵士何胤著文立于本寺初旻嘗樂于禪默乃依所立義試遍安心旬日之間遂得入定問諸禪師皆云門戶雖殊造寂不異旻嘗造彌勒佛并諸供具朝夕禮謁乃夢見彌勒佛遣化菩薩送菩提樹與之菩薩曰菩提樹者梁言道塲樹也弟子頗宣其言旻聞而朂之曰禮有六夢正夢唯一乃是好惡之先徵故周立占夢之官後代廢之正以俗人澆偽亟多假託吾前所夢乃心想耳汝勿傳之以莊嚴寺門及諸墻宇古製不工又吳虎丘山西寺朽壞日久並加繕改事盡弘麗旻所造經像全不封附須者便給放生布施未嘗倦廢所著論疏雜集四聲指歸詩譜決疑等百有餘卷流世</p>
</div></div></div>
</div><!-- end of div[@id='body'] -->
</body></html>