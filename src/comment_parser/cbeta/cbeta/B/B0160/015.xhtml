<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金陵梵剎志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1226' />
<p class='juan'>金陵梵剎志卷十五</p>
<div class='div-other'><a id='mulu1227' />
<p class='h1'><span class='note-inline'>(中剎)</span>草堂寺<span class='note-inline'>(古剎　敕建)</span></p>
<div class='div-other'><a id='mulu1228' /><p style="margin-left:1em">在都城外慈仁鄉唐家渡南去所統靈谷寺三十里太平門二十七里東城地宋紹興間賜額本齊周顒捨宅與慧約法師為草堂寺在鍾山一名寶乘寺元泰定間殿宇大備至正丁酉燬兵燹洪武七年以其地為開平忠武王墓撥楊府庄田易之徙寺於此今田嚙於江僅存百餘畝寺亦幾廢所領小剎曰慈仁寺</p>
</div>
<div class='div-other'><a id='mulu1229' />
<p class='h2'>【殿堂】</p>
<div class='div-other'><a id='mulu1230' /><p style="margin-left:2em">山門<span class='note-inline'>(壹楹)</span></p>
</div>
<div class='div-other'><a id='mulu1231' /><p style="margin-left:2em">正佛殿<span class='note-inline'>(伍楹)</span></p>
</div>
<div class='div-other'><a id='mulu1232' /><p style="margin-left:2em">僧院<span class='note-inline'>(貳房)</span></p>
</div>
<div class='div-other'><a id='mulu1233' /><p style="margin-left:2em">基址肆畝<span class='note-inline'>(東至江灘　南至本寺山　西至晏公廟　北至大江)</span></p>
</div></div>
<div class='div-other'><a id='mulu1234' />
<p class='h2'>【公產】</p>
<div class='div-other'><a id='mulu1235' /><p style="margin-left:2em">田地山塘<span class='note-inline'>(共壹百伍拾捌畝捌分柒厘)</span></p>
</div></div>
<div class='div-other'><a id='mulu1236' />
<p class='h2'><span class='note-inline'>(【文】)</span></p>
<div class='div-other'><a id='mulu1237' />
<p class='h3'>草堂寺千僧會願文</p><p class="byline">梁尚書令沈約</p><p>上白十方諸佛十方諸大聖今日見前眾僧三界非有五陰皆無四倒十纏共相和合一切如電揮萬劫於俄頃丘井易淪終漂沈於苦岸迷塗邃遠弱喪忘歸區區七尺莫知其假耳目之外謂為空談靡依靡歸不信不受生靈一謝再得無期約所以撫心自惻臨[疏-(梳-木)+戔]非譬者也至聖凝寂無迹可尋緣應所感事惟拯物持鉢安行出彼祗樹不逾亭午以福眾生芳塵餘法峩然未改約以往夏遘罹痾疾帝上哀矜深垂愍慮以月次徂暑日在丙寅仰會千僧於其私宅隆茲重施弗知所限既<span class='corr'>已</span>奉祗洪德又思自罄家財一舉盈千力難私辦稍而後滿事或易充草堂約法師於所住山寺為營八集其一仰憑上定林寺祐法主今月二十九日第十會集百僧於所創田廬福不唐捐聞之經訓心路皎然又過於此凡有涓毫應證來業無巨無細咸歸聖主仰願十方共明此誓豈足少酬天眷葢以微寄誠心云爾</p>
</div>
<div class='div-other'><a id='mulu1238' />
<p class='h3'>草堂寺緣起記畧</p><p class="byline">明惠州知府海陵俞經</p><p>宋慧約法師者道行彌博學者雲輸川委擇地而居以安徒侶得鍾山之原結茅為室名曰草堂漸成法席元泰定間有繼其業者恢宏舊觀寔為中興至正丁酉罹於兵燹興替不一洪武七年秋為開平忠武王擇葬地　駕幸於寺視其山林巖巘草木鬱暢足稱所謀乃命有司撥楊府庄以易之其庄在上元縣慈仁鄉田地山塘一千三百畝移建其寺於彼亦以草堂名之　正統壬申仲春</p>
</div></div>
<div class='div-other'><a id='mulu1239' />
<p class='h2'><span class='note-inline'>(【傳】)</span></p>
<div class='div-other'><a id='mulu1240' />
<p class='h3'>智者約法師碑</p><p class="byline">梁王筠</p><p>結宇山椒疏壤幽岫蓄雲泄雨靄映房櫳浴日涵星翻光池沼震居暇豫留思幽微研精經藏探求法寶香城實相之談金河常樂之說究竟微玅洞遠幽玄掖庭為道心之宮華林構重雲之殿師子之座高廣於燈王聽法之筵眾多於方丈開寶函之奧典闡金字之微言顯證一乘宣揚三慧辯才無閡遊戲神通莫不皆悟無生咸知妄想隨類得解俱會真如銘曰形在江湖心超祗鷲思協風雲量包宇宙軒瞰蒼波窻承翠嶺須枕煙露掔持光景</p>
</div>
<div class='div-other'><a id='mulu1241' />
<p class='h3'>與草堂寺約法師書</p><p class="byline">梁尚書今沈約</p><p>周中書風趣高奇志託夷遠真情素韻氷桂齊質自接彩同棲年逾一紀朝夕聯事靡日暫違每受沐言休逍遙寡務何嘗不北茨遊覽南居宴宿春朝聽鳥秋夜臨風匪設空言皆為實事音容滿目言笑在耳宿草既陳楸檟將合眷往懷人情不勝慟此生篤信精深甘此藿食至於歲時包篚每見請求凡厥菜品必令以薦弟子輙靳而後與用為歡謔其事未遠其人<span class='corr'>已</span>謝昔之諧調倐成悲緒去冬今歲人鬼見分石耳紫菜愴焉興想淚下不禁指遣恭送以充蔬僧一飯法師與周情期契闊非止恒交覽物存舊彌當楚切痛矣如何往矣柰何</p>
</div></div>
<div class='div-other'><a id='mulu1242' />
<p class='h2'><span class='note-inline'>(【詩】)</span></p>
<div class='div-other'><a id='mulu1243' />
<p class='h3'>草堂寺尋無名法師</p><p class="byline">梁劉孝先</p><p style="margin-left:0em;text-indent:0em;" class="lg-abnormal"><div class='lg-row'>飛鏡點青天橫照滿樓前深林生夜冷複閣上霄煙葉動花中露湍鳴闇裏泉竹風聲若雨山蟲聽似蟬摘果仍荷藉酌水用花傳一巵聊自飲萬事且蕭然</div>
</p></div>
<div class='div-other'><a id='mulu1244' />
<p class='h3'>秋夜草堂寺禪房月下</p><p class="byline">梁劉孝先</p><p style="margin-left:0em;text-indent:0em;" class="lg-abnormal"><div class='lg-row'>幽人住山北月上照山東洞戶臨松徑虛牕隱竹叢出林避炎影步逕逐凉風平雲斷高岫長河隔淨空數螢流暗草一鳥宿疎桐興逸煙霄上神閑宇宙中還思城闕下何異處樊籠</div>
</p></div>
<div class='div-other'><a id='mulu1245' />
<p class='h3'>遊草堂寺<span class='note-inline'>(四首)</span></p><p class="byline">宋王安石</p><p style="margin-left:0em;text-indent:0em;" class="lg-abnormal"><div class='lg-row'>野寺真蘭若山僧老病多疎鍾挾谷響悲梵入樵歌水映草篁竹雲埋鴛女蘿拂塵書所見因得擬陰何<span class='note-inline'>(一)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>桑揚<span class='corr'>已</span>零落藻荇亦消沉園宅在人徑歲時傷我心強穿西埭路共望北山岑欲見道人悟跨鞍聊一尋<span class='note-inline'>(二　律詩二首)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>周顒宅作阿蘭若婁約身歸窣堵波蕙帳銅鉼皆夢事翛然陳迹翳松蘿<span class='note-inline'>(一)</span></div>
</p><p style="margin-left:0em;text-indent:0em;" class="lg-abnormal"><div class='lg-row'>偶向松關覔舊題野人休誦北山移丈夫出處非無意猿鶴從來自不知<span class='note-inline'>(二　絕句二首)</span></div>
</p></div>
<div class='div-other'><a id='mulu1246' />
<p class='h3'>遊草堂寺</p><p class="byline">明王韋</p><p style="margin-left:0em;text-indent:0em;" class="lg-abnormal"><div class='lg-row'>故結鍾峯麓今開江水濆門猶妨俗駕僧尚誦移文猿鶴何年謪烟霞別澗分山靈招未得休遣昔賢聞</div>
</p></div></div></div>
<div class='div-other'><a id='mulu1247' />
<p class='h1'><span class='note-inline'>(小剎)</span>慈仁寺　<span class='note-inline'>(勑賜)</span></p><p style="margin-left:1em">在郭城姚坊門外東城地西去所領草堂寺五里南去太平門三十里古剎名戒壇菴宣德二年僧智亨重建請額</p>

<div class='div-other'><a id='mulu1248' />
<p class='h2'>【殿堂】</p>
<div class='div-other'><a id='mulu1249' /><p style="margin-left:2em">佛堂<span class='note-inline'>(壹楹)</span></p>
</div>
<div class='div-other'><a id='mulu1250' /><p style="margin-left:2em">僧院<span class='note-inline'>(貳房)</span></p>
</div>
<div class='div-other'><a id='mulu1251' /><p style="margin-left:2em">基址拾貳畝<span class='note-inline'>(東至花林　西至瓜冲　南至陽明塘　北至曹家邊)</span></p>
</div></div>
<div class='div-other'><a id='mulu1252' />
<p class='h2'>【公產】</p>
<div class='div-other'><a id='mulu1253' /><p style="margin-left:2em">地山塘<span class='note-inline'>(共陸拾陸畝肆分肆厘)</span></p>
</div></div></div>
</div><!-- end of div[@id='body'] -->
</body></html>