<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金陵梵剎志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu140' />
<p class='juan'>金陵梵剎志卷二</p>
<div class='div-other'><a id='mulu141' />
<p class='h1'>欽錄集</p>
<div class='div-other'><a id='mulu142' />
<p class='h2'>洪武五年壬子</p><p>春即蔣山寺建廣薦法會　命四方名德沙門先點校藏經命宗泐撰獻佛樂章既成進呈　御署曲名曰善世曰昭信曰延慈曰法喜曰禪悅曰偏應曰妙濟曰善成凡八章勅太常諧恊謌舞之節用之著為定制</p>
<p>七月十六日中書省欽奉　聖旨蔣山係是大禪剎處所如今你省家出給執照與住持長老行容收執把那天禧寺能仁寺兩處應有舊日常住田土並寺家物件都入蔣山砧基簿內作數永遠為業收的錢糧等項聽從蔣山寺支用其天禧寺能仁寺僧人都收入蔣山坐禪欽此</p>
<p>七月十六日中書省欽奉　聖旨天禧寺能仁寺兩處僧人多[示*里]恁省家出個文書與蔣山寺住持長老行容收執將這天禧能仁兩寺應有的僧人用心於四方搜集聽從長老行容分豁堪坐禪者坐禪不作歹良善可以管莊的教他管莊若是作歹不良善的分豁出來開剃為民欽此</p>
</div>
<div class='div-other'><a id='mulu143' />
<p class='h2'>洪武六年癸丑</p><p>普給天下僧度牒前代多計僧鬻牒名曰免丁錢　詔特蠲之</p>
</div>
<div class='div-other'><a id='mulu144' />
<p class='h2'>洪武九年丙辰</p><p>試經給沙門度牒</p>
</div>
<div class='div-other'><a id='mulu145' />
<p class='h2'>洪武十年丁巳</p><p>詔天下沙門講心經金剛楞伽三經　命宗泐如<span class='corr'>玘</span>等註釋頒行　御製演佛寺住持<span class='corr'>玘</span>太朴字說</p>
<p>三月十三日禮部尚書張等　奉天門奏准奉　聖旨就批本着落禮部知道一切南北僧道不論頭陀人等有道善人但有愿歸三寶或受五戒或受十戒持齋戒酒習學經典明心見性僧俗善人許令齎持戒牒隨身執照不論山林城郭鄉落村中恁他結壇上座拘集僧俗人等日則講經說教化度一方夜則取靜修心欽此</p>
</div>
<div class='div-other'><a id='mulu146' />
<p class='h2'>洪武十一年戊午</p><p>禮部郎中袁子文建言度僧　詔許之</p>
<p>五月二十四日　御製左講經<span class='corr'>玘</span>太朴　　誥命</p>
</div>
<div class='div-other'><a id='mulu147' />
<p class='h2'>洪武十四年辛酉</p><p>蔣山寺住持仲義　奏遷蔣山寺及寶公塔于東岡改</p>
<p>賜寺額曰靈谷寺榜外門曰第一禪林　命度僧一千名悉給與度牒贍僧田貳百伍拾頃有奇　勅杭州府儒學教授徐一夔撰寺碑文</p>
<p>六月二十四日禮部為　欽依開設僧道衙門事照得釋道二教流傳<span class='corr'>已</span>久歷代以來皆設官以領之天下寺觀僧道數多未有總屬爰稽宗制設置僧道衙門以掌其事務在恪守戒律以明教法所有事宜開列于後</p>

<ul class="">
<li><p style="margin-left:2em"><span class="corr"/>在京設置僧錄司道錄司掌管天下僧道選精通經典戒行端潔者銓之其在外布政府州縣各設僧綱僧正僧會道紀等司衙門分掌其事</p>
<p style="margin-left:3em">僧錄司掌天下僧教事</p>
<p style="margin-left:2em">善世二貟正六品　左善世　右善世</p>
<p style="margin-left:2em">闡教二貟從六品　左闡教　右闡教</p>
<p style="margin-left:2em">講經二貟正八品　左講經　右講經</p>
<p style="margin-left:2em">覺義二員從八品　左覺義　右覺義</p>
<p style="margin-left:3em">道錄司掌天下道教事</p>
<p style="margin-left:2em">正乙二員正六品　左正乙　右正乙</p>
<p style="margin-left:2em">演法二員從六品　左演法　右演法</p>
<p style="margin-left:2em">至靈二員正八品　左至靈　右至靈</p>
<p style="margin-left:2em">玄義二員從八品　左玄義　右玄義</p>
<p style="margin-left:3em">各府僧綱司掌本府僧教事</p>
<p style="margin-left:2em">都綱一員從九品　副都綱一員</p>
<p style="margin-left:3em">各府道紀司掌本府道教事</p>
<p style="margin-left:2em">都紀一員從九品　副都紀一員</p>
<p style="margin-left:3em">各州僧正司掌本州僧教事　　僧正一員</p>
<p style="margin-left:5em">道正司掌本州道教事　道正一員</p>
<p style="margin-left:3em">各縣僧會司掌本縣僧教事　僧會一員</p>
<p style="margin-left:5em">道會司掌本縣道教事　道會一員</p>
</li>

<li><p style="margin-left:2em"><span class="corr"/>各府州縣寺觀僧道並從僧錄司道錄司取勘置文冊須要開寫某僧某道姓名年甲某布政司某府某州某縣籍某年於某寺觀出家受業某師先為行童幾載至某年某施主披剃簮戴某年給受度牒逐一開報</p>
</li>

<li><p style="margin-left:2em"><span class="corr"/>供報各處有額寺觀須要明白開寫本寺本觀始於何朝何僧何道啟建或何善人施捨</p>
</li>

<li><p style="margin-left:2em"><span class="corr"/>僧道錄司衙門全依宋制官不支俸吏與皁隸合用人數並以僧道及佃僕人等為之</p>
</li>

<li><p style="margin-left:2em"><span class="corr"/>僧道錄司官體綂與欽天監相同出入許依合用本品傘盖遇官高者即斂之</p>
</li>

<li><p style="margin-left:2em"><span class="corr"/>各處寺觀住持從本處僧道衙門舉保有戒行老成諳通經典者申送本管衙門轉申僧錄司道錄司考試中式具申禮部奏　聞</p>
</li>

<li><p style="margin-left:2em"><span class="corr"/>各府州縣未有度牒僧道許本管僧道衙門具名申解僧綱司道紀司轉申僧錄司道錄司考試能通經典者具申禮部類　奏出給</p>
</li>

<li><p style="margin-left:2em"><span class="corr"/>在京在外僧道衙門專一檢束僧道務要恪守戒律闡揚教法如有違犯清規不守戒律及自相爭訟者聽從究治有司不許干預若犯姦盜非為但與軍民相涉在京申禮部酌審情重者送問在外即聽有司斷理</p>
</li>
</ul></div>
<div class='div-other'><a id='mulu148' />
<p class='h2'>洪武十五年</p><p>二月十三日掌禮部事大理寺右少卿謝倉部試郎中龐照試員外郎孟宗敬試主事卜亨辛泰同給事中張傑等官於　奉天門晚朝題　奏前日一件　欽撥天界寺田糧[參-(彰-章)+三]千石併蔣山寺田糧肆千石合無如何免他奉　聖旨天界寺免他歲收[參-(彰-章)+三]千石內該納糧數蔣山寺免他歲收肆千石內該納糧數餘有的田糧并差役俱都免他欽此</p>
<p>三月初六日曹國公欽奉　聖旨天下僧道的田土法不許買僧窮寺窮常住田土法不許賣如有似此之人籍沒家產欽此</p>
<p>四月二十二日准吏部咨除授各僧道錄司咨本部知會</p>
<p style="margin-left:2em">僧錄司</p>
<p style="margin-left:1em">左善世戒資　右善世宗泐　左闡教智輝　右闡教仲義　左講經<span class='corr'>玘</span>太朴　右講經仁一初　左覺義來復　右覺義宗鬯</p>
<p style="margin-left:2em">道錄司</p>
<p style="margin-left:1em">左正乙徐希道　右正乙薛明道　左演法范浩然</p>
<p>四月二十五日禮部為　欽依開設僧道衙門事今將定列本司官員職掌事理開坐前去仰照驗遵依施行</p>

<ul class="">
<li><p style="margin-left:2em"><span class="corr"/>戒資掌印　宗泐封印　凡有施行諸山須要眾僧官圓坐署押眼同用印但有一員不到不許輒用差故者不在此限</p>
</li>

<li><p style="margin-left:2em"><span class="corr"/>戒資　提督眾僧坐禪叅悟公案管領教門之事</p>
</li>

<li><p style="margin-left:2em"><span class="corr"/>智輝　仲羲　亦督修者坐禪</p>
</li>

<li><p style="margin-left:2em"><span class="corr"/>如<span class="corr">玘</span>　守仁　接納各方施主發明經教</p>
</li>

<li><p style="margin-left:2em"><span class="corr"/>來復　宗鬯　檢束諸山僧行不入清規者以法繩之并掌天界寺一應錢糧產業及各方布施財物置立文簿明白稽考其各僧官職掌之事宗鬯皆須兼理</p>
</li>

<li><p style="margin-left:2em"><span class="corr"/>考試天下僧人能否公同圓議具實奏　聞</p>
</li>
</ul><p>命鞍轡局大使黃立恭修天禧寺塔</p>
<p>五月二十一日禮部照得佛寺之設歷化分為三等曰禪曰講曰教其禪不立文字必見性者方是本宗講者務明諸經旨義教者演佛利濟之法消一切見造之業滌死者宿作之愆以訓世人本月二十日本部官欽奉　聖旨見除僧行果為左闡教如錦為右覺義前去能仁開設應供道塲凡京城內外大小應付寺院僧許入能仁寺會住看經作一切佛事若不由此另起名色私作佛事者就仰能仁寺官問罪若遠方雲遊看經抄化及百姓自願用者不拘是限欽此出榜曉諭應付寺院僧人欽遵施行</p>
<p>六月十七日本部官于　奉天門欽奉　聖旨各處府分止設僧綱司道紀司就管附郭縣僧道附郭縣不必再設僧會司道會司欽此本部欽遵施行</p>
<p>九月二十五日戶部尚書孫英同本部官于　武英殿欽奉　聖旨天下僧道的田土依着曹國公置惠光菴的田土還與他菴內了常州府武進縣懷德鄉粮長陸衡典了彌陁寺田土參千畝止還壹千畝今又要原鈔惟有這廝不怕法度勒要和尚鈔如此之人難以本鄉住坐免他死罪連家小發去邊衛克軍照得天下有此土霸之人倚恃豪富將那僧道田土在<span class='corr'>已</span>餘過年月以利息過本為由僧道乏鈔收贖擬將他絕賣以致僧道窮乏土霸之家豪富體得如此者着有司拘集僧道取勘常住田產若納官粮外計贓坐罪田產還他本寺欽此</p>
</div>
<div class='div-other'><a id='mulu149' />
<p class='h2'>洪武十六年</p><p>正月二十一日天界善世禪寺住持行椿具奏荷蒙　聖恩欽賞上元縣丹陽鄉靖安湖塾鎮田地貳拾玖頃有零溧水縣永寧鄉相國圩田參拾柒頃有零溧陽縣永城等鄉黃蘆鴈[土*穵]西趙三圩田參拾玖頃有零每頃田壹夫常住盤費艱難將田土獻納還官奉　聖旨差鴻臚寺序班李真等官并旗校到各縣地方一一丈量東西四至分明造成文冊還與他天界善世禪寺歲收租米供眾免他夫差欽此</p>
<p>五月二十一日早朝僧錄司官于　奉天門欽奉　聖旨即今瑜伽顯密法事儀式及諸真言密呪盡行考較穩當可為一定成規行於天下諸山寺院永遠遵守為孝子順孫慎終追遠之道人民州里之間祈禳伸情之用恁僧錄司行文書與諸山住持并各處僧官知會俱各差僧赴京于　內府關領法事儀式回還習學後三年凡持瑜伽教僧赴京試驗之時若於今定成䂓儀式通者方許為僧若不省解讀念且生須容周歲再試若善於記誦無度牒者試後就當官給與如不能者發為民庶欽此</p>
<p>禮部為減繁事照得本部出給僧道度牒自洪武十五年五月內開設僧道衙門至洪武十七年閏十月終給過僧道度牒二萬九百五十四名即日申請不絕妨占有司差役本部議得一次出給庶得便益洪武十七年閏十月二十九日本部尚書趙瑁等官于　奉天門奏奉　聖旨三年一次出給的是照舊日試他那幾般經通曉得與他度牒恁禮部行個令與他知道欽此除外今將榜文隨此前去合下仰照驗即便行移各處僧道衙門自洪武十七年十一月初一日截日住罷候至洪武二十一年為始方許請給其考試僧道務要依奉榜文內事理施行毋得將不識經典僧道朦朧申請違錯不便</p>
</div>
<div class='div-other'><a id='mulu150' />
<p class='h2'>洪武十八年乙丑</p><p>天界寺住持行椿具奏本寺蒙　欽賞溧陽縣沒官田[參-(彰-章)+三]千玖百玖拾畝零坐落黃蘆鴈[土*穵]西趙三圩田土肥瘠不等差僧彌淨往會僧會司官踏看分上中下三等每畝上田科米柒斗玖升中田科米柒斗伍升下田科米柒斗貳升各佃自運付本寺交納恐日後不無混賴合刻碑為記永遠遵守奉　聖旨是欽此</p>
<p>勅建鷄鳴寺造浮圖五級祠寶公歲遣官祭祀初西番僧星吉鑑藏居是山至是為闢別院　命為僧錄司右覺義三月初五日本部官於　奉天門欽奉　聖旨雲南來的那十個僧人恁禮部依先的僧人一般與他文書着他去浙江地面裏遊翫所至寺院即令隨堂欽此本部給批付僧妙聞等欽遵前去遊方仰各處僧綱僧會司如遇各僧到寺即令隨堂咨兵部應付脚力送至鎮江交卸聽從遊翫</p>
<p>三月十八日本部官于　武英殿欽奉　聖旨僧錄司右覺義如錦病故恁禮部辦素祭去祭祀他欽此令祠部備祀庫支價買祭物前去祭祀</p>
<p>十月二十八日本部官于　奉天門欽奉　聖旨金齒來的僧恁禮部與文書着他去浙江地面裏遊翫欽此劄付應天府應付脚力遞送至鎮江府聽從遊翫</p>
<p>十一月十八日本部官于　太庖西欽奉　聖旨僧錄司左講經如<span class='corr'>玘</span>病故了恁禮部祭祀他欽此祠部僃祭庫內支價辦買素祭物件完僃祭祀</p>
<p>十一月二十一日本部官于　奉天門欽奉　聖旨左講經如<span class='corr'>玘</span>今日下葬恁禮部官便去祭祀欽此令祠部備祭庫內支價買辦素祭物完備遣禮部侍郎章祥致祭仍御製祭文</p>
<p>十二月初四日崇山矦傳奉　聖旨恁去說與靈谷寺長老官府軍去薅山他寺後馬鞍山為界東邊小山兒與他寺薅取松枝欽此</p>
<p>十二月十八日秦都督傳奉　聖旨你去說與靈谷寺長老他寺中人夫不多薅取松枝不盡自立春為始不要薅恐妨松枝長茂待明年冬間寺中再薅取東至木公山為界欽此</p>
</div>
<div class='div-other'><a id='mulu151' />
<p class='h2'>洪武十九年丙寅</p><p>勅天下寺院有田粮者設砧基道人一應差役不許僧膺八月初八日禮部奏據僧性海等告給護持山門榜文欽奉　聖旨出榜與寺家張掛禁治諸色人等毋得輕慢佛教罵詈僧人非禮攪擾違者本處官司約束欽此欽遵出給榜文頒行天下各寺張掛禁約</p>
<p>八月十六日本部官于　奉天門欽奉　聖旨雲南僧人性海等回還與他遞運船隻欽此咨兵部欽遵施行</p>
</div>
<div class='div-other'><a id='mulu152' />
<p class='h2'>洪武二十年</p><p>四月十一日禮部尚書崔等復奉　聖旨將戒牒頒行天下重出曉諭欽此</p>
<p>五月二十六日鞍轡局大使黃立恭于　大庖西欽奉聖旨當江沙蘆塲你天禧寺與靈谷寺平分欽此</p>
</div>
<div class='div-other'><a id='mulu153' />
<p class='h2'>洪武二十一年戊辰</p><p>遷僧錄司於天禧寺試經度僧給與度牒</p>
<p>三月十四日僧錄司左善世弘道等于　中右門欽奉聖旨恁僧錄司行文書各處僧司去但有討度牒的僧二十<span class='corr'>已</span>上的發去烏蠻曲靖等處每三十里造一座庵自耕自食就化他一境的人欽此</p>
<p>四月二十六日僧錄司左善世弘道等於　奉天門欽奉聖旨靈谷天界天禧能仁鷄鳴等寺係京剎大寺今後缺大住持務要叢林中選舉有德行僧人考試各通本教方許着他住持毋得濫舉欽此</p>
<p>六月十四日僧錄司左善世弘道等於　奉天門奏各處來未有度牒的僧人見於靈谷等寺長髮住坐奉　聖旨明日帶他來入見欽此次日左善世弘道引髮僧于　奉天門奏奉　聖旨宣諭了你們仍舊剃髮為僧欽此</p>
<p>六月十四日僧錄司左善世弘道等于　奉天門欽奉聖旨今後但有不守戒律的僧人發他天界能仁寺工役欽此</p>
<p>六月十五日早朝奉　聖旨着善世禪寺長老原有廊房混堂依舊自起造取討房錢用欽此</p>
<p>七月二十一日僧錄司據應天府江寧縣安德鄉里長曹善慶同鳳臺門旗軍王谷成解送到僧人智能招係常州府宜興縣法藏寺僧洪武二十一年到於應天府羅漢寺住坐本年七月二十日夜至更初時分倚酒大醉在於本寺門首撒潑呌罵本處里長當被鳳臺門把截旗軍王谷成一同里長拿住至二十一日解送赴司七月二十三日本司左善世弘道等同本部官于　奉天門奏奉　聖旨這潑皮僧送錦衣衛教他帶了鐵牌發付集慶寺工作欽此</p>
<p>八月初一日天界善世禪寺住持行椿于　奉天門丹墀內奏本寺新蓋造寺宇無柴燒造磚瓦欽奉　聖旨你可去采石對過官蘆塲內砍斫到工部討文書去欽此</p>
<p>八月初一日僧錄司左善世弘道於　奉天門欽奉　聖旨天界寺只作善世為額欽此</p>
</div>
<div class='div-other'><a id='mulu154' />
<p class='h2'>洪武二十二年</p><p>七月初三日本部官于　華盖殿欽奉　聖旨鷄鳴寺老僧官陝西帶來的番僧漢僧教工部做與綿布僧衣欽此移咨工部造辦僧衣三十六名每名綿布僧衣一套每套三件共一百八件進赴　內府給賞各收領去訖</p>
<p>八月初九日僧錄司申該本月初一日早本司左善世弘道等于　奉天門欽奉　聖旨西河洮州等處多有不曾開設僧司衙門恁僧錄司差漢僧番僧去打點着本處官司就舉選通佛法的僧人發來考試除授他去欽此選到漢僧番僧人一十名本月初八日本司左善世弘道等干奉天門奏奉　聖旨着禮部出劄付恁僧錄司出文書與他八月二十日起程去欽此當即將僧花名申部欽遵施行</p>
<p>八月十一日僧錄司蒙給事中薛廣批　敬依將觀音庵僧人成寶告能仁寺僧人保都事四名詐鈔三十貫無鈔將本僧度牒勘合搶去事送僧錄司整理了回話</p>
<p>八月十七日僧錄司左善世弘道等於　奉天門丹陛奏天禧寺管塔和尚福興帶鐵牌點燈不便奉　聖旨舒了他欽此</p>
</div>
<div class='div-other'><a id='mulu155' />
<p class='h2'>洪武二十三年</p><p>二月二十三日僧錄司蒙給事中差力士　欽依宣天禧寺僧官明日早朝來先取知帖回報</p>
<p>八月十二日僧錄司蒙給事中滕達批差力士辛用敬依將佑聖庵僧德定為啟師慧性打罵事僧錄司整理了回話</p>
</div>
<div class='div-other'><a id='mulu156' />
<p class='h2'>洪武二十四年</p><p>五月初九日僧錄司右善世宗泐等于　奉天門奏天界善世禪寺有上元縣靖安湖塾鎮及溧陽溧水等縣田地天禧寺有上江二縣龍都鎮田地俱自<span class='corr'>己</span>用鈔雇倩人在各處使用恐官府遇有差役未便奉　聖旨你各寺四縣雇倩的人教不動他欽此左講經守仁又奏天禧鷄鳴寺廊房開舖的多是句容縣人奉　聖旨教他起去着蘇杭人來開舖教他把舊日的文書照出關去欽此</p>
<p>申明佛教榜冊</p>
<p>六月初一日欽奉　聖旨佛教之始自東漢明帝夜有金人入夢是後法自西來明帝勅臣民願崇敬者許於是臣民從者眾所在建立佛剎當時好事者在法入之初有去鬚髮而捨俗出家者有父母以兒童子出家者其所修也本苦空甘寂寞去諸相慾必欲精一<span class='corr'>己</span>之英靈當是時佛教大彰羣修者雖不能盡為圓覺實在修行次第之間豈有與俗混淆與常人無異者今天下僧寺以上古剎列聖相繼而較者佛之教本中國之異教也設使堯舜禹湯之時遇斯闡演未審興止何如哉今佛法自漢入中國歷曆數者一千三百三十年非一姓為君而有者也所以不磨滅者為何以其務生不殺也其本面家風端在苦空寂寞今天下之僧多與俗混淆尤不如俗者甚多是等其教而敗其行理當清其事而成其宗令一出禪者禪講者講瑜伽者瑜伽各承宗派集眾為寺有妻室願還俗者聽願棄離者聽僧錄司一如朕命行下諸山振揚佛法以善世仍條于後</p>

<ul class="">
<li><p style="margin-left:2em"><span class="corr"/>自經兵之後僧無綂紀若府若州合令僧綱司僧正司驗倚郭縣分僧會司驗本縣僧人雜處民間者見其實數於見有佛剎處會眾以成叢林守清規以安禪其禪者務遵本宗公案觀心目形以証善果講者務遵釋迦四十九秋妙音之演以導愚昧若瑜伽者亦於見佛剎處率眾熟演顯密之教應供是方足孝子順孫報祖父母劬勞之恩以世俗之說斯教可以訓世以天下之說其佛之教陰翊王度可也</p>
</li>

<li><p style="margin-left:2em"><span class="corr"/>令之後敢有不入叢林仍前私有眷屬潛住民間被人告發到官或官府拿住必梟首以示眾容隱窩藏者流三千里</p>
</li>

<li><p style="margin-left:2em"><span class="corr"/>顯密之教儀範科儀務遵洪武十六年頒降格式內其所演唱者除內外部真言難以字譯仍依西夷之語其中最密者惟是所以曰密其餘番譯經及道塲內接續詞情懇切交章天人鬼神咸可聞知者此其所以曰顯于茲科儀之禮明則可以達人幽則可以達鬼不比未編之先俗僧愚士妄為百端訛舛規矩貽笑智人鬼神不達此令一出務謹遵毋增減為詞訛舛紊亂敢有違者罪及首僧及習訛謬者</p>
</li>

<li><p style="margin-left:2em"><span class="corr"/>令出之後有能忍辱不居市廛不混時俗深入崇山刀耕火種侶影儔燈甘苦空寂寞於林泉之下意在以英靈出三界者聽</p>
</li>

<li><p style="margin-left:2em"><span class="corr"/>瑜伽僧既入佛剎<span class="corr">已</span>集成眾赴應世俗所酬之資驗日驗僧每一日每一僧錢五百文假若好事三日一僧合得錢一千五百文主磬寫疏召請三執事凡三日道塲每僧各五千文</p>
</li>

<li><p style="margin-left:2em"><span class="corr"/>道塲諸品經呪布施則例</p>
<p style="margin-left:2em">華嚴經一部錢一萬文　般若經一部錢一萬文　內外部真言每部錢二千文　涅槃經一部錢二千文　梁武懺一部錢一千文　蓮經一部錢一千文　孔雀經一部錢一千文　大寶積經每部錢一萬文　水懺一部錢五百文　楞嚴呪一會錢五百文　<span class="corr">已</span></p>
<p style="margin-left:2em">上諸經施錢誦者三分得一二分與眾均分雲遊暫遇者同例若有好事者額外布施或施主親戚隣里朋友乘齋下襯者不在此限</p>
</li>

<li><p style="margin-left:2em"><span class="corr"/>陳設諸佛像香燈供給闍黎等項勞役錢一千文</p>
</li>

<li><p style="margin-left:2em"><span class="corr"/>凡僧與俗齋其合用文書務依修齋行移體式除一表三申三牒三帖三疏三榜外不許文繁別立名色妄費紙札以耗民財</p>
</li>

<li><p style="margin-left:2em"><span class="corr"/>今後所在僧綱僧正僧會去處其諸散寺應供民闆者聽從僧民兩便願請者願往任從之僧綱僧正僧會毋得恃以上司出帖非為拘鈐假此為名巧取散寺民施此等之例自宗元無大槩只因曩者天下兵爭之日朕居金陵軍士在征者多金陵在城巨細僧寺庵觀數多當是天界一寺重門樓觀金碧熒煌可謂寺之大者矣其齋僧布施者鮮入其內其房一間為庵三五間為寺道觀如之朝天宮亦然金碧熒煌重門樓觀人皆不入其香燈燭晝夜不息於小庵小舍何也實非求福乃搆淫佚敗常亂俗當是時朕將諸寺院庵觀一槩屏除之僧不分禪講瑜伽盡入天界寺道不分正一全真俱入朝天官於斯之時僧道出入頗有可觀然一二載間天界首僧惠曇信從羣小不才如忘瑜伽諸僧假以出入有驗凡有經齋去處驗帖驗僧而出其歸也巧取民施以為常例如此剝削瑜伽諸僧近年以來分寺清宗禪者禪講者講瑜伽者瑜伽天界不復斯例矣即今能仁寺首僧不悟天界寺首僧為非仍前尚拘散寺僧人出入是為不便巧取是為貪財出帖一節驗本寺出入則可取財則不可此令一出悉令改過從各有緣僧有道高行深者或經旨精通者檀越有所慕從其齋禮毋以法拘敢有仍前倚勢拘鈐者其僧綱僧正僧會杖一百工役三年</p>
</li>

<li><p style="margin-left:2em"><span class="corr"/>瑜伽之教顯密之法非清淨持守字無訛謬呼召之際幽冥鬼趣咸使聞知即時而至非垢穢之軀世俗所持者曩者民間世俗多有倣僧瑜伽教者呼為善友為佛法不清顯密不靈為汗濁之所汙有若是今後止許僧為之敢有似前如此者罪以遊食</p>
</li>

<li><p style="margin-left:2em"><span class="corr"/>令出之後所有禁約事件限一百日內悉令改正敢有仍前汙染不遵者許諸人捉拿赴官治以前罪</p>
<p>七月初一日本部官于　奉天門欽奉　聖旨恁禮部出批着落僧錄司差僧人將榜文去清理天下僧寺凡僧人不許與民間雜處務要三十人以上聚成一寺二十人以下者聽令歸併成寺其原非寺額剏立庵堂寺院名色並行革去欽此本部當差僧人善思等五名賫榜前去各布政司清理僧人歸併成寺仰各處僧寺遵守</p>
</li>
</ul><p>八月十八日錦衣衛差力士何旺賫到手勅着善世天禧能仁三寺僧官宗泐等明早有雨不要來若無雨天晴早赴　奉天門欽此</p>
</div>
<div class='div-other'><a id='mulu157' />
<p class='h2'>洪武二十五年壬申</p><p>試經給僧度牒　勅僧錄司行移天下僧司造僧籍冊刊布寺院互相周知名為周知板冊</p>
<p>二月二十五日禮部為傳奉　聖諭事攝山嚴因崇報禪院還改棲霞禪寺為額原有山塲田地俱免他粮差欽此欽遵</p>
<p>三月十六日本部官于　華盖殿欽奉　聖旨今春雨少恁禮部去天禧寺着僧官潔淨壇塲祈禱戶部與齋米一百石鹽一百斤醬八十斤欽此移咨戶部欽遵施行當日本部官又于　奉天門題奏天禧寺啟明早用香就部祠部關油賫去奉　聖旨是再與他清油一百斤着就庫裏支欽此咨工部關油祠部放香</p>
<p>四月十七日禮部祠部試員外郎何呈于　奉天門奏禮部出給僧道度牒止憑僧錄司來文照名出給並不見開稱會無揭籍明白恐一槩出給不便奉　聖旨都教他揭籍明白時給與他欽此</p>
<p>五月初四日僧錄司左善世夷簡等同本部官于　奉天門欽奉　聖旨各處差去清理佛教僧多又不停當恁僧錄司好生省會與他若要將寺宇完全有僧去處折毀了的着他改正了體察出來不饒欽此</p>
<p>八月初六日本司左善世了達等于　右順門欽奉　聖旨各處僧道多有假托化緣騙人錢鈔的恁僧道錄司拿將來將疏頭來看料治他欽此</p>
<p>十二月初六日僧錄司左善世夷簡等于　奉天門欽奉聖旨各處有通佛法性理高僧訪問得幾人取將來善世寺住欽此</p>
<p>十二月二十一日　欽依關領清教錄一百四十五本發與各處僧綱司依本刊板印造俵散所屬寺院僧人</p>
<p>閏十二月十八日禮部據僧錄司申該司官等本年十月十四日于　奉天殿欽奉　聖旨各處僧寺多隱逃軍逃囚好生不停當只如南關外百福寺止有僧人四名為隱藏<span class='corr'>刺</span>字迯囚寺都廢了前日說與僧錄司行文書各處僧司着落寺院編號造冊如今定下格式不用多費紙劄火速催併他成造將來欽此當日蒙力士蕭貴送到冊式樣一紙欽依寫一二名來看本月十九日早欽依將本司官并善世天禧能仁三寺僧一百二十八名開寫二紙進呈本月二十七日本司官于　右順門欽奉　聖旨前日冊式刊板了着人印與僧錄司照依天下僧司寺院數目頒降與他着他依式刊板印造務要天下僧籍互相周知欽此當日又題奏各處清理冊內未請度牒僧人合無如何奉　聖旨也着他入冊欽此當年十一月初五日本司官于　奉天門欽奉　聖旨如今定冊式好生停當僧錄司差僧去說與各處僧司并寺院這回造冊好生要清切有容隱奸詐等人朦朧入冊的事發時連那首僧都不饒他性命各處僧人都要於原出家處明白供報俗家戶口入籍不許再在掛搭處入籍待造冊成了方許遊方掛搭欽此除行各處僧司所屬寺院欽遵造冊外具申到部立案遵守</p>
<p>道錄司官於　奉天門欽奉　聖旨恁也照依僧錄司攢造文冊每一叢林各散一本先去僧錄司討式樣看照數攢造欽此具申本部施行</p>
</div>
<div class='div-other'><a id='mulu158' />
<p class='h2'>洪武二十六年癸酉</p><p>正月初三日大龍興寺住持僧祖儁等赴京　賀正辭回司禮監官魯梯傳　聖旨住持僧賞五錠散僧每名二錠教禮部補本欽此當即禮科給賞本部補本覆奏</p>
<p>六月初五日僧錄司官一同禮部宮於　奉天門欽奉聖旨近日各處進來僧冊多有不知　朝廷禮體今後着他將原印板僧名上面邊欄增高三箇字來地位好寫進呈冊前頭由中間休動當又禮部官題　奏其餘給散天下僧冊奉　聖旨准他欽此</p>
<p>七月二十二日僧錄司官左善世夷簡等於　奉天門欽奉　聖旨各處寺院原設砧基道人本着他寺家管事當門戶如今多有人來告他好生無禮戴帽穿圓領衣行坐要在僧人之上凌壓眾僧惱害寺家僧錄司行文書去今後各處砧基道人敢有仍前無禮淩壓眾僧惱害寺家的拿來杖一百發邊遠克軍欽此</p>
<p>八月十九日抄蒙　欽依天禧天界能仁靈谷鷄鳴大住持僧官二十日早將引有見識的僧來赴　內府</p>
<p>九月初七日僧錄司左善世弘道等於　奉天門奉　聖旨着前府都督陳遜前去采石對過鱭魚洲等處官蘆場內撥與天禧天界能仁靈谷鷄鳴五寺就着他各寺管事僧跟隨前去認他地方欽此</p>
<p>九月十三日牧馬所千戶周　晚朝於午門樓上奉　聖旨去與靈谷寺着空閑地着看山軍種各樣果子下種成樹秧移將進山裏去栽剩下的結果子與和尚喫欽此</p>
<p>九月二十六日本司左善世夷簡等晚朝於　奉天門題奏在京善世天禧能仁靈谷鷄鳴五寺　欽蒙撥與蘆柴合無就僧錄司出批文與各寺去砍斫奉　聖旨是欽此</p>
<p>十月初三日前軍都督府都督同知陳遜奉　聖旨着他自雇倩人夫砍斫行文書工部知道免他抽分欽此</p>
</div>
<div class='div-other'><a id='mulu159' />
<p class='h2'>洪武二十七年甲戌</p><p>命僧錄司行十二布政司選僧補官於是居頂道成淨戒等應　召除授</p>
<p>正月初八日欽奉　聖旨釋迦佛發大悲願心歷無量刼至于成道說法度人一切來歷僃載大藏愚者安能知義聰者未能盡目有佛以來效佛之修者無量自漢入中國至今一千三百餘年其教不治而不亂不化而自化凡所說法人天會聽愚者雖無知補於時君者多矣自佛去世之後諸祖踵佛之道所在靜處不出戶牖明佛之旨官民趨向者累代如此效佛宣揚者智人也所以佛道永昌法輪常轉邇年以來踵佛道者未見智人但見奸邪無籍之徒避患難以偷生更名易姓潛入法門以其修行之道不足以動人一槩窘於衣食歲月實難易度由是奔走市村無異乞覔者致使輕薄小人毀辱罵詈有玷佛門特勅禮部條例所避所趨者榜示之</p>

<ul class="">
<li><p style="margin-left:2em"><span class="corr"/>僧合避者不許奔走市村以化緣為由致令無籍凌辱有傷佛教若有此等擒獲到官治以敗壞祖風之罪</p>
</li>

<li><p style="margin-left:2em"><span class="corr"/>寺院庵舍<span class="corr">已</span>有砧基道人一切煩難答應官府並在此人其僧不許具僧服入公廳跪拜設若<span class="corr">己</span>身有犯即預先去僧服以受擒拿敢有連僧服跪公廳者處以極刑</p>
</li>

<li><p style="margin-left:2em"><span class="corr"/>　欽賜田地稅粮全免常住田地雖有稅粮仍免雜派僧人不許[〦/兄]當差役</p>
</li>

<li><p style="margin-left:2em"><span class="corr"/>凡住持并一切散僧敢有交結官府說俗為朋者治以重罪</p>
</li>

<li><p style="margin-left:2em"><span class="corr"/>凡僧之處於市者其數照歸併條例務要三十人以上聚成一寺二十人以下者悉令歸併其寺宇聽僧折改併入大寺如所在官司有將寺沒官及改充別用者即以贓論</p>
</li>

<li><p style="margin-left:2em"><span class="corr"/>可趨向者或一二人幽隱於崇山深谷必欲修行者聽三四人則不許山雖有主阻當者以罪罪之若近市井十五里內不許山主阻之勿罪十五里以外許之其幽隱者遊居于山或一年半年或兩三月或棲嵓或屋樹或廬野止許容身不許創聚刀畊火種於叢林中止許勾食而<span class="corr">已</span>若有好善之家入山送供者聽</p>
</li>

<li><p style="margin-left:2em"><span class="corr"/>若欲遊方問道所在雲水者親賫路費循道而行往無定止者聽民有善德之家一見如此禮而齋之者受施財者納之</p>
</li>

<li><p style="margin-left:2em"><span class="corr"/>除遊方問道外禪講二宗止守常住篤遵本教不許有二亦不許散居及入市村其瑜伽各有故舊檀越所請作善事其僧如科儀教為孝子順孫以報劬勞之思在上而追下者得舒慈愛之意此民之所自願非僧窘於衣食而千求者也一切官民敢有侮慢是僧者治之以罪</p>
</li>

<li><p style="margin-left:2em"><span class="corr"/>僧有妻室者許諸人捶辱之更索取鈔五十錠如無鈔者打死勿論</p>
</li>

<li><p style="margin-left:2em"><span class="corr"/>有妻室僧人願還俗者聽願棄離修行者亦聽若不還俗又不棄離許里甲隣人擒拿赴官循私容隱不拿者發邊遠充軍</p>
</li>

<li><p style="margin-left:2em"><span class="corr"/>今後一切僧人敢有將手卷并白冊稱為題疏所在強求人為之者拿獲到官謀首處斬為從者點<span class="corr">刺</span>充軍</p>
</li>

<li><p style="margin-left:2em"><span class="corr"/>僧寺庵院一切高明之人本欲與僧攀話顯揚佛教奈何僧多不才其人方與和狎其僧便起求布施之心為此人遠不近</p>
</li>

<li><p style="margin-left:2em"><span class="corr"/>今後秀才并諸色人等無故入寺院坐食僧人粥飯者以罪罪之</p>
</li>
</ul><p style="margin-left:3em">嗚呼僧若依朕條例或居山澤或守常住或遊諸方不干於民不妄入市村官民欲求僧以聽經豈不難哉如此則善者慕之詣所在焚香禮請豈不高明者也行之歲久佛道大昌榜示之後官民僧俗人等敢有妄論乖為者處以極刑欽此</p>
<p>清教錄內禁約條例</p>

<ul class="">
<li><p style="margin-left:2em"><span class="corr"/>諸山僧寺庵院務要天下諸僧名籍造冊在寺互相周知遇僧人遊方到來即問本僧係某處某寺某僧年若干然後揭冊驗實方許掛搭如是冊內無名及年貌不同者即是詐偽許擒拿解官</p>
</li>

<li><p style="margin-left:2em"><span class="corr"/>今後僧寺不許收養民間兒童為僧兒童無知止由父母之命入寺披剃及至年長血氣方剛慾心一動能甘寂寞誠心修行者少所以僧中多有泛濫不才者敗壞祖風取人輕慢令出之後敢有收留兒童為僧者首僧凌遲處死兒童父母遷發化外若有出家者務要本人年二十三十者令本人父母將戶內丁口事產及有何緣故情愿為僧供報人官奏聞　朝廷允奏方許披剃過三年後赴京驗其所能禪者問以禪理講者問以講諸經要義瑜伽者試以瑜伽法事果能精通方給度牒如是不通斷還為民應當重難差役</p>
</li>
</ul><p>三月二十六日天界寺蔣山寺住持行椿行容等具奏荷蒙　欽賜贍僧田地一向自<span class='corr'>己</span>用鈔雇人耕種因事務煩瑣另議召佃徵租上江二縣田每畝米五斗麥三斗為率溧陽溧水句容等縣田每畝米七斗五升為率各佃自運到寺散給眾僧又蒙　欽賜蘆洲砍柴變價<span class='corr'>僃</span>辦香燈俱造冊送禮部查考不許拖欠侵尅<span class='corr'>已</span>蒙　依准申部遵守但今歲季着僧催徵租粮砍斫蘆柴收支票帖庫司無憑稽考田地召佃公據無憑合無請　賜庫記奉　聖旨是着禮部給庫記與他天界寺蔣山寺欽此</p>
<p>七月十二日本部官同僧錄司官　華盖殿欽奉　聖旨征南陣亡病故的官員軍士就靈谷寺做好事普度他恁禮部家用心整理欽此本部議到靈谷寺修設大齋普度征南陣亡病故等項官軍合用米麥香燭器用等件具奏行移戶部工部應天府等衙門放支造辦送用差委郎中員外郎將帶吏典提調供給</p>
</div>
<div class='div-other'><a id='mulu160' />
<p class='h2'>洪武二十八年乙亥</p><p>命僧錄司設上中下三科考試天下沙門賜善世天禧等寺粮米各三千石以給其食賜僧錄司官大佑袈裟衣衾</p>
</div>
<div class='div-other'><a id='mulu161' />
<p class='h2'>洪武二十九年</p><p>三月初一日本部官欽奉　聖旨天下僧道<span class='corr'>已</span>前屢曾出榜曉諭務要各遵本宗教法不許混同世俗干犯憲章近來僧錄司道錄司考試天下僧道其中多有不通經典者盖是平日不遵清理榜諭其於本教祖風茫然無知以此不知趨善懲惡之方恁禮部將<span class='corr'>已</span>前出的榜文編集成書頒示天下僧道寺觀申明周知三年後再來考試不中者發邊遠充軍欽此本部今將節次　聖旨榜文條例刊布務要人各一本永為鑑戒</p>
<p>四月二十五日靈谷寺管栽種竹木僧福勝晚於　左順門奏本寺住持見患有病不能來奏着臣僧來本寺圈門裏兩邊山上節次奉　聖旨栽種諸般竹木在上如今御馬監官傳　聖旨着御馬監牧馬所在裏面打草放馬恐損壞樹木奏上位知道奉　聖旨不許放馬打草奉　聖旨你把草裏樹與我薅出來欽此</p>
<p>十一月初七日本部官於　奉天門欽奉　聖旨靈谷寺住持病故恁禮部與祭祀欽此今照靈谷寺住持道謙見任僧錄司右闡教本部辦素祭遣官致祭</p>
</div>
<div class='div-other'><a id='mulu162' />
<p class='h2'>洪武三十年丙午</p><p>命僧錄司行十二布政司凡有寺院處所俱建禪堂安禪集眾</p>
<p>天竺泥吧剌國造秘密圖像　勅僧錄司會議焚之</p>
<p>十月十五日本部官於　奉天門欽奉　聖旨近年多有征守鎮戍海運官身故及西平侯信國公等亡故都不曾超度恁禮部擇日於善世寺條設水陸三日一夜普度欽此欽天監選本月十九日開啟二十一日滿散本月十六日本部官於　右順門題奏奉　聖旨是獻佛齋供僧人飯食光祿寺辦造香燭着內官自送去欽此光祿寺官將厨役人齋料前去供給行移五府十二衛取勘陣亡傷故渰沒等項及在營病軍官太常寺撥賛禮郎執事道士掌行供佛禮教坊司習悅佛歌舞工部應天府造買木卓牌位及紙劄等物本部委官提調</p>
<p>十一月二十九日住持博洽於　右順門題原奏准化米道人一十名二十九年三十年病故了三名今有羽林左衛水軍千戶所百戶劉旺下替役老軍周文榮情愿到寺打勤勞奉　聖旨這個准他欽此當又奏再有一名上元縣住坐脚夫康祖生年六十四歲見有親男應當夫役也情愿到寺打勤勞化米供眾奉　聖旨這般行好用他欽此</p>
</div>
<div class='div-other'><a id='mulu163' />
<p class='h2'>洪武三十一年</p><p>二月二十九日僧錄司左善世大佑等於　右順門欽奉聖旨江東驛江淮驛兩處盖兩座接待寺着南北遊方僧道往來便當你們明日去看定基址了來回話欽此</p>
<p>禮部為申明教化等事照得洪武十五年十一月二十一日早本部官同五府各部官於　奉天門欽奉　聖旨朕自即位以來一應事務悉遵　舊制不敢有違為何盖因國初創業艱難民間利病無不周知但凡發號施令不肯　易必思慮周密然後行將出去皆是為軍為民的好勾當所以三十一年天下太平人受其福允炆不守　成憲多有更改使諸司將洪武年間榜文不行張掛遵守恁衙門查將出來但是申明教化禁革奸弊勸善懲惡興利除害有益於軍民的都依洪武年間　聖旨申明出去教天下官吏軍民人等遵守保全身命共享太平敢有故違者治以重罪欽此</p>
</div>
<div class='div-other'><a id='mulu164' />
<p class='h2'>永樂元年</p><p>九月二十九日午時本司官左善世道衍一同工部侍郎金忠錦衣衛指揮趙曦於　武英殿題奏天禧寺藏經板有人來印的合無要他出些施利奉　聖旨問他取些個欽此</p>
</div>
<div class='div-other'><a id='mulu165' />
<p class='h2'>永樂五年</p><p>二月初六日文武等官　奉天門早朝奏准奉　聖旨着落禮部知道重新出榜曉諭該行脚僧道持齋受戒恁他結壇說法有人阻當發口外為民欽此</p>
</div>
<div class='div-other'><a id='mulu166' />
<p class='h2'>永樂十一年</p><p>七月十七日工部尚書吳中于　奉天門早朝欽奉　聖旨如今京城起盖大報恩寺那軍夫人匠每好生用心出氣力勤緊做工程我心裏十分喜歡恁部家便出榜去分豁等第賞他仍免他家下差撥欽此本部今將欽定事例<span class='corr'>僃</span>榜前去仰欽遵施行須至榜者一軍夫人匠做工一年以上始終不曾離役者每名賞鈔十錠賞布二匹夫匠免戶下雜差役旗軍免餘丁差撥各二年做工半年以上始終不曾離役者每名賞鈔八錠賞布一匹夫匠免戶下雜撥差役旗軍免餘丁差泛各一名做工三月以上始終不曾離役者每名賞鈔五錠夫匠免戶下餘丁雜泛差役軍免餘丁差撥各半年做工中間曾離役一次復自來上工者再計其上工月日或有一年以上或半年以上或三月以上俱照前例給賞優免做工中間曾離役二次以上者不賞不免差撥有做本名下工程<span class='corr'>已</span>了再情愿出力做工者賞鈔二十錠賞布四匹免其差撥三年一為事軍民官吏人等上工始終不逃者原犯笞杖罪名盖寺滿日官吏復其職役軍還原伍民發寧家原犯徒流罪名盖寺滿日軍官復其原職民官降等序用吏役人等差役寧家原犯死罪者盖寺完日俱宥其死　右榜諭眾通知</p>
</div>
<div class='div-other'><a id='mulu167' />
<p class='h2'>永樂十七年</p><p>二月十三日朝　見十五日早於　奉天門奏　進註解法華經一部佛像一軸欽奉　聖旨收了欽此</p>
<p>二月二十八日宣僧錄司右善世道成與一如思擴於　西紅門當蒙頒　賜一如佛像二軸佛骨五塊鈔一千貫諸佛菩薩名稱歌曲大小三本道成佛一軸思擴佛一軸大小歌曲各三本當即入　見欽奉　聖旨恁一如思擴為朕編類禪宗語錄來看欽此當即題奏中間合無去取奉　聖旨祖師說的都是佛法不要去取欽此</p>
<p>三月初三日宣道成一如等八人於　西紅門欽奉　聖旨將藏經好生校勘明白重要刊板經靣用湖水褐素綾當口題　奏合無用花綾奉　聖旨用八吉祥綾當又欽奉　聖旨每一靣行數字數合是多少當口題　奏五行六行的皆用十七字今合無只用十七字欽奉　聖旨寫來看欽此</p>
<p>三月初五日道成等於　西紅門口題　奏慶壽寺舊藏經不全聞彰德府有合無差人去取來與新經校正奉聖旨着禮部差人去取欽此</p>
<p>三月初七日傳　旨要寫經樣看當將侍讀學士沈　寫五行十七字呈看初九日道成等八人將寫的五行十七字六行十七字經板於　西華門進　呈奉　聖旨用五行十七字的欽此</p>
<p>四月二十九日傳　旨外靣何處有舊藏經再要取一藏來欽此五月初五日早一如慧進於　奉天門內題　奏奉　旨要取舊蔵經近日取來的僧法湧說蘇州承天寺有舊經一藏合無去取奉　聖旨差人去取就着說的僧同去欽此</p>
<p>五月初七日禮部尚書呂震於　奉天門口　奏各處取到僧人八十九名見在慶壽寺打點書籍合無於內選兩個能事僧人把總提督奉　聖旨是着一如菴進法主總調欽此</p>
<p>五月十九日禮部尚書呂震傳　旨着一如菴進法主來見二十日二十一日於　西華門聽候二十一日內官姜傳　聖旨明日二十二日是好日着他來　欽依於本月二十二日一如慧進於　內用作門裏奉　聖旨你兩個做僧官校藏經再尋一人欽此當又口　奏外靣人少有能義見在慶壽寺病將好了奉　旨明早着　午門上來欽此二十三日早於　奉天門欽授行在僧錄司右覺義職就呈　看經樣當又欽奉　聖旨能義病好時着他到經筵去管事欽此</p>
<p>六月十五日於　西華門進　呈禪語式樣口題有等始自世尊拈花終至中峰廣錄機緣語句照依年代次第編集各分門類如近代禪宗編的禪宗類聚合無依那等編修奉　聖旨只依禪類聚去編當　奏其中或有但言事蹟不涉機緣語句合無如何奉　聖旨都編着當又口題佛祖語下後來禪宗諸師多有拈頌只恐煩雜合無去取奉　聖旨不要去又題禪林類聚門該一百零二條臣恐煩碎如錫杖鞋履等編入器用等門併作二十八條請旨定奪奉　聖旨只依他當又題見修藏經臣僧等共計一百二十名<span class='corr'>已</span>校過一番了只今各僧互相校對欲就七月初將般若華嚴等經差訛少者先寫起奉　聖旨如今天道熱待七月半後欽此</p>
<p>七月初九日一如同思擴於　御用作門裏呈　看僧人子謨等六十四人所寫字樣奉　聖旨好當題後靣有幾僧還欠寫奉　聖旨只就今日好日揀好的寫又題唐太宗刊的藏經前靣有御製三藏聖教序今　聖朝重刊合無亦用序文奉　聖旨不要又題蔵經裏靣各品上多有安經題蘇州取來舊經品目上皆無經題奉　聖旨不要如論語各篇目上有論語二字來又題且如法華經世間讀誦者多品目上亦有經奉　聖旨也不要欽此</p>
<p>九月十二日一如等題　奏藏經目錄裏靣前是經律論後是各宗祖師文字　聖朝所編的佛名經與名稱歌曲神僧傳目錄內合無編寫在經律論後諸宗文字之前奉聖旨安在後只要有朕名時便了又奏　太祖高皇帝有御製心經序　聖朝詣呪前亦各有序合無於各經前都寫上奉　聖旨　太祖皇帝於佛法上多用心都寫上又奏累朝如唐太宗宋太宗等經前多有序文合無寫上奉聖旨都寫上欽此</p>
<p>十一月初七日　賜紵絲綿直裰偏衫中袖各一領眾僧改機直掇等皆用綿亦各三領次日傳　旨免謝　恩着眾僧用心看寫藏經欽此</p>
</div>
<div class='div-other'><a id='mulu168' />
<p class='h2'>永樂十八年</p><p>正月十六日入　內觀燈宴十七日早　宣一如菴進法主思擴未至二人於　西紅門見著看師子畢　勅問蔵經校得好了當奏云<span class='corr'>已</span>七番校過好了奉　旨云上緊用心又令內官尚　將折桂令醉太平鴈兒落三曲來看奉旨你看不要管他腔調只看中間字義如何又　勅問你夜來看燈來奏云曾看有　旨云着人尋你如何不見奏云在後靣有又奉　旨云不曾擠了麼奏云不曾又奉旨云與燒餅各五十齋了去欽此</p>
<p>三月初六日午　宣入同　進擴袁仁二道士五人道官於　西紅門賜坐奉　聖旨這尼姑無禮稱唐菩薩見着去拿了故着你每入來說與你每知道又奉　旨道家的經好生紕繆且老子稱淨樂國王在於何時袁對云無年代又奉　旨你每校証的蔵經好麼奏曰<span class='corr'>已</span>經多番校過好了又奉　旨且如有報恩重經等不是佛說的休入蔵裏奏曰止如分數珠經血盆高王經等皆非佛說不可入蔵又右講經琮奏曰道家有太上實錄謗佛奉　旨向年間着收來還也不曾這劉淵然該殺的有道士袁奏曰太上實錄多有好言語在內奉　聖旨我敬佛他謗佛留了我心不喜欽此</p>
<p>三月初七日頒　御製經序十三篇佛菩薩讚䟦十二篇寫各經之首</p>
<p>七月十八日早一如等於　奉天門口題夢感功德經南京蔵內<span class='corr'>已</span>入大字函今合無就　聖明諸佛名經等編入後靣奉　聖旨荒唐之言不要入如當又題奏昔日　太祖皇帝取到各處高僧　命如<span class='corr'>玘</span>宗泐等註解心經金剛楞伽三經頒行天下內有　太祖皇帝御製序文合無寫入蔵刊板奉　聖旨寫入又題　聖朝佛菩薩名稱歌曲作五十卷　佛名經作三十卷　神僧作九卷即目見寫奉　聖旨是好又奉　旨問蔵經內字寫得好麼奏云得那兩個提調的中書好生用心終日不停手但是字有大小不均偏邪不正的一一皆令換過以此寫得十分好又奉　聖旨問經板着幾時刊奏云看工匠多少又奉　聖旨着二千五百一年了得麼不敢對又奉　聖旨經板刊後留在何處亦不敢對當奉　聖旨明日安一蔵這里安一蔵南京又奉　聖旨石上也刻一蔵大石洞蔵着向後木的壞了有石的在又奉　聖旨這里盖兩個大寺如今僧內取來的有聰慧的選下些明日起大寺了着他在這里住當奏云僧裏靣只是老的多了又奉　聖旨有病的着他回去又如今寫經的都念經奉　聖旨也難遇着他念經當又欽奉　聖旨寫經的寫經也要辦我的事欽此</p>
<p>七月二十七日午　宣聞祿天裔於　西紅門見奉　聖旨勉力修行一如奏云且一心了蔵經奉　聖旨了蔵經了過一二年着人替你你修行欽此　賜七佛偈兼　賜看子昂所書者</p>
<p>八月十九日海印如等十二人慶壽擴等四人入　內賜坐就聽　聖旨問黃和尚心經欽蒙　賜齋而退</p>
<p>十二月十八日行在僧錄司左覺義慧進等謹　題為謄寫蔵經事除謄見行打點查對外今查得聮珠頌古等皆係南京蔵內增入請　旨合無除去惟復刊入為此今將各件名目卷數開後謹具題　知</p>
<p style="margin-left:1em">計四件共一百四十二卷　今將作一百六十九卷</p>

<ul class="">
<li><p style="margin-left:2em">禪宗</p>
</li>

<li><p style="margin-left:4em;text-indent:-1em">聮珠頌古二十一卷　宋淳熈年間僧法應原編又延祐年間僧普會續編今淨戒重校刊入</p>
</li>

<li><p style="margin-left:4em;text-indent:-1em">古尊宿語　宋咸淳年間僧頥蔵主原編今淨戒除去原編僧名重校刊入</p>
</li>

<li><p style="margin-left:4em;text-indent:-1em">續傳燈錄三十六卷　不見原編集僧名傳說是居頂將古人所編刊入</p>
</li>

<li><p style="margin-left:2em">講宗</p>
</li>

<li><p style="margin-left:4em;text-indent:-1em">佛祖綂紀四十五卷　宋景定間僧志磐撰今管藏經僧寶成募緣刊入十九日傳奉　欽依不入蔵欽此</p>
</li>
</ul></div>
<div class='div-other'><a id='mulu169' />
<p class='h2'>永樂十九年</p><p>正月二十一日僧錄司左覺義慧進等　題為謄寫大藏經事除謄寫<span class='corr'>已</span>完現行打點外㳟惟　聖朝校刊蔵典乃千載之希遇臣慧進等伏請　御製序文以冠經首增輝佛日流傳萬古實為教門至幸為此謹具題　知</p>
<p>正月三十日司禮監太監孟　取新經五十凾入內至二月初一日晚長隨官人來說初二日早令官人秀才和尚入　內朝　上御奉天門看經有　旨寫得好明日年老的好看又奉　旨你刊經板了着你每坐山去　我也結些緣又問板就那裡刊好不敢對有　旨就寺裏刊好慧進云前後是水好一如奏云校經寫字和尚合無着他回去留他奉　聖旨恰不留他刊板時字有差錯問誰休着他去又　勅太監孟十二布政司便去取匠人欽此當　賜傳心妙訣一本眾僧各一本</p>
<p>八月初十日傳奉　欽依校寫蔵經的僧官僧人如今且着他回去明年不來後年來是你教門的事若待文書取時不便修行的僧人經板刊了送你坐山供你欽此</p>
</div>
<div class='div-other'><a id='mulu170' />
<p class='h2'>永樂二十年</p><p>九月二十四日　宣眾僧官<span class='note-inline'>(成進如朗)</span>住持<span class='note-inline'>(擴擇)</span>至　　西華門賜齋　御讚觀音菩薩輪子金剛數珠人各三件有　旨着天下眾僧七日齋後各自回去次日傳宣至　西華門有　旨賜天下預會僧官僧人輪子次日即給散</p>
<p>十月初一日傳　旨着眾僧來成光進如朗并大住持擴擇　上御思善門　賜彌陁佛一軸<span class='note-inline'>(各人不定)</span>西番文殊菩薩一軸<span class='note-inline'>(各人不定)</span>有　旨多慎內隨意取</p>
<p>十月初六日　上御奉天門　賜僧道官宴天下眾僧亦在丹墀宴畢先　賜一如刻絲觀音菩薩有　旨問云你道是什麼不敢對　上云我兩年擺布的文水晶數珠一串</p>
</div>
<div class='div-other'><a id='mulu171' />
<p class='h2'>宣德三年</p><p>行在僧錄司近蒙行在禮部祠祭清吏司手本奉本部連送為度牒宣德三年二月二十四日早本部官于　奉天門口奏本年二月二十四日御用監太監孟繼尚義等於武英門欽奉　聖旨南京大報恩寺佛殿寶塔完了說與禮部知道着僧錄司選行童一百名與他度牒常川點塔燈欽此欲便欽遵施行未敢擅便奉　聖旨是欽此除欽遵擬合連送仰行在僧錄司欽遵各處行童內選取能通經典有戒行者一百名送部看驗堪中仍取勘年籍出家披剃等項緣由造冊申繳以憑出給度牒送去常川點燈施行連送到司合用手本差辦事吏陳福賫捧前去行在僧錄司欽遵施行賫捧到司除欽遵外今將選取堪中行童等各年籍出家披剃等項緣由開坐理合備造文冊施行須至冊者</p>
<p>大報恩寺起工之初監工宮內官監太監汪福等永康矦徐忠工部侍郎張信軍匠夫役十萬人奉勅按月給粮賞三月十一日　勅太監鄭和等南京大報恩寺自永樂十年十月十三日興工至今十六年之上尚未完備盖是那監工內外官員人等將軍夫人匠役使占用虛費粮賞以致遷延年久今特勅爾等即將未完處所用心提督俱限今年八月以裏都要完成遲悞了時那監工的都不饒寺完之日監工內官內使止留李僧崇得在寺專管然點長明塔燈其餘都拘入內府該衙門辦事故勅欽此</p>
<p>三月十一日　勅太監尚義鄭和王景弘唐觀羅智等南京大報恩寺完成了啟建告成大齋七晝夜然點長明塔燈特　勅爾等提調修齋合用物件着內府該衙門該庫關支物件造辦打發供應物料及賞賜僧人就於天財庫支鈔着禮部等衙門買用塔燈用香油着供用庫按月送用故勅欽此</p>
<p>四月初十日鎮守襄城伯李　欽奉　勅書洪武年間　太祖皇帝原撥　賜大報恩寺當江沙洲等處蘆塲砍斫蘆柴入寺應用比聞為人所占　勅至即照舊與之及寺西越王臺下有空地一段原做水厰如今空閑不用就撥與大報恩寺種菜供眾如非原舊撥賜蘆塲及空閑仍具奏來故勅欽此</p>
<p style="margin-left:1em">計開</p>

<ul class="">
<li><p style="margin-left:2em">句容縣撥下新洲蘆塲貳拾伍頃</p>
</li>

<li><p style="margin-left:2em">江浦縣撥臘真洲尾貳拾頃</p>
</li>

<li><p style="margin-left:2em">浦子口巡檢司撥臘真洲壹拾柒頃</p>
</li>

<li><p style="margin-left:4em">三處撥還本寺蘆塲共計陸拾貳頃</p>
</li>

<li><p style="margin-left:3em">坐落楊子大江當江沙洲通大四至</p>
</li>

<li><p style="margin-left:4em">東至布裙套高資鎮巡檢司塲</p>
</li>

<li><p style="margin-left:4em">南至[糸*系]綱港句容縣塲</p>
</li>

<li><p style="margin-left:4em">北至龍骨洲馬腰洪浦子口巡檢司塲</p>
</li>

<li><p style="margin-left:4em">西至芹菜港　孝陵</p>
</li>
</ul><p>六月十六日御用監太監尚義於　左順天門奏南京大報恩寺洪武年間撥賜官廊房肆拾貳間與常住討房錢永樂十年盖寺展拆了如今將本寺前面的廊房照數撥與他奏知奉　聖旨是着工部兵馬司還撥與他欽此</p>
<p style="margin-left:1em">計開</p>

<ul class="">
<li><p style="margin-left:2em">撥廊房肆拾貳間</p>
</li>

<li><p style="margin-left:3em">三百一十六號至三百五十七號肆拾壹間</p>
</li>

<li><p style="margin-left:3em">南字七百八十五號壹間</p>
</li>

<li><p style="margin-left:4em">每間一年房租銀[參-(彰-章)+三]兩陸錢</p>
</li>
</ul><p>六月十六日御用監太監尚義於　左順門奏南京大報恩寺<span class='corr'>已</span>完殿宇數多合無存留經手人匠五十六名在寺修理應天府撥人夫五十名常川打掃疏通溝渠南城鳳臺街四舖總甲輪流巡緝仍着原管工指揮劉勳帶管提調奏知奉　聖旨是着該衙門撥用欽此</p>
<p style="margin-left:1em">各殿丈尺</p>

<ul class="">
<li><p style="margin-left:3em;text-indent:-1em">金剛殿高三丈一尺二寸深三丈五尺二寸五分長七丈六尺</p>
</li>

<li><p style="margin-left:3em;text-indent:-1em">左碑亭高四丈五分深二丈一尺長三丈三尺五寸</p>
</li>

<li><p style="margin-left:3em;text-indent:-1em">右碑亭高四丈五分深二丈一尺長三丈三尺五寸</p>
</li>

<li><p style="margin-left:3em;text-indent:-1em">天王殿高四丈六寸五分深四丈八尺五寸長八丈三尺五寸</p>
</li>

<li><p style="margin-left:3em;text-indent:-1em">佛殿高七丈一尺五寸深十一丈四尺三寸長十六丈七尺五寸</p>
</li>

<li><p style="margin-left:3em;text-indent:-1em">穿廊高二丈六尺深二丈七尺二寸長三丈二尺九寸</p>
</li>

<li><p style="margin-left:3em;text-indent:-1em">遊巡廊高二丈四尺四寸六分深三丈二尺九寸長一丈七尺五寸</p>
</li>

<li><p style="margin-left:3em;text-indent:-1em">觀音殿高四丈二尺四寸五分深三丈六尺長五丈九尺</p>
</li>

<li><p style="margin-left:3em;text-indent:-1em">法堂高三丈八尺深四丈六尺五寸長八丈一尺</p>
</li>

<li><p style="margin-left:3em;text-indent:-1em">御亭高三丈一尺二寸深三丈五分長七丈六尺</p>
</li>

<li><p style="margin-left:3em;text-indent:-1em">祖師堂高二丈八尺五寸深三丈三尺長四丈三尺</p>
</li>

<li><p style="margin-left:3em;text-indent:-1em">伽藍殿高二丈九尺深三丈五尺五寸長四丈六尺六寸五分</p>
</li>

<li><p style="margin-left:3em;text-indent:-1em">經蔵殿高四丈一尺八寸深五丈三尺五寸長五丈三尺五寸</p>
</li>

<li><p style="margin-left:3em;text-indent:-1em">輪蔵殿高四丈一尺八寸深五丈三尺五寸長五丈三尺五寸</p>
</li>

<li><p style="margin-left:3em;text-indent:-1em">畵廊共一百一十八間高二丈二尺六寸深二丈四尺五寸每間長二丈四尺五寸</p>
</li>

<li><p style="margin-left:3em;text-indent:-1em">禪堂高四丈三尺五寸深六丈四尺長十一丈二尺</p>
</li>

<li><p style="margin-left:3em;text-indent:-1em">厨房高三丈三尺四寸深五丈六尺三寸長十一丈九尺</p>
</li>

<li><p style="margin-left:3em;text-indent:-1em">庫房高二丈八尺一寸深五丈一尺八寸長七丈五尺</p>
</li>

<li><p style="margin-left:3em;text-indent:-1em">經房高二丈三尺五寸深三丈五尺長七丈二尺兩邊房三十八間</p>
</li>

<li><p style="margin-left:3em;text-indent:-1em">東方丈高二丈八尺五分深五丈一尺八寸長七丈五尺</p>
</li>

<li><p style="margin-left:3em;text-indent:-1em">西方丈高二丈八尺五分深五丈一尺八寸長七丈五尺</p>
</li>

<li><p style="margin-left:3em;text-indent:-1em">三藏殿高二丈六尺五寸深四丈三尺長　丈五尺</p>
</li>
</ul><p style="margin-left:1em">寶塔丈尺</p>

<ul class="">
<li><p style="margin-left:3em;text-indent:-1em">寶塔一座九層通高地面至寶珠頂二十四丈六尺一寸九分地面覆蓮盆口高二十丈六寸</p>
</li>
</ul><p style="margin-left:1em">寶塔并各殿香燭燈油數寶塔點燈用油數</p>

<ul class="">
<li><p style="margin-left:3em;text-indent:-1em">每一層十六盞每一盞該油陸兩肆錢每一層見一日該油陸斤陸兩肆錢八層共油伍拾壹斤[參-(彰-章)+三]兩貳錢月大該油壹千伍百拾[參-(彰-章)+三]斤月小該油壹千肆百捌拾壹斤壹拾貳兩捌錢</p>
</li>

<li><p style="margin-left:3em;text-indent:-1em">紅臘燭　[參-(彰-章)+三]斤重拾貳枝計陸對壹斤重拾陸枝計捌對捌兩重貳拾肆枝計拾貳對</p>
</li>

<li><p style="margin-left:3em;text-indent:-1em">香油　月大用貳千貳百肆拾陸斤肆兩月小用貳千壹百斤</p>
</li>

<li><p style="margin-left:4em;text-indent:-1em">佛殿并兩廊等處　月大用[參-(彰-章)+三]百拾伍斤月小用[參-(彰-章)+三]百肆斤捌兩</p>
</li>

<li><p style="margin-left:4em;text-indent:-1em">塔上點燈用　月大用壹千玖百[參-(彰-章)+三]拾壹斤肆兩月小用壹千捌百陸拾陸斤拾肆兩燈草壹斤[參-(彰-章)+三]兩[參-(彰-章)+三]錢壹分</p>
</li>
</ul><p style="margin-left:2em">告示點燈僧人</p>
<p style="margin-left:3em">仰輪班點燈僧行各依牌次該點燈日期一一親身早赴斜廊門下候領官油上塔務要各層燈盞添注平滿燈心照舊根數不許奸計省尅每於申未時分該班會同上塔添油剔燈各要明亮毋得早晚昏灺蒙昧仍令該班班頭逐層點視遇有此等報知次日决責至若輪班已滿之日各層掃抹乾淨器皿見數交替代過每月上下打掃刮抹燈盞油盤等處巡有燈窻蜊殼損壞處所即着該修補毋致延碍日久遞相支吾臨期決不容辦倍罰修理自今之後務要遵守常規不失如有仍前奸計疎慢蹈犯不遵者各照該班挨名究治</p>
<p>六月二十日早　御用監太監尚義遞出揭帖開於　左順門奏南京大報恩寺預會誦經行童金勝保一千一十三名告要關給度牒奉　聖旨着禮部南京關與他度牒就着在那裏各寺住坐誦經欽此</p>
</div>
<div class='div-other'><a id='mulu172' />
<p class='h2'>宣德五年</p><p>五月二十九日司禮監太監王振於　端拱門欽奉　聖旨恁寫帖子去說與楊慶等知道洪保奉南京金川門外路東西有空閒菜地二處與靜海寺天妃宮常住僧道栽種文書到日撥與他種欽此欽遵</p>
<p style="margin-left:1em">計開</p>

<ul class="">
<li><p style="margin-left:2em">靜海寺一百三十畝八分　一叚六十四畝五分</p>
</li>
</ul></div></div>
<p class='juan'>金陵梵剎志卷二<span class='note-inline'>(終)</span></p>
</div><!-- end of div[@id='body'] -->
</body></html>