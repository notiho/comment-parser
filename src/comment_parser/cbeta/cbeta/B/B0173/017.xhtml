<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>元亨釋書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu379' />
<div class='div-w'><p><span class='note-inline'>(大日本國延文庚子六月有　旨入毘盧大藏濟北禪庵寓居比丘單況謹募眾緣刊行)</span></p>
</div>
<p class='juan'>元亨釋書卷第十七</p><p class="byline">濟北沙門　師鍊撰</p>
<div class='div-other'><a id='mulu380' />
<div class='div-other'><a id='mulu381' />
<ul class="">
<li>願雜十之二
<ul class="">
<li>王臣二
<ul class="">
<li>聖武皇帝</li>

<li>貞觀皇帝</li>

<li>寬平皇帝</li>

<li>寬和皇帝</li>

<li>蘇稻目</li>

<li>蘇馬子</li>

<li>司馬達等</li>

<li>大織冠鎌足</li>

<li>尚書右丞和真綱</li>

<li>右僕射藤良相</li>

<li>讚州刺史高公輔</li>

<li>羽林次將藤義孝</li>

<li>殿中監高良臣</li>

<li>黃門侍郎源顯基</li>

<li>將軍平維茂</li>

<li>別駕射親元</li>

<li>中散大夫橘守輔</li>

<li>房州刺史源親元</li>

<li>尚書右丞平時範</li>

<li>左僕射源俊房</li>

<li>算博士善為康</li>

<li>吏部侍郎藤敦光</li>

<li>諫議大夫平實親</li>

<li>羽林中郎源雅通</li>

<li>越中太守藤仲遠</li>

<li>越後太守紀躬高</li>

<li>副元帥平時賴</li>
</ul></li>

<li>士庶三
<ul class="">
<li>藥延</li>

<li>感世</li>

<li>尋寂</li>

<li>乘蓮</li>

<li>惟高</li>

<li>藤井久任</li>

<li>野敦末</li>

<li>秦武元</li>

<li>願西</li>

<li>源傳</li>

<li>清信俊</li>

<li>江親通</li>

<li>西音</li>

<li>壬良門</li>

<li>修覺</li>
</ul></li>
</ul></li>
</ul></div>
<div class='div-other'><a id='mulu382' /><p>修多羅曰。富貴學道難。士大夫猶病諸。況王公乎。我國家聖君賢臣相次間出。皆能欽歆我法。予博見印度支那之諸籍。未有此方之醇淑也。何者神世一百七十九萬二千四百七十餘歲人皇二千年。一剎利種系聯禪讓未嘗移革。相胤亦然。閻浮界裏豈有如是至治之域乎。以故佛乘繁茂率土和洽。君臣崇奉歲曆綿邈。亦我真宗之助化與。予取居世相而契實相者作王臣篇。</p>

<div class='div-other'><a id='mulu383' /><p>聖武皇帝者。文武之太子也。養老八年二月即位饗國二十五年。流王澤崇佛乘。異域聖賢鄉風來應。所謂西域菩提。佛哲。東震道璿。鑑真也。本朝英傑亦多遝沓。行基。良辨。道慈泰澄等也。又創東大寺改大官寺。凡百勝業見資治表。天平二十一年就行基法師受菩薩戒。七月二日禪位太子。年五十出家修道。法諱勝滿。天平勝寶八年五月二日崩。聖壽五十八。</p>
</div>
<div class='div-other'><a id='mulu384' /><p>貞觀皇帝者。仁壽第四子也。天安二年十一月即位。饗國十九年海內安寧。貞觀十八年十一月遜位太子。幸水尾山寺。營佛宇當寢陵。帝風儀端嚴邈如神仙。好經史耽釋典。鷹犬玩好棄而不御。嘗以真雅。宗睿為法友。出宮之後在清和院。御膳只菜蔬而已。屢幸名藍勝地。所謂山州貞觀寺。和州東大寺。香山神野。攝州勝尾寺。凡畿甸靈區巡幸殆遍。或留止重日浹旬。自海印寺還水尾。或兩三日一齋六時苦修一心禪念。元慶四年十二月四日崩圓覺寺。聖壽三十一。隣大漸勑侍僧誦金輪陀羅尼。向西跏趺定印。此夜地動五六震。宸儀不傾。儼如如在。遺詔不建山陵。茶毗中野。</p>
</div>
<div class='div-other'><a id='mulu385' /><p>寬平皇帝者。仁和第七子也。仁和三年十一月即位亨國十年。寬平九年七月遜位太子。帝幼不御腥羶。志慕三寶。卯歲上睿山游觀。耽樂僧儀而忘歸。常遊歷諸寺歲十七白母后求出家。后曰。汝志可貴也。然大屋寺有應俊法師者。精修之士也。汝先事彼出家未晚耳。又以前志白仁和帝。帝曰。善哉善哉墮三寶數。且見世相漸成梵儀。時仁和在諸藩。後數月登寶位。難犯天威不暇復奏。踰三歲繼帝祚。咨天曆數不容逃乎。昌泰二年十月十四日從益信法師出家。法諱空理。即奉書辭太上天皇尊號。昌泰帝懇授。遜讓益固。不得已而隨之。十一月受戒於東大寺。延喜元年十二月於東寺受灌頂于益信。營御室於仁和寺側精修禪宴。四年三月建圓堂安置金剛界會三摩耶形。即立誓曰。昔為人君萬姓作惡皆歸我今成佛子。一身修善普利佗。又幸睿山謂增命法師曰。昔少年登臨此山志求出家。中間萬機。瞬息十祀今果本志。不任喜幸。願從師受菩薩大戒及瑜伽深旨。便亦勑作御室於千光院。五年四月十四日於睿山戒壇院受大戒於命。時壇上現紫金光。七月辭封戶。昌泰帝手詔不許。十年九月就命受灌頂阿闍梨位。上聞上皇灌頂事。詔羽林次將藤俊蔭授命以法眼和尚位。上皇手擎冊文付命。及數珠香爐磨衲等。自爾屢啟密席稟灌頂者多。承平元年七月十九日崩。睿算六十五。</p>
</div>
<div class='div-other'><a id='mulu386' /><p>寬和皇帝者。安和之長子也。永觀二年十月十日即位。寬和二年六月二十二日夜排貞觀殿玉闥自躍下地潛出宮。扈從二人。供奉沙門嚴久。侍中藤道兼也。雖嬪嬙不知也。路過安晴明宅。安氏適避暑經行庭下。忽仰見大驚曰。天象呈變。天子避位。何其怪哉。帝聞斯言笑而走。安氏便入宮奏事。帝不在焉。帝如花山寺薙髮。法諱入覺。睿算一十九。初帝亡弘徽殿妃。自此厭世相。故當妙齡脫屣金輪寶位。又不受太上皇尊號。偏奉僧儀修密法。王畿靈區多所游歷又入紀州那智山不出三歲。其勵苦精修苦行之者皆取法。一日神龍降獻如意珠一顆。水精念珠一串。海貝一枚。帝置寶珠於嵓屋念珠於千手院以為地鎮。苦行上首傳持祕授至如今。其海貝穴沈瀧下。俗曰食九穴貝者長年不老。蓋帝令飲瀧水者得延齡也。承保帝聞貝事。召弄潮者入瀧底搜看。潮人出波奏曰。貝猶在徑三尺許。自帝修練此地。苦行者六十人。至今不絕。回都在花山寺。闢密學受灌頂者多矣。寬弘五年二月八日崩。聖壽四十一。</p>
</div>
<div class='div-other'><a id='mulu387' /><p>蘇稻目者。欽明帝之宰臣也。十三年十月百濟國貢獻釋迦金像。群臣沮之。稻目奏曰。西藩諸國皆悉信嚮。若佛不祥彼豈備貢。已為附庸何懷欺罔。帝以像賜之稻目。乃捨向原宅為寺。安佛像加崇敬。</p>
</div>
<div class='div-other'><a id='mulu388' /><p>蘇馬子者。稻目之子也。與厩戶皇子戮力興佛事。敏達十三年九月百濟麻深臣有彌勒石像。馬子乞之於宅東營殿安之。請慧便法師師事之。推古二十二年病。八月上宮太子勸出家。拜太子受具戒而薨。</p>
</div>
<div class='div-other'><a id='mulu389' /><p>司馬達等。南梁人。繼躰十六年來朝。于時此方未有佛法。達等於和州高市坂田原結草堂奉佛。世未知佛。號曰異域神。屬馬子鄉佛乘。達等翼贊之。敏達十三年馬子供石彌勒像設齋會。達等預焉。忽於齋飯上得佛舍利。乃獻馬子。馬子以鐵砧鎚試之。砧鎚共陷舍利不壞。又投水不沉。馬子依<span class='corr'>兹</span>益固信敬。達等之子作比丘名德齊。女為比丘尼名善信。時人指家族為佛種。</p>
</div>
<div class='div-other'><a id='mulu390' /><p>大織冠鎌足。和州高市郡人。其先天兒屋根命之裔也。世掌天地之祭祀。在胎聲聞外。孕十二月而誕。性仁孝。博學玄鑑風姿挺特。本姓大中臣。賜藤氏柄宰權奉佛法。天智八年十月十六日薨。先數日剃除鬚髮。臨薨帝賜純金香爐曰。<span class='corr'>已</span>聞出家。可持法具。卿執此爐。從天仙後。昇兜率天。到慈氏前。證真如法。勑公卿百辟皆赴喪。自古宰輔之遇未有如是之盛矣。</p>
</div>
<div class='div-other'><a id='mulu391' /><p>大中大夫尚書右丞和真綱者。戶部尚書清之第五子也。性敦厚忠孝。少游大學。頗讀群書。與兄廣世歸佛乘。好聽講論。承和十三年謝事隱屏。專勤淨業。年六十四無病而薨。</p>
<p>贊曰。昔者智者之倡台教也徐陵和之而顯如矣。荊溪之記教觀也梁肅述之而爛然矣。真綱遊睿阜而精教乘。豈徐梁之流亞與。延曆弘仁之間台密傳此方煽行宮闕者真綱及兄廣世之力也。二公者其駕願力而來者乎。</p>
</div>
<div class='div-other'><a id='mulu392' /><p>右僕射藤良相者。太師冬嗣第五子。皇太后及太師忠仁公同母弟也。童稚有遠識。弱冠游大學。承和元年擢陪侍。齊衡二年遷右僕射。貞觀六年受灌頂于智證大師。年四十亡配江氏。爾後無娶。性慈仁輕財重法。耽竺典究密教。勸學院南建延命院。收養藤氏無家產者。東京別業置崇親院。保育族女寡窶者。二字割封戶納莊田。常延文學士惠寒苦人某年十月初於直廬得疾。十日告諸子曰。今日者興福寺維摩會也。我以此日取死豈非因緣乎。諸子聞已哽咽。乃向西結彌陀根本印奄爾薨。年五十五。顧命薄葬棺覆單衾。</p>
<p>贊曰。初予讀范文正公義田記以為獨恣美於千古無對也。今見藤公延命崇親二字恨知之晚矣。況先於范乎哉。豈仁人之舉不期而自合與。范文有匹矣。蓋二公自吾法之中而得也。</p>
</div>
<div class='div-other'><a id='mulu393' /><p>讚州刺史高公輔。幼薙髮於慈覺之室。法名湛慶。有義學名。然倦戒檢反俗。仕到于侯牧。俗號高大夫。于時都城多恠。勑太史卜。奏曰。王城東南古寺佛像亂階故有此怪。宮使物色東山。安祥寺大殿安兩界諸尊。歲久傾斜差舛。詔公輔整理。公輔向寺入殿。坐一席以白杖指揮曰。其像移某處。諸像自起隨杖居各位。無少錯悞。輦下嘆舊感之不失。</p>
</div>
<div class='div-other'><a id='mulu394' /><p>羽林次將藤義孝者。太師謙德公第四子也。朝事隙誦法華。永絕腥葷。天延二年秋染病。誦方便品而逝。異香滿室。亞相藤高遠平居友善。義孝卒不幾夢。在宮中與義孝娛遊。義孝哦一聯曰昔約蓬萊宮裏月。今居極樂界中花。高遠覺後哀嘆。</p>
</div>
<div class='div-other'><a id='mulu395' /><p>殿中監高良臣。少應進士舉。才名冠時。中年歸佛乘。讀法華念彌陀。天元三年嬰沉痾。七月初三其疾自瘳。乃剃頭受戒。五日趺坐合掌唱佛而薨。香氣滿室。空中有天樂之響。殘暑猶熾。數日身不壞。儼然如生。</p>
</div>
<div class='div-other'><a id='mulu396' /><p>黃門侍郎源顯基者。亞相俊賢之子也。兒稚好學荐翔臺省。常志梵苑。寬仁上皇升遐。顯基未過卒哭而出家。愛族留不住。上睿山首楞嚴院事延殷法師。後入大原山閱經論助修練。晚患疽。良毉乞治。答曰。我聞萬病之中心不亂而赴寂者唯㿈而已。我適患之何其幸哉。謝毉念佛安祥而薨。</p>
<p>贊曰。視死而如歸者吾黨之人尚鮮矣。況塵中乎。源公發背為幸。平居所養見於此賢也乎哉。</p>
</div>
<div class='div-other'><a id='mulu397' /><p>鎮守府將軍平維茂者。前將軍貞盛之姪也。以有勇材養為子。字之曰餘五。數策戰勳爵至將軍。故俗呼曰餘五將軍。被堅執銳而廻於佛乘。以故精確。嘗謁慧心院源信聞止觀圓妙之旨。兼承往生之要義約曰。我殆于溘然願得來勸。至老病革遣使於信責約。信會有事不赴。以安養迎接圖付使曰。汝只言將軍對此像修攝身心。信亦往不可加也。使者復命。將軍得圖而喜。便合掌對像奄爾逝。年八十。</p>
</div>
<div class='div-other'><a id='mulu398' /><p>越州別駕射水親元。身嬰國務心鄉佛乘。休退之暇修法華會。寫大般若經。六齋十齋必事勤修。康平之年春初罹疾。謂曰。我雖粘病席念佛六萬聲未嘗缺。只願二月半同世尊取滅。至二月既望扶兒孫沐浴。著新衣。十五日朝謂家人曰。今日死期多時所望也。至午時令人念佛。又自唱。日之昳或思勞困勸漿粥。辭曰。我頃者以此日或持齋或絕食。何于今破齋戒乎。遂不受寂爾而逝。</p>
</div>
<div class='div-other'><a id='mulu399' /><p>中散大夫橘守輔。京兆人。年向八十人未見其歸三寶晚刺豫州。永長元年六月二十四日退衙之晚身無病向西唱彌陀端居而逝。奇香異樂瑞應甚多。或恠之問其妻曰。大守生平無所修。然臨終吉祥殆無比也。不知日來密行何如。妻曰。如君言。頃年未有修善。只每日晚暮不言淨穢洗手漱口。向西讀一紙書。讀已恭敬。作是事十數年未嘗缺耳。問者曰。採來其紙。妻披紙發願疏也。曰。弟子某敬白三世諸佛十方聖眾。弟子自強仕始口唱彌陀心歸法華。不論淨穢只整衣服洗口手。向西合掌唱彌陀寶號稱法華題名。若臨命終時病痾失心不能念佛。以此勝業當彼資粮。又誦法華壽量品偈十反。此等微善自今以往雖急劇永無缺。願以此功德普及於一切。我等與眾生往生安樂國。年月日弟子某發願敬白。眾見之無不嘆伏。</p>
</div>
<div class='div-other'><a id='mulu400' /><p>房州刺史源親元。家世武臣。延久帝潛藩時備警衛為金吾。移廷尉司獄而行陰德。笞杖減數刑罰緩法。年過四十務佛事。於洛東作一宇安彌陀像。華麗耀煜。俗號光堂。嘉保三年守房州。以俸餘建精舍。又勸吏民官務之暇唱念佛。淨信之者適犯法逢勘鞠必弛其刑。以故州民多歸佛乘。秩滿廻京。庶民庶路泣留如離父母。不入洛徑往園城寺薙髮。長治二年十一月七日頭北面西右脇而逝。年六十八。家人不知屋上有祥雲。驚而入見合掌之手不解。顏色如生。</p>
</div>
<div class='div-other'><a id='mulu401' /><p>通議大夫尚書右丞平時範者。尾州刺史定家之子也。天仁元年冬辭鸞臺入佛家。法號定慧。來問者皆曰。未至耳順致仕何速乎。答曰。我昔心中立約。年五十六必割世網。今行年五十五羸痾荐侵。何必待來歲。故爾耳。次年正月謂人曰。仲春我去。至二月五日修彌陀護摩法華懺。又圖黃金色不動尊像。十日病革。扶起念彌陀寂然薨。年五十六。</p>
</div>
<div class='div-other'><a id='mulu402' /><p>儀同三司左僕射源俊房者。後中書王之嫡孫也。明政事善文學又有臨池之妙。朝事暇務佛學。近寢營佛宇安彌陀像為持念之證。保安二年挂冠。三年二月潛剃鬚髮自號寂俊。乃上台嶺受戒。十一月染小惱。令人要雲居寺瞻西。西至。共念佛號。又執筆書華嚴經題名已奄然薨。年八十七。時堂上三間祥靄充塞。加州刺史高盛業出庭見屋上。雲中白光再現。</p>
</div>
<div class='div-other'><a id='mulu403' /><p>算學博士善為康者。越之中州射水郡人。治曆二年年十八入洛師事算博士善為長。所業外肄進士明經二科。寬治帝以其精算術抽為博士。遂至朝議大夫。少年愛佛教。能持如意輪大呪。承德元年以來每日誦金剛般若經三卷。乃著驗記一篇。康和元年以來絕色欲修念佛。亦著拾遺往生傳。永久四年以來每日誦般若心經三百卷。為臨亡除魔障資。保安元年以來永絕肉味。大治三年秋書如法法華經爾來禁酒。凡日課金剛心經如上。并彌陀經九卷。如意輪大呪一千反。念佛一萬反。終身不缺。及諸禁無弛。保延五年六月病。謂左右曰。仲秋是我溘焉之期也。于時猶子行康問曰。出家持戒淨土之勝業乎。對曰。爾也有之堅信而已。念佛功成不必出家。十即十生百即百生。八月四日後夜手擎願文向西而卒。年九十一。後三日身體尚暖異香郁然。</p>
</div>
<div class='div-other'><a id='mulu404' /><p>吏部侍郎藤敦光者。世稱大儒。平生製作詩文盈二十篋笥。佳句多在人口。天仁帝召為侍讀。天養元年四月依病剃髮謂子弟曰。吏部侍郎通議大夫我亦足矣。一日謂曰。焰王召我為文臣。而因出家得遁也。十月二十八日延沙門受戒。結定印唱彌陀而薨。年八十二。</p>
</div>
<div class='div-other'><a id='mulu405' /><p>諫議大夫尚書右丞平實親。才名文學顯著于時。性慈仁常以飲食施獄囚。於園城寺建一宇給夏﨟供。又白河營精舍往來禮懺。暮年除鬚髮持戒精修。久安二年二月薨。移時蘇息。語其子曰。我雖生兜率非素志也。不往安養頗背夙望。為我修善早薦超昇。言已長往。</p>
</div>
<div class='div-other'><a id='mulu406' /><p>羽林中郎將源雅通。性好畋獵。動隨鷹犬。而直心純至誦法華提婆品日十二遍。常以淨心信敬不生疑惑者不墮地獄餓鬼畜生乃至在於佛前蓮華化生之句為口實。臨終時乃誦提婆品。至此句而卒。時有比丘與雅通善。夢五色雲覆源宅。妓樂列空光明耀雲。異香薰烈奇葩紛紜。其雲指西而去。夢寤思忖中郎恐死乎。平旦往問。家人曰。今夜已往。比丘語夢合家哀慕。臺慧闍梨其夜有夢與比丘同。都下盛傳。時京兆尹藤道雅不信此事曰。中郎生平田獵漁捕安得安養邪。中郎若生極樂求往生人當好殺生。尹適詣六波羅密寺聽講。講遲憩廡下。有三老尼相語。一曰。身貧年老難作善根。浪度此生恐入三途。熟思身後祈求三寶。昨夜夢一老僧告曰。汝莫愁也。純誠直意取生安養。有相眾善不必為要。豈不聞乎中郎雅通以直心生極樂。平居修善只法華一小品耳。尹側聞尼語頓解疑謗。</p>
</div>
<div class='div-other'><a id='mulu407' /><p>越中太守藤仲遠。天性慈順。雖在仕官常志山林。車中馬上口唱經呪。其日課。法華經。般若理趣分。普賢十願。尊勝。隨求。彌陀大呪等未有缺也。一生之間讀法華萬餘部。聽法華講千餘座。造佛像寫經典不可勝記。臨終時天樂天香充塞家室。合掌曰。我今生兜率。言已而逝。</p>
</div>
<div class='div-other'><a id='mulu408' /><p>越後州刺史紀躬高。粹佛事。以俸餘寫法華千部。初州之三島郡乙寺有比丘持法華。一日雙猿來庭樹終日聞經。朝來暮去凡百餘日。未曾闕。比丘近猿邊曰。汝常常來不怠又可恠憐也。汝欲讀誦乎。我為汝切誦。猿振頭不受。比丘曰欲書寫乎。猿聞此言垂淚下樹頂禮而去。五六日後百餘猿皆負駄來。比丘見之諸樹柔薄皮。蓋為寫經紙也。比丘生希有心。取木皮書妙法華經。二猿採諸果蓏供比丘。日日如是。書到第五卷一日二猿不來。比丘以為獼猴亦倦供給也。次日又不見。比丘謂二猿雖畜又甚謹慤。豈廢二日哉。恐有夭邪。乃出寺巡見山林。去寺一里深谷之間二猿傍置山藥數枚入頭於穴中而死。比丘悲泣哀愍收其二屍讀經而埋之。以其木皮經雕柱藏之。後四十餘歲躬高領此州大守。下車不問民事。夫婦徑向乙寺問僧。此寺有未書終之妙經王耶。諸僧皆曰無。時有老僧年八十餘。語太守曰。昔二猿倩予寫經恐是與。躬高大悅曰。然二猿者我夫婦也。依聞師經發菩提心。仍請師寫經。我等為供師鑿磽确力盡而殞。經王力故今得冠帶身。思師在世受任此州。願畢書寫令滿夙志。是非小緣照我懇誠。老比丘聞守語流淚而許。四座潛然。乃破柱出經。躬高并婦嗚咽頂戴。老比丘竟書功。</p>
<p>贊曰。宋張文定公方平前身為書楞伽僧。未終而亡。方平任滁州。遊僧寺自梁間取經書補。嗚呼文定前身比丘也。能記先事。雖可怪而又不可怪也。躬高前身獼猴。尚能記焉。是可怪耳。台教曰。名字觀行隔生即忘。猿豈過之。經王功勳不可測乎。</p>
</div>
<div class='div-other'><a id='mulu409' /><p>高元帥平時賴者。家世將種。初右將軍源賴朝文治之間領天下兵馬之權。時賴之祖為其元佐。而屬姻婭。爾來世主兵權。皇考王父皆居副帥之任。累代奉佛。至時賴益勤。寶治之始隆蘭溪遊化本朝。時賴延見加禮。乃創巨福山奉隆為開山祖。文應元年寧兀菴入相陽。迎請寓建長寺。便懷香參禮進前曰。弟子在大宋曾禮拜和尚。今者多幸再拜慈顏。寧見其語異即握起拳曰。吾雖老拳頭硬在。進曰。弟子兩年前夢一僧教曰參禪。惺後圖所夢像供養。今見尊儀與像無異。寧曰。且莫說夢。又問。和尚年多少。寧曰。六十三。進曰。弟子不問這箇年。寧竪拳曰。莫是這箇年麼。時賴擬議。寧乃[祝/土]三拳。時賴忻然曰。蒙和尚老拳歡喜無量。寧曰不得作拳頭會。從茲公務之暇為法喜之遊。弘長二年十月入山啟曰。弟子近日見得非斷非常底。寧曰。參禪只圖見性。若得見性千了百當。時賴曰。和尚方便指示。寧曰。天下無二道。聖人無兩心若識得聖人之心即是自己本源自性。乃指面前蠟燭巧喻妙說。良久曰。見麼。時賴曰。森羅萬像山河大地與自己無二無別。寧曰。青青翠竹盡是真如。鬱鬱黃花無非般若。時賴言下忽然契悟。通身汗流。便曰。弟子二十一年旦暮望之。今一時已滿足。起禮九拜。寧於佛前燒香與之印可。將法衣一頂付之曰。公不易到箇田地。宜善護持。為說偈曰。我無佛法一字說。子亦無心無所得。無說無得無心中。釋迦親見燃燈佛。又以五偈贈之。時賴亦出夢像與寧。寧書讚其上并付。其後雖不完梵相薙髮齋居。法號道崇。又國俗也。弘長三年十一月二十二日書偈而逝。其福山起願文曰。我子孫能奉佛心宗系胤益昌。蓋家門與禪門為盛衰云。</p>
<p>贊曰。宗門入此土七十餘歲王畿未徧早播東裔。建長之間。平帥握閫外之威權蘊閫外之體裁。故能與名師酬酢瞥脫造詣。昔者齊桓晉文藩王室而不全。李昇錢俶奉祖道而不契。兼二美而全者其唯平帥與。</p>
<p>論曰。或言子謂此土為大乘之國且從之。而又言閻浮界至治域恐亦有黨乎。余曰。韙哉。子之問乎。是余之公言之秋也。君子之言豈苟哉。若涉阿黨為經世乎。若又不經不如默矣。夫物之自然也天下皆貴之。其造作也世未重之矣。吾讀國史。邦家之基根於自然也。支那之諸國未嘗有矣。所以是吾稱吾國也。其所謂自然者三神器也。三器者神鏡也神劒也神璽也。此三皆出自然天成也。初天照太神在天宮也召其孫瓊杵尊曰。葦原中者吾孫胤統御之地也。寶祚之隆當與天壤無窮。即以八咫鏡。八坂瓊。草薙劒授之。及天兒屋根命等五神為陪從。告曰。咨爾從三器五神降下土照臨斯民。今爾離索故付此鏡。此鏡是吾照面具也。我面常在中焉。咨爾持此鏡常面我也。未嘗須臾離矣。今我付汝汝其置斯鏡汝居焉。斯鏡又能鎮汝國祚。其劒之與瓊皆然。汝其往矣慎之哉。以是言之我國雖東方海極之域。其統御之靈也與天地開闢同兆乎。不然三般神器何出於鑄刻之先而降於天乎。是我國運之自然者也。彼支那者葱嶺之東數十之邦。咸取法度推稱中國。又言文物國。然五帝之世猶無傳國之信器。況三皇乎。又況邃古乎。至夏禹始鑄九鼎立為國器。殷周相傳遷移寶之。及秦奪周鼎沒泗水故。始皇刻卞璧以為國璽。漢又以高祖斬白蛇劒為傳國寶。爾來劒璽為二國器。魏晉以來至趙宋承傳之耳。故唐李白詩曰。一朝讓寶位。劒璽傳無窮。彼支那號大邦者雖土地曠遠。而受命之符皆人工也。非天造也。我國雖小開基之神也傳器之靈也不可同日而語矣。又劒璽之事兩朝不相待而偶合者何。寧天子運彼此相同乎。然支那雖傳劒璽更十數姓者豈其寶器所以為人工乎。我國一種系連綿邈無窮者。天造自然之器之所致乎。因是而言雖千萬世後不有擾奪之虞矣。豈其天造神器者佗氏異胄之所玩弄乎。又支那之三皇五帝三代者我鸕草一神之季世也。視天日神敻古遼邈不可為比也。昌哉我國皇裔。五十餘世年曆二百萬載。一種遞代四夷無擾。其間或有戎羯之覬[門@俞]。皆盡糜爛於西鄙。無乃近帝畿乎。夫有國以來不嬰蠻夷之攘奪者。未有如吾國之純全矣。余閱大藏柰女耆域經曰。摩竭陀國頻婆娑羅王承制遠夷而遣耆域。故有八千里疾象之事。如來在世尚如斯。況滅後乎。奘三藏在印度有戒日王者。而非剎利種。只是雄武信賢之主也。其餘僭奪率見西方諸籍。天竺者閻浮之本邦也。猶有此等篡亂。況諸夷乎。又見虞夏之書殷周之詩。有獫狁獯粥之厄。自漢以降尤甚矣。吾今粗擧歷代之夷虞。春秋之時趙簡子起長城備胡。七國之世燕秦亦築長城。至始皇益遠。漢高帝之威武也尚受平城之艱。故婁敬建和議歲輸美女金帛。猶諸侯稅天子。賈誼䟽曰。匈奴侵掠歲致金綵。張璫書曰。高祖窘平城之圍。太宗屈供奉之耻。魏晉之間羌狄跋扈不堪言也。揚隋一統南北。然北虜轉輸過於漢魏矣。李唐武德九年頡利自將十萬騎進至渭水。房玄齡等六騎隔水語。斬白馬與盟便橋上。故太宗踐祚李靖取定襄。太宗曰。足澡我渭水之耻矣。代宗朝吐蕃陷京師。唐書突厥傳曰。漢至昭宣猶襲奉春之過傾府藏給西北。歲二億七十萬。皇室淑女嬪於穹盧。掖庭良人降於沙漠。夫貢子女方物臣妾之職也。中國異蠻夷者有父子男女之別也。婉冶之容毀節異類。垢辱甚矣。漢之君臣莫之耻也。魏晉羌狄居塞垣資奉踰昔。百人之酋。千口之長。賜金印紫綬。食王侯之俸。牧馬之童。乘羊之隸。齎毳毼邀利者相錯於路。耒耨之利絲枲所生散於數萬里之外。胡夷歲驕華夏日蹙。病則受養疆則內攻。中國為羗胡服役且千載。可不悲哉。迄五代石晉出帝為耶律德光所禽。后妃親戚多被係累。趙宋時益邁前代。靖康之役二帝附虜。讀其史者含淚而不終卷。南渡之後割地服事。漸至德祐覆滅無遺。我見竺支之事。如我國之渾厚者未有之矣。是區域之靈勝。祖宗之聖武。而亦吾佛乘之資輔也。我言至治之域者其不然乎。</p>
</div></div>
<div class='div-other'><a id='mulu410' />
<p class='h2'>士庶三</p><p>周分四民而布王化。我國家王澤流行民無事矣。不怠所業崇奉佛法。今撰甚尤者作士庶篇。</p>

<div class='div-other'><a id='mulu411' /><p>沙彌藥延。美州人。家在路傍。適無動寺一比丘遊方宿此舍。見延中夜沐浴淨衣入屋後齋室。初修懺後誦法華。至天明終一部。語比丘曰。沙彌藥延在纏放逸。而以誦法華為業。生平勤修如今夜又未有闕也。某年月日必生安養。師適至此不為無緣。願至期見我所為。比丘歸睿山。雖承延約不生堅信。思謂其人絆塵累豈如言乎。以故又忘期之年月。一夕紫雲靄房上。雲中有聲曰。沙彌藥延今往安養。先歲之言為信耳。比丘悔謝禮雲中。此事承平之年也。</p>
</div>
<div class='div-other'><a id='mulu412' /><p>工感世者。以造佛像為活。餘暇讀法華或一兩卷或一二品。多少隨工之隙。又誦普門品三十三遍為日課。波州桑田郡有宇治宮成命世刻觀自在像。已而成。宮成厚償其價。世受錢帛歸洛城。宮成忽念而言。我與工價者多。不如殺於路奪之。佗人亦不可知也。則追及大江山殺世奪財而歸。宮成後拜新像。肩上割切。從其瘡血流凝地。宮成恠怖曰。我斬工像何有之耶。便使使者馳都見世。世無恙。使者復命。宮成驚㤥而急詣工家。返奪財備言所以。世曰。我於大江山逢賊被掠財。潛逃歸家耳。今聞君言。大悲尊代吾受刑也。二人執手感嘆。自此宮成與世盟親友。于時應和二年。<span class='note-inline'>(其像今在菩提寺。俗曰穴穗寺。)</span></p>
</div>
<div class='div-other'><a id='mulu413' /><p>睿嶽有攝圓法師者。赴加州。逆旅舘一舍。家婦憐圓疲極具飡勞問。入夜家主來歸。見沙門而喜命婦厚遇。婦告已餔之。家主謝婦。圓見家主而禿丁也。中夜沐浴入齋宇。修懺已誦法華。迨曉竟全。朝語圓曰。我本比丘名尋寂。倦戒法而退。見有妻孥。然生死可怖。猶勤修懺。生平不懈。譬如昨夜。吾今亦死期不久矣。願暫止證我溘焉。圓不忍去。同寂三七日修六時懺誦法華。過三七已。寂語圓曰。今夜往西方。沐浴更衣手執香爐誦法華向西端坐而滅。其夜隣里人人皆夢尋寂坐蓮臺紫雲妓樂昇空而去。圓歸本山說此事。康保年中也。</p>
</div>
<div class='div-other'><a id='mulu414' /><p>沙彌乘蓮者。豫州刺史高明順之子也。仕永延帝從吏部郎中出任筑前太守。秩滿歸京。除鬚髮為在家沙彌。<span class='note-inline'>(國俗剃髮不全梵儀有妻子者在家稱沙彌。)</span>於居宅側構佛宇。屈南北碩德創長日講論者八年矣。道俗雲集讚歎伏膺。又自少年讀法華持彌陀大呪。暮年嬰病臥聽長講。臨終尚聽講。唱彌陀而氣絕。人夢坐華臺凌雲霞而昇。</p>
</div>
<div class='div-other'><a id='mulu415' /><p>周州玉祖神宮司惟高者。累世神宮也。而歸心佛乘唱地藏號。長德四年四月寢病。過六日俄爾氣絕。忽赴曠野迷不知路。於時六沙門儀相嚴好徐徐而來。一人持香爐。一人合掌。一人持寶珠。一人持錫杖。一人持華筥。一人持念珠。其中執爐人告曰。汝知我等不。惟高啟曰。不知。曰我等六地藏也。為救六趣眾生現六種身。汝雖巫屬久歸我也。是以令汝還本土。汝必造我像致恭敬。我居其在南方。言已如夢覺而蘇。已經三日也。便構一宇刻地藏六像瞻禮供養。見聞無不隨喜。年七十餘。唱地藏號向西而化。</p>
</div>
<div class='div-other'><a id='mulu416' /><p>藤井久任者。備中州吉備津宮神官也。平居事祭礿業漁釣。寬治四年二月剃髮。法名戒寂。專念彌陀。謝絕妻子而不忌酒胾。八月往大祝賀陽貞政謂曰。我欲㗖鮮故來也。貞政盛具腥羶。寂食已曰。我近燒身謁君無日。貞政為戱也。乃於撫阿鄉柴津崗積薪於地上至期妻子親族盡來集。寂以家貲分付妻子曰。汝等早歸故居。又莫悲戀。日午時白眾僧曰。為我修懺。懺了入薪中自放火。煙靄裏念佛聲不亂。年六十餘。後三日貞政聞之曰。我繫祭法忌喪事。而追慕尤甚。不顧祀式。遂往薪所哽咽曰。北邙之煙纔殘遺燼。西方之月願承餘光。慟哭而歸。</p>
</div>
<div class='div-other'><a id='mulu417' /><p>親衛挍尉野敦末者。家世僕御。敦末好佛事不慳財。造堂像寫經論。又修念佛三昧。永長二年閏正月染疾。至十五日誡子孫曰。汝等莫相近也。乃向佛像趺坐。晡時一光從西南隅飛來射胸間。人恠之見戶外無日影。時陰雲而已。入夜合掌而氣絕。後數日光明照觸之衣其處作金色遂不改。見者嘆美頂戴。</p>
</div>
<div class='div-other'><a id='mulu418' /><p>秦武元者。家世僕御。髫齓事仁和寺沙門為童役。其師入高野山。一百日修護摩。童平旦[奭*斗]閼伽水一日不怠。及冠其父授家業。嘗為太上皇御。性好田獵。一旦棄所好歸佛乘。上皇幸高野。武元陪所業。夜夢高僧捏身垢為丸授武元。武元展手受之曰師為誰乎。答曰。我是弘法大師也。昔日汝給閼伽水其意勤篤。以故我憐汝耳。覺後手中有一顆玉武元不堪感激。上皇還都。則奏此事薙髮修道。又建堂宇安丈六阿彌陀像。朝昏禮供。兼設講席。承德二年八月嬰小恙。臨終斥妻子伴比丘跏趺念佛趨寂。</p>
</div>
<div class='div-other'><a id='mulu419' /><p>興福寺莊嚴院實覺法師。有僕童。及壯年白覺曰。我雖賤隸志求佛法。願免役專勤修覺許諾。便薙髮。法名願西。於飛鳥寺側結草廬而居。嘗唱彌陀不持念珠以小豆數升畜淨器充數。誓曰。以一千斛為期。經十數年。或問曰。汝唱幾斛。乎答曰。已過七百石。天承元年七月朔有小病。至十五日求沐浴。諸子拒曰。老病日久。豈容浴乎。西曰。我今日赴淨剎。此身垢穢故求浴耳。諸子聞之不逆具湯沐。浴了著淨紙服端坐。語諸子曰。我死後三日不得葬<span class='corr'>斂</span>。三日不壞應知生安養。言已向西結定印如寢而寂。三日後身不傾印不解。又無臭氣。第四日諸子以大桶盛屍置宅後閑地。十餘日。高野山沙門四人來曰。我等因夢事來。願見其屍。諸子思爛壞不欲開之。四僧曰。我等不遠數百里而來。縱雖敗壞豈嫌惡乎。乞益切。諸子不得已而執桶蓋見之。身體不變儀相如生。鬚髮長寸餘。四比丘拜禮而去。年七十五。</p>
</div>
<div class='div-other'><a id='mulu420' /><p>源傳者。攝州渡邊郡人也。家世弓馬。自少年慕佛法。而藏信士之儀故人不知有淨業。暮年患風痺飲食已絕。臨終時謂妻子曰。我壯歲以來有親友沙門授弘法大師袈裟。我今瀕死欲披之。則出衣著之。又曰。往年一比丘教曰。南無一心敬禮西方極樂教主三十六萬億一十一萬九千五百同名阿彌陀佛。如是唱禮。汝罪早滅即生淨界。我傳衣受號以來至今三十年。每日一千遍內心稱念。不令人知。今已時至始露此事。言已向西安祥逝。年六十。長承三年也。</p>
</div>
<div class='div-other'><a id='mulu421' /><p>清信俊者。累代名儒也。當世學者多出其門。少壯奉三寶。嘗於大原山寺每日供十一僧者十年矣。一日不缺。又令十一僧書如法法花經三十部。又寫法華一千五百部。置名山大寺備講讀流演也。自讀法華二千餘部。令人轉讀三十萬部。久安元年十月二日卒。年六十九。臨終唱彌陀。聲漸消氣乃絕。奇香滿室。經數日喪北山。收斂之間其馥不竭。</p>
</div>
<div class='div-other'><a id='mulu422' /><p>江親通者。文士之秀者也。亦能草書。少家產恬淡自守。居塵中讚佛乘。嘗曰。娑羅花凋旃檀薪盡以來。歲重千祀境隔萬里。當此時纔得舍利豈非見如來乎。以故起堅誓求舍利。經論之中言涉舍利所有文句皆悉集之。又天竺支那及日域舍利靈感莫不纂錄。合三十卷名曰駄都抄。一日開書函中有六顆珠。光彩炳焉大如小豆。持示人。人不知。然頗珍異。或見曰。佛舍利也。欲知虛實乃安佛前供香花漸經日月。其數增多光色益鮮。親通知不虛加信敬。有求者與之。而數不下六粒。隨取隨生。纍纍如線貫珠。神奇變化彌久彌多。時尹黃門女為尼梵行清修。保安年中室中壇上舍利出現。尼感嘆供養。翌夕夢有人曰。早令親通流傳感現。覺問人無知者。普訪四來。尼自來江家語夢事便以舍利付親通。親通勸四眾作二尺五寸釋迦文像。安舍利像中蓋擬真身也。聞見隨喜瞻仰。暮年出家淨戒精進。仁平元年十月十五日卒。白日紫雲垂屋。</p>
</div>
<div class='div-other'><a id='mulu423' /><p>沙彌西音者。元曆帝之西面也。帝好武召勇士置宮中西偏備宿衛西面之名始於此。承久之季帝狩隱州。音自此薙髮專修淨業。除日倩人與一緘書曰。來朝元旦子擎此札來。我問從來。子報曰。極樂世界彌陀佛宣觀自在菩薩召汝。是省劄也。便延使者與膳財。每歲如是。常謂人曰。世言元日多忌諱其語必中。我每年元朝承彌陀詔旨。于今未死何乎。晚歲吉祥而逝。</p>
</div>
<div class='div-other'><a id='mulu424' /><p>壬良門。奧州人。累代控絃。駿馬獵犬以為友。騎射畋漁以為娛。有沙門空照。為良門所知。語曰。人身難得易失。三途難出易入。子盍捨放逸修淨業耶。良門乃止殺生改邪事。以金泥書法華。又造佛像稽首供養。又發大誓曰。我生前金書妙經千部。乃口絕羶葷歷數十年竟泥經。此間時時奇瑞屢現。或鮮白蓮華散經堂庭。天樂響經堂內。或天童子捧花而來倐忽便隱。靈禽聲如鈴而鳴。或護世四王合掌出現。臨終時洗手潄口告左右曰。天女數千作妓樂乘雲而至。我伴彼昇兜率天。言訖而逝。</p>
</div>
<div class='div-other'><a id='mulu425' /><p>沙彌修覺。長州阿武郡人。其家豪富殺生放縱。臨老病索延命。故集比丘讀法華。既而死。諸僧皆去。一比丘為修薦對屍讀經。至第八卷覺蘇息。合掌謂曰。惡鬼驅我而去。君誦經之聲猶在我耳。時天童來曰。聞法信人不可追去。早還人間令卒淨業。是以而蘇。即發道意除鬚髮。爾後持法花一心精進。臨終會比丘讀經。又自讀而逝傍僧夢覺威儀庠序告諸沙門曰。依妙法力生兜率天。</p>
</div></div></div>
<p class='juan'>元亨釋書卷第十七　終</p>
</div><!-- end of div[@id='body'] -->
</body></html>