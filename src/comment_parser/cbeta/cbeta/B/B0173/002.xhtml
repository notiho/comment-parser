<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>元亨釋書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu15' />
<p class='juan'>元亨釋書卷第二</p><p class="byline">濟北沙門　師鍊撰</p>
<div class='div-other'><a id='mulu16' />
<div class='div-other'><a id='mulu17' />
<ul class="">
<li>傳智一之二
<ul class="">
<li>建仁寺榮西</li>
</ul></li>

<li>慧解二之一
<ul class="">
<li>龍門寺義淵</li>

<li>大安寺道慈</li>

<li>元興寺智光</li>

<li>東大寺良辨</li>

<li>善珠法師</li>

<li>元興寺明詮</li>

<li>東大寺明一</li>

<li>元興寺慈寶</li>

<li>梵福山善謝</li>

<li>普光寺慈雲</li>

<li>勝悟法師</li>

<li>善議法師</li>

<li>安澄法師</li>

<li>光意法師</li>

<li>秋篠寺常樓</li>

<li>常騰法師</li>

<li>品慧法師</li>

<li>道證法師</li>

<li>奉實法師</li>

<li>石淵寺勤操</li>

<li>元興寺護命</li>

<li>海印寺道雄</li>

<li>延曆寺安慧</li>

<li>延曆寺義真</li>

<li>延曆寺圓澄</li>
</ul></li>
</ul></div>
<div class='div-other'><a id='mulu18' /><p>釋榮西號明菴。備之中州吉備津宮人。其先賀陽氏。薩州<span class='corr'>刺</span>史貞政曾孫也。母田氏。懷孕八月而誕。母無困惱永治元年四月二十日明星出時也。隣人曰。傳聞不滿期而有產者不利其父母焉。母聞之不乳三日。兒又不呱。有沙門陽嚴往來賀家。以事告其父。父大嗔曰。兒已死乎。對曰。猶活也。嚴誡婦家鞠育。甫此始澣浴。八歲從父讀俱舍頌。聦敏邁群兒。十一師事郡之安養寺靜心。心者嘗於三井寺與西父同業。以故就焉。十四落髮登叡山戒壇。十七心亡。遺言曰。汝尚幼故不授密法。我歿汝其役法兄千命乎。十八命授虛空藏求聞持法。自此精進屢見靈感。十九赴上都。從叡山有辯學台教。應保二年天下疫。西患恃怙罹災歸本邦省覲。又就命稟灌頂。伯耆大山有基好啟密乘之肆。西璽足依之。盡得其蘊。又還本山重受顯意法師密灌。仁安三年夏四月乘商舶泛瀛海著宋國明州界。乃孝宗乾道四年也。五月發四明赴丹丘。適與本國重源遇。相伴登台嶺秋九月共源理歸檝。以所得天台新章䟽三十餘部六十卷呈座主明雲。明雲見䟽加嘆。西又以宋地台宗酬酢之言及彼地名德書文與雲。雲曰。汝於支那揄揚台教亦我國之法華也。西又跂大志。欲重入支那達於印度拜牟尼八塔為滅罪之要於是乎門下侍郎平賴盛與西厚。聞西之西遊常遏行裝。以故未遑發。文治之元平氏凋殛。侍郎尋亦卒。遂以三年夏重入宋域徑趨行在謁知府按撫侍郎表奏過竺之事。于時朝議報曰。北蕃強大西域皆隸。關塞不通何行之有。西素志不果鬱鬱若亡。舶主促還。放洋三日逆風俄起反溫州瑞安縣。西謂我未究奔馳風濤豈激我乎。乃下舶與十數輩又向赤城。時虛菴敞禪師住萬年寺。黃龍八世之嫡孫也。初戊子之行。明州廣慧寺知賓之者問曰。子之國有禪乎。對曰。我邦台教始祖傳教大師傳三宗而歸方今台密正熾禪滅者久矣。西承乏之者也。恨祖意之不全矣。故航海來欲補禪門之缺。不知得麼。知客又英衲也。頗多發益。而西縻于損友其秋早歸。夙志勉勵直至虛菴菴問曰。傳聞日本密教甚盛。端倪宗趣一句如何。對曰。初發心時。即成正覺。不動生死。而至涅槃。菴慰誘曰。如子言興我宗一般。西自此盡心鑽仰。親炙者數歲。淳熙之末菴移天童西亦行補助多矣。紹熙二年秋辭菴。菴付僧伽梨書曰。日本國千光院大法師宿有靈骨洪持此法。不遠萬里入我炎宋探賾宗旨。乾道戊子遊天台。見山川勝妙生大歡喜。至石橋焚香煎茶禮住世五百大羅漢。尋反本國。夢境恰恰。二十年雖音問不繼。而山中耆宿歷歷記其事。今又再遊此方相從老僧。宿契不淺志操可貴不得不示法旨。昔釋迦老子將圓寂以正法眼藏涅槃妙心付屬摩訶迦葉。二十八傳而至達磨。六傳而至曹溪。又六傳而至臨際。八傳而至黃龍。又八傳而至予。今以付汝。汝當護持。佩此祖師歸國布化。開示眾生繼正法命。又達磨始傳衣而來以為法信。至六祖止不傳。汝為外國人故我授此衣為法信。則乃祖。耳。先是在萬年日。敞語曰。菩薩戒禪門一大事也。汝航海來問禪於我。因而付之。及應器。坐具。寶缾拄杖。白拂。其圖迦文已下二十八祖。達磨以來至虛菴嫡嫡相承不括橫枝五十三世系連明覈。西趨出到奉國軍。<span class='note-inline'>(今改慶元府。)</span>乘揚三綱船著平戶島葦浦。本朝建久二年辛亥也。戶部侍郎清貫創小院延之。秋八月八始行禪䂓纔十數輩。不幾海眾滿堂。遂入王都倡禪道。初己酉歲有能忍者。聞宋國宗門盛。遣其徒附舶扣問育王佛照光禪師。照憐異域之信種慰誘甚切。寄以法衣及賛達磨像。忍詫光之慰寄謾唱禪宗。已乏師承亦無戒檢。都下鄙之。迄西演心宗。搢紳士庶欲混忍而擯。又筑前宮崎有良辯者。嫉西之禪行誘叡山講徒訴朝竄逐。六年詔藤相國召西府裏以主當令仲資徵問。尚書左丞宗賴預聞。西排斥偽黨舉唱真乘。詞辯渙然冠纓聳聽。西曰。我禪門者非特今始有之。昔叡山傳教大師嘗製內證佛法相承血脉一卷。其初乃我達磨西來之禪法也。彼良辯昏愚無知引台徒誣我。禪宗若非傳教亦非。傳教若非台教不立。台教不立台徒豈拒我乎。甚矣其徒之闇其祖意也。于時台宗有識之者以西言為善因是。叡眾輔西禪化。西又與忍抗辯宗義往反數番。忍杜口而退。以故西之道行盛于都城。西示眾曰。我此禪宗。單傳心印不立文字。教外別傳。直指人心。見性成佛。其證散在諸經論中。今且出一二以諭汝等。華嚴曰。初發心時便成正覺淨名曰。心淨佛土淨。楞伽曰。如來清淨禪。大般若曰。第一義無有文字。法華曰。唯佛與佛乃能究盡諸法實相。又曰。諸法寂滅相。不可以言宣。涅槃曰。如來常住無有變易。毗盧遮那經曰。我覺本不生。出過語言道。解節經曰。自證無相法。離言說四事。文殊問經曰。此法不思議。離於心意識。占察經曰。一實境界者。謂眾生心體。從本以來不生不滅自性清淨。起信論曰。離言說相離心緣相。智度論曰。般若波羅蜜。實法不顛倒。念想觀已除。言語法亦滅。是等文繁今出少分耳。又曰。此事只在行住坐臥處。添一絲毫也不得。減一絲毫也不得。便恁麼會去更不費些兒氣力。纔作奇特玄玅商量已無交涉。所以動則生死之本。靜則昏沉之鄉。動靜雙忘顢頇佛性。摠不恁麼畢竟如何。若是旨外明宗終不言中取則。直下便見撩起便行。箭已離絃無返迴勢。千聖也摸[打-丁+索]不著。或未到此田地切忌麁心大膽一向掠虛到臘月三十日摠不著。又曰。古人所謂大事未明如喪考妣。釋迦老人為一大事因緣故出現於世。且道大事又作麼生明。直須當人大悟一回親到方開自家口說自家話。若也未悟。縱說得五千四十八卷盛水不漏也只是法身量邊事於是大事遠之遠矣。試擧古人悟處。自家商量看如羅山和尚一日問石霜和尚曰起滅。不停時如何。霜曰。直須寒灰枯木去。山不契。卻往巖頭和尚處如前問。頭喝曰。是誰起滅。山言下忽然大悟。且道悟箇什麼。他古人念此在茲。十二時中綿密做工夫。直是以悟為則。發一問決擇此事。尊宿應病與藥。唯以病去藥除全體輕清為驗。後學不達本源強分優劣曰。石霜是死語巖頭是活語。如此見解買草鞋行脚始得。不領鈎頭意錯認定盤星。所謂師子咬人狂狗逐塊也。西少形短。同學嘲曰。子雖才辯身體卑矮。稠人之中廣眾之時恐人不貴子也。西應聲曰。虞舜王赤縣。晏嬰相齊國。皆未聞長也。同學羞澁。西雖辯一時心實恥之。便以所受求聞持法期一百日精祈。始入壇時於堂前柱刻身長。過期倚柱長前四寸餘。戊子歲上台山見青龍於石橋。感羅漢於餅峯。因而供茶異花現盞中。又返明州詣阿育王山見舍利放光。西在萬年三門兩廊缺焉。西捨三百萬擧二役。先二百餘祀中天那蘭陀寺三藏室利跋陀羅之所造也。寺之主者及大眾皆曰。梵語室利此曰吉祥。西公上字義相近。西天東域前後比德名義合符為不徒耳。又修觀音院大慈寺智者塔院。及天童山千佛寶閣。建久三年於香推神宮側搆建久報恩寺。始行菩薩大戒布薩。六年創聖福寺于筑之博多。此春分天台山菩提樹栽東大寺。初西在台嶺。取道邃法師所栽菩提樹枝付商船種筑紫香椎神祠。建久元年也。西以謂。吾邦未有此樹。先移一枝于本土以驗我傳法中興之効。若樹枯槁吾道不作。蓋菩提樹者如來成道之靈木也。世尊滅後一百年師子國王受佛記共佛舍利得南枝盛金甕移殖。南宋之始求那跋陀羅始栽廣府。其後邃師分台峯。是以西為法信寄來。逮東大寺復勑以此木移焉。元久始西又取台枝栽建仁東北隅。兩處茂盛垂蔭數㽗。至今繁焉。天下分栽。建仁二年金吾大將軍源賴家施地于王城之東營大禪苑。三年六月尚書省劄置台密禪三宗。西即而搆真言止觀二院于寺。元久二年春三月幾甸大風。都人謠言。比來西師新唱禪要。其徒衣服異製。加梨博幅。直裰大袖。行道之時多含飇風。今巽二作災恐基於西乎。巷謳甚喧達天聽。詔有司驅西出都西聞勑下語徒曰。今日吉日是吾法成之秋也。汝等早往堀川買寺材。諸徒匿笑。既而官使至。西曰。風者天地之氣非人之所作也。其神曰飛廉。豈西之能乎。不干於西者明矣。若又有人能作風者其人尤靈不為凡矣。明主不漫加放逐。審詳兩端西之不出都者必也。官使奏西言。上曰。此比丘言詣微。重勑曰。無所羨乎。西因而陳營搆。依之建仁上為官寺得有司監護。建永元年秋九月勑主東大寺幹事。寺罹治承寇火修營未竟以西德望朝廷有此授。不踰四載大殿層塔凡當有之所悉備足。去承元二年洛東法勝寺九層大塔災。勑門下侍郎藤公經監修造。豫周二州充其費。三年秋八月猶未成一級。朝議以西之幹東大蠱付以塔事。西不得辭。其落亦如東大之歲。初平侍郎奏賜紫衣。建保元年擢僧正。初良辯謗西。一夕夢西自宋國歸齎白米普種諸州。覺後改悔稱揚歸降。間有誹者。辯曰。勿言西公非汝等毀譽境界。三年西在相州龜谷營壽福寺。一日辭源僕射實朝。僕射曰。師已老寺未成何事行乎。對曰。我欲入王城取滅耳。僕射曰至人出沒豈擇地乎。對曰。都人初聞宗門疑信胥半。我當唱末後句顯煥王都耳。即命駕歸京。夏示微疾。六月晦布薩次告眾曰。孟秋單五吾之終也。都下喧傳至宸扆。到期上遣中使問候。西對宮使曰。已近。而姿儀壯健。諸弟子傍聽潛怕。晡時坐椅安祥而逝。中使未還宮於塗聞路人譁稱見瑞虹于寺上。實七月五日也。年七十五。臘六十三。西知見廣大三閱大藏以法道之寄為己任。故顯密之教多。所補弼。至於宗門雖斑斑見于前皆乏貽厥。今之學者推西為始祖。嘗曰。我沒五十年禪宗大興於世。文應弘長以降爾于慧日隆于巨福。皆如西之言。二師又領建仁。可謂奇中矣。生平著述興禪護國論三卷。一代經論摠釋。日本佛法中興願文。不二門論。三部經開題等各一卷密部甚多不盡記。</p>
<p>贊曰。仲尼沒而千有餘載。縫掖之者幾許乎。只周濂溪獨擅興繼之美矣。建仁去叡峯者殆于四百年。其奮激之志發于妙齡也。見夫因攀牛山之橫枝得受龍峰之正派。豈所謂尋樵子徑到葛公家者乎。初志雖補傳教之遺意。後世皆推禪門之大祖。因茲而言所以過周氏為不鮮矣。加之求法之跡瀛海再留印文。興福之光和宋共殘輪奐。<span class='corr'>嗚</span>乎壯乎哉。</p>
</div></div>
<div class='div-other'><a id='mulu19' />
<p class='h1'>慧解二之一</p>
<div class='div-other'><a id='mulu20' /><p>釋義淵。世姓阿氏。和州高市郡人。其父無子祈觀自在像。一夕聞兒呱出見之。柴籬上有一包香氣芬郁。開而見之小兒也。父母喜而收養。不數日而長。天智帝聞之同皇子鞠育崗本宮。後出家從智凰學唯識。又入唐稟智周法師相宗之訣。周者慈恩基公之上首也。歸朝盛倡相宗。受其業者。行基。道慈。玄昉。良辨。宣教。隆尊等也。又勤營建。龍蓋寺。龍門寺。龍福寺。皆淵之構造也。大寶三年為僧正。神龜五年十月寂。勅禮部監護喪事。</p>
<p>贊曰。淵公其駕願力而來者乎。不啻其誕育之異也。口化之迹博而遠矣。昉之胤雖不盈十世。而今之言相者咸教之裔也。非駕願力豈其爾乎。</p>
</div>
<div class='div-other'><a id='mulu21' /><p>釋道慈。姓額田氏。和州添下郡人也。事吳智藏稟三論學。大寶元年入唐請益。于時武后長安之始也。蹈勝地尋明師。經律論多涉獵。益究三論之旨。養老元年歸。盛唱空宗。天平九年冬十月啟最勝會於大極殿。其儀同元日。勑慈為講師。初元年將新大官寺。下勑覔伽藍營造之宏規。時無委者。慈奏曰。臣在唐時偷圖西明寺。心中誓念。若歸本土柄道福願規模之。今陛下之叡志臣之先抱也。即上之。上大悅。詔慈為造寺監護而居焉。又勑賜封戶及扶翼童子。其封詔曰。法師遠涉蒼波覈異聞於絕域。遐游赤縣研妙機於碩師。參跡象龍振英秦漢戒珠如滿月慧水似巨瀛。宜施食封五十戶。十六年十月滅。年七十餘。慈在唐逢密者得虛空藏求聞持法。慈傳善議。議傳勤操。操傳空海云。</p>
<p>贊曰。最勝會者宮中法事之第一也。偉哉其儀同元日焉。於以應見吾聖武大帝歸崇之專壹矣。雖南梁孝武。北齋文宣不能軼耳。慈公高踞主席。其人可識。況天平之間英俊森列乎。</p>
</div>
<div class='div-other'><a id='mulu22' /><p>釋智光。內州人。共禮光止元興寺。得智藏三論之深旨。藏之室中推二人為神足。有靈叡者受于二光。今之三論家皆叡之胤也。禮暮年禁語音。智間焉。渾無所答數歲。禮逝。智嘆曰。禮者少年之莫逆也。近歲持不語思精修也。而不知受生何處。祈念三二月。一夕夢至禮所嚴麗光潔。智問。此處何乎。對曰。極樂界。子以懇志且來此也。然非子居。早出去。智曰。若是安養亦我夙樂。偶至斯何須歸乎。禮曰。子無行業。不可居。智曰。我生平見子行無過我。近只持不語耳。又言我乎。禮曰。我洽見經論頗委淨業。往生資粮無加觀想。是以絕言語謝人事。四威儀中專觀彌陀相好及淨土莊嚴。積功累德今生樂邦。我若不絕言語不謝人事不謝人事不至純想子今詰我乎智曰然則乞受訣。禮曰。子盍問彌陀智即共禮詣佛所。莊嚴光色又過禮所。智頭面作禮白佛言。何等是往生正修業。佛告智言。觀如來相好及淨土莊嚴。智曰今見此界廣博嚴飾心眼不及。況又如來相好豈凡慮之所堪乎。於是彌陀便擧右手。智見掌中現小淨土嚴飾具足。智覺命工圖佛掌淨土常自觀之。其後吉祥而逝。其圖見在元興寺。世爭摸寫。</p>
<p>贊曰。二光者三論之翹楚也。智昔落節于行基今考終始過而能改者也。善哉君子之道矣而已。其掌中淨土者夢中之遺澤乎。</p>
</div>
<div class='div-other'><a id='mulu23' /><p>釋良辨。<span class='note-inline'>(【考】辨下文或作辯)</span>姓百濟氏。近州志賀里人。<span class='note-inline'>(或曰相州)</span>其母祈觀音像而得。二歲時母桑焉。置兒於樹陰忽大鷲落捉兒而去。母悲望趁鷲而往不歸家。初南京義淵詣春日神祠。見鷲鳥于野將小兒也。鷲見人而避。淵收而歸。甫五歲就學。聞一知十。稍長。淵誨以相宗。又從慈訓法師受華嚴奧旨。訓共審祥親稟於賢首故辨為賢首的孫也。詶祥不振。至辨大昌。聖武帝加敬崇。東大寺大像辨之勸化也。天平五年建金鐘寺。寶字四年為僧正。寶龜四年閏十一月十六日卒。始母尋兒跋涉山川。經三十餘歲而不遭。不得已而赴故里。乘舟泝淀河。舟中人相語曰。世有奇事。南都東大寺良辨法師年纔三十余。學超倫輩。擢為帝師。昔義淵僧正見鷲弄兒取而育。漸長大成此國器母聞之疑是我兒。乃往南京潛尋。東大比丘語此事。比丘曰。辨公高貴。嫗之言似瀆德。吾不欲聞。嫗若實母伺其出書事于簡置路傍。母如教。辨如春日祠留輿視簡。乃問之。母告實。辨曰。我師義淵舉我實如嫗言。我亦思見母未由也。今偶相逢。我甚嘉之。然生平有驗乎。母泣曰。我昔無子祈觀音像產公。以故刻一寸一分大悲小像挂兒頸。鷲捉兒時像猶在焉。不知公稚時有諸。辨嗚咽而言。我七歲淵公授觀音小像曰。我得汝時此像懸汝頸。恐汝父母付之乎。汝不知父母。惟像惟見焉。我自爾奉持未嘗離體。然則嫗者實我母也。自褚中出像呈母母見像宛如也。母又知辨之真子也。辨便奉母歸舍院側竭哺養焉。</p>
<p>贊曰。相者謂余曰。辨師之事世皆以為異也。我宗不爾。何以故。世之所以異之者偏計執也。殊不知依佗起也。又辨之所以立者豈非圓成乎。余曰。子之論未盡耳。我見辨之遭捉已是入法界品也。相者曰。何也。余曰。法界之中以童兒婦人為知識也。因此而言。靈鳥者其善介良媒哉。儒者尚曰。禽獸夷狄皆人也。況事事無礙乎。何足怪焉。相者絕倒。適以一時之餘論綴于此矣。</p>
</div>
<div class='div-other'><a id='mulu24' /><p>釋善珠姓。安部氏。京兆人。或曰。太皇后藤宮子之蘖子也。少魯鈍。而以此為恥學唯識宗習因明論昏窒不通勵志無撓。時毒暑頭腫如熟瓜鬢髮盡落。珠之勤業率類之。以故博該三藏。延曆十六年正月侍皇太子病事在資治表。其年四月化。歲七十五。</p>
</div>
<div class='div-other'><a id='mulu25' /><p>釋明詮。十許歲離家入元興寺學相宗。性不敏志抱屈。乃欲出他之。適雨降。憩殿陛。見簷溜落階。其石皆窪。忽猛省曰。至柔穿至堅漸積之為也。我雖昏愚豈可息乎。便還房勵所業。晝夜不懈寢食齊舍。自此得高譽於南方。貞觀六年任僧都。十年五月十六日卒。年六十。</p>
<p>贊曰。學貴勤勵不在鈍利。苟無激志道不至也。珠公頭如熟瓜心邁堅石。繫髻刺股皆不及矣。是其所以該三藏粹唯識也。我今合詮以為後世負笈者之標式矣。</p>
</div>
<div class='div-other'><a id='mulu26' /><p>釋明一。姓和仁氏。居東大寺宣揚真教。學者多依。晚置後房。時人曰。薝蔔雖凋尚含四照之色芝蘭半落亦送十步之芳。歲七十一化。延曆十七年也。</p>
</div>
<div class='div-other'><a id='mulu27' /><p>釋慈寶。姓朝戶氏。和州平郡人。從元興寺勝悟學法相宗。悟稱其敏慧。晚設婉閨學者雖優才頗患之。弘仁十年十一月卒。壽六十二。</p>
<p>贊曰。釋氏之所以異世俗者不立閨閤也。苟有繫戀豈為梵法乎。多智禪定而不斷婬皆成魔屬。是楞嚴會上嚴誡之佛勑也。一也雖防慈恩之初不慎羅什之末。吾徒之大慝也。此書何系列邪。十步之芳四照之色棄其緩收其急。世人又取於泥日乎。人皆小疵匿大德。一獨大疵猶不匿。豈德大而不容匿乎。所以是予合寶而不削也。</p>
</div>
<div class='div-other'><a id='mulu28' /><p>釋善謝。姓不破氏。美州不破郡人。從理教法師稟法相。漸通六宗。桓武帝擢置僧職。晚入梵福山修安養業。延曆二十三年五月終于梵福。歲八十一。</p>
</div>
<div class='div-other'><a id='mulu29' /><p>釋慈雲。姓長尾氏。平安城人。景雲四年得度。學業優贍。講無性攝論等。為普光寺講師。生徒多趨宿德推之。寂年四十九。大同二年也。</p>
</div>
<div class='div-other'><a id='mulu30' /><p>釋勝悟。姓凡直氏。阿州板野郡人也。受業於尊應。應者神睿之高弟也。道業清高洞明經威。姿儀可見言語有味。護命。慈寶。泰演等。皆出其門。世稱得人焉。弘仁二年六月卒。年八十。</p>
</div>
<div class='div-other'><a id='mulu31' /><p>釋善議。姓慧賀氏。內州錦織郡人。奉道慈受三論之學。又蹈滄浪入唐請益。當時學徒推博於議。歲八十四滅。弘仁三年也。</p>
</div>
<div class='div-other'><a id='mulu32' /><p>釋安澄。姓身人氏。波州舡井郡人。善議之上足也。大啟空宗兼學密教。與勤操結誓。以弘法為己任。為人敏給議論絕倫。唯西大寺泰演時為匹敵弘仁五年三月卒。年五十二。</p>
</div>
<div class='div-other'><a id='mulu33' /><p>釋光意。姓河內氏。內州石川郡人。容姿閑雅音韻清亮。每臨講席道俗傾聽。大同年中為最勝會座主。有擧問辨如流。暮年齋食不緩。弘仁五年三月終于本鄉。壽七十八。</p>
</div>
<div class='div-other'><a id='mulu34' /><p>釋常樓。姓秦氏。洛京人。幼隨善珠出家。天資聰明日誦萬言。兼有外學。年二十受具戒。闡揚真教廣化四眾。延曆末勑住秋篠寺。弘仁五年十月逝。年七十四</p>
</div>
<div class='div-other'><a id='mulu35' /><p>釋常騰。姓高橋氏。京兆人也。道業純淑博究經論。決擇義理決獨步一時。嘗著諸經注釋合六十三卷。學者傳誦。弘仁六年九月卒。年七十六。</p>
</div>
<div class='div-other'><a id='mulu36' /><p>釋品慧。姓大原氏。平安城人也。十四離家。二十試所習射甲科。乃受具足戒。每逢論義推為雄豪。年六十八為維摩講師。壽七十五亡弘仁九年也。</p>
</div>
<div class='div-other'><a id='mulu37' /><p>釋道證。姓百濟氏。阿州人。學業精粹。弘仁之初當選任大宰府講師。任中供俸專給佛事不儲畜。人貴之七年十一月寂。年六十一。</p>
</div>
<div class='div-other'><a id='mulu38' /><p>釋奉實。姓荒田氏。尾州人也。天性踈通心地清朗。紹隆像化闡揚玄風。年及八十始學密宗。耽味而忘寢食。恨得之晚矣。年八十四亡。弘仁十一年也。</p>
<p>贊曰。延曆弘仁者王化之流暢乎。諸師生清世研真乘。各以所業東說西唱。令後人想見當時之風流儀狀焉。嗚呼延弘之間者夫二諦之全盛乎。</p>
</div>
<div class='div-other'><a id='mulu39' /><p>釋勤操。姓秦氏。和州高市郡人。父母無子詣駕龍寺玉像祈之。母夢明星入懷則有娠。天平寶字二年生。十二歲禮大安寺信靈為師。後就善議法師稟三論之學。神護景雲四年勑於宮中及山階寺度一千僧。操時霑覃渥。義學之名播一時。弘仁中於大極殿講最勝王經。講已勑更於紫震殿集諸宗碩德各竪義。以操為座主。操尊三論為君父。斥法相為臣子。詞義贍博。於是相宗夙將陣亂旗靡。上賞辯論加僧都兼管東大寺幹事。天長帝又擢之主西寺幹事。初操居大安寺。隣房有榮好者。養老母於寺側。一童為役。昔者七大寺不騰庫煙。廨院備飯。到午時駕車入寺巡僧坊行之。每人四升。好受之分為四焉。一分奉母。一分與童。一分施行丐。一分自喫。先令童送母食。待童返問曰。我母食不。對曰。然。然後下箸。不爾不啖。率以為常。操與好善。常見之貴好之篤孝。一日童受飯忍泣。聲漏于壁。操怪呼童問曰。爰為哭。對曰。我有二嘆一者我師今朝俄亡。生平甚窶。何以供喪。二者師母不賙。分於師飯。師已殂矣。母何所活。思此二事我淚不禁。操聞憐焉。告曰。你莫愁也。我與你營好之葬。又好母老羸。恐聞好死迷悶氣絕。你早送飯不差時候。慎而莫語也。童喜送飯如常。母不知也。操其夜與童潛葬好于野。不令眾知。蓋訝好之母有聞也。使童謂人曰。我師佗之。次日操分飯猶好之為也。而送好母。童又得一分。其後母問曰。好久不來何乎。童曰。我師每欲赴堂高賓俄來故止耳。母常問童互語慰答。翌歲操有大賓。急辨供。童過午不送飯。童又被酒而睡。客退操覺童而問。童曰。我托醉而未送。操促之。便以飯與母。日已傾。母曰。衰矣哉老婦乎以為日已旰。而好或怠也今猶午時也。童聞言好事。午醉半醒不覺而淚下。母恠問。童卒爾曰。媼豈不聞乎去歲某月某日我師已寂。思媼之悲痛未容易言而已。母聞之慟絕不起。童悔未由也。童泣語操曰。我若真子雖賓鬧不忘母矣。若又禁酒豈有蹉口乎。媼之逝也我之過矣。操大嘆。乃共同志七人葬好母於石淵寺後。操及七人反寺。操語而曰。我替榮好養其母。養未艾命已斷。未足酬好焉。我欲薦冥福而補養。我等八人分法華八卷。逢媼忌各講一卷為追薦。公等許不。七人皆諾。便設四日二座講席修之。名曰法華八講會。于時延曆十五年也。每歲不缺。諸寺名曰石淵八講。相効修焉。十講三十講相次而出。皆基於操也。天長四年五月七日終西寺北院。年七十。夏四十七。</p>
</div>
<div class='div-other'><a id='mulu40' /><p>釋護命。姓秦氏。美州各務郡人。五歲入吉野山宴坐數年歸省父母父母留居郡之山田寺。十五依元興寺萬耀。十七得度。從同寺勝虞學唯識。白月入山修虛空藏法。黑月歸寺誦習。嘗於普光寺講唯識論䟽。忽頂上得舍利。又喫飯口中感舍利。弘仁七年任僧都。上表辭讓。上不許。屏居山田寺。天長四年為僧正。承和元年九月十一日終元興寺小塔院。年八十五。時善守法師來問疾。親逢音樂響天薰香盈室云。</p>
</div>
<div class='div-other'><a id='mulu41' /><p>釋道雄。姓佐伯氏。敏悟過人。從慈勝法師受唯識之旨。尤通因明論。又依長歲和尚學華嚴宗。又就弘法大師習密法。雄欲創伽藍未得勝地。一夕夢山州乙訓郡木上山境致佳麗。翌日到其所果如夢中。奏起營搆。官給工粮。合一十院名曰海印寺。置華嚴教焉。年度二人。于今不絕。嘉祥三年任僧都。仁壽元年六月卒。</p>
</div>
<div class='div-other'><a id='mulu42' /><p>釋安慧。姓㹮氏。內州大縣郡人。母夢吞明星有孕。延曆十三年生。及四五歲聰敏超軼。七齡事州之小野寺廣智俗之號菩薩者也。智異其才器携付台嶺傳教。時年十三。教寂。從慈覺受毗盧遮那。孔雀等經。天長四年試大日經業得度。紀年之間修三部念誦。四種三昧。承和十一年為羽州講師。時管內皆學唯識不知台教。自慧開講州人棄相歸性。上創定心院置十禪師。撰得九人闕一人。得慧滿數焉。貞觀八年六月尚書省牒以真言止觀兼明者補座主為永式于時慧中選。十年四月三日卒。年七十四。經宿左手與願右手寶印共不散云。</p>
<p>贊曰。業精于勤。是負笈之事也。四師異宗。其精勤者同矣。加之操之靈也。命之辯也。雄之興也。慧之博也。豈夫邊幅乎。</p>
</div>
<div class='div-other'><a id='mulu43' /><p>釋義真。相州人。從傳教大師入唐。為譯語沙彌。貞元二十年十二月七日於台州國清寺受戒為大僧。又同教入曉闍梨灌頂壇弘仁十四年四月十四日於根本中堂始行大乘菩薩戒羯磨。真為和上。時受者一十四人。上詔諸宗述奧旨。護命作研心章褒相宗。空海著十住心論贊密教。真造天台義集。世皆傳之。天長元年詔任延曆寺座主。座主之職始於真。九年為維摩講師。台徒之預也真為初。十年七月四日寂。壽五十三。</p>
<p>贊曰。為人之後者不失家法是為嗣嫡矣。真公居叡山第二世而孳孳勤勗。故承明王之崇恩始領座主之高職。可謂不忝家業乎。及柄圓戒之法事。豈國清親受之異熟與。思其從事於羯磨不多違錯而已。</p>
</div>
<div class='div-other'><a id='mulu44' /><p>釋圓澄。姓壬生氏。武州崎玉郡人。母夢偃臥屋上身映日光忽腹生白蓮華覺後有孕。寶龜二年生。甫七歲新羅法玄摩頂曰。汝必為人師。十八事道忠菩薩。忠者鑒真之神足也。使令左右晨昏無倦。間即誦習。忠愍其懇誠授菩薩戒名為法鏡行者。延曆十七年上叡山從傳教落髮。教改今名。時歲二十七。二十三年教奉詔入唐。澄其年四月就唐僧泰信受具足戒。明年教歸。勑於紫宸殿修五佛頂法。撰諸名德受灌頂。澄預數焉。是宮中密灌之始也。大同元年十一月二十三日教於止觀院藥師像前率數百人授圓頓菩薩大戒。澄又預焉。是傳大戒之始也。弘仁八年三月教授圓教三身蓮華因果常寂光土等義曰。我大唐傳來台宗奧旨既入汝心。宜挑流傳之燈永永不絕。十三年六月四日臨終先授止觀三德之義。止觀必要是也。澄悲喜交合。初大同二年二月一日教始修法華長講。擇七碩德各配一卷為講師。第一卷教自講。第二卷以澄領之。三年三月八日修金光明長講。又以澄當講師。是本朝二經長講之始也。澄勸淳和大后製衲伽梨施國清寺眾。蓋厚本也。天長十年為天台座主。承和四年十月二十六日告弟子慧亮曰。先師往年語曰。我歸朝之時白國清寺座主大眾曰。歸本國後。常遣請益留學二僧請決圓教深旨。我滅後汝宜撰人跨海。我承遺命顧門屬未得其人。唯楞嚴院禪師可充此任。故我勸此人入唐請益。我命在今夜不待此人為深恨耳。今以請益大德所置三十餘條疑問并傳法記草雜書等託汝。須彼禪師歸朝必受諮決。是我懇志也。便於寂光道場其夜三更奄然卒。壽六十六。臘三十四。楞嚴院師者慈覺也。</p>
<p>贊曰。傳教攻苦食淡之時諸子之執役者不少矣。獨澄預於三始可謂榮焉乎。託六赤之孤寄百里之命。澄其人與澄其人與。</p>
</div></div>
<p class='juan'>元亨釋書卷第二　終</p>
</div><!-- end of div[@id='body'] -->
</body></html>