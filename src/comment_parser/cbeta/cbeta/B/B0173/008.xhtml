<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>元亨釋書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu131' />
<p class='juan'>元亨釋書卷第八</p><p class="byline">濟北沙門　師鍊撰</p>
<div class='div-other'><a id='mulu132' />
<div class='div-other'><a id='mulu133' />
<ul class="">
<li>淨禪三之三
<ul class="">
<li>宋國祖元</li>

<li>宋正念</li>

<li>宋子曇</li>

<li>宋一寧</li>

<li>三聖寺湛照</li>

<li>禪興寺道海</li>

<li>圓覺寺昭元</li>

<li>東福寺慧曉</li>

<li>東福寺順空</li>

<li>南禪寺祖圓</li>
</ul></li>
</ul></div>
<div class='div-other'><a id='mulu134' /><p>釋祖元。宋國慶元府人。姓許氏。高曾皆衣冠。母陳氏夢一沙門抱嬰兒與之。乃娠。母思煩苛欲壞胎。一夕又夢白衣婦人告曰。汝所孕者佳丈夫也。好自保育。其詞懇至。母雖夢中而左右侍女又聞此言。寶慶二年<span class='note-inline'>(本朝嘉祿二歲)</span>三月十八日生。時白光照室。至于試周之日<span class='note-inline'>(宋俗迎兒產暮日行試業。猶如本朝三歲試問。)</span>父母列儒釋墳籍及百玩好作具見兒自為。兒微笑而取佛書。甫六七歲就家塾。記聞應酬穎脫群兒。性沈重偉雄。雖兄弟婢妾不敢狎弄。食遭葷羶必避之。或見屠宰切于己。十三喪父。乃勵志投杭之南屏山。禮堂頭北磵簡薙髮。當年受具。十四趨雙徑拜佛鑑。鑑一見許參堂。迨于十七誓不出雲堂提撕狗子話。一夜四更聞首座寮板忽爾啟蒙。便作偈曰。一槌打破精靈窟。突出那吒鐵面皮。兩耳如聾口如啞。等閑觸著火星飛。呈于鑑。鑑更舉香嚴擊竹頌徵之。元澁應對。鑑遷化。下凌霄謁月石溪於靈隱。聞偃溪於玉几。後寓飛來。時愚虛堂棲鷲峰菴。元常往來。一日堂示禪海波瀾。元溟涬然。適石帆。石林。橫川三名衲之天台。堂以偈送之。有相送當門有脩竹為君葉葉起清風之句。元入來。堂舉示元。元曰。和尚此頌只是閑語。中間無些子巴鼻。堂拈起頌子曰。這箇聻。元欲進語。堂劈面一揮。元自是得句語三昧。觀物初主大慈。元與觀有世系。又兄事南山。思講舊義往而依之。發意持淨者二載。江湖高其趣操。一時躡井樓打水牽動轆轤。忽然得無礙機用。於是乎向佛鑑所示狗子無佛性話。及香嚴擊竹頌。又無餘蘊矣。始識得佛鑑妙手之深密。時年三十六。翌年里人萍鄉宰羅季莊以東湖白雲菴延元。元編蒲而居。經七歲母亡。歸靈隱寧退耕席下居第二座。大傅賈似道聞元道譽劄于台之真如。開堂演法爇香酬佛鑑之法乳。居七歲北虜兵戈系擾寺剎。乃潛過溫之鴈蕩丙子之歲兵壓溫境舉眾逃竄。元獨兀坐堂裏。虜酋將加刃頸。元不動述一偈曰。乾坤無地卓孤笻喜得人空法亦空。珍重大元三尺劒。電光影裏斬春風。群虜感悔作禮而去。明年復四明。天童一環溪請歸第一座。己卯之年吾建長虛席。副元帥平時宗具䟽幣航海聘名宿。明牧以元充遐招。環溪授佛鑑法衣。元拈起曰。師兄世尊傳金襴外別傳何物。咄過在汝殃及我。乃披衣。五月離太白。六月著太宰府。乃弘安二年也。八月到相陽。平帥執弟子禮邀入福山。待遇日渥。五年冬圓覺寺成。命元為開山第一祖。開堂之日群鹿臨筵。元為吉徵即名山以瑞鹿。示眾曰。參禪須是打併胷中淨潔去卻情識中所重。單單只將自己參取。自己如何參取。自己既是自己。因甚參自己。蓋緣儞被知見解會日夜差排日夜纏縛。不能得解脫。不能得出頭。此是第一種牢獄。儞若去得許多知見解會。空蕩蕩處參。虛豁豁處行。不是大徹大悟也。是一箇無依倚衲子。只者無依倚處。是諸佛放身捨命處。又曰。奉勸兄弟。若已得些子柄杷入手者。於祖師公案言教中透教淨潔。主賓回互處。先用後照處。權實相待處。敲唱俱行處。須是玲瓏八面始得。既得玲瓏八面了。須是一時打疊教淨盡始得。若不如此墮在毒海。正旦上堂曰。新頒鳳曆下堯庭。山嶽齊呼萬歲聲。主丈不知見甚麼。也來趁隊賀新正。卻道我雖栗栗枳枳棱棱層層。要與你東拄西拄橫撑竪撑。撑撑拄拄跳出窮坑。五湖煙浪裏。別有好商量。元偈句俊偉有作者之風。其鎻口訣句法步驟似寶鏡三昧。近世諸老此作鮮矣。其詞曰。諸佛妙門。列祖的旨。繼繼繩繩。貴在密契。尺圍鑰合。綱紐沈細。綿密無縫。隱括幽祕遠兮非遙。近兮非邇。錯無所遺。舉無不備。橫亘十方。竪窮三際。理外無事。事外無理。具一切相。合一切義。啟無所開。闔無所閉。出無所從。入無所詣。二兮非一。一兮非二。用則雙用。置則雙置。隨處即宗。如身影爾。世尊拈花。達磨分髓。曹溪南嶽。百丈臨際。楊岐白雲。圓悟妙喜。洎至應菴。五十一世。或開或遮。或權或體。或順或逆。或淨或穢。或明或暗。或行異類。激揚鏗鏘。波流嶽逝。如師子筋。如象王鼻。如天鼓聲。如鴆鳥尾百千機緣。河沙妙偈。出沒卷舒。三昧游戱。深慈痛悲。布無緣施絕見絕聞。絕情絕謂。曰放曰收。控惡馬轡曰錯曰綜。奪魔王幟。箭擲空鳴。風行塵起。龍蛇天淵。迷悟金屎。不入此宗。徒勞擬議。禮應菴塔偈曰。悞入桃源深處路。灼然流水隔天涯。一聲雞唱千年後。老卻劉郎幾度花。冷泉聽猿曰。萬里吳江萬里天。盡將客恨送歸舡。一聲分作三聲了。誰在巴山暮雨前。禮密菴塔曰。謾說砂盆重似山。不施三拜也應難。黃金不鑄黃金像。松竹相爭夜夜寒。與老母守歲曰。風攪長林雪滿牀。寒藤無葉倚空桑。誰知戶破家殘處。添得黃<span class='corr'>粱</span>客夢長。題虎圖曰。獨坐枯木嵓。一嘯風悄悄。眾生界未空。我心終不飽。元謂徒曰。我初不欲來此土。而有些子因緣故至焉。我在宋。禪定中嘗見神人。峩冠偉服手執圭貌挺特。告曰。願和尚降我國。如是者數矣。我不省何事。然每神人至先一金龍來入袖中。亦有群鴿子。或青白之者。或飛啄之態。或上予膝上。亦不測由。及入此國一時有人語曰。當境有明神曰八幡大菩薩。威靈甚新。師<span class='corr'>已</span>棲斯界盍詣祠燒香一遭。予因此至八幡宮。視殿梁上有數箇木鴿子。問之。對者曰。此神之使鳥耳。故偶焉。予即知定中之峩冠此神也。老僧到此不偶然耳。汝等造老僧陋質膝上安鴿子及金龍以應往年之讖。又曰。吾又夢先師說法徑山法堂上。我俱眾預聽。忽座前西北隅蠟燭爆火落拜席。東南角其光甚熾照耀四方。老僧夢中成一頌曰。百丈當年捲起時。今朝歘地自騰輝。火星迸出新羅外。不在東風著意吹。覺後無所測。及來此國太守一日寄與達磨像。老僧讀其贊先師手澤也末句曰。不在東風著意吹初省先夢耳。四年春正月平帥來謁。元采筆書呈帥曰。莫煩惱。帥曰。莫煩惱何事。元曰。春夏之間博多擾騷。而一風纔起萬艦掃蕩。願公不為慮也。果虜百萬寇鎮西。風浪俄來一時破沒。初元在鴈山。定中觀音大士現形曰。我將舡來取汝。乃示日月二字。元起詣像前卜籤。亦得日月二字。此日爇香作鎻口訣執筆而成。文不加點。就床宴息。有一人語曰。百萬虜寇天兵助順豈不勝耶。元夢中問曰。何為有此語。對曰。佗日自見。元覺後把筆於鎻口訣中。加八字。曰。箭擲空鳴風行塵起。先三年平帥擕縑紙乞法語。元書鎻口訣預讖。帥不委也。寇平後帥問曰。海寇風蕩和尚自何先知乎。元笑曰。更過兩年說與太守。然又鎻口訣中已寫呈了。後三年平帥卒。九年八月元語首座照無象曰。吾有一事<span class='corr'>辦</span>在季秋。照曰。何事。元笑而不答。月末示疾。九月三日親書遺書別太守及諸方亡慮數通。晚以偈示眾曰。諸佛凡夫同是幻。若求實相眼中埃。老僧舍利包天地。莫向空山撥冷灰。亥時更衣端坐。索筆書曰。來亦不前。去亦不後。百億毛頭師子現。百億毛頭師子吼。置筆而逝。年六十一。臘四十九。元貌俊麗。顧眄可法。平居不卸衣。而又一被上綴伽梨供夜分。其精進類此。諡佛光禪師。</p>
<p>贊曰。昔百里奚在虞虞亡入秦秦興。用與不用之異也。佛光生衰宋狼狽之時其道不振矣。所據只邊疆蕞爾之剎。又或旅于人矣。平帥居桓文之位藩翰吾道。是以厚聘珍幣非二三羖皮之比也。於是乎高踞。上藍盛倡真宗見風濤之幾兆諭康平於元戎。嗚呼二國之興亡者用舍之一翁乎。</p>
</div>
<div class='div-other'><a id='mulu135' /><p>釋正念。宋國永嘉郡人也。自號大休。初參光東谷。聞谷擧張拙秀才問長沙百千諸佛但聞其名未審居何國土話有省。述偈呈谷曰。右軍王義之。草聖最為奇。淡書千佛榜。濃寫四賢詩後謁月石谿。溪間。達磨葬熊耳。因甚隻履西歸。對曰。眼觀東南意在西北。溪打一拂子。念當下知解冰釋。咸淳六年夏乘商舶入此土。文永六歲也。至相陽。建長隆蘭溪待以高賓。副元帥平時宗鄉道望命主禪興精藍。燒香證石溪之法乳。次移建長。壽福。圓覺。上堂曰。禪禪。無聲無臭。非方非圓。遠在河沙國近則口皮邊。不可口授。只要心傳。翻憶普通年遠事。祖師元不離西天。福山提綱曰。無心應物。風行水上自成文。匪念應機。箭在的中非爾力。而況寒巖枯木逈絕餘息。報緣虛幻豈可強為。蓋以時緣逼迫直得迴避無門。是知祖祖傳心。燈燈續焰。佛法平等。了無高下。譬如春入化機。萬卉千葩。高低向背。各各不同。隨見取舍。互有得失。然衲僧家。或卷或舒。或出<span class='corr'>或</span>沒。自知時節。不落情量。諸聖著眼不及。魔外擬心即差。雖然新長老到這裏。只得鐵作面皮。大開笑口。且道笑箇甚麼。良久云。堪笑白雲無定度。披風吹去又吹來。示眾曰。從上諸大宗匠開甘露門垂示機語。截鐵斬釘除疑破執。如盤走明珠。不住中邊擊塗毒鼓遠近俱喪。所以道宗乘一唱三藏絕詮。機輪轉處作者猶迷。此吾宗本分事。非<span class='corr'>權</span>立漸次階梯也。蓋緣此方緇白素尚教理。十常八九。於達磨直指之道未深信受。間有入此宗根本不明沿襲過謬多生異見。摠謂教門有所據。宗門無所依。遂乃廣尋文義意識分別。如水中捉月鏡裏求形。卻將諸祖覿面提持超情離見底機要隨語生解。穿鑿理路。遞相印證。更有一等執平實無事擬心待悟者。況諸聖大解脫門。唯過量人乃能徹證。要須玄路絕聖量盡。如冲天丹鳳翱翔碧漢出海獰龍興騰雲雨。若不爾者皆依他作解。記問傳習認目前光影。隨逐聲色墮斷常坑壍。互入邪途。念住禪興。夢觀音大士告曰。逢強則止。念覺莫測。後十年由建長移龜谷。仰見額有金剛字。始明聖讖。則鑿西南一巖剏壽塔刻補陀像酬指方。正應二年冬寢病于鹿阜。十一月益革遷正觀寺。二十九日集眾入室。晦執筆書曰。拈起須彌槌。擊碎虛空鼓。藏身沒影跡。日輪正當午。放筆而化。茶毘得設利。諸徒收龜谷塔。諡佛源禪師。釋子曇。宋之台州人。徧游叢社普參名宿適於石帆衍公處止奔馳。文永之間觀光上邦。慧峯之爾。福山之隆。闢敞軒以待之。經數祀而歸。正安元年與寧一山同舟重來。平副帥貞時待以師禮迎居圓覺大伽藍。叢規嚴肅衲子勇奮。移董建長。德治元年十一月二十八日滅。諡大通禪師。</p>
</div>
<div class='div-other'><a id='mulu136' /><p>釋一寧。號一山。宋之台州胡氏之子也。幼投郡之鴻福寺融無等席下。不久去聽律于應真。學台于延慶。已而嫌義學上天童質疑堂頭敬簡翁。又依鄮之珍藏叟。珍移而愷東叟來。及照寂窻。彌頑極。互相移來。寧奉事四師。而欽彌之好開誘。一日從容酬酢。至我無一法與人倐爾投契。又謁環溪橫川諸耆宿益深造詣。覃北元革宋闡法祖印寺。香供識頑極也。居十歲移補陀山。永仁六年我商舶達明境。初辛巳之夏元國樓船偵我西鄙。神靈戮力風波破蕩。元主秦心不止奇謀百計。以我卿浮屠諭寧藩撫。寧逼不得已駕舶著大宰府。正安元年也。副元帥平貞時激怒編管豆州。或稱寧道譽。副帥元重祖道。此冬延主巨福之席。尋移圓覺。淨智正和二年夏圓規菴化龍山。初建治太上皇聞寧德望屢欲召見。於是勑元帥府促寧赴上都。秋入寺。上皇幸山問道眷遇隆渥。其住寶陀指山門曰。海濤澎湃。鐘鼓鏗鏘。莫是入理之門麼。<span class='note-inline'>(喝)</span>提綱曰。一向恁麼去煙水連天。一向與麼來塵埃滿面。直得去來不以象。動靜不以心。猶是普請邊事未出常情。山僧昨日十字街頭高提祖師心印。世出世間萬法一印印定。直是法法無差。今朝白花巖前敷揚古佛家風。從聞思修入三摩地盡底揭翻。便見頭頭不昧一十二面鼻直眼橫。三十二身東倒西擂。與麼會得皇恩佛恩一時報畢。<span class='note-inline'>(良久云。)</span>天人群生類。皆承此恩力。再住福山謝兩序耆舊曰。普化成褫臨濟珍重下去。楊岐輔佐慈明時出憃語。是皆碔砆之質。豈為瑚璉之材。福山者裏。左眄則冰清玉潔。右顧則虎驟龍馳。機鋒閃星電。號令鼓風雷。山僧贏得放憨癡。閑看峰雲自去來。雖然莫便是福山為人處麼。<span class='note-inline'>(良久云。)</span>妙舞莫誇迴雪手。三臺須是大家催。文保元年十月寢疾。上皇時時問候。二十五日上表告辭。又書偈別眾曰。橫行一世。佛祖吞氣。箭已離絃。虛空落地。奄然化。年七十一。上皇幸寢室嗟慟。便蘸宸奎贈國師之號。</p>
<p>贊曰。念也悟解純真。曇也號令嚴毅。寧也波瀾浩澣。三師者宋地之彥而此方之英。又吾道之所因也矣。</p>
</div>
<div class='div-other'><a id='mulu137' /><p>釋湛照。號東山。備之中州人。浮遊講肆。聞慧日之熾化更衣謁之。日許入室。弘安三年日歸寂。顧命領東福。照避于諸徒。四年藤丞相以日之託懇請照不得已為第二世。然勇退纔圓法歲而已。照鄉開三聖之禪苑乃移焉。正應帝詔入宮問道。照權萬壽帝賜寺產。四年秋八月入盜伺籌室委順而化。闍維收骨。第七之朝其徒有乞分骨者。開爾舍利粲然不可數也。初念大休訃至。或曰大休火浴流舍利奇哉。照曰。然我又他時費子之奇哉一詞耳。至此世欽照之先知焉。塔于圓通寺。賜諡寶覺禪師。</p>
</div>
<div class='div-other'><a id='mulu138' /><p>釋道海。號桑田播州人。初習教部。屬蘭溪之煽化改服而謁。依附者久。已而應世相之東勝中間或隱或顯。又起蓮淨智。禪興大都懶于領眾。動去舍去。晚屏居龜山菴。延慶二年正月八日滅。荼毗得舍利百餘粒。大如菽者數顆。小者如粟。諸徒塔福山西來菴側。</p>
</div>
<div class='div-other'><a id='mulu139' /><p>釋昭元。號無為洛城人也。早摳衣於聖一之室。又優游大覺。佛光之門。初瑞世筑之承天。瓣香記初友也。繼移都之三聖東福相之瑞鹿。應長元年春仲因病辭圓覺寓寶滿寺。五月十六日書偈化。闍維收骨。灰中舍利數粒。諸徒驚嘆。其中磪誠者曰。諸方舍利取侮者有諸。況此小數恐例浮矯不可聞也。後數日分骨於城之塔所。揭蓋五色燦爛着骨片猶濕粟黏器。諸孤相顧嘆異。至此不得匿也。初拾骨時諸徒取之者數十人。皆各襲藏。於是乎啟緘亦咸作舍利。或全骨如琉璃者有之。其上皆黏舍利。或數寸半骨半珠短長片屑逢形為玉。又綴舍利。皆能分散增益。元之徒慧泉蘊骨。及諸徒開見泉亦披之無舍利。諸徒笑曰。子之矯傲也我師身後尚有意乎。泉大愧即對骨燒香禮懺。經數日為舍利。府屬婦人有惡死者。聞元之舍利感異欲見之。然拘忌諱未果也。屢稔傳聞自耻癡惑。乃令比丘善梁取來。梁捧至。骨片鮮瑩。婦人生難遭思親手把玩。掌中忽落一兩顆舍利。婦人起立作禮悔見之晚矣。鹿峯門側有老嫗。就元徒得一粒。刳蓮實盛之。聽分增之事思念。我舍利亦益乎。便開見。蓮殼坼裂為數十粒。相陽管內傳為奇事。</p>
<p>贊曰。舍利者孔老之書無聞。唯浮屠氏而已。講徒寡而禪者多矣。我國上古希而今世滋矣。我聞舍利者戒定慧之所薰也。宜乎孔老氏之無之乎。而講寡禪多古希今滋何乎。近世舍利或有竊議者。三師余之所親見而不容偽也。或問。經曰輪王死貯舍利置四衢道。人民盡來供養。輪王只說世教。孔老又說世教。何其輪王有舍利而孔老無乎。對曰。輪王之教博而孔老之化狹矣。舍利之有無者教化之博狹乎。</p>
</div>
<div class='div-other'><a id='mulu140' /><p>釋慧<span class='note-inline'>(【考】慧當作惠)</span>曉。讚州人。幼上睿山學台教。更衣聽律於泉涌。不幾謁爾公於慧日。服勤者數稔矣。又泛舶入宋周旋二淅。晚依曇希叟於瑞岩。一日室中擧百丈撥火公案。言下有省適附商舶而歸。痛自韜埋。學徒從空閑寂漠之濱者多。正應五年承大丞相鈞旨主東福。一香記爾師之乳也。其冬夜小參曰。胡地抽石笋。京師出大黃。達磨失巴鼻。衲僧沒商量。吽吽當頭霜夜月。任運落前溪。謝秉拂上堂。<span class='note-inline'>(拈主丈云。)</span>貓有歃血之功。虎有起屍之用。且問主丈子。有什麼功用。<span class='note-inline'>(卓一下云。)</span>我有四種妙用。其第一節。節放大光明。顯示無上道。甚深微妙超有無。不住中道第一義。其第二節。節現大神變。宣說摩訶衍法。離四句絕百非。言語不可思議。其第三節。節具大手段。把須彌筆劈虛空紙寫一篇章文質彬彬。其第四節。節出廣長舌。轉無盡藏法輪。左轉右轉橫轉竪轉。自由自在全無巴鼻。便召大眾云。要識取主丈子麼。<span class='note-inline'>(擲下云)</span>吾無隱于爾。初曉在杭州。北虜入境。曉罹虐燄。一心念觀音。忽大悲印像在肩上。曉心負焉。以故免刑。携歸奉持。見今在塔所。其居東福一冬無帽。侍僧曰。師盍買帽。曉曰。無貲。僧曰。乞報知事。曉曰。一帽幾直。僧曰。半千。曉曰。半千者可助我香積四分之一不可。永仁五年十二月二十五日化栗棘菴。書偈別眾曰。來也如是。去也如是。更問如何。如是如是。諡佛照禪師。</p>
<p>贊曰。予讀曉師挽希叟頌軸。月坡明公書跋尾載撥火事署曰己卯之歲。因此而言。曉之於希叟不為無得也。然嗣香供慧日何哉。大抵師資之間不可容議者古多在焉。丹霞雲門之類是也。曉亦或有似乎。近世執道柄者潭居華服受譏塵寰。曉也甘拈淡又可稱矣。其辟帽者我與漢文之露臺竝按焉。</p>
</div>
<div class='div-other'><a id='mulu141' /><p>釋順空。姓源氏。號藏山。初父夢沙門語曰寓宿得否。父拒之。沙門懇乞。問名。對曰寂照。覺後不委何人。自是妻藤氏有孕。適父發鎮西赴都船次備藝之海澨。空生舟中。天福元年正月一日也。國俗兒生三朞試問先身。多有言也。父母問空。對曰圓通大師。父謂此名違昔夢。彼此徒爾耳。經旬聞倡妓歌曰。寂照入炎宋號圓通大師。於是乎其父始信夢語之不虛焉。早投水上山榮尊。尊者東福之徒也。尊會省福。攜空而行。白福曰。此子非吾泥中物也。願泝于龍門。福笑而納之。服侍三歲。聞蘭溪之道譽欲一瞻禮。乃辭慧日之相陽。溪一夕夢得蒼鷹。詰旦謂徒曰。今日俊衲至。空果告謁。溪以為青華嚴之兆也。命領紀綱平副帥勸空游宋國。時聞偃溪據徑山接單位於海眾。明年溪寂。玨荊叟自靈隱來居主席。踰年而化。肇淮海來。又如荊叟之去就空歷三老參請不倦。又振錫訪用斷溪於越之東山。寧退耕於明之萬壽。慧西巖住太白峯。道價高東淅。空遷而附。巖老而倦誨策。以思溪之鞏石林五峯之師友如而依焉。空周旋吳越者久。本鄉舶便至辭林。林送偈曰。十載中原一棹還。碧琉璃外更無山。扣舷三下知誰會。自作吳音唱月彎。風帆無恙再覲慧日。日職以記室。文永七年開高城基趾而居。乳香供慧日。尋而移承天。正安二年鈞命主東福大道場。居五歲。解印浮游京甸。其上堂曰。山房夜雨曉來晴。風葉飄零自接聲。夢破小窻室生白。不須雞唱報天明<span class='note-inline'>(良久云。)</span>直饒恁麼會。猶是較半程。又<span class='note-inline'>(拈主丈云。)</span>唯此一事實。餘二則非真。<span class='note-inline'>(靠丈云。)</span>主丈依前黑粼皴中秋曰。吾心似秋月。碧潭清皎潔。<span class='note-inline'>(拈丈云。)</span>良哉老瞿曇。止止不須說。<span class='note-inline'>(卓一下云。)</span>打刀須是邠州鐵。延慶元年五月九日書偈化於雙輪之菴居。壽七十六。諡圓鑑禪師。</p>
<p>贊曰。曩予侍圓鑑於慧日。從容問曰。師游宋地謁諸名宿。不知其中誰為最乎。對曰偃谿西巖我只仰望而已。未遑知高低。荊叟退耕就而日淺。唯石林老友於淩霄主於思溪。其禪海波瀾吾雖不得而盡。偏洲滂渚儻打浮泳。我昔辭林。林告曰。小參雖家訓又自有家法。子歸故里敲唱宗乘。妙叶之一路不可亂做也。即與二篇。今猶不失。乃出一紙曰。子自擇焉。予披之石林之親書也。冬至曰。擬著即錯。鐵牛掣斷。黃金索不擬猶乖。撒手還同萬仞崖。這裏一咬便斷。如花開鐵樹。似笋迸石頭。無陰陽地儘自寬閑。爭奈東山山前一片松根竹腳未曾踏著在。<span class='note-inline'>(驀拈主丈一畫云。)</span>不得侵疆越界。徐夜曰。似地擎山不知山之孤峻。鳳縈金網趨霄漢。以何期如石含玉。不知玉之無瑕。蛇護神珠蘊風雷而未化。設使翱翔霄漢鼓蕩風雷。聞者震驚見者眩惑也。只間間地可可地。豈不見僧問洞山。年窮歲盡時如何。山云。家家門底野狐兒。<span class='note-inline'>(拍牀云。)</span>鯨吞海水盡。露出珊瑚枝。予誦二篇者久。欽法格之峻整。今書于此為學者之標準。又見偈及小參知林之期鑑之不泛泛也矣。</p>
</div>
<div class='div-other'><a id='mulu142' /><p>釋祖圓。信州人也。號規菴。幼歲投相之淨妙寺。出家屬佛光之熾化于福鹿。往而依焉。光器許侍內記。弘安九年光寂。圓卷祴入洛都。謁佛心於慧日。初副元帥平時宗見圓曰。子他時必行法檀度。而不有財檀。不成教乘名句豈非法財乎。子之禪檀不可不貨殖。于時心挾講譽故就焉。心主龍山拉圓行。屢稱於文應上皇。正應四年冬心沒。上皇召圓繼席。時圓在巨福。踰年入寺。歲三十一。嗣香記佛光之乳也。冬至上堂曰。烏兔奔忙不改舊時光彩。乾坤寂爾猶涉造化斡旋。<span class='note-inline'>(竪拂)</span>獨有這箇。戢玄機於未兆。藏冥蓮於即化。還委悉麼。<span class='note-inline'>(擊禪床下座。)</span>謝頭首秉拂。<span class='note-inline'>(拈主丈曰。)</span>冷匣秋波凝不流。幾人來結死怨讎。<span class='note-inline'>(靠丈)</span>羸來依舊掛虛壁。一任寒光射斗牛。臘八曰。六年睡熟雪花堆。透骨寒來夢始回。滿握夜光耀天地。何須按劒立空階。圓妙年英邁。上皇晨昏參請。一夕源僕射有房寢。中心動。忽起思惟。我豈有之乎。恐宸衷有虞乎。乃馳入時上皇在龍山之下宮。有房有急劇之貌。上皇兀坐如思。問曰。鄉何中夜而至乎。有房奏事。上皇笑曰。今日與圓舉論宗門。圓徵詰抑逼不少假也。朕旗靡陣披。是以胷懷梗塞未能寐也。如鄉之忠襟與朕通乎。有此感來也。有房扣頭曰。陛下夙受佛記善聞思修。然陛下聞思因圓師激發也。臣之愚忠又因陛下感發耳。上皇首肯。初佛心領龍山。宮殿樓臺未有梵製。及圓一新。大殿。法堂。雲堂。庫院。山門。檀林。凡叢林當有者具體而成。正和二年暮春寢病。四月二日辭世偈曰。一躍躍翻黃鶴樓。一拳拳倒鸚鵡洲。臨行一著元無別。黃鶴樓前鸚鵡洲。圓丈室之東偏手植篁竹。臨亡之時竹葉委白。經二三日復青云。</p>
<p>贊曰。祖道之被日域也五傳不續矣。千光之後多間出焉。然化洽相將宁扆薄矣。覃佛心闢龍山雖傾宸衷未艾矣。圓公以英妙之姿當咫尺之　威。豢馴蛟龍指撝鵷鷺。宗門之光晃煜雲衢假如圓也。庸才諛識取侮於講儒。祖道殆廢于草澤矣。因之而言。圓其祖道之益乎。</p>
</div></div>
<p class='juan'>元亨釋書卷第八　終</p>
</div><!-- end of div[@id='body'] -->
</body></html>