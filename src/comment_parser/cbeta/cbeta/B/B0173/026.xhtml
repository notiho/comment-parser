<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>元亨釋書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu539' />
<p class='juan'>元亨釋書卷第二十六</p><p class="byline">濟北沙門　師鍊撰</p>
<div class='div-other'><a id='mulu540' />
<p class='h1'>資治表七<span class='note-inline'>(起寬治盡建曆合十二君)</span></p>
<div class='div-other'><a id='mulu541' />
<p class='h2'>寬治皇帝</p>元年春正月。夏四月戊子改元寬治。秋七月。冬十月<p style="margin-left:1em">寬治元年丁卯正月。不書即位去歲十二月十九也。帝承保第二子。諱善仁。四月改元初七也。此歲當哲宗元祐二年也</p>
二年春二月太上皇幸高野山。夏。秋。冬十月幸睿山<p style="margin-left:1em">寬治二年二月上皇幸高野。取路南都禮東大。興福寺佛。二十七入金剛峯。以布帛賜寺眾。宣僧都隆明啟白。緇素傾聽。又勑僧郡寬意開弘法影堂作禮供養</p>
三年春夏五月太上皇宿睿山。秋。冬十月藤相國詣長谷寺。十有一月藤僕射師通詣近州彥根山。十有二月太上皇幸彥根山<p style="margin-left:1em">寬治三年五月上皇在中堂一七日。十月相國藤公慶長谷寺丈六四天王木像。十一月僕射藤師通頃年耳不聰。聞彥根山觀自在靈感入山祈之。自此殆聞鬬蟻。十二月上皇聞僕射之靈應幸山。又得感應</p>
四年春。夏。秋。冬十月天皇幸清水寺<p style="margin-left:1em">寬治四年帝宿清水寺一七日</p>
五年春二月太上皇幸高野山。夏五月大僧正覺圓賜上首。秋。冬<p style="margin-left:1em">寬治五年五月大僧正覺圓解印。勑曰。退位且隨之。然宮會不言夏﨟猶當居大僧正之上首</p>
六年春。夏。秋七月太上皇幸金峯山。冬<p style="margin-left:1em">寬治六年七月上皇幸金峯。勑僧正隆命慶讚宸書金字妙法華經及五部大乘經因而施百袈裟于百沙門</p>
七年<p style="margin-left:1em">寬治七年</p>
八年春。夏。秋。冬十有二月壬午改元嘉保<p style="margin-left:1em">嘉保元年十二月十五改</p>
九年春。夏。秋八月僧正隆命賜封一戶。冬十有一月賜御車<p style="margin-left:1em">嘉保二年八月帝瘧。隆命加愈賞封一戶。十一月帝疾。又加愈。聽輦車。帝賜御車。賀拜之日乘之</p>
十年春正月釋經範奏修觀音供于清涼殿。夏。秋八月太上皇祝髮。冬十月受沙彌戒。十有二月辛酉改元永長<p style="margin-left:1em">永長元年正月初。承曆四年二月大內火。仁壽殿觀音供絕。寬治六年僧都經範奏法事之絕。帝宣給事中成宗曰。此供曩修仁壽殿。今殿未成何修之有。範對曰。昔我祖弘法大師奏置此供。爾時仁壽為常殿故修于仁壽。近世清涼為常殿。仁壽雖未成清涼為宜。何以故。當近帝居而修此供。因是而言。假令仁壽成未如清涼之近密矣。給事復奏。帝以範言為然。至此修于清涼。于今不絕。俗曰二間供。尋常此供不書。今何書。又定賢奉勑修此供。曷為書範。範有四德故書。復法事一也。明故事二也。辯識三也。功成不居四也。功成不居何。帝令範修于清涼。範舉同門定賢換也。曷為換賢。賢長於範也。書奏見換也。八月上皇出家。十月受沙彌戒于隆命。十二月改元十七也</p>
十有一年春。夏。秋。冬十有一月辛未改元承德<p style="margin-left:1em">承德元年十一月二十一改</p>
十有二年春。夏四月大僧正覺圓寂。秋七月天皇幸法勝寺拜佛。冬<p style="margin-left:1em">承德二年七月二十一帝幸法勝寺禮佛。幸拜常也。曷為書。褒也。曷為褒。法勝太上皇承命于延久而所建也。祝贊皇祚輔翼帝業皆是也。譬新主即位先謁廟堂。法勝之寺鎮護之宇新主之拜猶如彼。褒帝之承先志故書。然何暮。士庶暮王者不暮</p>
十有三年春正月沙門覺行為親王。夏。秋八月戊戌改元康和。冬<p style="margin-left:1em">康和元年正月仁和寺覺行冊親王。行承保之子皇子。出家後為親王自行始。俗曰法親王。八月改元二十八也</p>
十有四年<p style="margin-left:1em">康和二年</p>
十有五年<p style="margin-left:1em">康和三年</p>
十有六年春。夏。秋七月慶尊勝寺。天皇幸之。沙門覺行為特進。八月戊子道后歡子崩。冬<p style="margin-left:1em">康和四年七月二十一尊勝寺成。帝幸慶之。覺行之特進開眼尊師賞也</p>
十有七年春。夏。秋。七月慶讚大藏經于法勝寺。冬<p style="margin-left:1em">康和五年七月十三慶大藏經金書也</p>
十有八年春二月甲寅改元長治。三月尊勝寺灌頂院成。天皇幸之。夏四月大僧正隆命命聽牛車。秋八月講宸書法華于宮中。九月大僧正隆命寂<p style="margin-left:1em">長治元年二月改元初十也。三月二十四構灌頂院于尊勝寺。修結緣灌頂。仁和之覺行為大阿闍梨。四月隆命牛車。依加上皇疾也。八月宸書妙經啟八講席</p>
十有九年春二月修八講于鳥羽官。夏六月大僧正增譽聽牛車。秋。冬<p style="margin-left:1em">長治二年六月增譽牛車依加帝疾也</p>
二十年春。夏四月庚午改元嘉承。秋。冬<p style="margin-left:1em">嘉承元年四月初九改</p>
二十有一年春。夏。秋七月癸卯天皇崩。冬<p style="margin-left:1em">嘉承二年七月十九帝崩。</p>
</div>
<div class='div-other'><a id='mulu542' />
<p class='h2'>天仁皇帝</p><p>元年春正月夏四月。秋八月甲辰改元天仁。冬十月</p>
<p style="margin-left:1em">天仁元年戊子正月。不書即位去歲十二月初一也。帝寬治長子。諱宗仁。八月改元二十七也。此歲當徽宗大觀二年也</p>
二年春正月沙門範俊為僧正。夏。秋。冬<p style="margin-left:1em">天仁二年</p>
三年春。夏五月慶讚大藏經于法勝寺。天皇幸之。秋七月庚戌改元天永。冬<p style="margin-left:1em">天永元年五月十一上皇慶金書大藏於法勝寺。帝預焉。七月改元十三也</p>
四年春。夏五月置三十講于法勝寺。秋。冬<p style="margin-left:1em">天永二年五月法勝寺三十講二十一也</p>
五年春。夏四月僧正範俊寂。秋。冬<p style="margin-left:1em">天永三年</p>
六年春。夏四月追興福眾群。秋七月己丑改元永久。冬<p style="margin-left:1em">永久元年四月睿山與興福爭。相徒悉寺入都。朝廷訝其多眾遣官使諭歸。南眾不肯與官使交鋒。不書戰痛也。七月改元十一也</p>
七年<p style="margin-left:1em">永久二年</p>
八年<p style="margin-left:1em">永久三年</p>
九年春。夏五月沙門行尊為僧正。秋。冬<p style="margin-left:1em">永久四年</p>
十年<p style="margin-left:1em">永久五年</p>
十有一年春。夏四月丙辰改元元永。秋九月太上皇慶讚大藏經于熊野神祠。冬十有二月慶最勝寺。天皇幸之<p style="margin-left:1em">元永元年四月四改。九月初七太上皇幸熊野山慶大藏。上皇幸熊野已三回。至此有是慶。十二月十七最勝寺成。帝從六宮百司幸慶</p>
十有二年<p style="margin-left:1em">元永二年</p>
十有三年春。夏四月庚辰改元保安。秋。冬<p style="margin-left:1em">保安元年四月十改</p>
十有四年春。夏。秋。冬十有一月左僕射源俊房薨<p style="margin-left:1em">保安二年閏五月初二台徒燒園城。不書繁也。公卿之薨多。曷為書。源公深我也</p>
十有五年春。夏。秋。冬十有二月置灌頂院于最勝寺<p style="margin-left:1em">保安三年十二月十五慶最勝寺灌頂院</p>
十有六年春正月壬午天皇禪位于皇太子。夏。秋。冬<p style="margin-left:1em">保安四年正月二十八禪位。</p>
</div>
<div class='div-other'><a id='mulu543' />
<p class='h2'>天治皇帝</p>元年春正月。夏四月庚戌改元天治。秋七月。冬十月。太上皇幸高野山<p style="margin-left:1em">天治元年甲辰正月。不書即位去歲二月十九也。帝天仁長子。諱顯仁。四月改元初三也。此歲當宣和六年也</p>
二年春正月大僧正寬助寂。夏五月僧正行尊加大。秋七月聽牛車。冬天下放生<p style="margin-left:1em">天治二年</p>
三年春正月戊子改元大治。夏。秋。冬<p style="margin-left:1em">大治元年正月二十二改</p>
四年春正月沙門覺行為儀同三司。夏。秋。冬十月兩太上皇幸高野山<p style="margin-left:1em">大治二年正月覺行儀同。太后寶塔慶讚賞也。十月兩上皇承保天仁也</p>
五年春三月慶圓勝寺。夏。秋。冬十月慶讚大藏經于石清水。太上皇幸之<p style="margin-left:1em">大治三年三月圓勝寺慶十三也。十月大藏慶二十一也</p>
六年春。夏。秋。冬十有一月停興福玄覺主務。<p style="margin-left:1em">大治四年十一月玄覺停務依眾擾也。</p>
七年春。夏。秋。冬十月慶法金剛院<p style="margin-left:1em">大治五年十月二十五法金剛院慶導覺行也</p>
八年春二月丙申改元天承。夏。秋七月置八講于法勝寺。冬<p style="margin-left:1em">天承元年二月二十九改。七月法勝八講。薦承保帝國忌也</p>
九年春三月慶得長壽院。夏。秋八月戊戌改元長承。冬十月慶寶莊嚴院。天皇幸之。太上皇幸高野山<p style="margin-left:1em">長承元年三月得長壽院慶十三也。八月改元十一也。十月寶莊嚴院慶初七也</p>
十年<p style="margin-left:1em">長承二年</p>
十有一年春二月太上皇慶讚大藏經于法勝寺<p style="margin-left:1em">長承三年二月大藏經金書也。常事不書。曷為屢書。慶藏功大也</p>
十有二年春二月大僧正行尊寂。夏四月庚午改元保延。秋。冬<p style="margin-left:1em">保延元年四月二十七改</p>
十有三年春三月慶勝光明院。天皇幸之。夏。秋。冬<p style="margin-left:1em">保延二年三月二十三慶鳥羽勝光明院。導師忠尋。呪願覺猷。帝及太上皇六宮百司皆預會。</p>
十有四年春正月沙門定海為僧正。二月沙門玄覺為僧正。夏。秋。冬十月慶安樂壽院<p style="margin-left:1em">保延三年春海覺二僧正出焉。近世僧正不書。曷為二月二書。異例也。凡僧正有正權。正只一員二師皆正故書。曷為二正。國家皇子或自胎孕或潛籓。咸以沙門神異者祝祚。及龍飛受大賞。號曰御持僧。海為帝御持。正月為正。覺為權在海前。及海超正。興福寺眾七千人入京訟海超授。因茲二月覺為正。時有兩正。南眾奏奪海復一正。朝廷不許優海之功也。正員為二自覺始。十月十九鳥羽安樂壽院覺行為慶導。聽牛車</p>
十有五年春三月秬雨于鳥羽宮。夏。秋九月太上皇宿睿山。冬十月大僧正忠尋寂。十有一月僧正定海加大<p style="margin-left:1em">保延四年二月二十三四條離宮火。二十四二條宮火。因茲三月十五詔定海修孔雀經法于鳥羽宮。十九朝天雨佢。其色黑。時為法効。七月初十池中生一莖雙華蓮。又為法効。不書史失修者也。九月二十六上皇宿中堂一七日。十一月定海為大僧正。醍醐徒海為初</p>
十有六年春。夏。秋。冬十月慶成勝寺。天皇幸之<p style="margin-left:1em">保延五年十月二十六成勝寺落</p>
十有七年春。夏。秋。冬<p style="margin-left:1em">保延六年閏五月二十五台徒燒三井</p>
十有八年春二月慶歡喜光院。三月太上皇祝髮。夏。秋七月丙午改元永治。冬十有二月辛未天皇禪位于皇太弟<p style="margin-left:1em">永治元年二月二十一歡喜光院落。三月初十上皇出家。法諱空覺。受戒僧正信證。七月改元初十也。十二月讓位初七也。</p>
</div>
<div class='div-other'><a id='mulu544' />
<p class='h2'>康治皇帝</p>元年春正夏四月僧正信證寂。辛卯改元康治。秋七月冬十月<p style="margin-left:1em">康治元年壬戌正月。不書即位去歲十二月二十七也。帝天仁第六子。諱體仁。四月改元二十八也。此歲當高宗紹興十二年也</p>
二年春。夏五月天仁太上皇受戒于東大寺于睿山。秋八月慶金剛勝院。冬十月道皇次睿山<p style="margin-left:1em">康治二年五月十一上皇受戒東大寺。十二受戒台山。八月初六金剛勝院落。導師覺與。十月初三上皇次中堂次宿何異。次近宿久</p>
三年春正月己亥改元天養。夏。秋。冬<p style="margin-left:1em">天養元年二月十八改</p>
四年春。夏六月修仁王會百座于得長壽院。秋七月乙丑改元久安。冬<p style="margin-left:1em">久安元年七月二十一改</p>
五年<p style="margin-left:1em">久安二年</p>
六年春。夏六月道皇幸睿山。秋八月慶彌陀像于鳥羽宮。冬<p style="margin-left:1em">久安三年六月十七天仁天治二上皇幸台山。召座主行玄修七佛藥師法。八月十一營佛宇于鳥羽宮。安彌陀九像慶之</p>
七年春。夏四月大僧正定海寂。六月講宸書法華經于鳥羽宮。秋七月道皇幸法性寺。冬<p style="margin-left:1em">久安四年六月十六延名德于鳥羽講上皇親書經王。七月十七上皇幸法性寺。常行不書。曷為書。藤丞相於法性寺延一百沙門慶新宇。上皇預會。褒君臣趨法事也</p>
八年春三月慶延勝寺。天皇幸之。夏。秋。冬<p style="margin-left:1em">久安五年三月二十延勝寺成。皇帝上皇從百僚幸。慶導師行慶</p>
九年<p style="margin-left:1em">久安六年</p>
十年春正月戊戌改元仁平。夏。秋。冬<p style="margin-left:1em">仁平元年正月二十六改</p>
十有一年春三月僧都覺任寂。夏。秋。冬<p style="margin-left:1em">仁平二年三月初一覺任逝。小官不書。曷為書。褒也。曷為褒。宮修多也。幾許修法。一萬日唱導六千座故書</p>
十有二年春二月慶讚大藏經于熊野山。夏。秋。冬<p style="margin-left:1em">仁平三年二月金書大藏慶者十四也</p>
十有三年春。夏。秋八月慶金剛心院。壬寅改元久壽。冬<p style="margin-left:1em">久壽元年八月初九慶金剛心院。改元二十一也。</p>
十有四年春。夏。秋七月戊辰天皇崩。冬<p style="margin-left:1em">久壽二年七月之崩二十三也。</p>
</div>
<div class='div-other'><a id='mulu545' />
<p class='h2'>保元皇帝</p>元年春正月。夏四月戊戌改元保元。秋七月天仁道皇崩。冬十月<p style="margin-left:1em">保元元年丙子正月。不書即位去歲十月二十六也帝天仁第四子。諱雅仁。四月改元二十七也。此歲當紹興二十六年也</p>
二年<p style="margin-left:1em">保元二年</p>
三年春正月天皇幸法勝寺。夏。秋八月戊戌天皇禪位于皇太子。冬<p style="margin-left:1em">保元三年八月十一之讓位也。</p>
</div>
<div class='div-other'><a id='mulu546' />
<p class='h2'>平治皇帝</p>元年春正月。夏四月甲辰改元平治。秋七月。冬十月<p style="margin-left:1em">平治元年己卯正月。不書即位去歲十二月初一也。帝保元長子。諱守仁。四月改元二十也。此歲當紹興二十九年也</p>
二年春正月己丑改元永曆。二月皇太后落䰂。夏。秋。冬<p style="margin-left:1em">永曆元年正月十改。二月十七上西門院出家于法金剛院</p>
三年春。夏。秋九月甲戌改元應保。冬<p style="margin-left:1em">應保元年九月初五改</p>
四年<p style="margin-left:1em">應保二年</p>
五年春三月庚申改元長寬。夏。秋。冬<p style="margin-left:1em">長寬元年三月二十九改。六月初九台徒燒三井</p>
六年春。夏。秋。冬十月東大寺修萬僧會。十有二月太上皇慶蓮華王院<p style="margin-left:1em">長寬二年二月二十二興福寺眾於東大寺會一萬沙門讀壽命經。祝聖也。十二月蓮華王院之慶二十二也。導師尋範</p>
七年春。夏四月太上皇宿睿山。六月壬午改元永萬。醴泉出于蓮華王院。壬寅天皇禪位于皇太子。秋。冬<p style="margin-left:1em">永萬元年四月二十三上皇宿台山一七日。六月改元初五也。七日醴泉涌蓮華王院西砌。今尚為甘井。讓位者二十五也。</p>
</div>
<div class='div-other'><a id='mulu547' />
<p class='h2'>仁安皇帝</p>元年春正月。夏四月。秋八月戊戌改元仁安。冬十月<p style="margin-left:1em">仁安元年丙戌正月。不書即位去歲七月二十六也。帝平治長子。諱順仁。八月改元二十七也。此歲當孝宗乾道二年也</p>
二年春。夏。秋。冬十月沙門明雲為僧正<p style="margin-left:1em">仁安二年</p>
三年春二月壬子天皇禪位于皇太叔。夏。秋。冬<p style="margin-left:1em">仁安三年二月十九讓位。</p>
</div>
<div class='div-other'><a id='mulu548' />
<p class='h2'>嘉應皇帝</p>元年春三月保元太上皇幸高野山。夏四月甲午改元嘉應。六月太上皇祝髮。秋七月。冬十月<p style="margin-left:1em">嘉應元年己丑正月。不書即位去歲三月二十三也。帝保元第三子。諱憲仁。四月改元初八也。六月初七上皇出家。法諱行真。大僧正覺忠為戒師。此歲當乾道五年也</p>
二年春。夏四月太上皇受戒于東大寺。秋。冬<p style="margin-left:1em">嘉應二年四月上皇受戒二十一也</p>
三年春。夏四月乙丑改元承安。秋九月停七大寺讓受。冬<p style="margin-left:1em">承安元年四月二十一改九月止七大寺師資讓受。依與福寺眾請也</p>
四年春三月沙門公顯為僧正。夏。秋。冬十月平太師清盛營法華道場<p style="margin-left:1em">承安二年十月十五平太師營道場于福原。修法華法。道皇為大阿闍梨</p>
五年春。夏。秋。冬十月慶最勝光院。天皇幸之<p style="margin-left:1em">承安三年十月二十一皇母建春門院慶最勝光院。帝預會。</p>
六年<p style="margin-left:1em">承安四年</p>
七年春。夏。秋七月丁未改元安元。冬<p style="margin-left:1em">安元年七月二十八改</p>
八年春。夏四月道皇受戒于睿山。秋。冬<p style="margin-left:1em">安元二年七月二十七上皇受戒延曆寺</p>
九年春。夏五月僧正明雲配豆州。六月賜赦。秋八月辛未改元治承。冬十有二月天幸蓮華王院<p style="margin-left:1em">治承元年加州刺史師高其吏與台徒之在郡者有爭。吏治掠酷。其徒訟台山。台眾奏謫師高。官判緩之台眾喧訴。師高之父奏曰。明雲為地。時雲為座主。實不然。上皇怒編管豆州。五月雲發至近江。台眾議曰。雲公無罪。只是加州之讒耳。又夫雲公無咎受譴。豈非吾貽台嶽之恥乎。我等赴湖濱當奪而歸。台眾恐事不就。詣山王神祠告志。且曰。神若容議願見感異。時一童子狂呼曰。我是明神也。我又患雲師之竄喜大眾之議耳。於是乎耆宿五百餘人擲所持念珠于神前曰。若所託不虛還珠於各主。童子便掇散珠一一付之。不有差悞。因此台眾逐至粟津奪而歸。台眾自山上接粟津。帝又聞雲之無罪。六月賜赦。八月改元初四也。十二月上皇慶蓮華王院塔。帝幸之</p>
十年<p style="margin-left:1em">治承二年</p>
十有一年<p style="margin-left:1em">治承三年</p>
十有二年春二月癸卯天皇禪位于皇太子。夏六月遷都于攝州福原。秋。冬十有一月辛未復都。十有二月太師清盛燒南寺<p style="margin-left:1em">治承四年二月讓位二十一也。六月初二平太師奉幼主遷都。睿山大眾捧狀奏新舊二京利害凡十七條。褒舊貶新。因此乎一月二十三翠華至自福原。六月遷都。曷為不日。都城不成也。寶字四年之遷逾歲曷為不日。雖逾歲不成同。初以仁皇子與源光祿賴政謀伐平太師。事發亡入三井寺。寺眾通書南京興福勠力助義。南寺許。五月皇子以三井地狹赴南京。太師發官軍二萬追擊皇子。皇子薨路。南眾疾太師挾幼主而行虐。屢鼓弄太師。太師大怒又發官師討南眾。南眾不降。官師放火。東大興福遭延燎而燼。書名去姓罪之也。賴政謀太師。我輩助義有道乎。君子曰。楚失也齊未為得矣。我輩聞命矣。太師酷虐源公誅之。何不得之。有君子曰。不善謀將之罪也。</p>
</div>
<div class='div-other'><a id='mulu549' />
<p class='h2'>養和皇帝</p>元年春正月。夏四月。秋七月戊子改元養和。冬十月<p style="margin-left:1em">養和元年辛丑正月。不書即位去歲三月二十二也。帝嘉應長子。諱言仁。七月改元十四也。此歲當淳熙八年也</p>
二年春。夏四月丁卯改元壽永。秋。冬<p style="margin-left:1em">壽永元年四月二十七改</p>
三年春。夏。秋七月丙戌天皇如西州。冬<p style="margin-left:1em">壽永二年七月二十四平族奉帝出都。</p>
</div>
<div class='div-other'><a id='mulu550' />
<p class='h2'>元曆皇帝</p>元年春正月。夏四月甲戌改元元曆。秋七月。冬十月<p style="margin-left:1em">元曆元年甲辰正月。不書即位去歲七月二十六也。帝嘉應第四子。諱尊成。四月改元十六也。此歲當淳熙十一年也</p>
二年春。夏。秋八月甲子改元文治。冬<p style="margin-left:1em">文治元年八月十四改</p>
三年<p style="margin-left:1em">文治二年</p>
四年春。夏。秋八月道皇灌頂于天王寺。冬<p style="margin-left:1em">文治三年八月二十二上皇從僧正公顯灌頂</p>
五年<p style="margin-left:1em">文治四年</p>
六年<p style="margin-left:1em">文治五年</p>
七年春。夏四月丁酉改元建久。秋。冬<p style="margin-left:1em">建久元年四月十四改</p>
八年春。夏。秋。冬<p style="margin-left:1em">建久二年夏沙門榮西至自宋。不書不奉詔也</p>
九年<p style="margin-left:1em">建久三年</p>
十年<p style="margin-left:1em">建久四年</p>
十有一年<p style="margin-left:1em">建久五年</p>
十有二年春三月復慶東大寺。天皇幸之。夏。秋。冬問沙門榮西于相府<p style="margin-left:1em">建久六年三月十二東大寺復先。十一帝從百僚幸南京。源將軍賴朝嚴兵衛。導師僧正覺憲。呪願僧正勝憲。常復不書。曷為書。大役也。去歲興福之復亦大役也。曷為不書。君臣之異也。此歲榮西辯相府。言在傳中</p>
十有三年<p style="margin-left:1em">建久七年</p>
十有四年<p style="margin-left:1em">建久八年</p>
十有五年春正月己酉天皇禪位于皇太子。夏。秋。冬<p style="margin-left:1em">建久九年正月十一讓位。</p>
</div>
<div class='div-other'><a id='mulu551' />
<p class='h2'>正治皇帝</p>元年春正月。夏四月戊子改元正治。秋七月。冬十月<p style="margin-left:1em">正治元年己未正月。不書即位去歲三月三也。帝元曆長子。諱為仁。四月改元二十一也。此歲當寧宗慶元五年也</p>
二年<p style="margin-left:1em">正治二年</p>
三年春二月甲午改元建仁。夏。秋。冬<p style="margin-left:1em">建仁元年二月十三改</p>
四年春。夏六月置台密禪于建仁禪寺。秋。冬<p style="margin-left:1em">建仁二年六月尚書省剳賜沙門榮西。置三宗建仁寺。教授學者</p>
五年<p style="margin-left:1em">建仁三年</p>
六年者二月甲寅改元元久。夏。秋。冬<p style="margin-left:1em">元久元年二月二十改</p>
七年春三月監造建仁禪寺。夏。秋。冬<p style="margin-left:1em">元久二年京畿風。流言集榮西。榮西。辯拆明切。因是建仁為官寺。得監造事在傳中</p>
八年春。夏四月戊寅改元建永。秋。冬<p style="margin-left:1em">建永元年四月二十七改</p>
九年春。夏。秋。冬十月丁卯改元承元<p style="margin-left:1em">承元元年十月二十五改</p>
十年<p style="margin-left:1em">承元二年</p>
十有一年<p style="margin-left:1em">承元三年</p>
十有二年春。夏。秋。冬十有一月己酉天皇禪位于皇太弟<p style="margin-left:1em">承元四年十一月二十五讓位。</p>
</div>
<div class='div-other'><a id='mulu552' />
<p class='h2'>建曆皇帝</p>元年春三月辛酉改元建曆。夏四月。秋七月。冬十月<p style="margin-left:1em">建曆元年辛未正月。不書即位去歲十二月二十八也。帝元曆第三子。諱守成。三月改元初九也。此歲春沙門俊芿至自宋。不書不奉詔也。當嘉定四年也</p>
二年<p style="margin-left:1em">建曆二年</p>
三年春。夏。秋。冬十有二月壬寅改元建保<p style="margin-left:1em">建保元年十二月初六改</p>
四年春。夏。秋。冬<p style="margin-left:1em">建保二年四月十六台徒燒園城</p>
五年春。夏。秋七月壬戌中使問釋榮西寂。冬<p style="margin-left:1em">建保三年六月晦西公語眾曰。孟秋初五我當行。都下喧傳。帝聞之。七月五遣中使問之。西對官使曰然。然西無恙。中使歸。未入宮西寂</p>
六年<p style="margin-left:1em">建保四年</p>
七年<p style="margin-left:1em">建保五年</p>
八年<p style="margin-left:1em">建保六年</p>
九年春。夏四月丁丑改元承久。秋。冬<p style="margin-left:1em">承久元年四月十二改</p>
十年<p style="margin-left:1em">承久二年</p>
十有一年春。夏四月甲戌天皇禪皇太子懷成。秋。冬。<p style="margin-left:1em">承久三年四月二十太子受讓。曷為不書位。六月東兵陷都。七月初九廢之。無即位儀。受禪不久而廢。不列皇圖故書名。</p>
</div></div>
<p class='juan'>元亨釋書卷第二十六　終</p>
</div><!-- end of div[@id='body'] -->
</body></html>