<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>元亨釋書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu293' />
<div class='div-w'><p><span class='note-inline'>(大日本國延文庚于六月有　旨入毘盧大藏海藏禪院寓居比丘單況等謹募眾緣恭為今上皇帝祝延　聖壽文武官僚讚崇　祿位國泰民安命工鏤梓與大藏經印板共行一部計三十卷旹貞治三年甲辰正月　日謹題)</span></p>
</div>
<p class='juan'>元亨釋書卷第十四</p><p class="byline">濟北沙門　師鍊撰</p>
<div class='div-other'><a id='mulu294' />
<div class='div-other'><a id='mulu295' />
<ul class="">
<li>擅興七
<ul class="">
<li>菅原寺行基</li>

<li>愛宕山慶俊</li>

<li>禪林寺真紹</li>

<li>觀喜法師</li>

<li>最仙法師</li>

<li>補陀落寺勝道</li>

<li>恒寂法師</li>

<li>高野山真然</li>

<li>高野山祈親</li>

<li>蓮入法師</li>

<li>眉間寺道寂</li>

<li>谷汲寺豐然</li>

<li>相應寺壹演</li>

<li>山崎寺慈信</li>

<li>行願寺行圓</li>

<li>良峯寺源算</li>

<li>六波羅蜜寺光勝</li>

<li>神護寺文覺</li>

<li>東大寺重源</li>
</ul></li>
</ul></div>
<div class='div-other'><a id='mulu296' /><p>釋行基。世姓高志氏。泉州大鳥郡人。百濟國王之胤也。天智七年生。及出胎胞衣裹纏。母忌之棄懸樹枝。經宿往見出胞能言。父母大悅收而鞠育。童稚之時與兒輩遊。動讚佛乘。村里牧豎之兒捨牛馬而從者數百人。其主或覔兒童馬牛到基所。聞其讚說不問兒畜。感泣而忘歸。基之說誨頃牛馬散諸所。主各以為已失也。說已基上高處呼牛馬。應聲而來。各主牽去。率以為常十五出家居藥師寺。學瑜伽唯識等論於新羅慧基。又從義淵益智證。二十四受具足戒於德光法師。基事行化道俗追隨之者以千百數。所過遇嶮難架橋修路。指某地之可耕墾。點某水之可瀦灌。穿渠池築堤塘計畫功績不日而成。州民至今賴之。王畿之內建精舍四十九所。諸州往往而在焉。基嘗行化返故里。里人捕魚而宴池邊。基過其地。年少戲以膾薦基。基喫之須臾臨池吐出。皆為小魚游泳去。見者驚伏。基私度沙彌。勑禁圄。身在獄中而出遊里閈。獄吏以聞。詔赦之。聖武帝甚敬重之。天平十七年為大僧正。此任始于基。時智光法師者有辯慧。嘗䟽盂蘭盆。般若心等經。聞基榮授曰。我才智宏淵。行基只營小行耳。朝庭棄我取彼何乎。抱嫉恨隱山谷。光一夕俄死。其徒以忽殂未葬十日而蘇。語諸弟子曰。冥使驅我而行。路有金殿高廣光耀。我問使者此所何。冥使曰。汝稱智人何不知之。行基僧正受生之處也。又進行。望見煙焰滿空。問之。答曰。汝當墮之地獄也。既而到閻王所。王呵曰。汝於閻浮提日本國有謗嫉行基僧正之心。今所以召汝者治其罪也。非命終也。即令抱火銅柱。我肉鎔骨融而後放還。言已馳謝基。基時在攝州造難波橋。遙見光來而微笑。光伏地作禮悔謝說夢事。二十一年正月皇帝受菩薩戒。及皇太后皇后。乃賜號大菩薩。二月二日於菅原寺東南院右脇而寂。年八十二。基之所過耕夫捨耒耜織婦投機杼奔波禮謁。村閭闐咽而不容易往來。云。</p>
<p>贊曰。佛法入日域而二十歲。豐聰皇子在襁褓而讚佛乘居儲貳而宣真諦。其後五十年基公出焉。伴孩癡而顯異。受皇王之大賜。欲揚教法先營剎寺。畿甸半百諸服相次。韙乎基之為名也。我道之地乎。</p>
</div>
<div class='div-other'><a id='mulu297' /><p>釋慶俊。姓藤井氏。內州人。事道慈學空宗。居大安。法華等寺。嘗開愛宕山為第一世。天應元年為僧都。性懷悲愍好施貧病。</p>
</div>
<div class='div-other'><a id='mulu298' /><p>釋真紹。幼事弘法大師。長受灌頂于實慧。齊衡之間建禪林寺。貞觀十五年七月七日滅。</p>
</div>
<div class='div-other'><a id='mulu299' /><p>釋觀喜。和州人也。行住坐臥唱彌勒號。好修古塔廢寺。自曳材運土。或乞路人加助。常撾鼓唱彌勒上生兜率天四十九重摩尼殿等偈而勸發人心。歸寂時異香盈室。</p>
</div>
<div class='div-other'><a id='mulu300' /><p>釋最仙。嘗任常州講師。戒行備足四眾歸崇。性抱利濟。修寺院掃堂宇。夷嶮途架絕梁。走急救危切於己。</p>
<p>逢旱澇不待延請祈求修法。屢有感應。問疾餉餓存活之者多。俗號悲增大士。</p>
<p>贊曰。吾法有莊嚴佛土之句。是大心士之事業也。諸師營新宇修廢寺夷嶮塗架絕橋皆是也。佳乎彼莊嚴者此莊嚴也矣。</p>
</div>
<div class='div-other'><a id='mulu301' /><p>釋勝道。姓若田氏。野之下州芳賀郡人。早出塵累鑽仰勝業。州有補陀落山峯巒峻峙。振古未有陟躋者。道以神護景雲元年四月企跋涉。路險雪深雲霧晦暝不能登。止山腹凡經三七日而還。天應元年孟夏又興先志。亦屈而退。延曆之始季春之月發大誓致勤修。且曰。者回不到山頂亦不至菩提。漸達于頂。眾峯環峙四湖碧深。奇花異木殆非人境。道堅誓所遂悅目喜心。乃結蝸舍於西南隅修懺又三七日。道雖究山區未盡湖曲。三年之夏造小舡浮東湖。西南北湖備極游蕩。就其勝處建伽藍曰神宮寺。居四載道行與靈境並傳。桓武帝聞之勑任上野講師。又於都賀郡創華嚴精舍。大同二年州界大旱。刺史令道祈雨。道上補陀山行法雩。甘雨速降百穀皆登。</p>
</div>
<div class='div-other'><a id='mulu302' /><p>釋恒寂。天長帝第二子也。姿儀端雅好讀經史綴文辭。承和帝冊為皇太子。監撫之暇志慕佛乘。常辭儲位事逃逸。帝不許。承和七年天長上皇崩。九年弘仁大上皇崩。太子廢為金紫光祿大夫。謂左右曰。元志逃佚今是時哉。乃隱淳和院東亭子。俗曰亭子皇子。嘉祥二年薙髮受沙彌戒。時年二十五。貞觀二年受具足戒。勑從真如阿闍梨稟兩部密法。晚以莊田資產捨大學寺。大學寺者弘仁帝之故宮也。天長大后改為佛寺。寂造丈六彌陀像。又庋諸經論等。寺供僧額皆寂之所置也。仁和元年九月二十日浣沐淨衣入室禪坐。翌日禪扉不開。弟子恠之啟戶見之向西跏趺。近而觸之膚體已冷。年六十。有二兒才操似父。寂出家日二子同剃落。寂善草隸。弘仁天長二皇世稱二妙。然論者言。弘仁勁筋乏肉。天長豐肉軟筋。筋肉均平肥瘦適宜者只亭子皇子也。</p>
</div>
<div class='div-other'><a id='mulu303' /><p>釋真然。姓佐伯氏。讚州人。弘法大師之甥也。就而學密乘。又受真雅之灌頂。法臨入定語然曰。我以此山付汝。汝其勵志營構為鎮護之靈區真言之教場。汝其勗乎。蓋金剛峯寺此時未成故有此遺訓。然盡心於營造。以故高野之峯為然之門院。寬平二年為僧正。三年九月十一日滅。</p>
</div>
<div class='div-other'><a id='mulu304' /><p>釋祈親。七歲喪父。十三投興福寺學相宗。有聰慧譽。偶省母疾落髮。母尋死。自此持法華薦二親。時稱持經者。以故名焉。行年六十忽自念言。二親之間我只一子偏專愛憐。報生苦樂恬不省。豈孝子之情乎。便詣長谷寺期一七日索知恃怗生處。第三日夜夢或告曰。西南有山曰高野金剛峯。汝其往彼必得感知。乃以指指西南。其指端放一光。金剛峯寺山川殿宇灼灼在目。翌日赴紀州。已而至高野。此山弘法定後距今八十余年。廢毀尤甚荊棘塞路。親披榛莽到塔所。祈求如長谷。一日忽淨眼根見覩史內宮。庭上有三莖蓮華。菩薩各坐二花。一花未開。親問曰。是菩薩為誰。對者曰。此二大士汝父母也。是汝法華讀誦之感報也。其不開之者汝當坐耳。親見野山之廢委身修營。不幾榛棘復輪奐。金剛峯之再興者實親之力也。</p>
</div>
<div class='div-other'><a id='mulu305' /><p>釋蓮入。居伯耆大山寺勤精修。寬弘之間詣長谷寺。期七日誓曰。願大悲者示我來世所居。第七夜夢一比丘從殿帳出曰。自此西南九里有勝地。汝止彼修練必生兜率內宮。覺感喜即至彼。東西山高地形邃闃而無堂宇又絕人蹤。入偏憑夢事居一樹下。其夜西方有光。入以謂魅怪也。夜夜如是。然無嬈害。一朝往光所。有大巖上置石板。敗葉埋積苔蘚固封。入去蘚葉立板拂拭石面。雕彌勒三尊像。其刻畫奇妙殆非人工也。入作奇想益固前夢。普告四來勸建精舍。經年終于此。臨亡果有祥瑞。</p>
</div>
<div class='div-other'><a id='mulu306' /><p>釋道寂。未出家時貪營家產。不為佛事。一旦播然志剃染。便思忖。我塵垢甚厚。豈容易發菩提心乎。當祈佛祠。乃詣長谷寺。一七日夜精修欣求。夢老僧語曰。菩提心無體相。即如是心名菩提心。覺而猛省。便出家浮遊名山靈區。後居元興寺坐禪念佛。夕陽時必向西觀想。又移住眉間寺。其主者有舊好。嘗誓作一搩手半觀音像一千軀。功未竟。寂戮力勉勵。不久而成。寂修福業。鑄洪鐘三捨東大。長谷。金峯三寺。久安三年十二月小疾。唱彌陀而終。年八十餘。</p>
<p>贊曰。予見諸子之有為也不徒爾矣。道之興者勇也。寂之興者業也。然者承託也。親者依孝也。慎終者入也。輔舊者寂也。皆各有旨乎哉。</p>
</div>
<div class='div-other'><a id='mulu307' /><p>釋豐然。欲營勝藍安觀自在像。延曆中相攸至美州谷汲構精舍。當平基鑿一巖忽石中油出。然生希有心。誓曰。我於此地安大悲像。若博利來世願此油益多。言已湧如泉。然大喜便安十一面觀音像。長七尺五寸。自是靈感溢傳。延喜中朝廷聞其瑞應。賜額華嚴寺。其油漸微今猶足殿前常燈云。</p>
</div>
<div class='div-other'><a id='mulu308' /><p>釋壹演。姓大中臣氏。洛城人。父備州刺史治知也。演少翔仕途。二兄相繼亡。因而厭世幻拋冠纓。師藥師寺戒明出家。承和二年受具戒。常持金剛般若。真如闍梨見為法器。授以密教。演居止不定。或宿市鄽。或住水邊。適至河內。一老嫗讓宅曰。此地商賈之巷魚鹽之津。非師深悲誰諭愚頑邪。願居此宇成精藍焉。演平基趾。土中得古朽佛像。支體不全。人傳為異。漸達天聽。勑將作監監營構。賜額曰相應寺。演運黑土築方丈壇安尊像。壇變白恰似塗粉。見者奇之。又建感應寺事在寺像志。皇太后不豫延演持念。病即愈。貞觀七年太師藤良房寢疾。百方不効。屈演加之。所患立差。上大悅擢僧正。演抗表辭之。上不許。九年七月十二日乘小舟浮水奄然遷化。年七十五。諡慈濟。</p>
</div>
<div class='div-other'><a id='mulu309' /><p>釋慈信。有神異。常飛鉢乞食。故世號空鉢上人。初攝州中山有十一面觀音像。昔上宮太子令百濟佛工刻之。像成時時放光。古老傳像放光照巖。其崛成金色。延喜中信對像啟曰。我此日域何地為靈區乎。我願殫力於營幹。其夜夢像告曰。我平等慈悲無剎不現。然山州山崎其民緣熟。信乃移像於彼。又飛鉢求營造。邪輩多作侮慢。此類咸受疾。邪眾悔過歸像。疾盡愈。一日信採花而出。還見無像。旁尋四旁。去房半里。像在草裏而立。信已到此。像語曰。我非厭子而去。此地來世多吉祥。故我來此。子只歸院安居。信以像言書側石。四來聞見傾伏。營構不日而成。</p>
</div>
<div class='div-other'><a id='mulu310' /><p>釋行圓。鎮西人。寬弘二年遊帝城。頭戴寶冠身披革服。都下呼為革上人。圓持千手大悲陀羅尼。又欲得好材刻其像。一夕夢沙門來告曰。明日送爾異材。翌朝果一僧至。語曰。賀茂神祠側有一槻木。莓苔纏封不知幾千百歲。其外似朽內甚堅實。每至六齋日槻畔有誦千手神呪音。近見任物遠聞有聲。自古名為異木。是子之所求材也。古老傳言。昔城北出雲路有小女。臨鴨河浣衣。一箭沿流而來。女取見之鴨羽加筈。女携還家插簷牙。自此女娠。已而生男兒。父母問其夫。女曰無。父母以為匿也。兒三歲父母議曰。世豈無父而有兒乎。思此里人乎。宜具酒膳大宴里夫令此兒持杯試告言。以此杯置汝父所。其得杯之人便兒之父也。議已多會鄉人。數爵之後令兒送杯。時兒取杯穿眾人出堂而置簷上鴨箭所。父母及諸胥怪之。相議曰。是箭屬鴨羽。宜姓此兒為賀茂氏。<span class='note-inline'>(鴨和訓賀茂也。)</span>於是兒化成雷上天。母又同時登天而去。今之賀茂中祠昔為田中。時田主已播秧數畝。其苗俄變成槻樹。母氏降樹下為神。今賀茂中宮是也。兒又降為神。賀茂上宮是也。其像歲久偃仆。世貴為靈木不厄樵材故至於今也。子乞神官刻菩薩像。圓喜而詣神主告事。神主不靳不日而成。像長八尺。營行願寺安之。以衣革俗呼行願寺為革堂。後仁弘法師得餘材又造八尺像安良峰寺。</p>
</div>
<div class='div-other'><a id='mulu311' /><p>源算。因州人。母娠時勞苦異常。及誕以為不祥子棄之路傍。牛馬不踐鳥獸不害。三日無少傷。隣人怪之收而育之。及總角上睿山。經年剃落受戒。壯歲還俗丁母喪不任哀毀。返本山登壇重受。時年四十五。後至西山良峯枕石[口*敕]流清修自適。欲創道場基址不平。岩石磊砢難施畚鍤。算愁之。一夕夢異僧告曰。上人莫愁我助健夫。次夜野猪數千鑿岩負土。翌旦見之基地坦衍。乃創蘭若。良峯有牛鳴之地者自算始。算持佛舍利三粒。一朝失一粒。算常憂之。寬治五年九月啟法華講會供舍利。席上得舍利一顆。即所失之者也。算悅之甚。始失舍利後左肩生疣已數年矣。及舍利返疣自愈。乃知舍利包在疣中。聞見異之。自入良峯七十餘年不踐紅塵。長臥白雲。京師邊地慕風奔赴。漸成寶坊徒眾益繁。算厭諠閙。去寺不遠別構草菴閉門宴坐。動經時日。七十年來不破齋。或數日斷飡。衣無蟣虱身無疥癬。池蛙閴爾庭鳥相馴。承德三年暮春結定印端坐而逝。經日容貌不變。其徒閟全身年一百一十七歲。</p>
<p>贊曰。或言。古之興建必有感何。對曰。神靈助發也。曷為然。有道也。蓋膏油非石礫之生也。豚猪豈使役之類乎。朽佛出地中。靈像立菴裏。終古苔枿一旦就斲。寧非神助乎。因此而言。五子者有道而感者歟。</p>
</div>
<div class='div-other'><a id='mulu312' /><p>釋光勝。不言姓氏。為沙彌時自稱空也。人又不諱言空也。少好佚遊天下殆遍。所過道塗多為利濟。荷鋤鏟嶮拾石鋪濕。架破橋修廢寺無水之地多穿井。井必甘冷。以其常唱彌陀號俗名彌陀井。往往而在焉。荒原曠野每逢遺骸。捃聚一處念彌陀名。灌油而燒過。弱冠於尾州國分寺薙髮為沙彌。天慶元年入王城。於市鄽唱彌陀勸化人。人呼為市上人。天曆二年四月上天台山從座主延昌得度。五年京畿疫。死屍相枕也。憐之自刻十一面大悲像祈之。像成疫止。其長一丈。於洛東勸四眾創一藍。號六波羅蜜寺奉安像焉也。居播州揖穗郡峯合寺看大藏。有不通處夢金人來說。阿州海中有島曰湯嶋。觀自在感應之地也。也焚香臂上七日夜不動不睡。願見大悲真身。其像放光。也在雲林院。一日入城。有老翁倚城垣。其貌甚寒齒牙相戰。也曰。尊老凜寒何立此乎。對曰。我是松尾明神也。頃受般若法昧未上白牛綩綖之車。以故貪癡之風逼我膚。師善法華願有意乎。也脫衣度與曰。我著此衣讀法華者四十年。其妙香薰皆染是衣。今獻之可乎。神悅受之。便披身相溫如無復寒氣。老鍛工禮也白。日暮道遠如生死何。也教曰。只專念彌陀。工辭還。中路逢賊。工潛念彌陀。賊見工曰。空也上人也。捨去。應和三年八月延名德六百人。於六波羅蜜寺慶讚金書大般若經。此日文殊大士現比丘身受供。語在淨藏事中。始也寫經。欲以水精為軸。其玉凡一千二百顆不可容易而得。也詣長谷寺。歸途次勝部寺。一比丘問也。此行何乎。也說軸事。比丘曰。是寺昔有沙門。發君願而未書經。先貯軸珠。不幸而命終。誓曰。我來世必竟功。莫令玉散失。乃造石凾埋在地中。今聞君言恐再誕乎。便將也穿地。果得軸珠奧羽二州夷狄之地。佛化少至。也負像經往彼說法。二州順化者多。和州別駕伴典職妻年老為尼。常詣也聽受。天祿三年九月。也送破衲尼所合其綴十一日尼補緝已馳婢曰。我師期近。汝走速獻。婢及復曰上人入滅。尼不驚也。臨亡時著淨衣執香爐端坐語門人曰。無量聖眾來迎滿空。語已氣絕。而手中香爐不傾。時香氣滿空音樂響天。年七十。臘二十五。</p>
<p>贊曰。天慶之前念佛之人希矣。也公出此時鼓黔首之民倡市廛之佛事。其後信空師挾性具而和之。方今孩嬰稚兒戲謔娛悲靡不以彌陀為口號者。也化之遺也。噫乎也之檀興者不在彼而在斯與。</p>
</div>
<div class='div-other'><a id='mulu313' /><p>釋文覺。姓藤氏。親衛校尉持遠之子也。覺俗名盛遠。以家業早備宮掖衛兵曹。年十八誤斬婦首。因茲薙髮修歷靈區。後回上都至城北高雄山寺。院宇朽頹榛莾埋路。覺以謂。昔弘法大師與八幡大神親於此地唱和密乘。況寶字神護之間國祚有虞。故大神託和清。建精舍。是以光仁帝號神願寺。天長帝改今名。近世王室艱厄恐此寺<span class='corr'>圮</span>廢之所由乎。我雖居方外皆王民也。斯地之廢二諦之亡也。於是乎發憤竭力於修營。乃作化䟽普于諸檀。一時入保元上皇宮奏幹事。適宮宴絲竹迭起。羣臣歌舞不遑以聞。覺性強直以為侍臣阻沮也。便近宮闈捧䟽呼稱。覺聲麁大絃歌錯紊。上皇大怒付廷尉獄。又竄豆州。始武衛將軍源賴朝自永曆貶屏此邦。逐客放臣覊旅艱窘。聞覺新謫逃虛足音猶得一跫。況故都名僧鄉情可攄。就而謁。且曰。父祖受官誅。身錮遠黜。願以我髮煩師手可哉。覺熟視曰。公必領天下兵馬之權不可失也。自此益狎。治承之末源公奉詔伐平族。至文治始盡殪。元曆帝賜元帥之任果如覺言。以故與源帥善。神護之構復不久而成。源眷日渥道福倍盛。又修東寺。二寺之修營覺之力居多。覺耐苦行他人不及。嘗在那智山發大誓七日立瀧下。時臘月頭髮皆凍。瀧水觸之其聲琤然。過三四日膚躰通冱氣息已絕。而身不傾。忽一童兒來以手摩覺自頭至脚。其手甚暖。覺乃蘇。問曰。何人。對曰。不動尊使我保護師耳。言已上天。覺益勇健。謂明王加我我豈慮命。從今增日盈三七。然其後瀧水煗如湯。又無寒苦。覺受瀧水竟三七日。其責豆州誓曰。我若成神護之修。波上舟中至豆州不言久近。不敢飲食而命不終。或又溘焉營復之不成也。營復之不成也。生何如死。經三旬著州上。遂無飲食云。</p>
</div>
<div class='div-other'><a id='mulu314' /><p>釋重源。黑谷源空之徒也。仁安二年跨海入宋。適與明菴西公遇于四明。相伴上台山拜蒸餅峰阿羅漢。又返明州見鄮嶺舍利瑞光。三年秋偕明菴歸。治承四年東大寺罹寇火。朝廷令源領幹事。源以為。昔聖武大帝舉斯役。以王者之威福猶募幹緣于天下。蓋分勝利于萬姓也。故聖䟽曰。一針一草各人各佛。況近世王室多故。非官司之獨有也。我盍贔屓而裨官造乎。源有巧思乃作一輪車。大可容身。車之左貼詔書右幹䟽。巡行州縣勸勵萬民。其巨楹碩梁長二百尺大數十圍。源巧畫妙計運轉如神。梓人皆附而乞指授。十餘歲。建久六年春三月落慶。上太上皇從百司幸寺。大將軍源賴朝監護宿衛。法事之壯觀也。源沒置遺像于寺。予遊東大寺。眾人聚一所。予怪而往。古屐舊杖人爭頂戴。予問故。對者曰。源上人之遺具也。詣寺者必先捧戴摩捋。予熟見其杖屐光瑩如也。蓋把玩之為也。是以知源之遺愛矣耳。</p>
<p>贊曰。昔者禹竭力溝洫。後世稱禹以大功者是也。然禹之德亦廣矣。方今言覺源者。只稱其功而不稱其德。我恐二子亦有禹之廣者乎。蓋功亦德也。夫功者德之顯者也。德者功之隱者也。隱顯不齊所以為德者一也。學者思之。</p>
</div></div>
<p class='juan'>元亨釋書卷第十四　終</p>
</div><!-- end of div[@id='body'] -->
</body></html>