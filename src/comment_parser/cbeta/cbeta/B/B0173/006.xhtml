<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>元亨釋書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu113' />
<p class='juan'>元亨釋書卷第六</p><p class="byline">濟北沙門　師鍊撰</p>
<div class='div-other'><a id='mulu114' />
<div class='div-other'><a id='mulu115' />
<ul class="">
<li>淨禪三之一
<ul class="">
<li>唐國義空</li>

<li>睿山覺阿</li>

<li>永平寺道元</li>

<li>長樂寺榮朝</li>

<li>松島寺法心</li>

<li>鷲峯覺心</li>

<li>宋國道隆</li>

<li>宋國普寧</li>

<li>淨妙寺了然</li>

<li>東福寺普門</li>

<li>南禪寺德儉</li>
</ul></li>
</ul></div>
<div class='div-other'><a id='mulu116' /><p>釋義空。唐國人。事鹽官齊安國師。室中推為上首。初慧萼法師跨海覔法。吾皇太后橘氏欽唐地之禪化委金幣於萼扣聘有道尊宿。萼到杭州靈池院參于國師。且通太后之幣。國師感嗟納之。萼曰。我國信根純熟教法甚盛。然最上禪宗未有傳也。願得師之一枝佛法為吾土宗門之根柢不亦宜乎。國師令空充其請。空便共萼泛海著大宰府。萼先馳奏。勑迎空館于京師東寺之西院。皇帝賚錫甚渥。太后創檀林寺居焉。時時問道。官僚得指受者多。中散大夫藤公兄弟其選也。萼再入支那乞蘇州開元寺沙門契元勒事刻琬琰。題曰日本國首傳禪宗記附舶寄來。故老傳曰。碑峙于羅城門側。門楹之倒也碑又碎。見今在東寺講堂東南之隅。</p>
<p>贊曰。予求碑刻而無矣。乃如東寺親摸印之。其碑破而存者四片。大者徑二尺餘。小者或不盈尺。額之左右蟠龍偉如也。雖頭角不完鱗甲燦然也。其文殘缺句讀不成。而其字畫之存者亦甚鮮明。雖非妙筆頗為楷正。予便印四片者而歸。上之下之左之右之百計剽閱少可明也。世言橘后問密法於弘法。法盛稱之。后曰。更有法之邁之者乎。法曰。太唐有佛心宗是達磨之所傳來也。熾行彼地。空海又雖少聞之未暇究之耳。因茲后使萼扣問靈池。今碑雖文句不成斑斑或見焉。世之所傳不徒然也。昔六一居士有集古錄一千篇。周秦之碑刻多載之。況隋唐乎。惜乎此方乏好古之君子。今猶不見碑之全文乎。因修此書見殘碑。予之贊詞不得不似跋尾耳矣。</p>
</div>
<div class='div-other'><a id='mulu117' /><p>釋覺阿。世姓藤氏。幼上睿山。習學有聲傍親文墨善梵漢書。嘗聞商客稱宋地禪道之盛奮然志遠游。遂以承安元年共弟金慶踰溟達于杭都。乃孝宗乾道七年也。時佛海遠禪師踞靈隱。道價高輦下。阿至其室遠問我國風。阿未通語音。便書曰。國主無姓氏號金輪王。一種系授未有移革。僧無進納而講義高者賜度。風俗和順奉佛歸僧。然無禪法只講五宗經論。風聞德義特詣函丈。願傳心印以度迷津。且如心佛及眾生是三無差別離相離言假言顯之。禪師乞垂開示。遠曰。眾生虛妄見見佛見世界。阿又書曰。無明因何而有。海便打。阿即請遠陞座決疑。明年秋游金陵抵長蘆江聞鼓聲忽然<span class='corr'>穎</span>悟。始知佛海垂手之旨趣。返靈鷲述五偈呈所見。其一曰。求真滅妄元非妙。即妄明真都是錯。堪笑靈山老古錐。當陽拋下破木杓。海印其所證。阿辭。海書偈贈行。阿歸朝後安元之始附舶便通信于海。水晶數珠綵扇等二十事貯以寶凾。海喜而受之。壬寅夏通嗣書。海已寂矣。或曰。嘉應帝聞阿禪行召問宗要阿橫一笛吹之應制。時機未稔君臣莫測。惜哉化行不聞乎。</p>
</div>
<div class='div-other'><a id='mulu118' /><p>釋道元。姓源氏。京兆人。紳纓之胤也。始謁建仁明菴。庵為法器。後乘商舶入宋地見天童如淨禪師。淨付以曹洞宗旨。歸來闢法于城南深草。平副帥時賴招以名藍不就。乃如越州構精舍而居。名曰永平禪寺。叢規一則太白。建長五年八月二十八日告眾書偈化。壽五十四。</p>
<p>贊曰。阿元之二師者參遊之選也。阿之契於冷泉。元之稟於太白。見其自大方而來不亦悅乎。阿之迹不多見可惜而已。然猶見取雷菴列於四燈不為大息焉。元之化播北地不及中土不能無遺意矣。</p>
</div>
<div class='div-other'><a id='mulu119' /><p>釋榮朝。粹密學。從建仁西公稟宗門要旨。居上野之長樂禪苑。盛揚真化。東方道俗趨化如歸。寶治元年九月二十六日戌時滅。于時寺內甚明。徒眾相語曰。昬夜之明豈有是等之煥赫乎。采筆記事過于炬燭。寺傍民家望寺以為失火。急奔入寺。見朝之坐丈室而化。壽福朗譽。東福圓爾。皆朝之徒也。</p>
</div>
<div class='div-other'><a id='mulu120' /><p>釋法心。過壯歲出家。不知文墨。聞衲子之稱宋地禪行。駕商舶。入臨安。徑登徑山見佛鑑禪師。鑑於圓相中書丁字示之。心止席下單提研究。性堅硬耐禪坐。骨臀腫爛而不撓者九年。初持丁相。於萬物中現丁字。心不屑。漸經歲序始得平穩。歸朝居奧州松島。臨終先七日謂徒曰。某日當取滅。然心無恙。侍僧不信。到期齋罷坐禪床。侍僧乞遺偈。心元不克書。即唱曰。來時明明。去時明明。是箇何物。止而不言後句。侍僧曰。猶一句望足之。心應聲喝一喝泊然而化。</p>
</div>
<div class='div-other'><a id='mulu121' /><p>釋覺心。性常澄氏。信州神林縣人。母祈戶藏山佛求子。一夕夢佛以燈手授。覺有娠焉。少小無塵累之操。年十五投神官寺讀佛書。十九薙染受具于東大寺。乃上高野山染指於三密也。因而謁金剛三昧院行勇。於是乎志慕教外之旨。易服親炙。勇遷相之龜峯。心主紀綱。又稟金剛乘於三輪道。得菩薩戒於深草元。遂入上都見勝林順。順者入宋之望也。益深南詢之志。建長之初泛舶蹈宋域。直趨雙徑禮癡絕冲。寓一單於廣眾。簡堂外之步屧。而機語不契。乃事徧遊參荊叟于道場。拜應真于天台。育王之寺。大梅之塔。淅東靈區足跡皆遍。適值本邦同參源心者。問曰。我周旋諸老之間者久矣。而以吾眼之不明也。暗于知人焉。雖吾之暗庶幾見人之明乎。子已熟於地矣。又不有聞邪。對曰。我之暗猶子之暗。而我之聞寔不似子之聞也。是子之所謂熟者乎。靈洞護國佛眼師我所熟聞也。乃相將至護國。佛眼問曰。汝名什麼。對曰。覺心。眼乃示以偈。曰。心即是佛。佛即是心。心佛如如。亘古亘今。又徵詰數四即受印可。寶祐二年春告別。佛眼以月林語對御錄無門關等付之。又授偈曰。心即是佛佛即心。心佛元同亘古今。覺悟古今心是佛。不須向外別追尋。又寫照贊曰。用迷子訣飛紅爐雪。一喝當鋒崖崩石裂。化死蛇作活龍。點黃金為生鐵。去縛解粘。抽釘拔楔。更將佛祖不傳機此界佗方俱漏泄。心辭而出。發于明著博多。乃建長六歲也。隱高野之故居。明年出世于金剛三昧咤。瓣香供佛眼。踰歲通嗣書慰答切至。弘安四年文應上皇詔居城東勝林寺。至化難逃勤老入都。奏對愜旨。聲振輦下。然以帝里繁喧忤于禪宴。不幾潛回紀之舊院。永仁三年諸徒出衣資建壽搭于都城之西北。扁庵曰歲寒。乞心睠遊。心不得已又入天邑。上皇優禮迎請咨詢禪要。心雖老奏對詳精。上皇益欽歆。錙素軿闐禮謁。又願心之終焉此居。心亦潛歸紀州。初心自宋歸。海風俄起波濤怒鼓。一船震慴。心安坐不動。忽月輪現檣上。頃刻風波恬如也。鷲峯元多妖魅。有涉境者必遭惑亂。心居于此屢見怪異。心一一降攝。或授戒法。自爾魅事息。心登熊野妙法山。青天忽星祥雲下覆。正應四年晴空大雷墜鷲峯之東嶂。聲聞四十里。諸徒恠至雷所。有一顆寶珠。心乃埋珠鎮山門。始心遊鷲峯。樂其絕勝營構梵宇名曰西方寺。棲此四十餘歲化被南紀。詣熊野者取路鷲峯必志禮謁。不則為虛行。西方之寺產業寡而往來數千指。心以寺窶頗拒之。或有贏粮而至縛茅樹下時時乞諮參者。庚申歲佛眼以書寄法衣一領。七葉圖一鋪。月林體道銘。并賜對段錦。誨語諄諄。心又每舶便音問不缺。一時寄水精數珠。眼以偈報曰。百八摩尼顆顆圓。遼天鼻孔一齊穿。恒河沙數佛菩薩。日日呼來跳一圈。其同風可占也。永仁六年四月十一日示微恙。緇白省問相繼。已而輕安。十月十三日道俗酬酢如常。入夜神色有異。諸徒怪乞辭偈。心笑曰。我生平屏文墨。今何特地乎。徒曰。師今<span class='corr'>斂</span>儀端坐。恐告終與。對曰。諾。乃蛻然而逝。龕留八日氣貌如生。荼毗得五色設利。壽九十二。臘七十四。分塔于都紀。心嘗以趙州狗子話舉示學者。或曰。念起是病不續是藥。或曰一切善惡都莫思量。四來之扣請只舉單提之要。於時指鷲峯為禪窟。勑諡法燈禪師。</p>
<p>贊曰。道不在夷夏焉。吾見朝心二師身居東鄙名塞寰宇。善哉心之末後句子以一喝蔽四句。其高妙之格所謂不經人道之者乎。法燈荐承　宸衷動迴舊隱。吾謂三子者居夷德夏者也矣。</p>
</div>
<div class='div-other'><a id='mulu122' /><p>釋道隆。宋國西蜀涪江人也。姓冉氏。年十三薙髮於成都大慈寺。遊學講肆。棄而理峽棹。入淅見範無準。冲癡絕。簡北磵諸大老。皆無所契。漸屆陽山依無明性禪師性室中舉東山牛過窻櫺話。隆聞有省。嘗聽東僧之盛稱國光及禪門之草昧常志游化。遂以淳祐六年乘商舶著宰府本朝寬元四年丙午也。乃入都城寓泉涌寺之來迎院。又杖錫赴相陽。時了心踞龜谷山。隆掛錫於席下。副元帥平時賴聞隆之來化延居常樂寺。軍務之暇命駕問道。平帥乃啟巨福之基趾構大禪苑。請隆開山說法。東關學徒奔湊佇聽。一日示眾曰。參學人日用中雖履踐這一片妙湛靈明田地。然於其中不識祖翁者多。若識得祖翁我且問你。契券今在何處。得契券之後。此一片田地任汝操持。今時人全身在裏許而不知裏許事者病在於何。蓋不了目前便有許多萬緣萬境。入汝眼內入汝耳中。眼又不會收視耳亦不能返聽。未免只隨聲色所轉無自由分。此乃非佗所障。是汝自障。自障者何。不會卻物。只管逐佗。所以道却物為上。逐物為下。冬日示眾曰。諸兄弟究此一段大事。如三冬之內向寒爐中埋火一般。常令煖氣不斷。忽然通身上下徹骨氷寒。開口不得時須假佗力。雖然箇是引導之門在瀟洒衲僧分上。須是向冷颼颼中搜討。清淡淡處體究。挨得路通。著得眼活然後傲雪欺霜呵風詬雨。摠不由別人。收也在我。放也非佗。未到此田地須是自信自修自悟始得。信者信佛祖有無傳而傳之妙。修者修自家欲達未達之場。悟者悟現今迷頭認影之所。此猶是大槩之辭。若據實而說。做工夫時各各陡頓精神莫隨境轉。虛靈自照動靜返窮。窮至無窮終有倒斷時節。居十三年遷平安城之建仁。都下緇素欽挹禪化。逢開山千光忌。上堂曰。蜀地雲高。扶桑水快。前身後身。一彩兩賽。昔年今日。死而不亡。今日斯晨。在而不在。諸人還知落處麼。良久曰。香風吹。委花。更雨。新好者。自此寺眾加畏愛。焉。寬元上皇聞隆道譽召見宮中。隆奏一偈曰。夙緣深厚到扶桑。忝主精藍十五霜。大國八宗今鼎盛。建禪門廢仰賢王。上皇嚮隆之護宗之志。經三歲返建長。福山寢室之後有池。池側有松其樹條直。一日斜偃向室。眾僧怪之。隆曰。偉服之人居松上與我語。我問住何處。對曰。山之左鶴崗也。語已不見。以其人之居故松偃耳。諸徒曰。鶴崗者八幡大神之祠所也。恐神來此耳。自此其徒欄楯其樹名曰靈松。徒屬中有流言者。因此為甲州之行。北地之胥吏氓黎幸隆之竄謫。隆亦曰。我為法跨海入此國只周旋皇畿侯服而已。不遑誘導遠陬也。偶罹于讒誣而狎于羯獠。是我弘道之素也。天龍豈有意於此乎。甲之居猶洛之數。又還相主龜谷山。六群之徒謗吻未合。再成甲行。又還壽福。弘安元年孟夏歸于福山。秋七月示微疾。至二十四日書偈辭眾而寂。闍維得五色舍利。其煙觸樹葉纍然皆綴舍利。門人自遠方至者歷數十日。到葬所搜索林木多得舍利。隆有所持鏡。沒後其徒收之。或夢其鏡留隆儀貌。告徒乞見。髣髴似觀自在像。諸徒傳看異之。平帥聞之請入府。疑其晻曖令工磨治。其鏡初幽隱。經一磨鮮明嚴好大悲之相皆悉備足。平帥悔謝作禮。後寧一山為記。今在鹿阜。府奏乞諡賜大覺禪師。本朝禪師之號始于隆也。</p>
<p>贊曰。儉約翁應　詔于龍山。予舊好往來無間。一日問曰。大覺之行有狀乎。翁曰。吾師之道徧天下。人人之口處處之碑奚用區區之狀乎。予曰。不然。物之磨物也無若歲月。金石之堅久或消泐。翁之所謂口碑者猶其幾而已。綿時邈歲口碑亦磨。吾恐盛業大德之晚進者或不耳也。予之步屧於福嵩薰炙翁之仲季也猶有未委之處乎。翁曰。子之好古也尚有之矣。況佗人乎。余之前言過也。佗日誌歲時令侍僧送付予之編修焉。</p>
</div>
<div class='div-other'><a id='mulu123' /><p>釋普寧。號兀菴。宋國西蜀人也。幼年祝髮負笈於唯識之講肆。歷數歲捨去出峽而南詢遍歷諸老。到建康之蔣山值癡絕冲上堂。冲舉覆船僧到雪峯之話。寧聞之忽然認得本來面目。尋登四明之阿育王山。住持無準範陶鑄四來。寧又遇上堂側聞。準舉僧問古德。深山巖崖還有佛法也無。德云。有。如何是深山嵓崖佛法。德云。石頭大底大。小底小。寧言下如夢覺。爾後每逢入室捷機無礙。準被旨上徑山。寧侍往。一日準語曰。昔演祖請益白雲端和尚。端云。近有數僧自盧山來。教佗說禪也說得。下語也得。批判也得。祖云。和尚如何。端云我向伊道直是未在。祖聽此語七日忘食味。方諭厥旨。寧聞已無言可對。只向未在處做工夫。自是入室也不下語。有時準把住曰。尋常口嘮舌沸如何不下語。打一竹篦寧當下打破漆桶。禮拜已退。徐通所悟。準曰。汝徹也。只是得道易守道難。須默默守之。久久自然感驗也。自是如癡似兀而度日。準書兀菴二大字遺之。因以為號焉。寧欲以啟蒙於癡絕歸省於蔣山。準書法語為介。昔紹興中應菴華踞鍾阜大慧杲據雙徑。天下指二老以為二甘露門。端嘉之間二師道譽相配。居處偶同。江湖以甘露之稱呼二老之門。寧往來徑鍾之間。飫見厭聞。從茲聲名籍甚。靈隱天童皆居第一座。適象山靈巖虛席。諸山公擧府帖儻來。寧不得辭。嗣香供佛鑑。鑑寄法衣信書慰諭切當。次遷常州無錫。兩所住持不失家法。其在象山。逢結夏示眾曰。諸方安居結制。靈巖結制安居雖是一般規矩。於中大有差殊。作麼生趙州東壁掛葫蘆。在無錫。徑山偃溪訪及。寧撾鼓上堂曰。東澗水清旦泚。源遠流長。波騰鼎沸。從這裏入。不知其幾是則是只。如國一禪師經過梁溪。驀將泗州大聖鼻孔一捏。直得無處出氣。為復壓良為賤。為復神通遊戲。<span class='note-inline'>(良久云)</span>君子可入。寧提唱斬絕。諸方稱之。時宋地北虜橫放。雖寺院輙受虐。偶本朝道舊講五峯之法義。屢附商舶時時聘招。景定二年庚申泛滄海。順帆不艱速達博多。寓聖福寺。即文應元年也。尋至帝都。東福聖一迎接掃客位延之。待遇甚渥。京師緇素奔波瞻仰。副元帥平時賴聞寧道價迓歸相陽。寓止巨福山。住持蘭溪隆者寧之蔣山舊友也。相見喜慰勞問。副帥信嚮日煽。漸命令正位於函丈。寧進十五偈力辭。副帥益堅。不得<span class='corr'>已</span>即真。禪規<span class='corr'>整齊</span>號令稹密。東方叢社指為法窟。副帥軍務之暇常入山問道。不幾契悟。寧以偈印曰。老僧初到與三拳。埋恨胸中結此冤。痛恨忽消開正眼。方知吾不妄宣傳。經歲學徒益盛。海眾之中黨法義者。以違境撼之。寧急率不覊。勇退鳴鼓告眾曰無心遊此國。有心復宋國有心無心中通天路頭活。舉杖云。拄杖頭邊挑日月。合國勸留堅執不允。寧初赴本朝。海龍現檣上捧七大寶珠。舉眾仰視嘆未曾有。寧未來朝之前二年。平副帥夢一僧慈相嚴順。教曰。公勤參禪。覺後繪所夢像供養。及見寧與夢像無少差。是以敬嚮無比。逮退歸其子時宗領副帥差部從送到西府。文永二年也。風帆無恙達明州無何省剳主婺之雙林。兵艱之餘院宇毀頓厨庫索然。寧分衛賑眾。不久捨去漫游江淅。晚住溫州江心龍翔寺。至元十三年十一月二十四日寂。有嗣法大夢和尚。法孫遍閩楚。寧為侍讀提史端明尤焴所知。木石先生者也。焴晚宋名儒觀大慧語脫然契證。與我門諸師語意冥符。宋季諸老語錄多所題跋。書寧之語尾曰。叢林傑出正續真傳云。</p>
<p>贊曰。兀菴周旋徑蔣之間解悟真正。抱此偉器遊化上邦。我國俗渴聞甘露者久矣。仰密雲希沛注者不鮮矣。故副元帥平公軍國公勢之劇早飫飲而取足而已。然遇六群之猖獗作一錫之返飛。雖斯方之不幸又彼真率之所為也。昔曇摩出東迦夜歸西。竺乾之良匠猶不能無維桑之思。當困阨憶家卿又人情之常乎。嗚呼佛果住雲居。猶有圓悟高菴之黨焉。況澆季乎。而夷險共容不涉于懷者至人之量也。庵也曷易動乎哉。</p>
</div>
<div class='div-other'><a id='mulu124' /><p>釋了然。號月峯。京兆人也。始仕進為大學博士。有名于黌庠。俄拋冠幘棲心真乘。適聞大覺道譽肩錫東往。謁于福山。親炙者久。覺稱其純精命以板首正嘉之元住相之極樂寺<span class='note-inline'>(今改淨妙)</span>上堂曰。在耳曰聞。在眼曰見。一點靈光。萬化千變。靜則月印寒潭。動則波生水面。佛性與精魂。不隔一條線。諸人還鼎省麼。從來濁富不若清貧。解夏曰。九旬法制已圓成。借問寒山作麼生。皎潔直饒同滿月。更須撒手暗中行。臘八值雪曰。今朝臘八好時節。不見明星惟見雪。露地白牛在目前。象王行處狐蹤絕。說迷說悟孰區分。旦喜來年蠶麥熟。這裏有人猶未惺。釋迦老子若為說。臨終偈曰。七十一年。夜夢紛然。一旦覺來有何事。水在澄潭月在天。有携其語入宋地者南屏衍石帆。乳竇曇希叟。著語稱讚云。</p>
</div>
<div class='div-other'><a id='mulu125' /><p>釋普門。號無關。信州人。始游講席後至慧日機語投契。又踰海依附淨慈倫斷橋。歸朝居北土。弘安四年照東山退慧峯。藤丞相招門補席。嗣香供聖一正應之間文應上皇在龍山之離宮。宮恠荐作嬪妃遭魅惑。年少冠纓或亦魘之朝議紛紜。或曰。此地妖怪自古而有。非佛居不可。時南京睿尊有戒行譽。勑棲宮闈率二十沙門晝夜誦密呪而妖魅不止。尊辭而避之。或白門德望。召對下宮。宣以宮怪。又曰。師能居之乎。門奏曰。妖不勝德。世書尚有之。況釋氏乎。釋子之居何怪之有。上皇壯其言門乃挈衲子而居。只禪坐而已。又孔淡矣。然妖魅沮。上皇自是傾心宗門。勑為開山祖。便禮門受伽梨鉢多。四年冬門病東福。上皇入寺問疾。門老病八十。諸醫皆言。者回不作。上皇私念。宮怪銷伏或恐禪家之通効也。不必獨門之有也。我見寂迹定門之德業。兼探心宗之云為耳。以故日夕幸寢室。綺紈與壞衲相交。十二月十二日書偈安祥而坐化。上皇益心禪門。賜諡佛心禪師。</p>
</div>
<div class='div-other'><a id='mulu126' /><p>釋德儉。相州人也。始其母棄鎌倉縣之路傍。或收育福山之側。稍長與群兒入寺虞游。大覺見之器許。乃就家乞之納為弟子。自此倫輩推重。又入宋地周游吳越。一時名宿多所親附。歸來省覺益增智證。永仁三年府帖領本郡長勝寺。乳香報于覺也。次移東勝。淨妙。禪興。建仁。建長。文保元年南禪寧一山寂。建治上皇勑元帥府召儉。二年冬來堇山務。上皇渥禮遇。其數剎提唱學者傳誦。據室曰。正令全提佛祖斫額抑下威光有禮有樂。正旦上堂曰。昨日萬物咸舊。今朝萬物咸新。細看迎新送舊。元來無疏無親。<span class='note-inline'>(起拈主丈云。)</span>木上座莫有墮新舊遷變去也無。<span class='note-inline'>(卓一下。)</span>千古黑粼皴。萬年一般春。上堂曰。向上一路千聖不傳。誰家竈裏無煙。向上一路千聖不然。脚下地頭上天。無孔鐵鎚當面擲。元來不直半文錢。<span class='note-inline'>(擲拂子。)</span>下座。元應二年五月十九日書偈辭眾化。年七十六。病中賜號佛燈國師。</p>
<p>贊曰。建長正嘉之間此方禪語未醇矣。月峯於是時提唱可見。蓋有德者必有言之謂乎。無關也枯禪自如。宮怪自沮。奏對之言信哉。約翁者其大覺之遺愛乎。</p>
</div></div>
<p class='juan'>元亨釋書卷第六　終</p>
</div><!-- end of div[@id='body'] -->
</body></html>