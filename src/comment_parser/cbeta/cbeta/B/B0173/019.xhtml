<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>元亨釋書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu459' />
<p class='juan'>元亨釋書卷第十九</p><p class="byline">濟北沙門　師鍊撰</p>
<div class='div-other'><a id='mulu460' />
<div class='div-other'><a id='mulu461' />
<ul class="">
<li>願雜十之四
<ul class="">
<li>靈恠六
<ul class="">
<li>轉乘</li>

<li>海蓮</li>

<li>慧增</li>

<li>賴真</li>

<li>春命</li>

<li>蓮尊</li>

<li>明蓮</li>

<li>妙達</li>

<li>道命</li>

<li>源尊</li>

<li>常照</li>

<li>阿清</li>

<li>藏滿</li>

<li>圓能</li>

<li>道乘</li>

<li>圓善</li>

<li>安珍</li>

<li>無空</li>

<li>講仙</li>
</ul></li>

<li>度摠論</li>
</ul></li>
</ul><p>吾佛之化明冥俱濟。大經曰。戒緩乘急者處三途而見佛。況轉報之餘習陰夢之感激乎。苟預化者采掇焉。故繫願之六矣。</p>
</div>
<div class='div-other'><a id='mulu462' />
<div class='div-other'><a id='mulu463' /><p>釋轉乘。和州人。住金峯山寺。性多嗔。勇猛勤勵持法華。誦六卷七八兩卷不能通。乃發奮激志。讀二卷三萬遍。遂不記。詣藏王菩薩九旬。獻六時香花夜禮三千拜。乞救助。夏末夢夜叉形人以龍為冠天衣瓔珞手執金剛杵足踏花告曰。昔播州赤穗郡山驛屋梁上有毒蛇。長丈餘。適一比丘宿驛舍。蛇念曰。我今飢渴。欲吞比丘。比丘不知洗手漱口誦法華。其音和雅。蛇聞之毒害心止通宵側耳誦至第六天明。比丘乃發去。蛇聞法力故轉畜為人。汝身是也。持法華者宿薰故。不誦七八者不聞故。汝性嗔猛者毒蛇之習氣耳。自今堅心即通二卷。必得出纏。乘寤感喜無量。果得通誦。嘉祥二年寂。</p>
</div>
<div class='div-other'><a id='mulu464' /><p>釋海蓮。越之中州人。持法華。二十五品諷誦通利。後三品不能誦。勤力勵志久如不通。乃上郡之立山及諸靈區。難行苦行祈求誦憶。夢一菩薩語曰。汝先身為蟋蟀。在僧房壁。其比丘誦法華。蟋蟀聽之。普門品了僧疲勞。放身靠壁。蟀遭壓死。聞法力故轉得人身。而讀法華不聞三品故不能誦。覺後益勉漸通三品。天德元年逝。</p>
</div>
<div class='div-other'><a id='mulu465' /><p>釋慧增。居醍醐寺持法華。佗經呪一字不讀。而經王八軸皆能誦徹。只方便品終偈中二字不能誦。多年勵志誦二字終不通。乃自思忖。我誦一部皆能通利。只此二字不能記。況勤策已度歲乎。恐是宿殃。乃詣和州長谷寺祈誦二字。過七日一厖眉僧出殿告曰。汝前身播州賀茂郡人也。前世亦讀法華。一時寒冬向火讀經。火星迸散燒經偈二字。汝不書補而命終。因是故雖誦經二字不通。今彼地經尚在。汝先父母亦現在。汝速往播補經覲親。夢覺二字明了。又無忘失。即赴播州宿一家。家主出見增曰。何似吾亡子哉。聞音曰。聲又不異。夫妻相列熟見。增言來意。父母悲喜相并。乃出經函。果二字燒穿。增頂戴感嘆書補二字。增前後二世父母四人慈孝和睦云。</p>
</div>
<div class='div-other'><a id='mulu466' /><p>釋賴真。近州人。年九歲至郡之金勝寺。聞比丘讀法華便能憶持諷誦。兼解文義。真性靜默少語常動口齒而哨嚼。人或笑之。真又自耻不能止。即上睿山中堂。期七晝夜訴誠曰。我有何惡報作此牛呞。願大毉王明示前因。至第六夜夢聞其音不見其形告真曰。汝前身在近州緣智郡為特牛。郡人以妙法華經并供養具駄此牛往伽藍。依負經功脫畜為人。亦能習誦。習氣未盡作呞哨耳。真夢後精進剋責持誦益勤。年七十誦六萬部。</p>
</div>
<div class='div-other'><a id='mulu467' /><p>釋春命。住睿山西塔院誦法華。無佗業。足跡不入鄉里。專屏山中。一時曉更誦經安坐。如睡如覺一天女現半身。其聲清雅。告曰。汝先身為野干。在法牽堂梁間常聞人讀經王。以法力故轉得人身。前緣相牽作此住侶。人身難遇宜加策勵速度苦海言已形隱。命聞夙生彌勤持誦。六萬部後不記數。臨終誦經而逝。</p>
</div>
<div class='div-other'><a id='mulu468' /><p>釋蓮尊。作州人。居元興寺。持法華。二十七品明了諷誦。餘勸發不能誦倍加精進讀此一品數萬遍。終不通。大愧作。乃對普賢像九旬精祈。言而曰。忘失句偈還令通利菩薩豈欺我乎。苦修精勤盡一夏至自恣夜夢。天童告曰。普賢大士令我說汝宿因。汝先世為雛狗。母狗適在持經者床下臥。雛狗來乳。持經法師誦經王。從序品迄嚴王品雛狗得聞。至勸發品母狗起去。雛狗隨之。由是不聞。汝聞法力今得人身。又誦法華。不聽勸發故雖讀不能誦。只固志力必得全誦。寤後加專勤。最後一品又能通利。</p>
</div>
<div class='div-other'><a id='mulu469' /><p>釋明蓮。居法隆寺。讀法華。誦徹七卷第八之卷不能誦。積歲月懇溫復。終不記。詣稻荷神祠祈求夙報。過百日無感。又往長谷寺。金峯山各尅一夏讀經祈報而不得感。蓮不屈登熊野山又祈百日。神託夢曰。我於此事力所不及。乞求住吉明神。蓮返攝州寓住吉一百日。神又夢曰。我又不知。祈伯耆大山神。蓮便詣大山安居精求。夏滿夢神告曰。作州人登此山。以粮負牛。其人詣神祠牛繫僧房。房中比丘夜誦法華。牛聞之生慈善心至第七卷天色漸曙。牛主早發。是以其牛不聞第八卷。彼牛者汝前身也。聞法力故今得比丘形而持法華。不誦第八者不聞之故。自今勤策來生覩史。夢寤感幸。乃一心合掌白神言。癡牛聞法尚得人身。何況人身如說修行。今聞夙因。神貺難報。生生世世誓持法華廻施群有證大菩提。誓已辭神而去。</p>
<p>贊曰。或問曰。蓮之祈報也初神不逮次後乎。對曰不也。夫宿障厚者得靈感之遲矣。屢罄勞劬漸泯餘殃。殃障已盡感應乃彰。是我佛教報理之常也。世人不知。纔効小功怨神讟佛。憃愚之甚也。蓮歷五六之寺祠。累百十之歲時其志益固。固可貴也。而其間稻荷長谷闃而不告者障尚厚矣。熊野住吉不知不及者漸薄而勉激也。逗到大山始償本志。宜乎又其為根地也。鄉之功用萃於此。是諸神之巧方也。非不能焉。</p>
</div>
<div class='div-other'><a id='mulu470' /><p>釋妙達。羽州田川郡人。住龍華寺。以誦法花為業。天曆九年無病手持經卷俄爾氣絕。乃往閻王宮。王見達下座作禮曰。師非命盡而來。我欲有啟耳。我見師持妙法華。內外清淨實為澆季正法人。我今為師說日本國中眾生所作諸業。師能憶持還本土。勸善誡惡廣行利生。因而委說四眾罪狀。達經七日蘇息具語冥事。聞者信伏修善遠惡。</p>
</div>
<div class='div-other'><a id='mulu471' /><p>釋道命。藤亞相道綱第一之男也。少登睿山事慈慧。誦法華無佗業而志專篤。初一歲誦一卷。八年終全部。蓋簡散心也。其聲微妙自合律呂。清濁輕重韵節和雅。眾人側耳久聽不足。居城西法輪寺常勤諷誦。一僧夢冠纓人充塞四傍。僧問。誰人。答曰。金峰藏王。熊野明神。住吉。松尾諸神也。其住吉明神者曰。日本國中諸持經人此道命師最為第一。我雖居遠境每夜詣此聞諷音耳。松尾明神者曰。如是如是卿言爾也。我居密邇晝夜來聽。僧覺聞之。命適誦壽量品。僧乃作禮說夢。又有寡婦病狂。託曰。所託者婦夫也。無心惱婦也。眾人且聞我言。我生平放逸無惡不作。當墮阿鼻。只有一善得輕報。我主人詣法輪寺時我亦從之。道命師誦法華其音清雅。我聞隨喜。因茲微善輕轉無間。今得蛇身。若重聞彼經脫蛇趣生善處。眾人能將我就命師聞經法。我無寄處且寓本婦。汝等家人恤我哉。家僕便轝婦人詣法輪寺聞命經。靈又託曰。善哉善哉婦能詣此得聞誦經。既脫畜報當生天上。婦人歸家病如洗。命寂後有親友念而言。命公誦經多歲。不知生淨土否。若生樂邦定知我心。願於夢中審示生處。如是念願兩三年。夢大河側有蓮池。四種寶花芬馥盛開。池中有誦經聲似命。此人下車立池畔。見命乘舟手把經卷而讀。其音倍平時。語曰。我在世雖出家不慎三業。多犯禁戒其管四天王寺犯用僧祇物。如是眾罪不得淨土。然依經王力不墮惡趣。住此蓮池誦法華。過三二年當生兜率。夙契不忘思我可喜故來告耳。夢覺感泣。</p>
</div>
<div class='div-other'><a id='mulu472' /><p>釋源尊。少年出家讀法華。日課不怠。未得誦。壯年受病數日而死。乃赴閻王宮。冥眾數人或冠冕縫掖。或甲冑戈鉾。簡牒註記種種異狀。側有聖僧。手持錫杖執經篋。謂閻王曰。沙門源尊讀法華經。歲序已久。又可貴。乃延高座聞篋授經經法華也。尊喜懼交合。高聲披讀。冥眾合掌傾聽。經已僧曰。汝還本土。尊顧僧乃觀世音也。尊經一日夜而蘇。其後全部誦徹。臨終無少惱誦法華而逝。</p>
</div>
<div class='div-other'><a id='mulu473' /><p>釋常照。幼時戲自刻一比丘像。稱地藏尊安古寺壇畔。率群童採花致供。後入園城寺習教法。年及而立染疾不久而亡。勇士二人捕照過黑山麓。有大穴勇夫推照陷穴。照上足下頭如石落而降。其間疾風撲目痛不可言也。照以兩手覆雙眸已墮在焰王廳。顧眄四傍罪人無數。其苦狀萬端。時一沙門端嚴親莊。語照曰。我是汝稚歲所造供者也。自爾以來日夜護爾不暫捨也。故今又來此救汝。汝歸本土益加精修。照蘇息後精勤無廢云。</p>
</div>
<div class='div-other'><a id='mulu474' /><p>釋阿清。姓百濟氏。備之中州窪屋郡人。性耐苦行。歷涉勝地。適染時疾六日而亡。又經二日而蘇。語人曰。我往曠野。西北角有門樓。入中宛如廳衙。庭上坐數千人決罪狀。見已毛竪。時一比丘持錫杖從兩美童。手以文書向官使。似有訟。曰此阿清苦修精勤。此度返本土。便授牒官使曰。是清之行業記也。乞詳見之。官使等披牒曰。實如記。宜放赦。又況師之言乎。語已敬比丘。清問童子。此比丘為誰童曰地藏菩薩也。清聞已感敬交集。故得蘇生。見聞無不嗟嘆矣。</p>
</div>
<div class='div-other'><a id='mulu475' /><p>釋藏滿。東大寺義藏之徒也。適值相者通照。照曰。子雖精學不至立年。不如棄本業勤精修。滿乃入山州笠置窟。苦練如救頭然。兼詰旦必持地藏號。年三十恙中風。經日而死。青衣之人驅逐而行。滿語使者曰。我生年歸地藏尊。今至於此太士豈誕哉。於時一比丘忽然而來。儀狀端莊。須臾六沙門至。相次三十餘輩行列群集。於是乎冥使等曰。比丘之言誠實也。故南方菩薩降臨耳。我等於比丘無分。不如棄去。言已分散。端莊沙門謂滿曰。我是汝每朝稱念之者也。我護汝猶目精。以故今來也。汝返閻浮益加策勵。滿已蘇息。此間經一日夜。滿自此精修益深。年九十餘安祥而逝。</p>
</div>
<div class='div-other'><a id='mulu476' /><p>釋圓能。和州添上郡伏見鄉人也。年十八上信貴山習學。性暗鈍不善教授。而志操純至常念彌陀。伏見有一寺號弘文院。安丈六藥師像。能期一百日詣像日日三千拜。誓曰。我願見真身。能自所居赴彼寺路過曠野。至九十六日藥師真身現于野。漸大殆滿虛空。又阿彌陀真身三十尊文殊菩薩同共顯現。能心身感喜頭面禮拜。行年五十七。三月晦寢中俄亡。其徒以頓死未殯喪。相對而護。心胸又暖。歷二七日猶不蘇。舁置野中。鳥獸不傷人多怪之。至五月八日蘇息。初言語不詳。後三歲語曰。我先年夢中六比丘來呼我。我隨六比丘昇空而去。我問曰。何處去。答曰。向燄王宮去。我白比丘曰。久唱彌陀欲生極樂今何用往燄宮。從此辭。比丘曰。汝只先往閻所見有情業苦。次須詣極樂未晚耳。我猶不肯。比丘曰。然者先見淨土後見燄宮乎。我諾。便進去到極樂東門。世界光曜莊嚴殊妙。比丘曰。娑婆日月光猶耀煜。況彌陀光明。如百千日故有此眩耀。進入門內見諸宮殿皆在水上。我以為此界宮殿能建水上天工乎。佛力乎。比丘曰非水瑠璃地也。我以手摸地果堅手不濕。我白比丘曰。彌陀所在宮殿可得見乎。比丘曰。待問試。一比丘入殿。須臾歸來將五比丘及我入中。傍有佛像。比丘曰。是誓願寺彌陀如來也。汝三年供養恭敬。故今現此。次見一殿七寶嚴飾。琵琶箜[竺-二+候]歌唄妙音孔雀鸚鵡伽陵頻伽讚嘆佛德。池中有大寶蓮花。花臺有樓閣。閣上有菩薩聖眾。比丘曰。是最小蓮花下品下生也。一一見之念念恭敬。比丘曰。汝還本土寫五部大乘典必可來此。又問曰。平居有此願乎。我答曰。無。次往燄宮。熖王問曰。汝有五部大乘書寫誓記不。我又答曰不記。時比丘曰。往年有人慶讚五部大乘經。汝在其席心起感喜曰。我安如是人慶是經。汝記之乎。我曰有之。比丘曰。所謂是也。汝返本邦書寫五典必生安養。次見地獄八寒八熱受苦罪狀。殆不可言也。已出獄所六比丘曰。我六地藏也。言已蘇生。爾來勸諭四眾書金字五部大乘經。於金峯山慶讚安置。仁平元年正月二十四日於洛城預告四部。沐浴淨衣跏趺合掌而化。異香薰然。城中道俗走來供養。過十二日葬舟崗山。四眾調音樂送之。道路闐咽結淨緣云。</p>
</div>
<div class='div-other'><a id='mulu477' /><p>釋道乘。睿山西塔寶幢院正算之徒也。後移法性寺。自少年持法華晝夜無懈。而性多嗔。常以麁語干諸友。怒罵童僕。恚息則叩頭悔謝。或對佛像向大眾發露陳懺。一時夢出法性寺上睿峯。到柿下遙見山上自翠微至嶽頂金樓銀閣嚴麗殊妙。其中填置無量經典黃卷朱軸金銀泥書。乘見了生希有心。傍有老比丘問曰。此經閣妙絕誰所造。比丘曰。是汝年來所讀也。依此善力當生淨剎。乘聞而悅。忽有火起經樓盡灰。乘問比丘。因何火起。比丘曰。汝嗔時所持經功多遭燒焚。若息恚持誦安養之生又無疑。乘夢覺懼悔。乃於佛前誓止嗔忿。精懇持經而後取滅。</p>
</div>
<div class='div-other'><a id='mulu478' /><p>釋圓善。居睿山東塔院。誦法華。適遊熊野肉背山卒。其後有沙門壹睿。行宿山中。中夜聞誦法華其聲微妙。睿以為先亦有人宿一卷已禮拜懺悔。又讀一卷每卷如是。天明無人。傍有骸骨支體全連。青苔遍鎖似衣服。想久經歲月。髑髏口中有舌如紅蓮。睿見之感恠。欲視所由。次日不去入夜誦經如昨。至曉睿起拜曰。既誦經必有心語。顧聽本事以傳靈感。骨人答曰。我是台嶺東塔院某也。至此而死。生平起堅誓誦法華六萬部。存日纔半數而夭。顧力不拔住此尚誦經耳。今已殆終居此不久。去此當生兜率內院。睿聞了禮骨人而去。翌年又來。不見苔骨。</p>
</div>
<div class='div-other'><a id='mulu479' /><p>釋安珍。居鞍馬寺。與一比丘詣熊野山。至牟婁郡宿村舍。舍主寡婦也。出兩三婢二比丘。珍有姿貌。中夜主婦潛至珍所通心緒。初二比丘怪慰勞之密。至此始覺。珍曰。我是緇服豈閨閤之徒乎。寡居餘情溢于非類。又可耻也。婦人大恨傍珍不離。珍不得已軟諭曰。我自遠地赴熊野。宿志畜來久。神甚嫌淫穢。者回不可。歸途必來。婦主姑待之。女喜而歸。曉更珍早前路著神祠即便反。經婦家而不入急奔過。主婦數歸程儲供膳傍門伺路。過期不至。適一僧過。主婦問曰。二比丘某物色熊野及途有相見乎。對曰。如婦言。二比丘我親見。而其沙門去此恐二日前也耳。婦聞大怨瞋。乃入室不出。經宿為蛇長二丈餘。出宅赴途。奔馳而過。路人噪亡。相語曰。如此大蛇何為取路。人人相傳至珍所。珍思女化急馳入一寺。寺名道成。告眾乞救。眾胥議下大鐘置一堂。納珍鐘裏堅閉堂戶。已而大蛇入寺。血目燄口甚可怖畏。眾僧走散。蛇赴堂戶不闢。便以尾擊戶聲如鐵石。戶漸碎蛇入堂。應時四戶皆開。蛇乃蟠圍鐘舉尾敲鐘。火燄迸散。寺眾集看無爭奈何移時蛇去。寺眾倒鐘見中不見珍。又無骨。只灰塵而已。其鐘尚熱不可觸也。數夕一耆宿夢二蛇來前。一蛇曰。我是前日鐘中比丘也。一蛇婦也。我為淫婦害已為其夫。惡趣苦報不易救脫。而我先身持妙法華。未久遭此惡事。微緣不虛尚為拯因。願為我寫壽量品。我等二蛇定出苦道。我等來寺。願垂哀愍。覺後大憐。乃書壽量品。又捨衣資修無遮會薦二蛇。其夜耆宿又夢。一僧一女合掌告曰。我等因師慈惠僧生兜率。女生忉利。語已上天。</p>
</div>
<div class='div-other'><a id='mulu480' /><p>釋無空。姓橘氏。居東大寺。學密教。又修念佛少資產。晚年自謂我甚窶。亡後煩遺弟。不如私畜以供喪事。貯萬錢置梁間。人不知也。延喜二十一年空病。六月死。言不及錢。右僕射藤仲平與空善。夢空弊衣垢面形甚枯槁。告曰。我以伏貨受蛇身。願公取其錢寫法華必脫苦趣。藤公覺而感慨。自往空坊探得梁錢。錢中果有小蛇。見人逃去。藤公乃令比丘書法華營追薦。其夜夢空衣服鮮潔顏色悅澤。手執香爐語曰。我以僕射親薦早出蛇趣今詣安養。語已西飛。</p>
</div>
<div class='div-other'><a id='mulu481' /><p>釋講仙。洛東六波羅密寺之徒也。久讀法華兼修懺焉。萬壽中取滅。其後不幾靈託寺眾曰。我是定講師講仙也。平居經業當生極樂。而因小緣受蛇身。我平時庭中殖橘樹。枝葉漸茂開花結果我甚愛翫又眾所知。雖非重罪。愛念纏縛報墮蛇趣。見今醜形住橘下。為我寫妙法華必得昇濟。寺眾聞之皆赴橘所。果有蛇纏繞其根長三尺許。合寺憐之作所告事。其夜寺僧夢。講仙威儀庠序面有喜氣。拜大眾曰。我依眾友哀愍力經王威神力。脫蛇形生淨土。明朝橘根蛇已蛻。</p>
<p>贊曰。愛纏之業亦甚矣哉。仙之養橘猶受蛇質。況貨財乎。又況色欲乎。三子尚以經業託夢寐。又況不有此乎。慎之哉。慎之哉。</p>
</div></div>
<div class='div-other'><a id='mulu482' />
<p class='h2'>度摠論</p><p>萬法森列智在其中矣。因而分之度在其中矣。慧禪相推變在其中矣。繫傳焉而位在其中矣。夫度者何為者也。開道成務冐萬生之化如斯而已。昔者聖人之立度也。彌綸聖凡而生教。六分四析而倚數。觀變於智立修。是故度之為道也廣大悉備。有佛道焉。有法道焉。有僧道焉兼三寶而十之。十者非佗也。三寶之道也。道有解脫故曰度。度有多種故十之。十而度者所以廣包也。故心無體而覺無方。一性一相之謂道。繼之者智也。成之者善也。空者見之謂之空。有者見之謂之有。群生日用而不知。故佛之道鮮矣。是故將以順性相之理。是以立佛之道曰智願方。立法之道曰力慧。立僧之道曰禪進忍戒檀。夫度其至矣乎。夫聖人所以明道而廣業也。是故學者所居而安者度之序也。所樂而玩。者度之理也。所履而行者度之事也。古者能仁氏之王法界也。上利四聖下濟六凡。內取性外取相。範圍萬法覆庇兆類。以修以證蓋取諸智。能仁氏沒四依氏作。述經為論。釋論為䟽。䟽論之訓以教天下。蓋取諸慧上古四八而修。安般而觀。後世聖人易之以直指。蓋取諸淨禪。動天震地使神役鬼以利天下。蓋取諸進感。剝皮寫經斬骨刻像燒身捨命以濟天下。蓋取諸忍。四六為重。六八為輕。五篇七聚能辨開遮。蓋取諸戒。上古塚宿樹居後世聖人易之以寺廬。蓋取諸檀興。出處無常任道而行。不拘形服以衲以纓。蓋取諸方應。跨險蹈遠不撓素履。殊方異域以隣以里。蓋取諸力游。王公而行幽明而化。被于萬物各得其所。蓋取諸願雜。夫道有大覺是生二法。二法生十度。十度生萬行。萬行定理事。理事備而復大道。是故證悟莫大乎法。修學莫大乎度。利濟莫大乎行。事理功成復乎大道莫大乎聖人聖人有以見天下之縕而象其物宜。是故謂之智。夫智者聖人之所以極深而研幾也。唯深也故通天下之志。唯幾也故成天下之務。聖人之道見乎智。聖人之智見乎傳。智其道之縕乎。傳智成而道來矣。傳智廢則無以見道道不可見則智幾乎息。傳智之興也其於中古乎。昔者瞿曇氏沒結集作。三藏之典有小大二部之眾。分內外。空有性相蔓衍五天矣。結集後一千歲震旦地明王起焉。感夢寐之瑞馳聘求之使。摩騰竺蘭之階聖位也喜聲教東漸之機至矣。躡葱嶺之阻峻涉沙河之艱險。駄經像於白馬諭教法於蒼生。是傳智之所以興也。後二百年士行跂大方之足。法顯縱聖蹤之目。玄奘道北狄而入。義淨泛南溟而達。結集之陳迹譯布乎支那。四海百世歆艷風規者也。我之國極東海隅梵壤不接。是以譯事缺矣。雖缺譯事而智之傳者無異距漢明而殆半千。吾國又明王起焉。海藩之帥貢獻也。是真教之始被也。吾道者夫於明乎。奚兩土二名之相比也。達磨無畏之游斯地也豈傳智之幾乎。灌真踵騰蘭之跡。昭訓趁行顯之躅。亦是此方之所以從事於此也。爾來諸子恐後驅逐。沼視溟渤床居舟舶。覲明師而稟勝法矣。勤劬至而利濟搏矣。弉淨之行焯焯可見矣。其德大而其功遠者乎。夫度之為道也原始要終以為質也。上下無常變動周流不為典要唯變所適。十度相交盤紆綺互。而知者觀其智章則思過半矣。夫知解脫之道者其知度之為乎。度有聖人之道三焉。以思者尚其慧。以定者尚其禪。以禁者尚其戒。度有聖人之道六焉。以行者尚其進以違者尚其忍。以順者尚其檀。餘三如上。十度之興也其於衍乎。立度者其有蓄乎。是故智道之决也。慧道之辨也。禪道之正也。進道之昇也。忍道之任也。戒道之制也。檀道之利也。方道之巧也。力道之強也。願道之敢也。是以智明慧采禪專一也。進行而不止。忍不悔。戒固。檀功而不居。方入諸趣。力有所遂。願混而不失。一與二體同名異。而位有差。八與九十位差而德不差。然有次序者理之順矣。有佛然後教生焉。其教明白。故受之以智。智者知也。物之有知也必有分別。故受之以慧。物之別也必[怡-台+乇]不可以不靜。故受之以禪。靜至即止。故受之以進。物進遇險則屈。故受之以忍。忍久而心荒。故受之以戒。戒約而少恩。故受之以檀。欲巧便。故受之以方。方多而緩。故受之以力。力強入物者洽。故受之以願而終焉。</p>
</div></div>
<p class='juan'>元亨釋書卷第十九　終</p>
</div><!-- end of div[@id='body'] -->
</body></html>