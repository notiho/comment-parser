<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>元亨釋書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu502' />
<p class='juan'>元亨釋書卷第二十二</p><p class="byline">濟北沙門　師鍊撰</p>
<div class='div-other'><a id='mulu503' />
<p class='h1'>資治表三<span class='note-inline'>(起元正至廢帝合四君)</span></p>
<div class='div-other'><a id='mulu504' />
<p class='h2'>元正皇帝</p>元年春正月改元靈龜。夏五月復知事管寺產。移元興寺于左京。秋八有沙門玄昉赴唐。冬十月<p style="margin-left:1em">靈龜元年丙辰正月。不書即位去歲九月初三于平城也。帝草壁太子女。母元明帝。即位日左京兆獻白龜因茲改元。舊史系乙卯。今立丙辰者孝德之例也。五月初近州刺史藤武智適遊一寺。殿宇荒頹不見比丘。顧問村人。對曰。檀家管統寺產主事無分故有此廢。不獨此剎餘處多爾。刺史嚬頞曰。如來設教其旨深妙。天竺支那延及此方。且夫創寺檀信元志植福。何其孫子不思先業。侵三寶物致是朽荒。不啻滯累其身。於曠劫所以虧耗至治於清朝也。乃表奏曰。臣幸浴大化得守上邦。適問民事至一精舍。院宇頓毀緇伍不在。問之知依檀家管寺供也。若不下明詔起此廢。恐滅正法且缺清化。不獨當州餘方或聞。乞下嚴勑復此敗亡。臣不敢專仰待明制。詔曰。傳聞浮屠之法清淨無為。纔有檀興辟功不處。是以射空之矢從空而落。投海之滴與海不竭。今民間謾收冥海之波却受墜空之矢。是不啻貪墨之甚又弗耳真乘之過也。自今以往天下寺院田業資產悉隨僧管。不許檀家係掠。若其資寡廢久之院宇合數寺成一區。眾僧諸檀共振頹綱。若有乖誑刺史檢校以聞。是歲當元宗開元四年也</p>
二年春。夏。秋。冬十有一月癸丑改元養老。沙門道慈至自唐<p style="margin-left:1em">養老元年十一月美州醴泉出。因此十一改元。慈公是歲自唐歸</p>
三年春。夏。秋。冬十月舉高德精學業。沙門行善至自高麗。三藏善無畏來遊<p style="margin-left:1em">養老二年十月尚書省劄曰。告諸僧綱。智鑑冠時眾所推讓宜舉其人者。又諸僧徒各有所業。或誦習或禪修。皆守本業慎加勵勤。莫事浮遊倦墮矣。行善之歸事在本傳。無畏不聞所止故書遊。</p>
四年春。夏。秋。冬十有一月沙門神睿道慈賜封戶。<p style="margin-left:1em">養老三年十一月睿慈二師之封各五十戶</p>
五年春正月與公驗于僧尼夏。秋八月轉經于四十八寺。九月置放生會。冬十有二月正經師。<p style="margin-left:1em">養老四年正月僧尼公驗始焉。八月勑都下四十八寺一日夜讀藥師經。祈右僕射藤公病也。九月日隅二州亂。朝廷祈宇佐神宮平寇。大神託曰。交鋒之間死傷多矣。我甚憐之。願寇平之後置放生於諸州。八幡放生會自此始焉。十二月詔曰。真詮佛乘化在音聞。唱禮轉經元有規矩。比來僧尼或出私曲妄作別調。後生之輩慣習成俗。若不變正恐壞聲教。自今當式唐沙門道榮及沙門勝曉轉唱。餘皆停之</p>
六年春。夏五月詔天下合修廢寺。度一百人。尚書右丞笠公薙髮。六月優沙門行善。錫道藏。秋冬<p style="margin-left:1em">養老五年五月詔七道按察使。巡州郡修廢寺。其不堪者合數寺。太上皇病。度淨信男女一百人。祈病也。笠公出家。書官者貴之也。六月詔曰。沙門行善負笈萬里普事遊學。既經七代博積修練天下所過之寺院皆迎待供養。又曰。百濟沙門道藏釋家棟梁法門領袖。年逾八十氣力羸衰。若無束帛之施何寄恤老之志。有司四時頒供綿帛。優錫何。優遇稱譽也。錫賜也。錫賜孰異。賜常也。錫非常也。十二月太上皇崩。</p>
七年春。夏。秋。冬十有一月寫諸經製幡蓋。十有二月設齋于京畿諸寺。安彌勒像于藤原宮。<p style="margin-left:1em">養老六年十一月勑寫華嚴。大集。涅槃。大菩薩藏經。及觀世音經二百卷。造幡蓋諸法器。薦大行太上皇也。十二月於京畿諸寺齋僧尼二千六百三十八人。及藤原宮安彌勒像者薦天武天皇也</p>
八年春二月遣沙門滿誓撿構觀世音寺。夏。秋。冬建施藥。悲田二院于興福寺<p style="margin-left:1em">養老七年二月詔滿誓法師造觀世音寺。觀世音寺和銅二年詔大宰府官造。已歷十數年。恐修也。何書構。未竟也。未竟書構無咎。又警有司怠慢也。若曰修未由見怠。滿誓誰。笠右丞也。是歲於興福寺建二院。納封戶五十。及豫州田一千畝。越州稻一十三萬束</p>
九年春二月甲午天皇禪位于皇太子。後諡元正。夏。秋。冬<p style="margin-left:1em">養老八年二月初四太子受禪。</p>
</div>
<div class='div-other'><a id='mulu505' />
<p class='h2'>聖武皇帝</p>元年春正月改元神龜。轉大般若經于宮中。夏四月諸州放生。秋七月營殿于山階寺。九月度人轉經。冬十月<p style="margin-left:1em">神龜元年乙丑正月。不書即位去歲二月于平城也。帝文武長子。養老七年和州貢白龜。因此即位改元。舊史系甲子。今立乙丑者孝德之例也。延沙門六百人于宮中轉大般若。攘災也。夏天下放生。及七月山階寺營殿安藥師像者祈太上皇病也。九月壬寅詔曰。朕聞。古先哲王君臨寰宇。順兩儀以亭毒。叶四序而齊成。陰陽和而風雨節。災害除而休祥臻。故能騰茂飛英。鬱為稱首。朕以寡薄嗣膺景圖。戰戰兢兢夕惕若厲。懼一物之失所。睠懷生之便安。教命不明誠信無感。天示象變地顯震搖。熟惟災眚責在予躬。昔殷宗修德消雊雉之災。宋景善言弭熒惑之異。遙瞻前軌寧忘後懲。宜令有司擇三十人出家并左右京及和州管內諸寺始今月二十三一七日之間轉經修勵憑茲勝利冀攘災異。此歲當開元十三年也</p>
二年<p style="margin-left:1em">神龜二年</p>
三年春二月僧尼轉金剛般若經于宮中。夏。秋。冬<p style="margin-left:1em">神龜三年二月延比丘六百人。比丘尼三百人讀金剛般若。攘災也。元年大般若不書人。今何書。元年比丘而已。言轉般若知有比丘故不書。今二眾并屈故書人。三月和州長谷寺成。行基法師為導師。義暹呪願而慶之。不書私也</p>
四年春。夏。秋。冬十月賻僧正義淵。十有二月頒金光明經于天下<p style="margin-left:1em">神龜四年十月義淵法師卒。賜布帛。勑禮部監護喪事。褒淵之德望酬皇眷。故書以官。十二月以金光明經六十四部頒下諸州。令比丘諷讀。祝聖也</p>
<p>五年春二月設齋會于元興寺。夏六月置修仁王會于宮中。止合廢寺。秋八月癸亥改元天平。冬新大安大寺</p>
<p style="margin-left:1em">天平元年二月於元興寺設大齋會。左僕射長室皇子為監護。時一沙彌連比丘座捧鉢受飯。僕射以牙笏擊沙彌頭。血流下面。沙彌拭血而哭。忽然不見。經二日或奏此事。帝怒賜僕射死。六月仁王會者一代之會也。立為式。止合廢寺者辟濫并也。左京兆獻靈龜。背有文曰。天王貴平智百年。因茲八月改元。是歲侈新大官寺。禮也。初有司不委寺規。沙門道慈進西明寺圖。帝大悅</p>
六年春三月起東塔于藥師寺。夏四月藤皇后起塔于興福寺。秋。冬十月沙門辨正為僧正。<p style="margin-left:1em">天平二年四月創興福寺塔。藤皇后及僕射房前率文武官僚曳材夷基</p>
七年春。夏。秋八月度釋行基散徒。冬<p style="margin-left:1em">天平三年初行基法師善諭導。所至之處耕夫舍鋤織婦投杼隨之而聽。以故隨侍之者多。無賴惰庸輩相慣持鉢寄活於我。八月詔曰。行基法師從侍之士其中優婆塞優婆夷如法精修者男年六十一女年五十五以下咸許出家。余持鉢行路之人有司加撿捕。</p>
八年<p style="margin-left:1em">天平四年</p>
九年春。夏四月沙門榮睿普照赴唐。秋七月置盂蘭盆供于宮中冬<p style="margin-left:1em">天平五年七月詔司膳寺備盂蘭盆供。立為式</p>
十年春正月藤皇后構西殿于興福寺。夏。秋。冬十有一月以妙法華。最勝王經為度科<p style="margin-left:1em">天平六年正月皇后光明子營西金堂于興福寺。安丈六釋迦佛及菩薩。羅漢。神王等像。施衲伽梨沙門四百人。薦先妣橘氏也。十一月尚書省奏。比來度者不考學修。只資官舉。是乖法意又亂聖政。自今不許舉度。只取才器。以妙法華。最勝王二經為科。先背誦屢問數義。中者得第。不中下第。制可</p>
十有一年春。夏四月沙門玄昉至自唐。秋。冬十月定皇子薨薦。唐沙門道璿來<p style="margin-left:1em">天平七年四月昉師以傳來佛像及經論獻于尚書省。帝悅。九月新田皇子薨。十月詔曰。凡皇子之薨七七之忌供百比丘以薦冥福立為式。是歲唐道璿來。勑舘大安寺西唐院</p>
十有二年春二月沙門玄昉賜封戶及田畝。扶翼童道慈扶翼童。夏秋七月度一百人。冬十月賜沙門道璿。菩提。時服<p style="margin-left:1em">天平八年二月昉師賜封一百戶。田一百畝。翼侍童八人。慈師童六人也。七月度一百人。都下四大寺行道一七日祈太上皇病也。十月璿提二師賜溫服</p>
十有三年春三月營釋迦像。大般若經。于諸州。夏四月置轉經于大安寺。五月轉大般若經于宮中。秋八月轉大般若最勝王經于宮中。度京師及諸州人。沙門玄昉為僧正。九月施綿帛于京畿僧尼。冬十月講最勝王經于大極殿。十有二月與玄昉綿帛<p style="margin-left:1em">天平九年三月詔每州造丈六釋迦及菩薩像。并寫大般若經一部六百卷。是國分寺之權輿也。四月沙門道慈奏。大安寺修造以來每歲命百五十比丘轉大般若。以故荐年災害消沮。自今乞轉此經鎮國家。立為永式。以官租為達嚫。制可。五月朔日有食之。延沙門六百人宮中讀大般若經。攘災也。八月於宮中一十五處轉大般若最勝王二經。京師度四百人。諸州一百七十八人。祝聖攘災也。九月兩京五畿比丘比丘尼及沙彌二千三百七十六人賜綿帛各有差。十月於大極殿講最勝王經。百僚皆集。其儀同元日。沙門道慈為講師。堅藏讀師。皇太后藤宮子染沈痾。自誕帝未曾相見。十二月皇后光明子延玄昉法事。帝預聽。此日藤宮子在焉。見昉師洗然病愈。遂與帝晤。母子相喜。百僚皆賀。帝賜綿帛絲布各一千純。書曰與淫萠也。昉師何不書官氏。蠱也</p>
十有四年春三月納封戶于山階寺于法隆寺。夏四月轉最勝王經于天下。秋七月納官租于國分寺。冬月六齋日停漁獵<p style="margin-left:1em">天平十年三月朔日有食之。納山階寺于封一千戶。法隆寺二百戶。攘災也。四月天下之轉經祝聖也。七月國分之租官稻各二萬束也。是歲詔曰。去年天下諸州營寺宇置像經。今茲風雨順序五穀豐稔。靈貺如響佛事可崇。自今天下諸州每月六齋日不得漁獵殺生。刺史加檢察</p>
十有五年天平十一年十有六年春。夏。秋九月造觀世音像于諸州。冬十有二月丁卯遷都于山州恭仁鄉。<p style="margin-left:1em">天平十二年九月勑曰。築紫有不軌之臣命軍討伐。願依聖祐欲安百姓。故今州別造大悲像高七尺。不軌臣藤廣嗣也。十二月十五都山州山階恭仁宮</p>
十有七年春正月頒封戶于國分寺三月舉國分寺安四王像。起塔寫頒經納戶田。夏。秋。冬十月橋役賜度<p style="margin-left:1em">天平十三年正月藤太師遺命返封五千戶。帝割二千戶賜其家。三千戶分納國分寺。充丈六像費也。三月詔曰。朕以薄德忝膺大寶。政化未洽寤寐省慙。頃者年穀不登慚懼交集。是以博求景福覆燾兆庶。去歲令天下造釋迦佛像高一丈六尺。及大般若經數六百卷。爾來風雨順序五穀豐穰。靈貺如響一懼一喜。經云。若有國土講讀此經恭敬供養。我等四王常來擁護。故今令天下諸州安四天王像。及寫金光明最勝王。妙法蓮華二經各一部。朕又寫金字金光明最勝王經一部。每州構七級塔。安之。所冀聖法之感與天地而永流。擁護之恩被幽明而恒滿。其造塔之所又國之華。必擇好處兼期久遠。自今僧寺號金光明四天王護國之寺。擇明德二十人為居者封五十戶。田一百畝。尼寺名法華滅罪之寺。擇淨尼一十人為居者。田一百畝。二寺有缺量才補滿。二寺各月八轉最勝王經。望誦戒羯磨。又六齋日諸州不得漁獵。刺史加撿挍。駕世山東河架橋。始自七月至十月。募畿甸淨信民役之。役竟。得度凡七百五人</p>
十有八年<p style="margin-left:1em">天平十四年</p>
十有九年春正月轉最勝王經于四十九寺。夏。秋。冬十月創大銅像于紫香樂<p style="margin-left:1em">天平十五年正月帝作䟽曰。天皇敬諮四十九座諸大德。弟子階緣宿殖嗣膺寶命。思欲宣揚正法導御蒸民。故以今年正月十四日勸請出家之眾。於所住四十九寺限七七日轉大乘金光明最勝王經。仍令天下七七日禁殺。又於大養德國金光明寺。設殊勝之會為天下之模。諸德等或一時名輩或萬里嘉賓。屈彼高明隨茲延請。諧慈悲之音暢微妙之旨。仰願梵宇增威。皇家累慶。國土安泰人民康樂。同駕菩薩之乘。共登般若之岸三月遣右僕射橘諸兄。如諸寺慰眾僧。十月於紫香樂京創毗盧遮那佛銅像。帝製幹䟽降尚書省。宣示天下曰。有天下之富者朕也。持天下之勢者又朕也。以此富勢成彼像設不為難矣而已。然亦少有思焉。夫像者金銅一十六丈之毗盧遮那佛也。庇廕是像殿宇又宏。竭國銅而鑄。傾國材而構。度斯巨役也雖寬租賦恐傷氓黎。是以四海為費資。萬姓為助友。一針一草各人各佛。像成之日不獨朕有。以此勝利天下共之。宜以朕意普告天下。帝闢寺基。於是行基法師率徒并勸士庶助役。帝之大構元是良辯法師之所勸也</p>
二十年春二月庚申遷都于攝州難波。三月轉大般若經于新宮。夏。秋七月殖稻于國分寺。八月度三千八百人。冬十有一月造大像模<p style="margin-left:1em">天平十六年二月宣左僕射定難波都。三月於難波宮東西樓殿延沙門三百人轉大般若經。七月以稻二萬束賜國分寺。子母計畫收其贏充修造。僧尼兩寺皆遍。殖何。貨殖之謂也。八月帝不豫。自難波歸平城。度三千八百人。病愈。十一月於甲賀寺創大像模。帝親引繩。太常奏樂。勑會四大寺沙門。達嚫有差焉</p>
二十有一年春正月釋行基為大僧正。夏五月問京便于四大寺沙門。戊辰車駕復平城。秋八月移大像于平城。九月度三千八百人。冬十有一月遣玄昉檢構觀世音寺<p style="margin-left:1em">天平十七年正月行基加大僧正。及賜度者四百人。大僧正自基始。五月遣膳部郎粟栖王於平城藥師寺會四大寺眾宣問。三都何佳。僉曰。平城佳。由是十一還奈良都。八月於和州平城移營大像。帝以衰袖裹土築壇。九月之度祈上疾也。昉師在西府。有惡稱故書不氏官</p>
二十有二年春。夏六月玄昉夭。秋。冬。十月天皇幸金鐘寺然燈<p style="margin-left:1em">天平十八年六月觀世音寺成。昉師慶之。忽空中捉昉不見其形。後昉頭落興福寺唐院。初大宰府都督司馬藤廣繼妻美。昉通花鳥使。司馬[口*恚]。自此與昉有卻十二年司馬反。大將軍野東人討之。司馬亡而數年矣。其靈及於此也。十月幸金鐘寺。供盧舍那佛。然一萬五千七百燈。沙門數千歌唄讚頌。繞佛三匝。三更還宮</p>
二十有三年春。夏五月講仁王經于南苑。及天下。秋。冬十有一月納田于國分寺。<p style="margin-left:1em">天平十九年十一月勑國分寺塔婆僧坊皆令修備。因而納田僧寺九百畝尼寺四百畝</p>
二十有四年春。夏。秋七月寫法華一千部。冬十有二月度僧尼各一千<p style="margin-left:1em">天平二十年七月千部法華薦大行元正上皇也。十二月一千之度薦山陵也</p>
二十有五年春正月天皇受菩薩戒及皇太后皇后。大僧正行基錫號大菩薩。二月丁酉釋行基寂。奧州貢黃金。夏五月納田戶財帛于一十二寺。秋七月甲午天皇禪位于皇太子。後諡聖武。定諸寺莊田。冬十月天子幸智識寺。十有二月天子及太上皇幸于東大寺。八幡大神入寺<p style="margin-left:1em">天平二十一年正月帝於平城中島宮屈行基受菩薩戒。法諱勝滿。皇后德滿。皇太后萬福。即日賜號大菩薩。書錫褒也。二月初帝鑄大像。欲買黃金于唐國。依宇佐大神託罷唐使。至此奧州刺史百濟王敬福獻小田郡所出黃金九百兩。敬福階銀青光祿大夫。閏五月納五千戶十萬畝于東大寺。又納稻帛于大安。藥師。元興。興福。東大之寺。墾田各一千畝。及法隆。四天王。弘福。崇福。香山。建興。法華之寺。各若干畝。帝著發願文曰。敬憑諸寺眾沙門大藏大小經律論等轉讀講誦。盡未來際永無退轉。故今以茲資產敬納諸寺。所希諸佛菩薩諸天善神隨喜擁護。寶祚延長萬民樂業。法界有情成無上道。七月初二太子即位。勑定諸寺莊田。大安。興福。藥師。法華。諸國分寺各一萬畝。和州國分寺四萬畝。元興寺二萬畝。弘福。法隆。四天王。崇福。新藥師。建興。下野藥師。築紫觀世音寺。各五千畝。諸州法華寺各四千畝。餘定額寺各一千畝。十月八幡大神託向京。甲寅勑諫議大夫石川年足等迎神赴路。衛士百人。所經之州放生。官使等不食酒肉。道路除汙穢。十二月戊寅大神入都。遣官使迎之於宮南梨原宮。造新殿棲神。詔沙門四十輩慶讚。丁亥帝及上皇幸寺。百僚皆從。作種種伎樂拜大像。會五千沙門。又納封四千戶奴婢各一百人于寺。此日八幡大神託社女入寺拜像。王臣大奇之。尋常書天皇。曷為言天子。受禪之歲猶屬舊主。天子之稱理之順矣。</p>
</div>
<div class='div-other'><a id='mulu506' />
<p class='h2'>孝謙皇帝</p>元年春正月改元天平勝寶。二月納封戶于金光明寺。夏四月。秋七月。冬十月<p style="margin-left:1em">天平勝寶元年庚寅正月。不書即位去歲七月初二也。帝聖武之女。母光明后。去歲奧州貢金。四月丁未改元天平感寶。迄帝即位換勝寶。舊史系己丑。今立庚寅孝德之例也。二月和之金光明寺封三千戶。通前成五千。是歲當天寶九年也</p>
二年春。夏四月沙門菩提為僧正。秋。冬十月修續命法于藥師寺。<p style="margin-left:1em">勝寶二年四月菩提法師為僧正。世曰婆羅門僧正。十月勑沙門四十九人於新藥師寺行續命法。祈上皇疾也</p>
三年春正月放生天下度一千人。夏四月慶東大寺。天皇太上皇幸之。秋。冬<p style="margin-left:1em">勝寶三年正月詔曰。今年自孟春至窮臘天下停殺生。沿海之民以漁為活者數戶給米。己丑之度男九百五十人。女五十人。祈上皇疾也。四月初九慶東大寺。上上皇幸寺。百僚皆從儀服甚盛。講師隆尊。讀師延福。延一萬沙門奏一萬伎樂。東西分列歌舞交發。佛法西來齋會之盛未嘗有也</p>
四年春正月點燈于東大寺。夏。秋。冬<p style="margin-left:1em">勝寶四年正月帝幸東大寺點二萬燈</p>
五年春正月唐沙門鑑真來。夏四月築戒壇于東大寺。傳林邑舞。秋。冬<p style="margin-left:1em">勝寶五年正月鑑真法師從遣唐使伴胡來。真善律學。四月勑於東大寺建戒壇。上皇登壇受菩薩戒。靈福等舊僧八十人重受。沙門佛哲解音。今茲詔樂部學林邑舞。所謂菩薩舞。拔頭舞也</p>
六年<p style="margin-left:1em">勝寶六年</p>
七年春二月天皇幸智識寺南宮。兵部尚書橘建世設傳法會于志賀寺。夏五月乙卯聖武太上皇崩。六月賜米鹽于沙門鑑真。法榮。放生天下。設僧齋于大安寺于興福寺。促營東大寺步廊。秋。冬十有二月六十沙門講梵網經<p style="margin-left:1em">勝寶七年二月上幸智識宮。翌日禮隣寺七佛。五月初二聖武上皇崩。沙門法榮誓侍山陵轉經修薦。勑蠲榮本貫一郡租。六月以上皇御膳米鹽等賜真榮二師。庚寅詔曰。居喪之禮臣子惟同。天下之民誰不預者。天下諸州自今以去放生一朞薦上皇也。丙戌設一千僧齋于大安寺。薦上皇五七忌也。興福寺齋者七七忌也。凡講供有儀曰齋會。諷供不儀曰僧齋。甲辰詔曰。明年國忌當設東大寺步廊。未竟速促營備。課六路諸州督租庸。十二月遣名臣六員于六大寺。屈六十二沙門講梵網經。薦太上皇也</p>
八年春正月度八百人夏五月設僧齋于東大寺。結安居。秋八月丙寅行布薩于諸寺。冬十有一月納田于東大寺。十有二月納田于山階寺。納封戶于法華寺。<p style="margin-left:1em">勝寶八年五月東大寺一千五百僧齋薦國忌也。今茲國忌。預始四月十五至五月二天下寺院講梵網經。故安居在望。八月詔曰。軌持佛法。無尚木叉。尸羅之制協我禮經自今諸寺勤行布薩。因而每寺納田一百畝。十一月納備州田一千畝于東大寺唐禪院。薦上皇也。十二月山階寺田一千畝給施藥院也。</p>
</div>
<div class='div-other'><a id='mulu507' />
<p class='h2'>廢帝</p>元年春正月改元天平寶字。夏四月。秋八月庚子天皇即位。僧綱菩提上尊號於太上皇。釋鑑真賜號大和尚。沙門延慶授朝散大夫。辭。許之。新羅沙門來。冬十月<p style="margin-left:1em">天平寶字元年戊戌。去歲八月駿州獻蠶。自成字曰。皇帝命百年。先三月宮中承塵上有天下太平四字。因茲十八改元。今以史法系元正。八月初一帝受禪即位。帝天武之孫舍人親王第七子也。即日菩提僧正率僧綱上表於太上皇。號曰寶字孝謙稱德皇帝。此日授號于鑑真。初為大僧正。真患綱務煩雜。故有此授。延慶法師有時望。授朝散大夫而賜封田。慶辭爵封。帝許爵不許封。君子曰。君臣有禮乎。癸卯新羅沙門三十二人尼二人男十九人女二十一人歸化。勑居武州閑地。於是始置新羅郡。尋常受位年不元。曷為元。折衷也。曷為折衷。丁酉改元戊戌即位。己亥立元恐緩也。戊戌之元者折衷也。是歲當肅宗乾元元年也</p>
二年春。夏六月城外路傍栽果樹。修諸州廢寺。括私度。秋八月大和尚鑑真建招提寺。冬<p style="margin-left:1em">寶字二年六月東大寺普照法師奏。路傍果樹可輔聖化。行路之人多寓其下。熱則就蔭。飢則啖實。乞城外道兩邊栽果樹。制可。山階寺玄基法師奏。嚴淨國家無過伽藍。攘炎拯難佛力賴之。見今諸州練若廢頹相仍。不加修治恐失基趾。乞降宣刺史諸檀。年加興復。制可。八月鑑真創招提寺。薦聖武帝也。書號尊之也。沙門賢璟寫大藏五千四十八卷而納寺。又薦帝也。君子曰。見義勇為璟之謂乎</p>
三年春二月僧正菩提寂。夏。秋七月置四位十三階。賦東大寺產。冬沙門良辨為僧正<p style="margin-left:1em">寶字三年七月四位十三階依良辨奏也。詔曰。東大寺封五千戶。其一千戶充修造。二千戶僧供。二千戶官家法事。非禮也</p>
四年春二月大師藤仲移觀音殿于興福寺。夏六月造彌陀像于天下。法華寺納田于山階寺于法華寺。秋。冬十月遷都近州保良。道鏡侍上皇疾<p style="margin-left:1em">寶字四年二月藤惠美押勝修一宇興福寺。安觀音像。西壁繡補陀落山。東壁極樂界相。精致妙麗。此宇元山階寺東院也。大師叛臣。曷為書官。褒修營也。然則何名。功不全也。六月庚辛皇太后莽忌預構淨土院于法華寺西南隅。安丈六彌陀像。至此日設齋供。天下國分尼寺皆洽。又納田四百畝于山階寺。每國忌講梵網戒經。法華寺田給淨土院。薦太后藤氏也。十月之遷都十三也。沙門道鏡姓弓削氏。義淵之徒也。有梵學。召入內道場修如意輪觀自在供。上皇疾保良。詔鏡看侍。鏡曷為不族。譏也。曷為譏。侍女主也</p>
五年春正月築戒壇于藥師寺于觀世音寺。夏五月辛丑復都平城。六月太上皇祝[髟/米]。秋。冬<p style="margin-left:1em">寶字五年正月二十一勑曰。東山道下野藥師寺。西海道築紫觀世音寺各立戒壇。充東西戒業也。上皇與帝有隙。因茲五月帝歸平城在中宮院。上皇于法華寺。六月上皇為尼。法諱法基</p>
六年春。夏五月戊申大和尚鑑真寂。秋。冬納封戶于葛木寺<p style="margin-left:1em">寶字六年</p>
七年春。夏。秋九月道鏡號大臣禪師。停畋獵<p>冬十月壬申天皇狩淡州。十有一月檢保國分寺</p>
<p style="margin-left:1em">寶字七年九月道鏡賜號大臣禪師。鏡媚上皇。故書不族。號名非法不書賜。寶字之政權在上皇。帝只當宁而已。藤太師患鏡之寵。及反以誅鏡為名。壬子仲亡。上皇聞帝知仲事。遣兵圍中宮院。帝懼退位。降為淡路公配淡州。婉文書狩也。十一月詔曰。比聞。諸國分寺郡吏侵掠多致朽荒。僧尼逃散大壞風化。諸州刺史宜加檢察。</p>
</div></div>
<p class='juan'>元亨釋書卷第二十二　終</p>
</div><!-- end of div[@id='body'] -->
</body></html>