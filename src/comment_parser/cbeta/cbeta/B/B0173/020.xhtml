<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>元亨釋書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu483' />
<p class='juan'>元亨釋書卷第二十</p><p class="byline">濟北沙門　師鍊撰</p>
<div class='div-other'><a id='mulu484' />
<p class='h1'>資治表一<span class='note-inline'>(起欽明至皇極合七君)</span></p>
<div class='div-other'><a id='mulu485' /><p>昔者仲尼之作春秋也。編年月而繫言焉。覃子長之變聖製而立傳焉。後之修史者皆則遷焉。蓋編年者繫于時也。立傳者繫于類也。繫類之者下愚猶便之看讀矣。繫時之者中才或病諸紛糾矣。是所以史經之有變也。初予修此書欲則春秋。只恐中下之或病諸。其不得已耳矣。然其胸懷猶介然于此也。竊見皇朝之德化。且託佛乘之翼佐也。故予摭其繫吾之實事。以寓素蘊而作資治表既而授二三子。有効凡例於左高赤者今并而錄焉。</p>
</div>
<div class='div-other'><a id='mulu486' />
<p class='h2'>欽明皇帝</p>元年春正月。夏四月。秋七月己丑遷都和州磯城嶋。冬十月<p style="margin-left:1em">元年庚申正月不書即位去歲十二月于檜隈宮也。帝繼體第三子。初帝讓山田皇后。后謝曰。蒙恩至渥。溟嶽難比而萬機之務婦女焉預。況皇子仁聖明敏乎。群臣又請勤故不得已也。七月十四都和之山邊磯城島。造宮于金刺故曰磯城島金刺宮。是歲當蕭梁武帝大同六年</p>
二年三年四年五年六年七年八年九年十年十有一年十有二年十有三年春。夏。秋。冬十月百濟國主使大夫西部姬氏貢釋迦佛銅像及經論幡蓋。大殿灾<p style="margin-left:1em">十三年十月十三百濟國聖明王使西部姬氏達率怒利斯致貢獻釋迦銅像經論幡蓋若干品。上表曰。是法於諸法中最為殊勝。難解難入。周公孔子尚不能知也。是法能生無量無邊福德果報。乃至成<span class='corr'>辦</span>無上菩提。譬如人懷隨意寶。所須依情。是法寶復然。祈願依意無所乏缺。且夫遠自天竺爰洎三韓順教奉持。無不尊敬。由斯百濟王臣明謹遣倍臣怒利斯致奉傳帝國流通寰宇。又佛之所記我法東流。聖讖不徒天皇知之。帝大悅。詔使者曰。朕從昔以來未曾聞如是微妙之法。然朕不自決姑待議焉。乃歷問群臣曰。西蕃獻佛其貌偉麗。不知可拜不。大臣蘇稻目奏對曰。海藩諸國一皆禮奉。豐秋日本豈獨否乎。況百濟王世承皇化。若貢妖神曷為忠藩。願陛下勿慮也。大連物尾興中臣鎌子等言。我國家之治天下也。恒以天地社稷一百八十神春夏秋冬祭拜有典。方今改拜蕃神恐致國神之怒。帝曰。卿等言爾也。然聖明之貢不可舍也。誰奉斯神者。稻目稽首請之。帝賜像蘇氏。稻目安小墾田家。又捨向原宅為寺奉像。此冬疫。尾興鎌子同奏曰。國有災孽妖神之為。不用臣言已罹癘殛。願行棄撤祈受後福。帝依奏。有司投像于難波堀江火伽藍于時天無雲雨。天火焚大殿。初仲哀皇帝八年神託皇后征新羅國。帝疑而不發。九年春二月帝俄爾崩。於是乎皇后神功懼帝不用神言而崩。冬十月浮海到于新羅。新羅王見我旌旗器仗之莊麗曰。傳聞東海有神國名曰日本。恐是其神兵乎。不可敵也。乃素服面縛自持圖籍來于海壖曰。願每歲貢金銀縑帛八十船不敢衂也。此時高麗百濟二國主聞新羅降於我。密伺軍勢知其不克。又自急馳納欵曰。從今以後永稱西藩不絕朝貢。自茲三韓皆貢于我。當東漢獻帝建安五年也十月曷為不日史失也</p>
十有四年春。夏五月得異材刻佛像。秋。冬。<p style="margin-left:1em">十四年五月朔內州奏。泉郡茅淳海有奇聲光。其響如雷其耀若日。帝勑溝邊直赴海物色。見樟木浮海光彩煜如也。取而獻。帝命工刻佛像二軀。今見在吉野寺。俗曰放光像。</p>
十有五年春二月百濟國貢沙門曇慧。道深。夏。秋。冬<p style="margin-left:1em">十五年二月慧深二比丘應百濟貢來。初十四年六月帝勑百濟召易曆毉三博士。至是貢三博士及三書。二比丘附獻焉</p>
十有六年十有七年十有八年十有九年二十年二十有一年二十有二年二十有三年二十有四年二十有五年二十有六年二十有七年二十有八年二十有九年三十年三十有一年春三月甲申僕射蘇稻目薨。夏。秋。冬建宇佐神祠于豐前州<p style="margin-left:1em">三十一年三月蘇公薨。書官貴也。是歲豐前州宇佐郡厩岑菱潟池畔民家兒甫三歲託曰。我是第十六主譽田天皇廣幡八幡也。我名護國靈驗威身神大自在王菩薩。諸州諸所垂跡於神明。今顯坐此地耳。因之勑建祠</p>
三十有二年春。夏四月天皇崩。諡欽明。秋。冬<p style="margin-left:1em">三十二年四月之崩曷為不日。史失之也。</p>
</div>
<div class='div-other'><a id='mulu487' />
<p class='h2'>敏達皇帝</p>元年春正月。夏四月甲戌天皇即位。秋七月。冬十月<p style="margin-left:1em">元年壬辰四月初三帝即位于百濟大井宮。帝欽明第二子。是歲當陳陳孝宣大建四年也</p>
二年春正月厩戶皇子生。夏。秋。冬<p style="margin-left:1em">二年正月朔王夫人娛遊至厩閑俄而產焉。以誕近厩戶字其兒焉。王夫人何。用明之后也。曷為不書后。茲時諸王也</p>
三年四年五年六年春。夏。秋。冬十有一月百濟國貢佛經論及禪師。律師。比丘尼。及呪禁師。佛工。寺匠。<p style="margin-left:1em">六年十月遣百濟使大別王自百濟歸。百濟王附貢經論及禪師等六人。舘難波大別寺。書二及差降也</p>
七年春。夏。秋。冬天下放生月六日<p style="margin-left:1em">七年每月六齋日放生。因豐聰王子奏也</p>
八年春。夏。秋。冬十月新羅國使枳叱政貢釋迦佛像<p style="margin-left:1em">八年十月新羅國貢釋迦像。上宮王子奏曰。此像甚靈。崇之則銷災受福。蔑之則招菑縮壽。帝聞之敬崇供養。今見在興福寺東金堂</p>
九年十年十有一年十有二年春。夏。秋。冬百濟日羅說偈拜豐聰王子<p style="margin-left:1em">十二年百濟日羅來。初日羅名于國。帝遣紀押勝召羅。押勝自百濟歸。奏曰。百濟王愛羅。於是乎復使吉備羽嶋召羅于王。王懼以羅從羽嶋來。王子偷眼於羅。羅指王子曰神人也。具在太子事中</p>
十有三年春。夏。秋月僕射蘇公營殿于石川宅。冬十月度三尼<p style="margin-left:1em">十三年九月百濟使麻深臣持彌勒石像而來。又佐伯連有佛像。蘇馬子於石川宅構殿安二像。褒馬子之克承先子營佛事。故書官不名。十月馬子令高麗惠便度善信。禪藏。慧善三尼於石宅精舍供給。一日設大齋會。善信之父司馬達等豫焉。於齋饌上得佛舍利獻馬子。其舍利神異不測。馬子益厚淨信</p>
十有四年春二月僕射蘇公起塔于大野丘。三月停佛法。夏六月許蘇公奉佛。秋八月己亥天皇崩。聖壽二十有四。諡敏達。冬<p style="margin-left:1em">十四年二月十五蘇馬子立塔大野丘北。以去歲所感舍利安塔柱。因設大齋會。三月大疫。物守屋中勝海奏曰。癘災流衍專由蘇氏侫佛也。殷監不遠先朝可占。因此停佛法。曷為不言廢而書停。假實之謂也。曷為假當時之志也。於是乎八耳王子曰。痛哉二子之昧也。佛法說因果。亦猶積善慶殃之餘矣。二子殆不免焉。二十八守屋自往大野縱火燒塔殿。收燼餘佛像棄難波堀江。是日又無雲雨。又錮三尼于海石榴市亭。于時帝患瘡。及守屋天下殆徧。死者相枕。其患者皆言。如焚如撻。人人咸曰。焚寺像打淨尼之報也。六月馬子奏曰。比來禁佛事。以故臣疾未愈。非三寶力殆不起。願許復。勑曰。獨許卿餘不可。乃以三尼賜馬子。馬子大悅營精舍供三尼。帝疾彌留不差。八月十五崩。書聖算見祟也。</p>
</div>
<div class='div-other'><a id='mulu488' />
<p class='h2'>用明皇帝</p>元年春正月。夏四月。秋七月。冬十月<p style="margin-left:1em">元年丙午正月不書即位。去歲九月于雙槻宮也。帝欽明第四子。是歲當揚隋文帝開皇六年也</p>
二年春。夏四月豐國法師入宮。癸丑天皇崩。諡用明。鞍部多須奈建坂田寺。秋七月誅守屋。冬建四天王寺<p style="margin-left:1em">二年四月帝不豫。語侍臣曰。朕思歸三寶。卿等議之。守屋勝海共言。何背國神<span class='corr'>奉</span>異域神。先皇以來未之有也。蘇馬子曰。已承睿旨。何異謀之有於是乎。皇弟穴穗王子召豐國法師入內。八耳王子握蘇子手曰。三寶之奧庸人不委。姧黨交進抑蔽聖明。卿不屈邪誣可謂忠直矣。蘇子叩頭曰。賴殿下之明德耳。守屋唲蘇子而怒。王子語左右曰。大連不知因果。其敗可跂而待矣。豐國中選。曷為不族氏。疑則傳疑春秋之法也。曷為疑。或曰。豐國所名且從古史也。帝疾篤。鞍部多須那奏曰。臣乞為陛下出家修道。帝嘉之。初九帝崩。乃建坂田寺命百濟佛工刻丈六佛像安之。六月百濟使來。善信尼謂馬子曰。夫出家者以戒為本。此方戒學粗矣。願如百濟受戒法。七月蘇馬子誘諸王子謀守屋。初守屋欲立皇弟穴穗王子而咀帝。以故帝夭也。又謀誅諸王子成穴穗事。事發。泊瀨王子厩戶王子及馬子群臣帥師到澁河。守屋拒之。其兵甚銳。官師三却。厩戶皇子乃斮白膠木刻四天王像。置頂髮中誓曰。官軍得勝當作護世四王寺。馬子又誓。營寺宇興三寶。於是乎厩戶舍人赤擣放矢曰。是四天之箭。便貫守屋胸而死。物氏殲焉。冬攝州玉造岸上建四天王寺。分守屋田貨為二。一納于寺。一賜赤擣。守屋之誅不系于我。曷為書之。深寇也。寇則寇矣。奈誅之不干何。守屋謀厩戶。厩戶舉伐。厩戶之寇我之寇也。苟我之寇書之無咎。</p>
</div>
<div class='div-other'><a id='mulu489' />
<p class='h2'>崇峻皇帝</p>元年春三月百濟國使思率首信貢佛舍利及沙門慧聰。夏四月求法比丘尼善信赴百濟。秋七月冬十月蘇公建法興寺。<p style="margin-left:1em">元年戊申正月不書即位。去歲八月于倉橋宮也。帝欽明第十一子。三月百濟貢佛舍利及沙門并畫工瓦工。表略曰。陛下踐祚肇興佛道。漢帝東流之夢。法王西來之猷。於今信矣。伏請陛下照佛日於若木之國。覆慈雲於扶桑之邑。夏善信尼如百濟。遠游非尼女事。書以求法簡貴之也。十月蘇馬子營法興寺。酬澁河役誓也。是歲當開皇八年也</p>
二年三年春三月求法比丘尼善信至自百濟。夏。秋。冬鞍部氏薙髮度三尼<p style="margin-left:1em">三年三月善信尼自百濟歸。止櫻井寺。是年鞍部多須奈出家。名德齊。同落髮者善聰等八人。得度者多。曷為書鞍氏。褒蹈言也。三尼者善德。善妙。妙光也。曷為書三尼。貴婦人也</p>
四年五年春。夏。秋。冬十有一月乙巳馬子弒天皇。諡崇峻<p style="margin-left:1em">五年二月帝語上宮皇子曰。蘇馬子外雖崇佛內甚詐譎。其侈縱矯虐卿以為若之何。對曰。蘇氏實可謂奢侈。然陛下願以忍恕覆億兆焉。帝性剛狷雖納上宮言內猶含之。十月或獻山猪。上宮侍焉。帝指猪顧上宮曰。安得如斬猪頸切佞臣頭。上宮私謂禍始於此。乃設內宴饗群臣。上宮語群臣曰。陛下之言公等勿洩也。時有黨蘇氏者告馬子。馬子募勇士漢直駒弒帝。十一月初三駒入天座。馬子賜駒不訾。往來家門出入不問。駒託功不慎。通馬子女。馬子怒縛駒庭樹親射殺。向書馬子皆姓不名。此何名不姓弒君也。</p>
</div>
<div class='div-other'><a id='mulu490' />
<p class='h2'>推古皇帝</p>元年春正月起法興寺塔。夏四月己卯立皇太子。秋七月。冬十月移四天王寺<p style="margin-left:1em">元年癸丑正月不書即位。去歲十二月于豐浦宮也。帝欽明中女敏達之后。崇峻遭弒群臣謀立。正月營法興寺塔。以佛舍利置柱礎中。四月初十冊厩戶皇子為太子。詔曰。朕婦人也。不解政事。萬機之務皆委太子。百僚悅焉。今茲移四天王寺難波荒陵。是歲當開皇十三年也。</p>
二年春二月詔皇太子興三寶。夏。秋。冬<p style="margin-left:1em">二年二月勑太子溥弘三寶。群臣構佛宇</p>
三年春。夏四月得異材刻觀自在像。五月高麗沙門慧慈來。秋。冬百濟沙門慧聰來<p style="margin-left:1em">三年春南海之濱有浮查。夜放光聲如雷。四月著淡州南涯。大一圍長八尺。沿海之民取為薪。其煙遠薰。以獻于朝。太子奏曰。是沈水香木也。產南天竺南海之崖。其實雞舌。其花丁子。其脂薰陸。入水久者為沈水。不久為淺香陛下興佛乘造佛像。天神感之漂送耳。帝悅。勑百濟工刻觀音像。安吉野比蘇寺。時時放光。五月慧慈來。太子師之</p>
四年春。夏。秋。冬十有一月慶法興寺。居沙門慧慈。慧聰。置寺司<p style="margin-left:1em">四年十一月法興寺成。今之元興寺也。勑設無遮會慶之。于時紫雲如花蓋。降覆塔及殿。變為五色。作龍鳳形。太子語左右曰。天感新寺故有祥雲。勑慈聰二師居寺。以善德臣為寺司</p>
五年春。夏四月百濟王子說偈拜太子。秋。冬<p style="margin-left:1em">五年四月百濟王子阿佐來朝。見太子作禮曰。敬禮大悲觀音菩薩。妙教流通東方日本。四十九歲傳燈演說。太子眉間放白光。阿佐拜而出。阿佐曷為不名。貴也。曷為貴之。聖人也。何以知。預言太子歲也。</p>
六年七年八年九年十年春。夏。秋。冬十月百濟沙門觀勒來。高麗沙門僧隆。雲聰來<p style="margin-left:1em">十年十月百濟高麗沙門等來。曷為有二來。異月也。曷為不書月。閏也。曷為不書閏。春秋之法也。書二來見閏也。</p>
十有一年春。夏。秋。冬十月轉安宅經于小墾田宮<p style="margin-left:1em">十一年十月初四帝遷小墾田宮。太子命諸沙門講安宅經。十一月太子語侍臣曰。我有一像誰能安之。秦川勝進曰。臣願得之。乃建蜂崗寺安像。像阿逸多。今之廣隆寺也</p>
十有二年春。夏四月太子製憲章。秋。冬<p style="margin-left:1em">十二年四月太子作憲令十七條。其第二曰。篤信三寶。三寶者佛法僧也。四生之終歸。萬化之極宗。何世何國不嚮是法。人鮮尤惡。能教乃化。不歸三寶何以直枉</p>
十有三年春。夏四月詔太子及群臣造銅繡二像。秋。冬<p style="margin-left:1em">十三年夏帝勑太子群僚鑄丈六釋迦及二菩薩像。用銅二萬三千二百斤。黃金八百兩。高麗王大興聞之貢黃金</p>
十有四年春。夏四月慶銅繡二像。置二孟齋。五月賜鞍作鳥于大仁位。秋七月詔太子講勝鬘經。冬十月講法華經<p style="margin-left:1em">十四年四月銅繡像成。安元興寺設大齋會。此夕五色雲覆佛殿。銅像放光內外咸明。帝大悅。每歲四月八七月望設齋會立為式。二孟何。孟夏孟秋也。五月勑曰。嗟爾鞍作鳥。先皇歸佛乘求舍利。汝祖司馬達等便獻舍利。用明帝不豫。汝父多須那奏出家祈福。又汝姨島出家為本朝之愛道。今朕欲鑄佛像。不得善模。汝之所獻以為範模。像已成殿戶窄。梓匠將隳戶。汝善巧思畫不壞戶而像得入。夫累世善忠一時巧功朕不得而稱無地讎德。唯枉微爵署大仁位。<span class='note-inline'>(今之五位)</span>兼以近州坂田郡二百畝益食邑。島以此田稅作金剛寺。今之南淵坂田尼寺也。七月太子對御講勝鬘經。太子曰。吾昔為勝鬘夫人時。釋迦世尊說此經。故吾能講此經。講已。天雨蓮花大三尺。乃製義䟽傳世。十月勑於崗本宮講妙法蓮華經嚫播州田一千畝。太子納于班鳩寺。</p>
十有五年春。夏。秋七月太子遣野妹子于隋國。冬<p style="margin-left:1em">十五年七月野妹子入隋以三法衣施衡山三僧。事見太子傳中</p>
十有六年春。夏四月野妹子將隋使而歸。秋八月隋使入都。九月太子屏夢殿。冬<p style="margin-left:1em">十六年八月詔迎隋使裴清于海石榴市街。太子微行見之。清指太子之所曰。彼有真人氣。下馬而過。九月太子入夢殿閉戶一七日。夜出告慧慈曰。我定中往隋國執經來也。乃示慈慈大奇之</p>
十有七年春。夏五月舘百濟沙門道欣。慧彌于元興寺。秋九月野妹子將隋使而歸。冬<p style="margin-left:1em">十七年四月百濟國遣使於吳國。其船漂流著肥後之葦北津。太宰府奏。五月送舟人于本國。于時沙門欣彌等十一人觀國之光上表請留。勑止元興寺。九月隋使奏曰。去歲秋皇太子駕青龍車。侍從五百取南嶽舊房經冲空而去</p>
十有八年春三月高麗國貢沙門曇微。法定。夏。秋。冬<p style="margin-left:1em">十八年三月高麗貢微定二比丘。微多才藝。明儒五經。善丹青。造碾磑</p>
十有九年二十年春。夏。秋。冬為須彌山于南庭<p style="margin-left:1em">二十年異人自百濟來。其面及身斑白。群臣忌其奇體將棄海島。斑人曰。若忌臣者斑駮牛馬不可備御。亦臣有小伎能作山岳之形。容臣而用不為無利。於是乎勑造須彌山于南庭</p>
二十有一年春。夏。秋。冬十有二月庚午太子逢菩提達磨<p style="margin-left:1em">二十一年十二月朔太子遊片崗見餓人。其人頭大面長目纖耳長。眼有金光。與太子語久。太子與食服。太子歸宮餓者殂。太子親葬。數日使使開墓。不見屍。衣在棺上</p>
二十有二年春。夏。秋八月度一千人。太子授戒于蘇公。冬<p style="margin-left:1em">二十二年八月蘇馬子疾。勑度比丘比丘尼一千人。祈病也。馬子疾革。太子使其剃髮。自授具戒</p>
二十有三年春。夏。秋。冬十有一月沙門慧慈歸高麗<p style="margin-left:1em">二十三年</p>
二十有四年春。夏五月太子建伽藍。秋七月新羅國貢黃金佛像。冬<p style="margin-left:1em">二十四年夏帝不豫。五月太子營精舍祈之帝疾愈。百僚多建寺塔。七月新羅王貢金像長二尺。安蜂崗寺。像時時放光。</p>
二十有五年春。夏。秋。冬建伽藍于熊凝村<p style="margin-left:1em">二十五年太子入定見皇運。出奏曰。後代皇祚多災害。非佛力不可救。願建一精舍護皇基。帝隨。奏構于熊凝村。今之大安寺也</p>
二十有六年二十有七年二十有八年二十有九年春二月癸巳皇太子豐聰薨于班鳩宮。夏。秋冬<p style="margin-left:1em">二十九年春太子病。帝慰問曰。有所思乎。太子對以熊凝之侈新。二月五日太子薨。天下萬民如喪考妣。太子厚我亦位尊。何書薨以名。以名書死春秋之法也</p>
三十年三十有一年春。夏。秋七月新羅國使奈未智洗爾貢佛像舍利塔幡。沙門惠濟慧先至自唐。冬<p style="margin-left:1em">三十一年七月新羅王遣大使奈未智洗爾貢佛像。舍利。金塔。灌頂幡大小十二旒勑安像葛野秦寺。納舍利塔灌頂幡四天王寺。是時濟先二比丘及毉慧日福因從智洗爾來歸。慧日奏曰。唐學沙門等學業已成。早勑召之</p>
三十有二年春。夏四月戊午置僧正。僧都。及法頭。壬戌釋觀勒為僧正。德積僧都。秋九月校寺。冬<p style="margin-left:1em">三十二年四月初三一比丘執斧毆祖父而死。巷閭嗟吁而曰。太子猶在豈有此逆乎。帝聞之召群臣謂曰。夫出家者歸三寶具戒法。何無慚慎輙作惡逆。乃詔諸寺索惡比丘。於是乎僧尼多逢疑逮。有司將并坐。百濟沙門觀勒上表曰。佛法自西印至東漢經三百歲傳之百濟已一百年矣。吾百濟先主聞日本天皇睿聖敏明而貢上佛僧及經論。今猶未滿八十載。以故僧尼未習法律之者有矣。是所以大逆之生也。今其首醜我門亦不得容。其餘僧尼豈可例刑哉。願質憲章流之仁澤。制可。十三詔曰。夫道人尚犯法。何以誨俗乎。自今以往應置僧正。僧都檢校僧尼十七觀勒任僧正兼法務。德積僧都。又置寺司曰法頭。阿曇連任法頭。不書微也。君子曰。興者衰之初與。僧官者道之弊與。昔羅什入關僧尼麕至。秦主姚興患其濫汙不軌始置僧正而整之。僧䂮當其任也。什之入秦者吾法之興也。而弊始於此焉。推古之世者吾法之興而亦衰之始與。蓋夫不得已乎。何地異而事不異也。雖貪嗔之不同所以弊之始者一也。歲寒知松栢。瞻彼䂮勒者松耶栢耶。九月校城寺。寺四十六所。比丘八百十六員。尼五百六十九員</p>
三十有三年春正月高麗國貢沙門慧灌。夏釋慧灌擢僧正。秋。冬沙門福亮為僧正<p style="margin-left:1em">三十三年夏旱。詔慧灌法雩。甘雨大注。帝悅任僧正。擢與為何異。為常也。擢非常也。此歲福亮為僧正。古史失時日也</p>
三十有四年三十有五年三十有六年春三月癸丑天皇崩。諡推古<p style="margin-left:1em">三十六年三月之崩初七也。</p>
</div>
<div class='div-other'><a id='mulu491' />
<p class='h2'>舒明皇帝</p>元年春正月丙午天皇即位。夏四月。秋七月。冬十月<p style="margin-left:1em">元年己丑正月初四帝即位。帝敏達之孫彥人王子第二子。是歲當李唐太宗貞觀三年也</p>
二年春。夏。秋。冬十月癸卯遷于崗本宮<p style="margin-left:1em">二年十月之移宮十二也</p>
三年四年春。夏。秋八月沙門靈雲。僧旻至自唐。冬<p style="margin-left:1em">四年八月唐使高表仁來。留學雲旻二師從之歸</p>
五年六年春三月起豐浦寺塔。夏。秋。冬<p style="margin-left:1em">六年</p>
七年八年九年春二月大星流聲如雷。夏。秋。冬<p style="margin-left:1em">九年二月大星從東流西。其聲如雷。朝無知者。沙門僧旻曰。此星曰天狗。東方恐有亂乎。果蝦夷叛</p>
十年十有一年春。夏。秋七月新百濟大寺。九月沙門慧隱。慧雲。至自唐。冬<p style="margin-left:1em">十一年正月造宮于十市郡百濟河側。又相勝攸移熊凝精舍。改侈其規。禮也。其地在百濟河側。故曰百濟。規模高宏故曰大寺。分郡民為二。河西民充造宮。東民寺。納邑三百戶田三千畝于寺。春秋法修舊不書。曷為書。大之也。故書曰新。又褒帝之蹈上宮言故書。是時宮寺并營。材不足。乃伐神林。子部大神怒火寺。帝減膳。九月新羅人送留唐隱雲二人而歸</p>
十有二年春。夏五月辛丑釋慧隱講于宮中。秋。冬十月沙門清安至自唐<p style="margin-left:1em">十二年五月初五宮中設齋會宣慧隱講無量壽經。曷為書。曰宮講始也。隱師何書姓。貴也。曷為貴。始應宮講也。十月新羅使來。留唐清安從之歸</p>
十有三年春。夏。秋。冬十月丁酉天皇崩。諡舒明<p style="margin-left:1em">十三年十月之崩初九也。</p>
</div>
<div class='div-other'><a id='mulu492' />
<p class='h2'>皇極皇帝</p>元年春正月辛未天皇即位。夏四月。秋七月法雩于諸寺。九月修百濟大寺。冬十有二月壬寅遷于小墾田宮。<p style="margin-left:1em">元年壬寅正月十五帝即位。帝敏達之曾孫茅渟王之女舒明之后也。夏不雨。七月村村殺牛馬祭諸神僕射蘇入鹿奏曰。詔諸寺讀佛經必得雨。庚辰宣諸大寺嚴像設。命眾苾蒭讀大雲經。蘇公手執香爐行香。辛巳微雨。九月百濟之修舒明十一年神火。至此復營。春秋不書修。今書之者褒也。曷為褒。即位之初克復先業。非厚我然乎。十二月移宮二十一也。是年當貞觀十六年也。</p>
二年三年四年春夏六月庚戌天皇禪位于皇太子。後諡皇極。僧旻為博士。秋八月置十師。冬十有二月癸卯遷都于攝州難波豐碕。<p style="margin-left:1em">四年六月十四帝禪位太子。太子辟太兄王子。王子曰。已奉聖旨何讓之有。臣素志薙染。辭已解佩刀投地。即往法興寺除鬚髮。太子不得已踐位。以沙門僧旻為才加大學博士。旻已乖本法。故書去氏族。梁齊以來加官爵于我者多矣。何責旻之深。梁齊以來諸師不得逃我誅矣。八月延諸沙門宮中。詔曰。欽明聖皇膺圖之。十三百濟藩王初貢佛法。是時群臣不輯競皷毀吻。唯蘇稻目能嚮真乘。敏達以降世事崇奉。朕新登大寶思興正教。故以沙門狛大。福亮。慧雲。常安。靈雲。慧至。僧旻。道登。慧隣。慧妙為十師。此十師等宜弘傳釋教教令眾僧。又慧妙法師充百濟寺主。凡諸寺之怠修廢者。有司與寺主檢校助營。又以三輪色夫君為法頭。巡行諸寺。與其寺主勘計寺產給其窶缺。十二月遷都初九也。</p>
</div></div>
<p class='juan'>元亨釋書卷第二十　終</p>
</div><!-- end of div[@id='body'] -->
</body></html>