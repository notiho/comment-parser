<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>元亨釋書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu315' />
<div class='div-w'><p><span class='note-inline'>(大日本國延文庚子六月有　旨入毘盧大藏海藏禪院寓居比丘單況等謹募眾緣恭為今上皇帝祝延　聖壽文武官僚資崇　祿位國泰民安命工鏤梓與大藏經印板共行一部計三十卷旹貞治三年甲辰正月　　　日謹題)</span></p>
</div>
<p class='juan'>元亨釋書卷第十五</p><p class="byline">濟北沙門　師鍊撰</p>
<div class='div-other'><a id='mulu316' />
<div class='div-other'><a id='mulu317' />
<ul class="">
<li>方應八
<ul class="">
<li>聖德太子</li>

<li>役小角</li>

<li>越知山泰澄</li>

<li>南天竺菩提</li>

<li>林邑國佛哲</li>

<li>伏見翁</li>

<li>勝尾山善仲</li>

<li>彌勒寺開成</li>

<li>園城寺教待</li>
</ul></li>
</ul></div>
<div class='div-other'><a id='mulu318' /><p>聖德太子者。用明帝第一子也。母后夢金色比丘語曰。我有救世願願託后胎。后問。誰乎。對曰。我是救世菩薩家在西方。后曰。妾腹垢穢豈當聖居。對曰。吾不厭穢。唯欲拯濟。言已躍入口中。覺後喉裏若吞物而後娠。及八月胎中而言聲聞于外。敏達二年癸巳正月朔后虞遊至厩閑。不覺而誕。時赤黃之光自西來照宮中。至此已十二月焉。嬪御驚抱上殿。四月而乃言。能知人舉止。軀體甚香。懷抱之人奇馥染衣數月不滅。六年冬十月百濟國貢佛經論等。太子奏曰。欲披閱。帝驚而問之。對曰。昔在陳國住南嶽粗見斯文。帝恠喜焉。推古三年夏五月高麗沙門慧慈來。號為博物。勑慈為太子師。太子語曰。法華某句闕一字。公知之乎。慈曰。我本國經亦無此字。太子曰。昔吾所持經有此字。慈曰。經在何處。太子微笑曰。隋國衡山寺。十五年秋七月差野妹子如隋國。令曰。我先身所持妙法華在衡山般若臺。汝之彼取來。彼山吾法友只三僧在焉。乃以三法衣付妹子曰。此信衣施三僧。妹子承命入隋登南嶽。果遇三沙門。陳太子之旨與三闍黎。三僧驚怪感喜。乃取一漆經函付之。十六年妹子得經而歸獻太子。太子曰。此經非我所持。老僧耄寄耳。斑鳩宮有淨殿號夢殿。每入必沐浴。太子製諸經䟽。若有滯疑即入此殿。金人必自東方來。諭以深義。秋九月太子入夢殿。閉戶不出一七日。宮中大恠。慧慈曰。太子入三昧矣。八日之晨玉几上有一經卷。太子告慈曰。是我先身所持之本耳。一部複一卷也。妹子取來之者我弟子之經也。吾定中取來也。乃以落字之所示慈。慈大奇之。太子薨後山背大兄王得此經。六時禮拜。一時失經不知所在。世傳法隆寺妙經是也。或曰。妹子取來本。十七年秋九月隋使來曰。去秋皇太子駕青龍車取南嶽舊坊經凌虛而去。二十一年冬十二月遊片崗逢菩提達磨。初十二年夏四月太子製憲章一十七條。國人賴之。十四年秋七月帝請太子講勝鬘經。太子披袈裟握<span class='corr'>麈</span>尾坐師子座。儀則如沙門。講已。天雨蓮華大三尺。帝大喜即其地建伽藍。今橘寺是也。冬十月勑講法華於崗本宮。帝嚫播州莊田一千畝。太子即納法隆寺。十七年製勝鬘經䟽。二十年春正月製維摩經䟽。二十二年秋八月蘇馬子病。太子勸出家親授具戒。此歲製法華䟽。初敏達七年奏曰。白黑月初八十四五是為六齋。此日諸天檢國政。乞天下止殺。制可。用明二年太子年十五秋七月帥官師討物守屋。取白膠木刻四天王像乞冥助。大連亡。於攝州玉造岸上建梵剎安天王四像。推古元年移於難波荒陵東。二十五年太子入定見皇統。出奏曰。後代帝王多災害。非佛法力難固寶祚。願建精舍鎮皇圖。帝從之。乃創寺於熊凝村。初敏達十二年百濟日羅來。身放光神異不測。太子微服從諸童子入館見之。羅指太子曰。是神人也。太子走去易衣而出。羅再拜跪地曰。敬禮救世觀世音。傳燈東方粟散國。太子從容而謝之。羅放光。太子亦眉間出光謂左右曰。我在陳彼為弟子。常禮日天故有光耀。推古元年夏四月立為儲貳。萬機委之。七年夏四月百濟王子阿佐說偈禮太子。語在資治表。十六年秋八月隋使來。太子微行伺之隋使指太子之所曰。彼有真人氣。二十六年冬十月語妃氏曰。我在南嶽承達磨勸誘生此土。我今只世緣二朞耳。二十八年太子寢病。帝慰問曰。太子有所思乎。朕乞不迕。對曰。臣以不佞居儲位久柄機務。聖恩未酬餘何索邪。唯恨熊凝精舍規模甚小。願上改造。亦是宏壯帝基耳。帝許之。今大安寺也。春二月五日語膳氏曰。我昔在震旦持法華。今為日域副貳。流傳佛法弘宣一乘。吾能事畢矣。不樂久居五濁。妃反袂嗚咽。又曰。我今夕去矣。子可伴也。乃沐浴新衣。妃亦然。二人共入寢。翌朝日上。太子及妃不起。侍嬪惟二人長逝。太子年四十九。其夜天地變瑞甚多。四海萬姓如喪考妣。哀號之聲盈衢路。喪<span class='corr'>斂</span>之夕太子并妃容貌如生。身體薰郁兩屍輕。只其衣之重而已。太子有驪馬。甲州所獻。常駕此馬。科長廟葬日驪自負鞍從車。殯已向廟大嘶高躍而斃。過七七。一鳥飛來集墳上。鳥鳶有來此鳥拒去。時人號守墓鳥。三年後不見。慧慈在高麗聽太子訃慟哭曰。太子大聖人也。我雖異域心在金蘭。哲人亡矣。我獨何存。來歲二月取滅必與太子同時日。至期果然。太子有六名。誕廐邊故曰廐戶。用明帝愛敬居宮南上殿故曰上宮。八人奏事一時善聽故曰八耳。睿明仁恕故曰聖德。豐聰耳聰者。八耳之同稱也。太子造九伽藍。四天王寺。法隆寺。元興寺。中宮寺。橘寺。蜂崗寺。池後寺。葛城寺。日向寺。</p>
<p>贊曰。昔者婆伽梵楞嚴會上有大警句。賢聖應化不泄密因。只除臨終之遺付也。蓋誡像季之枉誤耳。太子生吾國醇厚之時。孩孺神靈不慎本質。鼓此癡朴之民鄉彼玄妙之法。感應指撝疑恠自絕。亦太士之善權其唐棣之蕚乎。不然者斯民不易覺也。況勝海之嚚頑。守屋之暴梟。其時猶有跋扈狂趫乎。政令三十載。憲章十七條。宣傳真教翼賛聖朝。微太子吾道殆弗昭昭矣。嗚呼南嶽導化之末標者。東域佛法之根苗乎。</p>
<p>論曰。上宮太子神異無方。實應化之選也。然此書以釋史名焉。方應之傳太子居首。雖有實名不協矣。曰不然此書專用摩訶衍。今夫貴薙染賤冠巾者小乘之儀也。修多羅有心出家身出家。大乘主心不言相矣。太子豈冠纓之所絆乎。況方應之科不滯相也。今之布置順科意耳。曰諸經之有序列也先比丘後菩薩。至此不倫寧有據乎。曰阿闍世王經有文殊迦葉讓坐位。已而文殊所將二千在家在前而住。迦葉等五百聲聞在後而坐是也。子若固執比丘相者德光論師不拜慈氏之謂乎。曰思大陳大建九年滅。太子敏達二年誕。以曆考之太子五歲時思公化。豈有未死而受生於佗方哉。曰阿含口解十二因緣經曰。人年老少識多忘者識轉稍向後生處。夫塵累之人尚存此身赴佗界。況救世之大士分身百億。何容疑於其間乎。曰太子古傳曰。太子四十七歲冬語妃曰。昔我在南嶽修道。名曰慧思。有婆羅門僧達磨者。後魏文帝大和八年丁未十月入支那遊歷衡山。於是達磨結草菴六時行道。時思問曰。公修道幾年。對曰。二十餘歲。思曰得感應乎。對曰無。達磨良久曰。禪定易厭濁世難離。今遭素交我意足矣。子何更數生居此山不移餘方。惜哉化之不博乎。海東有國願子生彼。彼地三毒雖厚聖化可宣。子其思之乎。思曰。公誰人乎。對曰我是虛空也。言已東去。思大尋又六時行道。年方五十。後魏皇始元年庚申長逝。然則聖言不虛故我生此國。安撫百姓興隆三寶。又捨此身生賤種。出家修道誓度有情。是我本願也。妃流淚曰。殿下之言非妾所知。哀哉舍我而去。太子曰。我只世緣二歲耳。古傳又曰。太子曰。我昔生支那為賤人。聞比丘說法華。遁家事比丘為沙彌。修法華三十年終衡山。當東晉之季也。又為韓氏子出家修道居衡山五十年。宋文帝世捨命。又為劉氏子出家修道四十餘年終于衡山。又為高氏子修于衡山六十年終焉。又生梁相家出家上衡山修練經七十年。從陳國生此土流通佛法。此等奇迹子盍備載。今只二十六年纔數語何其迂闊哉。曰史法正歲時。不即為瞽焉。我謂作古傳者不熟南北史耳。其事可取其年不可取。故我摘數語繫于年耳。吾今詳語汝。吾祖之入梁。傳燈作孝武普通八年丁未。過魏作孝明大和十年。然嵩明教著正宗記曰。普通元年庚子魏明帝正光元年也。我考南北史及諸禪冊嵩文為正也。古傳之錯少似于傳燈。今古傳曰。後魏文帝大和八年丁未十月。蓋并傳燈之魏年號梁甲子而言。一謬也。我祖之在支那也九歲。諸書無異說。今曰二十餘歲。二謬也。又曰思大遷化年為後魏皇始元年庚申。是大不然。南嶽願文曰。歲在乙未生魏國。蓋魏宣武延昌四年梁孝武天監十四年也。若夫皇始者太祖道武之年號也。況皇始之元丙申也非庚申。先延昌一百二十年。三謬也。而作古傳者不必因傳燈。而相似者贋本多同耳。古傳又言思大先世不多乖時。只其思公本傳有一生岩。二生塔。三生藏。今曰五生。雖不合支那太子詳說無妨耳。今曰上衡山修練七十年。從陳國生此土。本傳曰。陳大建九年逝。壽六十三。不多違也。然則傳燈等諸書皆曰。思大生和國。鑑真又有言。古傳之文雖錯歲時不無其事。婉文記事春秋之法也。子議吾乎。</p>
</div>
<div class='div-other'><a id='mulu319' /><p>役小角者。賀茂役公氏今之高賀茂者也。和州葛木上郡茆原村人。少敏悟博學兼鄉佛乘。年三十二棄家入葛木山。居巖窟者三十餘歲。藤葛為衣松果充食。持孔雀明王呪駕五色雲優遊仙府。驅逐鬼神以為使令。日域靈區修歷殆徧。一日告山神曰。自葛木嶺蹊金峯山。其間危嶮雖苦行者猶或艱。汝等架石橋通行路眾神受命夜夜運嵓石督營構。小角呵神曰。何不早成。對曰。葛城峰一言主神其形甚醜。難晝役待夜出。以故遲耳。小角促一言主。一言主不肯。小角怒呪縛繫之深谷。一言主託宮人曰。我是管逆寇之神也。竊見役小角潛窺國家。不急治殆乎危。宮人以聞。文武帝下勑召小角。小角騰空飛去。不得追捕。官吏設計略收其母。小角不得已自來就囚。便配豆州大嶋。居三年晝守禁而居。夜必登富士山。行道踏海而走猶行陸。其疾飛鳥不可及也。黎明歸嶋。大寶元年放廻。近京師凌虛飛去。小角甞在攝州箕面山。山有瀧。小角夢入瀧口謁龍樹大士。覺後構伽藍。自此號箕面寺為龍樹淨剎。世曰小角自坐草座。載母於鉢泛海入唐。</p>
<p>贊曰。道德全者鬼神不得而窺矣。役君神異可謂不測者焉。然遭神誣受竄譴。豈呪力有未充之處與。古記曰。道昭師在唐時。五百群虎共來作禮。一虎人語曰。新羅山中眾虎之所伏也。願師赴山導我暴獰。昭默受請。乃至彼講法華。群虎側聽。其中有和語者進曰。我是日本國役小角也。昭愕然問曰。何在此。對曰。本國神曲諂。是以我遁去化異類耳。然或又有往矣。亦可以為善應無方之一端矣。而此事年代少乖。故我不系本章。疑又役之放逐古史有誤乎。方今攀大峰之嶮巇撥葛嶺之深邃者皆祖述于役。不以形服而易懷也。嗚呼役之化迹盛乎哉。</p>
<p>論曰。冶容粉黛者惑我肉眼也不得不容好醜於其間矣。鬼神不然。具分天眼。豈言媄惡于形貌哉。一言主神豈其然乎。曰渭中有鼉神。曾與魯班語。班令其出。神曰。我貌醜。卿善圖物容不出。班於是拱手與語曰。出頭見我。神乃出首。班以腳畫地忖。神覺之便沒水。故置其象於水上。唯有腰以上。又秦始皇將於海中作石橋。或云非人巧所建。於是海神為之竪柱。始皇感其惠。乃通敬於神求與相見。神曰。我形醜約莫圖我。始皇乃從石橋入三十里與神相見。帝左右有巧者。潛以脚畫神形。神怒曰。帝負約可速去。始皇即轉馬纔上前腳其跡地即沒。僅登岸。是等事又異域之神耻醜者也。夫鬼神多類。豈言好醜之有似吾輩乎。以渭海而言。一言主曷其不然邪。</p>
</div>
<div class='div-other'><a id='mulu320' /><p>釋泰澄。姓三神氏。越之前州麻生津人父安角。母伊野氏。夢白玉入懷。而有孕。白鳳十一年六月十一日生時白雪降落庭宇皚皚。產屋之上積寸餘。及五六歲不交兒輩。不遊闤闠。百戲喧巷衢來曾出見。唯以泥土作佛像。以草木構堂宇。或采花水合掌供獻率當戲娛。持統六年道昭和尚遊化北地。適投三神氏。忽見小童頭現圓光覆以寶蓋。昭獨見餘不能見。昭驚告父母曰。此兒神童也。加敬育焉。時澄十一歲。十四時夢身坐蓮臺。傍有沙門語曰。汝知否我是汝本師也。住在西方。汝所坐蓮者觀世音所持之花也。汝可以比丘形施十一面利生普照之德。覺而怪喜。慎不語人。其歲冬父見兒夜夜失之。怪語兄安方曰。季兒每夜潛出。汝應所止。安方承教竊伺出時。匿身踵跡到越知峰巖洞中。弟入內禮拜數百。高唱曰。南無十一面觀世音神變不思議者。言<span class='corr'>已</span>出洞登峰頂。嵓巒峭峙安方不能昇返宿洞中。遲明歸家報父。未脫履弟兒歸。後棲遲此峰苦修練行。自薙髮為比丘。衣藤皮食松葉修懺年。發得智解自然感悟密乘。大寶二年有小沙彌自能登島來謁。澄含笑曰。相需者久矣。汝其來也宜為給使。便付鉢多羅令守護焉。澄不言晝夜風雨。長時行道禮讚。其苦勤殆非人力之所能。而此沙彌如影不暫離。常臥雪裏澄名為臥行者。客比丘來寓語沙彌曰。勵勸進趣是名為行。臥者怠倦之儀也。何稱行者乎。時沙彌又臥也舉首答曰。行有二種一身行。二心行。子之所論者身行也。予之所修者心行也。當八苦之寒風臥罪障之積雪。仰阿字之大空見大日之光照。淨菩提心觀慧相應念念增進。豈非心行之微趣乎。客聞之感歎伏膺。此沙彌元無學業忽吐深旨。人以為異。沙彌逢北海稅船飛鉢乞供。率以為常。和銅五年羽州官租馳船而過。沙彌又飛鉢乞米。舡師神部淨定曰。此官米有定數不足充供。沙彌還山。時船中斛米如鴈相連飛來峰頂。淨定嘆未曾有。入峰禮澄曰。卑心多貪悋師淨供。而是官租願還供餘。澄笑曰。非我所知。小沙彌之為也。汝向彼謝之。淨定如教。沙彌曰。只留小供餘盡還汝。淨定曰。今此峰巒崎嶇摺疊。許多米斛爭可運移。澄曰。汝只歸海濱艤舟而待。此沙彌能可返移。淨定返舡所。其米如前飛還。淨定見之感激轉深。輸官畢不歸本邦。入山事澄。採果拾薪百役不倦。澄名為淨定行者。澄語客曰。沙彌心行者也。淨定身行者也。養老六年秋上不豫醫巫不効。上語侍臣曰。朕聞越大德神異不測。朕病恐待渠乎。宣澄赴都。在行只淨定一人而已。澄及晡入宮。顧定曰。吾三鈷杵在白山室。急採來。定還山採杵黃昏授澄。王公以下莫不嘆伏。皆曰。澄不可言也。定又奇矣。澄近錦扆手把三鈷杵口誦忿怒明。時定屏息清涼殿陛。形甚醜如老猿。起居不靜宛類其貌。年少簪纓嘲笑之。定怒觸柱。宮殿大震如地動。群臣慴怕上病益甚。澄以杵擬玉體。上即愈。天平八年天下疱瘡。王公士庶死者不可勝計。上勑澄修十一面觀音法攘之。不數日而疱息。古志郡國上山寺一檀信造塔婆。至落成日雷電擊破。檀信改造。雷亦擊之。凡三造三壞之。檀志不屈。然求所以雷之不擊。澄聞之往語檀信曰。不得為慮。速作寶塔。我加助汝。既而塔成。澄坐塔傍誦法華。俄雲雨降灑雷電鳴輝。檀信懼曰。是亦擊塔之相也。先時皆爾為之如何。澄曰。莫愁也諷誦如故。忽一童男從雲中落。年可十五六。頭髮蓬亂形貌可畏。被五處縛。流淚曰。聖者慈悲赦吾暴惡更不擊塔。澄問。緣何擊塔。童曰。此山地神與我盟厚。語我曰。塔立此地我無住所。願為我擊之。以故我屢壞之。今依妙法力地主移去。我亦受譴。今只仰法師之慈救耳。澄曰。若聽惡友屢壞寶塔。亦孔之醜。然此寺無水遠勞擔汲。若出甘泉供佛僧我解汝縛。不爾不能拯也。又雷者此地之妖也。此寺東西南北各四十里不可作雷聲。二事若能否。神童跪曰。出水甚易。四方四十里吾亦不來矣。言已縛解。即仰掌承瓶水一滴以指[瓝-勺+(穫-禾)]鑿石巖。電光閃爍上空而去。應時巖穴中清泉迸出。其水夏冷冬溫。一寺穿渠縈流。熯澇無異。又山中四十里雖夏天暴雨不聞雷霆。二事至今不替。澄在越知峰常望白山曰。彼雪嶽必有神靈。我登見之。養老元年到彼果感妙理大菩薩。事在神仙傳中。澄居此嶺苦修益勤神異彌著。居三年臥淨定二行者相隨。餘無人。四年苦行之輩相尋來。漸成多眾。天平寶字二年歸越知山居大谷仙崛。其山似三鈷杵。以為靈域。初大寶二年文武帝勑伴安以澄為鎮護國家法師。養老之法効擢為供奉。賜號神融禪師。授以禪師位。天平之効授大和尚位。改號泰證。澄奏曰。願以證作澄。蓋不忘父諱也。<span class='note-inline'>(澄訓)</span>上聞之龍顏潛然。乃賜號泰澄和尚。澄自落髮未暇名。俗呼為越大德。至此以泰澄為名。先神龜二年行基法師登白山。基見澄微笑如舊識。基問白山靈應。澄詳語之。基感嗟曰。元正皇帝號公神融。良有以乎哉。又公託生三神氏。宜乎顯三聖之應迹也。予歲已五十七。末路多艱不憚嶮絕來蹈勝地。幸聞神化吾心足矣。再遇在西土願勿忘盟。欵密而去。神護景雲元年二月以書與僕射吉備公辭帝曰。吾將還西方。願留睿情於佛乘。僕射以聞。帝哀歎親灑宸筆答澄。澄得御墨誡其徒曰。聖筆寶札置之高架莫忽諸。三月十八日結跏趺坐定印而化。年八十六。頂放神光。山谷變金天雨蓮華。門人閟遺骨于石函。澄生平時時頭上現金光。人有見乃隱。宿疾者飡鉢飯靡不痊。驅役鬼神使令鳥獸。甞入葛嶺。鄉役小角以石索呪縛一言主神纏繞七匝。澄欲解縛持念作法。其縛三匝已解。忽空中有聲叱之。澄乃息。縛如元。</p>
<p>贊曰。予修此書廣索諸記。得澄師之事者多。其間恠誕不寡。有弊朽一軸。題後云。天德二年淨藏門人神興受口授作傳。藏公靈應博究思興之所聞不妄矣。今之撰纂者采諸興傳焉。</p>
<p>論曰。或言。泰澄感悟密乘。豈其然諸。何也李唐開元四年善無畏始至。七年金剛智繼來。二師初傳密教。先垂拱三年菩提流志入唐雖譯密經不立宗趣。支那有密乘者。畏智為倡。本朝此時未聞密教之名矣。澄公雖神異無方豈有之乎。蓋南人不夢駝。北人不夢舟。未有名字尚何感之有哉。對曰。無故而感。感之靈者也。有故而感者想而淺矣。又其澄與畏智何先。曰異域同時。予曰。予不見春和之著草木乎。廣苑大林邃谷幽嵓有根殖者皆悉抽芽吐葩。苟無花根即已。有皆抽吐矣。我覺皇之遺化播于東裔也又然。支那者園林也。此方者嵓谷也。當其化時至。或傳而來。或感而得。咸一也。猶何疑哉。曰然者澄師何無系葉。而後世澄海二師支派漫衍乎。予曰。夫佛乘貴授受。睿峰南山宜乎漫衍也。蓋感得者表先馳耳。暇恤系葉哉。曰如子之言騰蘭入漢本朝不感。踰四百八十五年從旁域而傳來哉。佛化比春和而有偏與。予曰。鄉不云乎無花根即已。有皆抽吐焉。漢之時此方爭奈無花木何。當盛唐纔澄師一株而已。漸至貞元澄桃海李敷榮蔭森。子何疑乎。</p>
</div>
<div class='div-other'><a id='mulu321' /><p>釋菩提。南天竺國婆羅門種也。遙聞支那五臺山文殊師利靈應。發本國駕小舟入唐。即登五臺。山中逢一老翁。問曰。法師何之。提曰。山頂拜文殊。翁曰。文殊不在也。見託生日本國。語已翁不見。提乃赴本朝。天平八年七月行基法師奏曰。當迎聖僧。聖武帝詔禮部鴻臚雅樂三僚向難波津。基率一百沙門共官僚於海濱調音樂莊儀仗待之。須臾西海波面小舟泛泛漸近。有二梵僧。基迎笑。執提手共語如舊識。始梵言基能應。後和語提亦和。甚欵密。勑舘大安寺東坊。十月賜時服。天平勝寶元年東大寺銅像成。詔提為開眼導師。三年四月為僧正。時號婆羅門僧正。天平寶字四年二月二十五日化。</p>
</div>
<div class='div-other'><a id='mulu322' /><p>釋佛哲。林邑國人也。有大慈愍眾生貧乏。欲入海索如意珠行賑濟。便乘舟泛南海。以呪力召龍王。龍王出波上乃呪縛索珠。龍解髻珠欲授哲。哲右手結劒印舒左手受之。龍紿曰。昔娑竭女獻寶珠釋迦世尊。世尊合掌受之。痛哉像末弟子隻手受之。哲聞已解印合掌乃欲受珠。龍見印解而縛脫。乃沒海。哲空手舟又破。時婆羅門僧菩提適赴震旦。海中逢之。哲語此事。伴菩提來。天平八年七月也。本朝樂部中有菩薩拔頭等舞及林邑樂者哲之所傳也。</p>
</div>
<div class='div-other'><a id='mulu323' /><p>伏見翁者。不知何許人。或曰。從竺土來。翁臥和州平城菅原寺側崗三年不起又不言。人呼為啞者。時時舉首見東方。天平八年行基法師迎婆羅門僧菩提歸於菅原寺設供。二人甚歡。乃執箸為拍板二比丘互舞。于時翁俄起入寺。又作舞而歌曰。時哉時哉緣熟哉。三人相共舞如故舊。蓋頃年作啞態者為發此言也。時時擡頭望東者見東大寺營構也。其臥所自從翁之居名臥見崗。因而名翁焉。</p>
<p>贊曰。聖師之赴感也其所赴異而所以感者同矣。吾謂菩提之求曼殊也未必在五臺。佛哲之索寶珠也未必在南海。皆吾聖武大帝睿明之感發也。不然伏翁何以三歲不起不言一旦起舞唱時哉之句乎。好哉聖境一場之倡和。我雖後出不得不擊節矣。</p>
</div>
<div class='div-other'><a id='mulu324' /><p>釋善仲。善算。攝州刺史藤致房之雙兒也。母源氏。紀州刺史懷位之第八女。慶雲四年正月十五日夜夢蓮華二莖從空飛入口中。覺後胸中如吞物而有娠。母以夢故懷胎之間不甞葷腥。常對佛像跪坐。和銅元年正月十五日平旦誕之。母無痛苦而室有異香。一胞之中二兒相對。不啼哭常含笑。在孩稚聰慧過群孺。九歲師事天王寺榮湛。十七剃髮受菩薩戒。甫冠歲學通內外。人皆曰夙智開發。二人常並頭相語而流淚。人無測也。曾欲以其居隣塵寰白其師遁山谷。湛不許。神龜四年春二人潛逃入山。遙見一峰紫雲靉靆。思必靈地。縛草庵宴居清修。今勝尾山也。經行之地苔蘚痕分。禪榻之畔鳥獸成羣。常共嘆曰。願不捨此身必往淨剎。神護景雲二年二月十五日仲乘草座忽飛去。年六十一。爾後算不語禪坐。三年七月十五沖天而沒西。歲準仲而知云。</p>
<p>贊曰。古德之示化坐立臥倒各呈善權。而全身飛昇而去者鮮矣。二子草座沖天。非乘願力而來者奚能然乎。其後九十年李唐鎮州城有普化和尚。於城之北門飛去。鈴鐸之響隱隱於雲煙。豈異世之琨逖乎。爭奈遲一鞭焉。</p>
</div>
<div class='div-other'><a id='mulu325' /><p>釋開成。光仁帝子桓武之兄也。幼敏穎而志佛乘。上甚鍾愛。天平神護元年正月一日潛出宮入勝尾山。疊石為塔禪宴其側。二月十五日仲算二師經行山中。適見問曰。神彩麗靚又孔稚矣。深山孤閴何為居此。皇子告素志。二師驚曰。已四旬餘以何為飡。對曰。二鳥銜物置石塔上。我等甞之不知何味而又甘美。日日如是。爾來雨露又不霑。二人相顧嘆嗟。延歸菴所。即日就二師剃落受戒。一日二師與成鼎坐相語嗚咽涕泣。傍人聳聽不知何事。良久二師避席揖成曰。證本有五智震法雷五趣。只此二句眾人聞知。餘語不能曉。二公授經帋并讓菴而佗之。初二師發願寫大般若經。啟白日黑雲俄起雷落地。二師以其地為靈所䂓置般若。今最勝峰是也。人又夢黃牛行道其地。二公乃種楮於此地。上張羅網不令鳥下。傍設欄楥亦拒獸踐。已而紙成。以書事託成而去。成居山為第二世。又業寫般若。欲得淨金水祈求勝相。限以七日。滿夜夢一人容儀端嚴衣冠莊麗。手持青錦苞。立房側石上曰。我以此金與師為泥墨。成受之。便問公為誰。彼人以偈答曰。得道以來不動性。自八正道垂權跡。能得解脫苦眾生故號八幡大菩薩。覺見几上有金鋌徑三寸長七寸。成感喜交集。其所立石今尚存焉。又祈水一日。夜夢一人自北方飛來。形如夜叉。曰八幡大神令我取天竺白鷺池水來充師之經滴也。成問誰乎。答曰信州諏方南宮也。寤而見之清水盈閼伽器。成得金水乃棲桂窟<span class='note-inline'>(大桂腹朽自然如洞窟在山中)</span>寫般若經。寶龜三年二月夢八面八臂鬼長丈餘率百千眷屬各取經紙投散山谷。夢覺知魔障欲慰供之而不委軌則。忽二烏飛來落二札。祭文儀軌也。成依軌供祭焉。又無事矣。世傳其軌。所謂荒神供也。經六寒暑而功畢。金水亦無剩闕。就雷墮之地建道場而安經遠期龍華之會。故號彌勒寺。成藏經時誓曰。願以此淨業回六趣四生。更冀天子黎庶福壽康寧。誓已五體投地。時四方山木皆悉偃僂。食頃而條直。只西方一松樹獨猶傴。然後三百年寬治末年自朽倒。初寶龜始光仁帝聞金水之事捨官租建如法堂移桂窟之居。及彌勒寺成納田數百畝為寺產。天應元年十月四日手執香爐向西低頭而寂。壽五十八。成平時自刻藥師像奉事焉。趨化時其像淚滴至花座。後門弟子以像庋經堂。其像今猶在。淚痕如新濕。</p>
</div>
<div class='div-other'><a id='mulu326' /><p>釋教待。不知何許人。久居園城寺。天安二年圓珍法師與新羅山王二神相勝區到園城寺。待見珍如故舊。時有檀越大友氏謂珍曰。待師日者甞曰。當寺主者已生焉。有時曰。入唐焉。又曰來何暮。今朝曰寺主來也。然則我奉待者久矣。乃與待以寺券付珍。及三尾神饍饗新羅神待來賀之。然後形隱不見。珍問新羅神老待沒而不見何。神曰彌勒菩薩之應化也。今已得師又何存乎。珍還寺問大友氏。待公本貫何所。生平行業何如。大友氏曰。不知何人。居此寺已百餘歲。平居不赴堂齋有時往湖濱取魚鼈乾串當饌率為常。今聞已隱痛哉。乃共大眾詣其房見殘乾魚。皆悉何藕蓮之類無佗種。眾皆嘆異。年一百六十二歲。待甞與清水寺行睿居士善。其來清水著木屐欵話終日云。</p>
<p>贊曰。善應無方者至人之化也。何之不可哉。而成公被待于仲算。待公待珍師。是吾法因緣之所生。而時處之成就者乎。然則因緣之與時處者吾佛之大訓矣哉。</p>
</div></div>
<p class='juan'>元亨釋書卷第十五　終</p>
</div><!-- end of div[@id='body'] -->
</body></html>