<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吳都法乘</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1359' />
<p class='juan'>吳都法乘卷第二十</p><p class="byline">吳江周永年撰</p>
<div class='div-other'><a id='mulu1360' />
<p class='h1'>崇護篇</p><p style="margin-left:2em">聖祖都南我即馮翊因近　皇畿倍多玄澤國王大臣夙受佛勑靈山一會宛然記憶輔教有編降魔有力興顯紹隆永世無斁述崇護第二十</p>

<div class='div-other'><a id='mulu1361' />
<p class='h2'>太祖高皇帝御製落魄僧詩</p><p style="text-indent:0em" class="lg-abnormal"><div class='lg-row'>盤陀疊膝倚喬松累世因緣積善功車馬有時雲會集旛幢無刻霧來從經談般若三千界法演仁王九五宮煆煉始知玄妙處為專銕脊久凌空</div>
</p><p style="margin-left:18em">（疑原稿有缺漏）</p>
<p><span class='note-inline'>(高僧之稱經云成佛歷三大阿僧祇刼)</span>幻泡自銷華藏海　[虍-七+(一/火/目)]音猶勒釋迦宮人天若問因和果折攝兼資法性空<span class='note-inline'>(佛菩薩度眾生以威折以慈攝)</span></p>
</div>
<div class='div-other'><a id='mulu1362' />
<p class='h2'>其四</p><p>宗風凜凜歲寒松<span class='note-inline'>(隆乃宗師澤公之孫)</span>修證還資普度功一偈回天諸祖印片香迎雨六龍從性中真火周沙界果後餘因現釋宮<span class='note-inline'>(大菩薩帶果行因)</span>御筆總含玄妙理悟時悉殞十方空<span class='note-inline'>(佛言一人發真歸元十方悉皆銷殞)</span></p>
<p style="margin-left:1em">明進士奉政大夫兩奉　勑僉廣東湖廣等處兵巡憲事兩京兵刑二部尚書郎<span class='note-inline'>(小臣)</span>管志道撰</p>
<p>諭僧無念</p>
<p>佛生西乾為<span class='corr'>淨</span>飯王國長子既長悲憫眾生罪重巍山愆深曠海因是有警以累世因緣遂入雪山棲巖屋樹六載道成歸演妙法天人咸聽其所說也為成非非成生死死生其釋迦之道靈通上下妙貫三界傳被寰中此其所以尊稱大覺金仙為此也邇來通靈侯奏知有僧無念者方今羣僧中是僧神僧者也陛下可召會之於是即遣內臣帆舟星馳數日抵武昌東土橋召起又數日<span class='corr'>達</span>京師即日面見朕目是僧雖壽有年其頂相巍然色身俱備者嗚呼自童子忘慾至于壽高自受業而成人辭本師之座雲水寰中尋方問道謁高明而不已方乃內觀噫身外無身戒外無戒在處有佛又何指方尋佛本性即佛佛外更有何佛佛外更尋他佛又何佛之有哉今無念定若巍山戒昭日月於斯之時獨出世僧他日脫去其名長壽如月在天世猶諸水所在有水無水不月豈不千江有水千江月萬里無雲萬里天嗚呼久同天地名垂不朽僧無念者也</p>
<p>題僧無念九歲出家</p>
<p>從師童子問清玄世事茫然學坐禪幼出漸知心是佛老來悟得性通天朱門不謁藏金錫茅屋無干飲碧泉召至　九重談妙法問伊落魄幾經年</p>
<p>覲畢舟歸武昌</p>
<p>舟行帆飽舵機玄船室堪棲老衲便兩岸樹催風力徤一江波湧蜃威鮮邯鄲誰問黃粱夢少室渠參不二禪午夜雪山星忽現前三三是苦空年</p>
<p>武昌歸隱</p>
<p>躡雲深入萬重山回首煙村遠世間初夜不聞三弄引五更惟覺四時寒天香馥郁盈禪悟月色精英照影間比似市[厂@墨]車馬集此心無事與相關</p>
</div>
<div class='div-other'><a id='mulu1363' />
<p class='h2'>懷僧無念持賜松實詩<span class='note-inline'>(并序)</span></p><p style="margin-left:1em">朕於庶務隙中將世人心意較之是非析之兩端思之再三謀之不已其人之情意變態多端倏此忽彼是非混淆紛然艱析朕閱人既多歷事且久尚不能治不善而安善良於仁壽之鄉此果不師古而有此耶抑人心不古而亦此耶嗚呼靜觀熟慮人之情意始古至今倏然忽然反覆不常艱於治化古人有云犯刑憲如飲食嫉良善如讐隙信有之不誣也嘗聞西方有大聖人不教而化不治而不亂此大覺金仙之道也朕於繁慮中觀踵佛之道者能如是快矣哉出三界而不輪迴神通妙用無礙於上下逍遙乎兩間常云出世斯出世也前者僧無念戒精明於皎月定慧穩若巍山暫來一會去此常懷懷之不已遣人就見特以松實供之兼以詩勞之</p>
<p style="text-indent:0em" class="lg-abnormal"><div class='lg-row'>志空五蘊隱藤蘿深由來積歲多山鬼鑑知常擁護水神到處每揮訶戒如皎月天將悅定若巍山世欲歌幾度有時思善者命賫松實詣盤陀</div>
</p><p>賜僧無念詩用前松實韻</p>
<p style="text-indent:0em" class="lg-abnormal"><div class='lg-row'>談空幽隱入煙蘿路合蒼苔歲月多問道無門明五教進齋何處受三訶殘經對月從容誦補衲朝陽自在歌侶影山間真寂莫儔燈松下任披陀</div>
</p><p>大明洪武三十年歲次丁丑九月十八日臣僧勝學刻石</p>
<p style="margin-left:1em">天壽聖恩禪寺建幢演教元季頹綱觧紐而值神僧萬峯蔚禪師出世於此開山說法是以十方檀樾趨向僧衲歸依叅禮于座下者莫可勝紀時無念禪師生而神異九歲出家超然有脫幻之想遂入蔚禪師之室為嗣法弟子道之所存梵轍之所存也四方擾攘慮道之不行為憂際遇太祖高皇帝龍飛開天舉義兵削除暴亂乾清坤寧雨晹時若沐浴寵遇之恩至優至渥也蔚師入大寂定所遺無念禪師之偈有佳聲贏得震中華之句葢知其為靈山授記再來僧也雲遊行化於湖海渉八閩至三湘廷臣通靈侯稔知奏聞皇上遺中貴官戔戔捧帛召至　京師熏沐更衣朝見於奉天殿賜坐作詩一章四韻以進其辭曰萬機之暇究真玄百草邊頭佛祖禪毛孔遍含塵剎土毫端現出性中天定回坐看雲橫谷行樂閒觀石湧泉林下衲僧何以報祝延聖壽億千年御覧大悅及應對皆合上意既還九峯御製誥文錫賚之厚古今高僧所莫及易世所未有也無念禪師受命刻石以增泉壤之光于百世無念禪師喟然曰出世住山本無彼此當知法身佛性由受業道塲之所自出故以所刻詩文命其法嗣智璿重勒於碑以詔後世璿師賫志證無聲三昧今主席清禪師乃無念禪師之三代法孫善繼善述不忘先志感聖恩之所重仰佛功之所符礱石翻鐫為山門之永鎮景泰五年七月吉日蘇州府知府臣汪滸識　住山三代孫臣道清立石</p>
<p>太祖高皇帝御製僧道竺隱說</p>
<p>僧之殊俗者去姓是也務立字為名爾以道竺隱稱自以為奇孰不知色界之道無盡法界之道無窮斯道幽乎顯乎有相無相曲如羊腸一縱一橫誠如十字又若弦在雕弓其世之君子小人故有馳之異同今爾擅道名可謂志矣且竺者西域之國名也我中土智僧此立為佛剎爾云於此而隱其道承如來之教乎說者如來成道時放眉間白毫相光照大千界指迷破暗利濟羣生豈不彰之顯之爾乃以隱自任何也且隱者匿也吾所不取至智人明其道幽其德名彰不朽果隱其道則不許然嘗聞聖人云德不在彰道不在顯終日乾乾汝若是乎若此後必了然哉</p>
</div>
<div class='div-other'><a id='mulu1364' />
<p class='h2'>和永隆和尚偈二首</p><p class="byline">管志道</p>
<div class='div-other'><a id='mulu1365' />
<p class='h3'>其一</p><p style="text-indent:0em" class="lg-abnormal"><div class='lg-row'>刼火難燒法性身空華起滅總非真三千佛子今何在落魄詩傳二百春</div>
</p></div>
<div class='div-other'><a id='mulu1366' />
<p class='h3'>其二</p><p style="text-indent:0em" class="lg-abnormal"><div class='lg-row'>誰識三祗身外身荼毘非幻亦非真問師化後歸何處彈指空王億萬春</div>
</p></div></div>
<div class='div-other'><a id='mulu1367' />
<p class='h2'>又讚姚少師左善世道衍碑銘二首依　御製落魄僧詩<span class='note-inline'>(起韻)</span></p>
<div class='div-other'><a id='mulu1368' />
<p class='h3'>其一</p><p style="text-indent:0em" class="lg-abnormal"><div class='lg-row'>隆師幻火久銷空善世遺銘在梵宮日下未須憐象馬<span class='note-inline'>(達磨受師讖曰日下可憐雙象馬日下指帝都象馬指上乘中乘菩薩)</span>到今雲霧擁天龍</div>
</p></div>
<div class='div-other'><a id='mulu1369' />
<p class='h3'>其二</p><p style="text-indent:0em" class="lg-abnormal"><div class='lg-row'>謾說姚師靖難功風雲叱咤總成空爭如片石碑文古猶帶龍光射斗宮</div>
</p><p style="margin-left:1em">按尹山隆菩薩之名舊矣儒者槩以別教目之而僧家亦漫傳為故事衍公碑文吾懼其久而磨滅也仰唯　聖祖開天未嘗輕擲片語而落魄一詩正與周顛仙傳並烈真是混一三教駕堯舜而逼羲皇隆公居山以戒德稱而焚身一事可麗神僧傳則所謂內秘外現者也俱非可與曲士浪語若衍公以緇流襄武略又當別論云迺其文則與</p>
<p style="margin-left:1em">御詩同不朽矣余素不習詩汗漫續貂於此庶廣儒者憲章之思而因以策禪惰云會有勒詩於石者綴此數語萬曆乙未春正月既望管志道識</p>
</div></div>
<div class='div-other'><a id='mulu1370' />
<p class='h2'>陳後主</p><p style="margin-left:18em"><span class='note-inline'>(載佛法金湯編)</span></p>
<p style="margin-left:1em">至德二年詔虎丘智聚法師赴太極殿講金光明經</p>
</div>
<div class='div-other'><a id='mulu1371' />
<p class='h2'>迎國一大覺禪師勑</p><p class="byline">唐代宗</p><p style="margin-left:1em">朕聞江左有蘊道禪人德性氷霜<span class='corr'>淨</span>行林野朕虗心瞻企渴仰懸懸有感必通國亦大慶願　和尚遠降中天盡朕皈向而不違願力應物現形今遣內侍黃鳳宣旨特到詔迎速副朕心春暄師得安否遣此不多及勑令本府縣供送凡到府州開<span class='corr'>淨</span>院安置官吏不許謁見疲師心力弟子不算多少聽其隨侍</p>
</div>
<div class='div-other'><a id='mulu1372' />
<p class='h2'>王禹偁</p><p style="margin-left:18em"><span class='note-inline'>(載佛法金湯編)</span></p>
<p>禹偁字元之濟州鉅野人太宗聞其賢召拜右拾遺真宗除知制誥咸平四年史館修撰左街僧錄贊寧亡禹偁序其文略曰師年八十二視聽不衰歷京師十四朝吳越四世終能受洪範享用之福處浮圖具瞻之地所謂必得其壽必得其位者乎師所述內典錄百五十卷外集四十九卷覽其文知其道矣<span class='note-inline'>(本集)</span></p>
<p>初禹偁嘗有僧辱之故不喜僧及守蘇州時虎丘住持雪堂<span class='corr'>淨</span>禪師自以詩僧通名謁之禹偁曰詩僧焉敢謁王侯<span class='corr'>淨</span>即應之曰大海終須納細流昨夜虎丘山上望一輪明月照蘇州禹偁大悅遂相與交好<span class='note-inline'>(賛寧本傳虎丘板刻)</span></p>
</div>
<div class='div-other'><a id='mulu1373' />
<p class='h2'>范仲淹</p><p style="margin-left:18em"><span class='note-inline'>(載佛法金湯編)</span></p>
<p>仲淹字希文汝南人慶曆中參大政諡文正慶曆初宣撫河東寓宿寶德禪舍獲故經一卷名十六羅漢因果識見頌藏經所未錄也仲淹為之序此頌文一尊者七首皆悟本成佛之言也余讀之一頌一悟方知塵世有無邊聖法大藏遺落其文因以傳江陵沙門慧喆俾行於世<span class='note-inline'>(鄭氏家集)</span>公守吳日瑯琊覺禪師謁之留數日公於言下知歸與師偈曰連朝共話釋疑團豈為浮生半日閒直欲與師閒到老盡收識性入玄關<span class='note-inline'>(資鑑)</span></p>
</div>
<div class='div-other'><a id='mulu1374' />
<p class='h2'>米友仁</p><p style="margin-left:18em"><span class='note-inline'>(載佛法金湯編)</span></p>
<p>友仁字元暉芾之子自號懶拙翁文辭書画深得家法紹興間為工部侍郎權兵部尚書嘗游虎丘手書曰釋云縱使百千刼所作業不忘因緣會遇時果報還自受吾觀苦海一切眾生徃徃多造無量大業過日尠有能知善惡之報如影之隨形響之應聲而不知怖者只因衣食不足愛緣迷迫見利忘義遂致於此豈更顧墮地獄中輪迴受苦也哉我勸諸有情莫作諸業奉行眾善前人詩曰只恐為僧心不了為僧心了總輸僧可謂名言出家兒舍去愛緣總未能超悟上乘視塵世中造業深者葢已雲泥也</p>
<p style="margin-left:1em"><span class='note-inline'>(一日無常到方知夢裏人萬般將不去惟有業隨身)</span></p>
</div>
<div class='div-other'><a id='mulu1375' />
<p class='h2'>佛法不可滅論</p><p class="byline">姚廣孝</p><p>或問曰佛胡人也其法為中國之害久矣其可不滅乎余對曰佛法不可滅也或曰胡為而不可滅也曰非惟不可滅也莫之能滅也或曰佛法為中國之患害甚於洪水旱暵其不可滅而令其張王乎譬若洪水治之有道亦能疏决旱暵禱之有靈亦能消弭佛是人也有勢力者必能滅之矣余笑而謂之曰有勢力者汝不聞三武與宋徽宗乎隨滅而隨興也非惟隨滅而隨興况興之愈盛也縱其有勢力而能滅但能滅其所主之地爾能滅其普天率土者哉或曰人之有勢力者不能滅天能滅之乎曰天能滅而不敢滅也或曰子之言何其誕歟天胡為而不敢滅也曰孔老二教法天故不敢違天佛之教諸天奉行况敢言滅耶何哉佛在世時帝釋梵王諸天龍神曾於佛前發大誓願但有教法處我當擁護况敢言滅耶若論諸天神力可能滅也使其一時運行雷火疾疫盡世界內外所有教法僧徒廬舍悉皆煨燼消殞有何難哉然諸天奉行佛之教法惟恐不逮况敢言滅也或曰以子之言佛法斷不可滅也子更為我詳言之余曰然吾語汝汝其諦聽焉佛乃西方出世間聖人也生于維衛國<span class='corr'>淨</span>飯王宮年十九舍王位求出家居雪山日餐一麻一麥苦行六年而成正覺山河大地悉皆震動恒以慈悲為心等觀世間眾生猶如一子教令改惡從善拔苦得樂成一切種智况佛之化導於人而無所求也既捨王位出家非為求富貴也日餐麻麥苦行修證非為求利養也既無所求於人其法惟以化入為善寧為中國之患害手汝之無知之言何其甚歟使世間聖人如孔子者若見佛則必尚而師之矣豈不聞孔子師老聃郯子萇弘之徒老聃郯子萇弘能如佛乎何况佛之道水不能濡火不能爇杻械不能拘刀劒不能刃毒藥不能中生而不生不生而生滅而不滅不滅而滅在凡而不滅在聖而不增猶太虛空其可能滅乎磨之韓愈宋之歐陽修軰以空言欲滅之正如精衛之欲填東海螻蟻之欲穴泰山可笑其不自量也或乃聞余言赧赧然拜謝而退作佛法不可滅論</p>
</div>
<div class='div-other'><a id='mulu1376' />
<p class='h2'>與聶察二郡公黃朱二令止奪寺觀書</p><p class="byline">黃省曾</p><p>伏聞各縣承奉臺剳毀拆淫祠夫淫祠者按之祀典則不經考之圖志則無㨿私為建創巧自誣額者耳非曰曾經　聖祖所留二氏之寺觀也我　高皇龍興之初以其傳自昔朝流將千載神運天裏每彰御撰以曉天下容存釋老之故資世之訓則曰天道使然三教之論則曰王綱有補葢欲默銷強獷陰裨治化物成得所心各無他誠為慮遠思長事有切於寰中術何嫌於方外在混一之時難輕掃滅則太平之日豈易驅除况甲里久次征役無逃教雖屬於異端民實同於赤子五臺者方拜官以調蕃少林者每出師而拒寇兩京象宇之俱新萬國叢林之如故豈宜吳郡獨有更張若此方必力於撤廢則天下當槩於捐消即今存否之間便非公普之略究其本始則三國六朝之經營考之乘牒則宰臣良牧之編列或王氣所在而鎮以禪林或福地所歸而施為祗苑且夫伐木者止於鵲巢灌池者避於蟻穴彼已棲託於百世茲乃抽奪於一朝使之寓居沙門則不可返之家族則不能将毀者已劇憤心姑停者皆包異志川太蹙而波生人過迫而狂作於城郭猶憑約束在海濱或致跳梁萬一蜂毒之興誰任激變之咎且命言一下求者紛如鈔沒非擅行之舉宮殿非可據之塲歷年瘞埋之骨塔發掘何堪萬歲祝釐之聖牌毀壞安忍以縉紳之盛麗雖百地之贈不以為恩在披剃之荒凉得寸土之依亦堪活命割無辜覆冐之區資富身嬉遊之所佃價輕微無益於府藏流民播蕩有損於邦基况古剎俱亡淫祠皆在伏望慎之又慎思而更思審除私剏實荅公移若釋老必欲遣之歸宗則棟宇亦當聽其自鬻則人心有虯隱禍無階僕非有愛於宗風但實深憂於國事釁皆起於紛復道莫貴乎安綏須乞採納芻言俯察<span class='corr'>杞</span>抱上凟台嚴無任悚小省曾謹白</p>
</div>
<div class='div-other'><a id='mulu1377' />
<p class='h2'>降魔偈<span class='note-inline'>(此偈授皎如禪人囑曰勿示人示人則不驗)</span></p><p class="byline">釋真可</p><p>若人精進時動靜境界中一切善惡相皆自心變現故得自心者眾魔不能惑如未得心人彼現作自觀除自心之外萬有不可得不可得中若有魔何異層水覓猛熖如是諦觀自心空心空境寂魔不有魔既不有佛不生佛不生處光充滿此光有緣得覩者逆順關頭恒自在持是自在度含識佛燈終古照無盡</p>
<p style="margin-left:1em">一切魔屬當護持此偈若不護持魔種不能活</p>
<p style="margin-left:1em"><span class='note-inline'>(蓮池大師曰世間萬事皆悉虗幻本來是無諸有非有妄想自消諸妄既消不真何待○袁了凡改過篇云學者於好色好名好貨好怒種種過端不必逐類尋求但當一心為善時時正念現前邪念即起污染不上如太陽當空魍魎自遁紅壚矣矣雲點自清如斬毒樹直斷其根若枝枝而求葉葉而摘祗益自勞終成迷復大抵最上治心當下清<span class='corr'>淨</span>纔動郎覺覺之即無苟未能然則明理以遣之又未能然隨事以禁之發願痛改一心懺悔晝夜不懈經一月二月必有效驗或覺心神恬曠或覺智慧頓開或處冗沓而觸念皆通或遇冤仇而回嗔作喜皆過消罪滅之象也)</span></p>
</div>
<div class='div-other'><a id='mulu1378' />
<p class='h2'>斷凡禪人恢復天池贈之以偈<span class='note-inline'>(并序)</span></p><p class="byline">釋真可</p><p>天池子曰凡可斷乎曰斷凡之情非斷凡之法法若可斷何殊離波求水外山覔雲者乎若然者凡情既斷雖鑊湯爐炭婬坊酒肆皆蓮花<span class='corr'>淨</span>土耳况斷凡禪人高臥層峯與鹿豕游果有凡可斷何哉無凡可斷乎哉雖然情根久植非力斷之終難得佛也斷凡禪人恢復天池其寸心之苦一生九死而乃克功紫柏道人哀其初心聊此贈之</p>
<p>雲石可以臥松泉可以弄鳥語恣所聞客去何必送天池龍睡穩庭竹堪棲鳳隔嶺華山鐘當陽蒼玉洞斷凡心不生六月煙霞凍此意向誰道搊鼻難忍痛</p>
</div>
<div class='div-other'><a id='mulu1379' />
<p class='h2'>郡城方戒嚴曉上人以疑被杖下獄作之慰之</p><p class="byline">王世貞</p><p>豈有沙門蓄四兵空將四大施黃荊還他業後無餘事自在四禪天下行</p>
</div>
<div class='div-other'><a id='mulu1380' />
<p class='h2'>憫松</p><p class="byline">王釐</p><p style="margin-left:2em">翠峯洞庭古剎也自寺門至官道皆雙松夾峙大可數圍如葆葢如虬龍每風動聲聞數里葢宋元故物也予甚愛焉每至輒坐其下移日今年夏至則無復子遺予甚愕焉召其僧尤之僧曰縣官征徭急身之不存松於何有益鬻之以充[彳*(采-木+(工/止))]費也吾聞釋氏為出世法謂世網不能加也[彳*(采-木+(工/止))]且不免焉非獨人之加而翦伐及於茲松千年故物且不能逃嗚呼苛政之害如是哉是歲正德十五年也</p>
<p><span class='corr'>洞</span>庭古寺名翠峯山門夾道皆長松蒼皮鱗皴根詰屈風動十<span class='corr'>里</span>聞笙鏞團圞下陰翠羽葆夭矯上聳蒼髯龍不知當年誰手<span class='corr'>植</span>云是宋家三百年前之舊物每當赤日坐其下時有清風吹<span class='corr'>鬢</span>髮因思古人不可見重是甘棠無翦伐茲來忽見怪且驚倒<span class='corr'>臥</span>道途縱復橫可憐堂堂十八公盡與王家充踐更神咷鬼趡<span class='corr'>競</span>遮護崖摧壑陷難支撐我傷嘉樹因久立封殖有懷何所及顛僵力與風雷爭昏暗如聞龍象泣龍象泣何所為縣官催租如大急伊昔秦皇法最苛猶有封爵來山阿如何今日值刼數大斧長鋸交揮呵深山更深無處避豈若社櫟長婆娑年來征稅總類此誰采野老民風歌</p>
</div>
<div class='div-other'><a id='mulu1381' />
<p class='h2'>護松篇<span class='note-inline'>(有序)</span></p><p class="byline">陳繼儒</p><p style="margin-left:2em">支硎山有晉松三十餘章傳為支遯所栽高可巢鶴大可蔽牛土人腰斧入山賴趙凡夫護之射書關使君馬仲良捐俸買脫戴樹築石為古公壇葛震甫諸君皆有歌</p>
<p>羣松合抱支硎側千里濃陰半山黑村翁記松不記年依稀傳是支公植支公曾向松之下調鶴調鷹復調馬皮皺甲蛻化髯龍誰知復有屠龍者使君買松欲製亭煙姿霜幹仍青青一朝頓脫傖父阨要知樹老多精靈夜靜空林覺人語大松小松共爾汝願以長生報使君結得茯苓如斗許</p>
</div></div>
<p class='juan'>吳都法乘卷第二十終</p>
</div><!-- end of div[@id='body'] -->
</body></html>