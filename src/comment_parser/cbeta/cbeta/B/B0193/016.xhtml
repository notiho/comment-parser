<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吳都法乘</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1217' />
<p class='juan'>吳都法乘卷第十六</p><p class="byline">吳江周永年撰</p>
<div class='div-other'><a id='mulu1218' />
<p class='h1'>唄讚萹</p><p style="margin-left:2em">祗夜伽陀是稱梵曲華人學製吟諷相屬魚山異聲遺奏誰續吳音清越商調來觸歌詠三寶并資誦讀矢口成辭悠<span class='corr'>颺</span>芬馥述唄讚第十六<span class='note-inline'>(越或作遠)</span></p>

<div class='div-other'><a id='mulu1219' />
<p class='h2'>四月八日讚佛詩四首</p><p class="byline">釋支遁</p>
<div class='div-other'><a id='mulu1220' /><p style="text-indent:0em" class="lg-abnormal"><div class='lg-row'>三春迭云謝首夏含未明祥祥今日泰朗朗玄夕清菩薩彩靈和眇然因化生四王應期來矯掌承王形飛天鼓弱羅騰擢散芝英綠瀾頹龍首縹蘂翳流泠芙蕖育神葩傾柯獻朝榮芳津霧四境甘露凝玉瓶禎祥盈四八玄黃曜紫庭感降非情想恬泊無所營玄根泯靈府神條秀形名圓光朗東旦金姿艶春精含和總八音吐納流芬馨跡隨因溜浪心與太虛冥六度啟窮俗八解濯世纓慧澤融無外空同忘化情</div>
</p></div>
<div class='div-other'><a id='mulu1221' />
<p class='h3'>其二</p><p style="text-indent:0em" class="lg-abnormal"><div class='lg-row'>大塊揮冥樞昭昭兩儀映萬品誕遊華澄清凝玄聖釋迦乘虗會圓神秀機正交養衛恬和靈知溜性命動為務下尸寂為無中鏡</div>
</p></div>
<div class='div-other'><a id='mulu1222' />
<p class='h3'>其三<span class='note-inline'>(此首乃八關齋詩之第三首也)</span></p><p style="text-indent:0em" class="lg-abnormal"><div class='lg-row'>靖一潛蓬廬愔〃詠初九廣漠排林篠流颷灑隙牖從容遐想逸采藥登崇阜崎嶇升千尋蕭條臨萬畆望山樂榮松瞻澤哀素椏解帶長陵岥婆娑清川右冷風解煩懷寒泉濯溫手寥寥神氣暢欽若盤春藪達度冥三才怳惚喪神偶遊觀同隱丘愧無蓮花肘</div>
</p><p style="margin-left:1em">太倉新志載支道林土山在雙鳳鎮舊志云相傳周道錄鍊[舟-(白-日)]處葢譌支為周</p>
</div>
<div class='div-other'><a id='mulu1223' />
<p class='h3'>其四<span class='note-inline'>(此讚佛詩之第四首也)</span></p><p style="text-indent:0em" class="lg-abnormal"><div class='lg-row'>緬哉玄古思想託因事生相與圖靈器像也像彼形黃裳羅帕質元服拖緋青神為恭者惠跡為動者行虗堂陳樂餌蔚然起奇榮疑似垂嚱微我諒作者情於焉遺所尚肅心擬太清</div>
</p></div></div>
<div class='div-other'><a id='mulu1224' />
<p class='h2'>五月長齋詩</p><p style="text-indent:0em" class="lg-abnormal"><div class='lg-row'>炎精育仲氣朱離吐凝陽廣漢潛凉變凱風乘和翔令月肇清齋德澤潤無疆四部欽嘉期潔<span class='corr'>己</span>升雲堂靜晏和春暉夕陽厲秋霜蕭條詠林澤恬愉咏城傍逸容研冲頤綵綵運宮商匠者握神標乘風吹玄芳淵汪道行深婉婉化理長亹亹維摩虗德音暢遊方罩罕妙傾玄絕致由近減略〃㣲容簡八言振道綱掇煩練陳句臨危析婉章浩若驚飊散同若揮夜光寓言豈所託意得筌自喪霑濡妙習融靡〃輕塵亡蕭索情牖頺寥朗神軒張誰謂冥津遐一悟可以航願為海遊師櫂拖入滄浪騰波濟漂客玄歸會道塲</div>
</p><p style="text-indent:0em" class="lg-abnormal"><div class='lg-row'>真人播神化流渟良有因龍潛兜術邑漂景閻浮[沱-匕+(尸@貝)]佇駕三春謝飛轡朱明旬八維被重藹九霄落長津玄祗獻萬舞般遮奏伶倫淳白凝神宇蘭泉渙色身投步三才㤗<span class='corr'>揚</span>聲五道泯不為故為貴忘奇故奇神</div>
</p><p><span class='note-inline'>(此讚佛詩之第三首)</span></p>
</div>
<div class='div-other'><a id='mulu1225' />
<p class='h2'>八關齋詩三首</p>
<div class='div-other'><a id='mulu1226' /><p style="margin-left:2em">間與何驃騎期當為合八關齋以十月二十二日集同意者在吳縣土山墓下三日清晨為齋始道士白衣凡二十四人清和肅穆莫不靜暢至四日朝眾賢各去余既樂野室之寂又有掘藥之懷遂便獨住於是乃揮手送歸有望路之思靜拱虗房悟外身之真登山採藥集巖水之娛遂援筆染翰以慰二三之情</p>
<p style="text-indent:0em" class="lg-abnormal"><div class='lg-row'>建意營法齋里仁契明儔相與期良晨沐浴造閒丘穆穆升堂賢皎皎清心修窈窕八關客無楗自綢繆寂默五習真亹〃勵心柔法鼓進三勸激切清訓流悽愴願弘濟闔堂皆同舟明明玄表聖應此童蒙求存誠夾室裡三界讚清攸嘉祥歸宰相藹若慶雲浮</div>
</p></div>
<div class='div-other'><a id='mulu1227' />
<p class='h3'>其二</p><p style="text-indent:0em" class="lg-abnormal"><div class='lg-row'>三悔啟前朝雙懺暨中夕鳴禽戒朗旦備禮寢玄役蕭索庭賓離飄颻隨風適踟躕岐路隅揮手謝內析輕軒馳中田習習陵電擊息心投佯步零零振金策引領望征人悵恨孤思積咄矣形非我外物固已寂吟詠歸虗房守真翫幽頥雖非一徃遊且以閒自釋</div>
</p></div>
<div class='div-other'><a id='mulu1228' />
<p class='h3'>其三<span class='note-inline'>(已在前不重錄)</span></p></div></div>
<div class='div-other'><a id='mulu1229' />
<p class='h2'>擬支道人遁讚佛</p><p class="byline">王世貞</p><p style="text-indent:0em" class="lg-abnormal"><div class='lg-row'>羣象倡明茂四炁適清和凌晨將投禮首宿事奢摩閃若太陽來朗耀周九阿諸天從帝釋旌拂紛婀娜修羅戢怨刃波旬觧障魔馥郁旃檀樹彪炳珊瑚珂醍醐釀甘露徐挾神颷過千葉青芙蓉一一凌㘹波流鈴相間發寶座欝嵳峩上有慈悲父金頂秀青螺端嚴八十相妙好一何多微吐柔細音雍如鳴鳳歌惠澤徹無間哀響徧娑婆密跡中踊躍大士亦隗俄獨解舍利子回心乾闥婆靈花散優缽智果結菴羅法鼓撞震方慧鐙蹈恆河方廣距由旬成違僅剎那冥心歸真諦毋使歎蹉跎</div>
</p></div>
<div class='div-other'><a id='mulu1230' />
<p class='h2'>會三教詩</p><p class="byline">梁武帝</p><p style="text-indent:0em" class="lg-abnormal"><div class='lg-row'>少時學周孔弱冠窮六經中復觀道書有名與無名妙術鏤金版真言隱上清密行貴陰德顯證表長齡晚年開釋卷猶日映眾星苦集始覺知因果乃方明示教惟平等至理歸無生</div>
</p></div>
<div class='div-other'><a id='mulu1231' />
<p class='h2'>和武帝三教詩</p><p class="byline">釋智藏</p><p style="text-indent:0em" class="lg-abnormal"><div class='lg-row'>心源本無二學理共歸真四執迷叢藥六味增苦辛資緣良雜品習性不同循至覺隨物化一道開異津大士流權訓訓義乃星陳周孔尚忠孝立行肇君親老氏貴裁欲存生由外身出言千里善芬為窮世珍理空非即有三明似未臻近識封岐路分鑣疑異塵安知悟之漸究極本同倫我皇體斯會妙鑒出機神眷言總歸轡迴照引生民顧惟慙宿植邂逅逢嘉辰願陪入明解歲暮有攸因</div>
</p></div>
<div class='div-other'><a id='mulu1232' />
<p class='h2'>詠山水衲袈裟應制</p><p class="byline">釋法恭</p><p style="text-indent:0em" class="lg-abnormal"><div class='lg-row'>福田資象德聖種理幽熏不持金作縷還用彩成文朱青自掩映翠綺相氤氳獨有離離葉恒向稻畦分</div>
</p><p style="margin-left:1em"><span class='note-inline'>(慈恩傳云太宗勑後宮營之數歲方成此服觀其作製難辨鍼線出入所從妙絕古今後賜奘法師)</span></p>
</div>
<div class='div-other'><a id='mulu1233' />
<p class='h2'>佛誕日</p><p class="byline">釋通潤</p><p>寶脅分身處金蓮捧足時指天唯有我立地即為師一日名何大千秌事總持神功不可說聊作賛生詩</p>
</div>
<div class='div-other'><a id='mulu1234' />
<p class='h2'>夜聽梵唄</p><p class="byline">王世貞</p><p>齋飯依八關昏鐘警諸妄陳王演真唄深公吐玄唱清波徐瀠洄法雨漸調暢振如迅霆擊細若游[糸*系]<span class='corr'>颺</span>哀籟流凡聽圓機轉天吭我聞青蓮座妙法宣無上魔王戢怨刃龍女傾愛藏如何㫋檀刻不覩梵音相稽首悲宿因誓心驅來障</p>
</div>
<div class='div-other'><a id='mulu1235' />
<p class='h2'>偶述</p><p class="byline">桑悅</p><p>水鏡懸空虗泠然見羣影影滅光自如照徹色不屏在彼有去來圓明我常靜故於妙應中宜哉殊井井客塵了弗生爾我入空靖永懷負舂人慧解夙所乘片語悟無為千載快神警</p>
</div>
<div class='div-other'><a id='mulu1236' />
<p class='h2'>雜興</p><p class="byline">俞安期</p><p>彼美西方人所居麗且佳黃金為樓閣七寶為池臺殊綴縣廣座瑠璃布層堦林樹絕厲響眾鳴鳴喈喈傳侶無異心羣處具和諧吾將一我志歸歟樂康哉</p>
</div>
<div class='div-other'><a id='mulu1237' /><p class="byline"><span class='note-inline'>(秋溟居士)</span>殷邁</p><p>春陰蔽幽齋朝來始和霽春風悠然來花雨滿庭際</p>
<p>百慮靜中起旋向靜中消早知生即滅始信起徒勞</p>
<p>丈夫自堂堂腳底元有路撒手便歸家何曾移寸步</p>
<p>六塵雖幻相能令真性裂何名出世心但不隨分別</p>
<p>應跡寄人寰凝神棲絕境識得鐵牛機爐燄如氷冷</p>
<p>對雨千峯靜看山萬慮輕昨宵明月夜露地白牛生</p>
</div>
<div class='div-other'><a id='mulu1238' /><p class="byline">蔡承植<span class='note-inline'>(槐庭)</span></p><p>安養思歸客湘江一腐儒不愁明日事但覓徃生符</p>
<p>斗室隨緣住稀羹信口餬胷中絕憎愛一任馬牛呼</p>
<p>休把閒言語頻頻告老夫年來性暴惡開口便糊塗</p>
<p>業重期心懺人親以病疎張三與李四好醜不關吾</p>
</div>
<div class='div-other'><a id='mulu1239' />
<p class='h2'>臨終偈</p><p class="byline">崔應魁</p><p style="text-indent:0em" class="lg-abnormal"><div class='lg-row'>來去赤條　○不掛一絲毫本來無一物縱橫任逍遙</div>
</p><p style="margin-left:1em"><span class='note-inline'>(李生江西人不知其名字康凞中遂安毛際可遇於漢上為書詩肩頭際可錄而傳之)</span></p>
<p style="text-indent:0em" class="lg-abnormal"><div class='lg-row'>雲有深山鶴有林不離當處了禪心夜來月照長廊下一句彌陀刼外音</div>
</p><p style="text-indent:0em" class="lg-abnormal"><div class='lg-row'>明暗全捐正眼開一枝秀出一如來凡夫到此皆成勝柏手相逢一咲回</div>
</p><p style="text-indent:0em" class="lg-abnormal"><div class='lg-row'>漫去千峯與萬峯重重無盡又重重何如高臥家山裏前有幽葟後有松</div>
</p><p style="text-indent:0em" class="lg-abnormal"><div class='lg-row'>道有道無俱漫語是<span class='corr'>淨</span>是禪總強名昧卻本來咬枯骨溺沉苦海不知春</div>
</p></div>
<div class='div-other'><a id='mulu1240' />
<p class='h2'>藏雲堂聽法詩</p><p class="byline">釋弘忍</p><p style="text-indent:0em" class="lg-abnormal"><div class='lg-row'>至音久寂寥大道益[褒-保+曰]颯三百餘年中有識盡傷怛小根時漸出聖智轉湮沒如彼眾星內不見日與月雨花空狼藉香藹存虎錫直至隆萬間于焉有憨達二老知時昧亦用方便說譬持千鈞努不易動機筈冥開濟上風以待孤兒活懸知有今日孰謂㣲言絕吾師乘願來自比續風穴口傳千佛心身濺獨夫血當仁不肯讓父子亦楚越磨礪互有光傍觀成實法節士重然諾况乃列祖秘何為門外人懵懵較得失以茲欲戶說輾轉無間歇爾日藏雲堂重指拈花訣但憂宗旨墜不愛世名潔矢此為報恩灑涕向先哲寂音既重聞五彩如更列遂使狐狼軰照影生狂惑救死不擇音呼嘷事剷抹豈知霜霰中早具連根核余生雖苦晚已幸聞極則尚恐山巖志終負傳衣末器量似有定敢不自鞭發所願千聖來重證此心骨</div>
</p></div>
<div class='div-other'><a id='mulu1241' />
<p class='h2'>春日聖壽寺藏雲堂聽三峯和尚提寂音尊者智證傳同潭吉忍公作</p><p class="byline">周永年</p><p>五宗法既衰六祖統幾絕譬彼富家翁幼弱紹先業前代遺寄器不敢一陳設內庫存籍記無由盡管攝所以石門叟不惜獨饒舌卻後五百年無人肯輕泄嬰杵存趙孤田光灑頸血當時許彥周嘗作如是說寺自赤烏起脉從紫柏接搜尋經漫漶覔取付剞剛畫譜留示人目送歸鴻滅守先以待後此讖今始切天山老尊宿默受古聖訣多識可畜德無情能說法非徒祖令明更乃婆心熱舌輪足持世龍象隨步別風鈴與風旛法亦有分別東語曉前境西話爭後截∴字與[((嘹-口)-(日/小))-大+八]字試舉問倉頡慈堂敞虗堂剎竿殆重揭院經天衣退獅座獅絃歇忽聞師吼音狐膽狼心裂為語門外人莫謗身中佛桃花正亂開敢保老兄徹</p>
</div>
<div class='div-other'><a id='mulu1242' />
<p class='h2'>藏雲堂聽法并呈潭吉安期</p><p class="byline">楊士修</p><p>春光僅越旬江梅似殘雪感物心易驚尋幽意乃豁思授老宿邊微言時警發嗟哉頑木人疇能領殺活法筵茲旦啟人天共奔悅圍繞若星聚吾師作人月僉言正法眼寂音今再出垂誨四百年秘義此重揭譬如抒軸具縱橫素綵列師出巧妙手錯綜起紋纈紫柏示弘願懸記有今日師乎應讖興不惜觸矰筈煌煌濟上幢寧為末流沒毒鼓聲震空異見一時抹宰官及賤流上善暨調達隨類灌其項醍醐味[怡-台+差]一我瞻藏雲堂雲彩重重結精藍歷數朝康祖曾停轄厥後有昇公祖鐙常不歇皇明嘉靖年三隅皆受齧佛力所冥被舊觀什八吾師大因緣道風此披拂赤烏古道塲于今再轟烈念茲回會人羣溺當登筏一字入識田如地受果核法雨日漸霑根芽靡不茁人龍與僧鳳誰得髓誰骨稽首作導師法種庶不失</p>
<p style="margin-left:1em"><span class='note-inline'>(嵩嶽珪禪師云佛能空一切相皆滅萬法而不能即滅定業能知羣有性窮億刼事而不能化導無緣能度無量有情而不能盡眾生界又云定業亦不能牢久無緣亦謂一期眾生界本無增减恒無一人能生萬法萬法無主是謂無法無法有主是曰無心無心則境空境空則理現如我悟佛亦無神通也但能以無心通達一切法耳此釋氏精要語繙[書-曰+皿]法藏不能喻也)</span></p>
<p style="margin-left:1em"><span class='note-inline'>(宗少文云佛經曰一切諸法從意生形又曰心為法本心作天堂心作地獄義由此也是以清心潔情必妙生於英麗之境濁情澤行必永滯於三途之域夫神聖圓照而無思營之識者由心與物絕惟神而已故虗明之本終始常住今以悟空息心心用止而情識歇則神明全矣)</span></p>
<p style="margin-left:1em"><span class='note-inline'>(北齊馮袞云諸行者不得信此無明昏心覓長覓短須識作賊覓他過惡不求其長則吾我漸歇常須看心乍起乍滅執妄多迷雖在世間無有滋味此心將我上至非想還下地獄常誘誑我如怨家如愛奴豈可長養賊心使覺名利造疽蠧也時有傳寫其語號為捧心論焉)</span></p>
<p style="margin-left:1em"><span class='note-inline'>(毘婆尸佛偈曰身從無相中受生獲如幻出諸形象幻人心識本來無罪福皆空無所住○迦葉佛偈曰一切眾生性清淨從本無生無可滅即此身心是幻生幻化之中無罪福)</span></p>
<p style="margin-left:1em"><span class='note-inline'>(毘念浮佛半偈曰假借四大以為身心本無生因境有)</span></p>
<p style="margin-left:1em"><span class='note-inline'>(達摩真性頌曰真離性情緣理空忘照寂身至淨明圓始終常極妙○汪大紳云吾閱七佛偈徧觀萬法無不統攝讀毘婆尸佛偈知曹溪之蘊盡於是矣曹溪云從上以來先立無念為宗無相為體無住為本無相者於相而離相無念者於念而無念無住者人之本性離有離無所謂真如是也宗門立無念為宗念者念真如之本性真如即是念之體念即是真如之用真如有性所以起念真如若無眼耳色聲當時即壞真如自性起念六根雖有見聞覺知不染萬境而真性常自在身從無相二句即無相為體也幻人心識本來無即無念為宗也罪福皆空無所住即無住為本也此毘婆尸佛開示心識本來無之要旨下手工夫全在此句了此乃能於相而離相復人真如之本性也讀迦葉佛偈知<span class='corr'>淨</span>土之蘊盡於是矣彌陀自性即所性清<span class='corr'>淨</span>也性清<span class='corr'>淨</span>故曰淨土彌陀為眾生發一切大願以一切眾生性清<span class='corr'>淨</span>我佛眾生三無差別也勸眾生徃生者從本無生無可滅也勸其離穢即<span class='corr'>淨</span>者亦以即此身心是幻生也眾生在幻化之中造出許多罪福之業來而清<span class='corr'>淨</span>性中固無有也故臨終十念阿彌陀佛即有罪業亦無不徃生故有九品之別也性本清<span class='corr'>淨</span>知<span class='corr'>淨</span>土非添設也生本無生知徃生非妄想也第三句可破身心之執第四句則徃生必矣此<span class='corr'>淨</span>土之大關棙也修<span class='corr'>淨</span>土之法全在念門念念相續無間斷得入菩薩知見既入菩薩知見自然履佛之土矣曹溪云真如有性所以起念非眼耳鼻舌能念真如即是念之體念即是真如之用嗚呼盡之矣)</span></p>
<p style="margin-left:1em"><span class='note-inline'>(達觀大師生平恒持<span class='corr'>毘</span>舍浮佛半偈每示人曰吾持二十年已熟句半若熟二句生死了然矣又為决了其旨曰是身無從合由四大是心無從起因前境試推四大及境果何所從乎凡夫不知性變為情之旨隨情起執故生死浩然聖人以理析情性斯復矣性復則情空尚何死生之有哉又云眾生無始習氣如油入麵罕不可破苟折情不痛亦未易調伏也)</span></p>
<p style="margin-left:1em"><span class='note-inline'>(毘尼善分別戒名為毘尼藏)</span></p>
<p style="margin-left:1em"><span class='note-inline'>(宗汝霖覽鏡偈曰覽鏡影還在掩鏡影還去試問鏡中人卻歸什應處)</span></p>
<p style="margin-left:1em"><span class='note-inline'>(薛元初聞花香偈曰非動非靜非淡非濃聞之滿室攬之還空)</span></p>
</div>
<div class='div-other'><a id='mulu1243' />
<p class='h2'>因果偈</p><p class="byline">徐石麟</p><p style="text-indent:0em" class="lg-abnormal"><div class='lg-row'>因因而果因不昔滅果不俱因因不來今不滅非斷不來非常斷常見謝野狐身亡不落不昧兩俱無妨而脫而墮任運徜徉</div>
</p></div>
<div class='div-other'><a id='mulu1244' />
<p class='h2'>三際盲講師偈</p><p class="byline">王衡</p><p style="text-indent:0em" class="lg-abnormal"><div class='lg-row'>經幾千卷〃幾千字心睫相仇十僅一二一耳所攝四維中央如雲中風自在唱揚聞性既旋并耳亦置舒廣長舌滿覆大地刮盡金篦眼障難翳不識字人是真導師</div>
</p><p style="margin-left:1em"><span class='note-inline'>(薛大春臨終偈曰四大假合我非真我我未生時誰父誰子即今之死何異未生如是諦觀慎勿悲悼)</span></p>
<p style="margin-left:1em"><span class='note-inline'>(金正希作斷五欲說一曰色欲一曰食欲一曰睡欲及財欲名欲是也細檢平生每於此事有得力處隨復退墮性慈五欲實為大障從今發心願悉禁斷余今年四十已嗟噪暮少生繫戀不比於人而况岸然稱大丈夫圖出世事求大光明通天徹地眾生芸芸無量刼來只緣切身逸樂習氣孤負此心通天徹地徧照法界大光明幢生〃䧟溺濃重血肉顛倒其中不得脫離於俗情濃重一分減一分光濃重十分減十分光以至百分千分萬分日漸沉淪黑業可怖幸於今者信有此心盡形畢力棄塵舍俗要令此心光明無礙挍出形骸血氣之外七處割斷心無搖動安可得有須臾欲樂㣲繫吾念自傷福薄不早斷决遲延至今可慙可恨色食睡三欲次第破除此身無用逸樂享用戕毀慧命此身之外何須求備貪積不休取諸不義至於名欲亦緣我見好文章各因大虗妄好功業名亦陋劣不足破但令今者我有功能為人掩取我不白得更罹重謗我無絲毫計較動念則為真實我未心能是惡邪見障菩提道所宜痛絕真見自心者寂〃自踐時時自了無喜無夏名究竟樂五欲既<span class='corr'>淨</span>皎如明月惟生死間最難開破要之生死亦是妄見能徹自心<span class='corr'>淨</span>前五欲打破情関則生死関頭亦同一例是故智者直養此心一切不受身分遮障現今生時因緣會合虗妄名生我心無生緣起非有異日死時因緣別離虗妄名死我心無死緣滅非無是故智者無生可貪無死可怖此心光明通徹總不顛錯此即真如涅槃之法古人云毫釐繫念三定業因瞥爾情生萬刼枷鎻戒之〃〃)</span></p>
<p style="margin-left:1em"><span class='note-inline'>(卷懋德字維立號雲怡究心佛乘叅三峯藏公有省嘗與金正希姚孟長黃元公錢啟忠蕭士瑋諸公訂為密社究竟大事每言修行人多怕去後黑漫漫地不知現前黑漫漫地更苦盡說生死事大不知現前生生死死更切此際重關一擊如何下得聞者竦然)</span></p>
<p style="margin-left:1em"><span class='note-inline'>(焦弱候云夫生死者所謂起滅心是也起信論有真如生滅二門未達真如之門則念念遷流終無了歇欲止其所而不能程子以佛氏出離生死為利心是易之止其所亦利心矣苟知止其所非利心則即生滅而證真如方是究竟法門知歸子斷食肉偈曰我身爾身爾肉我肉大德曰生與爾並育絕淫欲偈曰從妄有愛萬死萬生猛然斫斷天清地寧念佛徃生偈曰來無所從去無所至主樂非邊嘗念邪是)</span></p>
<p style="margin-left:1em"><span class='note-inline'>(黃元公殉節偈曰覿面絕商量獨露金剛王若問安身處刀山是道塲又曰巍巍不動寰中主一座堅城似鐵山刀鋸在前無怯志只緣勘破死生關)</span></p>
<p style="margin-left:1em"><span class='note-inline'>(殿時訓偈曰百慮靜中起旋向靜中消早知生即滅始信起徒勞○緣境生識境被識留識去性現識存性窒)</span></p>
<p style="margin-left:1em"><span class='note-inline'>(鳩摩羅什十喻偈曰十喻以喻空空必待此喻僧言以會意意盡無會處既得出長羅住此無所住若能映斯照萬象無來去)</span></p>
<p style="margin-left:1em"><span class='note-inline'>(梁武帝十喻如幻偈揮霍變三有恍惚隨六塵蘭園種五果離案出八珍對見不可信熟視事非真空生四嶽想徒勞七識神著幻是幻者知幻非幻人如夢偈曰甘寢隨四坐蓋睡依五眾迷從競紛諍美惡相戲弄出家為上首入仕作梁棟色<span class='corr'>已</span>非真實聞見皆靈洞長眼出長夜大覺和大夢如影偈曰朝光照皎皎夕漏轉駸〃晝花斜色去夜樹有輕陰並能興眼入俱持動<span class='corr'>惑</span>心息形影方正逐物慮恒侵若悟假名淺方知實相深如響偈曰叠嶂迴參差連峯欝相拒遠聞如句咏遙[厂@(林/心)]成言語竟無色實誰謂八音所空惑顛倒羣徒迷塵縛侶愍哉火宅中茲心良可去水月偈曰圓輪既照水初生亦映流溶溶如漬璧的的似沉鈎非闕[(厂@((既-旡)-日+口))*頁]兒沒豈是桂枝浮空令誰雅識還用喜騰猴萬累若消蕩一相更何求鏡象偈曰精金宛成器懸鏡在高堂後掛七龍網前發四珠光迴望疑垂月傍瞻譬璧璫仁壽含萬類淮南辯四鄉終歸一無有何闕至道塲如炎偈曰亂念矚長原例見望邊坰逶迤似江漢汎濫若滄溟金波揚素<span class='corr'>沫</span>銀浪翻綠萍遠思如可惑近去了無形熱緣熱惚逼渴愛渴心生靈空偈曰物情異所異世心同所同狀如薪遇火亦似草行風迷惑三界裏顛倒六趣中五愛性洞遠十相法靈冲皆從妄所妄無非空對空)</span></p>
<p style="margin-left:1em"><span class='note-inline'>(宋謝靈聚幻賛曰幻工作同異誰復謂非真一從游物過既徃亦何陳謬者疑久近達者皆自賓勿起離合情會無百代人聚沫泡合賛曰水性本無泡激流遂聚沫即異成貌狀消散歸虗壑君子識根本安事勞與奪愚俗駭變化橫復生欣怛)</span></p>
<p style="margin-left:1em">陀羅尼集曰阿彌陀佛姓憍尸迦普耀經云釋迦牟尼佛姓剎利又云瞿曇氏長阿含經云迦葉佛拘那<span class='corr'>含</span>牟尼佛拘留孫佛俱姓迦葉毗舍浮佛毗婆尸佛尸弃佛俱姓拘若利</p>
<p style="margin-left:1em"><span class='note-inline'>(初祖達摩姓剎利帝本名菩提多羅二祖慧可姓靈名神光四祖<span class='corr'>道信</span>姓司馬五祖弘忍姓<span class='corr'>周</span>六祖慧能姓盧)</span></p>
<p style="margin-left:1em">南無此云歸命信順般若此云心智通靈菩提此云眾善菩薩此云普濟陀羅尼此云總持萬善也十方三世所有一切世界皆悉具四種相刼謂成住壞空也成而即住住而即壞壞而復空空而又成連環無端都將成住壞空八十轆轤結算一十三萬四千四百萬年為終始之極數所謂大刼也一日月周行四天下光明所照是為一世界如是千世界中有千閻羅王天忉利天千梵天四千大海是為小千世界中千世界總為三千大千世界須彌山頂佛經稱為帝釋天所居上為兜率陀天夜摩天無煩天非想非非想處天凡二十八天四天以下又有日月星宿天凡三十二種所謂三十三天者即帝釋天宮也見阿含經閻浮提今中國四夷皆是也中國稱震旦眾生所居名一佛剎○釋迦於諸弟子授記後當成佛至云彌勒發意光我之前四十二刼我於其後乃發道意以大精進超越九刼得無上正真之道寶王如來至文殊為七佛導師又云過去無鞅數佛皆其弟子成佛之時以恒沙諸佛世界為一佛剎則諸佛功德未有如文殊者也益佛無高下功德有大小緣與願力所成就耳</p>
<p style="margin-left:1em">維摩經云得此法一文室中置恒河沙諸天寶座丈室不增諸天不减又一剎那定作六十小刼須如是觀乃得</p>
<p style="margin-left:1em">楞嚴經云貪明為罪遇精為形名往魍魎鬼和銷報盡生於世間多為應類酬足為人參合文類</p>
</div></div>
</div><!-- end of div[@id='body'] -->
</body></html>