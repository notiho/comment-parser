<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吳都法乘</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu899' />
<p class='juan'>吳都法乘卷第十一</p><p class="byline">吳江周永年撰</p>
<div class='div-other'><a id='mulu900' />
<p class='h1'>像設篇</p><p style="margin-left:2em">海上浮來有佛維石域中奉造類崇金飾或從冶鑄或出雕刻或繇團傃陶則素質或繡或畫用鍼用筆几百莊嚴覩容知德述像設第十一</p>

<div class='div-other'><a id='mulu901' />
<p class='h2'>東晉吳郡金像傳真緣<span class='note-inline'>(敬佛篇觀佛部之感應緣)</span></p><p class="byline">釋道世</p><p>東晉太元二年沙門支慧護於吳郡紹靈寺建釋迦文丈六金像於寺南傍高鑿穴以啟鎔鑄既成將移夜中雲內清明有華六出白色鮮發四面翻灑未及於地飲而正歸及曉白雲若煙出於鑄穴雲中白龍現長數十丈光彩煙喚伱引繞穴每至前瞻仰遲徊似歸敬者斯風霽景清細雨而加香氣像既入坐龍乃昇天元嘉初徵仕譙國戴顒嫌制古朴治像手面威相若真自肩以上短舊六寸足蹠之下削除一寸云</p>
</div>
<div class='div-other'><a id='mulu902' />
<p class='h2'>蘓州賢首教寺重塐釋迦文佛臥像碑銘</p><p class="byline">宋濂</p><p>蘓州報恩萬歲教寺乃吳赤烏初大帝為乳母陳氏所建名曰通玄唐玄宗因其年改作開元吳越錢武肅王為之起廢揭以支硎山報恩寺舊額宋徽宗崇寧初加以萬歲之號至佛日崧公來為住持專講華嚴經疏尊為賢首教寺〃有淳祐鉅閣七楹間下覆釋迦文佛滅度之像相傳自唐則有之州民攀<span class='corr'>慕邀</span>福者殆無虛日無季偽吳張士誠據有其地惑五行家之言強謂佛臥非吉徵更造立像民情焦然弗寧及偽吳亡德巖法師俯徇群情起主寺事不二年前易腐為堅殿堂樓閣門廡寶塔之屬皆一一葺治煥焉如新<span class='corr'>已</span>而歎曰諸役幸粗完像可不復於古乎於是走告民間不分耄倪皆舉手加額競輸貨泉以後為愧法師乃戒摶土之工斵嘉木為骨骼承以高座塐臥像其上塗以五色覆以彩衾諸弟子涕淚悲泣環列前後摩耶佛母亦立其側悵然興衰唯文殊普賢二大士神情間曠超出生死之外用意精微形換宛然像長六十六尺六寸高一十二尺曼殊等像高一十八尺經始於洪武十二年春三月某日其年夏五月某日訖功糜錢幾萬有奇用功幾百有奇伻來俾濂記之嗚呼佛之法身猶如虛空本無去來何有生滅其視八相以覺群迷不過降本垂迹俾同人法而已本則真諦迹則俗諦真俗渾融皆不思議之事焉可以異觀哉以八萬四千無非度門觸類而入洪纖畢達姑以入滅論之實具華嚴五教大旨小乘雖除我執未達性空但知實色故示之以涅槃非近於愚法聲聞教乎色法二相本無自性皆從緣生滅度之際[谷*斤]緣歸空非近於大乘始教乎應身雖法亦屬幻有幻有既滅真空獨存真空既存幻有亦住二體互融了不相礙非近於大乘終教乎滅而非滅非滅而滅非滅而有既滅而空空有護泯理事交奪如如不動無即無離非近於大乘頓教乎熙連河間居然唱滅靈山會上儼爾常存隨舉即色隨舉即空如示一身不起于座如化多身徧滿塵剎無量為一一為無量力用相收縱橫自在非近於一乘圓教乎諸有情眾若勝若劣來瞻靈像隨其機宜證入教位至於混極不翅親聞盧舍那演說圓滿修多羅之為快法師此舉其於樹教基續慧命有功於法門甚大非止福澤被于一州而已抑濂聞昔人設像俱有所表見非苟然也如來中居表眾生大覺之心飲光勝尊在左表自利之行慶喜在右表利他之行曼殊乘師子表大智而降嗔也普賢騎象王表大行以制貪也他如劍斧二神則表觀空擇法二智取義深遠使人目擊而道存故歷代襲之定為常法而此涅槃之像奈何獨無所表乎濂因略舉<span class='corr'>襍</span>華之說断然謂五教之理咸具不然佛法偏滿一切處是果何言哉濂既為作是記殷勤遐仰復學主夜神以偈贊佛之語繫之後法師名<span class='corr'>淨</span>行德巖其字也博通帝心雲葉賢首清涼定慧諸家書力振其宗於將墜之時一彈指間悉起諸廢其法化導有緣以成法師之志者善長正宗二沙門也偈曰</p>
<p style="text-indent:0em" class="lg-abnormal"><div class='lg-row'>世雄大悲利群物果後示權不思議既由應身顯法身從體起用宣妙法人機既得饒益故唱入滅度示化儀化儀有始而有終所以懲創懈怠者七寶林中右肩臥慧日一朝竟西沒娑羅樹林皆變白諸天哀號雨天華四眾圍繞共悲哽妙香結樓奠金棺發三昧火而自焚各分舍利建塔廟如來雖入般涅槃畢竟終無涅槃者是知一性鎮常住不從變易有生滅倬哉賢首古伽藍三吳法會斯第一乃造涅槃微妙相因相攝入有情眾近遭紛更紊常制緇素㷀然失怙依有大比丘起復古最先補苴諸樓閣一一莊嚴成妙境坎令埏土肖靈像五色交纏廣博身州民瞻禮至灑泣如還故鄉逢故物此即大乘正法門種種皆能濟群品觀者無以像觀像如觀襍華大經王字字化為法燄雲雲中化佛皆現前一身示現無量身無量身中現一身令我悉除邪見網直濟難思解脫海行住坐臥皆見佛佛之智慧如虛空無性無生無所依大光明藏時時現與我無同亦無別從上所言真實法眾生慎勿懷疑念</div>
</p><p>翰林學士承旨嘉議大夫知制誥兼修國史兼太子贊善大夫金華宋濂撰并書篆</p>
</div>
<div class='div-other'><a id='mulu903' />
<p class='h2'>題劍池石善財</p><p class="byline">愚虛堂</p><p>歷遍南方只片時百城烟水業風吹如今大地無知識撒手懸崖要見誰</p>
</div>
<div class='div-other'><a id='mulu904' />
<p class='h2'>吳釋傳內一條</p><p class="byline">劉鳳</p><p>虎丘有石觀音殿像傳為僧妙應作應童氏善於鐫刻嘗摹廬山王瀚須菩提像置寺中其陰作五百應真神韵高遠今不復存惟大士巍然立相儼然行道狀所謂應夢觀音是也</p>
</div>
<div class='div-other'><a id='mulu905' />
<p class='h2'>石刻觀音畫像</p><p>先文正公守饒時禱于大士有感輙應遂刻唐閻五本所畫像于薦福寺以報徵祥迄今六百餘年矣有道人高真裕自魯特至祠中出示以益拜瞻斯像顒然可仰緬懷先公刻珉之意不可泯也遂告于伯兄方伯惟一仲兄主奉性立季凡禮部郎惟丕姪太學生允升相與捐貲重摹勤石於吳之瑞廣寺托僧明英守之一以新先公之澤一以起吳氏之敬使知大士救世之力無徃而不在云嘉靖歲次丙寅長至日守祠十六世孫范以益薰沐拜識</p>
</div>
<div class='div-other'><a id='mulu906' />
<p class='h2'>石無量壽像</p><p class="byline">錢希言</p><p>明萬曆年間吳城東華嚴寺故係吳大帝廟基寺僧輙見井中夜現神光使人探深二尺漉出石無量壽像首高三尺許形相瑞嚴惟無有身撿其銘勒篆赤烏年號字識是孫吳時物最為古矣至癸丑歲里中楊應春捐貲命工斵木為身造成金像一軀蓮華趺通高七尺處于寺中供養</p>
</div>
<div class='div-other'><a id='mulu907' />
<p class='h2'>寒山寺禮二大士偈<span class='note-inline'>(并引)</span></p><p class="byline">周祇</p><p>嘗聞根本智不了無以自利差別智不明不能利生所以文殊普賢智悲㕠運互相終始二大士機被國清化隆宇宙有自來矣姑蘇寒山寺建自唐朝二大士生相如生徘徊瞻仰笑語音聲恍若親承奇哉至人簸美聾瞽不啻響之明之奈何世人按劍自疑當是飢逢王膳不能餐身在寶山空手回悲哉法嚴稽首說偈曰</p>
<p style="text-indent:0em" class="lg-abnormal"><div class='lg-row'>稽首拾得寒山尊色相何來肇身心國清寺中因緣在智悲㕠運利羣生唄頌風生多感慨隨逐兒童呼我人<span class='corr'>豐</span><span class='corr'>干</span>饒舌語如雷丘胤一振歷唐明殘紅留在寒山寺拍手投機花育春花在春中春無語劈面相承孰踈親寥兮寂兮惟冷澹隱隱若聞咄咄聲嚴生〃〃來何暮偕肩準子拜方親劈面相逢存正令來與眾生治心病普天匝地響如雷寧獨當年問國清逢緣觸境願提携不墮二三同一真</div>
</p><p><span class='note-inline'>(肩謂從子永肩準謂幼子世凖)</span></p>
</div>
<div class='div-other'><a id='mulu908' />
<p class='h2'>奉安西方三聖像祝文</p><p class="byline">姚廣孝</p><p>維永樂八年歲在庚寅五月朔粵十有一日丁丑資善大夫太子少師姚廣孝謹命良工雕刻　西方教主阿彌陀佛觀世音菩薩三聖像裝飾圓成安置座席是日粗偹茶菓蔬食之供敢昭告于三聖曰洪惟我佛名無量光與二大士共作挮航等濟迷流俱超<span class='corr'>淨</span>邦眾生有緣得所依怙昕夕思念如子憶母今我投誠造像供養求捄哀懇滅除罪障若臨命終神躋寶地面禮慈容親蒙授記茲差穀旦奉安座席聊陳菲供曷勝慚恧惟冀三聖興大哀憐俯賜昭格如我願焉</p>
</div>
<div class='div-other'><a id='mulu909' />
<p class='h2'>法海寺畫像</p><p class="byline">錢希言</p><p>趙居士宦光常偕黃山人習遠同遊洞庭東山法海寺見其殿堂之左棟間懸一巨篋訊之老衲云軸子在內自入教以來三十年矣未有開轉不知何法居士不聽使数人百計發之既下眾共展開乃是陀耶入泥洹畵像也天龍八部人非人等皆號咷躃踴悲慘莫可名狀其圖方廣各二丈餘一幅素為之篋上題平江府造四字而無歲月鑒為宋政和時物于是率同遊作禮于殿庭草間歎未曾有</p>
</div>
<div class='div-other'><a id='mulu910' />
<p class='h2'>石天王像</p><p style="margin-left:18em"><span class='note-inline'>(載姑蘇志)</span></p>
<p>紹明律師崑山慧聚寺僧也後唐時居半山彌勒閣一夕夢有神人曰簷前古桐下有石天王像與銅鐘師宜知之詰旦掘其地果獲之今尚龕置壁間形製甚古</p>
</div>
<div class='div-other'><a id='mulu911' />
<p class='h2'>毗沙門天王像</p><p style="margin-left:18em"><span class='note-inline'>(見周世昌崑山縣志襍記)</span></p>
<p>慧聚寺有毗沙門天王像形模如生乃楊惠之所作惠之初學畫見吳道子藝甚高遂更為塑工亦能名天下徐稚山侍郎以此像得塑中三昧嘗紀其事謂其傍二侍女尤佳且戒後人不可妄加塗飾近為一俗工修治遂失初意</p>
</div>
<div class='div-other'><a id='mulu912' />
<p class='h2'>普賢應夢記</p><p class="byline">孫覿</p><p>西方有聖人懸隔山海在中州千萬里之外累數十譯不能通而學道之士秉心端嚴不入諸相一念瞥起遂撫四海於俛仰之中矣余嘗過松江無礙院兵火凋殘寺之入於草莽者十九獨有普賢一堂像設中峙丹青輪奐之飾炳然余問其故僧曰邑人宋邲者營築此堂為公媼追福之地夢一大士戴華冠被珠珞乘白象手執如意而翁媼導其前神清安隱蕭散如平生不見留滯冥漠幽陰之態既寤嘆曰此普賢菩薩也於是敬信之心日以精進又圖其像於家事之益虔道俗咸共瞻仰焉余聞惟聖人而後知死生之說鬼神之情狀人子念親屬纊之後影響昧昧然不知其所之也歸依佛祖淚涕請投援之火宅為清涼山出之苦海為極樂國解六結為解脫門破十習為無上道諸佛赴感示現神通起幽作匿捷逾響報無可疑者荅曰如是請書其末紹興二十年歲在庚午旦月望日記</p>
</div>
<div class='div-other'><a id='mulu913' />
<p class='h2'>禮報恩寺石佛偈讚</p><p class="byline">釋真可</p><p>雲浮空木飄水石臥地葉鳴風四者見之不以為奇今石佛浮海驚濤無際中危坐不傾自止有緣之地希奇甚矣因希奇生信因希奇生惑惟了知自心者不信不惑佛所印可若然者石即佛亦可佛即石無可嵗在辛夘紫栢道人與二三法侶乘扁舟道經庉村先一日飄風大作驟雨如瀉因中止張居士靜室同行者沈訒卿居士李甥也白道人曰庉村有報恩寺烟波四匝清曠幽寂尊者能不恡飛錫否寺去靜室甚近道人躍然從之片晌至寺歲久凋零不蔽風雨像倒而杵地者慨然願一新之云吳中有石佛三尊俱海中浮來者報恩其一也製度簡朗神氣慈注恨禮足之晚矣乃稽首讚之曰</p>
<p style="text-indent:0em" class="lg-abnormal"><div class='lg-row'>稽首如來相非金亦非木趺坐驚濤中渡海達於此若謂石有心有心即是佛若謂石無心無心豈名物吾聞有佛法攝一切法盡若人於石佛諦信不生疑不生惑自斷惑斷凡聖情層水覓火熖况夫石與佛何曾生二見二見既不生石佛迅與電</div>
</p></div>
<div class='div-other'><a id='mulu914' /><p class="byline">沈令名</p><p>鐵船過海誰為主鐵佛過海誰復使莊嚴妙相現慈光光從佛出還不出請若試問道生來頑石如何解點首</p>
</div>
<div class='div-other'><a id='mulu915' /><p class="byline">周祖</p><p>但說是佛塊石員墮但說是石靈異風市歷歷光明月照草霑石若有石性作佛不能得佛若有佛性作石不能得石惟無石性能石亦能佛佛惟無佛性能佛亦能石即此觀石佛謂石亦得謂佛亦得</p>
</div>
<div class='div-other'><a id='mulu916' /><p class="byline">王士驌</p><p>分明一塊石世人總不識平地湧奇峰青天墜孤石賺得人捕影求風託多少磕頭磕額若也不會三世諸佛俱請向雕壁若也會得這箇老和尚折了那番一出畢竟如何可憐他骨廋巖巖休認故獅子丹窟</p>
<p style="margin-left:1em"><span class='note-inline'>(按達觀大師當時命隨行者同作偈贊寺僧存得九首今錄其四)</span></p>
<p style="margin-left:1em"><span class='note-inline'>(又按此石佛有云亦浮海而來者大師亦隨所傳聞而筆之然考諸石像銘自維衛迦葉外不聞更有一尊也有云乃浮海瑞石所造者像亦釋迦文身坐亦高三尺五寸連光及座亦通高六尺五寸皆符昔記然考諸法苑珠林則瑞石像舊在禪靈寺不聞何時奉遷于何寺中也且此寺創自唐時而瑞像造于齊世安散遽以此像當之故不以石顯聖篇而事歸之像設篇正以大師所云製度簡朗神氣慈注誠有然者即非浮石所刻定非凡匠所成也一日偶得馮聞之手蹟一卷今附錄於後)</span></p>
<p>今歲辛卯四月廿一日紫栢老人至自吳江報恩彼有石佛師曰此東晉浮海物也出微妙伽陀贊之以示真實居士居士曰不然吳中浮海石像二軀今在開元跏趺衣折大異安得有三師力置辨不已居士初則疑再則信遂從而跋之又明日繆仲淳于中甫二士以師命禮吳江石佛還仲神曰非也其日師先徃開元又明日相見師曰非也不有開元之是何以印報恩之非但相視一咲而已悟後景象大都若是因請師以前賛回施開元并錄郡志石佛因緣一則梁簡文銘江文通詩附焉江詩數字譌脫居士舟中偶有江集遂正之共為一卷入師北云裝中亦一叚佳事也廿五日真實居士馮夢禎跋于寒山寺之杳林</p>
</div>
<div class='div-other'><a id='mulu917' />
<p class='h2'>石佛頌</p><p class="byline">釋真可</p><p style="text-indent:0em" class="lg-abnormal"><div class='lg-row'>大地一尊佛石在恁麼處大地一塊石佛在恁麼處師子獨行時哮吼百獸死如是大慈悲分明竹篦子梳通一切法法法廣長舌舌上湧樓臺眼前即不見不見我是誰毘盧家舍弟</div>
</p></div>
<div class='div-other'><a id='mulu918' />
<p class='h2'>太倉興福寺觀鎦鸞塑觀音像</p><p class="byline">沈周</p><p>古寺陰陰古佛栖壁中波浪海高低花因觸唇偏飽笑鳥觧尋聲亦亂啼化境慈悲千種相人間影響一鏝泥老僧香火如如地時眼來觀秪欲述</p>
</div>
<div class='div-other'><a id='mulu919' />
<p class='h2'>釋迦文佛像讚<span class='note-inline'>(并序)</span></p><p class="byline">釋支遁</p><p style="margin-left:3em">夫立人之道曰仁與義然則仁義有本道德之謂也昔姬周之末有大聖號佛天竺釋王白<span class='corr'>淨</span>之太子也俗氏母族厥姓裘雲焉仰靈胄以丕承藉雋哲之道芳吸中和之誕化稟白<span class='corr'>淨</span>之顥然生自右脅弱而能言諒天爵以不加為貴誡逸祿以靡湏為定故常夕惕上位逆旅紫庭紆軫儲宮擬翮區外俄而高視周覧郊野四闢皇扉三鑒疾苦風人厲辭以激興乃甘心受而莫逆訊大猷於有道慨在茲之致淹遂乃明發遐征栖遅幽間脫皇儲之重任希無待以輕舉禠龍章之盛飾貿窮岩之禠褐資送之儔自崖而反矣爾乃抗志匪石安仁以山斑卉匡居催心立盟釐安般之氣緒運十筭以質心併四籌之八記從二隨而簡巡絕送迎之兩際緣妙一於鼻端發三止之矇秀洞四觀而合泯五陰遷於還府六情虛於靜林凉五內之欲火廓太素之浩心濯般若以進德潛七住而挹玄搜冥魚於六絕齒既立而廢筌豁萬刼之積習同生知於當年掩五濁以檀曜嗣六佛而徵傳偉唯丈六體佩圓光啟度黃中色豔紫金運動陵虛悠徃倐忽八音流芳逸豫揚彩沙覧未兆則卓絕六位曲成<span class='corr'>已</span>著則化隆三五冲量弘乎太虛神盖宏於兩儀易簡待以成體太和擬而稱邵圓著者眾其神寂方卦者法其智周照積祐之留詳元宿命以制作或綢之以德義或踈之以冲風亮形搖於日新期妙生於不盡美既青而青藍逞百練以就粹導庶物以歸宗㧞堯孔之外捷屬八億以語極罩墳索以興典掇道行之三無絡[日*冉]周以曾玄神化著於西域若朝暉升于暘谷民望景而興行猶曲調諧於宮商當是時也希夷緬邈於義風神奇卓絕於皇軒蔚彩冲漠於周唐頌味有餘於鄒魯信可謂神化之都領皇王之宗謨也年逾縱心泯迹泥洹夫至人時行而時止或隱此而顯彼迹絕於忍上冥歸於維衛俗徇常以駭奇固以存亡而統之至於靈覺之性三界殄粹豁若川傾頹如乾墜黔首與永夜同幽冥流與涸津並匱六度與崩岑惧禠三乘與絕軸觧轡門徒泣血而心喪百靈銜哀而情悸夫道高者應卑因巡者親譽故不祈哭而哭豈非兼忘天下易使天下兼忘難靈風摛越環周六合曆數終于赤縣後死所以與聞景仰神儀而事絕於千載祇洹既已漂落玉樹卒亦荒蕪道喪人亡時亦已矣遁以不才仰遵大猷追朝陽而弗暨附桒偷而未升神馳在昔願言有欽遂援筆興古述厥遐思其詞曰</p>
<p style="text-indent:0em" class="lg-abnormal"><div class='lg-row'>太上邈矣有唐統天孔亦因周遽廬三傳明明釋迦實惟帝先應期叡作化融竺乾交養怙和濯粹冲漠邁軌世王領宗中玄堂搆洪謨揭秀負靈峻誕崑岳量裒太清大象罕窺乃圓其明玄音希和文以八聲煌煌慧炬燭我宵征人欽其哲孰識其冥望之霞舉即曰雲津威揚夏烈溫柔晞春比器以形卓機以神卷即煙滅騰亦龍伸鼓舞舟壑靈氣惟新誰與茲作獨運陶鈞三無衷玄八億致遠二部既弘<span class='corr'>㕠</span>翰惟典充以環奇恬以易簡藏諸蘊匱實之令善可善善因乃讚乃演致存言性豈伊弘闡日月貞明顯晦周徧生如紛霧暖來已晞至人全化跡隨世微假云泥洹言告言歸遺風六合佇方赤畿象罔不存誰與悟機鏡心乘翰庶覿冥暉</div>
</p></div>
<div class='div-other'><a id='mulu920' />
<p class='h2'>阿彌陀佛像讚<span class='note-inline'>(并序)</span></p><p class="byline">釋支遁</p><p style="margin-left:3em">夫六合之內非典籍所模神道詭世豈意者可測故曰人之所知不若其所不知每在常輙欲以所不能而斷所未能了故令井畦有坎宅之矜馮炎有秋水之發伐故其冥矣余遊大方心倦無垠因以靜暇復伸諸奇麗佛經記西方有國國名安養迴遼逈邈路踰恒沙非無時者不能遊其疆非不疾者焉能致其速其佛號阿彌陀晉言無量壽國無王制班爵之序以佛為君三乘為教男女各化育於蓮華之中無有胎孕之穢也館宇宮殿悉以七寶皆自然懸搆制非人匠苑囿池沼蔚有奇榮飛沉天逸於淵藪逝寓群藪而率真閭闔無扇於瓊林玉響天諧於簫管冥霄隕華以闔境神風拂故而納新甘露徵化以醴被蕙風導德而芳流聖音應感而雷響慧澤雲垂而沛清學文噏兮而貴言真人冥宗而廢翫五度憑虛以入無般若遷知而出玄眾妙於茲大啟神化所以永傳別有經記以錄其懿云此晉邦五末之世有奉佛正戒諷誦阿彌陀經誓生彼國不替誠心者命終靈逝化徃之彼見佛神悟即得道矣遁生末蹤泰廁殘跡馳心神國非所敢望乃因匠人圖立神表仰瞻高儀以質所天詠言不足遂復係以微頌其詞曰</p>
<p style="text-indent:0em" class="lg-abnormal"><div class='lg-row'>王猷外釐神道內綏皇矣正覺實兼宗師泰定軫曜黃中秀姿恬智交泯三達玄夷啟境金方緬路悠迴于彼神化悟感應機五度砥橾六慧研微空有同狀玄門洞開詠歌濟濟精義順神玄肆洋洋三乘詵詵藏徃摹故知來惟新二才孰降朗滯由人造化營域雲搆峩峩紫館辰峙華宇星羅王闖通方全墉啟阿景傾朝口豔蔚晨霞神提迴互九源曾深浪無筌忘鱗罕餌䍃澤不司虞駭翼懷林有客驅徒雨埋機心甘露敦洽蘭蕙助馨化隨雲濃俗與風清藏蘂消散靈飈掃英瓊林諧響八音文成珉瑤沈粲笑蕖晞陽流澄共潔蘂播其香潛爽冥苹載哲來翔孕景中葩結靈幽芳類諸風化妙兼于長邁軌一變同規坐忘</div>
</p></div>
<div class='div-other'><a id='mulu921' />
<p class='h2'>釋迦出山相</p><p class="byline">釋文琇</p><p>出山只似入山時牧女何煩獻乳麋辛苦幾多都來了依前鼻孔大頭垂</p>
<p>塵點刼前成正覺六年麻麥又何為白頭翁作三臺舞辛善應緣教小兒</p>
<p>棄却輪王入雪山何輕其重易其難生憎平地興波浪榜樣堪㽞後世看</p>
</div>
<div class='div-other'><a id='mulu922' />
<p class='h2'>題出山佛像</p><p class="byline">釋清珙</p><p>頭髮髼鬆下翠微凍雲殘雪綴伽梨不湏更問山中事觀着容顏便得知</p>
<p>肘破衣穿骨裡皮下山回首步遲遲父王休遣人來問顏貌不如宮裏時</p>
</div>
<div class='div-other'><a id='mulu923' />
<p class='h2'>釋迦出山相</p><p class="byline">釋智及</p><p>明星瞥見便抽身鼻孔依然塔上唇殃及兒孫無了日直將北斗作南辰</p>
</div>
<div class='div-other'><a id='mulu924' />
<p class='h2'>釋迦佛雪山像贊三首<span class='note-inline'>(并序)</span></p><p class="byline">釋真可</p><p style="margin-left:1em">有生最苦者惟生死耳生死之由由乎情愛愛愛不斷萬刼千生酬償業債我不重汝苦行雪山覩星悟道但服汝一切情愛一刀截斷此非大英雄漢子安能把手心頭便判是故稽首贊之</p>
<p style="text-indent:0em" class="lg-abnormal"><div class='lg-row'>本自尊貴作下賤相徃危嵓畔宛死模樣人鳥絕踪雪覆千嶂寥兮寂兮那來情想為甚麼活馬將佗死馬醫咦不是一番寒徹骨怎得梅花撲鼻香</div>
</p><p style="text-indent:0em" class="lg-abnormal"><div class='lg-row'>世界本來清泰爾何創端揑怪雪山六年枯坐無乃漆桶不扶明星一點是非媒惹得兒孫將汝賣</div>
</p><p style="text-indent:0em" class="lg-abnormal"><div class='lg-row'>天下極貴者輪王汝弃之如常又至難斷者情愛汝斷之如雪落湯如是勇猛為甚麼着忙我想汝生死事大肝腸不得不剉以故春宮花殿不住直入千嚴萬壑隈藏午夜忽覩明星便會說短說長若撞侗無巴鼻漢子徑取汝命根那時直得七亂八慌</div>
</p></div>
<div class='div-other'><a id='mulu925' />
<p class='h2'>無量壽佛</p><p class="byline">釋智及</p><p>願輪赫日繞湏彌乗手母忘二六時住世壽元無有量度生悲智不思議光明遍照恒沙國福慧真成大導師地獄天宮皆<span class='corr'>淨</span>王此心只許老胡知</p>
</div>
<div class='div-other'><a id='mulu926' />
<p class='h2'>贊極樂教主</p><p class="byline">釋真可</p><p>大道非一亦非二佛國如何有多種究竟願力初不同所以感報乃如是此去西方十萬億化主號曰阿彌陀徃因發願四十八是故殊勝超一切生其國者皆不退我若發願祖無量我即彌陀真骨肉彌陀之身壽無數萬斛芥子不可喻悲智不從心外生自強勇猛亦心力如是觀察了無疑我即彌陀最初師弟子既出苦海已師長豈墮於生死</p>
</div>
<div class='div-other'><a id='mulu927' />
<p class='h2'>常提觀境</p><p>稽首釋迦佛恩逾昊天德父母生育我無能使不生君師資教我無能令出苦惟有大雄氏慧光破我迷慈悲攝受我令知生不生令知苦出苦指大捷徑路使我坦然行觀想光所燭破斷常里暗願力為金繩牽至極樂國彌陀相尊特妙好難思議諦觀在眼中曉然如皓月乘佛慈力故眾觀悉成就觀光如大鏡清明若秋水依正影現中交羅而不雜觀成正悲喜忽生一種疑我身居穢土作想阿彌陀眾妙即現前歷歷了不昧設若念不生聖凡在何處唯願無量壽放光破我暗一切同疑者亦願淨疑垢</p>
</div>
<div class='div-other'><a id='mulu928' />
<p class='h2'>釋迦文殊普賢畵像賛</p><p class="byline">姚廣孝</p><p>猗歟調御師釋迦無上尊圓明體性空海慧不可量示同於凡夫現丈六金像白毫珂月光紺髮螺旋頂從緣下兜術降靈於王宮富貴弃敝屣學道居雪山麻麥充肌腸岩石為伴侶六年迺成道化度諸人天淵才與雅思談說妙無比分身百億國常在菩提塲無取亦無見曾不離色聲曼殊覺有情智何勇徤裨賛於聖者作大師子吼徧吉天薩埵行願猶無盡出沒眾生界象王自迴[(厂@((既-旡)-日+口))*頁]洪惟三大聖一心一處坐或以三為一或以一為三不徒亦不衡不近亦不遠如彼帝經珠交光互相映虗堂雨妙花天神常翼衛畵師張僧繇丹青善形狀嗟予三十舌讀詠莫能及有如熱時燄無如尋香城無去亦無來無生亦無滅若作如是觧諸佛常現前</p>
</div>
<div class='div-other'><a id='mulu929' />
<p class='h2'>迎佛詩<span class='note-inline'>(蒼師屬賦)</span></p><p class="byline">周治</p><p style="text-indent:0em" class="lg-abnormal"><div class='lg-row'>驩聲十里舟車接寓目將迎歎未經樂動高空散雲霧幢開初見晃郊坰溪方過處成香水峰若來時列翠屏遙望吾師俛摭足交光相映出青冥</div>
</p></div>
<div class='div-other'><a id='mulu930' />
<p class='h2'>題釋迦布髮掩泥像</p><p class="byline">姚廣孝</p><p>釋迦因中為婆羅門在雪山修菩薩行無佛出世亦無經法於是捨全身而求半偈後於然燈佛前獻六枝花求佛授記殷勤禮拜布髮掩泥奚足恠哉於斯時也則知有法之可重而不知有身之可貴學道之人當以此為龜繩但患不能發如是心不患不得其道也吁其信矣夫永樂十年九月二十六日菩薩戒弟子姚廣孝為吳城梵行華嚴住特用中講師焚香拜題</p>
</div>
<div class='div-other'><a id='mulu931' />
<p class='h2'>雪山大士并文殊普賢贊</p><p class="byline">釋真可</p><p style="text-indent:0em" class="lg-abnormal"><div class='lg-row'>天晴日出雨下地濕饑來欲食渴未欲飲雖至愚之人不待言說而皆了然者即此了然文殊得之徹見自心普賢得之圓用自心惟釋迦老漢百無一事終日頓然憨坐於蒼岩之下文殊普賢雖復常侍左右提鞋挈瓶要且換仇鼻孔不著在鼻孔纍累推模着晨朝洗面莫生疑</div>
</p></div>
<div class='div-other'><a id='mulu932' />
<p class='h2'>觀佛贊</p><p class="byline">釋真可</p><p style="text-indent:0em" class="lg-abnormal"><div class='lg-row'>稽首無上圓滿覺神光隱顯憎燹中巍巍妙相廢稱謁一念不生始真觀</div>
</p></div>
<div class='div-other'><a id='mulu933' />
<p class='h2'>繡佛頌</p><p class="byline">釋大香</p><p style="text-indent:0em" class="lg-abnormal"><div class='lg-row'>千絲萬縷費機緣四八端圓得自然文采未彰觀朕兆莫教認着指頭禪</div>
</p></div>
<div class='div-other'><a id='mulu934' />
<p class='h2'>塑三世佛化人念佛圖</p><p>巍巍相好紫金山只在尋常一念間要使人人親敬禮又頃塑出大家看</p>
</div>
<div class='div-other'><a id='mulu935' />
<p class='h2'>布袋和尚</p><p>百億分身補處尊囊中別是一乾坤不知說法龍華會畢竟如何建化門</p>
</div>
<div class='div-other'><a id='mulu936' />
<p class='h2'>布袋</p><p class="byline">釋文琇</p><p>靠布袋坐手<span class='corr'>掐</span>輪珠袒胸露腹天下無如謂是彌勒有甚憑據謂非彌勒轉費分踈從來本是無形相誰把丹青盡太虛</p>
<p>長汀汀上恣遊戲半似顛狂半似癡待得這塲春夢覺龍頭花吐<span class='corr'>已</span>幾時</p>
<p>放下布囊仍拄杖不知立地等何人分身何處百千億自是時流眼少筋</p>
</div>
<div class='div-other'><a id='mulu937' />
<p class='h2'>題布袋和尚像</p><p class="byline">釋真可</p><p>天容道貌妙難思三會龍華見已遲逈脫根塵渾獨露頓忘人我便相知面門[合-一+(恭-共)]笑猶能好肩軰流春始是奇一禮一瞻增福慧常親豈不獲菩提</p>
</div>
<div class='div-other'><a id='mulu938' />
<p class='h2'>彌勒佛昔</p><p style="text-indent:0em" class="lg-abnormal"><div class='lg-row'>心上若有一毫事安能得入歡喜地終朝坦腹笑欣欣一切見者生福慧</div>
</p></div>
<div class='div-other'><a id='mulu939' />
<p class='h2'>又</p><p style="text-indent:0em" class="lg-abnormal"><div class='lg-row'>從教煩惱等山高一覩慈顏意自消無限春風吹大地那采霜雪上頭毛</div>
</p></div>
<div class='div-other'><a id='mulu940' />
<p class='h2'>布袋和尚贊</p><p class="byline">釋法藏</p><p style="text-indent:0em" class="lg-abnormal"><div class='lg-row'>我括其囊師放下袋豈曰同心若契其槩千古相逢笑未休憨却肚皮艮其背</div>
</p></div>
<div class='div-other'><a id='mulu941' />
<p class='h2'>布袋和尚偈</p><p class="byline">張鳳翼</p><p style="text-indent:0em" class="lg-abnormal"><div class='lg-row'>肚皮裏包容得怕口袋裏着落不得口袋裏着落得怕肩頭上擔當不得包容得着落得擔當得笑人不識那知我是佛</div>
</p></div>
<div class='div-other'><a id='mulu942' />
<p class='h2'>文殊菩薩出山像贊</p><p class="byline">釋法藏</p><p style="text-indent:0em" class="lg-abnormal"><div class='lg-row'>智不到處智從何發惟此一句要問菩薩雙手擎拳赤面青髮嘿然不言盡情相荅</div>
</p></div>
<div class='div-other'><a id='mulu943' />
<p class='h2'>草衣文殊</p><p class="byline">釋文琇</p><p>拈玻璃問無著老著草衣迎呂惠卿只有這些兒徒倆何當七佛祖師名</p>
<p>頭髮髼鬆身衣蒲臺山贏得轉荒蕪惠卿眼底生花翳却被人傳作畵圖</p>
<p>身似蒲[仁-二+(厘/八/土)]手執經等閑出語使人驚天生伎倆雖奇怪也只能謾呂惠卿</p>
</div>
<div class='div-other'><a id='mulu944' />
<p class='h2'>文殊贊</p><p class="byline">釋真可</p><p style="text-indent:0em" class="lg-abnormal"><div class='lg-row'>千巖萬壑皆層冰一切眾生渾凍殺昨夜梅花放嶺頭紛紛蜂蝶承春色巴蜀雪消流水急無限魚龍生欣悅大智現前春光回觸着身心頓冰釋此光曾為七佛師復為迦文之長子無名可呼稱文殊善射最初先見汝一見百城堙水遠境懸逆順頻經煉歸來雙手一物無清凉老漢重摩頂</div>
</p></div>
<div class='div-other'><a id='mulu945' />
<p class='h2'>普賢賞</p><p>稽手偏吉大尊者在在佛土為願王普率群生歸智海波濤浩渺不可測巍巍白象塞虗空譬如鉢中盛滿飯飯滿纖物不再容象塞虛空坐何處普賢老漢莫停思如鐘受擊聲荅我萬行門中饒伎倆願王不動恒自在雪覆寒岩法界幽瑯瑯貝業彈石轉清音不許瞿曇聞牛頭馬面偏知己</p>
</div>
<div class='div-other'>
<p class='h2'>李長年自斗<a id='mulu946' />見寄紫檀彌勒</p><p class="byline">王叔承</p><p>一寸西來佛如余小像真紫檀開後刼金粟幻前身浴灑香花<span class='corr'>淨</span>齋供米汁新靈山似鷄足含咲會天人</p>
</div>
<div class='div-other'><a id='mulu947' />
<p class='h2'>枯木下睡彌勒像</p><p class="byline">釋通豫</p><p>埋深橋木插霄漢放倒形骸著地春笑殺拈槌夢兜率這回覿面更誰真</p>
</div>
<div class='div-other'><a id='mulu948' />
<p class='h2'>觀音大士</p><p class="byline">釋智及</p><p>惟我大士普現色身而此福聚示以童真一月在天影舍眾水清<span class='corr'>淨</span>寶目明照無二三界大宅均受熱惱手甘露枝永矢弗舍我願眾生得正三昧剎剎圓通塵塵自在</p>
<p>手眼通身福慧無量修因證果上合觀音古佛本妙圓通㧞苦與樂下與法界眾生同一悲仰無機不被有願必從如谷荅響如風行空海岸乾坤自孤絕善財何處覓靈蹤</p>
<p>從聞思修入三摩地以悲智願行平等慈度一切眾生實無眾生得滅度者具一切功德是真功德不可思議不是文殊輕漏泄圓通門戶許誰知</p>
<p>突鬢如雲淡梳洗無底藍盛赤梢鯉東頭賣賤西頭貴不愁世上無行市三級浪高魚化龍癡人猶戽野塘水</p>
<p>聞所聞盡空所空滅將錢買胡餅放下却是鐵縣崖峭壁現自在身月在水中撈得上不將一物繫於人</p>
<p>大士方便力妙㣲難思議而於一毫端示現文句身法界諸有情瞻禮仍讀誦言詞相寂滅現身獲圓通我願未來世修行不修行不退轉具足智方便亦如觀世音</p>
<p>八萬四千母陀羅臂提接之悲豈唯世爾法身無相不墮諸數隨眾生心現一切處一即一切一切即一月印千江春行萬國我觀大士離分別見離性亦無日面月面</p>
<p>四不思議二殊勝兔角龜毛一串穿誰識普門真境界海天無際月孤圓</p>
<p>跏趺草偃吉祥風玉臉吹香展笑容一念普觀無量刼貍奴白牯證圓通</p>
<p>蓮葉舟輕苦海深跏趺聽徹海潮音魚龍鰕蟹都成佛無限平人被陸沉</p>
<p>娑婆教體在音聞〃復音銷道自尊未許文殊善甄別十方一路涅槃門</p>
<p>池沼樹林皆演法山河國土共舒光眼聲耳色常三昧何啻心聞洞十方</p>
</div>
<div class='div-other'><a id='mulu949' />
<p class='h2'>九蓮童子觀音像賛</p><p class="byline">姚廣孝</p><p style="text-indent:0em" class="lg-abnormal"><div class='lg-row'>大士無定相應現隨其機千百億方便豈持童子身惟此九蓮華其數配九有大士居九有如處九蓮中蓮生於淤泥清淨無染着大士於九有出沒了無礙蓮華興大士平等無有二若能如是觧觀音常現前</div>
</p></div>
<div class='div-other'><a id='mulu950' />
<p class='h2'>觀世音菩薩</p><p class="byline">釋文琇</p><p>凉月擢長空千光無不現陽春迴大地萬卉無不至良哉觀世音悲願亦如是微塵國土中尋聲常救苦維此閻浮提音聲為佛事大士圓通門示以聞中入眾生以耳聽是故逐聲塵大士以眼聽特顯圓通理一根既圓通六根緫無礙聞與所聞盡聞性亦無得非惟無受苦亦復本無救聞性既無得是故常能聞無苦亦無救是故常救苦普告世間人當作如是觧即能悟玄通與觀世音等</p>
<p>椎結荊釵提魚出賣只緣太煞慈悲現出幾多鬼怪滯貨于今買者稀逢人勿索遼天價</p>
<p>大士發心無始剏所事如來觀世音從因感果若持<span class='corr'>券</span>故今獲證名不異十方世界諸眾生循環生死受諸苦一稱其名即徃捄是故乃有此嘉號能枚之智即機境所救機境豈離智維智維境常互融是故亦曰觀自在機境元空智亦無亦無是觧及是說一切眾生若永離剎那頓入三摩地</p>
<p>施十四無畏泥牛吼月現三十二應石臼翻空眾生有盡悲願無窮善財厯百十城難尋蹤跡文殊具擇沙眼曷逃圓通垂衣宴坐碧嵓中大千沙界揚慈風</p>
<p>寶瓶揚柳舞春風鸚鵡翩翩下碧空補怛洛伽觀自在為人随處示圓通</p>
</div>
<div class='div-other'><a id='mulu951' />
<p class='h2'>賛馬郎婦</p><p class="byline">釋真可</p><p style="text-indent:0em" class="lg-abnormal"><div class='lg-row'>欲火燒靈根心苗終焦滅智者聞此言悲痛入骨髄奈何天下人如花女為寶異得枕臂眠即死亦甘耳菩薩甚怋之幻此微妙容令眾見生喜因喜生愛心因愛生覺悟覺悟即慙愧達一切婦人如菩薩無異乃於菩薩身生此不<span class='corr'>淨</span>想人為萬物靈猪狗乃不若由是淫心生號跳強制止勉然至自然終登無慾地無慾即聖人常為如來子於世作日月破大夜昏暗一夫全此德大千蒙利益觀音之化身身身無窮已</div>
</p></div>
<div class='div-other'><a id='mulu952' />
<p class='h2'>繡大士賛</p><p class="byline">釋真可</p><p style="text-indent:0em" class="lg-abnormal"><div class='lg-row'>初針至後針線〃曾不斷有引乃成滿滿豈有成耶滿既非功立引無何初始若能如是觀繡者不可得諸人善思念菩薩即現前</div>
</p></div>
<div class='div-other'><a id='mulu953' />
<p class='h2'>大悲菩薩像賛</p><p class="byline">釋真可</p><p style="text-indent:0em" class="lg-abnormal"><div class='lg-row'>世人兩目兩手臂無擇貴賤智與愚中華四夷無不同三嵗小兒皆了了我今見此大悲尊一身九頭四十手手手所執諸器具或慈或嚴或喜怒所執器具随時用譬如箭鋒兩相值了知巧力不能預豈是無心不廢照見幾而作無不妙又如秋月印百川百川有影月不亂亂亂亂譬心不生川川有影照不廢菩薩能運悲智輪此輪轉處魔外辟無如毘藍吹大地匪勞彈指成微塵威靈至德俱三昧印施之者福無量我痛大悲無人知一片熱心委氷雪朝參暮禮孰知音春來處處桃花發</div>
</p></div>
<div class='div-other'><a id='mulu954' />
<p class='h2'>比丘觀音賛</p><p class="byline">釋真可</p><p style="text-indent:0em" class="lg-abnormal"><div class='lg-row'>身陷塵囂愛根堅牢堅齊大地地豈易消稽首比丘徑山國一徐步城中次第乞食崔趙公問出家得否徑山應曰是大雄事將相難能趙公聞之歎賞其言又杜鴻漸及宋王旦身為宰相並願出家終莫遂心出家根本非巧智求天資龐扑一念萬年既發心<span class='corr'>已</span>等無底船一切愛貨永不復載冷水浸爛釘板恣壞示不更用愛魔怖恐不割而斷豈煩猛勇稽首比丘人中獅子等閑非吼一吼未終百獸腦裂稽首比丘人中之龍千丈毫末變化無窮可殺難辱節等霜松稽首比丘鳥中鸞鳳獸中麒麟一飛一走動心悅神是見聞者斃惡風塵稽首比丘幽宥佛日照彼覆盆了無昏黑稽首比丘淤泥蓮華出水香潔見聞嘆嗟比丘之德贊揚雖[書-曰+皿]自愧口門何其狹窄窮其思致枯其唇召賛嘆少許以籃作斗量大海水無有是處徒增其醜醜極心痛心痛眼血不明自發光吞日月地雖最堅觀成如雪雪觸陽春終難凍結稽首比丘田衣儼然戒珠圓明師範人天我將脫白師立虗空既夢而覺直下毀容三十餘年飄零四方境緣逆順如醉如狂若無菩薩冥顯迭加微軀斷送早化泥沙菩薩之恩四息莫比此叚痛腹何時能洗小根魔子不自揣量謂㧞愛根如婦拔挾愛根能拔者石為湯音以眼觀欲浪頓乾聲以耳聞覺樹凋殘迷悟一塵忽妄忽真是誰之故吾踈吾親稽首比丘圓顱方服一瞻眉宇洗盡凡俗稽首比丘從今而後願比丘手常提拔我願比丘眼常慈視我願比丘耳常採聴我願比丘鼻常嗅搏我願比丘舌常嘗嚼戒願比丘身常屏護我願比丘心常痛念我我之六根比丘所有我無一毛作取與想如是發心繫以願繩利以智見號呼比丘助我我我饑兒念飯懸沙思死如是明見如是猛勇愛根可拔田衣可服一斷永斷現行冥凋如秋風生木葉自飄智願弗堅欲逃火宅以網張風終難可得</div>
</p></div>
<div class='div-other'><a id='mulu955' />
<p class='h2'>竹石觀音贊<span class='note-inline'>(紹燈供像)</span></p><p class="byline">釋真可</p><p style="text-indent:0em" class="lg-abnormal"><div class='lg-row'>我觀一切諸菩薩皆以前塵作佛事恠底眾生被塵轉觧脫門中徒取舍若能了塵即自心當下六根皆寂滅三塗八難道塲寬舉足下足蓮華發相逢誰復是知音旋步雲山洞門濶婆娑大士笑相迎善來佛子何奇特潺湲流水我舌相說法豈湏煩輔頰此回信入不再疑曾憐父子心頭肉鄣山崎嶇不憚遠骨朽心光照存者縱使生前造罪多楊枝灑處炎天雪後人若知亡者心肯把此心付埋沒境緣逆順著精神菩薩時時摩汝頂醎酸苦辣化甘露苦者飲之開福智更喜慈風度竹枝妙音還使眼根矚紹燈未前聴受記狹路相逢休錯過燈光本即汝心光子子孫孫傳莫斷</div>
</p><p><span class='note-inline'>(紹燈者願澄先之法名曾璘乃其父孝廉元玉名也)</span></p>
</div>
<div class='div-other'><a id='mulu956' />
<p class='h2'>題觀音大士</p><p class="byline">釋清洪</p><p>水即是波嵓即是石坐證圓通斯為第一</p>
<p style="text-indent:0em" class="lg-abnormal"><div class='lg-row'>童子南詢尚未回白花嵓下望多時長天萬里無雲夜月在波心說向誰</div>
</p></div>
<div class='div-other'><a id='mulu957' />
<p class='h2'>繡大士賛</p><p class="byline">李壁</p><p style="text-indent:0em" class="lg-abnormal"><div class='lg-row'>正理慈顏<span class='corr'>淨</span>世塵銀針到處錦雲生拈成水月空花相援手欣看若度人</div>
</p></div>
<div class='div-other'><a id='mulu958' />
<p class='h2'>觀音像贊</p><p class="byline">徐學謨</p><p style="text-indent:0em" class="lg-abnormal"><div class='lg-row'>耳目之用各有其官凡觀非音凡音非覿六塵紛擾萬感齊攅總持以心耳目何千何謂觀音究竟無端人言菩薩耳根成道能觀其音諸福畢效有意求福便非佛教上天下天三千大千慧而炤之無一有焉吾之莫聞觀何所頓妙明之機在人天外</div>
</p></div>
<div class='div-other'><a id='mulu959' />
<p class='h2'>水月觀音像贊</p><p style="text-indent:0em" class="lg-abnormal"><div class='lg-row'>水在地中月在天中兩物相映何名為空月印天流萬緣消歇于時菩薩莊嚴整潔不知水月來照菩薩不知菩薩去炤水月原無觸發安有起滅開大光明三界朗徹</div>
</p></div>
<div class='div-other'><a id='mulu960' />
<p class='h2'>畵觀世音贊</p><p class="byline">徐兆稷</p><p style="text-indent:0em" class="lg-abnormal"><div class='lg-row'>佛無定相云何可画從心着筆從筆着相因楮見筆因筆見心心亦何有無乃歸真無心無我即觀世音</div>
</p></div>
<div class='div-other'><a id='mulu961' />
<p class='h2'>書繡觀音後</p><p class="byline">祝允明</p><p>昔在竹林補陀今在丹紗綵縷不知已來未來時際大士在甚麼去處縷也鍼也紗也手也眼也心也少一件大士不來不知那一件正是大士咦應以縷鍼紗手眼心身而得度者即為現縷鍼紗手眼心身而為說法捲去像㡠大士不去</p>
</div>
<div class='div-other'><a id='mulu962' />
<p class='h2'>南屏<span class='corr'>淨</span>慈崑山東寺兩叅觀音像作</p><p class="byline">王叔承</p><p>南屏大士鯨頭見淡妝玉立飄文練莊嚴窈窕態相融似因重女談空現秋江月吐青蓮花銀河霑洗白雲片塑工莫是揚家生巧從神画丹青變崑山東寺像更神美好飛揚逈出塵秀眉姣面生氣滿落伽恍見西來身相傳觀音化身塑妙相種種皆逼真愈瞻愈覺笑容動眼光左右俱随神誰披紅衫餙鈆粉漸失古意翻嫌新新陳總是泥沙態真空別自通無礙三十二相何相真以形求佛非佛界柔羙纖手儼相携一草化為觀自在</p>
</div>
<div class='div-other'><a id='mulu963' />
<p class='h2'>鎏金大士像歌</p><p class="byline">楊士修</p><p>銅山精英五色芽貯之寶鼎鎔金波天龍吐火千萬煉法王湧現驚群魔空中雨花無数落青蓮蔵㽔獅子駝威光百道向頂出寶冠纓絡拖袈裟人工鬼工不思議黃金盤絲翡翠花來經焉道一萬里因緣會遇成短歌</p>
</div>
<div class='div-other'><a id='mulu964' />
<p class='h2'>魚籃觀音</p><p class="byline">釋明誠</p><p>籃之魚何時賣筆傳耳受於今在着甚來繇許多揑恠不揑怪面目還它真不真畵工欠我丹青債</p>
</div>
<div class='div-other'><a id='mulu965' />
<p class='h2'>觀音大士贊</p><p class="byline">釋法蔵</p><p style="text-indent:0em" class="lg-abnormal"><div class='lg-row'>聖流一入坐斷古今生滅滅已空裏玄音仲尼擊磬伯牙撫琴迦葉起舞誰曰無心南無觀音返聞自聞</div>
</p></div>
<div class='div-other'><a id='mulu966' />
<p class='h2'>又</p><p style="text-indent:0em" class="lg-abnormal"><div class='lg-row'>音不可觀水不受月名觀世音我復何說念觀音力毒返本人毒本人者即毒觀音人音兩毒萬事已足大悲心中全德全福作北說者如月在水南無觀音我聞如是</div>
</p></div>
<div class='div-other'><a id='mulu967' />
<p class='h2'>又</p><p style="text-indent:0em" class="lg-abnormal"><div class='lg-row'>觀不可音音則耳旋音不可觀觀則照返返返為聴耳旋為見聴見圓脫音聞如電世出世間大悲非緣水乾月落心境厯然</div>
</p></div>
<div class='div-other'><a id='mulu968' />
<p class='h2'>又</p><p style="text-indent:0em" class="lg-abnormal"><div class='lg-row'>竹風琅琅吹笙鼓篁于此直薦劃地超方觀此觀滅如器中鍠</div>
</p></div>
<div class='div-other'><a id='mulu969' />
<p class='h2'>又繡像</p><p>菩薩何在在針鋒上略通一線即見妙相頂葉垂垂足花樣樣自從耳根豁開寶藏針針密密如喝如棒儼坐當陽誰敢近傍咄</p>
</div>
<div class='div-other'><a id='mulu970' />
<p class='h2'>小字金畵觀音</p><p>通身是經金經是佛不知誰是法身只見空音為骨音流空空作音要見菩薩敲黃金</p>
</div>
<div class='div-other'><a id='mulu971' />
<p class='h2'>髮繡大士贊</p><p class="byline">姚希孟</p><p style="text-indent:0em" class="lg-abnormal"><div class='lg-row'>有美雲鬒從橫屈曲月面風鬟天銖霧穀貌之者誰號為針神余曰不然圓通現身</div>
</p></div>
<div class='div-other'><a id='mulu972' />
<p class='h2'>繡觀音像</p><p>針劄不入匙挑不起未是赤肉團亦非黃金骨觀世音菩薩將錢買鍸餅放下却是饅頭這裏着得隻眼乃知大悲身稱無量義</p>
</div>
<div class='div-other'><a id='mulu973' />
<p class='h2'>准題菩薩像贊</p><p class="byline">釋真可</p><p style="text-indent:0em" class="lg-abnormal"><div class='lg-row'>螃蟹爪脚多而賤菩薩手臂多而貴賤者充人之口腹貴者起人之瞻仰貴賤固雖少有不同誰悟靈知原無兩樣善男子當以道觀形千態萬狀那有其相是故菩薩不過鏡中影像如是觀想禮菩薩菩薩神通信無量供者不在鏡光外晨昏敬拜功德廣功德廣南無凖題王願賜威靈與供者名姓高題龍虎榜</div>
</p></div>
<div class='div-other'><a id='mulu974' />
<p class='h2'>凖提菩薩一十八臂像頌</p><p class="byline">姚希孟</p>
<div class='div-other'><a id='mulu975' />
<p class='h3'>上二手作說法相</p><p style="text-indent:0em" class="lg-abnormal"><div class='lg-row'>如來說法四十九年何剎那頂雷音普宣水月百千總一月攝窮至月窟說無所說</div>
</p></div>
<div class='div-other'><a id='mulu976' />
<p class='h3'>又</p><p style="text-indent:0em" class="lg-abnormal"><div class='lg-row'>持印在手說呪在口是義不然六根互走舌端印出指上聲傳色在耳邊音在眼前</div>
</p></div>
<div class='div-other'><a id='mulu977' />
<p class='h3'>右第二手施無畏</p><p style="text-indent:0em" class="lg-abnormal"><div class='lg-row'>慈母愛子同於掌珠勿怖勿驚我與汝俱佛愛眾生舒兜羅手刀山劍林抱汝而走</div>
</p></div>
<div class='div-other'><a id='mulu978' />
<p class='h3'>第三手把劍</p><p style="text-indent:0em" class="lg-abnormal"><div class='lg-row'>是為智鋩無曰性鍔陷煩惱軍破無明㲉㧞地倚天光搖斗午群魔悚惶合掌重修</div>
</p></div>
<div class='div-other'><a id='mulu979' />
<p class='h3'>第四手把数珠</p><p style="text-indent:0em" class="lg-abnormal"><div class='lg-row'>遇現未來茫無可尋標指見月珠即為心常斷互融空假暫立轆轤循環奉奉勿失</div>
</p></div>
<div class='div-other'><a id='mulu980' />
<p class='h3'>第五手把微若布羅迦果</p><p style="text-indent:0em" class="lg-abnormal"><div class='lg-row'>果從華成華復何起意壞情田朝耘暮耕此果甘芳東土所稀我似嘗來禪悅療飢</div>
</p></div>
<div class='div-other'><a id='mulu981' />
<p class='h3'>第六手把[金*戊]斧</p><p style="text-indent:0em" class="lg-abnormal"><div class='lg-row'>明王受鉞攻賓弗賓法王此鉞以靖根塵電掣雷轟馘彼群醜殺賊者誰還是賊首</div>
</p></div>
<div class='div-other'><a id='mulu982' />
<p class='h3'>第七手把鈎</p><p style="text-indent:0em" class="lg-abnormal"><div class='lg-row'>斧劈劍刺又安用鈎搜根剔牙肝膓若抽猶有狡魔竄入藕孔鈎之使來是善良種</div>
</p></div>
<div class='div-other'><a id='mulu983' />
<p class='h3'>第八手把跋折羅</p><p style="text-indent:0em" class="lg-abnormal"><div class='lg-row'>金剛碎落結為智杆鎮我浮情令我宴處篆烟成縷山花欲然人在定中入四禪天</div>
</p></div>
<div class='div-other'><a id='mulu984' />
<p class='h3'>第九手把寶鬟</p><p style="text-indent:0em" class="lg-abnormal"><div class='lg-row'>寶冠纓絡妙麗天人莊嚴太虛色相互陳如來頂上三十二寶若言髻珠吾亦不少</div>
</p></div>
<div class='div-other'><a id='mulu985' />
<p class='h3'>左第二手把如意寶幢</p><p style="text-indent:0em" class="lg-abnormal"><div class='lg-row'>嵳峩法幢號曰如意如寒得纊如暍斯憇寶經流蘓空中飄飄以召群迷比于弓招</div>
</p></div>
<div class='div-other'><a id='mulu986' />
<p class='h3'>第三手把蓮華</p><p style="text-indent:0em" class="lg-abnormal"><div class='lg-row'>菡萏始葩妙絕纖塵遍香水海作光明輪即此心花樂邦<span class='corr'>淨</span>域棄淤泥中諸佛太息</div>
</p></div>
<div class='div-other'><a id='mulu987' />
<p class='h3'>第四手把澡罐</p><p style="text-indent:0em" class="lg-abnormal"><div class='lg-row'>儒者有言澡身浴德佛性無垢安用拂拭始射雪膚頻拭何妨皓月澄波不動道塲</div>
</p></div>
<div class='div-other'><a id='mulu988' />
<p class='h3'>第五手把索</p><p style="text-indent:0em" class="lg-abnormal"><div class='lg-row'>劣象狂猿非繩可縛無縛〃之不空罥索仰乞慈尊放入空山雲終入岫鳥自思還</div>
</p></div>
<div class='div-other'><a id='mulu989' />
<p class='h3'>第六手把輪</p><p style="text-indent:0em" class="lg-abnormal"><div class='lg-row'>一輪旋轉聖字在中游環無端始始終終廿五圓通十二圓覺識得圓機便成輪廓</div>
</p></div>
<div class='div-other'><a id='mulu990' />
<p class='h3'>第七手把螺</p><p style="text-indent:0em" class="lg-abnormal"><div class='lg-row'>傾耳注聴是法螺聲聲從何來倒聞所成繚繞悠揚伽院秘密我亦和之音聞雙寐</div>
</p></div>
<div class='div-other'><a id='mulu991' />
<p class='h3'>第八手把賢瓶</p><p style="text-indent:0em" class="lg-abnormal"><div class='lg-row'>借此軍持貯甘露水灑向人間天花散綺請舉大海以擬寶瓶何少何多匪渭匪涇</div>
</p></div>
<div class='div-other'><a id='mulu992' />
<p class='h3'>第九手把般若波羅密經</p><p style="text-indent:0em" class="lg-abnormal"><div class='lg-row'>即密攝顯全部兩行即顯證密隻字千章法法互融圓圓同鏡是准提經是般若印</div>
</p></div></div>
<div class='div-other'><a id='mulu993' />
<p class='h2'>地蔵菩薩像讚</p><p class="byline">劉道真</p><p style="text-indent:0em" class="lg-abnormal"><div class='lg-row'>熱銕洋銅傾甘露漿牛頭阿旁施無畏手業鏡臺前照彼虛空潦河橋下洗盡濁垢地獄若空豈有菩提坐斷鬼門作獅子吼</div>
</p></div>
<div class='div-other'><a id='mulu994' />
<p class='h2'>題聖僧像</p><p class="byline">釋弘徹</p><p>這個阿師危坐終日禪道不談都盧一默若道無言轟雷電掣或謂有語何曾漏泄隨逐二邊真非豪傑畢竟如何咄獨坐中堂太拙生千秋萬古為軌則</p>
</div>
<div class='div-other'><a id='mulu995' />
<p class='h2'>維摩居士贊</p><p style="text-indent:0em" class="lg-abnormal"><div class='lg-row'>毗耶離城老居士菴羅樹園建法幢示有妻子無眷屬不染五欲道乃彰眾生病故我亦病塊然獨臥于匡床釋迦遣徒來問疾各各畏難心自降惟有文殊無上士智徤勇德方堪當方丈室中無一物師座高廣皆容藏於是九百萬菩薩安坐如在菩提塲請來香積一鉢飯大眾悉飽毛孔香搏取妙喜佛世界手擲遠過於他方大神通力難思議縱橫慧辨非尋常三十二說不二門一默開顯如日光聖功德海無畔岸凡小詎可持蠡量我今說偈伸贊歎追風捕影寧非狂</div>
</p></div>
<div class='div-other'><a id='mulu996' />
<p class='h2'>維摩像贊<span class='note-inline'>(此贊載在蘇文忠集內不知何以訛為紫栢尊者作豈老人集中誤載遂因其誤耶或尊者好拈東坡語示人偶然口誦侍者不察遂誤錄耳)</span></p><p class="byline">釋真可</p><p style="text-indent:0em" class="lg-abnormal"><div class='lg-row'>昔者子與病且死其友子祀徃問之跰躚鑿井自歎息造物將安以我為全觀古塑維摩像病骨磊嵬如枯龜乃知至人外生死此身變化浮雲隨世人豈不碩且好身雖來病心已疲此叟神完中有恃談笑可却千熊羆當其在時或問法俛首無言心自知至今遺像兀不語與昔未死無僧虧田翁俚婦那胄[(厂@((既-旡)-日+口))*頁]時有野鼠啣其髭見之使人每自失誰能與詰無言師</div>
</p></div>
<div class='div-other'><a id='mulu997' />
<p class='h2'>丁南羽畵維摩說法圖贈以長句</p><p class="byline">俞安期</p><p>維摩昔家毗耶城說法思為眾生利辨才居士稱無<span class='corr'>㕠</span>了義法門明不二當年願長康每傳其像㽞雁堂張<span class='note-inline'>(僧繇)</span>陸<span class='note-inline'>(探㣲)</span>效之差可方復有孫尚子亦傳行變室門裏吳<span class='note-inline'>(道子)</span>程<span class='note-inline'>(遜)</span>維之頗相似瓦棺甘露壁俱毀定水聖慈復崩圮靈光飛散成雲烟粉彩沈淪入泥滓更無秘本久不傳丁生創出遙齊肩神手疑懸造化力慧眼應破天人權越嶲空青武昌綠齊宮紈素吳江穀毫端現界忽三千色裏看身還丈六諸天既雜沓萬國何繽紛天女天花散若兩龍神龍部歸如雲問難文殊若賓主仙音似共迦陵吐隱几真看示病容彌天徧入莊嚴土人人諦聽繞縈迂法力變現成須㬰室中坐乞燈王座鉢裏食傳香積廚嘗聞為此画每向中天晷幾年上巧殫神明一時瞻禮生歡喜應知盡力施丹青只欲邀人出死生俞居士丁畵師前身同住香海水偶然益出青蓮池只今宛在阿閦國神通遊戲相追隨</p>
</div>
<div class='div-other'><a id='mulu998' />
<p class='h2'>維摩居士</p><p class="byline">釋智及</p><p>神通妙用不思議大似空拳[言*赫]小兒試問針鋒持束葉何如芥子納湏彌觀身實相寧多病杜口無言只自欺堪咲靈山三萬眾望風碌碌樹降旗</p>
<p>是病非地大亦不離地大咄哉老古錐開口成語墮不得文殊錯證明至今臥病毗耶城</p>
</div>
<div class='div-other'><a id='mulu999' />
<p class='h2'>空生真贊<span class='note-inline'>(并序)</span></p><p class="byline">釋惠洪</p><p style="margin-left:1em">漳南僧慎修游吳中得此畵於敗垣破壁間拂除埃翳神觀靜深如維摩大士得心觧脫時出以示余為之費曰</p>
<p style="text-indent:0em" class="lg-abnormal"><div class='lg-row'>以空寂身無所倚依而[起-巳+只]杖藜以靈知心不在散攝而玩貝葉不舍色聲而證真空與我日用能所心同於一切處寐入法海如風行空無所妨礙但離二執圓成普會當慎以修入此三昧</div>
</p></div>
<div class='div-other'><a id='mulu1000' />
<p class='h2'>羅漢</p><p class="byline">釋智及</p><p>修行未斷鼠毒法應供毋忘信施息三界塵勞淺似海與誰携手涅槃門</p>
</div>
<div class='div-other'><a id='mulu1001' />
<p class='h2'>題子晉居士家藏仇十洲盡千二百五十大阿羅漢卷</p><p class="byline">釋明河</p><p>藏神至虛愈出愈奇去人不遠誘人與俱拈弄萬象麾斥四海將謂無根踏著便在各事其事同心其心非心非事挂角難尋萬里雲開千峰月炤相見何言彈指一咲</p>
</div>
<div class='div-other'><a id='mulu1002' />
<p class='h2'>渡海羅漢贊</p><p style="text-indent:0em" class="lg-abnormal"><div class='lg-row'>菩薩度生架法舟不著兩岸與中流小乘之人跛鱉儔神通渡海爭一漚自誇生死得出頭安知脫網吞鉅鈎我語諸君一切休伎倆有盡珠難求圓而<span class='corr'>淨</span>者樑之不木义尊者怒而㽞义獨海水波濤愁卷而置之一咲空凝眸</div>
</p></div>
<div class='div-other'><a id='mulu1003' />
<p class='h2'>朝陽對月</p><p class="byline">釋文琇</p><p>布衫多年七花八裂好趂斜陽補此一缺</p>
<p>案上是經松梢是月欲覓了時虛空釘橛</p>
</div>
<div class='div-other'><a id='mulu1004' />
<p class='h2'>羅漢奕棋圖</p><p>見思<span class='corr'>已</span>斷欲應離妙用無方孰與齊却笑浮山柴石老還從十九路中迷</p>
</div>
<div class='div-other'><a id='mulu1005' />
<p class='h2'>題達磨</p><p class="byline">釋清珙</p><p>一言不契渡江淮熊耳峰前去活埋無限家松狼籍盡何爭一隻破皮鞋</p>
</div>
<div class='div-other'><a id='mulu1006' />
<p class='h2'>達磨</p><p class="byline">釋智及</p><p>龍鳳之姿天日之表栖〃暗度江討甚間煩惱三五回中毒宿債難逃八九年面壁邪禪點照裂髓分皮急轉身不覺全身入荒草</p>
<p>胷中崖岸千尋險脚下波濤萬丈深十萬西來緣底事只應梁誌是知音</p>
<p>東西走得脚皮穿教外何曾有別傳任爾一花開五葉好兒終不使爺錢</p>
</div>
<div class='div-other'><a id='mulu1007' />
<p class='h2'>達磨</p><p class="byline">釋文琇</p><p>西來要覓大乘器冷坐九年無轉智覓心不得已安心悞殺神光空斷臂我昔若見則不然為渠驀胸搥一拳若也略能知痛癢急携隻履回西天免得分皮又分髓接響承虛傳直指延蔓從茲不可圖殃害兒孫竟無已</p>
<p>一花五葉謾流傳老子何曾觧會禪不得神光一臂力應無良計返西天</p>
<p>眼深鼻大兩眉橫佛法全無要度生對却梁王云不識日輪當午打三更</p>
<p>渡海浮江作麼生要傳法佛救迷情爭知未到支那日箇箇眉毛眼上橫</p>
<p>六宗破後入支那伎倆湏知善不多道箇一花開五葉分明平地起風波</p>
</div>
<div class='div-other'><a id='mulu1008' />
<p class='h2'>達磨費</p><p class="byline">釋明聦</p><p>這個阿師別無奇特天子對談面無詖色廓然無聖威過劍㦸帝再問之便曰不識一言不合渡江少室兀坐默然九年靣壁三遭受毒咸因口直一語安心神光獨得隻履歸西人傳圓寂問是阿誰拈花一脉千古人間供養伊稽首都雲咸仰德一花五葉至今傳五家兒孫亭亭立</p>
</div>
<div class='div-other'><a id='mulu1009' />
<p class='h2'>達磨贊</p><p class="byline">唐寅</p><p style="text-indent:0em" class="lg-abnormal"><div class='lg-row'>這個和尚喚做達磨一語說不來九年面壁坐人道是觀世音化身我道他無事討事做</div>
</p></div>
<div class='div-other'><a id='mulu1010' />
<p class='h2'>題達磨像</p><p class="byline">張鳳翼</p><p>速去渡江一葦淹㽞面壁九年試問遊梁入魏幾時却返西天</p>
</div>
<div class='div-other'><a id='mulu1011' />
<p class='h2'>達磨像</p><p class="byline">釋通豫</p><p>想去少林坐九載折蘆江上泛秋波神光一時傳燈後合得兒孫喚達磨</p>
</div>
<div class='div-other'><a id='mulu1012' />
<p class='h2'>觀[(厂@((既-旡)-日+口))*頁]道行所藏面壁圖</p><p class="byline">歐大任</p><p>神力不思議如是本何動稽首世尊前一悟九年夢</p>
</div>
<div class='div-other'><a id='mulu1013' />
<p class='h2'>題面壁圖</p><p class="byline">顧大典</p><p>靣壁亦幻相吾身本不有應作如是觀直須棒喝走</p>
</div>
<div class='div-other'><a id='mulu1014' />
<p class='h2'>初祖達磨大師費</p><p class="byline">釋法藏</p><p style="text-indent:0em" class="lg-abnormal"><div class='lg-row'>何太直拶着便道不識攪得風昏天月黑江之南江之北面壁九年非語默賊賊賊恠你胷個覓心了不可得悔我那時拄杖子不在側咄</div>
</p></div>
<div class='div-other'><a id='mulu1015' />
<p class='h2'>又</p><p style="text-indent:0em" class="lg-abnormal"><div class='lg-row'>梁王殿上容不得五乳峯前不敢言有甚西來底消息幾番服毒討熬煎咄政好三十天捧依舊趂徃西天一度春風過一年</div>
</p></div>
<div class='div-other'><a id='mulu1016' />
<p class='h2'>又</p><p style="text-indent:0em" class="lg-abnormal"><div class='lg-row'>道個不識臨井下石打折門牙冷地逢敵六翻用毒光有祖師何待西來九年面壁咄携歸隻履此方安省得生風攪八極</div>
</p></div>
<div class='div-other'><a id='mulu1017' />
<p class='h2'>又</p><p style="text-indent:0em" class="lg-abnormal"><div class='lg-row'>問口牙齒落渡江壁相向惹得後兒孫動輒歸方丈咦</div>
</p></div>
<div class='div-other'><a id='mulu1018' />
<p class='h2'>又</p><p style="text-indent:0em" class="lg-abnormal"><div class='lg-row'>冷坐無言厭門深雪父子相逢通身是血此處承當不勞多說及乎再問安心千古納交敗屈屈屈一隻皮鞋又重出</div>
</p></div>
<div class='div-other'><a id='mulu1019' />
<p class='h2'>又</p><p style="text-indent:0em" class="lg-abnormal"><div class='lg-row'>乘興東來受梁皇屈擲葦便行戰敗走脫收拾殘兵上剩一鉢孤錫琅琅困頓深雪早等得人一臂<span class='corr'>已</span>失今日兒孫氣始揚傳來一刃逢人截咄</div>
</p></div>
<div class='div-other'><a id='mulu1020' />
<p class='h2'>又入室像</p><p>九年等待捕贓捉賊斷臂覓心一朝獲得五乳峰前千古法式三鼓緩鳴入室之則代不乏人世起英特揀一瓣香頓超百億関外重関室中再劾賊賊</p>
</div>
<div class='div-other'><a id='mulu1021' />
<p class='h2'>初祖折蘆渡江</p><p>渡海三年來為何事語不投機截江而去若人此處看透首向覓心了不可得</p>
</div>
<div class='div-other'><a id='mulu1022' />
<p class='h2'>又</p><p>千毒萬毒見得旨趣熊耳峰頭始成一句江邊㽞下一莖蘆風送寒花起飛絮</p>
</div>
<div class='div-other'><a id='mulu1023' />
<p class='h2'>王元方見寄家繡達磨作</p><p class="byline">王處承</p><p>王家閨繡通仙靈飛針走線鸞丹青渡江達磨更奇絕五文細灑水衣明蘆花一枝帶煙色拳鬍威〃懸<span class='corr'>㕠</span>晴〃光熒〃衣欲舉左看右看皆如生草堂忽墮綵雲片秋空突降西天僧飄足江心破江水回首<span class='corr'>㕠</span>峽夾螺尾平生好佛失真佛咄哉梁王真饑鬼佛家變化不可測一絲半縷皆靈宅陟覺神遊葱嶺天依然影落嵩山壁披酋欲問西來意萬里長江絹三尺西來只欲空文字貝葉蓮花惹狐魁凄迷不獨五千函六經亦已雕蟲碎孔公遺像落何許廟冷燈殘衣鉢墜王家公子稱好文俠心却繡平原君知余逃禪特寄此如來金粟秋香分繡佛相逢似相訊便好長齋作蘇晉從前綺語洗一空淋漓米汁澆心印更煩增繡兩天姬杯盤盡着天花襯</p>
</div>
<div class='div-other'><a id='mulu1024' />
<p class='h2'>寒山拾得</p><p class="byline">釋文琇</p><p>手裏生苕猶放不下<span class='corr'>贏</span>得埃塵徧滿華夏</p>
<p>那一句子不在思量擎蕉執筆鴈過瀟湘</p>
<p>拾得磨玄玉寒山把手錐擬向萬仞崖寫此一首詩雖未形點畫文采光陸離渴讀即止渴饑讀即止餓除却老<span class='corr'>豐</span>干知音令有誰</p>
<p>不是顛狂不是癡或看經卷或吟詩閭丘曾被<span class='corr'>豐</span>干悞却向枯樁覓兔蹊</p>
<p>拾得展卷寒山指月用無所用說無所說惹得豐干饒舌閭丘屈節謂其起佛見法見眨向二鐵圍山也是喚鹿作馬證龜為鱉別別別大洋海底輥紅塵六月炎天飛白雪</p>
</div>
<div class='div-other'><a id='mulu1025' />
<p class='h2'>題姑蘇寒山寺壁間寒山拾得像</p><p class="byline">釋真可</p><p>虛空其懷金石其質古之今之對面不識</p>
</div>
<div class='div-other'><a id='mulu1026' />
<p class='h2'>又</p><p>奇峰難以狀其骨閒雲無以喻其心吾不知其誰氏之子奚超曠而精深</p>
</div>
<div class='div-other'><a id='mulu1027' />
<p class='h2'>又</p><p>洞然刼火燒虛空兩箇頭陀漫作風若問安閒身在何處可即鬚上好藏踪</p>
</div></div>
<p class='juan'>吳都法乘卷第十一終</p>
</div><!-- end of div[@id='body'] -->
</body></html>