<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吳都法乘</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu3476' />
<p class='juan'>吳都法乘卷第二十七</p><p class="byline">吳江周永年撰</p>
<div class='div-other'><a id='mulu3477' />
<p class='h1'>提策篇</p><p style="margin-left:2em">悟修之道以證為極頓漸之途以勤為則未有一法從憍慢得痛口毒手令人悚仄都講許詢相公富弼禪講有分並須惕息述提策二十七</p>

<div class='div-other'><a id='mulu3478' />
<p class='h2'>座右銘</p><p class="byline">釋道林</p><p>勤之勤之至道惟孜奚為淹滯弱喪神奇茫茫三界渺渺長覊煩勞外凑冥心內馳殉赴欽渴緬邈㤀疲人生一世涓若露垂我身非我云云誰施達人懷德知安必危寂寥清舉潔累禪池謹守明禁雅說玄規綏心神道抗志無為遼朗三教融冶六疪空洞五陰虗豁四支非指喻指絕而莫離妙覺既陳又玄其知婉轉平任與物推移過此以徃勿思勿議</p>
</div>
<div class='div-other'><a id='mulu3479' />
<p class='h2'>座右銘<span class='note-inline'>(并序)</span></p><p class="byline">釋貫休</p><p style="margin-left:1em">愚嘗覽白太保所作續崔子玉座右銘一首其詞旨乃典乃文再懇再切實可警策未悟貽厥將來次又見姚崇卞蘭張說李邕皆有斯文尤為奧妙其于束勗婉娩乃千古之鑒誡資腴矣愚竊愛其文唯恨世人不能行之十得一二一日因抽毫遂作續白氏之續命曰續姚梁公座右銘一首雖文經理緯非逮于羣公而亦可書於屋壁</p>
<p>善為爾滋身行為爾性命禍福必可轉莫慤言前定見人之得如己之得則美無不克見得之失如己之失是亨貞吉反此之徒天鬼必誅福先禍始好殺减紀守謙寡欲善善惡惡不得不作無見貴熱謟走蹩躠無輕賤微上下相依古聖著書矻矻孜孜忠孝信行越食逾衣生天地間未或非假身危彩虹景速奔馬胡不自強將升玉堂胡為自墜言虛行偽艷殃爾壽須戒酒腐爾膓須畏勵志須堅撲滿必破非莫非于餙非過莫過于文過及物陰功子孫必封無恃文學是司奇薄患隨不忍害逐無足一此一彼諧宮合徵親仁下問立節求己惡木之陰非陰盜泉之水非水世事草草生能幾幾直須如氷如玉種桃種李嫉人之惡酬恩報義忽己之慢成人之美無擔虛譽無背至理恬和遜順冲融終始天人景行盡此而<span class='corr'>已</span>丁寧丁寧戴髮含齒</p>
<p style="margin-left:1em"><span class='note-inline'>(文季美云修業之人第一當除嗔恚昔有秀才下第貧困詣一法師求示因緣法師慧眼知其後來應得富貴好言慰勉秀才歡喜而歸三年復下第再詣法師問故師入定良久曰秀才應解頭連捷去年諸天神降福於汝家聞汝妻罵詈咒詛之聲各相驚退其後三至而三返遂復蹉跌也故曰和氣致祥乖氣致戾慎之戒之○又云友人韓才藻為同社推許少年得末疾久不療或言是業因勸其懺悔韓曰某自省平生無甚過惡或前世造業某又不知所犯何事何法懺改余規之曰兄言誤矣只此便是過惡此身在世間飲食起居言語動作觸處釁端兄自揣童年有知覺以來至於今日勿論顯見隱㣲能事事愜心可對神明否大根器人或有詿誤冥冥中折算人不覺知譬之丘陵去一坏未損其高小根器人本來有幾雖日培日積未敢與㟝嶁比隆稍有侵克頓成坎塪友人悚然聽服同坐者因述舊聞以證前說徐少宰縉㣲時讀書僧寺寺有遺骨百餘瓶蓋民間大葬者收燼骨於瓶納少金于內多不過三四分少宰覆其骨以金市酒後有同舍生效其事入室聞鬼聲甚厲夜有羣鬼見夢各持楗擊之曰彼貴人吾軰不敢犯爾亦為是耶其人驚寤病幾殆)</span></p>
</div>
<div class='div-other'><a id='mulu3480' />
<p class='h2'>大隱龜鑑</p><p class="byline">釋貫休</p><p>在塵出塵如何處身見善努力聞惡莫親縱居暗室如對大賓樂情養性逢危守貧如愚不愚修仁得仁謙讓為本孤高作隣少出為貴少語最珍學無廢日時習知新榮辱慎動是非勿詢常切責己切勿尤人抱璞則足興文厄陳古賢尚爾吾徒奚伸安聞世俗自任天真奇哉快哉坦蕩怡神</p>
</div>
<div class='div-other'><a id='mulu3481' />
<p class='h2'>勉通外學</p><p class="byline">釋贊寧</p><p>夫學不厭博有所不知蓋闕如也吾宗致遠以三乘法而運載焉然或魔障相陵必須禦侮禦侮之術莫若知彼敵情敵情者西竺則韋陀東夏則經籍矣故祗桓寺中有四韋陀院外道以為宗極又有書院大千界內所有不同文書並集其中佛俱許讀之為伏外道而不許依其見也此土古德高僧能懾伏異宗者率由博學之故譬如夷狄之人言語不通飲食不同孰能達其志通其欲其或微解胡語立便馴和矣是以習鑿齒道安以詼諧而伏之宗雷之軰慧遠以詩禮而誘之權無二復禮以辯惑而柔之陸鴻漸皎然以詩式而友之此皆不施他術唯通外學耳况乎儒道二教義理玄邈釋子既精本業何妨鑽極以廣見聞勿滯于一方也</p>
<p style="margin-left:1em"><span class='note-inline'>(王敏仲<span class='corr'>淨</span>土寶珠集序云眾生心<span class='corr'>淨</span>則佛土<span class='corr'>淨</span>法性無生而無不生有佛世尊今現說法在極樂國號阿彌陀緣勝劫長悲深願大無邊際光明攝受不思議<span class='corr'>淨</span>妙莊嚴珠網麗空瑤林矗地池含八德華發四光韻天樂於六時散裓花于億剎諸佛共賛十方來歸彌陀心內眾生新新攝化眾生心中<span class='corr'>淨</span>土念念往生質託寶蓮不離當處神游多剎總出自心如鏡含萬象而無有去來似月印千江而本非升降被圓頓機則皆一生補處明方便門則有九品階差念本性之無量光本來無念生惟心之安養國真實無生解脫苦輪十念亦超于寶地會歸實際二乘終證于菩提如大舟載石而遂免沉淪若順風揚帆而終無留滯悟之則非遠非近迷之則即近而遙自魏晉大經初出則有遠顯諸賢繼修其緒釋戒珠採十二家傳記得七十五人今蒐補闕遺增廣新聞共得一百九人隱顯畢收緇素並列乃隨經次第釋其因緣詮其旨要為法寶標目十卷表為險道之津梁永作後來之龜鑑)</span></p>
<p style="margin-left:1em"><span class='note-inline'>(參軍王仲回從楊次公受念佛法門問如何得不間斷曰一信之後更不再疑即是不間斷也仲回躍然明年次公守丹陽忽夢見仲回云蒙以<span class='corr'>淨</span>土為導今得徃生特來致謝<span class='corr'>已</span>而行其子訃書言仲回預知化期徧別親友逝矣)</span></p>
<p style="margin-left:1em"><span class='note-inline'>(知歸子曰自曹溪闡無相之宗斥心外求生<span class='corr'>淨</span>土者後學不悟其旨妄生疑謗哀哉佛本無相念即無念以無念念念無相佛是為直指單傳易曰神而明之存乎其人默而成之不言而信存乎德行若楊王二公其庶幾乎)</span></p>
<p style="margin-left:1em"><span class='note-inline'>(汪大紳云曹溪有言從上以來先立無念為宗無相為體無住為本毗婆尸佛曰身從無相中受生猶如幻出諸形象所謂無相為體也又曰幻人心識本來無罪福皆空無所住即所謂無念為宗無住為本也曹溪發明先聖之旨曰無相者于相而離相無念者于念而無念無住者人之本性念者念真如之本性真如是念之體念即是真如之用真如自性起非眼耳鼻舌能念真如若無眼耳色聲當時即壞六根雖有見聞覺知不染萬境而真性如如了此乃能于相而離相復人之本性也此毘婆尸佛之偈義也)</span></p>
</div>
<div class='div-other'><a id='mulu3482' />
<p class='h2'>務學十門<span class='note-inline'>(并序景德寺法師)</span></p><p class="byline">釋雲</p>
<div class='div-xu'><a id='mulu3483' /><p style="margin-left:1em">玉不琢不成器人不學不知道余十有五而志于學荏苒光景倏忽老至歲月既深粗知其趣翻嗟疇昔殊失斯旨限迫桑榆學不可逮因述十門垂裕後昆俾務學以成功助弘教而復顯云爾</p>
</div>
<div class='div-other'><a id='mulu3484' />
<p class='h3'>不修學無以成</p><p>涅槃經云凡有心者皆當得成阿耨多羅三藐三菩提何以故蓋為一切眾生皆有佛性此性虗通靈明常寂若謂之有無狀無名若謂之無聖以之靈羣生無始不覺自迷煩惱覆蔽遺此本明能生諸緣枉入六趣由是大覺憫物迷盲設戒定慧三學之徒其道恢弘示從真以起妄[車*丸]範羣品令息妄以歸真若能信受佛語隨順師學乃駕苦海之舟航而登聖道之梯隥誰能出不由戶何莫由斯道焉</p>
</div>
<div class='div-other'><a id='mulu3485' />
<p class='h3'>不折我無以學</p><p>說文云我指身自謂也華嚴云凡夫無智執着于我法華云我慢自矜高謟曲心不實由執我見憍慢貢高不媿無智妄自尊大見善不從罔受教誨于賢不親去道甚遠欲求法者當折我心恭默思道屈節卑禮以敬事長尊師重道見賢思齊鳩摩羅什初學小教頂禮盤頭達多此下敬上謂之貴尊盤頭達多晚求大法復禮鳩摩羅什此上敬下謂之尊賢周易曰謙德之柄也書云汝惟不矜<span class='note-inline'>(自賢曰矜)</span>天下莫與汝爭能汝惟不代天下莫與汝爭功晏子曰夫爵益高者意益下官益大者心益小祿益厚者施益博子夏曰敬而無夫恭而有禮四海之內皆兄弟也</p>
</div>
<div class='div-other'><a id='mulu3486' />
<p class='h3'>不擇師無以法</p><p>鳥之將息必擇其林人之求學當選于師師乃人之模範模不模範不範古今多矣為模範者世唯二焉上則智慧博達行業堅貞猶密室鐙光徹牕際次乃解雖洞曉行亦藏瑕如犯罪人持鐙照道斯二高座皆蘊師法其如寡德適時名而不高望風依附畢世荒唐東晉安師十二出家貌黑形陋師輕視之驅役田舍執勞三年方求師教授辯意經執卷入田因息就覽暮歸還師經<span class='corr'>已</span>闇誦師方驚歎乃為剃髮至受具戒恣其游學投佛圖澄見而奇之曰異哉小童真世良驥不遇青眼困駕鹽車自非伯樂奚彰千里之駿故出家者慎宜詳擇察有匠成之能方具資稟之禮故南山云真誠出家者怖四怨之多苦厭三界之無常辭六親之至愛捨五欲之深着能如是者名真出家則可紹隆三寶度脫四生利益甚深功德無量比真教之凌遲慧風掩扇俗懷侮慢道出非法並由師無率誘之心資缺奉行之志二彼相捨妄流鄙境欲令道光焉可得乎</p>
</div>
<div class='div-other'><a id='mulu3487' />
<p class='h3'>不誦習無以記</p><p>記諸善言諷而誦之迦葉阿難具足住持八萬法藏西域東夏高德出家幼年始習皆學誦持竺國佛圖澄能誦佛經數百萬言佛陀跋陀此云覺賢同數人習誦為業餘人一月工誦覺賢一日能記其師歎曰一日之學敵三十夫然人至愚豈不日記一言以日繫月以月繫年積工必廣累課亦深其道自微而生何患無所立矣</p>
</div>
<div class='div-other'><a id='mulu3488' />
<p class='h3'>不工書無以傳</p><p>書者如也敘事如人之意防現生之忘失須繕寫而編錄欲後代以流傳宜躬書以成集則使教風不墜道久彌芳故釋氏經律結集貝多孔子詩書刪定竹簡若不工書事難成就翻智者無礙之辯但益時機自非章安秉筆之力豈留今日故罽賓高德盤頭達多從旦至中手寫千偈從中至暮口誦千偈但當遵佛能寫名字慎勿傚世精草隸焉</p>
</div>
<div class='div-other'><a id='mulu3489' />
<p class='h3'>不學詩無以言</p><p>言善則千里之外應之言不善則千里之外違之詩陳褒貶語順聲律國風敦厚雅頌溫柔才華氣清詞富彬蔚久習則語論自秀纔誦乃含吐不俗彼稱四海習鑿齒此對彌天釋道安陳留阮瞻時忽嘲曰大晉龍興天下為家沙門何不全髮膚去袈裟釋梵服被綾紗孝龍對曰抱一以逍遙唯寂以致誠翦髮毀容改服變形彼謂我辱我弃彼榮故無心于貴而愈貴無心于足而愈足此乃氣蘊蘭芳言吐風采雖不近乎聾俗而可接于清才佛法既委王臣弘道須習文翰支遁投書北闕道林放逸東山自非高才豈感君主宜省狂簡之言不徒虗語耳</p>
</div>
<div class='div-other'><a id='mulu3490' />
<p class='h3'>非博覽無以據</p><p>高僧傳云非博則語無所據當知今古之興亡須識華梵之名義游三藏之教海玩六經之詞林言不妄談語有典據故習鑿齒讚安師日理懷簡衷多所博渉內外羣書略皆徧覩陰陽算數悉亦能通佛經妙義故所游刃真宗皇帝詔李侍讀飲<span class='note-inline'>(仲容)</span></p>
<p>起固辭曰告官家徹巨器上問何故謂天子為官家對曰臣嘗記蔣濟萬機論言三皇官天下五帝家天下兼三五之德故曰官家上喜曰真所謂君臣千載一遇此由學問藏身多識前言無所累矣</p>
</div>
<div class='div-other'><a id='mulu3491' />
<p class='h3'>不歷事無以識</p><p>子曰吾非聖人經事久矣洎入太廟每事問者儆戒無虞罔失法度羅漢雖聖赤鹽不知方朔雖賢劫灰罔辯多見而識之未見而昧矣李後主得畫牛一軸晝則出于欄外夜乃歸于欄中持貢闕下太宗張後苑以示羣臣俱無知者惟僧錄賛寧曰南倭海水或减則灘磧㣲露倭人拾方諸蚌腊中有餘淚數滴者得之和色著物則晝隱而夜顯沃焦山時或風燒飄擊忽有石落海岸得之滴水磨色染物則晝顯而夜晦諸學士皆以為無稽寧曰見張騫海外異記後杜鎬檢三館書目果見於六朝舊本書中此乃博聞強識之驗焉</p>
</div>
<div class='div-other'><a id='mulu3492' />
<p class='h3'>不求友無以成</p><p>生我者父母成我者朋友故君子以朋友講習以文會友以友輔仁品藻人物商榷同異如切如磋如琢如磨劉孝標云組織仁義琢磨道德歡其愉樂恤其陵夷寄通靈臺之下遺跡江湖之上風雨急而不輟其音霜雪零而不渝其色斯乃賢達之素交歷萬古而一遇東晉道安未受戒時會沙門僧光于逆旅共陳志慕神氣慷慨臨別相謂曰若俱長大勿忘同游後光學通經論隱飛龍山安後復從之相會所喜謂昔誓始從因共披文屬思新悟尤多安曰先舊格義于理多違光曰且當分析逍遙何暇是非先達安曰弘賛理教宜令允愜法鼓競鳴何先何後時僧道護亦隱飛龍乃共言曰居靜離俗每欲匡心大法豈可獨步山門使法輪輟軫宜各隨力所被以報佛恩眾僉曰善遂各行化</p>
</div>
<div class='div-other'><a id='mulu3493' />
<p class='h3'>不觀心無以通</p><p>維摩云諸佛解脫當依眾生心行中求何以故華嚴云心如工畫師造種種五陰一切世間中無不從心造如心佛亦爾如佛眾生然心佛及眾生是三無差別既為生佛之母亦為依正之源故楞嚴云諸法所生唯心所現一切因果世界微塵因心成體欲言心有如空篌聲求不可見欲言其無如空篌聲彈之亦響不有不無妙在其中故般舟云諸佛從心得解脫心者清<span class='corr'>淨</span>名無垢五道鮮潔不受色有解此者大道成遵此十門上行下效不倦終之則吾佛之教可延于後世苟謂不然祖道必喪傾望後裔覽而警焉</p>
<p style="margin-left:1em"><span class='note-inline'>(張平叔無心頌云堪笑我心如頑如鄙兀〃騰〃任物安委不謀不悔無念無意此生榮辱逆旅而<span class='corr'>已</span>來亦不禁去亦不止不說人非不誇<span class='corr'>己</span>是不厭醜惡不<span class='corr'>羨</span>善美親愛冤仇得喪險易心無兩暏坦然一揆感而後應迫而後起眼不就色聲不來耳凡有所相皆屬虛偽體相無心不染不礙自在逍遙物莫能累妙覺光圓迴然起彼)</span></p>
</div></div>
<div class='div-other'><a id='mulu3494' />
<p class='h2'>送慶侍者回里省師</p><p class="byline">釋清珙</p><p>汝師年老中山寺朝暮無人可瞻侍不歸灑掃執巾瓶師資禮法合也未汝母兼又年紀高除汝一人更無二望斷秋風未見歸倚門日日常垂淚離師棄母入山來所圖畢竟成何事安貧樂道固所難住箇[蕵-食+ㄗ]菴豈容易也要種竹栽松也要鉏山掘地也要運水搬柴也要澆蔬灌芋也要行道諷經也要攝心除睡藜羹黍飯塞饑瘡淡虀薄粥通膓胃人生皆為口體忙我亦未免形骸累自家心地如未明業識茫茫無本據水邊林下暫經過吾汝皆非久居計月江和尚有書來勉汝歸寧有深意開緘讀罷便抽身不負來音全孝義有言孝為百行先在俗在僧誰不然侍師奉母名敬田何須入眾并參禪忽然思靜又嫌喧短策不妨間徃還</p>
</div>
<div class='div-other'><a id='mulu3495' />
<p class='h2'>室中以<span class='corr'>淨</span>土問學者</p><p class="byline">釋義懷</p><p>若言捨穢取<span class='corr'>淨</span>厭此欣彼則是取捨之情眾生妄想若言無<span class='corr'>淨</span>土則違佛語修<span class='corr'>淨</span>土者當如何修眾無語復自答云生則决定生去則實不去又云譬如雁過長空影沉寒水雁絕遺蹤之意水無留影之心</p>
<p style="margin-left:1em"><span class='note-inline'>(楊次公<span class='corr'>淨</span>土决疑序云大願聖人從<span class='corr'>淨</span>土來來實無來深心凡夫徃<span class='corr'>淨</span>土去去實無去而聖凡會遇兩得交際者何也彌陀光明如大圓片徧照十方水清而<span class='corr'>淨</span>則月現全體月非趨水而來水濁而動則月無定光月非捨水而去在水則有清濁動靜在月則無趨舍去來故華嚴解脫長者云知一切佛猶如影像自心如水彼諸如來不來至此我不徃彼我若欲見安樂世界彌陀佛隨意即見是知眾生注念定見彌陀彌陀來迎極樂不遠乃稱性實言非權教也夫行海無盡普賢願見彌陀佛國雖空維摩常修<span class='corr'>淨</span>土十方如來有廣舌之讚十方菩薩有同徃之心般舟三昧經曰跋陀和菩薩問釋迦佛未來眾生云何得見十方諸佛佛教念阿彌陀佛即見十方一切諸佛大寶積經曰若他方眾生聞無量壽如來名號乃至能發一念<span class='corr'>淨</span>信歡喜愛樂所有善根迴向願生無量壽國者隨願皆生得不退轉此皆佛言也不信佛言何言可信不生<span class='corr'>淨</span>土何土可生况四十八願悉為度生一十六觀同歸繫念一念既信已投種于寶池眾善相資定化生于金地即時蓮開得解脫道惟心<span class='corr'>淨</span>土自性彌陀大光明中决無魔事)</span></p>
</div>
<div class='div-other'><a id='mulu3496' />
<p class='h2'>示眾箴規</p><p class="byline">釋懷深</p><p>陞堂念誦諷經小參但是眾集宜須先赴遊方上士規矩隨身豈可乘慵遭人檢點一回可恕三犯何顏不思百丈真風便見投子道底靜牌纔掛宜各默然縱不掛時豈可談笑古佛垂訓守口如瓶二六時中常宜緘默三業不惑萬禍奚生善諳魯祖風便口掛壁上自<span class='corr'>己</span>案前常令潔<span class='corr'>淨</span>只安香匣禪策經文貴圖齊整不得安世俗文字藥褁香爐種種所須宜收案出聲持誦噪吵稠人背靠板頭輕欺大眾虗占案分掛物明牕不合律儀叢林安許端身正意默爾披尋諦味聖言契合心地不虗開卷始會看經平時隣案道人切忌交頭接耳賓客相看禮不可免茶湯纔罷敘話已周相引出寮不可久坐若是舊時道伴遠地親情相邀林下水邊方可傾心談論至于交關買賣引惹雜人盡非衲子所為便可一筆勾下粥後歸寮同伸問訊上中下座恭敬為光輕人慢<span class='corr'>己</span>放參開籠須白知寮出入掀簾要垂後手登牀宴坐不可垂衣舉動經行更宜緩步使人動念魔障易生眾口爍金自家何樂洗衣把針宜于齋後不急之務道業荒唐不可將湯瓶泡衣洗面桌上裁紙糊單偷煑點心包藏藥石竹竿要知觸<span class='corr'>淨</span>熨斗須看閒忙執在一隅恐妨眾用古聖補被遮寒縫了便休豈可朝夕事持針線煎點茶湯叢林盛禮大眾雲集方可跏趺盞槖収歸眾人齊退私藏茶末取笑傍觀隻手揖人是何法度有故不赴須白知寮小坐茶湯輙不可免新到入寮宜懷謙下未諳法度請問耆年隨方毗尼在人建立安籠占案不必著忙欵細之間自然穩便入寮煎點本為眾人意在志誠茶須通喫使了家事舊處安排瀉卻湯瓶即時添注山行水次戒護開談張口如弓發言如箭雌黃之事品藻他人說食說錢呵風罵雨墻壁有耳法令無親忽然虎口遭傷始見鋒頭太露凡遇茶毗陰晴齊赴各懷悽愴同運悲心恐彼前人虎生浪死口持經咒肩負柴薪豈可猖狂恣聲談笑衣缽估唱本為破慳後人不知反成貪愛偷量長短暗窺舊新賤唱貴分過如常賣不知友責猶說便宜識者傍觀面漸汗下若是法門上士禪苑高賢但為死者結緣莫被活人嗤笑柔和善順上下可觀我慢貢高諸聖不佑八萬細行三千威儀二六時中頭頭可見穿堂直過豈不厚顏尊殿經行恐招薄福衩衣登殿草履遊山莫踐法堂回互耆宿五更洗面本為修行吐唾拖盆喧聒大眾暗中動念自昧不知日徃月來面黃身瘦浴湯少使籌子休拈作福雖多不如避罪廊舍吐唾案上抓頭遠背聖賢自從<span class='corr'>己</span>便時時檢點步步隄防直須小卻身心便好大著膓肚十日知寮遞相供養晚眠早起務在精誠苦切勞心先人後<span class='corr'>己</span>大眾衣缽切要關防一事不周眾人動念煎茶掃地換水裝香莫教冷卻湯瓶免見禪和煩惱堂中首座務要柔和規矩先行繩墨自定依時上案簡徑開談有一不周眾人共議遊山翫水出入有時惡性道人善言誘勸儻不聽從密白方丈護善遮惡取信檀那<span class='corr'>淨</span>髮圍爐禮宜謙讓右件規矩委曲預聞日用時中各宜照顧一撥便轉善不可加三喚不回相聚何益况乃心塵難掃性水易湍中器中根可上可下克賔法戰不勝曾罰饡飯一堂文遠勝劣爭禪輸卻胡餅兩個叢林榜樣後學依從焦山不說兩般禪只要罰油十六兩頌曰</p>
<p style="text-indent:0em" class="lg-abnormal"><div class='lg-row'>烏龜忽爾艾燒頭千古令人笑不休奉勸後人高着眼莫教罰了一斤油</div>
</p></div>
<div class='div-other'><a id='mulu3497' />
<p class='h2'>答詮長老法嗣書</p><p class="byline">釋曇華</p><p>老僧自幼出家正因也方袍圓頂正因也念生死未明撥草瞻風親近真善知識正因也至於出世領眾今三十餘年未甞毫髮厚己也方丈之務未嘗少怠也晝夜精勤未嘗敢懈也念眾之心未嘗斯須㤀也護惜常住之念未嘗敢私也行解雖未及古人隨自力量行之亦不負愧也痛心佛祖慧命懸危甚於割身肉也念報佛祖深恩寢食不遑安處也念方來衲子心地未明不啻倒懸也雖未能盡古人之萬一然此心不欺也長老隨侍吾三四載凜然卓卓可喜去年夏末命悅眾是吾知長老也吾謝鍾山寓宣城昭亭未幾赴姑蘇光孝方兩月長老受鳳山之請道由姑蘇首來相見道義不忘如此也別後杳不聞耗正思念間懷<span class='corr'>淨</span>上人來承書并信物方知入院之初開堂為吾燒香乃知不負之心昭廓也今既為人天眼目與前來事體不同也果能如吾自幼出家為僧行腳親近真善知識以至出世住持正因行蔵如此行之則吾不妄付授也又何患宗門寂寥哉至囑無以表信拂子一枝法衣一頂幸收之紹興壬午七月初七日住平江府光孝應菴老僧曇華書復</p>
</div>
<div class='div-other'><a id='mulu3498' />
<p class='h2'>禪林寶訓內摘抄</p><p>靈源曰近世作長老渉二種緣多見智識不明為二風所觸喪於法體一應逆緣多觸衰風一應順緣多觸利風既為利風所觸則喜怒之氣交于心鬱勃之色浮于面是致取辱法門見誚賢達惟智者善能轉為攝化之方美導後來如瑯琊和尚徃蘇州看范希文因受信施及千餘緡遂遣陰計在城諸寺僧數<span class='corr'>皆</span>密送錢同日為眾檀設齋其即預辭范公是日侵早發船逮天明眾知<span class='corr'>已</span>去有追至常州而得見者受法利而回觀此老一舉使姑蘇道俗悉起信心增深道種此所謂轉為攝化之方與夫竊法位苟利養為一身之謀者實霄壤也<span class='note-inline'>(與德和尚書)</span></p>
<p>文正公謂瑯琊曰去年到此思得林下人可語者嘗問一吏諸山有好僧否吏稱北寺瑞光希茂二僧為佳予曰此外諸禪律中別無耶吏對予曰儒尊士行僧論德業如希茂二人者三十年蹈不越閫衣惟布素聲名利養了無所滯故邦人高其操履而師敬之若其登座說法代佛揚化機辯自在稱善知識者非頑吏所能曉逮暇日訪希茂二上人視其素行一如吏言予退思舊稱蘇秀好風俗今觀老吏尚能分君子小人優劣况有識者耶瑯琊曰若吏所言誠為高議請記之以曉未聞瑯琊別錄圓悟謂隆藏主曰欲理叢林而不務得人之情則叢林不可理務得人之情而不勤于接下則人情不可得務勤接下而不辯賢不肖則下不可接務辯賢不肖而惡言其過悅順其<span class='corr'>己</span>則賢不肖不可辯惟賢達之士不惡言過不悅順己惟道是從所以得人情而叢林理矣廣錄</p>
<p>侍郎張公孝祥致書於楓橋演長老曰從上諸祖無住持事開門受徒迫不得已像法衰替乃至有實封投狀買院之說如嚮來楓橋紛紛皆是物也公之出處人具知之啐啄同時元不著力有緣即住緣盡便行若稗販之軰欲要此地造地獄業不若兩手分付為佳耳寒山寺石刻</p>
<p style="margin-left:1em"><span class='note-inline'>(周櫟園云人生必有死聖賢莫能度涅槃尸解雖非儒者事然箕衍有考終之文西銘有沒寧之訓則免于牀第不可謂非儒者之願也吾邑象山陸夫子守荊門日年纔五十餘先期命僕歸取先人所服帶帶至㣲疾猶接見僚屬談政理如平時退居靜室晏坐沐浴繫帶端坐而逝近旴江羅明德先生疾革將化門人請留一日先生許之談論酬對不倦明日午乃化去人必造化在手乃能去來如此自由非生平功力不能卒辦趙承元每言人能不起妄念無所執着心常清<span class='corr'>淨</span>寂滅臨終便坐脫立亡是其理也佛論七趣中陰凡十七種中陰亦曰中有以人前身已死後身未生當前後生死之中故曰中若人中死還生人中者四大觧散見光明相即見父母愛欲和合而起顛倒中陰復滅生陰復滅始解散時現在陰滅中陰陰生如是入胎次第圓滿而生首楞嚴曰汝身先因父母想生汝身非想則不能來想中傳命中陰之謂也然亦有男女墮地後中陰始附者復有前身能持之不死後身不能即生者間有後身已生前身未死中陰尚屬現在者理固不可拘故有十七種也七趣有升降於死時冷熱可驗佛典與　論云善業從下冷惡業從上冷二皆至於心一處同時捨雜寶藏經云頂聖眼生天人心餓鬼腹旁生膝蓋離地獄腳板出總謂人當死時捨離生趣生時惡業熟則冷自上而下下至臍腹死為餓鬼至膝死為畜生至足死為地獄善業熟則冷自下而上上至心死為人至眼死為天至頂出則為佛也有夏生者于人死時每持此說更參驗其平生徃徃符合渠言人死後獨煖處即靈氣之所歸如上下皆冷而心獨煖是升至于心者也上下皆冷而腹獨煖是降至于臍者也二種多有餘凖此推之吳太史應賔言人死屍冷再有發爇處乃的亦一說也)</span></p>
</div>
<div class='div-other'><a id='mulu3499' />
<p class='h2'>答魁首座</p><p class="byline">釋圓至</p><p>紫垣足下辱書無不達然失於荅者所居僻地使然非於故舊有所㤀也寄示詩文皆清麗雅正能使識者歎服僕何幸見足下之進僕願愜矣然足下之成本其質之妙非僕譾譾能有以發足下而足下推其所自必歸德於僕無其功而冒其奉使僕受之其色赧然雖然君子之厚其人也過則忠之以言欲其身之安且樂也况足下休戚之同榮辱足以相及者僕敢避其說之煩乎夫才之於人足以發名亦以媒患君子察其然是故甚懼而慎之以德所以消患而養名也辭學議辯才之發也溫恭慎讓德之行也二者不偏勝而成身之道修焉故藝掩羣而眾不忌名先於人而人安樂之以足下之才之文使老於學者猶莫不愛敬而不幸所至輙困於庸者之口僕得無疑且憂耶君子成學於文以榮身也使學成而辱至固不如不學之安矣天下能者不一二不能者恒十百不能者固害能者以一人而當十百之忌于是乎不戒又夸其辭色以媒之則禍之來猶矢於的也豈足怪哉足下其反求之使才德交[卄/戌]而身聞兩榮僕之望也僕孤寄於此且二嵗思浙中朋故樂慨然恨不即徃而蘇杭之富尤所戀樂不忘者足下軰不厭之僕老於二邦足矣令師起居必佳不敢致書蓋萬壽亦不暇書也足下以僕意謹語之足矣餘惟自愛</p>
</div>
<div class='div-other'><a id='mulu3500' />
<p class='h2'>題紫垣文後</p><p class="byline">釋圓至</p><p>魁天紀聰明好古讀書能快覽捷領記憶兼人其作文出語新妍皆自得不盜襲蓋遵大道而駕焉者也性踈簡不能為機械意之所是以身殉之不顧譏憎以此恒忤於人而終不為備與余遊久予愛其高明苦其忤而憂其簡也常告之曰君子之為學非苟以自娛而已固將推其能以聞達於也靳達於人而不以智周乎外猶能為車而不能御車雖良其行哉天紀善予言終莫能用也因觀其文輙復書此告之天紀將遠遊方以其學馳騁於世其於聲名若蟄雷之欲奮幸留意瞽言以卒自致于達哉</p>
<p style="margin-left:1em"><span class='note-inline'>(紫虗元君曰道生於安靜德生於謙退福生於清儉患生於多欲福生於多貪過生於輕慢罪生於不仁我眼莫視他非戒口莫談彼短戒心莫起貪嗔戒身莫隨惡伴性命猶如風燭恒思身後之身形軀暫寄塵寰莫造業中之業故善惡皆存靈府昭昭不昧毫釐人能巧于機謀天能巧于報應由此觀之若一日之間聞一善言見一善行行一善事此日方不虗過)</span></p>
<p style="margin-left:1em"><span class='note-inline'>(應世真人曰取小所以就大積一所以成億大抵善貴乎積知之不可不為為之不可不力譬之種物初雖至微灌溉培植不見其長有時而大當知人于日用間誠不可以惡小無傷而為之善小無益而不為也)</span></p>
<p style="margin-left:1em"><span class='note-inline'>(上清真人曰八節之日謂立春立夏立秋立冬春分秋分夏至冬至是也其日乃元始天尊分遣天帝神仙部吏教化人間開度羣品北斗南辰四司五帝亦復下降條錄罪福一切世人皆當謀諸善事不可恚怒忿爭此皆天神大忌獲罪非小又是日凡合炁之流各有變化禽獸草木隨緣感應改過易新輕重更易善惡回換炁象之運乃自然而然下學之士每於此日當存想祈謝因變行化進善點惡習吉除㐫昇明棄暗入正治邪鍊偽成真勵思登聖開度羣品生成萬彙以副太上眾真昭鑒之意)</span></p>
<p style="margin-left:1em"><span class='note-inline'>(七真曰每月初三及二十七日必一下降受人醮祭察人善惡晦者月晦也乃司命竈君奏言世人功果之日臘者五臘也乃五炁天君攢會生人善惡之日其日天君朝會玄都統御人間地府五嶽三萬六千陰界之神校定生人善惡罪福榮祿壽爵吉凶生死等事一一籍錄正月一日名天臘五月五日名地臘七月七日名道德臘十月一日名歲臘十二月八日名侯王臘凡遇此日儻有過書黑簿其罪不可贖也况鄷都北帝太陰天君亦於此日至幽都引出鬼魂取問住在陰司年代遠近及問積罪結業端由如積刼未有追贖定當延累現生子孫眷屬况此日生人祖宗父母皆得釋放各歸本家受領享祀為子孫者自當恭敬享祀否則得罪于天地祖宗矣)</span></p>
</div>
<div class='div-other'><a id='mulu3501' />
<p class='h2'>示潘正智</p><p class="byline">釋文琇</p><p>若論此事猶如太虗本無形相豈可以青黃赤白長短濶狹而能比况本無方所豈可以奔走馳逐窮討尋覔而能造詣本無事理豈可以雄談博辯眩耀知見而能髣髴本無玄妙豈可以利根上器舉一明三而能咂啖設使于形相冺方所空事理亡玄妙絕處挨拶得出亦是弄識神漢直饒總不恁麼別有轉身一路亦是依草附木精靈雖然若是得底人轉轆轆地自然處處歸源頭頭合轍物我一玅境智一如盡大地無纖毫許為障為礙縱得恁麼亦未與此事相應在豈不見三角禪師示眾云若論此事貶上眉毛早<span class='corr'>已</span>蹉過時麻谷出眾云蹉過即不問如何是此事三角云蹉過了也谷便掀倒禪牀三角便打有如此體裁方能擔荷此事如擊石火如閃電光豈容擬議練川潘正智居士雅號一如切切偲偲有擔荷此事之志必期㘞地一番而後已若㘞地一番則前之所說速付丙火無疑矣所以道若人學道道不行萬般邪境競頭生智劍出來無一物明頭未顯暗頭明且道喚甚麼作智劍有智人前莫舉無智人前莫說</p>
<p style="margin-left:1em"><span class='note-inline'>(大慧杲禪師云但盡凡情別無聖解若作聖觧即受羣邪)</span></p>
</div>
<div class='div-other'><a id='mulu3502' />
<p class='h2'>示沈正行</p><p class="byline">釋文琇</p><p>正法眼藏自世尊拈花迦葉微笑展轉相傳至于菩提達磨始以此道傳于此土乃為初祖復傳至曹溪遂分[泳-永+(瓜-、)]列彌滿天下是皆以心傳心以器授器曾無毫髮差悞總是大力量人目機銖兩子毫毛未動之先便能領略又豈同文字之師義學之士章分句析巧辯曲喻以為傳授者哉所以云我宗無語句亦無一法與人後代法逐時遷根漸昧劣遂教令提箇話頭亦不得已而然耳練川沈正行居士深信此道參究趙州和尚無字話請語為警因謂之曰者箇無字是一柄吹毛劍要將心識所有起滅不停底如一綟絲相似一斬　斷更不復續常令歷歷然逈逈然則本有佛性不離一念自然廓爾現前矣沈正行宜著精采</p>
<p style="margin-left:1em"><span class='note-inline'>(宋張子韶與徑山大慧杲禪師論不愁念起惟怕覺遲作偈曰念是賊子覺是賊魁槌殺賊魁賊子何歸堂堂大路惟吾獨之越南燕北遼東隴西撒手便到何慮何疑神劍在山鍔冷光寒魈夔罔兩莫之敢干此名真覺秦時[車*度]轢大慧[賡-(雪-雨)+臼]之曰說覺說念翻背作面無念無覺何處摸索起自誰起覺自誰覺豁開戶牖太虗寥廓撒手前行不顧人秦時[車*度]轢何時作○大慧舉圓覺經曰由寂靜故十方世界悉如來心于中顯現如鏡中像子韶曰非老師莫聞此論也又嘗供十六大天杯中茶悉化乳作偈曰稽首十方佛法僧稽首一切護法天我今供養三寶天如海一滴牛一毛有何妙術能感格試借意識為汝說我心與佛無異一塵纔起大地隔倘或塵消覺圓<span class='corr'>淨</span>是故佛天來降臨我欲供佛佛即現我欲供天天亦現佛子莫或生狐疑試問此乳何處來狐疑即塵塵即疑終與佛天不相似我今為汝掃狐疑如湯沃雪日消氷汝今微有疑與惑鷂子便到新羅國)</span></p>
</div>
<div class='div-other'><a id='mulu3503' />
<p class='h2'>示桂正真</p><p class="byline">釋文琇</p><p>父母未生前那箇是我本來面目這個公案是破生死網之利劍斷煩惱樹之巨斧但于折旋俯仰之際行住坐臥之間密密參究頃刻不忘日久嵗深自然純一不提自提不舉自舉由頂至踵通身只是一個話頭到恁麼時從前塵勞妄想覔絲毫起處了不可得驀然漆桶底脫前後際斷方知大聖原在泗州雖然猶有末後一著在塗松善女人桂氏正真宿熏善種深信<span class='corr'>己</span>躬一事出紙求開示因書前語以貽之</p>
<p style="margin-left:1em"><span class='note-inline'>(漢明帝時釋摩騰竺法蘭以白馬䭾經至東都即四十二章經中國之有佛經此其始也而僧亦始于此國史云佛法初來止許西域人奉之至吳孫權赤烏年間方有漢人為僧此僧之始也東晉時有婦人阿潘學西域之教始有尼姑之稱)</span></p>
</div>
<div class='div-other'><a id='mulu3504' />
<p class='h2'>僧性空<span class='note-inline'>(見竹牕隨筆)</span></p><p class="byline">釋<span class='corr'>袾</span>宏</p><p>吳泗洲寺僧性空棄應院閉闗堯峯山嘗寄予所發誓願及稟告十方等語予嘉歎希有俄而魔著遂癲狂以死予甚悼焉揆其由蓋由乍起信心有信無慧故也古人心地未通不遠千里參師訪道出一叢林入一保社乃至窮遊徧歷曾不休息得意之後方于水邊林下長養聖胎耳何得纔離火宅便入死闗有過不知有疑莫辯求升而反墮又奚怪其然哉頗有初心學人結茅深山孤子獨居自謂高致雖未必魔癲而亦頓失利益不少明者試一思之</p>
<p style="margin-left:1em"><span class='note-inline'>(唐節度使李端愿參達觀禪師曰天堂地獄畢竟是有是無師曰諸佛向無中說有眼見空華太尉就有中尋無手撈水月堪笑眼前見地獄不避心外聞天堂欲生殊不知欣怖在心善惡成境太尉但了自心自然無惑)</span></p>
<p style="margin-left:1em"><span class='note-inline'>(呂祖師游邯鄲一書生問天堂地獄之說祖師曰天地人三才位也明與幽三才判也明有司宰幽有鬼神一定理也善則心體明白光大正直與陽合德惡則心體邪暗偏曲昬晦與陰合德陽從陰類入乎上天陰從陽類入于下地方以類聚物以羣分一定勢也然則天堂地獄隨人自詣只在一念善惡之間若夫地之有獄考究過愆勸善懲惡與人間官府之設相同夫豈幽杳難測哉)</span></p>
</div>
<div class='div-other'><a id='mulu3505' />
<p class='h2'>禪餘空諦辯偽<span class='note-inline'>(見竹牕隨筆)</span></p><p class="byline">釋<span class='corr'>袾</span>宏</p><p>吳郡刻一書號禪餘空諦下著不肖名曰雲棲<span class='corr'>袾</span>宏著刻此者本為殖利原無惡心似不必辯然恐新學僧信為不肖所作因而流蕩則為害非細不得不辯書中列春夏新冬四時幽賞凡三十三條姑摘一二以例餘者一條云孤山月下看梅花中言黃昏白月擕樽吟賞夫出家兒不于清夜坐禪而載酒賞花是騷人俠客耳不肖斤斤守分僧安得有此大解脫風味一笑一條云東城看桑麥不肖住西南深山中去東城極遠不看本山松竹而徃彼看桑麥耶一笑一條云三塔基看春草平生不識三塔基在何所一笑一條云山滿樓看[桓-旦+(亞-二)]中言樓是不肖所搆自來無寸地片瓦在西湖何緣有此別業一笑一條云蘇堤看桃花中以桃花比美人此等淫艶語豈剃髮染衣人所宜道即不肖未出家時亦不為也一笑一條云蘇堤觀[桓-旦+(亞-二)]中引如詩不成罰依金谷酒數不肖從出家不曾與人聯詩何况鬪酒一笑雪夜煨芋談禪中所談皆鄙淺語何人被伊喚醒一笑諸好心出家者當知不肖定無此語既作緇流必須持守清規飭躬勵行毋錯認風流放曠為高僧也袾宏謹白</p>
</div>
<div class='div-other'><a id='mulu3506' />
<p class='h2'>燒煉<span class='note-inline'>(見竹牕三筆)</span></p><p class="byline">釋<span class='corr'>袾</span>宏</p><p>或問燒煉之誆諞莫不知之而恒中之者何也先賢有言智者不惑中丹客者智不足也雖然世人不足責出家僧亦有惑之者為可歎也夫世人以財為命而丹砂可化為黃金雖帝者亦惑于方士之說矣故在俗家宜受其惑而出家者不憶佛言乎白毫相中八萬四千光明以一分光明周給末法弟子尚不能盡而奚事燒煉蘇城一老僧為興殿故日誦法華七卷佛號萬聲祈丹事早成者屢被誆諞而不退悔曰退悔則真仙不可致坐是宿志不回初誠愈確而卒無一成夫為興佛殿故雖屬好心然此殿非一二萬金不可望丹成以舉事亦左矣噫以求丹之心求道以養丹客之費供事天下善知識以鼎新佛殿之精誠返照曠大刼來之天真佛以七卷法華萬聲佛號之勤苦回向西方則不立一椽建剎<span class='corr'>已竟</span>而乃用心於必不可成之役[書-曰+皿]敬于必不可信之人惜哉</p>
</div>
<div class='div-other'><a id='mulu3507' />
<p class='h2'>自保銘</p><p class="byline">釋無作</p><p>夫求名者不以德而求之謂之惡名求利者不以道而求之謂之惡利惡名為智人之所嫌惡利有來業之所畏上德不德老氏誠言四邪五邪釋門切忌寧以實而失不以得而偽小人趨惡名之名君子存大利之利福劣財強財必為殃德薄任大任速成害古人者只要心達不要身達他賢莫掩我賢莫伐若如是則知其命合其道終一身而自保</p>
<p style="margin-left:1em"><span class='note-inline'>(宗汝霖小室銘曰公坐一室心自內觀了知六塵皆是幻妄故于財色盡欲遠離方寸泊然清<span class='corr'>淨</span>圓滿公無所住予復何言○憨山般若軒銘曰咄哉此軒光明透脫內外洞然了無縳著六根門頭圓通虗豁世出世間一齊拋卻此軒之味恬淡寂寞軒中主人身心快樂一切情塵火聚太末聞此法門名不可說)</span></p>
</div>
<div class='div-other'><a id='mulu3508' />
<p class='h2'>示若愚行人</p><p class="byline">釋法聚</p><p>若愚子蘇人也諱某質敏好學慕道方外若彼郡之楚瑛慈舟越之古潭諸禪德皆牖以參决大旨既聞玉芝山人移錫龍南輙復具儀請益出卷需示法語山人曰汝真若愚吾猶弗汝若也何用贅焉子復拜稽首乃謂之曰夫道不屬知不屬不知知則智不知則愚智非愚則流為世智愚非智則流為凡愚故楞嚴云知見立知即無明本知見無見斯涅槃達磨云心如墻壁乃可入道然則智愚不相為用不足以為道若惟旁求<span class='corr'>博</span>采漁獵見聞以資玄論是固未可與言道也或復向八識門頭參得影響于禪便為妙悟或呈解或驗人[監-皿+立]指揚眉馳騁問答動落意識窠臼增益勝負是為弄精魂漢亦名認賊為子所謂學道之人不識真只為從前認識神此則似智而愚者也或復稍知意識過咎卻學一味無事禪纔聞舉著便道飢來喫飯困來打眠大盡三十日小盡二十九被明眼人拈轉話頭挨拶將來便自無轉身之地或復墮他坑穽總不知得是名平地上死人所謂曹溪波浪如相似無限平人被陸沉此則似愚而愚者也如上皆以有所得心為自障礙總然挨到<span class='corr'>淨</span>躶躶赤灑灑地猶是知識邊事故曰青天也須喫棒要得相應直須撥轉天闗掀翻地軸向知見不及空牢牢地任運騰騰如癡如兀不見有一法可當情如水到渠成則若愚面目當有以自見也雖然綠蕪[書-曰+皿]處是青山行人更在青山外智愚兩忘須知更有向上事在子其勉之</p>
<p style="margin-left:1em"><span class='note-inline'>(雲棲大師贈楚僧真愚云世人重如愚真愚世所棄秪恐愚不真愚真道成易)</span></p>
<p style="margin-left:1em"><span class='note-inline'>(文殊言我初入不思議三昧繫心一緣若久習成就更無他想常與定俱此繫心一緣乃成佛作祖之階梯也所謂繫心一緣如日觀月觀眉間毫相與鼻準白之類事雖淺近理實幽微習定生慧蓋心力之不可思議如此)</span></p>
</div>
<div class='div-other'><a id='mulu3509' />
<p class='h2'>明覺禪師語錄內摘抄</p><p>師在萬壽開堂日白椎畢師云宗乘一唱三藏絕詮祖令當行十方坐斷其有達士不避死生貶上眉毛出眾相見問人天普集佇聽雷音學人上來乞師埀示師云十萬八千不是遠進云恁麼則大眾霑恩也師云後五日看問師唱誰家曲宗風嗣阿誰師云分明記取進云恁麼則昔日智門今朝和尚師云有甚麼交渉問如何是和尚為人一句師云量材補職學云謝師方便師云自領出去師乃云一問一答總未有事在直饒乾坤大地草木叢林盡為衲僧異口同音聲各置百千問難也不消老僧彈指一下並乃高低普應前後無差曠佛祖之妙靈廓天人之幽迹如是則何假覺城東際五眾咸居古佛廟前此時參畢師到蘇州日僧俗迎在萬壽眾請上堂問向上一路千聖不傳和尚從何而得師云將謂是衲僧學云恁麼則眾霑恩學人禮謝也師云龍頭蛇尾問選佛場開還許學人選也無師云切忌點額學云恁麼則心空及第歸也師云堦下漢師乃云如天普蓋似地普擎有如是自在具如是威德誰不承恩誰不景慕過去諸聖于無量劫勤苦受盡所得秘要法門今將普示大眾不用纖毫心力各請一時驗取于此薦得便能永出四流高步三界其或不知剛是諸人諱卻</p>
<p>師初到院陞座僧問杖錫已居于此日請師一句定乾坤師云百雜碎進云恁麼則法晏河清去也師云非汝境界問如何是佛法大意師云龍吟霧起虎嘯風生問如何是祖師西來意師云山高海澗進云學人不會師云緊悄草鞵師乃云未來翠峯多人疑著及乎親到一境蕭然非同善財入樓閣之門暫時<span class='corr'>斂</span>念莫比維摩掌中世界別有清規冀諸人飽足觀光以資欣慰師在翠峯受疏日洞庭檀樾與明州專使相爭紛紜不已師乃陞座普告大眾不須作鬧事在因緣况僧家也母固母必住則孤鶴冷翹松頂去則片雲忽過人間應非彼此殊源動靜乘趣今與諸人評議念三二年洞庭晦蹟承四遠信心恩顧棲眾方諧舊轍藏教復乃新歸豈可知感頓㤀遽致前邁誠為不可而又四明太守星馳介使輜重俄臨既<span class='corr'>已</span>䟦渉數州迢遁千里投誠苦逼一至於斯進退審詳不能自决敢問大眾住翠峯好徃雪竇好于時眾僧高聲云徃雪竇好師乃顧謂洞庭諸檀樾云不用為訝宜各知時且佛法委自王臣兼住持亦以緣斷在彼在此本無間然希披疏文以塞來命便下座</p>
<p>師至晚小參僧問四明侯伯遠䧏公文未渉程途請師速道師云劄進云鄞江一枝今日獨秀師云不許夜行師乃云諸仁者未有長行而不住未有長住而不行古之今之各有攸徃且如茲院僻在一隅若非念報佛恩無以四來居此恐山僧進發之後法席空虗今命素公開士接續住持幸冀眾慈同心勸請</p>
<p>師辭翠峯上堂僧問承學士有言輟翠峯之祖席登雪竇之道塲如何是不動尊師云下坡不走快便難逢進云與麼則動若行雲止猶谷神師云你須緊悄草鞵師乃云山僧斯者抑狥彼請難可稽留束裝告行但多攀感况住持久煩勤舊備認歲寒希各務道專孜以副誠祝其有參隨諸高士動逾千里俯近百僧恐齋粥疎遺船車隘窄冀相回互禪悅自怡則佛國徧游亦不為遠何以諸禪德去來不以象故無器而不形動靜不以形故無感而不應然則心生于有心象出于有象象非我出故金石流而不燋形非我生故日用而不勞紜〃自彼于我何為諸人請高掛征帆不勝珍重</p>
<p>師到萬壽眾請上堂僧問七事隨身便請相見師云打退鼓進云方始交鋒已見大敗師云噓僧擬議師便喝者般漢有什麼死急問翠峯一箭已射雪竇雪竇一箭當射何人師云不為鼷鼠發機進云非但聞名今日親見師云添得一塲愁僧禮拜師云若是便休乃云萬壽門下一一作家蓋是強將之兵也雖然如此保福有言擊石火閃電光搆得搆不得未免喪身失命若教據令而行盡蘇臺一境人箇箇三頭六臂到翠峯手裏也須瓦裂氷消如今放過一著分付萬壽和尚</p>
</div>
<div class='div-other'><a id='mulu3510' />
<p class='h2'>吳山端禪師語錄內摘鈔</p><p style="margin-left:1em">師一日詣章公府相公留齋下羊肉饅頭與師喫了相公言賺師云我向道好喫那個畜生撞著我遂留一偈云</p>
<p style="text-indent:0em" class="lg-abnormal"><div class='lg-row'>旱年祈得雨高山好種田喫菜若成佛驢馬也生天</div>
</p><p style="margin-left:1em"><span class='note-inline'>(又師因章相公請供賺下餛飩作一偈云腥餛飩素餛飩滿碗盛來渾崙吞垃圾打從[土*難]上過龍宮海藏自分明)</span></p>
</div>
<div class='div-other'><a id='mulu3511' />
<p class='h2'>章丞相誕日師以白犬一隻上壽</p><p style="text-indent:0em" class="lg-abnormal"><div class='lg-row'>山中無羊犬當羊頭無雙角尾巴長非但補勞并益髓夜間別有好思量</div>
</p></div>
<div class='div-other'><a id='mulu3512' />
<p class='h2'>師到平江府接章相公</p><p style="text-indent:0em" class="lg-abnormal"><div class='lg-row'>眼昏耳聵老身孤林下無人淚似珠相公許我雲中雨救取甘泉澗底枯</div>
</p></div>
<div class='div-other'><a id='mulu3513' />
<p class='h2'>送平上人隨章相公之潭州</p><p style="text-indent:0em" class="lg-abnormal"><div class='lg-row'>子來別我去潭州要見溈山水牯牛水牯原來頭角在當途一見便回休</div>
</p></div>
<div class='div-other'><a id='mulu3514' />
<p class='h2'>章相公被召以母老辭免</p><p style="text-indent:0em" class="lg-abnormal"><div class='lg-row'>點鐵成金易忠孝兩全難仔細思量著爭如長興靈山孝感禪院青松林下無用老僧閒</div>
</p></div>
<div class='div-other'><a id='mulu3515' />
<p class='h2'>祭銀青章相公</p><p>維某年月日謹以宇宙為器明月為奠祭于章公之靈曰了本真性上升安養五福生臻子孫將相千足萬足伏惟尚饗</p>
</div>
<div class='div-other'><a id='mulu3516' />
<p class='h2'>悼章相公</p><p style="text-indent:0em" class="lg-abnormal"><div class='lg-row'>生兮大海一漚發死兮大海一漚淪章公了此辭清世一夢今經九十春</div>
</p><p style="margin-left:1em">章相公赴召別師師請入方丈茶湯罷師云且為愛護佛法相公云不興不廢愛護佛法也師令侍者取糖與相公送行喫糖次師云相公甜麼公曰甜師云甜便住公一笑遂起</p>
</div>
<div class='div-other'><a id='mulu3517' />
<p class='h2'>愚菴禪師語錄內摘鈔</p><p>衍書記赴普慶上堂僧問釋尊出世為一大事因緣今日書記出世和尚陞座舉揚畢竟為箇甚麼師云今古應無墜分明在目前進云與麼則古釋迦不先今彌勒不後師云一任卜度三聖道我逢人則出出則不為人興化道我逢人則不出出則便為人且道是同是別師云一對無孔鐵鎚進云真<span class='corr'>淨</span>和尚道者兩箇古錐竊得臨濟些子活計各自分疆立界氣衝宇宙又且如何師云關西子沒頭腦進云龍門無俗客龜鶴自成仙師云又被風吹別調中乃云欲識佛性義當觀時節因緣豈不見馬祖問藥山子近日見處作麼生山云皮膚脫落盡唯有一真實祖云子之所得可謂恊于心體布于四肢既然如是將三條篾束取肚皮隨處住山去山云某甲又是何人敢言住山祖曰不然未有長行而不住未有常住而不行欲益無所益欲為無所為宜作舟航無久住此馬簸箕固是蝦為子屈然則時節既至其理自彰正與麼時且如何說箇自彰㡳道理驀拈拄杖召大眾云來日普慶山中看取斯道長老為一切人分明舉似卓拄杖喝一喝</p>
<p>行重建行春橋師召眾云大橋雄跨石湖濱捨舊圖新喜落成萬國車書通遠道三吳城郭展修程溪山出色增佳勝簫鼓行春樂太平不動腳頭登彼岸十方一路要分明好諸仁者還他力量人辦此奇特事功夫妙密機用縱橫易深險成坦途架虗空為平地高高處觀之不足低　處仰之有餘可以津濟四生可以梯航九有直得輝騰佛日慶衍皇圖牧謳樵唱共履康莊馬載驢駝咸臻實際正與麼時且平步丹霄高超物表一句作麼生道遂驟步云塵塵剎剎無留礙直踏毗盧頂上行</p>
</div>
<div class='div-other'><a id='mulu3518' />
<p class='h2'>答提刑陳貴謙問禪書</p><p class="byline">真希元</p><p style="margin-left:1em">承下問禪門所謂話頭合看與否以愚觀之初無定說若能一念無生全體是佛何處別有話頭只緣多生習氣背覺合塵剎那之間念念起滅祖師不得已權設方便令咬嚼一句無滋味話頭淘汝業識都無實義今時學者卻于話頭上強生穿鑿或至逐箇解說以當事業遠之遠矣來教謂未誦佛之先存佛之心行佛之行久久須有得處如此行履固不失為一世賢者然禪門又須見徹自己本地風光方為究竟此事雖人人本有但為客塵妄想所蔽若不痛加煆煉終不明<span class='corr'>淨</span>來教又謂道若不在語言文字上諸佛祖何為留許多經論在世經是佛言禪是佛心初無違背但世人尋言逐句沒溺教網不知自己有一叚光明大事故達摩西來不立文字直指人心見性成佛只要明了此心不着教相今若只誦佛語而不會歸自己如人數他家珍寶自無半錢分直須打併一切<span class='corr'>淨</span>盡方有少分相應也以日用驗之雖無濁惡粗過然於一切善惡逆順境界上果能照破不為他所移換否夜睡中夢覺一如否恐怖顛倒否疾病而能作得主否莫目前猶有境在則夢寐未免顛倒疾病必不能作得主宰疾病既作主宰不得則生死岸頭必不自在所謂如人飲水冷暖自知如前書所言靜處閙處皆着一隻眼看是甚麼道理久久純熟自無靜閙之異其或雜亂紛飛起滅不停<span class='corr'>卻</span>舉一則公案與之撕挨則起滅之心自然頓息照與照者同時寂滅即是到家消息也</p>
</div>
<div class='div-other'><a id='mulu3519' />
<p class='h2'>古林和尚語錄內摘鈔</p><p>開元入寺小參舉雪峯問德山從上諸聖以何法示人山云我宗無語句亦無一法為人後僧問雪峯云和尚見德山得箇甚麼峯云我當時空手去空手歸五祖拈云如今說與透未過者有兩人從東京來問伊近離何處<span class='corr'>卻</span>云蘇州便問蘇州事如何伊云一切尋常雖然瞞山僧不過何故只為語音不同畢竟如何蘇州菱邵伯蕅師云從門入者不是家珍自己流來還同瓦礫老東山依模脫墼殊不知二大老正是食飽傷心雖然既是東京來因甚<span class='corr'>卻</span>話蘇州話</p>
</div>
<div class='div-other'><a id='mulu3520' />
<p class='h2'>誡出神<span class='note-inline'>(載尚理編)</span></p><p class="byline">釋景隆</p><p>洪武間姑蘇萬峰和尚入僧堂巡視眾僧坐禪指文藏主云此僧出神去矣少頃萬峯召文誡曰圓頂方袍參禪學道何以出神作此鬼神活計苟非改政我即擯出老僧門下不着閑神野鬼文乃懺悔改過自新永樂間萬峯弟子義首座向我說也已而復會統藏主於虎丘亦言此事統嘗與文同處坐夏文謂統曰我之出神不分遠近皆能徃來亦能談論亦能取物惟不能到天邊運行只在低處行去我亦自知不足取也苟不得萬峯老和尚痛心尅責然亦沉溺於其中矣統詰文之心法所蘊文實供說元來渾無見識惟能靜坐而已嗟乎佛祖訶斥出神鬼家活計非謬矣</p>
</div>
<div class='div-other'><a id='mulu3521' />
<p class='h2'>紫柏老人書</p><p>心雖無常初非有待以無常故能妙萬物以非待故萬物莫能累此乃聖人分上已受用如眾人縱知得猶有不得且知之一字斷不易領故曰知之一字眾妙之門亦眾禍之門汝年紀尚小物累至輕趁物累輕時即於飲食起居境緣粗細關口一一要知得忽然似昧不得忽時似眸得是兩箇心耶是一箇心耶如何有眸時如何有不昧時者等意思如淺水長流不斷終有日忽决然有通利時便是讀經有用的人不爾即會飽煖的牛焉耳妙登受持</p>
</div>
<div class='div-other'><a id='mulu3522' />
<p class='h2'>紫柏尊者語錄內摘鈔</p><p>大抵眾生之機不越四料簡有高而不能下者有不能高下者有能高能下者善教者隨機接引</p>
<p>一僧作長歌送師北行字畫不楷內有差舛掌之曰今之學者且莫說向上巴鼻即進退辭讓之節事師交友之道茫然不知學恁麼佛法</p>
<p>中峯禪師刻石殿偈云生生菩薩家世世常出家心不忘般若身不離袈裟師令緇白念誦曰修行人多墮富貴皆由願力輕微心有染着永嘉大師所以者般發願</p>
<p>又云弇州王居士臨終願生貧賤童真出家皈依大善知識<span class='corr'>卻</span>難得</p>
<p>俗諦中人入吾法中如人溺大海露髮髻子善知識提擕如援髮髻子相似須自家盡命掙着不然是自要沉沒千佛出世也難救取</p>
<p>師問陸生云昔支公有言知廢則覺全意旨如何陸云知廢可以全覺又問汝曾知廢否云不曾又問汝是知否云是師云是知知不知</p>
<p>松陵丁慈音言及金剛經應無所住而生其心句師拶之曰如何是應無所住而生其心丁生惘然師曰汝問我我為汝說丁生唯然師忽擊几一下問丁生聞否答曰聞師曰此非而生其心又問丁生汝聞時是有心聞無心聞答曰無心聞師曰此非應無所住既而復說一偈曰木魚打得頻怕痛忽生嗔汝若知痛處禹門度金鱗<span class='note-inline'>(丁生名泆鱗)</span></p>
<p style="margin-left:1em"><span class='note-inline'>(湯若士寄達觀書云情有者理必無理有者情必無此真是一刀兩斷語使我奉教以來神氣頓王諦視久之井理亦無世界身器且奈之何藥山所謂皮膚脫落盡惟有一真實至情理兩㤀性光〃始信真空本不空也)</span></p>
</div>
<div class='div-other'><a id='mulu3523' />
<p class='h2'>過芭蕉菴自警并示聖堅</p><p class="byline">釋真可</p><p>事不礙心心礙事耳若能空心萬境皆真真冺物我誰喜誰嗔作田讀書惟真是存昏昧放逸不排自沉以不真故動念錯偽志氣匪清匪清撓神神撓勤事事終難成日月既徃徃未易復人非木偶思之必<span class='corr'>哭</span><span class='note-inline'>(聖堅者顧洪先之法名曾別刻紫柏尊者語錄一冊)</span></p>
</div>
<div class='div-other'><a id='mulu3524' />
<p class='h2'>觀身</p><p>吾嘗諦觀此身兩乂九孔儻裸露體通衢之衝吾知無分賢愚少長之人必以為醜而怪之矣再去我皮膚而觀之吾又知觀者俱怖畏而逃矣吾又去吾筋肉骨立於稠人中豈惟怖畏而逃之哉必人人膽驚魂喪而不忍觀也噫彼觀者怖畏吾而不返怖已謂之有智可乎</p>
</div>
<div class='div-other'><a id='mulu3525' />
<p class='h2'>能所</p><p>能所兩義出苦要門入苦險路皆此也以能所角物我恣情識則為阿鼻前茅以能所宛轉觀身身為所觀心為能觀所觀者若無能觀為之主宰惟血肉匡郭鳥有所為知覺哉既無知覺於我何有咄以智治國國之賊</p>
</div>
<div class='div-other'><a id='mulu3526' />
<p class='h2'>讀陶靖節桃源記題語</p><p>予於虞山之陽長宕湖中讀陶靖節桃源記忽覺心曠神怡乃怡武陵漁人即洞中人耳若非洞中人豈能一見山口有光便捨舟入口中坦然直進了不生心視身若無有哉故能窮桃源之趣而得洞中之實者脫無漁人之胷次介然生心思與洞中人共語殊可笑也</p>
</div>
<div class='div-other'><a id='mulu3527' />
<p class='h2'>示智香居士</p><p>滄海不深崑崙不險極深極險莫若自心自身如來有言曰心為惡源身為罪藪何者有心即有好惡有身即有生死今夫天下黑白怖煩惱畏輪轉依佛門求出離及扣其煩惱輪轉何物乃怖畏之耶十人倒有十一人不知着落卻謂地獄苦劇閻王無情以故怖畏之耳此等之人所謂愁遠而不察近矣如修行縱經塵刼徒增苦因暫受樂報樂盡苦承雖至愚之人莫不曉然况聦明者乎由是推之修行切要從自心自身上痛着精采境緣順逆猛不放過恒以四大觀身受陰觀心一朝受徹身空再見大善知識究竟向上未晚也</p>
<p style="margin-left:1em"><span class='note-inline'>(李君實曰真面目握明鏡一照便見若入沉吟則呵氣滿鏡矣何由得露纖毫耶故凡違真狥妄事我不懼瞥然一念興須瞥然一念止蓋聖愚仙凡人鬼只在瞥然一念間一念卓[監-皿+立]便是根基一事撇得下便是觧脫一境抵拒得過便是降魔一念相應處便是證入如此相續去千了百當更求奇妙失腳重崖也)</span></p>
<p style="margin-left:1em"><span class='note-inline'>(人初入道浮游之念易驅執念難化稍得力後執念易化而浮游之念難驅以初心猛念攝持而後少知解脫耳解脫隣於弛放有不覺浮游之擾者故也無心於事乃能順應吾嘗嘆人終身學道自望有得終日應事而茫然不知此心何處安着此大惑也○佛家超脫之後仍復身外有身蓋心靈[口*反]攝精液凝注故煨燼之餘猶成舍利舍利雖法寶中尊於佛真際亦其糟粕乎○與我最親者曰精神形骸次之然與我精神相貫呼吸出入通一無二者天地生生之氣而已生生氣必于子後氣生時覺之消受一會大哉真元之氣天地之所以清寧日月之所以着明萬物之所以生生不獨吾一身得私之人人有是物奈何竟墮昏擾中一不加省耶)</span></p>
</div>
<div class='div-other'><a id='mulu3528' />
<p class='h2'>寄周仲大書</p><p>密藏書來言及令兄及五令弟俱渉官事但不知何由致之融臺比來動靜想必勝常又聞尊堂閉關精進可喜然不知念頭平帖何如若所見支離皆汝等咎太虗近來何如昆玉當夾持之勿使無收成懷虗此時人事咸少否道心頗益否六官志向比舊何如大都昆玉資受皆良惟懶慢病深雖具美材不加灌溉長成亦難吾世外人尚勞心苦志不忍與草木同朽乃勉強不息昆王㓜失父而撫育于孤母以至長大若不大發勇猛即世出世兩端之間當了一件以報祖宗父母若不然者吾甚為汝軰憂之大都比來世態澆甚唯哄人則悅說真實語即乘情識可笑性空月空俱伴我山中甚樂特不得諸昆玉同樂為悵然對峯已南歸矣一路皆好無壞師偶晤於西臺之側因問昆玉起居乃附此以為山中信耳眉山還覿面不悉陸行素方壺隱道念殊進否孟修阿郎吾甚喜之不委近日增進何如仲淳大變吾甚哀之不知昆玉俱相扶植否文[夕*即]中甫道况大都可教密藏侍我甚勤吾檢之甚嚴呵斥鞭撻靡所不及看其砥柱何如此等茶飯將及昆玉矣當磨勵以受鉗椎勿怖勿怖吾俟秋即西行矣宜各加飱慰我遠途顧心弦為致之當勤養襟度力而攻文朱存來來京一番不待我牢山還即南歸可憐〃〃人情世道乃爾可歎倘相見亦為致念</p>
</div>
<div class='div-other'><a id='mulu3529' />
<p class='h2'>與智香居士書</p><p>周沈兩家乃吳江信法之始故汝兩家精進愈熾願力愈弘則陵之風移俗革可翹足而待者不委兩門居止依怙果四稜塌地否果能之則老漢敢不為旗鼓哉雖然汝所慈輔我大矣惟城山未遑一登或近過之不知汝昆季俱在否德輿昆季其所親即世不知臨命終時不大苦否如不大苦則老漢歡喜難喻如不自在則丈夫不如婦矣老漢也要打草驚蛇提死怖生不知汝軰眼中果有筋皮裏果有骨否不然則老漢罪過不少</p>
</div>
<div class='div-other'><a id='mulu3530' />
<p class='h2'>示沈德輿居士</p><p>達觀自匡廬下江南二三年徃來吳越間初心竊謂宗門寥落法道陵遲假我門庭熾然以魔習為傳以訛繼訛真偽不辯天下遂以為宗門光景不過如此而不求真悟至於少林奉朝廷欽依以傳宗為名而崇尚曹洞臨濟溈仰法眼雲門五家綱宗亦不辯端倪亦不知設此胡為則宗風掃地可知矣巖頭奯云但識取綱宗本無實法若然者則綱宗乃宗門之命脉而有志於斯道者豈可忽諸達觀以此未嘗不痛心疾首撫膺流涕然知我此懷者有幾人哉所以下匡廬持僧寶傳林間錄併智證傳三書雖然亡者糟粕實五宗典刑綱宗係焉以故急為之鋟梓願在廣傳今之天下豈無豪傑挺生遇此書頓斷命根洞豁綱宗荷擔法道不顧危亡特然必以宗門中興為志者出焉則我寂音尊者千古之下旦暮遇之也達觀於居士中間嘗有所舉揚相逢薦此者甚希惟汝雖不能始終徹然然亦知好惡承順觸犯奈汝勝習微弱善根雖有實不能如好堅木出地頃刻千尺垂陰如蓋作眾生疲熱避凉處此皆是徃因願力輕鮮感報不弘故也自今而後切不可以世情為重埋沒此生直以逆順關頭利害之際設或遇此如風過樹如雲如行空即常光現前如投夜明珠于金盤之中宛轉橫斜莫測方向特不出盤耳從上祖師以綱宗為盤以見地受用為珠有珠無盤則非人天眼目有盤無珠則自沉情海虗張綱宗擬欲度人則龍天不佑佛祖所厭福日消而罪日長慧雲散而情風熾一旦業報盡來諸隨無常殺鬼受指揮去那時始悔心地未徹妄拈綱宗之所致也悔之何及此等忌諱汝必亦知今書此遺汝雖達觀隔遠展之似有志於宗乘者則達觀未嘗不在也比日舟過吳江汝曾索開示當謹受持不可錯舉若要相應我語直須不許夜行投明須到于此不能透徹吾此葛藤何異說夢</p>
<p style="margin-left:1em"><span class='note-inline'>(龍舒居士<span class='corr'>淨</span>土普勸修持篇云古人云一日無常到方知夢裡人萬般將不去惟有業隨身妙哉此言人初未嘗死而死之名乃自此身體上得之何則以神之來而托于此其形由是而長故謂之生以神之去而離于此其形由是而壞故謂之死是神者我也形者我所舍也我有去來故舍有成壞然則生者非生也以神之來而形成耳死者非死也以神之去而形壞耳世人不識其神徒見其形乃悅生而惡死可不為悲乎且神之來也隨業緣而來神之去隨業緣而去何為業緣蓋其作者人間之業神則隨之而生于人間所作者天上之業神則隨之而生于天若作三惡道之業神則隨之而生于三惡道是輪迴六趣無有出期然則神者自無始以來投胎易殼不得久留一所蓋業盡則形壞壞則神無所舍又隨吾今世所造之業而造矣造如是業必受如是報此一定之理然則吾今世所為豈可以不慎哉人生如水泡生滅不常人只見眼前老者不思不待老而去者多矣况世間無非是苦因不稱意時固為苦矣如或稱意亦無多時暫受樂報樂盡苦承至平日罪惡豈得全無且以目前言之起一不止念說一不正語視一不正色[聽-王]一不正聲為一不正事無非過惡况所食者眾生之肉所衣者亦殺眾生而得自少至壯老積累既多纏綿堅固無由觧脫閉眼之後不免隨業緣而去杳杳冥冥知在何處受諸恐怖雖有善業得生人間受盡福報依舊輪迴無有出期惟有西方<span class='corr'>淨</span>土最為超脫輪迴之捷徑豈可不即時下手年高者固當勉力年少者亦不可因循命終徑生極樂世界回視死入陰府漂流汩沒者不可同日而語矣)</span></p>
</div>
<div class='div-other'><a id='mulu3531' />
<p class='h2'>墮生歌示沈德輿居士</p><p>君不見溈山水牯牛蹄角異常流苗稼從他荗不犯莫相尤白雲吒郭公立石火電光喻莫及縱使兒童觧着鞭聖凡路上難收拾曹谿水雲巖草城市山林恣幽抱相逢若問有何能耕破虗空種棃棗者家風輸與我右即右兮左即左平田淺草總生涯譬水方圓無不可或時上或時下逆順縱橫寧翫把龐公未是就中人當塲且握雪團打休妄想皆影響覿面相呈謾鹵莾夢中蹴踏龍象棋一着參差三十杖此綱領豈易逞笑殺捉風并捕影獨許章郎蓄養深搖頭擺尾那堪省那堪省那堪省春來處處泥沒脛一聲短笛月明高不脫蓑衣臥誰肯收芒繩繫枯椏人兮牛兮無煩守斗柄從教夜半移憨眠如醉君知否</p>
</div>
<div class='div-other'><a id='mulu3532' />
<p class='h2'>毘舍浮佛頌說示如裴</p><p>毗舍浮佛此言一切自在覺既自在覺矣有何物而為障礙哉然未覺者不免觸途成滯見色則被色障礙見空則被空障礙忽然而有身則被身障礙介然而有心則被心障礙身障礙生老病死心障礙喜怒哀樂是以周旋一光之中而妄成角立既角立矣一切不自在至矣生有老迫老有病迫病有死迫喜有怒迫怒有哀迫哀有樂迫迫者相催之謂也嗚呼生若定常老不可迫喜若定常哀不可迫以其無常流之莫能已也雖有道者達身無常四大成故達心無常前境生故達四無常一身待故達境無常因心有故借一蕩四四無所立借四蕩一一無所存借境蕩心心初不有借心蕩境境不自留一四互蕩心境兼㤀一身而為無量之身身相不壞一心慮周萬物而寸抱本間由一切不自在入一切自在達之者剎那可以超曠刼如其未達解脫幢郎成行屍肉塊智慧津翻作若海業浪自古及今豪傑英雄打破這關棙子不得雖功高千古名光萬世於本分事上了無交渉故生時受生迷老時受老迷病時受病迷死時受死迷喜怒哀樂時受喜怒哀樂迷以迷續迷迷無斷日人為萬物之靈而靈不悟以靈續迷為一切黑業本山高海積未有撼竭之時少自反者安不懼乎又靈如融通之水迷如窒礙之氷融通則在方而方在圓而圓窒礙則方則定方圓則定圓方圓無滯之謂活方圓有定之謂死是故聖人居方圓而方圓莫能滯以無滯故所以能通天下之情眾人則不然見方而被方惑見圓而起圓執所以在聖人即死而活在眾人即活而死故聖人謂之生人眾人謂之死人由是觀之自上古以來所謂生人者能得幾何哉為聖不難難在通靈苟能通靈非惟身心俱靈大則虗空天地萬物之夥微則一芥一塵一毛一髮靡不靈矣至於三藏六經諸子之流百工之技亦無不通故達身靈通無事可礙達心靈通無理可障化生老病死為無上涅槃迴喜怒哀樂證大菩提涅槃菩提從身心得若無身心二果何階故曰此身為塵勞山此心為雜毒海一旦達身無<span class='corr'>己</span>塵勞山即功德聚也達心如幻雜毒海即般若漿也人為萬物之靈不自重甘為死人不為生人可悲也夫</p>
<p style="margin-left:1em"><span class='note-inline'>(了明長老為眾普說指此身而言曰此為死物其內活潑潑地者為活物莫于死物上作活計宜于活物上作活計龍舒居士曰余深愛此語凡人貪種種外物以奉其身者皆是死物上作活計也世人雖未能免此當于營生奉身之中挪頃刻之暇迴光自照乃活物上作活計也)</span></p>
</div>
<div class='div-other'><a id='mulu3533' />
<p class='h2'>拳手偈示周季華居士</p><p>眾生無明熾執手招生死聖人愍其愚教以觀一四見四了不昧一身不可得此滌凡夫垢非是二乘執又以一遣四四亦不可得一四俱不有直下無生智不可以數求不可以情會情數兩坐斷肉塊金剛體譬如手作拳惑者作拳想或以拳作手惑者作手想手若有手性作拳不能得拳若有拳性作手亦不得拳手兩無性執者寧非惑雖無拳手性拳手宛然爾吾此拳手偈相逢誰薦此自信合佛心龍神謹護持凡願見聞者俱悟無生理</p>
<p style="margin-left:1em">先君萬歷乙酉春日記云一夕某初寤師忽呌某某隨應師曰者應是無明是佛智某曰與十方諸佛無異師曰當下如何某曰識想分別熾然矣師曰然則生佛是同是別某以手作拳復舒拳為手師遂作拳手偈</p>
<p style="margin-left:1em"><span class='note-inline'>(佛談般若即是人心中靈智其體無外而其用廣狹隨時如登高崗俯察百里形勢則此智彌漫百里及穿針時則束注針孔中寫字時即于筆尖上透露作無量神變又如來十身相海品云如來國度身有大人相名筆雲用羊兔毛為體常放黑摩尼光明令諸眾生書寫善事余深諦之世間種種建立咸仗佛威光出現誰云翰墨為小技其神通變化無非從黑摩尼光中證果而得者耶)</span></p>
<p style="margin-left:1em"><span class='note-inline'>(人人一片㓗白自受命地斷非他人所能分享人人有一撇不下擔子斷不能僱倩與人其他任性起倒可攬可推者皆世界中事非我事也人能㓗一室獨坐凝想自然有清靈之之氣來集我身清靈之氣集則世界惡濁之氣亦從此漸漸消去　右六研齋筆記)</span></p>
</div>
<div class='div-other'><a id='mulu3534' />
<p class='h2'>寄繆仲淳書</p><p>彭城離羣天地皆秋既而不及結制洪福暑中擕藏公過牢山訪澄印師既見兩即開心凡法門事體透論一番伊無不承荷較之蘆芽自是非常故藏事頗有頭緒惟此是汝喜聞者故言之但不知汝在憂中事體何以處之且兼汝家貧恐喪事葬資未必如意文[夕*即]中甫此番見我大都精神俱散亂我或有萬里之行汝軰各宜自揣男子兒出世一番畢竟何事要緊便是拜懺一節若任情識支吾不如不拜既拜[拚-ㄙ+ㄊ]窮性命剜心剖膽哀號像前惡習偏處直下挽回既回片刻不可間斷即同水銀詐死復活要在逆順火中橫煆[監-皿+立]煆死到真處方可至囑囑囑我在千里之外寄此言來無忽忽則汝苦重矣</p>
<p style="margin-left:1em"><span class='note-inline'>(禪者觀心湛然一念不知更有氣道家養氣渾然一氣不知更有心不知有心者心一於氣也不知有氣者氣一于心也心即氣之竈者若離于氣則為神為鬼氣即心之充者若離于心則為遺骸枯蛻然則仙人佛子所遺徃徃爪髮生長以其心靈所薰既久生機不斷故也乃知心與氣原非二者仙釋之蛻特其渣滓鬼趣之幽終必變滅惟大覺聖人不即心亦不離心不即氣亦不離氣非即非離亦離亦即不但分二并不存一所謂入無餘涅槃而滅度之不復可措言思矣)</span></p>
<p style="margin-left:1em"><span class='note-inline'>(玄門守泥丸赤子無英白元之事是[(冰-水+〡)*ㄆ]拾神氣向內久之則神凝而冲舉矣佛家彌陀十六觀乃拔神置清虗㓗妙之地觀成則脫去穢濁而徃生矣設教雖殊其求清上臻則一也)</span></p>
<p style="margin-left:1em"><span class='note-inline'>(右六研齋筆記二則)</span></p>
<p style="margin-left:1em"><span class='note-inline'>(江文谷云人生未嘗無死形體有盡人死未嘗無生精氣常存乃是勘破死生之言可補陶貞白真詰之不及○包襲明云此身不足戀萬刼煩惱根此身不足厭一聚虗空塵不戀亦不厭方是逍遙人)</span></p>
</div>
<div class='div-other'><a id='mulu3535' />
<p class='h2'>開發毛吳二生收放心說</p><p>能急於收放心而不能知心之所在心果能收乎於此不能審究下落則心終不能知矣不先知其心而欲收之吾不知其所收者果有心可[(冰-水+〡)*ㄆ]耶無心可收耶如有心可收知且不能况能收哉如無心可收則收放心之學寧非蛇足耶吾是以知不先知心所在而能收之者盡世未有其方如雞犬既放之將欲收之不先知雞犬所在雖千呼萬呼終難收歸也不抵役名昧義之習不破而精義入神之路塞矣且心不可以有無求又豈可以內外推乎如我現前六尺之軀刺頭則頭知痛<span class='corr'>刺</span>足則足知痛刺胷背則胷背知痛至於一身八萬四千毛孔設有八萬四千針一時刺之而一時皆可若離毛孔一紙之厚則千刺萬刺不知矣此知果是我心此心知周六尺而已六尺之外都無所知若然者離身無知之義明矣儻此身一朝腐爛則此知果隨而腐耶果不隨而腐耶如隨而腐則身有相而可腐心本無相所以有無不能盡之豈果隨身而腐耶死既不隨身而腐豈未死但能周知六尺餘無所知者以理析之終難大通昔人有言曰不惟真心不倚形而立即妄心亦難必其倚形而立何以故求之內外無所故豈有內外無所之物倚形而立哉吾以此又知收放心之要要在先悟妄心無體則所誘我者自不能為待也噫物我無歸誰為放者誰為收者収〃放〃放〃収〃於此豁然譬如牧牛而得其鼻繩矣牽之東皐亦可牽之南畆亦可牽久而純則不放不收亦可收收放放亦可二生既有志於學問不能此而能他得非惑乎又此既明儒亦可釋亦可老亦可如此不明儒非真儒老非真老佛非真佛二生勉之</p>
</div>
<div class='div-other'><a id='mulu3536' />
<p class='h2'>與王學士達善書</p><p class="byline">姚廣孝</p><p>僕不覿清度者將月餘正馳想間忽价至出示教帖乃知足下欲假華嚴楞嚴圓覺鐔津集諸書披閱其喜慰何可言耶僕即發櫃取書一一卷帙交付與來价然僕之所以喜慰者何也近世士大夫自家之書尚不讀况外書也哉自非足下讀得自家書看得道理明白胸中無滯礙孰肯借外書留意而披覽焉於是使僕不得不喜慰也僕少壯時在吳中讀書於穹窿山海雲精舍有二老冠章甫衣縫掖于于然而來初見揖坐[聽-王]其言以為道學君子也心甚敬之交既久扣其中空空然觀其行真小人不若也二老每見人事佛讀佛書即面侮而笑之背毀而罵之見人作為文章便云文藝末也學之何為顏子何嘗有一辭也一日過余值雨留宿夜坐談論以儒釋之不同處問余曰何在余曰在迹迹不同而本同也先儒之所以論其迹而非之而本不可無也二老未服余言而哂之余乃激而問二老曰若然佛之學决不可從也佛之書决不可讀也且如考亭朱先生亦披閱佛書大全集中有久雨齋居誦經詩曰端居獨無事聊披釋氏書暫息塵累牽超然與道俱門掩竹林幽鳥鳴山雨餘了此無為法身心同宴如如此則誦佛誙不為無益也慈湖楊先生每日誦金剛般若經至將諸本較正一本手書板刻于慈湖書院至今存焉二先生皆道學之師而中心未嘗不有佛也蓋其輔名教而不欲沉湎於佛耳况張橫渠晚逃佛老呂東萊曾究禪學者乎如言文藝末也不必學顏子未嘗有一辭何其大廖歟德行本也文藝末也有本有末有德有言四科中文學孔子許游夏况文者載道之具道非文不能傳於後也但不可偏勝豈有不必學之理乎汝徒知顏子無辭傳世而不知顏子之一愚正是無文之文被于天下後世使學者皆得以師之何待綴緝篇章以名世也二老聞僕言惶媿無地已後載不過我遂與之絕交焉僕以二老自家不能文而妬人為文故說大言以欺眾而厭人之能是誠何心哉茲因足下讀書多燭理明肯借佛書披閱僕之喜慰殊甚故舉二老之謬以告足下以僕言為然乎不然乎後日朝回求見必有以教我也三月十三日姚廣孝和南</p>
</div>
<div class='div-other'><a id='mulu3537' />
<p class='h2'>答東溟居士書</p><p class="byline">釋洪恩</p><p>世道交喪之朝近見徃徃法門稱龍象者不罹毀辱則遭刑傷僕雖不敢自僭於名德之例而拳拳以卑自牧故幸不遭於斯事皆從佛祖加庇前以宥過而今而後但宜潛山林不可興化市[厂@墨]也惟逆順自由入軍不被甲兵者方可安禪晏坐於此時耳前僕以口體之累暫上吳門非敢詣<span class='corr'>淨</span>名之室興盡即返矣貧道以六月十二日始抵雪浪因今冬眾僧結制此山人多地窄百事未備方在興修纔得一簀况眾人不遠千里投巢貧道一離則人心無措前慧慶主人持大人書至焦山來召僕恐彼檀樾不安心于彼故暫以權詞以圖成就今既百一俱備僧眾已臨內有會首主之外得大人護法不煩帝釋拈草是建梵剎已竟方知有力大人於洪濤欲海之中能作智檝津梁也但以溽暑程遙有煩主人空返於世相之中似有不安當知菩提路上已成堅固筏矣</p>
</div>
<div class='div-other'><a id='mulu3538' />
<p class='h2'>答王百榖先生書</p><p class="byline">釋洪恩</p><p>貧道枯坐山中一月之內兩得先生手書則知念我其慇不棄赴淵矣仍聞疸發左右肩背之間則居士必達身非我有是蛇之委蛻縱椏生肘後能入如幻法門耳但以貧道倦游<span class='corr'>卻</span>掃正當沉痼不能命駕問疾室中飽餐香飯踞坐鐙王耳雖寂默之中不覺俄然念常在左右耶札中云不肖門徒于貴境為釁豈僕使然亦勢耳莊生云善人不得聖人之道不善惡人不得聖人之道不行今之善人少而惡人多人雖重聖人實利盜跖耳僕意雖欲利人豈知借盜糧而資㓂讎所謂豈不為大盜積者乎豈不為大盜守者乎此僕不得不緘口而默也雖然自其異者視之肝膽楚越也自其同者視之萬物為一也天地與我並生萬物與我為一則孰為魔孰為佛何况忘是非均得喪一怨親冺彼我又何分善惡得失于其間哉一切等以無心治之則諸魔自滅諸障自消返逆生死流倒驅魔王令轉三毒為六神通得念失念無非解脫縱有魔事如風吹光似刀斷水了不相觸所謂山鬼伎倆有盡老僧不采無窮則覔焚覔熖覔戈如空花熱熖自性解脫了不可得又何假金湯外護耶兕無投角虎無措爪兵無容刃者此也若不達此則人之內之一身外之眷屬明暗色空物象森羅無非賊媒無非障礙又何逃哉足下久參此事欲以驗我不覺家醜掀翻一上望法眼請益何如所惠拂子掃我心垢宮燭示我光明領謝</p>
<p style="margin-left:1em"><span class='note-inline'>(禮記曰獻鳥者佛之注云佛者戾也戾轉其首使左右向不令當人也闢沸者遂以此為夷狄之背戾不可施於倫常事體而不知實玅契佛心也何則佛以人之念念躭着於有有我有人有眾生有三界有勝劣有是非有愛憎譽毀有苦樂有起有滅有生有死以至無不有而身心為有所縛隨有所轉入輪迴中不能脫故作戾轉之法以救之如居東土而指西方現有生而說無生具耳目口鼻而尋父母未生前面目皆是戾轉之無非欲掇念頭別作區向乃有出離分耳自學佛之徒以覺訓佛而佛字之真旨昧矣)</span></p>
<p style="margin-left:1em"><span class='note-inline'>(嵩嶽珪禪師曰佛能空一切相能滅萬法而不能即滅定業能知羣有性窮億刼事而不能化導無緣能度無量有情而不能盡眾生界又云定業亦不能牢久無緣亦謂一期眾生界本無增减恒無一人能生萬法萬法無主是謂無法無法有主是曰無心如我悟佛亦無神通也但能以無心通達一切法耳此釋氏精要語繙盡法藏不能踰也○以上二則出六研齋筆記)</span></p>
</div>
<div class='div-other'><a id='mulu3539' />
<p class='h2'>密雲禪師上堂語錄內摘鈔</p><p>師過姑蘇鄧尉山天壽聖恩禪寺掃萬峯寶藏兩祖塔居士周居實趙藎菴等請陞座漢月藏公問問也打不問也打飽領多矣今請別埀方便師便喝進云打也問不打也問呈似多矣此時另轉家風師亦喝藏轉身云大眾一句了然超百億粉骨碎身未足酬各禮一拜答謝師恩眾禮拜起藏進身數步云末後一句始到牢關最後之機乞師賜棒師云面皮厚三寸藏復禮歸眾頂目弘徹問從上來事分付阿誰師云腦後見腮進云恁麼則臨濟一宗全承渠力師云腳跟下更須喫棒進云謝師指示便禮拜師乃云今日不肖兒孫高陞遠祖之堂不必更說偈言覿面為眾舉揚急著眼莫思量掉得便行真漢子人間天上更無雙師卓拄杖藏率眾禮拜便喝師便打下座</p>
<p>師過姑蘇北禪寺養病值師誕辰眾請勉強陞座僧問人人盡道今日是生日且道即今是生不是生師云放下兩頭進云與麼則禮三拜為和尚祝壽去也師便打又僧問古人問壽年多少答云晝夜一百八即今問和尚年多少師云忘<span class='corr'>卻</span>了也進云當面南山壽年多少師乃打云眼花作麼進云三千里外絕誵訛師復打乃云山僧六十有五數來不渉迷悟無端痢疾三年累得通身骨露若人如是證明管取超佛越祖日用二六時中直教更無差悞若能如是行持定證金剛堅固試看碓坊踏碓人終日未嘗移一步蘇州城有六座門門門有路通人路可惜無人檢點知其數便下座</p>
<p>師過姑蘇鄧尉山僧問山前山後即不問湖水汪洋事若何師云腳跟下看取又僧問喚作竹篦則觸不喚作竹篦則背畢竟喚作甚麼師云背後底聻又僧指師前香圓云喚則香圓則觸不喚作香圓則背師隨應聲云畢竟喚作甚麼僧無語師便打師過松陵熊明府設齋問弟子隨逐世緣不得參究此事若何師云甚處去也云向日用應酬中去了師云將甚麼應熊佇思良久云畢竟如何得力師打一掌云不得向者裡放過</p>
</div>
<div class='div-other'><a id='mulu3540' />
<p class='h2'>與僧</p><p class="byline">沈野</p><p>足下掩關鄧尉誓不入城中此即彼岸僕在塵勞中殊若何日得泛小船與足下一握手示我額珠解其纏縛昨聞足下夜夢接友人薄蹏明日果然乃心獨喜又聞禮梁王懺見燭吐花視為祥瑞此若傳之者誤無損足下如果有之為害不淺圓覺經云生死涅槃猶如昨夢何足下以夢寐為真實又僧問報恩清護禪師和尚出世有何祥瑞答曰昨日新雷飛今朝細雨飛何足下取瑞于燭花此皆魔境嬈奢摩他急持金剛慧劍斬之庶幾無咎</p>
</div>
<div class='div-other'><a id='mulu3541' />
<p class='h2'>與周我道</p><p class="byline">沈野</p><p>足下修如是行修一剎那可當修百千萬億那由他刼禮一拜可當禮十方三世一切諸佛一物不捨可當布施恒河沙世界眾生一字不道可當轉微塵諸佛無量法輪齊聲遠謂足下活佛出世良非過言弟旬日以來不離三間空堂不但謝容凡僮僕進茶飯外亦希見面不但棄去俗務即一卷楞嚴亦束之高閣靜定中覺稍有所解偶然以韻語寫出之要亦說夢中事貌空中華但可意會開口便錯然不可不一似足下其略曰道得著螃蠏原來呼郭索道不著喚作橫行還是錯鳳鞵繡得獻觀音大腳伸來著不著又曰空不是空色不是色者是甚麼無人曉得三十六宮都是春更無一點天公力又曰塞翁謂失是得老聃知白守黑得失黑白畢竟誰是一箇鯉魚八萬斤算來算去江中物又曰觀音千眼一字不識彌勒作佛還須酒喫墓下西施色是空天上東皇空是色煩足下各下一轉語</p>
</div>
<div class='div-other'><a id='mulu3542' />
<p class='h2'>與讓社文</p><p class="byline">劉道貞</p><p>壬申初秋萬峯解制堂頭和尚感念法門勑勵同學一日鳴椎告眾而言曰昔玅喜大師菴于洋嶼結夏者五十人得道者十三軰今茲一夏寥寥無聞何古今之不相及也與嘻我知之矣業怠於埀成功隳於末路吾今令諸子分曹結社互效規摩初修與久習同勤俗士偕衲衣並進于是區分鑑別各錫嘉各鐘鼓聿新雲山改色其已經省悟者十有五人焉龍象傑出記莂非遙寮列溫研社名興讓將紹覺王之位先弘無諍之風弟子濟斌稽首座前側名社末濡墨為文爰記其事嗟乎此風不作埀四百餘載矣粵自靈山囑累妙法西來少室曹溪葉燦一華之秀馬蹄麟角光分二曜之靈塗毒甘露齊施獅兒象王并奮三登九到不憚勤劬斷臂折足敢言軀命當仁不讓絕學離名弘闡一心而機用各殊差別多門而歸元無二略標大槩用識其餘雲門得旨于尊宿而受印雲峯濟祖省發于高安而還師斷際鰲山功收上友黃蘗智過明師小釋迦續風穴之鐙顛普化助滹沱之教牛首住山而得度華亭把釣而獲鱗末後句旨洩師徒不識破恩逾父母還單錢而指人點化趁出院而聽自眼開千里之外水乳相投隻字之訛溪山互證明心盡法服勤必至窮年入眾藏身謙退永居學地波深瀾濶源遠流長是以兒童婦孺咸薦機鋒鄉相帝王均霑法乳宋元而降差繆多門或功困于綿密或機窮于斷索或離師太早或印證非人或覩始而昧終或罣一而漏萬或瞎罵盲拳而宗眼逾失或執修泥教而正令不行縱深聞慧徒落顢頇即識根源竟歸滲漏玄黃互角門戶競高刻鷂詎可從禽羊質焉能蒙虎慧命垂絕末法誰扶幸仗真師重開慧日抽釘拔楔大人之略斯全拯溺救焚調御之心獨苦矯偏邪而應機接物念濟上而忘<span class='corr'>己</span>求師入門掃盡廉纖透法務徹閫奧可謂禪兼眾妙道集大成在會羣賢值緣非偶從茲警策勿負婆心雖見性不渉程途而入細無㤀玄造真參實悟斷前後際以為期極深研幾盡大小法而無漏先透濟宗之秘用轉吹毛後窮洞上之微詣躋尊貴由信位而證無位出三要以了三玄薄佛祖而不為㤀歲時而弗計破家散宅龍鬚之霜雪晏如遯蹟藏蹤鐵笛之煙波長徃斯乃克臻穩實冺絕功勳印空印水着着相應入佛入魔塵塵解脫應時揚化埀萬古之徽猷出世為人秉單刀而直入照用賓主機從格外掀翻函蓋乾坤語必胷中流出脫生死于問答機鋒之下收英雄于殺活擒縱之間極差殊之智理事互融銷諍論之端塤箎叶奏上下咸遵寶訓始終嚴<span class='corr'>淨</span>毘尼戒香滋正法而普熏名德載道風而丕著在於今日尤貴通方傾心外護秉同舟共濟之思埀手入[厂@墨]收世典儒書之益若天覺徧參乎知識如曇晦弘攝乎簪紳盡廓偏私同偕大道將見英靈軰出祖席聯輝鐙熖彌光獅絃永續亘十方窮三際咸悟一乘超毘盧越釋迦不為分外凡有志于大事幸毋忽于斯文</p>
</div>
<div class='div-other'><a id='mulu3543' />
<p class='h2'>書王道來居士冊</p><p class="byline">劉道貞</p><p>大慧禪師有偈示廖季繹云左心小腸肝膽賢右肺大腸脾胃命于斯識得本來人七顛八倒那伽定此偈奇絕甚得無生妙旨七佛偈不出此矣但恐學人向癡髑髏上作解辜負此老予謬續一偈砒霜烏頭川附子截斷衲僧窮性命試問藥椀與湯瓶時時解說戒定慧聞道來居士興清<span class='corr'>淨</span>願力普度病僧幸堅持此意無不成就再肯于前二偈用心殺活在手許親證藥師三昧</p>
</div>
<div class='div-other'><a id='mulu3544' />
<p class='h2'>管雩叔居士<span class='note-inline'>(雩叔為東溟先生季子長齋學佛稽天台教觀吳中高士也)</span></p><p class="byline">劉道貞</p><p>居士冥心禪那識精了義何周宗劉齊[車*丸]高躅末世慈筏非公而誰貞雖耑嚮宗風亦染指教味休夏山中與漢大師稱居士行業之高名理之邃師殊欽歎為語台宗之玅原本龍樹與別傳互相發明智師三祖同時交契後人自生乘異耳至如永嘉覺覺範洪皆先精教觀後印宗門說法如雲如雨波瀾始濶末世禪風病在偏小非居士靜耑廣慧孰能融之昔人稱莊孟相見必有可觀願公與漢師時相參訂俾佛法大行東南不似魔外禪和從門戶起見也</p>
</div>
<div class='div-other'><a id='mulu3545' />
<p class='h2'>玄亭間話內一條</p><p class="byline">周錫</p><p>某祭酒者以道學名世酷信地師之說一日相地至玄墓山</p>
<p>中見一老僧問曰長老閱世已久湖山之勝應有至人經覽當得與聞善地所在答曰老僧居山中無所見但見宦家富貴後入山尋地未聞得地後富貴常來也君子謂老僧一言可以破千載之惑矣</p>
</div>
<div class='div-other'><a id='mulu3546' />
<p class='h2'>訓童行</p><p class="byline">釋懷深</p><p style="text-indent:0em" class="lg-abnormal"><div class='lg-row'>世諦紛紛沒了期空門得入是便宜直須日夜常精進莫只勞勞空過時</div>
</p><p style="text-indent:0em" class="lg-abnormal"><div class='lg-row'>燒香禮拜莫匆〃目覩心存對聖容懺悔多生塵垢罪願承法水洗心胷</div>
</p><p style="text-indent:0em" class="lg-abnormal"><div class='lg-row'>心猿易縱休教縱意馬難調亦要調到老情塵掃不盡出家四事恐難消</div>
</p><p style="text-indent:0em" class="lg-abnormal"><div class='lg-row'>也要學書學念經出家心田要分明他年圓頂方袍日事事臨時總現成</div>
</p><p style="text-indent:0em" class="lg-abnormal"><div class='lg-row'>一等出家為弟子事師如事在堂親添香換水須勤謹自有龍天鑑照人</div>
</p><p style="text-indent:0em" class="lg-abnormal"><div class='lg-row'>衣衫鞵襪須齊整掛搭中單不可無身四威儀常具足莫隨愚軰學粗疎</div>
</p><p style="text-indent:0em" class="lg-abnormal"><div class='lg-row'>廊下逢僧須問訊門前遇客要相呼出家體態宜謙讓莫學愚人禮數無</div>
</p><p style="text-indent:0em" class="lg-abnormal"><div class='lg-row'>出家不斷葷和酒枉在伽藍地上行到老心田如未<span class='corr'>淨</span>菩提種子亦難生</div>
</p><p style="text-indent:0em" class="lg-abnormal"><div class='lg-row'>莫說他人短與長說來說去自招殃若能閉口深藏舌便是安身第一方</div>
</p><p style="text-indent:0em" class="lg-abnormal"><div class='lg-row'>莫學愚人說脫空脫空說得有何窮暗中莫道無人見只恐難瞞馬相公</div>
</p><p style="text-indent:0em" class="lg-abnormal"><div class='lg-row'>色身康徤莫貪眠作務辛勤要向前不見碓坊盧行者祖師衣缽是渠傳</div>
</p><p style="text-indent:0em" class="lg-abnormal"><div class='lg-row'>二時普請宜先到眾手能為事不差諷誦如來經一卷勝如閒話口吧吧</div>
</p><p style="text-indent:0em" class="lg-abnormal"><div class='lg-row'>香積厨中好用心五湖龍象在叢林瞻星望月雖辛苦須信因深果亦深</div>
</p><p style="text-indent:0em" class="lg-abnormal"><div class='lg-row'>常住分毫不可偷日生萬倍恐難酬豬頭驢腳分明現佛地今生掃未休</div>
</p><p style="text-indent:0em" class="lg-abnormal"><div class='lg-row'>家事精粗宜愛惜使時須把眼睛看莫將恣意胡拋擲用者須知成者難</div>
</p><p style="text-indent:0em" class="lg-abnormal"><div class='lg-row'>諸寮供過要精勤掃地煎茶莫厭頻事眾若能常謹切身心方是出家人</div>
</p><p style="text-indent:0em" class="lg-abnormal"><div class='lg-row'>有時緣幹出街頭照顧溈山水牯牛門外草深常管帶等閒夫卻恐難收</div>
</p><p style="text-indent:0em" class="lg-abnormal"><div class='lg-row'>拳手相交不可為粗豪非是出家兒遭人唾面須揩卻到底饒人不是癡</div>
</p><p style="text-indent:0em" class="lg-abnormal"><div class='lg-row'>三通浴鼓入堂時觸<span class='corr'>淨</span>須分上下衣語笑高聲皆不可莫將粗行破威儀</div>
</p><p style="text-indent:0em" class="lg-abnormal"><div class='lg-row'>出家言行要相應戰戰常如履薄冰雖是未除鬚與髮直教去就便如僧</div>
</p></div>
<div class='div-other'><a id='mulu3547' />
<p class='h2'>勉僧看病<span class='note-inline'>(靈巖石刻)</span></p><p style="text-indent:0em" class="lg-abnormal"><div class='lg-row'>四海無家病比丘孤鐙獨照破牀頭寂寥心在呻吟裡粥藥須人仗道流</div>
</p><p style="text-indent:0em" class="lg-abnormal"><div class='lg-row'>病人易得生煩惱徤者長懷惻隱心彼此夢身安可保老僧書偈示叢林</div>
</p><p style="text-indent:0em" class="lg-abnormal"><div class='lg-row'>氣濕風勞猶可療不知禪病若為醫衲僧更擬論方藥便把拳頭驀口搥</div>
</p></div>
<div class='div-other'><a id='mulu3548' />
<p class='h2'>睡魔歌</p><p style="text-indent:0em" class="lg-abnormal"><div class='lg-row'>睡魔睡魔名困鬼無舍無鄉無住止生自威音曠刼前眷屬徒黨知幾幾隱顯嘗游五陰中惱亂行人都是你氣蓋世兮力拔山也落渠儂圈繢裡懵懵懂懂昧真常杳杳冥冥忘自<span class='corr'>己</span>瞎<span class='corr'>卻</span>眼聾卻耳一任毒蛇噬心髓從生至死沒奈何甘受輪迴遷此彼苦哉苦哉復苦哉所以瑞巖頻喚主大丈夫休擬議欲究其終須驗始一念惺惺莫等閒還似獰猫捕耗鼠看昏沉何處起畢竟何人何面嘴從今識破不為冤且喜愆尤從此<span class='corr'>己</span>靈臺一點勿遮攔照天照地光煒煒奇中奇美中美不可讚兮不可毀利他自利用無窮坐臥經行只者是</div>
</p></div>
<div class='div-other'><a id='mulu3549' />
<p class='h2'>勉習三經<span class='note-inline'>(并引)</span></p><p class="byline">釋文琇</p><p>洪武十一年皇帝以萬機之暇愍吾徒為佛弟子鮮能精通教典深究禪學特頒睿旨俾習般若心經金剛楞伽晝則講演夜則坐禪務期曉達豈非古佛應化而弘宗教者耶臣僧文琇誠慮吾徒不能仰承聖意精勤習學因說七偈以勉焉</p>
<p style="text-indent:0em" class="lg-abnormal"><div class='lg-row'>聖皇親受靈山記手執金輪御萬方詔諭僧徒令講習叢林頓覺有輝光</div>
</p><p style="text-indent:0em" class="lg-abnormal"><div class='lg-row'>印心莫讓楞伽妙蕩相無如般若親會得三經真的旨千紅萬紫一般春</div>
</p><p style="text-indent:0em" class="lg-abnormal"><div class='lg-row'>了知緣句非緣句要識真空本不空轉得身來堪喫棒卻將消息與君通</div>
</p><p style="text-indent:0em" class="lg-abnormal"><div class='lg-row'>佛法淵源豈易窮直須日夜痛施功一朝覻破經頭意鐵壁銀山有路通</div>
</p><p style="text-indent:0em" class="lg-abnormal"><div class='lg-row'>得旨須令見莫偏禪非異教教猶禪羣盲摸象言諸色究竟何曾得象全</div>
</p><p style="text-indent:0em" class="lg-abnormal"><div class='lg-row'>註釋諸師各本宗同中有異異中同但當體取如來意莫墮尋常死語中</div>
</p><p style="text-indent:0em" class="lg-abnormal"><div class='lg-row'>窮通教典與參禪是大因緣非小緣幸遇聖君能注意吾徒何事不加鞭</div>
</p></div>
<div class='div-other'><a id='mulu3550' />
<p class='h2'>草菴贈錢居士參無字話</p><p style="text-indent:0em" class="lg-abnormal"><div class='lg-row'>威音刼外一莖草縛成為菴居更好中間不窄亦不寬規模非大元非小石頭謾言含法界已忘其小猶存大縱云法界即此菴也是強將情傳舍逢人問道作何色當門特地栽荊棘堪笑南陽一國師開眸走入華胥國荒田不揀知何憑萬里無處非惺惺縱橫妙用解拈掇依然尚守寒巖青琴川有士志猛烈見處超然與人別丈六金身不用論瓊樓玉殿何須說明朗朗兮空寥寥六牕洞廓無[糸*系]毫千年鐵樹產曇蕚石人驀地臨雲霄趙州狗子無佛性出語已知俱是剩道有道無都掃除滿盤更把青泥飣于今此話休重提饑來喫飯寒來衣啣花百鳥絕消息杜鵑啼在簷松枝</div>
</p><p style="margin-left:1em"><span class='note-inline'>(蘇文定公抱一頌曰真人告我晝夜念一行一坐一眠一食一子若念一一亦念子子不念一一則去子子若得一萬事皆畢饑而念一一與子糧渴而念一一與子漿寒而念一一與子裳病而念一一與子方闘而念一一與子兵念一之至至于忘一忘一之至與一為一與一為一入火不然入水不溺是謂念一)</span></p>
<p style="margin-left:1em"><span class='note-inline'>(夢齋頌　曇秀上人游行無定予兄子瞻作夢齋二字名其所至居室為作頌曰法身充滿處處皆一幻身既虗所至非實我觀世人生非實中以寤為正以寐為夢忽寐所遇執寤所遭積執成堅如丘山高若見法身寤寐皆非知其皆非寤寐無非遨遊四方齋則不遷南北東西法身本然)</span></p>
</div>
<div class='div-other'><a id='mulu3551' />
<p class='h2'>寄陸覺海</p><p class="byline">釋文琇</p><p style="text-indent:0em" class="lg-abnormal"><div class='lg-row'>早結長期限已圓住行坐臥總為禪春風二月婁江上楊桺綠[糸*系][書-曰+皿]帶煙</div>
</p></div>
<div class='div-other'><a id='mulu3552' />
<p class='h2'>示禪人二首</p><p class="byline">釋<span class='corr'>袾</span>宏</p><p style="text-indent:0em" class="lg-abnormal"><div class='lg-row'>終日騎牛不識牛何須辛苦外邊求只消驀鼻牽來看便是尋常者一頭</div>
</p><p style="text-indent:0em" class="lg-abnormal"><div class='lg-row'>參得趙州無字透玄關金鏁盡開通三更月下泥牛吼八面玲瓏海日紅</div>
</p></div>
<div class='div-other'><a id='mulu3553' />
<p class='h2'>示道者</p><p style="text-indent:0em" class="lg-abnormal"><div class='lg-row'>行[書-曰+皿]東西南北州如今能得此心休俱胝只在山中住受用天龍一指頭</div>
</p><p style="margin-left:1em"><span class='note-inline'>(康朝湖州長興人參明杲應菴得旨頌趙州狗子無佛性我道狗子佛性有驀然言下自知歸從茲不信趙州口著精神自抖擻隨誰人背後無好手騎牛覓牛笑殺人如今始覺從前謬○王邦叔與張平叔游作頌曰鏡明澄靜萬緣空百萬絲條處處通斗轉星移人定後覺來紅日正當中平叔遂出金丹圖授之後三十年坐逝)</span></p>
<p style="margin-left:1em"><span class='note-inline'>(溈山問懶安曰汝十二時中當作何務安云牧牛溈云作麼生牧安云一回入草去驀鼻找將來楊次公云學道之人十二時中常須照顧不見南泉道三十年看一頭水牯牛若犯人苗稼摘鼻拽回如今變成露地白牛裸〃地放他不肯去諸人長說著精采不可說禪時便有道理洗菜作務時便無知也如雞抱卵若是一刻拋離暖氣不成種子如今萬境森羅六根煩動略失照顧便致喪身失命不是小事也)</span></p>
</div>
<div class='div-other'><a id='mulu3554' />
<p class='h2'>芭蕉菴自警</p><p class="byline">釋真可</p><p style="text-indent:0em" class="lg-abnormal"><div class='lg-row'>尺璧從來不甚奇寸陰是競可深思生前好惡如輕放死到浮沉難自持四大雖然非我有七情無始被他欺朝三暮四頭先白鏡裡相看多亂絲</div>
</p></div>
<div class='div-other'><a id='mulu3555' />
<p class='h2'>招隱<span class='note-inline'>(三首中之第一首)</span></p><p class="byline">釋通潤</p><p style="text-indent:0em" class="lg-abnormal"><div class='lg-row'>歌利屠僊日璢璃害釋時不歸巖穴下末路竟何之貝葉聲凋雨菱花影亂池好披荊棘路長揖天人師</div>
</p></div>
<div class='div-other'><a id='mulu3556' />
<p class='h2'>山居雜興<span class='note-inline'>(本二十三首今錄十八首)</span></p><p class="byline">釋明河</p><p style="text-indent:0em" class="lg-abnormal"><div class='lg-row'>有事有何事無事何事無分明住本鄉客作真無辜前念起煩惱後念續歡娛直窮諸念底用得何工夫長年踏州縣死屍背團蒲放下襵疊坐昏散來相呼泥中洗土塊壁上走葫蘆交馳情與識虗妄何時除求質莫如近取影莫如孤山靈白雲活地肥黃豆麤</div>
</p><p style="text-indent:0em" class="lg-abnormal"><div class='lg-row'>千回山谷老萬度皮毛鮮得道昧生死有如步卻前昔為說法僧今作爰居鳥升沉不易言誓願何時了看塲欺矮子說夢尋癡人百年傀儡線續斷真無根出門開醒眼入水見長身不然安事佛萬古常昏昏</div>
</p><p style="text-indent:0em" class="lg-abnormal"><div class='lg-row'>出家吾誰師寧不知為佛好俗與求名纖毫無所得幻術今白衣能使緇忘黑黑白尚不分玄妙安能識佛非有人我我豈無肝膈肯捐象六牙用<span class='corr'>博</span>雞一肋傳翁談般若龐老有妻室異同吾弗知凡聖或叵測阿師慣多口自懺摑三十</div>
</p><p style="text-indent:0em" class="lg-abnormal"><div class='lg-row'>清寒怕住山熱相無如廟廟神喜得人小鬼呵呵笑小鬼勸我師願師開酒肉從此成相知無人一間屋廟神責小鬼彼師長壽佛佛子豈近葷雖住還如客廟神頗知禮小鬼甚無狀尋常爭人我今日能相讓</div>
</p><p style="text-indent:0em" class="lg-abnormal"><div class='lg-row'>酒醋自一米甜酸各異味味苟失其宜所務應盡廢戴頭豈可亂蝙蝠誰為類偷心奈爾何白日癡如醉閑行不覺倦靜坐還思睡高松若故人願爾相長對</div>
</p><p style="text-indent:0em" class="lg-abnormal"><div class='lg-row'>泰山無字碑中有藏身地看誰入此中若個元來你百千啞羊僧圍繞天龍指傍觀不見人只管點頭是祖師云不識不識非徒字苟以字為讐一言已多事問橋齒牙滑臥牀知見死良由是二邊所以成涯涘藉口今人心遮眼古人語豈有透牛皮尚留文字裡</div>
</p><p style="text-indent:0em" class="lg-abnormal"><div class='lg-row'>執着稱律師顛狂曰禪客頑迷成病根和煖施無策粗應未得皮甚至傷其骨佛亦無如何鋪面將收拾寶劍授文殊金襴付彌勒拄杖與何人自抱歸圓寂唯有須菩提空空無一物</div>
</p><p style="text-indent:0em" class="lg-abnormal"><div class='lg-row'>所以心不安常失之初念初念初未形隱動微難見轉念看何人紛然天地旋究竟歸何處蹤迹無一線地倒還地起覺早與覺遲此中真消息是豈人能知</div>
</p><p style="text-indent:0em" class="lg-abnormal"><div class='lg-row'>坐地說人短深刻每次骨福向口門消殃禍隨之入譬如子母箴放出應起息與人足十分還我添二尺毒酒阿誰飲反箭忽自射呼天號父母大似聞雷泣纖塵點太虗到處成壅塞堅冰自不解非是春無力故開兩眼光清可浴天日</div>
</p><p style="text-indent:0em" class="lg-abnormal"><div class='lg-row'>有事坐不穩無事不肯坐行步踏流星百年鬼推磨眼凝兩點漆舌挂三寸唾主人棄不管放使門前過佛手牽不入驢腳甘自墮無處用神通不是神通大韞櫝藏至寶可居識奇貨安知糞掃堆中有神珠臥</div>
</p><p style="text-indent:0em" class="lg-abnormal"><div class='lg-row'>入胎為我身出胎為人子人子不易為孝念看何似行年十七八父母為之娶纔與妻結髮便怨爺多嘴定省幾次來飯食還曾眎甚至姑媳爭黨婦添言語阿翁得一孫孫父竟誰是兒愛若可推父在時無幾嫩笋長成行堅冰化為水天道自循環兒大阿爺死我生何必言生我樣如此</div>
</p><p style="text-indent:0em" class="lg-abnormal"><div class='lg-row'>春桃暫時紅秋菊暫時黃少壯與衰老畢竟歸無常快刀用割土割久摧鋒鋩五欲無厭心一痛至絕膓青青陵上竹鬱鬱水中光紙錢燒作灰酒饌琹者嘗一事最真切乘此筋力強搜剔藕[糸*系]孔透漏蓮華香此香何人聞此事何人忙污泥洞氷雪火宅開清凉知者自受用不知謂荒唐所以得道人非愚即為狂東家生兒子賀者致牛酒西家哭死人弔客哀相守一翁住中間二隣皆吾友衣帽不時換倉皇兩邊走日暮醉飽歸向妻誇大口東家親眷窮西家棺木醜借問癡老翁何不自回首摸頂<span class='note-inline'>(是)</span>骷髏未必皮包久</div>
</p><p style="text-indent:0em" class="lg-abnormal"><div class='lg-row'>修行如殺賊持重無輕敵百勝未為功一敗全軍沒又如養鬪雞徤鬪頹還及不飛亦不鳴羣雞望之逸一呼頭面縛三拜慈悲泣卷婁勢已焦何暇戀宮宅相與了生死不是作閑客境界浩然風鐵腳方能立</div>
</p><p style="text-indent:0em" class="lg-abnormal"><div class='lg-row'>終身手筆管長夜夢江郎千言立馬就身遶五色光過人倒屣迎奉<span class='corr'>已</span>披襟當未審聖賢心還在錦繡膓村翁不識字嘿嘿居其鄉聲名不知好孝友無時忘我食豬肉飽人覔龍肝香所以世道薄日見秋風凉</div>
</p><p style="text-indent:0em" class="lg-abnormal"><div class='lg-row'>山前谿水流谷口白雲竚誰菴杳靄深略彴無人渡望望不可親行行思欲赴千山畵作圖記取來時路遠林扇清風高石揭凉露人滿海光西幾個知來處</div>
</p><p style="text-indent:0em" class="lg-abnormal"><div class='lg-row'>桑鳩呌姑姑竹雞啼[況-儿+(冗-几+月)]〃風雨閉菴門寂寞無人答深山靜如此喧閙想大剎彼居樓閣崇笑我茅簷塌高尻學野狐急足走炎臘苟不負如來天魔皆護法</div>
</p><p style="text-indent:0em" class="lg-abnormal"><div class='lg-row'>諸子集講堂牽我升法座終日打葛藤何曾及者個者個是甚麼道著則有禍無物莫妄想等閑嘗蹉過芥子與須彌廝閙爭小大虗空笑開口萬象點頭和且止君勿言困倦吾欲臥</div>
</p></div>
<div class='div-other'><a id='mulu3557' />
<p class='h2'>駐雲飛<span class='note-inline'>(夫子示以蓮大師七筆勾詞余步韻自警兼為諸賢壺勸)</span></p><p class="byline">李璧</p><p style="text-indent:0em" class="lg-abnormal"><div class='lg-row'>家事纏頭纍疊資財也是愁終日隣銅臭護利多生受休黃白滿牀頭持將去否剜彼填身天地安能佑因此把積玉堆金一筆勾</div>
</p><p style="text-indent:0em" class="lg-abnormal"><div class='lg-row'>羅列珍羞總是幽冥熱鐵毬割得他身肉嚼得肥甘否休相對訴冤讐齊爭命敺無處償還我佛慈何救因此把滋味戕生一筆勾</div>
</p><p style="text-indent:0em" class="lg-abnormal"><div class='lg-row'>志若騰蚪欲達芳聲冠九州千古稱才藪鳳誥重膺　休如電閃年流空餘蒼首我願無由也得天公就因此把傲氣榮名一筆勾</div>
</p><p style="text-indent:0em" class="lg-abnormal"><div class='lg-row'>嫵媚嬌羞雲髻山眉肢桺柔蘭麝煙薰透粉揑臙脂就休轉過幾春秋容如舊否大難無常剩朽皮囊臭因此把國色天姿一筆勾</div>
</p><p style="text-indent:0em" class="lg-abnormal"><div class='lg-row'>筆走龍蚪絲管仙調詞應口畵作奇工繡巧奪天孫手休怜悧暗[利-禾+(ㄙ/八/夕)]籌愚為福佑病苦臨時百技何由奏困此把多藝多才一筆勾</div>
</p><p style="text-indent:0em" class="lg-abnormal"><div class='lg-row'>[桓-旦+(亞-二)]幰荷舟翠繞珠圍倚畵樓寶綴繁花袖錦被鴛鴦覆休享用有時休不思回首失卻人身萬刼誠難遘因此把豪貴驕奢一筆勾</div>
</p><p style="text-indent:0em" class="lg-abnormal"><div class='lg-row'>鸞鳳綢繆愛女佳兒遶膝頭靜好琴瑟奏拜舞斑衣酒休緣盡剎那丟誰來隨後自不勤修惡業親嘗受因此把兒女夫妻一筆勾</div>
</p></div>
<div class='div-other'><a id='mulu3558' />
<p class='h2'>次高瑞南韻</p><p class="byline">釋袾宏</p><p style="margin-left:1em" class="lg-abnormal"><div class='lg-row'>肉身本傳舍迷人自難曉障緣苦縈牽煩惱何事了知君起大慧心似木已槁跳出醉夢關西方孰云杳借問何能然燈花發枯草</div>
</p></div>
<div class='div-other'><a id='mulu3559' />
<p class='h2'>示孫無高</p><p style="margin-left:1em" class="lg-abnormal"><div class='lg-row'>人苦凡夫名超之欲入聖操此上人心窮高不知病我觀聖與凡無欠亦無剩廓然平等門高下何足競抑之又抑之乃見真如性</div>
</p></div>
<div class='div-other'><a id='mulu3560' />
<p class='h2'>示大琸</p><p style="margin-left:1em" class="lg-abnormal"><div class='lg-row'>有生必有死長短安足論今得圓僧相平生願已滿當生大歡喜切勿懷憂惱萬緣俱放下但一心念佛注想極樂國上品蓮花生見佛悟無生還來度一切</div>
</p></div>
<div class='div-other'><a id='mulu3561' />
<p class='h2'>因性靈示眾</p><p style="margin-left:1em" class="lg-abnormal"><div class='lg-row'>聾啞癡僧名曰性靈世間好惡何足評論是非長短何必強分以此不說即杜禍門了此不疑成就信門人能學我萬禍無侵</div>
</p></div>
<div class='div-other'><a id='mulu3562' />
<p class='h2'>義不可背</p><p style="margin-left:1em" class="lg-abnormal"><div class='lg-row'>兩情始相歡結義重金石一朝變故生背棄已如擲嗟哉禽獸心鬼神瞰其側不見漢曾孫故劍殷勤覔母以新情牽頓令舊情失新舊總歸空大夢何時極願言盡此身同生極樂國</div>
</p></div>
<div class='div-other'><a id='mulu3563' />
<p class='h2'>恩不可忘</p><p style="margin-left:1em" class="lg-abnormal"><div class='lg-row'>壯士有烈心不忘報一飯况復知道者忍作瞞心漢顛危賴扶持過眼不相看試于靜夜思寧不媿流汗平生是男兒方寸常自勘畢竟了此恩同登極樂岸</div>
</p></div>
<div class='div-other'><a id='mulu3564' />
<p class='h2'>情不可繫</p><p style="margin-left:1em" class="lg-abnormal"><div class='lg-row'>古稱君子交徃徃淡如水非彼情獨疎見道者如此明皇得太真漆膠誰能比傷心馬嵬驛一別千年矣恩愛竟何存空華眼前美痛哉無始來四海離別淚大苦永棄捐同歸極樂會</div>
</p></div>
<div class='div-other'><a id='mulu3565' />
<p class='h2'>怨不可藏</p><p style="margin-left:1em" class="lg-abnormal"><div class='lg-row'>袁盎殺晁錯遂成千古冤脫令無盎計錯豈終長年大命非人為冥冥使之然四大自生死于我何與焉聖哉黃面叟談笑錐刀前冤親本平等同游極樂天</div>
</p><p style="margin-left:1em"><span class='note-inline'>(神廟末年鷲峯寺僧濟舟奉佛虔肅但于酒尚未戒有道婆某氏一生無善行死後在陰府不得超生託夢於媳求僧誦法華經一部其媳請於濟舟因誦法華經跪于佛前誦到第五卷天暑渴甚覔茶不得遂吸冷酒一口咽之仍跪佛前誦完次日其媳又來云姑特我相謝昨日經誦得甚好滿陰司皆是金光忽然一陣酒氣冲來五卷至七卷無非酒氣故不能得力望慈悲再虔誦一部舟聞之毛骨悚然以此嚴持酒戒終身不敢犯焉)</span></p>
<p style="margin-left:1em"><span class='note-inline'>(總兵戚繼光素持金剛經當鎮守三江時有亡卒託夢乞為誦經一卷以資冥福公諾之晨起誦經夜夢卒云荷公大恩然僅得半卷以其中雜不用二字耳公思其故乃是夫人遣婢送茶餅公揮手卻之口雖不言心中有不用二字耳次早閉戶虔誦一卷夜復夢前卒叩謝曰已獲超度矣)</span></p>
<p style="margin-left:1em"><span class='note-inline'>(泗州趙璧及第還里離家一程恍惚見亡妻哀告曰念奴生前殺害物命每于蟹出時買作醉蟹恣食死後冥王勒驅蟹山被羣蟹鉗目徧體流血晝夜受苦今聞榮歸亡為奴請有德行禪師寫金剛經七卷庶仗般若之功可拔地獄之苦璧允諾至家自書經方兩卷一日到墳上忽夢老翁言吾乃本地土地汝妻承寫經功德已受生矣)</span></p>
<p style="margin-left:1em"><span class='note-inline'>(松江張玉有女名佛兒年十五好誦經典忽暴死半日復甦言被二鬼捉去以黑被褁之且曰汝負他一千五百錢今當徃還一綠衣人曰此人念般若經始恕之因失足墮池中乃寤)</span></p>
<p style="margin-left:1em"><span class='note-inline'>(洞庭山一富翁使童子掃墻下有光熠然視之銀錠角也掘得二錠正二十金主人素慳喜得非意之物適其家有慶賀事遂以此銀為置酒讌之費數日後庭中酒甕忽起舞空中墜地聲[石*官]然而不損方聚觀駭異怪風自堂所出于是主人肅衣冠而拜于庭聞空中語曰壁下藏銀自有主乃徒手取用耶主人叩頭請償鬼曰政不須償得見享幸矣乃張筵命優凡三日夜費如其數席撤而室內有異響如牛喘主人復拜請曰已如約矣神亦爽信耶空中鼓掌笑曰主人業賈寧不知有子錢主人請更治酒鬼曰日已厭飲今設水陸齋醮可也乃延僧道七晝夜未畢鬼復罵庖人飪饌不潔當更作又三晝夜空中謝而去主人又拜請神號初大笑不言再叩之乃曰即城北寺內風流三官人我是也二千金原是主人櫃中物數日來費約百金聊為子破慳耳羣鬼笑聲如數十許乘風隱隱而滅)</span></p>
</div></div>
<p class='juan'>吳都法乘卷第二十七終</p>
</div><!-- end of div[@id='body'] -->
</body></html>