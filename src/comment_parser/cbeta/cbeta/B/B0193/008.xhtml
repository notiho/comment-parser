<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吳都法乘</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu578' />
<p class='juan'>吳都法乘卷第八</p><p class="byline">吳江周永年撰</p>
<div class='div-other'><a id='mulu579' />
<p class='h1'>禪藻萹</p><p style="margin-left:2em">釋迦說法偈言響荅厥<span class='corr'>諡</span>曰文賛頌攸括爰逮後流詠歌相雜手作推敲韻限擊鉢其藝誠高於道非末異乎宗家語參棒喝述禪[卄/滲]第八</p>

<div class='div-other'><a id='mulu580' />
<p class='h2'>僧晝</p><p style="margin-left:18em">載姑蘇志</p>
<p>僧晝字皎然工律詩嘗謁韋應物恐文體不合乃苦思作古體十篇為贄韋殊不稱賞晝失望明日寫其舊製以獻韋諷味不釋手因語晝云師幾失聲名不以所工見投而猥希老夫之意人各有所得非卒能致晝服其精鑒</p>
</div>
<div class='div-other'><a id='mulu581' />
<p class='h2'>皎然</p><p style="margin-left:18em">載吳釋傳</p>
<p>皎然名晝謝康樂之後也唐之詩僧最著了心地法門與虎丘山元浩交</p>
</div>
<div class='div-other'><a id='mulu582' />
<p class='h2'>道標</p><p class="byline">劉鳳</p><p>道標富陽人也初受具品於靈光寺顗律師尤善聲詩與金華釋軋輔吳門釋光嚴上都釋智崇等並心交塵外分契林中</p>
</div>
<div class='div-other'><a id='mulu583' />
<p class='h2'>志林內二條</p><p class="byline">蘇軾</p><p>蘇州仲殊師利和尚能文善詩及歌詞皆操筆立成不點竄一字予曰此僧胷中無一毫髮事故與之遊</p>
<p>蘇州定慧長老守欽予初不識比至惠州欽使侍者卓契順來問予安否且寄十詩予題其後曰此僧清逸絕俗語有璨忍之通而詩無島可之寒予往來吳久矣而不識此僧何也</p>
</div>
<div class='div-other'><a id='mulu584' />
<p class='h2'>侯鯖錄內一條</p><p class="byline">趙德麟</p><p>蘇州僧仲殊本文士也因事出家有潤州詩云北固樓前一笛風斷雲飛出建昌宮江南二月多芳草春在濛濛細雨中</p>
</div>
<div class='div-other'><a id='mulu585' />
<p class='h2'>法喜志</p><p class="byline">夏樹芳</p><p>仲殊名揮姓張氏安州進士後棄家為僧住吳山寶月寺蘓長公在錢塘無日不遊西湖嘗攜妓謁大通禪師大通慍形於色公乃作南歌子一首妓歌之大通亦為觧頥公曰我已今日勘破老禪矣其詞云師唱誰家曲宗風嗣阿誰借君拍板與鉗鎚我也逢場作戲莫相疑溪女方偷眼山僧<span class='corr'>已</span>皺眉莫嫌弥勒下生遲不見老婆三五少年時仲殊聞而和之曰觧舞清平樂而今說向誰紅爐片雪上鉗鎚打就金毛師子也堪疑<span class='corr'>已</span>信身如夢何知眼共眉蟠桃因甚結花遲不向風前一笑待何時黃涪翁一見大賞</p>
</div>
<div class='div-other'><a id='mulu586' />
<p class='h2'>西湖遊覽志餘內一條</p><p>仲殊嗜蜜思聦嗜琴東坡詩所謂招得琴聦與蜜殊者是也仲殊善詞而小令尤勝如訴衷情詠西湖詠夏景風流蘊藉不減少年然恐非蓮社本色也</p>
</div>
<div class='div-other'><a id='mulu587' />
<p class='h2'>冷齋夜話內一條</p><p class="byline">釋惠洪</p><p>東吳僧惠詮佯狂垢汙而詩句清婉嘗書湖上一山寺壁曰落日寒蟬鳴獨歸林下寺柴扉夜未掩片月隨行屨唯聞犬吠聲又入青蘿去東坡一見為和於後曰唯聞煙外鐘不見煙中寺幽人夜未寢草露濕芒屨唯應山頭月夜夜照來去</p>
</div>
<div class='div-other'><a id='mulu588' />
<p class='h2'>禪<span class='corr'>藻</span>集詩僧履歷畧節</p><p class="byline">釋普文</p><p>慧詮一名志詮吳郡人徜徉不檢居杭之梵天寺蘇長公見其詩謂其句語別有林下一種風流</p>
</div>
<div class='div-other'><a id='mulu589' />
<p class='h2'>仲殊</p><p class="byline">龔明之</p><p>仲殊字師利承天寺僧也初為士人嘗與鄉薦其妻以藥毒之遂棄家為僧工於長短句東坡先生與之往來甚厚時時食蜜觧其藥人號曰蜜殊有寶月集行於世慧聚寺詩僧孚草堂以其喜作艷詞嘗以詩箴之云大道久凌遲正風還陊隳無人整頹網日亂空傷悲卓有出世士蔚為人天師文章通造化動與王公知囊括十洲香名翼四海馳肆意放山水洒脫無覊縻雲輕三事袖缾錫天下之詩曲相間作百紙頃刻為藻思洪泉瀉翰墨清且奇惜哉大手筆胡為作柔詞願師持此才奮起革澆漓騖彼東山嵩圖祖進<span class='corr'>豐</span>碑再續輔教編高步凌丹墀它日僧史上萬世為蓍龜迦葉聞琴舞終被習氣隨伊予浮薄人贈言增忸怩倘能循我言佛日重光離老孚之言雖苦口殊覺莫之改一日造郡中接坐之間見庭下一婦人授牒立於雨中守命殊詠之口就一詞云濃潤侵衣暗　飄砌雨中花色添憔悴鳳鞋濕透立多時不言不語厭厭地眉上新愁手中文字因何不倩鱗鴻寄想伊只<span class='corr'>訴</span>薄情人官中誰管閑公事後殊自經於枇杷下　　子更之曰枇杷樹下立多時不言不語厭厭地</p>
</div>
<div class='div-other'><a id='mulu590' />
<p class='h2'>冷齋夜話內一條</p><p class="byline">僧惠洪</p><p>仲殊初遊吳中自負一盖見賣餳者從乞一錢餳與之即就買餳食之而去嘗客館古寺中道俗造之輙就覔錢皆相顧羞縮曰初不多辦來奈何殊曰錢如蜜一滴也甜</p>
</div>
<div class='div-other'><a id='mulu591' />
<p class='h2'>老學菴筆記內一條</p><p class="byline">陸務觀</p><p>族伯父彥遠言少時識仲殊長老東坡為作安州老人食蜜歌者一日與數客過之所食皆蜜也豆腐麵筋牛乳之類皆漬蜜食之客多不能下筋惟東坡性亦酷嗜蜜能與之共飽崇寧中忽上堂辭眾是夕閉方丈門自縊死及火化舍利五色不可勝計鄒忠公為作詩云逆行天莫測雉作瀆中經漚滅風前質蓮開火後形鉢盂殘蜜白爐篆冷煙青空有誰家曲人間得細聽彥遠又云殊少為士人遊蕩不覊為妻投毒羹胾中幾死啖蜜而觧醫言復食肉則毒發不可復療遂棄家為浮屠鄒公所謂誰家曲者謂其雅工於樂府詞猶有不覊餘習也</p>
</div>
<div class='div-other'><a id='mulu592' />
<p class='h2'>曠紀內一條</p><p>僧仲殊每嵗禁煙前後置酒殽以待賞花者不問親踈謂之看花局時人戱云彈琴種花陪酒陪歌</p>
</div>
<div class='div-other'><a id='mulu593' />
<p class='h2'>冷齋夜話內一條</p><p class="byline">釋惠洪</p><p>東吳僧道潛有標致嘗自姑蘇歸湖上經臨平作詩云風蒲獵獵弄輕柔欲立蜻蜓不自由五月臨平山下路藕花無數滿汀洲坡一見如舊及坡移守東徐潛往訪之館於逍遙堂士大夫爭欲識面東坡饌客罷與俱來而紅粧擁隨之東坡遣一妓前乞詩潛援筆而成曰寄語巫山窈窕娘好將魂夢惱襄王禪心已作沾泥絮不逐春風上下狂一座大驚自是名聞海內然性偏尚氣憎尼子如仇嘗作詩云歲歲東風上苑行爛窺紅紫厭平生如今眼底無姚魏浪蕋浮花懶問名士論以此少之</p>
<p style="margin-left:1em">姑蘇志載此於有標致下云効陶靖節為詩於如舊下云嘗有詩曰隔林髣髴聞機杼知有人家住翠微蘇公曰此吾師十四字師號也</p>
</div>
<div class='div-other'><a id='mulu594' />
<p class='h2'>思悅</p><p class="byline">劉鳳</p><p>宋治平中虎丘僧思悅編淵明詩辨其義熈以後止題甲子云自庚子迄丙辰十七年晉安帝時作恭帝元熈二年庚申宋始禪盖二十年豈有宋未禪二十年前遽有所恥耶</p>
</div>
<div class='div-other'><a id='mulu595' />
<p class='h2'>吳中舊事內一條</p><p class="byline">陸輔之</p><p>徐敦立言往歲吳中多詩僧其名往往見於前輩文集中余渡江之初猶見有規者頗以詩知名其為人性坦率其徒謂之規方外時年七十矣談論蕭散臨終前數日有詩曰讀書<span class='corr'>已</span>覺眉稜重就枕方欣骨節和睡起未知天早晚西窓殘日<span class='corr'>已</span>無多葉左丞大愛之</p>
</div>
<div class='div-other'><a id='mulu596' />
<p class='h2'>三詩僧</p><p style="margin-left:18em">載一統志</p>
<p>夷堅志云吳中僧多能詩法貝絕句云鶴鳴九臯秋夜永紙帳芙蓉臥燈影九州之外更九州誰觧摩心發深省蘊常詠石菖蒲詩細水圍碁石纖纖手自移幾年離雁蕩萬里到天池法平登北固樓詩云不負南徐眼來看北固雲金焦兩山小吳越一江分三僧者皆勝流有唐人風致</p>
</div>
<div class='div-other'><a id='mulu597' />
<p class='h2'>吳釋傳內一條</p><p class="byline">劉鳳</p><p>福嚴寺僧至訥無言工詞翰趙松雪馮海粟柯九思鄭尚左陳眾仲錢惟善輩皆有詩文贈之真蹟在孫叔英家寺僧景爕頗能詩與澱山釋宗潮凝重有度皆為鄉里所推人云潮外而爕內又太倉龍福寺妙觀師亦有詩名二僧在宣正間</p>
</div>
<div class='div-other'><a id='mulu598' />
<p class='h2'>之彝老</p><p class="byline">龔明之</p><p>之彝老外岡楊氏子名則之字彝老嘗學詩於西湖順老學禪於大覺璉禪師詩號禪外集禪學有十玄談參同契俱行於世嘗作早梅詩云敷萼初含雪孤清[書-曰+皿]本難有香終是別雖瘦亦勝寒橫笛和愁聽斜枝倚病看朔風如觧意容易莫吹殘又雪霽觀梅詩云荒園晚景飲寒烟數朵清新破雪邊幽艷有誰能盡得冷香無主賴詩傳看來最畏前村笛折去難逢野渡船向晚十分終更好靜兼江月淡娟娟</p>
</div>
<div class='div-other'><a id='mulu599' />
<p class='h2'>翠微集</p><p class="byline">龔明之</p><p>崑山翠微有主僧冲邈年八十有八生平好為詩所著號翠微集姚舜明侍郎嘗贈之詩云僧䗶俗年俱老大儒書佛教舊精勤姑蘇一方披緇客四事無如彼上人邑宰蓋嶼亦有讀翠微集詩云聖宋吟哦只九僧詩成往往比陽春翠微閣上今朝見格老辭清又一人</p>
</div>
<div class='div-other'><a id='mulu600' />
<p class='h2'>規師</p><p class="byline">劉鳳</p><p>規師性跌宕不拘檢然蕭洒物外喜讀書詩亦時有詣非庸流也在元初</p>
</div>
<div class='div-xu'><a id='mulu601' />
<p class='h2'>天隱禪師文集序</p><p class="byline">方回</p><p>削陳而不腐太玄公之文易原道公之無三字用古語是也夫偶而不俳如晉書賛南昌滕王閣序小畜待漏記皆當退舍也紆餘曲折反覆旋環若不可卒觧驟決而有若相州堂記潮州廟碑各両起句截號其網之綱屹乎其明堂之柱未嘗不知大劍利刀之斬鐵切玉也此高安上人圓至字天隱之文也天隱文集若干卷非特南渡後僧無之南渡後士大夫亦未辦至此也然予惜其不專於儒也咸淳甲<span class='corr'>戌</span>年十九出家依仰山慧朗大師欽公脫髮有所迫而墮於浮屠歟抑有所為而隱於浮屠也易詩書春秋論語孝經孟子爾雅儒之文三禮惟儀禮古戴記周官三傳有是非荀楊馬班醇不掩疵為儒之文之病四十二章經以至一大藏之文可並學乎中國之聖人與西方之聖人果同乎天隱之言以吾儒之文為故學以浮屠之文為己學其胷中融會超了之見不惟欲合禪律論而一之又謂佛若老與孔子之道一豈有所不得<span class='corr'>已</span>而立為是言乎至元元貞間往建昌能仁禪寺其說法亦稟於欽不兩年棄去大德二年戊<span class='corr'>戌</span>卒於廬山年四十三不屑為其徒之長而其徒坌然宗之以為師得於天而脩於己者不偶然也吾徒亦或宗之不特為其徒之師而年之不延修於己而不得於天者吾亦不知其所以然也噫予盖惜其人品視契嵩惠勤參寥將遇之而永叔子瞻之不相值也抑又深惜其局於浮屠多為其徒為文不得為吾儒大制作與無逸立政相表裏也與某學士書乃予同年鄧公光薦又不能不感於近世人物之衰且少也天隱季父癸丑廷魁姚公勉父文叔兄雲皆前進士吳門磧砂魁上人偕其友清表將以其文梓行魁皆英妙高亢盖遊於天隱而余亦遊之云三年已亥十月初九日丙辰紫陽方面萬里序</p>
</div>
<div class='div-other'><a id='mulu602' />
<p class='h2'>筠溪牧潛集</p><p>自唐宋以來浮屠氏文之善鳴者獨鐔津翁一人而已文之合作固不在言其為善者以神聖道德性命死生變化發前人之所未發輔其教而為文也非特雄於僧中士林中歐陽子者文名魁於當世見翁之文亦歎服而言曰不意僧中有此郎也南渡後僧非無文而其文也縟駮萎繭而不足以耀宗工秀士之目亦徒為文爾至於元善鳴者盛稱三隱曰天隱曰笑隱曰覺隱雖三隱並名而居最者天隱耳天隱之文雖未見其如長江大河浩汗無際波濤洶湧魚龍騰躍駭膽慄魄之勢然其規矩準繩精密簡古削去陳言為可愛爾使歐陽子見之亦必點首而稱道之也余少好於文得天隱之文讀之耽翫不舍至有忘其寢食者每下筆欲少效之駑鈍蹇劣雖竭其力而弗能及未嘗不置筆而歎也蘇州府磧砂寺僧嗣詵以天隱筠溪牧潛集板刻不存欲載鋟梓以永其傳來徵予序於卷端嗚呼天隱之文予少欲學而似之不可得恒有愧於其心又奚敢以鄙辭而加其首乎雖然天隱之文流布於世猶水之在地豈藉人言而後行耶詵懼其板冺而不傳重為刻之其意不可孤也故勉而為序詵長洲人靈谷幻居和尚弟子出世鎮江丹陽縣之孝感云永樂十四年歲在丙申夏四月十有三日太子少師吳郡姚廣孝序</p>
</div>
<div class='div-other'><a id='mulu603' />
<p class='h2'>書姚序後</p><p>予讀虎丘舊誌誌中有修隆禪師塔記高安圓至筆也歎其文字之妙不知至為何人是必有文集恨不得其全而觀之又數年在皋亭固如法友得抄寫牧潛集一冊於武林書肆中持以相示展視則為至本集知至字牧潛號天隱如獲至寶讀之青球古瑝層出疊見光怪陸離直令人應接不暇千古絕唱自有鬼神呵護終不可磨滅也前有方虛谷序後有洪居士跋二老皆極口稱許而少師此序集無有也予今得之會稽祁侍御家仍知此集國初<span class='corr'>已</span>經翻刻道開法友近又得殘破刻本亦無少師此文知是元板校對無不同者但多詩數首耳恨空囊蕭瑟不能梓公同好適海虞毛子晉社兄入山見訪合前所得舉昇之子晉負奇志交友滿天下天下之奇書秘典將澌滅而僅存者不惜重購刻之為古人通血脉與後世開心眼其學日富其刻日廣是帙之歸殆輕塵足嶽耳予竊有一言少師云天隱之文雖未見其如長江大河浩汗無際駭胆慄魄之勢少師槩以陳言衮〃左衝右突而不休為長江大河此人所能耳若夫天隱之為長江大河則不然務在格斬腐粕不留朕迹一用靜神直抵極際意之所至空濶無前是始為真駭膽慄魄人所望洋而不能措一詞者也况論文須論品夫品與文如人質影並呈不可遯以私天隱既得法仰山欽師則與天目高峰妙公為同門昆弟何筆墨間不少及之是猶莊子不談孟子此尤見天隱之品高出古今此書自應與天地不老也崇禎己夘夏日吳門華山後學明河書</p>
</div>
<div class='div-other'><a id='mulu604' />
<p class='h2'>衍道原</p><p class="byline">劉鳳</p><p>石湖衍道原善為詩一時名士多與游若危太樸素覺隱誠公皆相推許蚤世其孫金西白有英才好纂述能繼其業</p>
<p>道原在楞伽寺頗有風尚復是佳山水處故人多遊焉又有心覺原渭湜菴者皆名僧也相與酬和道原有碧山堂集危素序之</p>
</div>
<div class='div-other'><a id='mulu605' />
<p class='h2'>吳釋傳內一條</p><p class="byline">劉鳳</p><p>治平寺國初名僧心覺原所著有宜晚堂集宣德間有澄心印膺薦為右覺義奉　勅校藏典　禁中卒正統間　賜之葬遣官臨祭其西為寶積寺則宗衍所居有碧山堂集又有金西白能詩善書與泐季潭奉　詔註楞伽金剛心經聲九皋稱其英才偉學蒞天下僧盟有澹泊齋集又寶明善詩不為餕饀語字亦清媚貧而好客客至則罄貲飲食之</p>
</div>
<div class='div-other'><a id='mulu606' />
<p class='h2'>良琦</p><p style="margin-left:18em">載姑蘇志</p>
<p>良琦字元璞天平寺僧妙聲字九皋景德寺僧皆有詩名聲有東皋錄</p>
</div>
<div class='div-other'><a id='mulu607' />
<p class='h2'>妙聲</p><p style="margin-left:18em">載常熟志</p>
<p>妙聲字九皋景德寺僧也後　常熟之慧寺戒行為時所重詩文　　　東皐錄傳於世</p>
</div>
<div class='div-other'><a id='mulu608' />
<p class='h2'>良琦</p><p style="margin-left:18em">載吳釋傳</p>
<p>良琦在元季為諸勝流所稱崑山[(厂@((既-旡)-日+口))*頁]瑛以財雄而雅好文藝亦能題詠一時客若楊廉夫張伯雨倪元鎮鄭德明及琦皆名著</p>
</div>
<div class='div-other'><a id='mulu609' />
<p class='h2'>妙聲</p><p>釋妙聲九臯洪武間人學綜內外典雅善為文有集七卷為之裒刻者虎丘藏主慧無盡也集所載列一時僧有聞者甚多</p>
</div>
<div class='div-other'><a id='mulu610' />
<p class='h2'>良琦</p><p style="margin-left:18em">載禪<span class='corr'>藻</span>集</p>
<p>良琦字元璞吳郡人禮石室瑛為師住檇李興聖寺與楊廉夫張伯雨倪元鎮鄭明德[(厂@((既-旡)-日+口))*頁]仲瑛倡和</p>
</div>
<div class='div-other'><a id='mulu611' />
<p class='h2'>妙聲</p><p>妙聲字九皋吳郡人師事古庭學公洞明止觀博綜內外典雅善為文住平江北禪寺國初被　召蒞天下僧教有東皋錄七卷</p>
</div>
<div class='div-other'><a id='mulu612' />
<p class='h2'>人物志</p><p class="byline">張㫤</p><p>良琦字元璞出家天平寺號龍門老門有詩名與楊維禎鄭元祐諸名人唱和其詩多見玉山草堂雅集中</p>
<p>衍道原石湖人工詩尤善書至正初主嘉禾德藏寺才辨聞有碧山集危樸為序</p>
<p>椿六年巨姓沈太傅八葉孫早以詩名遊錢唐南北兩峰與南屏報上人賦詠爭竒亦見玉山草堂集</p>
<p>慶閩字無逸習訓詁之學嘗箋註范成大田園雜興六十首方回鄭國為前後序仇遠顧逢又為賦詩以行之</p>
<p>善住字無住精詩有谷響集仇遠稱其五言似隨州七言似丁夘絕句似樊川古詩出韋陶諸作上</p>
<p>妙聲字九皋橫金人出家城中景德寺年十九以詩謁袁伯長學士荅云天機不受梁燕語逸興直與江鷗親殊見引重有東皋錄刻寺中洪武間　召赴闕顧問稱　旨　賜金還山</p>
<p>故山洪武初住吳之延慶次住寶華後歷揚州都綱兼住天宮所著松月集格韻高遠絕肖唐人</p>
<p>明心覺源治平寺僧後住虎丘有宜晚堂詩集</p>
</div>
<div class='div-other'><a id='mulu613' />
<p class='h2'>福懋</p><p style="margin-left:18em">載長洲志</p>
<p>福懋字大林竹堂僧少有戒行[書-曰+皿]學倪迂書宗智永清絕可愛嘗遊文太史徵明之門聲名籍甚與陸文選光祖尤為莫逆交監司守令爭迎致之懋視之泊如不渉世味好攝山白鹿泉飛錫累年專修靜業遐邇緇素咸歸向焉得詩數編有弘秀集風氣</p>
</div>
<div class='div-other'><a id='mulu614' />
<p class='h2'>栢子庭</p><p class="byline">劉鳳</p><p>栢子庭宋末元初僧善畫當是蘇人故其畫多有之予家枯木竹石光君云是其筆亦精禪理</p>
</div>
<div class='div-other'><a id='mulu615' />
<p class='h2'>普明</p><p style="margin-left:18em">載姑蘇志</p>
<p>普明號雪窗嘉定人善畫蘭與栢子庭齊名</p>
</div>
<div class='div-other'><a id='mulu616' />
<p class='h2'>論刊崑山續志書</p><p class="byline">郭翼</p><p>方外詩僧則大無外者省夢菴者理獨間者庚西白者器大用者慶雲岡者皆齊己靈澈之流也顏悅堂編蒲之有室栢子庭不繫之有舟寶雲海之宗乘亮虛白之圖畫秉白雲之千林閣莊蒙泉之大寶洲方之高僧無與倫比</p>
</div>
<div class='div-other'><a id='mulu617' />
<p class='h2'>契頴</p><p style="margin-left:18em">載崇明志</p>
<p>契頴四明人洪武末住興教寺喜吟咏尤精於琴永樂元年徵入朝鼓數操　上嘉賞之俾度弟子一十八人</p>
</div>
<div class='div-other'><a id='mulu618' />
<p class='h2'>慧徹</p><p class="byline">劉鳳</p><p>慧徹洪武中嗣僧錄徹雖修<span class='corr'>淨</span>綜渉無不該善為詩有蕉菴集其徒慈霔僧錄左講經弘治間有思錤亦善為詩皆住持嘉定護講寺寺在合浦門外梁天監中建</p>
</div>
<div class='div-other'><a id='mulu619' />
<p class='h2'>琪禪師</p><p class="byline">劉鳳</p><p>吳江琪禪師好學嘗研習錢思復所著玉林字義寶林法上人少年秀發凝然有受道器</p>
</div>
<div class='div-other'><a id='mulu620' />
<p class='h2'>吳釋傳內一條</p><p class="byline">劉鳳</p><p>予宗竹深府君永樂間拜徵命蘇之名勝皆有贈言卷中詩僧三人智圓云花邊停去馬柳外聽啼鶯曉度丹陽郭春遊建業城德完云九重丹詔下千里一颿開雲連鳷鵲觀山遶鳳凰臺奏對天顏喜追超袞職陪聲名方屈賈詞賦擬鄒枚善啟云闕下屢聞多士薦朝端又喜一賢登江聲隨棹過楊子山色迎裝近秣陵詩既流麗而又善楷法圓錢塘完海虞啟公茂苑此偶見三詩耳其他尚不能知然今相去僅幾何時而釋門益落落聞有大林者未曾識承天有大倫能通內外典</p>
</div>
<div class='div-other'><a id='mulu621' />
<p class='h2'>僧大林詞翰</p><p class="byline">王世禎</p><p>新都汪仲淹出僧大林遺[葶-丁+呆]一冊見示大約詞翰皆清瘦有法而傷單薄少餘致雖不盡洗餕饀本色亦不至作氊根吃藤條語大林故住持郡之竹堂寺歿而曉虛白繼之其遺稿多散佚不無長吉友人之恨雖然曉亦何可盡非令詩而貫休書而辯光而至今在者何益也</p>
</div>
<div class='div-other'><a id='mulu622' />
<p class='h2'>僧寶明<span class='note-inline'>(吳中故實記風雅第五之第十三人)</span></p><p class="byline">楊循吉</p><p>僧寶明為詩不塵字亦清媚貧甚而好客客至則罄資飲號月舟人多知之</p>
</div>
<div class='div-other'><a id='mulu623' />
<p class='h2'>僧諷謀葬</p><p style="margin-left:18em"><span class='note-inline'>(出姚舜臣古今詩詞記事)</span></p>
<p>長洲某寺歷年頗久基址廢圮時有顯宦謀其地營葬僧口占一絕云一帶空山<span class='corr'>已</span>有年不須惆悵起頹磚道旁多少麒麟塚轉眼無人送紙錢辭諷而亦微婉</p>
</div>
<div class='div-other'><a id='mulu624' />
<p class='h2'>蘇州僧</p><p style="margin-left:18em"><span class='note-inline'>(出姚舜臣古今詩詞紀事)</span></p>
<p>蘇州有〡僧能詩嘗途遇郡守守以凉傘為題僧立成一絕云眾骨攢來一柄收皂羅銀頂盖諸侯當時撑向馬前去真個有天沒日頭守聞之頗有媿色此僧盖善於諷刺者也</p>
</div>
<div class='div-other'><a id='mulu625' />
<p class='h2'>慧秀</p><p class="byline">釋普文</p><p>慧秀字孤松姓蔣氏常熟人幼入虞山之白雀寺高朗其性淵博其思丘索之壼奧風雅之逕庭齊探並歷故其摛<span class='corr'>藻</span>之際超超玄著可謂法門之文學藝苑之禪宗耳著作有巖棲集</p>
</div>
<div class='div-other'><a id='mulu626' />
<p class='h2'>短歌送孤松上人之武林</p><p class="byline">鄒迪光</p><p>大江之南詞賦藪於山僧亦有屠龍手得句長將白㲲書哦詩却似青獅吼朅來閱世類糠粃嬾將詞塲執鞭弭杖錫行持貝業文沉檀漏滴蓮花水蓮花漏盡還經行袈裟直上越王城石帆山深翡翠暗羅剎江<span class='corr'>淨</span>琉璃明騎將支遁馬寫出惠休詩詩成一一琅玕枝眾山響荅不敢後俄然萬籟相參差詩思禪機兩通曉越城緇流應壓倒三天竺下無主盟欲取西湖奉君老君乎莫戀赤城霞大地山河盡爾家許詢風調今誰是早向梁溪轉法華</p>
</div>
<div class='div-other'><a id='mulu627' />
<p class='h2'>秀上人武林之行訪舊不遇游道甚厄頗有蕭索之嘆為作短歌示嘲</p><p>秀上人秀上人汝莫厭聲聞果汝莫厭辟支禪歌魚彈鋏非爾事幸舍豈是高僧眠君不見佳人紅燭下丞相錦裀前鵑冠珠履長三千曾無方袍圓頂號白足手持缻鉢磬析而周旋王侯未必海鷗鳥未戶定讓蓬蒿便香風颼颼寶宇沉青獅夜吼栴檀林此時瞿曇老人儼相向碧玉四照天花深奈何白日因鬼而見帝炊玉燃桂餐黃金四郊逐客客如蟻平原孟嘗今<span class='corr'>已</span>矣勸君且上恒河津坐聽蓮花漏聲起</p>
<p style="margin-left:1em">禪藻集詩僧履歷畧莭止載人地者錄存於此</p>
<p style="margin-left:2em">宋</p>
<p>法平吳郡人</p>
<p style="margin-left:2em">元</p>
<p>智寬字雲海吳之竺澤人住嘉禾景德寺</p>
<p>善住字雲屋蘇州人有谷響集</p>
<p style="margin-left:2em">明</p>
<p>溥照字原明吳郡人</p>
<p>守道字中行吳郡人</p>
<p>思䥓字古田嘉定人住昆山報國寺</p>
<p>寶明字月舟吳郡治平寺僧</p>
<p>希復號同石吳江人出家於殊勝寺</p>
</div>
<div class='div-other'><a id='mulu628' />
<p class='h2'>程史內一則<span class='note-inline'>(木合載姑蘇二異人今止分錄獃道僧事)</span></p><p class="byline">岳珂</p><p>姑蘇有二異人曰何簑衣曰獃道僧蹤跡皆奇詭淳熈間名聞一時士大夫維舟者率往訪之至今吳人猶能言其大略獃道僧者實本郡人為兵家子　有所遇何舊與之友狎不知幾何時髠而髮曰似道似僧故曰道僧狀不慧而言發奇中與何頡頑好遊蕩市井間見人必求錢止於三隨即與之貧者何既不趋召他日璫或薦道僧上欲見之何挽呼不使去曰是將捉汝縳汝監汝不容汝來矣道僧竟來見於內殿不拜所言不倫上狎之使出入勿禁且命隨龍人元居實總管者館之元懼其逃猝無以應上命果日使十人從之所至不捨踰年歸見何何以杕詬逐之至死訖不與接一談重華倦勤復使召之不肯就邀守萬端三年而致之紹熈甲寅春道僧入北內坐榻前曰今日六月也好大雪侍璫咸笑顧曰爾滿身皆雪而笑我狂耶相與罔測亦莫以為意至季夏八日而至尊厭代矣縞素如言馬二人勇於㗖肉食至十數斤皆不飲酒亦不言其所以然也道僧先數年卒何　慶元間猶在相傳百餘嵗矣</p>
</div></div>
<p class='juan'>吳都法乘卷第八終</p>
</div><!-- end of div[@id='body'] -->
</body></html>