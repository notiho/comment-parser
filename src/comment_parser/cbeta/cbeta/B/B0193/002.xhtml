<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吳都法乘</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu10' />
<p class='juan'>吳都法乘卷第二</p><p class="byline">吳江周永年撰</p>
<div class='div-other'><a id='mulu11' />
<p class='h1'>顯聖篇</p><p style="margin-left:2em">像起迎佛佛與授記佛身佛像是一是異像來汎海石不下墜佛形維石佛名在背是三瑞像吴得其二時放光明同佛舍利述顯聖第二</p>

<div class='div-other'><a id='mulu12' />
<p class='h2'>列塔像神瑞迹有前序不具錄</p><p class="byline">沈約</p><p>吴郡松江浮水石像二軀昔西晉建興中像浮松江有居士朱應接而出之舉高七尺於通玄寺視背有銘一名惟衛二名迦葉</p>
</div>
<div class='div-other'><a id='mulu13' />
<p class='h2'>石像銘</p><p class="byline">梁簡文帝</p><p>盖聞軒后之圖載浮河洛秦王之璧更涌滄溟昭潭之洲乘清源而西泛蓬萊之岫逐安流而南徙况夫道由慈善應起靈覺是以無方之迹隨机示現無緣之力因物成感晉建興元年癸酉之嵗吴郡娄縣界淞江之下號曰滬瀆此處有居人以漁者為業掛此詹綸無甄小魪布斯九罭常待六鰲遙望海中若二人像朝視沉浮疑諸蜃氣夕復顯晦乍若潛火於是謂為海神即與巫祝同徃祈候七盤圓鼓先奏盛唐之歌百味椒漿屢上東皇之曲遂乃風波駭吐光景晦明咸起渡河之悲竊有覆舟之懼相願失色於斯而返又有受持黃老好尚神僊職在三洞身帶八景更竭丹款復共奉迎尊像沉軀沒而不見經歷旬日遐邇俱聞吳縣華里朱膺清信士也獨謂大覺大慈將宏化迹乃沐浴清齋要請同志與東靈寺帛尼及胡伎數十人乘船至滬瀆口頂禮皈依歌唄賛德于時㣲風送棹淑景浮波雲舒盖而未移浪開花而不噴雖舟于招招弗能遠騖而靈相峩峩漸來就浦仰覩神像嶷然雙泛非因鷁首詎假龍橋豈藉銀連寧湏玉軸背各有題一名維衛一名迦葉於是時眾踊躍得未曾有復懼金僊之姿非凢所徙試就提捧豁爾勝舟指燕宮而西歸望薱門而一息道俗側塞人秪恊慶膺家住近通玄寺乃孫權為乳母陳氏之所立也亦一邦之勝地胥山之神塔乃遷像於此寺武夫數百咸不能勝共怪曰朱膺帛尼二人之力而能捧持不覺為異今人工甚盛確乎不移此必精誠弗能致也乃復竭心同時稽顙然後乃動至自舟中故知據井夜飛實無以異而不能重有覺憑焉後有外國沙門釋法開來稱彼國眾聖所記云東方有二石像及阿育王塔若能恭徃禮覲滅無量罪免離三途禮已而去中大通四年歲在壬子臨沙汝靈侯奉勑更造銅光二枚其一高九尺其一高八尺五寸銅邁丹陽耻論劉向之術區選攻金無俟嵇康之<span class='corr'>鍛</span>既鵭既鎪是磨是銑曄如光定湛似日輪亦當遠照三千普瞻色像遙覩十方俱聞說法豈止惜命小鳥欣入影中重罪眾生還逢愛日而<span class='corr'>已</span>哉吴郡僧正慧法師深修五定<span class='corr'>淨</span>待七支於三寶中盡力宏護立摩尼之勝殿製飛行之寶塔至於莊嚴妙色實有厥勞昔魯聖云亡尚追儀於有若楚臣瑣世亦託似於優旃放勳之后更圖長樂之畫文命之君不絕稽命之祀或傳諸徃牘或布在前言或賛述盈耳或壽宮虗置况遠追應身近規靈迹不銘不勒何以稱揚乃為銘曰</p>
<p style="text-indent:0em" class="lg-abnormal"><div class='lg-row'>巍巍天像堂堂最勝慧日獨圓無生永證愍此魚鈎傷兹螺孕乍動慈舟時延寶乘留住待緣獨有傳應傳應伊何寶兹靈象履水晨遊凌濤夜上七眾有憑九垓咸仰照此真容開斯俗網千輪足起萬字胷書身橫五分衣刻三銖嗟爾未俗心王所驅顙浮水<span class='corr'>沫</span>命役馳駒宜宏希嚮必盡勤渠覩相塵滅聞聲惑祛湛然神跡長處全吴</div>
</p></div>
<div class='div-other'><a id='mulu14' />
<p class='h2'><span class='note-inline'>(存)</span>西晉海浮維衛迦葉二石像<span class='note-inline'>(<span class='corr'>敬</span>佛篇結集部之感應緣)</span></p><p class="byline">釋道世</p><p>昔維衛及迦葉石像以西晉愍帝建興元年像汎海而入乎吴松江滬瀆口遙見海中有二人浮游水上漁人莫能就視延巫師祝則謂為海神祭酒則疑是仙靈或振鐸以請或巾褐徃祈並濤涌霧曀逆流遠去奉黃老者謂是天師徃迎風浪如故吴縣朱膺素奉正法廼請東靈寺帛尼并信齋戒者數人共徃迎像於是雲消日朗風霽波息乘流自到轉身示銘始接登舟其輕如羽及載大車其重若山及處像於吴時舊寺通玄精舍事源委曲<span class='corr'>已</span>詳舊碑至齊永明七年又有瑞石浮海來入吴境質堅貞固光采鮮潤駕潮截瀾汎若松舟時主書朱法讓即先獲石像朱膺之曾孫也被使至吴獲石像獻臺是時齊武皇帝初建禪靈重搆七層壯羙莊嚴而瑞像不遠而至恊時應机朝士僉議以為宜矜妙貺式影法身乃命石匠雷卑石等造釋迦文像身坐高三尺五寸連光及座通高六尺五寸盡鐫琢之奇極金雘之巧克孚頭相元副幽禎竊惟石性本沉神感則浮越海適吴隔代荐至雖古今異造而總歸七佛獲瑞之人復緣朱氏秘契冥期終始如一故追序前事以表厥證宋世所獲二石像立高七尺銘其背上一名維衛佛二名迦葉佛莫識年代而字分明在吴郡通玄寺齊威所造瑞石像舊在禪靈寺</p>
</div>
<div class='div-other'><a id='mulu15' />
<p class='h2'><span class='note-inline'>(存)</span>西晉吴郡石像浮江緣<span class='note-inline'>(敬佛篇觀佛部之感應緣)</span></p><p class="byline">釋道世</p><p>西晉愍帝建興元年吴郡吴縣松江滬瀆口漁者萃馬遙見海中有二人現浮游水上漁人疑為海神延巫祝[供-八+冉]牲牢以迎之風濤彌盛駭懼而返復有奉五斗米道黃老之徒曰斯天師也復共徃接風浪如初有奉佛居士吴縣朱膺聞之歎曰將非大覺之垂降乎乃潔齋共東靈寺帛尼及信佛者數人至瀆口稽首迎之風波遂靜浮江二人隨潮入浦漸近漸明乃知石像將欲捧接人力未展聊試擎之飄然而起便轝還通玄寺看像背銘一名維衛二名迦葉莫測帝代而書迹分明舉高七尺施設法座欲安二像人雖數十而了不動復重啟請翻然得起以事表聞朝廷士庶歸心者十室而九沙門釋法開來自西域稱經說東方有二石像及阿育王塔有供養礼覲者除積罪云又別傳云天竺沙門一十二人送像至郡像乃水上不沒不行以狀奏聞下勅聽留吴郡</p>
</div>
<div class='div-other'><a id='mulu16' />
<p class='h2'>見高僧傳及旌異記等<span class='note-inline'>(此行在上文作小字)</span></p><p style="margin-left:2em"><span class='note-inline'>(存)</span>劉鳳吴釋傳云今此像在城南開元寺寺又有盂非石非木古物也嘉靖初戒壇焚僧夜起爭挈其資有持盂出者主僧怒其不助之出資也投之火予嘗見其碎者作玉色不辨何物其類陶耶</p>
</div>
<div class='div-other'><a id='mulu17' />
<p class='h2'>吴中禮石佛</p><p class="byline">江淹</p><p>幻生太浮詭長思多沉疑凝思不慚炤詭生寧盡時敬亟積刼下金光鑠海湄火宅<span class='corr'>斂</span>焚炭藥草匝惠滋常願樂此道誦經空山坻禪心暮不雜寂行好無私軒騎久矣訣親愛不留遲憂傷漫漫情靈意終不淄誓尋青蓮果永入梵庭期</p>
</div>
<div class='div-other'><a id='mulu18' />
<p class='h2'>開元寺禮二佛一首</p><p class="byline">黃省曾</p><p>雙林感傳士七池景劉賢超最闡王銘彌穆抒扣篇前英昭厲拔後業驚縛綿泥掉排兩情光朗徹萬邊迷雲慧衿開世網耀目捐赤晷無遲鏡綠楊有新煙言投遠公侶湛意坦址前高緇集寶樹靈會啟上詮稽匝殊妙尊懺謝却累愆賁園抗清步咸舌吐勝宣羣相不靡懷金津亮此褰</p>
</div>
<div class='div-other'><a id='mulu19' />
<p class='h2'><span class='note-inline'>(存)</span>開元寺禮石佛像</p><p class="byline">周治</p><p>二佛刦外身靈珉資巧匠遇去日<span class='corr'>已</span>深猶得見好相入吴見晉年浮海表奇狀人天千載心瞻禮幸無恙初旭耀花敷蕭夜湧梵放聞見不可思始欲豁諸妄哀哉余下士稽首明天貺</p>
</div>
<div class='div-other'><a id='mulu20' />
<p class='h2'><span class='note-inline'>(存)</span>石佛賛</p><p class="byline">釋真可</p><p>無際雲濤以為槎並乘光照吴朱家屢經兵火初無恙見聞之者開心花心花開處香十虗光無邊中本來如若人有緣一稽首剎那三障頓消除障銷石佛觧說法兩口一舌覆塵剎眾生屙屎與放尿舌上周旋誰覺着誰覺着眼不見眼見生殺聖凢一例聽指揮廣額屠児真猛烈無邊苦海成智海一指屈伸情易决深即持此徃峨嵋魚龍處處生欣悅狹路相逢劉薩訶一切罪根方始㧞</p>
<p style="margin-left:2em">按賛中持此徃峨嵋之語當是繪石佛像也</p>
</div>
<div class='div-other'><a id='mulu21' />
<p class='h2'><span class='note-inline'>(存)</span>吴中泛海石佛賛<span class='note-inline'>(并序寄園中曹直指)</span></p><p class="byline">釋真可</p><p style="margin-left:2em">夫像設之始莫始於優填王金像與旃檀像像設之靈奇則莫靈竒於阿育王銅像與吴中石像夫金佛不度罏木佛不度火則石佛不度水明矣而吴中石佛乃出沒大海浮沉驚濤螺髮繩衣跏趺於碧琉璃上現大希奇魚龍悲仰濟海入吴而獨應朱氏之請由是觀之石佛既以度水則金佛亦度罏木佛亦度火矣予是以知無物非心無像非真能所卷舒精粗莫測惟照用俱全省則黃土與松枝皆隨感放光况我維衛迦葉二如來於無量刦與吴人有大因緣特此顯現令無量眾生起靈應想想則思思則悟悟則通通則近取諸身遠取諸物皆自心也然四方黑白不道於吴者無緣瞻仰予甚慨之乃属丁南羽氏繪像以傳秋空之月無擇蹄涔二如來自兹處處示現矣賛曰</p>
<p style="text-indent:0em" class="lg-abnormal"><div class='lg-row'>金佛不度罏木佛不度火石佛能度水多生願力故普願見聞者福慧如春花不假安排力花花妙自佳因影得佛心佛心無中外應用雖不竭迷之苦甚大維衛迦葉佛酬願顯靈奇水陸作佛事由之不許知凡有供養者地獄化佛會佛會五陰空罪福亦不昧獄室名福堂檢名實自詳因苦生覺照覺則物我忘堯春無中邊舜德寧促延朝暮禮二像披雲覩青天魚龍仰光彩虎兕融嗔顛吴水與燕山十五月皆圓</div>
</p></div>
<div class='div-other'><a id='mulu22' />
<p class='h2'><span class='note-inline'>(存)</span>開元石佛讚</p><p>稽首如來相非金亦非木趺坐驚濤中度海達於此若謂石有心有心則非石若謂石無心無心豈名佛吾聞有無法攝<span class='note-inline'>(盡)</span>一切法盡若人於石佛諦信不生疑不疑惑自斷惑斷凢聖情層水覓火熖况夫石與佛何從生二見二見既不生石佛迅於電</p>
</div>
<div class='div-xu'><a id='mulu23' />
<p class='h2'>開元寺佛鉢詩并序</p><p class="byline">皮日休</p><p style="margin-left:2em">按釋法顯傳云佛鉢本在毗舍離今在乾陀衛竟若千百年當復至西月支國若千百年至于闐國若千百年當至屈茨國若千百年當復來漢地晉建興二年二聖像浮海而至滬瀆僧尼[此/車]取之以歸今存于開元寺後建興八年漁者於滬瀆沙汭上獲之以為臼類乃葷而用焉俄有佛像見於外漁者始以為異意滬瀆二聖之遺祥也乃以鉢供之迄今尚存余遂觀而為之詠因寄天隨子</p>
<p>帝青石作綠水姿曾得金人手自持拘律樹邊齋散後提羅花下洗來時乳糜味斷中天覺麥麨香消大刼知從此共君親頂戴斜風應不等閑吹</p>
<p style="margin-left:2em">本集第一句自注云佛律云此鉢帝青玉石也四天王所獻也</p>
</div>
<div class='div-other'><a id='mulu24' />
<p class='h2'>奉和</p><p class="byline">陸龜蒙</p><p>空王初受逞神功四鉢湏㬰現一重待次想添香積飯覆時應帶步羅鍾光寒好照金毛鹿響靜堪降白耳龍從此寶函香裡見不煩西去詣靈峯</p>
<p style="margin-left:2em">本集第二句自注云至今鉢緣有四重也</p>
</div>
<div class='div-other'><a id='mulu25' />
<p class='h2'>辟支佛牙賛</p><p class="byline">釋梵埼</p><p style="margin-left:2em">日本成藏主入吴<span class='corr'>逢</span>一童子施辟支佛牙得而寶之請賛賛曰</p>
<p style="text-indent:0em" class="lg-abnormal"><div class='lg-row'>有一眾生出無佛世曾從徃刦受獨覺記花開葉落心融神會觀此因緣豁然超詣於三界中如鳥出籠雖不說法但現神通手捫日月身臥虗空十有八變開豁羣蒙至涅槃時吐三昧火自化形骸惟留骨鎖妙設利羅雨若干顆累累如珠頭頭而墮維道人成得其大牙堅若金剛<span class='corr'>淨</span>如蓮花砧杵不碎玉雪無瑕再拜稽首寧小幸耶我作賛辭仰其高躅冥熏法界<span class='corr'>淨</span>洗心目神物訶護無忘付囑人能敬信莫不生福</div>
</p></div>
<div class='div-other'><a id='mulu26' />
<p class='h2'>佛牙舍利讚</p><p class="byline">宋徽宗</p><p>崇寧三年重午日自蘇州報恩寺迎請釋迦佛牙入內致恭祈請舍利感應隔水晶匣出如雨點神力如斯嘉歎何已因以讚曰大士釋迦文虗空等一塵有求皆赴感無剎不分身玉瑩千輪在金剛百煉新我今恭敬禮普願濟群倫</p>
</div>
<div class='div-other'><a id='mulu27' />
<p class='h2'>佛牙</p><p class="byline">王煥如<span class='note-inline'>(吴縣志)</span></p><p>靈巖寺在靈巖山即吴舘娃宮晉司空陸玩捨宅為寺梁天監二年重建名秀峰寺剏寶塔感智積菩薩之異稱智積道塲宋興改為秀峰禪院太平興國二年藩臣孫承祐為姊錢王妃資冥建磚塔九成紹興中詔賜太傅韓王某薦先福更號顯親崇報寺僧智訥重建智積殿　本朝洪武間　賜今名為藂林寺永樂十年僧應机修弘治中僧夥而富釀酒千石一旦火自酒甕中發一寺皆燬後更建一小殿今東向面塔者是旁列僧舍數楹餘不能復起萬曆庚子五月雷雨大作火起塔中凡木皆燬而甎甓巋然獨存僧智含于燼中得一木篋中有佛牙三寸今供寺中</p>
</div>
<div class='div-other'><a id='mulu28' />
<p class='h2'>東晉吴興金像出水緣<span class='note-inline'>(敬佛篇覩佛部之感應緣)</span></p><p class="byline">釋道世</p><p>東晉周玘字宣佩義興陽羡人晉平西將軍處之第二子也位至吳興太守家世奉佛其女尤甚精進家童捕魚忽見金光溢川映流而上當即下網得一金像高三尺許形相嚴明浮水而住牽排不動馳徃白玘玘告女乃以人船送女徃迎遙見喜心禮而手挽即得上船在家供養女夕夢佛左膝痛覺者佛膝果有穿處便截金釵以補之玘後以女適吴郡張澄將像自隨言歸張氏後病卒乃見女在城墻上姿飾逾於平日內外咸覩俄而紫雲下迎遂上昇空極目乃沒澄曾孫事接戎旅平討孫恩之亂久廢齋戒不覺失像而光尚在舉家懺悔祈求像至有一老姥齎詣賣之索價極少識是前像方欲雇直失姥所在此像遂亾光在張家云</p>
<p style="margin-left:2em">失像而光尚卞卞字南藏作在</p>
</div>
<div class='div-other'><a id='mulu29' />
<p class='h2'>盤溝大聖</p><p class="byline">龔明之</p><p>承天寺普賢院有盤溝大聖身長尺許人有禱祈置之掌上吉則拜凶則吉<span class='note-inline'>(疑是否字)</span>人皆異之推所從來乃盤溝村中有漁者嘗遇一僧云何不更業漁者云他莫能之僧云吾教汝塑泗州像可以致富漁者云人不欲之則柰何僧云吾授汝一法遂以千錢與之令像中各置一錢所售之直亦以千錢為率漁者如所教競求買之果獲千緡今寺中所藏乃其一也豈非僧伽訛此以度人也</p>
</div>
<div class='div-other'><a id='mulu30' />
<p class='h2'>瞻禮天宮寺善財云是唐塑長尺二寸</p><p class="byline">徐波</p><p>東城留古像西日訪仁祠事蹟徵殘衲因緣捫斷碑樓開彈指頃相好化人為本色童真妙嚴身瓔珞隨盡形惟合掌迎笑在披帷面面看生動人人欲抱持性靈龕室滿國土草鞋知善應將來夢傳聞遇所期<span class='corr'>已</span>勝名手盡敢訝法身界今日焚香禮它年把臂時</p>
</div>
<div class='div-other'><a id='mulu31' />
<p class='h2'>舍利感應記</p><p class="byline">王劭</p><p>蘇州於虎丘山寺起塔其地是晉司徒王珣琴臺掘得甎函銀合子有一舍利浮之鉢水右轉四周舍利初發州天降雨未止寺日便出乃有雜色雲臨輿而行徘徊不散至於塔所空裡有音樂之聲既而天又陰晦舍利將下雲暫開舍利入函雲復合先是寺內鑿石井井吼二日盖舍利將來之應也</p>
<p style="margin-left:2em">按陏高祖立舍利塔詔云門下仰惟正覺大慈大悲救護羣生津梁庶品朕皈依三寶重興聖教思與四海之內一切人民俱發菩提共修福業使當今見在爰及來世永作善因同登妙果宜請沙門三十人諳觧法相兼堪宣導者各將侍者二人并散官各一人薰陸香一百二十斤馬五疋分道送舍利徃前件諸州起塔其未注寺者就有山水寺所起塔依前山舊無山者於當州內清靜寺處建立其塔所司造樣送徃當州僧多者三百六十人其次二百四十人其次一百二十人若僧少者盡見僧為朕皇后太子廣諸王子孫等及內外官人一切民庶幽顯生靈各七日行道并懺悔起行道日打剎莫問同州異州任人布施錢限止十文已下不得遇十文所施之錢以供營塔若少不充役正丁及用庫物率土諸州僧尼普為舍利設齋限十月十五日午時同下入石函總管刺史以下縣尉已上自非軍机停常務七日專檢校行道及打剎等事務盡誠敬副朕意馬主者施行仁壽元年六月十三日內史令豫章王臣暕宣又按王劭記前文云皇帝昔在潛龍有婆羅門沙門來詣宅出舍利一裏曰檀越好心故留與供養沙門既去求之不知所在其後皇帝與沙門曇遷各置舍利於掌而數之或少或多並不能定曇遷曰曾聞婆羅門說法身過於數量非世間所測於是始作七寶箱以置之神尼智仙言曰佛法將滅一切神明今已西去兒當為普天慈父重興佛法一切神明還來其後周氏果滅佛法隋室受命乃興復之皇帝每以神尼為言云我興由佛故於天下舍利塔內各作神尼之像馬皇帝皇后於京師法界尼寺造連基浮圖以報舊願其下安置舍利開皇十五年季秋之夜有神光自基而上右繞露槃赫若冶罏之燄一旬內四如之皇帝以仁壽元年六月十三日御仁壽宮之仁壽殿本降生之日也嵗嵗於此日深心永念修營福善報父母之思故延諸大德沙門與論至道將於海內諸州選高爽清靜三十處各起舍利塔皇帝於是親以七寶箱奉三十舍利自內而出置於御坐之案與諸沙門燒香禮拜願弟子常以正法護持三寶救度一切眾生乃取金瓶琉璃各三十以琉璃盛金瓶置舍利於其內薰陸香為泥塗其盖而印之三十州同刻十月十五日正午入於銅函石函一時起塔諸沙門各以精舍奉舍利而行初入州境先令家家洒掃覆諸穢惡道俗士女傾城遠迎總管刺史諸官人夾路步引四部大眾容儀齊肅共以寶盖旛幢華臺像輦佛帳佛輿香山香鉢種種音樂盡來供養各執香華或燒或散圍繞讚唄梵音和雅依阿含經舍利入拘尸那城法遠近翕然雲蒸霧會雖盲躄老病莫不匍匐而至焉沙門對四部大眾作是喝言至尊以菩薩大慈無邊無際哀愍眾生切於骨髓是故分布舍利共天下同作善因又引經文種種方便訶責之教導之深至懇切涕零如雨大眾一心合掌右膝著地沙門乃宣讀懺悔文曰菩薩戒佛弟子皇帝某敬白十方三世一切諸佛一切諸法一切賢聖僧弟子蒙三寶福祐為蒼生君父思與一切民庶共建菩提今欲分布舍利諸州起塔欲使普修善業同登妙果為弟子及皇后皇太子廣諸王子孫等內外官人一切法界幽顯生靈三塗八難懺悔行道奉請十方常住諸佛十二部經甚深法藏諸尊菩薩一切賢聖願起慈悲受弟子等請降赴道塲證明弟子為一切眾生發露懺悔於是如法禮拜悉受三歸沙門又稱菩薩戒佛弟子皇帝某普為一切眾生發露無始已來所作十種惡業自作教他見作隨喜是罪因緣墮於地獄畜生餓鬼若生人間短壽多病卑賤貧窮邪見[言*(采-木+(〡*日))]曲煩惱妄想未能自寤今蒙如來慈光照及於彼眾罪方始覺知深心慚愧怖畏無<span class='corr'>已</span>於三寶前發露懺悔承佛慧日願悉消除自從今身乃至成佛願不更作此等諸罪大眾既聞是言甚悲甚喜甚愧甚懼銘其心刻其骨投財賄衣物及截髮以施者不可勝計日日共設大齋禮懺受戒請從今以徃修善斷惡生生世世常得作大隋臣子無問長幼華夷咸發此誓雖屠獵殘賊之人亦躬念善舍利將入函大眾圍繞填閤沙門高捧寶瓶巡示四部人人拭目諦視共覩光明哀戀號泣聲響如雷天地為之震動凢是安置處悉皆如之真身<span class='corr'>已</span>應靈塔常存天下瞻仰歸依福田益而無窮矣皇帝以起塔之旦在大興宮之大興殿庭西面執珪而立延請佛像及沙門三百六十七人旛盖香華讚唄音樂自大興善寺來居殿堂皇帝燒香禮拜降御東廊親率文武百寮素食齋戒是時內宮東宮逮於京邑茫茫萬宇舟車所通一切眷属人民莫不奉行聖法眾僧初入敕使左右密夾數之自顯陽門及升階凢數三遍常剩一人皇帝見一異僧曷槃覆<span class='corr'>髆</span>以語左右曰莫驚動他置爾去<span class='corr'>已</span>重數之曷槃覆<span class='corr'>髆</span>者果不復現舍利之將行也皇帝曰今佛法重興必有感應其後處</p>
<p style="margin-left:3em">表奏皆如所言</p>
<p style="margin-left:3em">右三篇乃舍利感應之緣起故具錄於此</p>
</div>
<div class='div-other'><a id='mulu32' />
<p class='h2'>應夢觀音畫相</p><p>前宋湖州臧達侍親秀州得瘵疾齋素誦觀音經夢白衣人鍼耳疾遂愈逵欲為觀音像祈夢見之一夕夢示行道相逵覺而畫馬所謂應夢觀音是也後得美石令弟寧造像覆以石室今應夢觀音殿是也開平王來取張氏時寺中以畫相并銅香爐獻之王不受麾下士取畫相去後為常州范某者得之初不知其為虎丘物也其母夢一女子曰送我還母問還何所曰虎丘翌旦母視畫像有虎丘字亟令送還舟宿滸墅忽為偷兒携去有購之者亦夢女子曰我家虎丘送我還其人復以還寺今則併罏失之矣</p>
<p style="margin-left:2em">右見虎丘山志志乃國初郡人王賓所撰而成化間邑人鄉貢進士茹昂所重輯也</p>
</div>
<div class='div-other'><a id='mulu33' />
<p class='h2'>石像大士記</p><p class="byline">徐恪</p><p>有聖人馬得大圓通能以善應妙行不拘一方而随感示現無作妙力不遺一物而自在成就夫何故本如來藏真音聞體如水中月遍一切處觀音大士化導無礙本有如是故佛與辟夫聲聞等身随其得度而為說法人與非人險難諸境随其恐怖而施無畏則妙相示現妙力成就可思議哉吴興臧逵少侍親嘉禾以瘵疾常齋茹誦觀音夢白衣人鍼其耳疾遂愈逵善丹青弟寧事鑱刻因願以觀音像于石且首欲繪相為法不敢以意取而祈以夢證心思頗勤十年如是也一夕夢觀音行道之相及覺能追之故臧氏所傳吴人以為應夢觀音焉逵慶曆丙<span class='corr'>戌</span>自秀如杭復來蘇募眾立像徃返經畫二十年晚得鍾離智先者助馬凢舉大緣無能為之資則誘募必以眾力逵寠且寡助獨其心至誠終始不倦雖道途之久覊旅之困世情之艱難人不堪其憂逵晏如也吴俗善樂好施視逵所為孰不散所有以為助積日月之施足以成其志因訪太湖之洞庭得石尋餘玉潤而金聲寧像之惟相之肖其寶冠纓服圓容麗質世人皆能為獨行之相夢感心得如有所授而不自知雖大巧在前其能毫髮加損耶若廈屋以為帡幪欄楯以為防限大小之材偹締構者皆以良石熙寧癸丑得地於蘇州虎丘劍池之西南明年九月朔立宇置像随各就緒又得時公卿大夫觀音經墨妙終卷僅百數勒之石壁以永其傳斯時之盛事也且靈明虗寂無相可取上机喻馬中下蔽蒙随其流轉不以相示之則不信不以善導之則不入此西方聖人於有為△中随所建立或具以威儀而有名相飾以莊嚴而為功德皆以漸次使之信入而<span class='corr'>已</span>世之佛像其土木　甓金碧丹雘取於所募甚眾而所積且勤然成非其材寓非其地一失經始則獘不旋踵斯石蔵之湖津融結成就浸漬澡雪其體堅其質粹而成之得其材飛甍峻宇喬松絕嶺青蘿白雲氣象洒落叢林之冠而寓之得其地則創制之美　具於此足以副聖相感通之意在物所謂供養承事依歸瞻仰者愈久而不厭其利可勝計哉夫即相論道而道不異相即方丈之室尋尺之像華蔵之道塲普門之法身於是乎在以至大千亦復如是何適而非真耶元祐丙寅季春初吉日徐恪記　住山慧先立</p>
</div>
<div class='div-other'><a id='mulu34' />
<p class='h2'>大士贊<span class='note-inline'>(并序)</span></p><p>通州狼山紫衣僧契適於祥符年內因疾日久藥食無效乃冥心發願願著觀音詩十章以求加護纔及六章夜夢覩菩薩降蓬廬中慈光爍人由兹而愈詰旦遂成四章以足之益知大悲願力應念救苦志誠所懇如谷應聲拱與適公非故知因雍熈寺廣慈大師先日言其殊勝遂錄得全旦夕觀之一心踊躍贊嘆菩薩慈悲倍生恭敬謹率緣刊石於虎丘山石觀音殿流通勝事或見或聞同生供養時辛酉嵗元豐四年季秋望日姑蘇黃拱</p>
<p style="text-indent:0em" class="lg-abnormal"><div class='lg-row'>金沙池裊玉蓮馨殿閣堦墀盡水精雲化路岐通萬國風飄舟楫濟群生塵粧珪璧霜猶暗衣綴珠璣月不明若向險途逢八難只勞心念諷持名</div>
</p><p style="text-indent:0em" class="lg-abnormal"><div class='lg-row'>淵智弘慈大辨才端居波上絕纖埃祥光射散千門病甘露傾消萬國灾翠柳變成金世界白蓮涌出玉樓臺我今稽首焚香禮願向人間應念來</div>
</p><p style="text-indent:0em" class="lg-abnormal"><div class='lg-row'>慧炬慈航在世間除昏濟險未嘗閒手擎一穗青[糸*系]柳身倚千層碧玉山聲滿諸天常諷誦功圓十地絕躋攀終求郢妙雕金相時獻香花禮粹顏</div>
</p><p style="text-indent:0em" class="lg-abnormal"><div class='lg-row'>方珪坐壓五雲端修竹叢邊舞玉鸞施果狖離蒼岫晚獻珠龍透碧波寒琉璃瓶對珊瑚印翡翠環搖玳瑁冠百寶堦前文石上天人瞻禮藝旃檀</div>
</p><p style="text-indent:0em" class="lg-abnormal"><div class='lg-row'>水面紅鮮耻綘唇尋常侍從有天神整齊紺髮雲千縷端麗慈容月一輪素舸欲沉威濟物霜刀曾断福霑人世間多少誠心者智燭惟求照耀身</div>
</p><p style="text-indent:0em" class="lg-abnormal"><div class='lg-row'>天花環繞翠雲随拯救湮淪萬類時貴賤若能勤行願死生長得覩容儀狻猊番擲瓊臺角鸚鵡回翔寶樹枝永刦只將權實化有情皆使入無為</div>
</p><p style="text-indent:0em" class="lg-abnormal"><div class='lg-row'>水精盤躍錦鱗魚閟宇淵沱海岸居秀世竹鳴金鸑鷲觀空波湧玉蟾蜍輕明纓絡垂身後重疊芙蓉襯石初曾向夢中潜祐我爍人儀表降蓬廬</div>
</p><p style="text-indent:0em" class="lg-abnormal"><div class='lg-row'>寂照慈威化不同聞聲清<span class='corr'>淨</span>得殊功指光遠射神龍燭眉彩修彎帝釋弓寶器曉凝蘭穗露珠衣秋響桂枝風信知萬里從人欲何患周遊鬼國中</div>
</p><p style="text-indent:0em" class="lg-abnormal"><div class='lg-row'>宴坐瓊瑤曲密都感通寧肯擇賢愚遍分智慧燈開暗盡洒清凉雨發枯荷擁夕池鮮五色樹凝春砌瑩三珠波神天女相随從虗臼光中美丈夫</div>
</p><p style="text-indent:0em" class="lg-abnormal"><div class='lg-row'>覺源非有等差心物性陶鎔逐淺深昏惑道中瞻月角辨才門裡聴潮音彩雲輕罩山輝玉花雨斜飛地湧金終擬龍綃圖畫看供氶香火老東林</div>
</p></div>
<div class='div-other'><a id='mulu35' />
<p class='h2'>伏覩適公詩賛觀世音菩薩果應所懇具述於前拱不揆淺拙謹吟一章同賛聖德</p><p>菩薩慈悲行願深徧遊沙界極枯沉眾生得度随形化說法開迷震梵音眉現毫光　率土手持楊柳攝群心我今稽首虔誠禮願賜慈光與照臨</p>
<p style="margin-left:2em">按虎丘山志載此諸詩題為石像大士賛竊觀詩之與序則詩第為觀音作而刻于石像殿中耳初非特贊石像者也故今止稱大士贊而次于石像記之後記雖作于元祐而殿則立于熙寧詩乃刻于元<span class='corr'>豐</span>是作記在立殿之後而置像在刻詩之前故不妨附諸詩于像記之末也</p>
</div>
<div class='div-other'><a id='mulu36' />
<p class='h2'>叅禮寒山寺釋迦如來入山修道變窑聖相記</p><p class="byline">周祇<span class='note-inline'>(法名弘栢)</span></p><p>法華會上佛口所宣成佛以來無央数刦而于周威王八年降生中天竺國示狹劣相入山苦行凢六年覩星悟道廣說三乘普度群迷體本不生不滅而示幻生幻滅是豈思維心可測識度量哉像季世率以水土諸物聚沫為器觸火成堅時會窑變器裂顯現我佛世尊入山修道聖相何異虗空粉碎証入不生滅地法本如是是在當人觸着瞥地耳瞻禮間慈光昭著四體筋骨崚嶒手指甲肉井井一手托腮一手持珠以至衣紋袒膊痕消迹冺背虗一穴指竅空洞唇露二齒無言音處示全三十二相但見烟霞滿目雲山叠翠生氣逼人恍若親覲異哉造物無私佛亦無心誰能為之弘栢小子偕　　　獲同參禮寺僧秋空等亦復瞻仰不捨各各心思路絕意識不到忽焉廣長舌相徧覆三千大千世界句中無意意在句中三玄三要愈出愈無窮而終不獲自覩頂相具眼眾生㘞地一聲便已成佛豈不奇捷佛言竒哉眾生具有如來智慧德相但以妄想不能證得豈欺我哉世尊一日陞座文殊白槌云諦觀法王法法王法如是世尊便下座天童覺禪師有頌曰一叚真風會也麼元元化母理機梭織成古錦含春象無柰東君漏泄何栢亦頌曰一叚真風會也麼元元化母理机梭織成古錦含春象無柰東君漏泄何</p>
<p style="margin-left:1em">嵗在甲戌為　皇明崇禎七年九月十有六日立冬之候當<span class='note-inline'>(指)</span>七十有八之年知識不全劍甲銷已多生刦中一得微善乃獲躬承非我釋迦如來悲光即世曷克有此慚愧無地敬為之記　<span class='note-inline'>(攷原本尚有　寒山寺礼二大士偈　周祇　石刻觀音畵像　范以益　石無量壽佛像　錢希言　普賢應夢記　孫覿　石天王像　載姑蘇志　毗沙門天王像　見問世舊崑山縣志雜記　奉安西方三聖像祝文　姚廣<span class='corr'>孝</span>)</span></p>
</div>
<div class='div-other'><a id='mulu37' />
<p class='h2'>光福寺觀音記<span class='note-inline'>(法海寺畵像　錢希言)</span></p><p class="byline">黃公頡</p><p>光福寺距城六十里有銅像觀音其始作者與其歲月予不得知也康定改元六月志里張氏於廟傍之泥中覩焉時久旱弗雨相與言曰觀音示現殆有謂乎乃具梵儀禱焉即時雨降以是凢有禱而弗獲者州人必請命於刺史而致敬無不得其感報夫道在天下其廢興有数而出處有命亦惟其時而<span class='corr'>已</span>盖習俗沉迷之日久矣必將有以薰沐其邪意啟迪其善心教令既不足以敺之於是時聖人出而輔世其在吳越則若四明之奉化東陽之雙林錢塘之天竺是也或因吳俗之所趋或寓乎物<span class='corr'>之</span>所感顯相示化變出不窮以是因緣不假言說凢見聞者随其願求各有所得則雖頑嚚抵冒之人亦將有以善其心况根性之厚者乎則其所以輔世者豈小補哉此其佛教行乎中國人之所賴以悔罪祈福者宜乎曠世歷年而弗絕也予母[苑/大]于寺之西南常遇其上僧蘊恭屢求為記予不得辭也因序其事云</p>
</div>
<div class='div-other'><a id='mulu38' />
<p class='h2'>夷堅乙志內一條</p><p>邊知白字公式祖塋在平江之蒸山宣和六年為太學學錄得武洞清石本羅漢十六遣家僮致之墳菴前一夕行者劉普因夢十餘僧持學錄書來求掛搭以白主僧慧通通難之曰菴中所得鮮薄尋常供兩三人猶不継安能容大眾哉來者一人起取筆題詩門左曰松羅深處有神天不憶其他語明旦話此夢未竟而石本羅漢至数內一人即夢中所見題詩者也由是公式足成一章曰松羅深處有神天小剎何妨納大千掛搭定知宜久住歌吟何幸得流傳袖中出簡聊應爾門上題詩豈偶然願我未除煩惱習與師同結未來緣語雖未工然皆紀實也菴曰慶雲菴至今遺址尚存</p>
</div>
<div class='div-other'><a id='mulu39' />
<p class='h2'>靈泉賛</p><p class="byline">孫覿</p><p>良哉大士溢此靈泉世有熱惱一酌而痊方池何產三級紅蓮無實可味有根弗傳世紀大士浮海而來携此二物置之山隈青青之枝其洒此哉躚躚之衣其製此哉唯此小湖實補陀山我來稽首瞻仰尊顏挹水啜之清入肺肝塵垢銷落身心蕩然嗟嗟此土奉事弗篤百尺頹基数椽敗屋如泗僧伽習玩成瀆對面却迷貴耳賤目惟聖憫狂存乎克念歸斯受之匿瑕磨玷弗畀莫求弗施已厭信受之者亦得自贍汝心如泉泓然弗遷汝身如蓮離垢芳鮮大士可之詎曰舍旃一彈指頃超證無邊</p>
<p style="margin-left:2em">按郡志云相傳唐乾符中有沉香觀音像泛太湖而來小湖寺僧迎得之有草繞像足投之小湖生千葉蓮花</p>
</div>
<div class='div-other'><a id='mulu40' />
<p class='h2'>夢石天王像</p><p class="byline">龔明之</p><p>後唐時慧聚寺有紹明律師僧中傑出者居半山彌勒閣一夕夢神人曰簷前古桐下有石天王像與銅鐘師宜知之詰旦掘其地果獲此二物今尚龕置壁間形製極古故前軰有詩云一旦石像欲發現先垂景夢鳴高岡常熟破山思高僧嘗學于紹明見本朝僧史</p>
</div>
<div class='div-other'><a id='mulu41' />
<p class='h2'>夷堅志內一條</p><p class="byline">洪邁</p><p>淳熙元年吳江長橋側居民鄭氏媼年八十餘嵗獨處茅簷之下日弓于市頗為人所憐敝衣糲食之外蓄其賸錢藏於缾欲以畫觀音像夏四月鄰火延燒所積一空明日泣理故處於燼中得故缾畧無壞缺而錢鎔成寶像高一尺許冠衣瓔珞楊柳<span class='corr'>淨</span>瓶皆真工製妙巧塑匠驚嘆以為不能及巨室王氏取去營一室嚴奉留媼事香火壽過百餘歲</p>
</div>
<div class='div-other'><a id='mulu42' />
<p class='h2'>魚化石觀音見周世昌崑山縣志雜記</p><p>元<span class='corr'>豐</span>四年夏駕里民羅滿獲一鯉長可二尺俄化為石觀音像因供於家時慧聚寺僧守齊夜艤舟于此夢白衣女子曰我舟覆父與夫皆溺死師幸容我守齊拒之女曰假一篋宿何傷守齊開篋納之遂驚悟迄旦至羅氏家見石觀音初出水身猶沮洳叩之知其魚化也守齊默念與夢合因乞以歸</p>
</div>
<div class='div-other'><a id='mulu43' />
<p class='h2'>吳釋傳內一條</p><p class="byline">劉鳳</p><p>沙門異成即普潤法師翻譯之堂築舍日誦法華題曰蓮華堂又傳教作普賢堂於虞山之陽長山寺法海於至正庚子八月夢觀音大士顯化於水濱得旃檀像遂盛飾棟宇極其莊嚴事之甚有靈騐</p>
</div>
<div class='div-xu'><a id='mulu44' />
<p class='h2'>魚尾骨化佛賛并序</p><p class="byline">周永年</p><p style="margin-left:2em">萬曆戊午平望市民有得大鰱魚断為数叚鬻之於市者王氏之僕市得其尾烹而食之剔肉見骨有像儼然色如白石其形立其頂露其目深其鼻塌其唇朱其髯長其體<span class='corr'>豐</span>厚其左手若撫其左乳其右手若撫其右膝其衣袖寬廣其背隱然若隔衣以露骨者業亦有数刀痕其承足處有若蓮花座者則<span class='corr'>已</span>為刀斫斷不復相屬王氏之僕且随棄去矣像存王氏永年於今己未春遇而見之謹稽首為之賛曰</p>
<p style="text-indent:0em" class="lg-abnormal"><div class='lg-row'>我聞諸佛及大菩薩悲憫化現無暫休歇應以何身而得度者即現何身而為說法今觀此像是為何相若非居士即是長者佛所欲度倘在是等魚遊江湖業非定殺取魚之法獨無遺術老在水鄉不能具說漁具諸詩賛歎惡業凢登爼者以鮮為美必生致之其價乃倍貪味貪財惡乃交濟近多善士亦知戒殺第所戒者鵝鴨等物日所恣噉仍此水族獨不一思鷄豕之類受人豢養供人宰割猶極慘痛而以為戒彼居於水自生自育橫被斯人取以為食豈惟傷仁抑且害義彼食魚者鵜鶘與獺人與之爭獸心鳥喙徃古聖人雖結網罟然奏鮮食以艱食故既飽五穀何復嗜殺釣而不綱儒者所述夜靜水寒垂餌不食寧此無彼豈直示拙今此異相成於魚骨誰為包褁誰為刻畫諸佛化身百千萬億今此巨魚是亦其一刀山湯鑊佛己身入其膾魚者應得何業當念經言出佛身血若見不見若信不信與聞此事佛說法竟蛤中觀音是一明証又此真像出於魚尾魚尾蓮胎是二是一何必更問蓮花座子我願世人臨淵莫<span class='corr'>羨</span>一一水中佛身常現</div>
</p></div>
<div class='div-other'><a id='mulu45' />
<p class='h2'>南翔寺<span class='note-inline'>(載鄭虎臣吳都文粹)</span></p><p>白鶴南翔去不歸惟留空跡在名基可憐後代空王子不絕熏修享二時</p>
<p style="margin-left:1em">崑山臨江鄉有南翔寺初掘地得石徑丈餘嘗有二鶴飛來集其上僧有齊法師者即此地作精舍聚徒居之鶴飛來無定方隨飛來處其方必有人來施財作供無一日不騐久之鶴去不返僧為之號泣石上忽見題一詩云云因名寺曰南翔寺之西有村曰白鶴</p>
</div></div>
<p class='juan'>吳都法乘卷第二終</p>
</div><!-- end of div[@id='body'] -->
</body></html>