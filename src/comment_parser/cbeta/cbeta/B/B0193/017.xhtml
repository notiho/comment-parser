<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吳都法乘</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1245' />
<p class='juan'>吳都法乘卷第十七</p><p class="byline">吳江周永年撰</p>
<div class='div-other'><a id='mulu1246' />
<p class='h1'>流音篇</p><p style="margin-left:2em">筍簴懸置蒲牢吼擊昏夕晨朝喚醒睡客石磬泠泠木魚寂寂萬杵遙傳八音首出省發人深不風而疾玄墓從今楓橋自昔述流音第十七</p>

<div class='div-other'><a id='mulu1247' />
<p class='h2'>半夜鐘</p><p class="byline">龔明之</p><p>唐張繼宿楓橋詩云月落鳥啼霜滿天江邨漁火對愁眠姑蘇城外寒山寺夜半鐘聲到客船昔人謂鐘聲無半夜者詩話嘗辨云姑蘇寺鐘多鳴於半夜予以其說為未盡姑蘇鐘唯承天寺至夜半則鳴其它皆五更鐘也<span class='note-inline'>(此張繼詩王氏學林新編誤以為溫庭筠)</span></p>
</div>
<div class='div-other'><a id='mulu1248' />
<p class='h2'>寒山寺鑄鐘偈</p><p class="byline">唐寅</p><p>姑蘇城外古禪房擬鑄銅鐘告四方試看脫胎成器後一聲敲下滿天霜</p>
</div>
<div class='div-other'><a id='mulu1249' />
<p class='h2'>墨莊漫錄內一條</p><p class="byline">張邦基</p><p>予妹夫王從一太初著東郊語錄有云唐人詩云月落鳥啼霜滿天江楓漁大對愁眠姑蘇城外寒山寺夜半鐘聲到客船此張繼楓橋夜泊之作也說者謂美則美矣但三更非撞聲時按南史裴皇后傳載齊永明中上數遊幸諸苑囿載宮人從車置內深隱不聞端門鼓漏聲置鐘於景陽樓上應五更三鼓宮人聞鐘聲早起粧餙由是言之夜半之鐘有自來矣予以為不然非用景陽故事也此葢吳郡之實耳今平江城中從舊承天寺鳴鐘乃半夜後也餘寺聞承天鐘罷乃相繼而鳴迨今如是以此知自唐而然楓橋去城數里距諸山皆不遠書其實也承天今更名能仁云</p>
</div>
<div class='div-other'><a id='mulu1250' />
<p class='h2'>老學菴筆記內一條</p><p class="byline">陸務觀</p><p>張繼楓橋夜泊詩云姑蘇城外寒山寺夜半鐘聲到客船歐陽公嘲之云句則佳矣其如夜半不是打鐘時後人又謂惟蘇州有夜半鐘皆非也按于鄴褒中即事詩云遠鐘來半夜明月入千家皇甫冉秋夜宿會稽嚴維宅詩云秋深　水月夜半隔山鐘此豈亦蘇州詩耶恐唐時僧寺自有夜半鐘也京都街鼓今尚廢後生讀唐詩文及街鼓者徃徃茫然不能知况僧寺夜半鐘乎</p>
</div>
<div class='div-other'><a id='mulu1251' />
<p class='h2'>能仁寺重鑄鐘銘</p><p class="byline">孫覿</p><p>太平興國之初平江節度使孫承祐鑄大銅鐘於能仁寺為樓三成居之後百五十年當建炎庚戌盜入平江能仁大火一夕燼又四年紹興癸丑寺僧行和者募眾力更鑄鐘成為銅萬三千斤晉陵孫覿為之銘曰</p>
<p style="text-indent:0em" class="lg-abnormal"><div class='lg-row'>法音無礙遍滿大千際軼海無量無邊眾生執迷馳走空聚聽蟻為牛夢春作鼓矯亂顛倒妄認前塵色聲交鶩不守其真粵有大士修三摩地出大音聲而作佛事燧火革金以燔以鎔鑄此東序千石之鐘蛇以目聞豬以足聽水鳥風林更相和應除聾破聵一擊而通八方上下地獄天宮一切滿中十類四相凡厥聲聞俱證無上</div>
</p></div>
<div class='div-other'><a id='mulu1252' />
<p class='h2'>曇初禪師法華鐘成</p><p class="byline">釋法藏</p><p>三鑄黃金欲捨形鐘成新勒七函經雲生樓角補柴嶺月落鯨音過洞庭山逈不知何處發夢勞真得幾人惺一聲六萬有餘宇若個翻身子夜聽</p>
</div>
<div class='div-other'><a id='mulu1253' />
<p class='h2'>曇初老人鑄法華鐘十年一鑄三鑄而就</p><p class="byline">徐波</p><p>物成人半世願力一何長金火作之合天人靜其旁龍蹲聲自養<span class='note-inline'>(敘象龍種好音聲)</span>佛語扣時詳隱處香山下微微近好牀</p>
</div>
<div class='div-other'><a id='mulu1254' />
<p class='h2'>題法華鐘十六韻</p><p class="byline">蔣秋</p><p>斯鐘鎔大治鏤刻皆精工繡色有斑碧營結多螭龍妙蓮華全軸演出從此躬畫畫自殊勝點點多圓通波撇有旨意淵淵見心宗扣則無大小聲亦無異同出之遠水上或播從高風去來萬山裏萬山為一空抑揚從午夜涌沒隨西東怒吼及溫語人天咸發蒙湖山草木類接之自明聰鐘為法華轉轉法華者鐘兩俱不可得一擊當其中一擊一轉已轉轉無終窮佛身全露布祖意何洶洶聲後聲先事雲山到晚封</p>
</div>
<div class='div-other'><a id='mulu1255' />
<p class='h2'>玄暮山法華鐘放光贊</p><p class="byline">周祇</p><p style="text-indent:0em" class="lg-abnormal"><div class='lg-row'>大圜空中大導師虗玄無我渠本靈臥士橫敲聲寂滅聲聲旋轉法華經俄放光明徧十虗川谷見聞咸清<span class='corr'>淨</span>此光本有非外來心佛眾生三平等過現未來嘗絕待無言無說本無生眾生習染醉情塵舉念塵勞便失真按指發光心量滿圓成實性了無痕鄧尉山中僧如曉募銅勤苦絕貪嗔鎔冶三火始成就多刼熏修悲願輪正因佛性本無二了因須仗緣因興本光圓滿非涯際破碎虗空作證明見聞獲與斯光者蒙熏咸植如來乘永矣堅此菩提願勤修佛道悟眾生生生仰藉法華光永謝二三皈一乘普願佛我羣生類同此願海行正令</div>
</p></div>
<div class='div-other'><a id='mulu1256' />
<p class='h2'>鐘樓偈</p><p class="byline">陳繼儒</p><p style="text-indent:0em" class="lg-abnormal"><div class='lg-row'>聖祖御詩碑於玄墓景暉燭天神鬼呵護名山大川環擁回互紫栢老人笑而相[(厂@((既-旡)-日+口))*頁]〃曇旭師親口囑付鑄法華鐘幽明普度撞鐘一聲轉經一部一百八聲經亦如數有鐘無樓終嵗偃臥煌〃法寶幾委行路誰續因緣麓屏來助戒律精嚴信於緇素乃謁眉公請題募疏居士宰官施者金布樓建鐘懸髑髏敲破聲聞九天門開萬戶有情無情聞者超悟耳根圓通不思議故</div>
</p></div>
<div class='div-other'><a id='mulu1257' />
<p class='h2'>曇旭師有誓願云鐘樓成後方許移龕入塔檀長者幸喜捨落成之不惟曇公之目瞑即眾生之天耳亦可頓開矣又</p><p class="byline">楊文驄</p><p>一聲突出靈臺六萬餘言頓該幽冥眾苦停息人間大夢醒來踏破草鞵雙赤足荊棘林中休躑躅此中功行誰最多後有麓屏先曇旭</p>
</div>
<div class='div-other'><a id='mulu1258' />
<p class='h2'>為麓屏兄書</p><p class="byline">釋弘椉</p><p>鯨音吼處毫光放無量義時入此鐘不斷頭經如是轉萬峯頂上振宗風</p>
</div>
<div class='div-other'><a id='mulu1259' />
<p class='h2'>為麓屏禪師前戒題</p><p class="byline">釋濟忍</p><p>十丈癡雲坐梵天屏師促尾旭師牽鐵鞵踏破功方半贏得時人厭普賢達觀老〃〃〃為君走徧千山道夜深歸去觸全機舉椎忽聽蒼龍嘯</p>
</div>
<div class='div-other'><a id='mulu1260' />
<p class='h2'>銅鐘鑄文</p><p style="margin-left:19em">載太倉志</p>
<p>皇元延祐四年歲次丁<span class='corr'>巳</span>十月甲午朔越十日癸卯崑山州海寧寺洪鐘成朝列大夫崑山州兼勸農事王安貞屬翰林院國史編修官章嘉為之銘曰</p>
<p style="text-indent:0em" class="lg-abnormal"><div class='lg-row'>海寧楗椎昔冶惟鐵聲愔臂吒布薩爰設繄茲新城昕晦攸節匪烈其聲蒙聵胡醒范銅改鑄李帥初營賢牧王公克篤厥成力量山峙號令風靡填咽瑤施雨天輓鬼鳬氏告功贔　柑[竺-二+虞]劍輪在空浪舶揚風履道坦坦不若不逢福覃沙界聖祚延洪</div>
</p></div>
<div class='div-other'><a id='mulu1261' />
<p class='h2'>二鐘</p><p style="margin-left:18em">載崇明志</p>
<p>元至正間有洪鐘二口連結乘潮而來相擊作聲止東沙岸弗去聞於官一舁置慈濟寺一舁置壽安寺晨昏叩之聲俱抝拷莫辨彼此</p>
</div>
<div class='div-other'><a id='mulu1262' />
<p class='h2'>鐘聲</p><p class="byline">張鳳翼</p><p>古寺報昏明應知無世情疾徐俱是梵大小不辭鳴風外羣迷覺雲邊萬刼清若令蕭綜聽歷亂百愁生</p>
</div>
<div class='div-other'><a id='mulu1263' />
<p class='h2'>臥鐘</p><p class="byline">周治</p><p>憶自懸蟲解聲隨歷歲停摩挲金氣黯斑駁土花青霜月空相感山僧失舊聽何人悲晦跡扶響出層冥</p>
</div></div>
<p class='juan'>吳都法乘卷第十七終</p>
</div><!-- end of div[@id='body'] -->
</body></html>