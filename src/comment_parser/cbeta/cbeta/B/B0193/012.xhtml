<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吳都法乘</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1028' />
<p class='juan'>吳都法乘卷第十二</p><p class="byline">吳江周永年撰</p>
<div class='div-other'><a id='mulu1029' />
<p class='h1'>道影篇</p><p style="margin-left:2em">起寫人形過有繪事[書-曰+皿]佛菩薩爰及其次師僧所居禪請律寺龍象趨隨中瓶執侍人有存亡像惟一視水邊林下圖厥高致述道影第十二</p>

<div class='div-other'><a id='mulu1030' />
<p class='h2'>康祖像贊</p><p class="byline">釋法藏</p><p style="text-indent:0em" class="lg-abnormal"><div class='lg-row'>大丈夫漢人人觧向無佛處稱尊獨老漢不捨江東一片地拈一星子告報諸人一時浮圖遍滿南國賺多少赤骨律漢子在放光動地處理會如今直下要會那</div>
</p></div>
<div class='div-other'><a id='mulu1031' />
<p class='h2'>唐居國會尊者像贊寄憨公<span class='note-inline'>(并序)</span></p><p class="byline">釋真可</p><p style="margin-left:3em">三國為英雄之聚無刀兵之聚慈悲般若無有入處而康祖一錫浮江三稱如來兩目流血舍利投瓶光燦六合澤綿千古是時也吳之君臣莫不為之動心變色即事徵理知有佛而不疑六度既譯安般門開無揮黑白得法眼<span class='corr'>淨</span>與炎禪思入微者不可計筭皆我祖為之嚆天也茲憨山清大師因弘法戌瘴海善以慈心三昧普使朽骨生春聖華居士聞風感慕特寫祖影寄上曹溪以為大師影響嗚呼曹溪肉佛所現自唐及宋飲曹溪而得道者代不之人邇來曹溪涸矣瑤林蕭然又藉憨師以謫戍為波瀾而曹源復活康祖分身髑髏眼開恒沙難喻豈可以有思惟心測其功德淺深者哉達觀道人不觧逆風把柁但觧順水推船為之費曰</p>
<p style="text-indent:0em" class="lg-abnormal"><div class='lg-row'>康祖來吳清公謫粵髑髏大師金剛眼突瘴海之慘骨<span class='corr'>刺</span>魂驚大師得戌彌感　聖明曹谿蠱毒飲者皆喪大師飲之銷盡諸障指撮合刊康祖之會會不為我此心何慚弘法得罪命如單絲千里瘴嶺芒鞋踏遍雷道岧嶤颶風正高鉢瓶孤逝舌相昭昭南粵魍魎白日鼓掌我若無心菩薩影響有心應之康祖愚庭章甫之國其誰不疑石頭之別肝膈水冷丁生吹大寫康祖影緣影得心心亡性冥大用無常鍾以眼聽根塵主客收放夢醒掌擎瑤塔牢山之頂</div>
</p></div>
<div class='div-other'><a id='mulu1032' />
<p class='h2'>覺印英禪師費</p><p style="text-indent:0em" class="lg-abnormal"><div class='lg-row'>有德司契物所不忘畏壘之壤社稷庚桑維師羶行蟻來諸方深山大澤屨滿其堂以繪肖貌垢塵粃糠而始即此缾水爐香</div>
</p><p style="margin-left:1em">政和壬辰僕見禪師於涇縣之水西為作此贊後二年復相遇吳門而禪師方住雲嵓一日其徒惟休過僕索重書因書之四月十七日宣德郎汝南何安中題</p>
</div>
<div class='div-other'><a id='mulu1033' />
<p class='h2'>題現老真</p><p class="byline">范成大</p><p>三　十年來共葛藤如今蓮社冷如氷茶瓜櫻笋遊山會從此此齋厨少一僧</p>
</div>
<div class='div-other'><a id='mulu1034' />
<p class='h2'>虎丘老祖</p><p class="byline">釋普莊</p><p>睡虎耽耽世所誇堆雲觸着是冤家秖應肉醉空山裡更不人前露爪牙</p>
</div>
<div class='div-other'><a id='mulu1035' />
<p class='h2'>應庵華禪師像費</p><p class="byline">釋明本</p><p style="text-indent:0em" class="lg-abnormal"><div class='lg-row'>播屋頭春料老虎尾太白峰高甘露門啟</div>
</p></div>
<div class='div-other'><a id='mulu1036' />
<p class='h2'>又</p><p class="byline">釋惟則</p><p style="text-indent:0em" class="lg-abnormal"><div class='lg-row'>用虎口奪食之機恣行五逆展蛇頭揩癢之手觸撥諸方海涌峰前干戈卸却金輪峰頂妖恠潛藏視妙喜甘露門雨強不下通楊岐正法眼五世其昌碧桃帶雨春風濕吹作優曇徧界香</div>
</p></div>
<div class='div-other'><a id='mulu1037' />
<p class='h2'>又</p><p class="byline">釋慍<span class='note-inline'>(恕中)</span></p><p style="text-indent:0em" class="lg-abnormal"><div class='lg-row'>咄哉老古錐平生愛打哄根種蒺藜園徧布三毒種要續楊攻正宗大似開眼作夢當時若不得一領破衲衣我也知你餓殺凍殺有分</div>
</p></div>
<div class='div-other'><a id='mulu1038' />
<p class='h2'>明覺</p><p class="byline">釋文琇</p><p>結友蚤逢韓大伯拂衣抹通老林禪翠峰乳竇兩山色直到于今青接天</p>
</div>
<div class='div-other'><a id='mulu1039' />
<p class='h2'>高峰和尚</p><p class="byline">釋普莊</p><p>天目山中立死関語頭從此落人問青松樹下磐陀石凜凜高風孰可攀</p>
</div>
<div class='div-other'><a id='mulu1040' />
<p class='h2'>高峰妙禪師像費</p><p class="byline">宋濂</p><p style="text-indent:0em" class="lg-abnormal"><div class='lg-row'>目光凝定爍破大千戒體圓明直探性原青山萬仞不出死関名高天下法㽞世間</div>
</p></div>
<div class='div-other'><a id='mulu1041' />
<p class='h2'>憨石玉禪人請題高峰大師像</p><p class="byline">釋圓悟</p><p>頭髮髼鬆面貌側令人只見半邊鼻不知那一半他自識不識憨石石石莫顢頇自申自手摸始得咄</p>
</div>
<div class='div-other'><a id='mulu1042' />
<p class='h2'>高峰妙禪師讚</p><p class="byline">釋圓信</p><p style="text-indent:0em" class="lg-abnormal"><div class='lg-row'>龍鬚脫皮換骨向雙髻峰頂呵佛罵祖六年敗闕倒轉旗銘直入深深天目獅子嵓中冷氷〃一十八載滯貨方纔得價若斷崖之與中峰更無得意於先師且道還有人麼臨崖看滸眼特地一場愁</div>
</p><p style="text-indent:0em" class="lg-abnormal"><div class='lg-row'>大師居西天目獅子嵓璧立千仞之風攀躋不得苦行一生道滿天下雙髻六載龍鬚九年未嘗一日若倦以枕子墮地打破生死鬼窟壽美五十八歲涅槃於死関全身[午/止]塔可謂鐵成金骨刀斧斫不入面孔舍利無數光現髮根千載之下更有何人像得我師我師真我師也非稱呼之師也影子在此且道高峰主人公在何處道道</div>
</p></div>
<div class='div-other'><a id='mulu1043' />
<p class='h2'>高峰祖師</p><p class="byline">釋廣印</p><p>雙髻六年龍鬚九謾把一塵㣲細剖一朝枕子墮枕床頭驚起須彌顛倒走醜醜</p>
</div>
<div class='div-other'><a id='mulu1044' />
<p class='h2'>高峰自讚<span class='note-inline'>(讚凡六首今錄其四以明初為孝小師祖雍為嗣法比丘二禪人或是吳僧也)</span></p>
<div class='div-other'><a id='mulu1045' />
<p class='h3'>師子院明初院主請</p><p style="text-indent:0em" class="lg-abnormal"><div class='lg-row'>鼻無兩竅眼露雙睛十分無面目一味得人憎將正續三世之業等閒籍沒向白雲千峰之上特地掀騰坐斲死関幸自惡聲難掩那更被伊描邈轉見可憐生阿呵呵三十年後寧無人路見不平</div>
</p></div>
<div class='div-other'><a id='mulu1046' />
<p class='h3'>天覺禪師祖雍長老請</p><p style="text-indent:0em" class="lg-abnormal"><div class='lg-row'>中大仰毒奮師子威平生負重病舉世無良醫向蓮峰插一莖草為少室發千鈞機舌頭無骨額下生眉喚作開山即錯不喚作開山猶非從教後代亂針錐</div>
</p></div>
<div class='div-other'><a id='mulu1047' />
<p class='h3'>禪人請讚</p><p style="text-indent:0em" class="lg-abnormal"><div class='lg-row'>遮個村僧只好聞名尾巴纔露天下人憎</div>
</p><p style="text-indent:0em" class="lg-abnormal"><div class='lg-row'>不識嵓頭密啟處剛言悟得仰山禪這塲敗露難遮盖留與兒孫萬古傳</div>
</p></div></div>
<div class='div-other'><a id='mulu1048' />
<p class='h2'>高峰祖師贊</p><p class="byline">釋法藏</p><p style="text-indent:0em" class="lg-abnormal"><div class='lg-row'>濟十八傳從師崛起自唐及元不遺宗旨骨聳巉嵓身橫獅子慈明作畧蓮華橾履回師發心徹師蘊底誓振師宗奈突不已</div>
</p></div>
<div class='div-other'><a id='mulu1049' />
<p class='h2'>石屋自讚</p>
<div class='div-other'><a id='mulu1050' />
<p class='h3'>珣上人求讚</p><p style="text-indent:0em" class="lg-abnormal"><div class='lg-row'>板齒生毛面孔無肉受靈山記欠人尺福瘦稜稜却如碧海波心湧起一座玉巗硬剝剝好似白雲推裏突出千尋石屋道是天湖庵主不是我同流謂是福源住持亦非無眷屬眼裏無筋底未免向影子上胡猜亂猜皮下有血底終不向丹青上東卜西卜咦切須莫展與人看挂向間房伴松竹</div>
</p></div>
<div class='div-other'><a id='mulu1051' />
<p class='h3'>禪人求讚</p><p style="text-indent:0em" class="lg-abnormal"><div class='lg-row'>髮白面皺皮黃骨瘦用盡自<span class='corr'>己</span>心笑破他人口情知衰世道難行却來靜處間又手看天湖鵝湖二永同流對霞峯胥峰兩山並秀何緣得此優游端的自能跳透不是禪翁自點胷古今盡道蘇州有</div>
</p></div></div>
<div class='div-other'><a id='mulu1052' />
<p class='h2'>中峰和尚</p><p class="byline">釋普莊</p><p>幻住菴居老作家頂門眼正辨龍蛇看他開口為人處嚼碎虛空不吐担</p>
</div>
<div class='div-other'><a id='mulu1053' />
<p class='h2'>題本中峰觀蓮像</p><p class="byline">倪瓚</p><p>東南唱道㨿禪林諷咏蓮心契本心善矣不塵仍不染美哉如玉復如金三周妙法耆闍崛十丈開花玉井岑今日仰師猶古佛風波回首一長吟</p>
</div>
<div class='div-other'><a id='mulu1054' />
<p class='h2'>中峰和尚自費</p><p style="text-indent:0em" class="lg-abnormal"><div class='lg-row'>露腹坦胸指東語西毗耶室內相逢逸翁連忙認作中本峰何異濕紙包虛空阿呵呵熨斗煎茶桃不同天目山太湖水高不見頂深莫知底盡謂渠德之流行若置郵而傳命子細檢點將來莓苔石上亂草窠伸脚元在縮脚裏</div>
</p><p><span class='note-inline'>(吳江急過舖信人請)</span></p>
</div>
<div class='div-other'><a id='mulu1055' />
<p class='h2'>蒲菴禪師畵像贊</p><p class="byline">宋濂</p><p>蒲菴禪師豫章<span class='corr'>豐</span>城人名來復字見心以日南至生故在易卦語識之有志行清<span class='corr'>淨</span>行欲絕塵獨立遂歸釋氏與同袍恭肅翁誓屏諸緣直明涅槃妙音久之窺見全體無礙然未以為至走雙徑謁法喜大師楚公自陳厥故當機鋒交觸如鶻落兔走不間一髮法喜深然之留司內記越三載復約標士瞻修西方淨上於吳天平山刻期破障比禪觀尤力浙省左丞相達公九成慕師精進起住蘓之虗丘辭不赴會丘起避地會稽山中慈溪與會稽鄰壤中有定水院直東海之濱幽間遼敻可以縛禪復延師出主之師為起其廢禪門典禮依次舉行瓶錫翩翩來萃乞食養之共激<span class='corr'>揚</span>第一義諦尋以干戈載塗不能見母作室寺東澗取陳尊宿故事名為蒲菴示思親也自時厥後鄭人士請師居天寧寺時寺為戍軍營子女[狂-王+(廿/(土*自*土)/ㄆ)]雜其褻穢尤甚師言於師閫移其屯斥群奴汛掃建治其獘壞一還舊貫師望日以重大夫士交疏勸主抗之靈隱邇有　詔徵高行僧師兩至南京賜食內延慰勞優渥泊建大會鐘山師奉　勅升座說法辭意剴切聞者咸有警云師敏朗淵毅非惟克修內學形於詩文氣魄雄而辭調古有識之儒多自以為不及其推師者李諭德好變則曰任道德為住持假文辭為遊戲陳狀元祖仁則曰禪源妙悟教部精探內充外肆僧中指南至於楚國歐陽文公玄潞國張公翥見諸觚翰問者獎余為尤至言多不載師之徒鍠嘗畵師像求余費予知師頗詳故倣近代儒宗之例歷舉其行而繫之以辭者將以勵夫人人也辭曰</p>
<p style="text-indent:0em" class="lg-abnormal"><div class='lg-row'>大法如是流於旃丹不有君子荷之實難慧照正宗世濟其美一十九傳至於法喜據蓮華座大振玄風師承一喝三日耳聾聾極而聰至聞蟻戰秪為圓虛物無不見既入悟関可廢學功[(匚@一)/女]真威方慧極則通乃即天平棲神<span class='corr'>淨</span>域禪觀混融不二不一方嶽致聘耳若不聞優鉢曇花却見海濵有典必行無墜弗舉鍾魚互荅笠鞵川委移錫州城歸者紛紜轉穢為<span class='corr'>淨</span>載楊清芬有峰飛來千載不起師復主斯法筵重啟聲華遠<span class='corr'>揚</span>達于　帝宸有起詔云說法如雲錫饌禁中恩遇優渥四眾傾仰秋室孤鶚形諸辭章大陰四垂雷舂飈<span class='corr'>揚</span>鬼神畫馳人爭傳買如襲芳薩師咲受之吾遊戲耳內外兩充如師幾人闇室非燈曷昭群昏學徒歆豔丹青肖像我作費詞母住于相</div>
</p></div>
<div class='div-other'><a id='mulu1056' />
<p class='h2'>愚菴及禪師自費<span class='note-inline'>(讚凡五首今錄其為吳僧請者)</span></p>
<div class='div-other'><a id='mulu1057' />
<p class='h3'>延慶略長老請</p><p style="text-indent:0em" class="lg-abnormal"><div class='lg-row'>韜畧全無威權何有皮膚脫落[書-曰+皿]㽞得一張口四會說法住山一味縣羊賣狗父子雖親妙不傳喝下須彌顛倒走</div>
</p></div>
<div class='div-other'><a id='mulu1058' />
<p class='h3'>定慧寶長老請</p><p style="text-indent:0em" class="lg-abnormal"><div class='lg-row'>滿肚貪嗔癡通身戒定慧日用任縱橫非如亦非異招來妙喜竹篦敲出臨濟骨髓南山鱉鼻噴腥風龍王宮殿波濤起</div>
</p></div></div>
<div class='div-other'><a id='mulu1059' />
<p class='h2'>開元和尚方崖禪師費</p><p class="byline">釋智及</p><p style="text-indent:0em" class="lg-abnormal"><div class='lg-row'>大方無外大圓無內大坐匡林橫揮玉塵發大機于陽羡谿頭顯大用於闔閭城裏崕崩石裂電激雷奔手面縱橫綽有餘裕穿[書-曰+皿]天下衲僧鼻孔不動根本自然之智澄江淨如練愛謝玄暉念話解識生緣綠陰生晝寂咲常應物留題只作境會掀翻寂照門庭凌滅妙喜家世百巧僧繇懇未真九九元來八十一</div>
</p></div>
<div class='div-other'><a id='mulu1060' />
<p class='h2'>題雲溪遠上人像于玉山草堂</p><p class="byline">何九思</p><p>道人曾宿靈隱寺能畵寺前山意杖古木立猿啼夜月下有清泉如玉流</p>
</div>
<div class='div-other'><a id='mulu1061' />
<p class='h2'>陋容自費二首</p><p class="byline">姚廣孝</p>
<div class='div-other'><a id='mulu1062' /><p style="text-indent:0em" class="lg-abnormal"><div class='lg-row'>貌屬春霜心溫冬昫愚而弗明拙以奚取勿安自欺寧樂人與願蘄永世無毀無譽</div>
</p></div>
<div class='div-other'><a id='mulu1063' />
<p class='h3'>其二<span class='note-inline'>(并序)</span></p><p style="margin-left:1em">洪武初余為僧住持杭之天龍禪寺寺眾極清苦余故憔悴如藥山玄沙也林靜子山吳興趙君仲穆之外孫文章學問名于一時况善于丹青得外家之傳極為精詣與余交甚善一日遇余丈室戲寫陋容余贊于上携至北平失去二十五年矣今翰林庶吉士楊宗勗得之裝潢成卷示余余觀之真若前生事也故感慨不已載費于上以歸宗勗焉其詞曰</p>
<p style="text-indent:0em" class="lg-abnormal"><div class='lg-row'>昔之圓顱椹褐也翛翛然岩壑之人今之峩冠錦袍也堂堂乎廊廟之臣昔真而今妄耶昔妄而今真耶真也妄也如土苴之與埃塵若然則孰得而為大全乎是猶空谷之響大地之春丹青莫能為之狀文字莫能為之陳芒乎芴乎更無可道者惟以一默而為親</div>
</p></div></div>
<div class='div-other'><a id='mulu1064' />
<p class='h2'>遇仰山寺觀姚少師僧服小像</p><p class="byline">吳寬</p><p>城裏僧廬揚仰山姚公於此昔投閒[(厂@((既-旡)-日+口))*頁]瞻圖畵長廊外拂拭塵埃破壁間困虎封侯頭可相<span class='note-inline'>(袁廷玉相公為用虎形)</span>真龍識主手親攀朱衣玉帶宮師貴最愛跏趺靜掩関</p>
</div>
<div class='div-other'><a id='mulu1065' />
<p class='h2'>半塘住山紹南宗像贊</p><p class="byline">子盤</p><p style="text-indent:0em" class="lg-abnormal"><div class='lg-row'>如如默默端坐凝神性海微清而具三德心田皎潔而證一真覺性立中之妙不染人間之塵理明釋部道貫儒紳懷抱動風雲之潤咲談回天地之春三千舍利項上現八百摩尼乎內輪再瞻再仰不昧不親其惟弘海會中之師耶天台會中之師耶</div>
</p></div>
<div class='div-other'><a id='mulu1066' />
<p class='h2'>弘治戊申九月廿八日值福壽天章文上人五十啚像并贊</p><p class="byline">沈周</p><p style="text-indent:0em" class="lg-abnormal"><div class='lg-row'>機鋒敏峻精神抖擻浙水吳山出處亦偶長松上參流水下走他本定裏觀[宋-木+王]我為無中生有因以作箇供養亦示非此老消受是為南宗老宿之孫福壽堂上之叟也</div>
</p></div>
<div class='div-other'><a id='mulu1067' />
<p class='h2'>半塘問菴學上人六十像贊</p><p style="text-indent:0em" class="lg-abnormal"><div class='lg-row'>望之蘧蘧即之于于具足者道中之相空寂者世外之軀寢無夢而覺無憂故君子函稱其適口擇言而身擇行故狂夫或病其拘然而心持五戒性悟六如究竟登之彼岸逍遙遊之故墟使柴桑見之必投其社昌黎寓北六造其廬也歟</div>
</p></div>
<div class='div-other'><a id='mulu1068' />
<p class='h2'>隆禪師贊</p><p class="byline">釋法藏</p><p style="text-indent:0em" class="lg-abnormal"><div class='lg-row'>然身得法然法得心心是何物塔影獨存仁惟菩薩聖有時君一瞻一禮見此契真</div>
</p></div>
<div class='div-other'><a id='mulu1069' />
<p class='h2'>雪窗老僧像贊</p><p class="byline">歸有光</p><p style="text-indent:0em" class="lg-abnormal"><div class='lg-row'>吾居安享自儗畏壘終媿庚桑無變斯里惟是禪者兀然淺坐用菩提道庶以超度</div>
</p></div>
<div class='div-other'><a id='mulu1070' />
<p class='h2'>自題小像</p><p class="byline">釋明聰</p><p>這個老漢何用丹青佛亦假借安有其形今日寫出四體現成是渠非渠勿逐尋他尋眾言似活我道無坐假斯幻影供養千春噫我之妙用不在此子孫錯認定盤星撒開繪像從人看處處山僧眼上橫</p>
</div>
<div class='div-other'><a id='mulu1071' />
<p class='h2'>皮球道人自贊</p><p style="text-indent:0em" class="lg-abnormal"><div class='lg-row'>汝遮男子出身不是名門舊族情懷大都濶略寬勁世出世間之書見之如飲醇醪而不醒有時胸中覓一個字脚又不可得佛祖機緣葛藤落索偏觧拈美無常了無繫帶或嫌佛祖無靈置之腦後恣自家一片舌頭貶飾聖凡忽升廁中蛆虫於毘盧頂上忽斥達磨老漢於下風要人學好如己還遇一言不合王侯涕唾我看你一條窮性命東擲西拋着恁麼急咄將此身心奉塵剎是則名為佛冤家</div>
</p></div>
<div class='div-other'><a id='mulu1072' />
<p class='h2'>憨頭陀自賛</p><p style="text-indent:0em" class="lg-abnormal"><div class='lg-row'>汝即我號全無覺知我即汝號妄想紛飛合則非一離則愈疑縱有龍樹之明鶖子之智六難辨伊伊賦性豪縱腸肚儱侗繩墨不拘利害如夢頗具英雄之心而無功名之志所以難㽞於塵樊只宜放浪於泉石更有一種傲性自謂佛祖是鈍根才料狸奴白牯堪與交遊有時引教證宗引宗印教有時荊棘瓦礫般般是寶有時珊瑚瑪瑙不值糞草一片舌頭褒貶無定是非亂統有恩處不異冤仇無情處慣旨淹留最是喜怒不常如嬰兒模樣我看你對人不設機關觸着胡談漢談惹得別人憎愛自猶如痴如憨紅禪衣一領披之喜歡若被一個青眼郎君覷破了我看你不值一錢呵呵呵誰薦此權衡在手任抑<span class='corr'>揚</span>要人活號死即死</div>
</p><p style="text-indent:0em" class="lg-abnormal"><div class='lg-row'>善知識不曾叅得一個教乘不閑熟得一部每向無佛處稱尊忽然撞着鼻孔撩天脚跟點地底漢子直教把住襟喉坐斷舌頭我看你又向甚麼處更施手脚咦相逢謾道無機械圈圓多端惑亂人</div>
</p></div>
<div class='div-other'><a id='mulu1073' />
<p class='h2'>達觀道人自贊</p><p style="text-indent:0em" class="lg-abnormal"><div class='lg-row'>稽首紫栢大尊者威光殊盛魔外懾手中拂子生殺柄一切龍蛇受賞罰兩道踈眉列遠山一雙秀目澄空水懷抱冲融情識輕相逢逆順渾莫測渾莫測兮渾莫測敬者坐福慢者罪</div>
</p><p style="text-indent:0em" class="lg-abnormal"><div class='lg-row'>陰陰紫栢覆枯禪一道神光照大千世上難逢開口咲雲邊常得枕流眠</div>
</p><p style="text-indent:0em" class="lg-abnormal"><div class='lg-row'>趺坐空堂如水清靈機歷歷自超情百年三萬六千日安得湏㬰此地行</div>
</p><p style="text-indent:0em" class="lg-abnormal"><div class='lg-row'>即莊嚴而觀之婦貌如花去莊嚴而觀之婦貌如鬼頭蓬心險兩腿如义九竅惡露諦察審思毛骨生怖</div>
</p><p style="text-indent:0em" class="lg-abnormal"><div class='lg-row'>以石為屋初無成敗風塵負情水月償債寐莫心珠虗空眼界田衣供點累足揑恠咦是教是宗俱不會象先富貴有誰爭</div>
</p><p style="text-indent:0em" class="lg-abnormal"><div class='lg-row'>汝遮漢百無所能寧觧思美曲阿鬚長天目鬚短去來自在若電舒卷且道雷雨在恁麼處燒尾吳江初出浪交蘆菴畔夜燈深</div>
</p><p><span class='note-inline'>(法雷供像法雷交廬居士周叔宗本音法名也)</span></p>
<p style="text-indent:0em" class="lg-abnormal"><div class='lg-row'>諸方老凍膿並有生緣處拶汝這漢子鼻風吹何樹嘻直得智香哀捉手小牙夢落話埋東</div>
</p><p><span class='note-inline'>(此像今存永言弟處)</span></p>
</div>
<div class='div-other'><a id='mulu1074' />
<p class='h2'>智栢老人自贊</p><p style="text-indent:0em" class="lg-abnormal"><div class='lg-row'>諸方禪和子誰不有生緣惟汝初不語水中涵碧天無風浪自寂有影色本然若謂是僧號依希具髯髭若謂是俗兮眼空鼻祖禪若謂不可名假號何駢駢慣用明暗槌槌破無底船且道船底破時向什麼處安身立命落得智香熏法界吳江烟水本依然</div>
</p><p><span class='note-inline'>(智香周之琦仲大法號也)</span></p>
<p style="text-indent:0em" class="lg-abnormal"><div class='lg-row'>汝若是我世出世間種種好醜一點也瞞你不得我若是汝一切逆順関頭死生路口如風遇樹如雲觸石雖然如此也未必是老漢本色事若舉本色管取凡聖魂消毒鼓無聲在有人不知汝脚根立處橫搜[監-皿+立]覓究竟是生緣何處但向伊道自咲行蹤如野鶴前岡飛倦有長松</div>
</p><p><span class='note-inline'>(此像今存吳江接待寺之禪堂)</span></p>
</div>
<div class='div-other'><a id='mulu1075' />
<p class='h2'>紫栢大師真贊</p><p class="byline">釋德清</p><p style="text-indent:0em" class="lg-abnormal"><div class='lg-row'>法界網裂其維不張邊生大師力振其綱踞獅子窟斫栴檀樹奮迅未伸爪牙已露擊塗毒鼓釃甘露漿飲之者醉耳之者狂寂滅性空轟霹靂舌奔雷捲電觸者禠魄以大地心竪金剛骨眼裏有筋胸中無物臨濟不死黃檗猶生誰知大師不受其名大方濶步不存軌則翻身擲過湏彌峰一拳搥碎無生國</div>
</p></div>
<div class='div-other'><a id='mulu1076' />
<p class='h2'>紫栢老人自題<span class='note-inline'>(壬寅夏日寫像於蒜山會延慶寺之慈摽)</span></p><p>這個老師心直口快走遍天下圖中自在</p>
</div>
<div class='div-other'><a id='mulu1077' />
<p class='h2'>山陰錢伯子持達觀大師小影索予為費時余正病劇抽思未能信口作禪語貽之</p><p>呵〃　這就是達觀昔日鬚鬢猶存今日眉毛不換相對依然慈容悲願人傳此老示寂圖中却在這上頭舒來卷去一從方便欲識師真於此窺他顏面雖然也秪得一半若欲全彰連這焚却方得相見何以故　大明國內著不得這漢</p>
<p style="margin-left:1em">予晤師在癸<span class='corr'>巳</span>歲金陵賀氏園中為駕部郎時乃予請見固有年矣憶先與比部瞿洞觀太常傅太恒二君共介其徒以徃來而復却凡幾度策馬空歸二君遂不復言求見而余意未已至是晤焉師鬚鬢不剪頂著樵巾體幹<span class='corr'>豐</span>偉坐立如山晦翁所謂其人皆魁岸雄傑者是已相見慈容滿面懽然如故室中有數輩儒衣冠者握筆沉思肅如試舉予坐定侍者設席予前具筆伸紙予問故曰請與諸子同作楞嚴經中某四句講義或偈亦可予唯然受之不為異隨與大師論他義一二轉未竟師輙呼侍者曰周老先生面前紙筆徹過又論一二轉師曰硬掙也硬掙頂之侍者持客<span class='corr'>刺</span>來報來鴻臚覺齋徐公一徒起曰老師今日體倦徐公見可俟他時某請回之便欲趨出師曰不可到即請見徐公向日與余求見師知不可得每偵余所至則尾之故今刺得入以余有人在門刺得至師前以余有人在室其徒請命以予在座不然恐師皆無由知矣是日與徐公共午齋而散明日天始辨色街鮮人行乃余衙有叩門者詢之為師二徒余出迓言大師且來謁少選手持拄杖濶步長趨數徒擁掖而至盤桓至暮始別時從行有周叔宗賀知忍餘名氏已忘從行者曰大師從未謁人以是施君異數也金竊嘆是時胸中尚未盡穩商量不得徹底嗣後欲載證無緣可恨人言師奇怪余具覩如此奇耶奇耶易耶凡初見作難意皆諸徒所為余以目擊徐公一節可推雖然即師何病世界不寬時人眼孔不大竟莫容此老或以其入都門為病而悲願深遠殆不可測余為錢子題贊詞更為敘相見始末且更噓唏及此云丙午臘八日剡城周汝登伏塊敬書</p>
<p>開脫空口東語西話以慈悲法盲拳瞎罵冷面熱腸蓮花一社冷債熱還竹篦廿下鳥去遺音香飛落虵真個達師僧繇難畫</p>
<p style="margin-left:1em">余久向紫栢師辛丑入都而師住西山忻然欲以瓣香見之會同學數友皆短師心疑而止後讀其遺言審其生平真證密行深慈高節一時叢林踞師席者誠罕其比然猶惜師不早去終以及裀非明明哲之道及見吴威熙氏所寄示遺像昧其自贊語類識者豈師固風知若二祖師子尊者耶常不輕菩薩見人禮拜稱汝等皆當作佛人乃相趂打擲呵詈之袁景情言一國中有狂泉人飲皆狂獨國王汲井以免而通國狂者覆以王為狂也相與摔縛燒灼不勝苦趍飲其泉狂作國人喜謂王病<span class='corr'>已</span>也始捨之紫栢視眾人為佛不得不度眾人視紫栢為狂不得不死於乎何足恨哉丁丑正月上澣日會稽陶望齡敬題</p>
</div>
<div class='div-other'><a id='mulu1078' /><p>高挂兩眸頹然雙頰河漢為口風雷為舌汲汲波波濟度人大扣小扣俱不竭忒慈悲忒豪杰賢愚終古無休歇那辨侯王與宰官少不省時加捧喝恁般熱腸難打叠這打叠不可說休問紙上人謁看徑山碣</p>
<p style="margin-left:14em">長水弟子李培敬題</p>
</div>
<div class='div-other'><a id='mulu1079' /><p>存日門庭峻厲沒時棒喝交加一念常觀自在天堂地獄無差人說因緣果報我說本分作家祗有逆來順受從他幻影空花</p>
<p style="margin-left:14em">長水姚士慎敬題</p>
</div>
<div class='div-other'><a id='mulu1080' /><p>昔先莊簡法門金湯博求龍象為法<span class='corr'>津</span>梁既遇吾師曰真法王皈依參請駕老皇皇忠得寅緣中瓶侍傍昏衢智燈苦海慈航世間父執出門導師近之則畏遠之又思創見則詫即之轉慈揭示道要能覺我迷我於彈指悟昔之非舍海認漚乃今始知因師知佛因佛知儒靈明廓徹乃有階梯師曰咄咄階梯非是脚下承當舉足便至每惟深慈感激涕泗法乳難酬有死無貳豈期緣深躬承師逝嗟乎哲人不可思議戒慧之光遇緣盖熾遊於福堂作大法師歷諸苦惱意地寂然既展王法曰了夙緣合掌趺跏隻履翩翩六日牢戶露地風煙屹峙如山光溢於顴西原夏瘞淫澇成川傾城漂舍激蕩靡堅意此土封雨齧風穿南遷啟龕載覿師顏相好莊嚴儼若生前聞古賢聖去來如意定慧力故結成舍利入火入水色身不壞不圖愚蒙覩此奇異允若師言驗瞑目地非肉身佛豈能若是</p>
<p style="margin-left:18em">陸基忠敬贊</p>
</div>
<div class='div-other'><a id='mulu1081' />
<p class='h2'>與賀居士求家藏紫栢先師像</p><p class="byline">釋仲光</p><p>三十年來常問諸方可懇得先師真否直至如今全沒一箇半箇消息聞賀居士收拾得請拈出看不必起模作樣我却認得若是面目相似切勿將枉漏籃作綿州附子失却自己眼睛華負先師巴鼻狼籍〃〃如何収拾</p>
</div>
<div class='div-other'><a id='mulu1082' />
<p class='h2'>紫栢大師像贊<span class='note-inline'>(藏雲堂題)</span></p><p class="byline">釋法藏</p><p>握臨濟心起覺範願正要覿面親承獨悔不曾相見如今拈出老婆舌頭將智證傳向人通却一線</p>
</div>
<div class='div-other'><a id='mulu1083' />
<p class='h2'>鑑圓禪人乞題達觀大師像</p><p class="byline">釋通容</p><p>突出叢林老古錐聲名流布響如雷一生獨坐朝官上不懼風波撒手回</p>
</div>
<div class='div-other'><a id='mulu1084' />
<p class='h2'>紫栢大師真贊</p><p class="byline">黃汝亨</p><p style="text-indent:0em" class="lg-abnormal"><div class='lg-row'>飛揚鬚眉頭顱禿竪眼控拳坦胸腹顛翻神妙智具足天龍人鬼俱降伏聲搖山嶽納空谷㧞劍虎丘埋天目八面威令畫一軸六六元來三十六</div>
</p></div>
<div class='div-other'><a id='mulu1085' />
<p class='h2'>紫栢尊者達觀可大師像贊</p><p class="byline">董其昌</p><p style="text-indent:0em" class="lg-abnormal"><div class='lg-row'>有大醫王治癡暗病入泥入水拍拍成令喚醒夢宅接續慧命為法忘身高提祖印</div>
</p></div>
<div class='div-other'><a id='mulu1086' />
<p class='h2'>又</p><p class="byline">陳繼儒</p><p style="text-indent:0em" class="lg-abnormal"><div class='lg-row'>不妄視眼不壞不妄聽耳不壞不妄言舌不壞不妄動身不壞不弄精魂不揑恠這回方驗真持戒要與人天插箇標何妨地獄還些債咄債已還有甚待端端坐待老憨來打破從前舊皮袋一道神光火電飛風流銕漢今踈快</div>
</p></div>
<div class='div-other'><a id='mulu1087' />
<p class='h2'>請李麟居士寫田侍者像配事紫栢大師設供有作</p><p class="byline"><span class='note-inline'>(陸苻)</span></p><p>橫客死主臼處孤五百一心公孫徒匹夫幕義薄頭顱讀史至此每廢書昔有為法此方諸云與救鴿飼虎如甘露既滅紫栢敷<span class='note-inline'>(宋洪覺範禪師自號甘露滅)</span>嬰臼對出良不虛我恨生勿為其奴侍者有人田道呼帶髮褁幘非苾蒭巾瓶執侍廿餘載瞬眉翕習參意初晝夜不放時一趺捧頭託命斷緩駑筋骨足與師步趨當時妖言撼帝居奸人傳獄慘噬膚師以弘法就幽拘三負一咲煆煉誣誰排閶闔呼威巫圜中阿師獨見渠七月遶龕血淚枯叩頭上書請出都從師生入出死扶一肩擔天有却無雲屯<span class='corr'>㕠</span>徑讖語符奉師來歸心事刳乃知侍者真丈夫何必讀書禪與儒今人輕薄古道蕪一握聚咦齊汎鳧蚕叢為腸盤萬紆君父對面情不輸時移勢換生棄予何暇崎嶇死叛去為此狂頋累欷歔死生緩急誰無虞頻頻之黨甚於鷽安得侍者吾相於黃金曷鑄丹青圖誰其貌出生可噓眉毛觚稜<span class='corr'>㕠</span>眼瞿鳩骨嶽起黃靣臞破衲窄袖結束殊捧鉢荷杖將若驅大師敷座青崕隅披襟豁腹飄長頒手撚楊枝露欲濡如悲熱惱思被除天生麟驥真瑞璵龍眠軰生筆力逾驥寫師像威光儲補作侍者麟公摹為蠲環堵<span class='corr'>㕠</span>軸鋪侍者渴仰師容與在座在側儼未渝鞠躬其間師友俱師乎不作友亦殂此肝膽向誰畢塗田橫得士五百殂趙氏之客可寄孥自我一飲栢乳酥灌頂滴瀝皆醍醐其思豈止意氣孚酬荅何有於薄軀侍者杵臼嬰或吾師其首肯許之乎</p>
<p style="margin-left:1em">田侍者為文所重賛之極詳大都得於李次公所述予復述吾所知田乃琴川慧日寺比丘古林法屬也名性田古林送為師侍者時僅弱冠骨瘦貌古師呼小道人或呼田道久之不去亦不剃染侍師瓶錫忘其勞苦聲息相應心領神會雖夜半呼之必惺然而諾絕無情容田不識字師索卷籍茟劄必應手而得師欲他徃頂笠即行田荷負一肩追隨不後若豫裝者人皆歎異田於師固有宿緣亦造物特生其人以擁衛師也師入圜土田奮臂隨之師逝田馳訃江南復北徃奉龕以歸田始薙髮為沙門未幾亦率侍師二十年如一日歷夷險無二心豈特奇人洵稱義士徑山初祖國一欽師有靈雞塚田乃入而靈者尚有[(厂@((既-旡)-日+口))*頁]其塚者否乎幸藉我文虎以不朽戊寅仲春當湖七十翁陸其志跋</p>
<p style="margin-left:1em">甬東李坎公名麟法名如聞弟次德名驥兄弟俱精於繪事次德蚤世次公侍大師久深心學佛今年八十餘不廢茟研津津樂與人講法寓書友人小楷輒滿尺牘今文虎所奉大</p>
<p style="margin-left:1em">師像乃其兄弟合作不易得也志又書</p>
</div>
<div class='div-other'><a id='mulu1088' />
<p class='h2'>達觀大師舍利讚</p><p class="byline">釋圓澄</p><p>緣生之法無有因無回又因白業生眾生緣熟舍利現無緣對面如目盲非色非心亦非我無形無相無方所堅剛一片虗空身凝渉思惟即話墮五色新鮮真靈異八斛四斗何窮計或得反壤或雨煙隨所知量不思議老人行履無他方一味時中昆舍偈了得身心本性空歷諸患難如平地徃徃勸人受持者坐脫立亡等兒戲亦嘗限數脫狴牢自利利他終不二舍利利利曠刼修豈比尋常好容易若得見聞供養者即時布種無生位</p>
</div>
<div class='div-other'><a id='mulu1089' />
<p class='h2'>紫栢大師金身舍利塔頌<span class='note-inline'>(有序)</span></p><p>一切宗教不離七佛偈以為根本最初毘舍浮佛偈云假借四大以為身心本無生因境有只這半偈<span class='corr'>已</span>將三藏十二部五千四十八卷千七百則葛藤滿口道出更無覆藏悟之者號祖師禪證之者即如來果紫栢大師持此半偈普因眾生若干種心四十年脇不至席手不停揮為初學人談法相義為久習軰開般若門為利智根指涅槃心顯法界藏有時雷奔電掣截斷眾流有時帶水拖泥四輪着地隨機赴感未曾一鍼鋒許出得半偈道塲謂法友憨山師道吾持此偈已得句半現前更得半句了了常知自許一生參學事畢後十餘年師以物知見力慈善根力向刀山劍嶺任運遊戲自在神通戒定餘薰生身不壞可謂空假泯合心境亦如用四大分觧之塵根演半偈重玄之妙旨毘浮舌相徧覆三千持與持者同時寂滅誰謂師非七佛所遣化人廣瀹覩面緣慳聞名種熟清淨明誨私淑有年甲寅秋仲率業遺教增上聞思雖漩澓驚濤目不得暇而王印在手斗柄當天行布圓融莫不消歸半偈獨恨未能將此半偈枯禪消歸自己長為窮子辜負莭心聊作頌辭充窣堵波最下劣供七金山下羽毛有同色之奇兩足舌端毒藥化醍醐之味以此善根自熏成種或者他生後世不煩半偈阿師眉毛墮地矣頌曰四大是假亦是真心境不二亦不一兼二為一一亦亡即假悟真真乃徧髮毛爪齒及涕唾暖氣動轉諸浮根我說即是金剛王幻化空身皆實相地水火風和合聚明誾色空相待搖識心吸攬鏡上痕若虧其一心無兩十方三際本虛玄無相無名無有邊一切時處入一塵半偈重重羅帝網紫栢得此三昧門從大涅槃示生死來以口灮說半偈風林墻壁皆雷音缻瀉雲興文字禪一一眾生毛孔吼去以身光說半偈常與無常俱戲論了知假合即堅固皮囊刼火恒宴然於去來中逆順行夢入他心令覺夢悲智交參禪教律發揮半偈無有餘巍巍<span class='corr'>㕠</span>徑窣堵皮師坐其中熾然識佛偈即師師即偈偏在眾生心想中我從遺編獲髻珠不歷百城持供養傳師半偈即傳衣一切如來同鼻孔</p>
<p>萬曆丙辰季秋七日[白*宛]舒私淑小子廣瀹優婆塞吳應賓和南　謹述</p>
</div>
<div class='div-other'><a id='mulu1090' />
<p class='h2'>紫栢大師分葬塔頌</p><p style="margin-left:3em">永年髫齔時亦獲執侍大師瓶鉢憶師嘗指年以示旁客曰此後日吳江老道人今距師遷化且當三紀年以親在不敢言老然犬馬齒亦已踰文望耆特于道槩未有聞耳循省慙忽報稱無從季高以所草塔記命之繼作年稽首作頌以代鐫銘其辭曰</p>
<p style="text-indent:0em" class="lg-abnormal"><div class='lg-row'>自幼習聞達觀老漢毘舍偈言熟得句半惟此一身四大假借及其歸還僧制火化風化水化是則好奇與地俱化穴藏同堂浴之以火埋之以地風水患二又所深忌于外四大避就攸異踰金石堅獨有舍利師之遺蛻繇燕至越面雖<span class='corr'>已</span>冷膓乃猶熱宿債新償出厥身血茲所遺留迺其凝結絕後光前三昧火出皮之不存汝得吾骨爰有髮僧當湖陸季築宰堵波陶埴深瘞分塟因緣手自為記定力所持歷刼靡替[(厂@((既-旡)-日+口))*頁]謂小子屬在法孫宜有銘辭表此方墳年謝不敏觀天坐井鵬搏峰下無能見頂惟我松陵賢聖間興高峰久逝師更遠承萬曆以還宗教兩盛論復始功師懅其勝師垂遺誡雙樹雙徑彼封既固茲分匪競一滴亦海一花亦春莫于此外更覓全身</div>
</p><p style="margin-left:2em">江南皈信師者始於松陵當時周民季華子介兩公於晜弟中為最少今皆八十餘季華公耳目聰明童顏若僊其長公安期名永年為吳中名士志以法脉請銘於安期而以頌應之陸其志書</p>
</div>
<div class='div-other'><a id='mulu1091' />
<p class='h2'>紫栢大師髮塔記</p><p class="byline">陸符</p><p>髮塔古也佛滅度後其骨髮齒爪時與舍利為群弟子分住供養率以寶塔嚴勝其事故髮塔之銘常見於法華諸經後數千餘年而金為紫栢大師踵成之大師嘗有頂髮幾二寸許於剃除次授弟子李次公麟崇禎辛未余從次公請得大師手贊大像次公因為余言此像與吾所藏大師頂髮<span class='corr'>已</span>許補陀住持僧之請迄不果而像乃歸子真奇緣也當補陀寺燬於大寺僧如曜倡議興復資遣僧走都門圖復　勅建之舊回無可計聞大師住潭拓蒲伏徃見泣告以其故師曰出家兒須硬竪筋骨拼一人兩人身命寺可復也已而不踰年終倚大師力得　旨發帑金　勅中使後先督造賜藏勒碑寺復舊貫僧入都門者三人果死其二其後如曜為住持追師功德欲於寺建一堂顏之紫栢而以像與髮供其中余時喜得此像且心卜師於我真有奇緣髮終當歸我造一塔供之乃始稱今茲未可併請也甲戌冬十二月十七大師忌日設供招同次公然香因告以明年將講業海陽之丹山其地多漆工有名手大師頂髮幸施我當為造一塔以成長者與像同舍之志次公即以見授今年乙亥三月二日奉之出門至武林聞丹山門人有來就講業意遂㽞住湖上特時〃念塔事無可就一日過昭慶與寺僧素相識者偶談及之僧指其櫝中烏斯尊勝幢曰此得無可乎以余所見聞烏斯幢亦時有工作精麗當無逾此金泥赫然時有剝脫盖古物也尊勝幢非大師髮不得以享此奉然幢經開發不以大師髮奉之直不足與琉璃之器等耳目之玩幢之為幢至今日而真不負其尊勝也余每從大師發一願其成就動出意表有如此幢者遂傾槖購之雕旃檀小塔以受髮於十日納諸幢中以堅漆法藥封固其底而髮塔之願私卜於請像之日者至是而始得當矣昔大師自峨嵋歸曲阿復至清涼所㽞髮鬚以次剃除俱以授開侍者餘兩鬢命眾鬮得禪人一蘆運得其右一徵淵得其左有葉航江者特請分少鬚髮供養師命從開侍者分所授一束髮因唱言吾以十方世界為一縷髮試道全身向何處安吾以十方世界為全身試道一髮向何處掛終之以偈語曰雲山萬叠水潺湲窣堵稜層頂如削嗟乎開公所藏髮鬚<span class='corr'>已</span>與其人俱隱不可踪跡彼一蘆一㣲葉航者分得而去其傳持授受得失成壞俱不得而知也獨此七十八年老人護持囊髮如護日晴浮湛於海濶龍腥之間授受歷然究竟堅固以因緣法輪之若老人未死之身全以為此髮後死之寄託而大師所謂窣堵稜層頂如削者且不作機語會似於寂光中照了吾沒後三十二年句甬間有嗣法弟子陸符者當為斷髮作一窣堵波功德非海上住持僧所能得也其為奇絕可思議也哉余本以謀塔得幢不可得幢易塔遂為紫栢髮塔記</p>
<p style="margin-left:1em">志瘞師骨為歲已久尚未以窣堵波表之蹉跎迤今丁丑歲始辦甎甓謀於匠氏正經營胸臆間適宗人自甬東來言宗中有名符字文虎者得師遺髮鞏藏古銅小塔志渴慕其人願睹其塔回致書其鄉八旬老友李次公麟敘嚮徃文虎意文虎於臘月十七日見志書越三日而志舉工成塔千里神交日月遙應若有宿約文虎寄我云靈骨有人知得拾莊嚴何地不同宗志與文虎上世族系同也志寶片骨文虎寶一縷髮此念同也撰著工拙雖殊均以塔記為名同也志収骨因由侍者文虎為田貌像作費此念又同也憶師生平注望慧性利根男子以為任道之器恨不易得今有文虎師雖不得　見而文虎見解之捷私淑之虔先後及門莫能與並則其與師以心相通直接道統志當隨老友李次公後合辭告師進符為末後得法少弟所謂繼統不繼嗣者其在斯人歟若志等碌碌徒掛空名衍[泳-永+(瓜-、)]系延香火者不可望後塵也戊寅春仲當湖七十翁陸其志跋</p>
</div>
<div class='div-other'><a id='mulu1092' />
<p class='h2'>遊天目山還居虎丘講般若經為雲山居士題自像</p><p class="byline">釋洪恩</p><p>遊遍天目山來坐虎丘石人道是生公我說渾不識雪浪菴中不死人走向江南說消息</p>
</div>
<div class='div-other'><a id='mulu1093' />
<p class='h2'>題玄壁小像</p><p class="byline">釋洪恩</p><p>少也精神老更朴實六度齊修萬緣都息治平寺裡高僧吳江城中知識天上人間任去來極樂娑婆乘願力昔同爾心今讀爾華虎丘披高山陽聞笛趺坐蒲團尚儼然試問此君是玄壁</p>
</div>
<div class='div-other'><a id='mulu1094' />
<p class='h2'>天隱和尚自讚</p>
<div class='div-other'><a id='mulu1095' />
<p class='h3'>箬庵問徒請題</p><p style="text-indent:0em" class="lg-abnormal"><div class='lg-row'>遠山青近水綠兀坐蒲團如枯木箇裏原無半點塵石上苔斑鴨頭綠手中拂子却付誰走向煙霞潛深谷夙世冤家撥不開務要描伊露人目</div>
</p></div></div>
<div class='div-other'><a id='mulu1096' />
<p class='h2'>密雲禪師自賛</p>
<div class='div-other'><a id='mulu1097' />
<p class='h3'>佛音禪人求贊</p><p style="text-indent:0em" class="lg-abnormal"><div class='lg-row'>教我賛也不賛他人罵也不罵別人若謂是吾像一人那有兩箇樣若謂是吾真一人那有兩箇真縱然真又真像又像佛音佛音於汝分上了不相親一任持去示天下人</div>
</p></div></div>
<div class='div-other'><a id='mulu1098' />
<p class='h2'>三峯藏禪師自贊</p><p style="text-indent:0em" class="lg-abnormal"><div class='lg-row'>七百年來臨濟被人抹殺無地惟有遮老禿奴偏要替他出氣惹得天下野狐一齊見影嘷吠不如自家打殺便與劈脊一擊咦<span class='note-inline'>(幻生請)</span></div>
</p></div>
<div class='div-other'><a id='mulu1099' />
<p class='h2'>聖恩和尚像費</p><p class="byline">釋弘成</p><p style="text-indent:0em" class="lg-abnormal"><div class='lg-row'>這個老漢全沒思筭口似波瀾目朝雲漢拈出先祖葛藤要與諸方爭辨說甚照用同時又道主賓互換惹得諸方一塲痛罵道任你三玄三要深之又深我只一棒一喝直捷快便一齊鳴鼓而攻免使宗門攪亂不肖冷眼看來也是垜生招箭非但別家相姤自己兒孫也怨只今翻轉面皮劈頭與汝一劍<span class='note-inline'>(咦)</span>殺却這個老禿奴大家喫箇太平宴</div>
</p></div>
<div class='div-other'><a id='mulu1100' />
<p class='h2'>三峰大師像贊</p><p class="byline">劉道貞</p><p style="text-indent:0em" class="lg-abnormal"><div class='lg-row'>臨濟綱宗壁立萬仞去要主賓大法寶鏡杰出五家超越群聖英靈代興燈傳無盡如汾陽昭如石霜圓雲詞電機波瀾廓然妙喜寐音揮映後先垂五百載遇風而災火薪失傳孰噓其灰嶽嶽三峰慧照重來如據地獅如戴角虎奮迅嚬呻莫敢與伍生銕竹篦握主中主截斷納僧<span class='corr'>鍛</span>畫佛祖彼滅宗旨狐狼野十施無畏辨障其狂瀾申胥哭秦㽞侯為韓稽首真師厥力維艱踞毘盧頂用魔王印提獎三毒訶斥戒定絕知見林取食正命欲識師真如驢覷井</div>
</p></div>
<div class='div-other'><a id='mulu1101' />
<p class='h2'>小雲棲西厓禪師像贊</p><p class="byline">姚希孟</p><p style="text-indent:0em" class="lg-abnormal"><div class='lg-row'>是一道人圓其顱方其袍婆其心盖嘗隱于市游戲于奇贏已甘為聖代之逸民矣猛然為法而忘身自投于刃之山劍之林血戰修羅力敵波旬迨其敕寧也遂遁走於天目之岑又不願作自了漢獨覺乘爰誅茅丙舍之傍以續宏文師之一燈學無學者望龍樹之招提以擔板恭承焉而一座無縫塔又移埴于端靖先生之墳跡其妙用鳳之矯鴻之冥而心心不斷者大勢至之圓通與補怛洛迦大悲行解脫門其斯為西厓禪師之真</div>
</p></div>
<div class='div-other'><a id='mulu1102' />
<p class='h2'>天王寺僧九蓮小像贊</p><p style="text-indent:0em" class="lg-abnormal"><div class='lg-row'>古貌蒼顏龐眉素髯瘦削同九皋之鶴矯捷如三湘之損作金湯者七十有二峰之丘壑受供養者三萬六千頃之雲烟一藤一笠為宰官居士之導師一詩一偈結文人墨客之良緣山中緇衲當以爾為襟袖西方公案尚欲與參三要提三亥勘爾本來面目是九蓮非九蓮咄</div>
</p></div>
<div class='div-other'><a id='mulu1103' />
<p class='h2'>郎公畵像讚</p><p class="byline">張鳳翼</p><p>上人玄郎者僉憲張公習孫員外王公穀祥甥也蚤辭紈尚遂從緇流翩翩麈尾盡是如來燦燦詞章都歸般若隨云塵㧞三界乘四等踰八諍晚囙圓輪照見本來面目廼假色相籹成夢裏光明何空非真奚無不有爰作讚曰</p>
<p style="text-indent:0em" class="lg-abnormal"><div class='lg-row'>法無二法空不異空玄言既逞朗照斯融緣鏡裡相寄塵外蹤托根則烏衣巷之王謝結果為白蓮社之遠公洗頭在琉璃水上貯身即欝金林中但當用銀樹金花供養不湏較物情世心異同</div>
</p></div>
<div class='div-other'><a id='mulu1104' />
<p class='h2'>題三際法師像</p><p class="byline">釋圓悟</p><p>二邊三際都不見突出從前本來面不將者箇度眾生是則名為稱瞎漢</p>
</div>
<div class='div-other'><a id='mulu1105' />
<p class='h2'>題先開山像<span class='note-inline'>(北見堯峰近錄開山是指湛川)</span></p><p class="byline">釋通豫</p><p>曾拈莖草作金身六十年來面目真千古影堂空寂〃更留殘局待何人</p>
</div>
<div class='div-other'><a id='mulu1106' />
<p class='h2'>自題補釋典小像</p><p class="byline">顧瑛</p><p>至正丙申春正月兵入玉山中予倉卒奉母避地于湖州之商墓母以二月疾殂火于其地遵母命也即地為墟墓名其村為桑拓村在大慈寺東三里三月函骨歸瘞綽山故隴東偏白雲埌是也時長子元臣以寧海所水軍正千戶從戎行間奉　旨属江浙省㤗政納麟哈剌公搃制由蘭陵泛具區駐兵崇德從屯越上而予在隱聞為當道交辟不已遂祝髮廬草屋三間於墓側扁曰北上蘭若披閱釋氏大藏經典手書補其缺漏者三百若干卷皆裝潢歸景德寺藏中以全忠孝也畫生倪原道日徃來山中聽經因寫茲像以紀予生至元庚戌今年四十有七春秋也予亦就占五言四韻云</p>
<p>繙經石臺上雲落青松前了知西來意已在　定先恒沙不可數何以談大千佛子自多事立此文字禪是年八月十四日[(厂@((既-旡)-日+口))*頁]阿瑛誌于北山蘭若時修補壞經善知識汝陽袁子英婁東未伯感同寓焉</p>
</div>
<div class='div-other'><a id='mulu1107' />
<p class='h2'>周母像贊</p><p class="byline">釋真可</p><p>夫禍福之烈莫烈於死生臨死生之際而能超然脫去不為物累苟非生前奉法勤篤而宿具靈根者曷克臻北周母世壽五十八化期將至無大恙示㣲疾兒女譁然卓卓不[(厂@((既-旡)-日+口))*頁]化後頂煖如春靣容生氣可掬苟非安心於覺海絕塵於樊籠亦不易易為之贊曰</p>
<p style="text-indent:0em" class="lg-abnormal"><div class='lg-row'>情之累人世莫[這-言+歹]真達情非性直下金神神全致用力能轉塵臨死生際氣韵如春簮珥之具化為津梁見者聞者渉險得航桑而能勁匪為欲降漢高之度項羽之強較彼周母如雪觸湯萬曆丙申十月廿七日可道人贊并引</div>
</p></div>
<div class='div-other'><a id='mulu1108' />
<p class='h2'>任隱君像贊</p><p class="byline">徐學謨</p><p style="margin-left:1em">任隱隱者歙人也而賈於吳其訾故無當於上賈而平生輕財好施隨其所至功德無量而性尤嗜佛余徃年嘗遇槎溪之南翔寺其寺有梁時故殿製極宏敞以歷歲滋久幾瀕於廢乃今奕然改觀擬於再造問之寺僧則咸歸隱君之願力比引　殿後則為隱君所建藏經閣其贊緫之為金者幾盈二千云先是隱君以好施之過頗傾其資斧其後經營數年復完其故而息更涪之焉其修囙證果若無待於來世者由是而知佛道之未盡誣也寺僧某德隱君甚將藏其畵像以識不忘而丐余為之贊〃曰</p>
<p style="text-indent:0em" class="lg-abnormal"><div class='lg-row'>其念如如其貌頎頎瑩其皙而飄其鬚隆其凖而豐其頥凝然而端居何其襟之曠而神之怡若無所于思若無所于為而天倪一動則有求必應有積必施而處處在在安徃而不獲其福利之所滋豈其善根固有夙植而中之沃者其外必腴故心心口口一稟於西方聖人之慈悲</div>
</p></div>
<div class='div-other'><a id='mulu1109' />
<p class='h2'>是時適有吾邑攘鐘之事又為之贊曰</p><p style="text-indent:0em" class="lg-abnormal"><div class='lg-row'>大雄之鐘懸鼓高空萬室臨之人氣翕鐘彼昏不知視如在公徒取諸彼以畀學宮百夫蟻集相率來攻將解其紐驅之而東頭陀束手惟命之共突如來如赫矣千重護而持之莫當其鋒偃架毀索人無不從其來無端其去無蹤胡天胡帝為雷為龍何物憑之杳爾冥蒙吾聞佛道能作神通神通廣大響應無窮斯為左驗無罕其逢莊嚴顯相隱君之功</div>
</p></div></div>
<p class='juan'>吳都法乘卷第十二終</p>
</div><!-- end of div[@id='body'] -->
</body></html>