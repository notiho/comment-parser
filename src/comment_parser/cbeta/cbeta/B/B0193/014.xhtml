<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吳都法乘</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1145' />
<p class='juan'>吳都法乘卷第十四</p><p class="byline">吳江周永年撰</p>
<div class='div-other'><a id='mulu1146' />
<p class='h1'>結集萹</p><p style="margin-left:2em">自我華言易彼梵字因而闡繹遂多詮次况在中吳文茟攸萃燈啟宗傳眼開佛慧貝編淵藪竺典鼓吹支那撰述各以其類述結集第十四</p>

<div class='div-xu'><a id='mulu1147' />
<p class='h2'>景德禪燈錄序</p><p class="byline">楊億</p><p>昔釋迦文以受燃燈之宿記當賢劫之次補降神演化四十九年開權實頓漸之門垂半滿偏圓之教隨機悟理爰有三乘之差接物利生乃度無邊之眾其悲濟廣大矣其軌式備具矣自雙林入滅獨願於飲光屈眴相傳首從於碧眼不立文字直指心源不踐階梯頓躋覺地傳五葉而始盛分千燈而益繁達寶塔者蟬聯轉金輪者非一蓋大雄付囑之旨正眼流通所謂教外別傳不可思議者也聖宋啟運百靈幽賛太祖以神武戡亂而崇<span class='corr'>淨</span>剎闢度門太宗以欽明御辯而述秘詮暢真諦皇上以睿文繼志而序聖教繹宗風煥雲章於義天振金聲於覺苑蓮藏之言密契竺乾之緒克昌殖眾善者滋者傳了義者間出圓頓之化流於區域有東吳僧道原者冥心禪悅索隱空宗極奕世之祖圖采諸方之語錄次序其源流錯綜其辭句由七佛以至六法眼之嗣凡五十二世一千七百一人成三十卷目之曰景德傳燈錄詣闕奉進冀於流布皇上為佛法之外護嘉釋子之勤業載懷重慎思致悠久乃詔翰林學士左司諫知制詰臣楊億兵部員外郎知制誥臣李維太常丞臣王曙等參校刊削俾之裁定臣等昧三學之旨無一鑒之明乏臨川翻譯之能惜毗耶語默之要恭承嚴命不敢牢讓竊用探索匪遑寧居考其論撰之意蓋以真空為本將以述曩聖入道之因紀昔人契理之說機緣交激若柱於箭鋒智藏發光旁資於鞭影誘導後學敷暢玄猷而捃摭以來徵引所出糟粕多在油素可尋其有大士示徒以一音而開演含靈聳聽乃千聖之證明屬槩舉之是資取少分而斯可若乃別加潤色失其指歸既非華竺殊言頗近錯雕之傷寶如此之類悉仍其舊况又事資紀實必由於善敘言以行遠非可以無文其有標錄事緣縷詳軌迹或辭條之紛紏或言詮之猥俗並從刊削俾之綸貫至有儒臣居士之問[前-刖+合]爵位姓氏之著名校歲歷以愆殊約史籍而差謬咸用刪去以資傳信自非啟投針之玄趣馳激電之迅機開示玅明之真心祖述苦空<span class='note-inline'>(之)</span>深理即何以契傳燈之喻施刮膜之功若乃但述感應之徵符專敘叅遊之轍迹此已標於僧史亦奚取於禪宗聊存世系之名庶幾師承之自然而舊錄所載或掇粗而遺精別集具存當尋文而補闕率加采擷爰從附益逮於序論之作或非古德之文間廁編聯徒增楦釀亦用簡別人所屏去訖於周歲方遂終篇臣等性識媿於冥煩學問慙於渉獵天機素淺文力無餘妙道在人雖刳心而斯久玄言絕俗固墻以居多濫曆推擇之私靡著發揮之効已克終於紬繹將仰奉於清閒莫副宸襟空塵[虍-七+(一/火/目)]覽謹上翰林學士朝散大夫行左司諫知制誥同修國史判史館事柱國南陽郡開國侯食邑一千一百戶賜紫金魚袋臣楊億撰</p>
<p style="margin-left:2em"><span class='note-inline'>(書傳燈錄後)</span></p>
<p style="margin-left:20em"><span class='note-inline'>(蘇子由)</span></p>
<p style="margin-left:1em"><span class='note-inline'>(余久習佛乘知是出世第一玅諦然終未了所從入路頃讀楞嚴經見如來諸弟子皆從示根入至返流全一六用不行混入性海雖凡夫可以直造佛地讀傳燈錄究觀祖師悟入之理心有所契是自達摩以來付法必有偈偈中每有下種生花之語至六祖淂衣法南邁有明上座追至嶺上求法六祖誨之曰汝諦觀察不思善不思惡止恁麼時阿那箇是明上座本來面目明即時大悟祖教之善自護持而已及內侍薛簡問祖心要亦曰一切善惡都莫思量自然得入清<span class='corr'>淨</span>心體余釋卷嘆曰祖師入處倘在是耶既見本來面目心能不忘護持則所謂下種也耶六祖嘗謂大眾汝等諸人自心是佛外無一物而能建立皆是本心生萬種法因教之以一相一行三昧若人於一切處不住相於彼相中不生憎愛亦無取捨不念利益成壞等事安閒恬靜虛融淡泊此名一相三昧若人於一切處行住坐臥純一直心不動道塲真成淨土此名一行三昧若人具此二三昧如地有種含藏長養成就其實承吾旨者决獲菩提依吾行者决證妙果一相一行三昧則治地法也又仰山謂第一座曰不思善不思惡正恁麼時作麼生對曰是正恁麼時是某甲放身命處仰山曰扶吾教不起或曰不思善不思惡六祖所謂本來面目而仰止少之何也穎濱（老）曰在問易有之無思無為者體也感而遂通天下之故者用也淂其體未得其用故仰山以為未足耳長沙岑和尚偈曰百尺竿頭坐底人雖然得入未為真百尺竿頭須進步十方世界現全身盖亦貴其用耳)</span></p>
</div>
<div class='div-other'><a id='mulu1148' />
<p class='h2'>答郭公問傳燈義</p><p class="byline">釋惠洪</p><p>太尉都丞旨問所謂傳燈錄是何義對曰昔達摩大師佛祖心印於梁普通之初至震<span class='corr'>旦</span>時學者方以講觀相高達摩大師乃曰吾不立文字真指人心見性成佛如來教外別行傳上根軰人始疑之久而疑信者相半艱難險阻六傳而至曹溪大鑒禪師當唐神龍中天下之疑卒不勝信者之多於是源分[泳-永+(瓜-、)]別而為南嶽青原兩宗支[泳-永+(瓜-、)]繁衍而為雲門臨濟曹洞溈仰與大法眼之五家其道遂大振於聖朝景德中東吳僧道原披奕世之祖圖集諸家之語錄由七佛以至大法眼禪師之嗣凡五十二世一千七百一人成三十卷目之曰景德傳燈錄詣闕上進奉冀流布章聖皇帝詔翰林學士右司諫知制誥臣楊億等同加刊削俾之裁定夫所謂佛心印者眾生靈智之府也其體本自妙而常明雖萬類紛然日用殊趣而文采粲然明了不差毫末其知之者謂之神通光明藏謂之光嚴住持其不知者謂之生死趣謂之無明始自故證發雖悟如釋迦文佛亦緣然燈記莂則師承機語之自不可廢也法華經曰世尊放眉間白毫相光照東方萬八千世界而彌勒發問文殊决疑以謂日月燈明佛本光瑞如此持是經者妙先法師得其證者普明如來維摩經為魔女說法曰有法門名無盡燈汝等當學無盡燈者譬如一燈然百千燈冥者皆明明終不盡如是諸佛菩薩開導<span class='note-inline'>(百千)</span>眾生令發阿耨多羅三藐三菩提心於是其道意亦不滅盡隨世說法而日增益一切善法是名無盡燈此其義也又問如何是傳鐙旨要曰晝夜分明瞞他一點也不得</p>
</div>
<div class='div-xu'><a id='mulu1149' />
<p class='h2'>首楞嚴經義疏序</p><p class="byline">王子正</p><p>大佛頂義密因了義首楞嚴經者乃竺乾之洪範法苑之寶典也昔能仁以出震五天獨尊三界觀四生之受苦也惠濟庶物愍羣機之未悟也力垂善誘於是闢大慈之門廓真如之海以為一切諸法惟依妄念而起一切眾生不出因緣而有乃知生死輪轉貪欲為本修證常樂禪慧為宗則斯經可以辯識諸魔破滅七趣謂止及觀修圓覺玅明之心發真歸元證上乘至極之道般剌譯其義房相茟其文今璿師學識兼高題經以作疏因疏以明理故可以披迷雲而睹慧日開前疑而决後滯輙述序列歸依三寶</p>
</div>
<div class='div-other'><a id='mulu1150' />
<p class='h2'>荅雨法師寄法華新疏</p><p class="byline">釋德清</p><p>靈山一會費商量四十餘年久覆藏今日通身全吐露分明只在一毫芒</p>
<p>閣門緊閉不通風多少躊蹰嘆路窮不是輕勞彈指力安知裡許量如空</p>
<p>窮子歸來見父時此心相委信無疑縱將寶藏全分付若不掀翻總不知</p>
<p>無邊剎海總蓮花可嘆從前盡數沙君向毛頭親點破自今常御白牛車</p>
</div>
<div class='div-other'><a id='mulu1151' />
<p class='h2'>疏楞伽楞嚴二經畢示二三子</p><p class="byline">釋通潤</p>
<div class='div-other'><a id='mulu1152' /><p>小閣容彈指虗堂聽白椎不多影響眾曾立上中期佛火明三際經鐘響二時雖無鎖鑰禁約略有成規</p>
</div>
<div class='div-other'><a id='mulu1153' />
<p class='h3'>其二</p><p>一文兼一字都是手親抄當念如鐘鼎休將視羽毛定門從此大慧日就茲高不[書-曰+皿]叮嚀意今將付爾曹</p>
</div></div>
<div class='div-other'><a id='mulu1154' />
<p class='h2'>圓覺蚊飲題辭</p><p>佛法如大海水飲之各[書-曰+皿]其量而已矣[書-曰+皿]其量者何一飲亦滿一滴亦滿否則一國未滿多亦未滿奚謂多多便勝於少少斯經故不云譬如海水乃至蚊蝱及阿修羅飲之無不皆得充滿者乎若夫自有是法已來千百世上下吾門判教科經飲充其量者[(厂@((既-旡)-日+口))*頁]獨無人乎蓋嘗有之矣且不觀華嚴之於賢首曰信觧行證法華之於智者曰開示悟入楞嚴之於溫陵曰三科次第是經之於圭峰曰三根修證雖卷軸如山億萬餘言僅以三四字束縛殆無不[書-曰+皿]猶駕萬斛之舟自有關棙在握運轉隨心不假餘力非皆具大手眼續佛慧命而來者烏能若是雖然彼飲自彼滿我飲自我滿非謂彼不滿強欲滿之我既滿㪅無滿者此正蠡以測海鼠腹且枵曷足以語于大哉吾高松河兄蚊飲之作將無意在是耶夫圓覺者一切生佛所共證也十二大士始終問荅曲唱旁通亦所不出也蓋緣惑業有所未盡意氣有所未周[(冰-水+〡)*ㄆ]機有所未普故圭峯師以章首二總標觧行尾一合配流踊中九泒列三根二四上中三以居下意指先悟覺性而後從性起修共極圓覺無法不備無機不該要其指歸自屬頓教是誠可謂盡善矣乎蔑無以加而茲蚊飲隨手便翻直拈二字包括無遺又不亦盡美也歟二字者何悟修而已特易首二為頓悟頓修再變三根為悟漸修漸然悟先修後但名觧悟他宗或所急務悟後修先始名證悟當經誠為方便初生磨鏡之頓喻非不精詳學射登塔之漸功自楷當至於逐一問荅提綱絜紐處莫不切中肯綮析入幽微早以目失全牛皮毛安論雖圭峯再起當與把臂覺塲坐泛教海亦復何憾焉噫惟後之覽者一滴才飲知大海所在而全經自得庶不負吾兄苦心命名之意如此崇禎<span class='corr'>己</span>夘春分後日中峯法弟讀徹書於一滴亝中</p>
<p style="margin-left:1em"><span class='note-inline'>(蘇子由跋圓覺經曰動念息念皆歸迷悶世間諸修行人不墮動念中即墮息念中矣欲兩不墮必先辨其真妄使真不滅則妄不起而六根之源湛如止水則未嘗息念而念自靜矢如是乃為真定〃〃既立則真慧自生定慧圓滿而眾善自至此諸佛心要也金剛經曰應無所住而生其心既不住六塵亦不住靜六塵日夜游於六根而兩不相染此樂所謂六根之源湛如止水是也六祖嘗<span class='corr'>告</span>大弟子云假使坐而不動除得安起心此法曰無情即能障道須流通何以却住心心不住即流通住即被縛故五祖告牛頭曰妄念既不起真心任通知皆所謂應無所住而生其心者也佛祖之說符合如此而樂天八漸偈亦似見此事故書其後寄于瞻兄穎濁遺老又書楞嚴經後云余自十年來於佛法中漸有所悟經歷憂患而真心不亂每得安樂崇寧癸未自許遷察社門幽坐取楞嚴經翻覆熟讀力知諸佛涅槃正路從六根入每趺坐宴安覺外塵引起六根根若隨去即墮生死道中根若不隨[這-言+歹]流全一中流入即是涅槃真際觀照既久如<span class='corr'>淨</span>瑠璃舍寶月稽首十方三世一切諸佛菩薩羅漢僧慈悲哀愍惠我無生法心無漏聖果誓願心心護持勿令退失（三月二十五日）)</span></p>
</div>
<div class='div-other'><a id='mulu1155' />
<p class='h2'>金剛般若波羅蜜經如是敘</p><p class="byline">釋大香</p><p>夫金剛般若以無相為宗空生啟請空王垂示一經大義顯於言表矣最初問應住問降伏答以如是如是一唯即休曲為時機全身落草其中無非演說二如是耳繼而重為請益乃云當生如是心及乎終儩亦云如是知如是觧如是信受不過多着幾個如是而已至於偈誦亦曰應作如是觀徹首徹尾止於一如是者所謂無法可說是真般若也茲無說不獨金剛般若如世尊言我於某夜成最正覺以於某夜當入涅槃於其中間不說一字亦不<span class='corr'>已</span>說亦不當說不說是佛說謂本性空皆悉常住故知十二分教五部八聚一切修多羅總是止啼黃葉乃至菩提涅槃真如佛性亦是強名所以知識出世為人無非觧粘釋縛空諸所有昔有禪德箋釋是經每句之下重加細書極於終軸不增一字不減一字此甚得如是之旨也今之釋經者亦作如是云崇禎四年六月既望書</p>
<p style="margin-left:1em"><span class='note-inline'>(蘇子由書金剛經後云余讀楞嚴知六根源出于一外緣六塵流而為六隨物淪逝不能自返如來憐愍眾生為設方便使如出門即是歸路故於此經指涅槃門初無隱蔽若眾生能洗心行法使塵不相緣根無所偶返流全一六用不行晝夜中了流入山如來法流水接則自其肉身便可成佛如來猶恐眾生於六根中未知所從入使二十五弟子各說所證而觀世音以聞思修為圓通第一其言曰初於聞中入流忘所所入既寂動靜二相了然不生如是漸增聞所聞盡盡聞不住覺所覺空空覺極圓空所空滅生滅既[書-曰+皿]寂滅現前若能如是圓㧞一根則諸根皆脫於一彈指頃徧歷三空即与諸佛無異矣既又讀金剛經說四果人湏陀洹名為入流而無所入不入色聲香味觸法是各湏陀洹乃廢經而嘆曰湏陀洹所證則觀世音所云初於聞中入流　無所者耶入流非有法也惟不入六塵安然常住斯入流矣至於斯陀含名一徃來而實無徃來阿那含名為不來而實無不來盖徃則入塵來則返本斯陀含雖能來矣而未能無徃阿那含非徒不徃而亦無來至阿羅漢則徃來意盡無法可淂然則所謂四果者其實一法也但歷三空有淺深之異尔余觀二經之言本若符契而世或不喻故明言之○或問天地間無物不在性中何云空耶荅曰止因空故無物不具耳萬象之中惟空為大空在一心[耳*少]如一芥大哉心乎誰与對待無對待故是以無外或又問朱子說異端處無寂滅之教淂不為仁義之賊乎荅曰余聞釋氏毗盧有萬德普賢有萬行安在其處無寂滅耶徧讀教乘方知西方聖人之心法与吾東土聖人曾不少異夫佛謂眾生心者亦名如來藏義有空有不空空者從本以來無物累私欲之染廓然大公者也不空者真體無妄中實圓明淨德滿足者也然空与不空初無二物惟吾一心欲究法王之心必極其空而後契不空之德不然則為物欲塞矣情愛蔽矣念諸紛紜生滅流注昏懵汩沒未有了時何能見法王之心哉必也目不受色耳不受聲鼻不受香舌不受味身意不受觸法六情悄然廓然大定是明心見性之候非功力精純綿密未易臻此境也)</span></p>
</div>
<div class='div-other'><a id='mulu1156' />
<p class='h2'>心經五說引</p><p class="byline">卓爾昌</p><p>甞謂眾生情緣處處執着菩薩教化處處破除譬猶嬰兒抱疴多緣乳傷良醫審證止乳投口疾即遄已人患久困反因藥誤智士達之遣醫罷藥患亦隨瘳然乳自有補助之益藥自多療治之功止乳是權槩奪則餒死者必相藉矣遣醫是暫而例遣則沉痼者必無幸矣惟是三藏對治者療煩惱之靈芽眾善齊臻者養法身之乳湩也滯之則碍正知見所達摩西來竟絕言思廢之則乖圓融門所以永明嗣法標身為範[嘹-(日/小)+(電-雨)]囕大師江左儒紳樂衣中歲該習三學究志祖庭深憂佛日將夕比丘無聞矧心經雖僅二百七十六字實為大般若六百[券-刀+土]之心王不難軌則大士心宗旁集眾思所到叠〃弘宣獨攄心得發未曾有觀其剖析真乘指空色之無二法華般若闡殊逕而同歸廼俾夜作晝弗憚辛勞恣披新旨廣發玄思功將前人迷開後學夫禪宗不立文字而師樂說無碍不啻娓娓河懸禪宗呵叱坐禪而師跏趺十載無殊鷃巢衣祴禪宗指决惟心無他淨土而師經行持念恍如角虎示人禪宗但貴眼止不貴行履而師萬善歸源自切勤行百八抑浮濫以示隄防導因心以趨極果真金躍冶盛作莊嚴大海吞流不辭涓滴得非祖位大乘之器法王金輪之儔乎余百叩頂禮授之剞劂廣播威音</p>
</div>
<div class='div-xu'><a id='mulu1157' />
<p class='h2'>禪林寶訓序</p><p>寶訓者昔妙喜竹菴誅茅江西雲門時共集予淳熙間遊雲居得之於老僧祖安惜其年深蠹損首尾不完後來或見於語錄傳記中積之十年僅五十篇餘仍取黃龍下至佛照簡堂諸老遺語莭葺類三百篇其所得有先後而不以古今為詮次大槩使學者削勢利人我趨道德仁義而已其文理優游平易無高誕荒邈詭異之跡實可以助入道之遠猷也且將刊木以廣流傳必有同志之士一見而心許者予雖老死丘壑而志願足矣東吳沙門淨[羌-儿+(木-(企-止)+(言*言))]書</p>
</div>
<div class='div-xu'><a id='mulu1158' />
<p class='h2'>注肇論䟽序</p><p class="byline">釋遵式</p><p>夫森羅萬象一法印之所謂心也心也者寂然幽邃廓爾冲融無滅無生三際莫之能易非大非小十方不測其形圓明獨曜而無方清淨真常而有在雖靈靈絕待隨緣之色相千差湛湛亡言普應之音聲萬籟故色心萬物各得其宜蓋得此也聖賢萬行各有所至蓋至此也眾生迷此而輪轉不息聖人證此而圓寂玅常是知非一心而萬法不存法非心也非萬法而一心不顯心非法也故如來出現憫物垂形身雲順感以無邊體離增減圓音隨願而周普理絕名言無形而形若澄潭之落月無說而說譬幽谷之傳聲鹿苑寉林一大之因緣事畢五天震旦三時之像教流通聖賢迭興古今傳習東晋之世有大法師諱僧肇生當秦國名振異方少習外經後悟釋教决疑於龜茲羅什久居於逍遙譯塲立義論之五章佐如來之一化觀夫宏才落落妙觧徹於教宗玄旨昭昭深智竆於理域然因緣生滅事有千差實相本無理同一味但以根後各照二諦不融寧知波水無差金鐶不別所以列多名而標異立一義以會通建不共之深宗顯大乘之極致然則俗無異真之俗即真之俗諦不遷真無異俗之真即俗之真空露現真俗不二事理雙融非般若無以契真非漚和無以渉俗入俗而真源常顯權心必具於實心契真而俗事匪移實智必資於權智權實之心雙運中觀圓融真俗之境同時一諦凝寂情亾觧冺諦觀渾融復本還源強名證道論之深旨綸緒如斯然古今觧釋注疏頗多取意求文各隨所見推宗定教曾無一家遂令學者迷文宗途失旨遵式幻從師授虗<span class='corr'>己</span>求宗後因習學華嚴大經常覩清凉判釋盡開五教取法古師權實之旨有歸行觧之門可向常恨此論人亡則難致使深宗固多亂轍今則精研覃思三復竭愚但愧流通之心輒伸鄙作耳熙寧甲寅仲春十有三日南峯西菴序云姑蘇堯峯蘭若沙門遵式述</p>
</div>
<div class='div-xu'><a id='mulu1159' />
<p class='h2'>翻譯名義序</p><p class="byline">周敦義</p><p>余閱大藏嘗有意效崇文總目撮取諸經要義以為內典總目見諸經中每用梵語必搜檢經教具所譯音義表而出之別為一編然未及竟而顯親深老示余平江景德寺普潤大師法雲所編翻譯名義余一見而喜曰是余意也他日總目成別錄可置矣已而過平江雲遂來見願求序引余謂此書不惟有功於讀佛經者亦可護謗法人意根唐奘法師論五種不翻一秘密故如陀羅尼二含多義故如薄伽梵具六義三此無故如閻浮樹中夏實無此木四順古故如阿耨菩提非不可翻而摩騰以來常存梵音五生善故如般若尊重智慧輕淺而七迷之作乃謂釋迦牟尼此名能仁仁仁之義位卑周孔阿耨菩提名徧知知此土老子之教先有無上正真之道無以為異菩提薩埵名大道心眾生其名下劣皆掩而不翻夫三寶尊稱譯人存其本名而肆為謗毀之言使見此書將無所容其喙矣然佛法入中國經論日以加多自晉道安法師至唐智昇作為目錄圖經蓋十餘家今大藏諸經猶以昇法師開元釋教錄為準後人但增宗鑑錄法苑珠林於下藏之外如四卷金光明經摩訶衍論及此土證道歌尚多有不入藏者我國家嘗命宰輔為譯經潤文使所以流通佛法至矣特未有一人繼昇之後翻譯久遠流傳散亡真贗相乘無所攷據可重嘆也雲雖老矣尚勉之哉紹興丁丑重午日序</p>
</div>
<div class='div-xu'><a id='mulu1160' />
<p class='h2'>華亭梅屋常禪師本傳通載序</p><p class="byline">釋覺岸</p><p>夫語言文字載道之器傳遠之用歷千古微簡牘何以紀事攷實耶大成至聖春秋作而亂賊懼大覺世尊經律集而賢哲興其五經六藝諸子百家立言垂訓後之來學明今酌古遊心仁義非編冊之益乎佛祖歷代通載梅屋禪師之所作也其文博其理明敘事且實出入經典考正宗傳殊有補於名教至正辛<span class='corr'>巳</span>翰林道園虞公序冠其首益尊韙之禪師世居華亭黃姓父文祐母楊氏初祈嗣於觀世音忽一夕夢僧厖眉雪髮稱大長老託宿焉因而娠至元壬午三月十有二日誕於夜神光燭室異香襲人逾日不散既長喜焚香孤坐風骨秀異氣宇英[(木-(企-止)+((人/人)*(人/人)))/大]年十二懇父母求出家母鍾愛之誘以世務終莫奪其志遂舍之依平江圓明院體志習經書尚倜儻疎財慕義棲心律典元貞乙未江淮總統所授以文憑薙髮受具弱冠遊江浙大樷林博究群經宿師碩德以禮為羅延之皆撝謙弗就至大戊申佛智㙁機和尚自江西百丈遷枕之淨慈禪師徃叅承值上堂佛智舉太原孚上座聞角聲因緣頌云琴生入滄海太史遊名山從此楊州城外路令嚴不許早開関有省於言下授丈室呈所觧佛智頷之遂俾掌記室囑之曰真吾教偉器外護文苑之奇才也服勤七年延祐乙邜佛智遷徑山禪師職後版表率明年朝廷差官理治教門承遴選瑞世嘉興祥符至治癸亥夏五乘驛赴京繕寫黃金佛經暇日得以觀光三都遊覽勝槩禮五臺曼殊室利披燕金遺墟之迹由以動司馬撰書之志出入翰相之門討論墳典陞諸名師堂奧講解經章如司徒雲麓洪公別峯印公皆尊愛之帝師命坐授食聞大喜樂密乘之要自京而回姑蘇萬壽主席分半座以延說法眾服其有德自非宿有靈姿稟惠多生曷以臻其明敏著述祖禰彰顯正教致公鄉大人篤敬也耶至大間愚執侍佛智獲奉教于禪師知梗槩而序之禪師諱念常梅屋其號焉至正四年三月松江余山昭慶住持比丘覺岸謹序</p>
<p style="margin-left:1em"><span class='note-inline'>(以十法界之因觀之一念起處於十惡境上生心即是地獄界因於慳妬境上生心即是餓鬼界因於痴淫境上止心即是畜生界因於五戒境上生心即是人界因於下品十善境上生心即是修羅界因於上品十善境上生心即是天界因於四諦境上生心即是聲聞界因於十二因緣境上生心即是緣覺界因於六度境上生心即是菩薩界因於無上菩提境上生心即是佛界因發如是因必悟如是果信佛念佛從樂邦生心念念不斷有不徃生者乎有不徃生者必其所發之因未真念佛有間斷持戒有未盡淨也○王敬美六天地間本有迷細理原無我者個人都緣愛欲思慮知識惟染而成總之曰念故一念展轉起滅相續即生輪廻〃〃中善念積生於天堂惡念積生於地獄此一定不易之理也天堂因勝地獄然終不免輪迴則善念亦是惡根湏以無念為宗念念俱絕輪迴永滅矣或問何以不落空頑曰靈臺中本無一物妄念汩之則亂習靜日久萬念白寂而真空因未甞息也以其不貫一念安得不謂之空以其真念相續安得空而至於頑乎)</span></p>
</div>
<div class='div-xu'><a id='mulu1161' />
<p class='h2'>佛祖歷代通載序</p><p class="byline">虞集</p><p>浮圖氏之論世動以大刼小刼為言中國文字未通盖不可知也摩騰竺法蘭至漢而後釋迦佛之生滅可以逆椎其歲年自是中國之人得以華言記之自天竺及旁近諸國東來者莫盛於西晉至于姚秦石趙等國其人則鳩摩羅什佛圖澄那連耶舍曇無讖諸師而東土卓絕奇偉之士生肇融叡等相為羽翼翻譯經義盡為華言而佛理之精無不洞究先覺之士至有逆知其至理之未至者佛學之行莫博於此時矣彌天道安至於遠公辟地東南佛陀耶舍遠相從游而辟世君子相依於離亂之世乃寶公雙林諸公起而說法而佛學大盛於東南矣若夫智者弘法華於天台三藏開般若於唐初清凉廣華嚴於五臺密公說圓覺於草堂宣公嚴律教於南山金剛啟秘密於天寶大小三乘唯識等論專門名家毫分縷析汗牛充棟學者千百有皓首而不能窮極者焉達摩之來則有五傳其衣五宗斯立同源異流自梁歷宋謂之傳法正宗我國朝秘密之興義學之廣亦前代之所未有此其大略也記載之書昔有寶林等傳世久失傳而傳燈之錄僧寶之史僅及禪宗若夫經論之師各傳於其教宰臣外護因事而見錄豈無遺闕近世有為佛祖統紀者儗諸史記書事無法識者病焉時則有若嘉興祥符禪寺住持華亭念常得臨濟之旨於晦機之室禪悅之外博及羣書乃取佛祖住世之本末說法之因緣譯經弘教之師衣法嫡傳之裔正流旁出散聖異僧時君世主之所尊尚王臣將相之所護持論駁異同參攷訛正二十餘年始克成編謂之佛祖歷代統載凡二十二卷其首卷則言彰所知論器世界情世界道果無為五論則我世祖皇帝時發思八帝時對御之所陳說是以冠諸篇首其下則天元甲子紀世主之年因時君之年紀教門之事去其繁雜謬妄存其證信不誣而佛道世道汙隆盛衰可並見於此矣嗟夫十世古今不離當念塵影起滅何足記哉嘗見溈山有問於仰山〃〃每有年代深遠之對則亦憫先覺之無聞者乎而法華一經前刼後刼十號無二又曰觀彼久遠猶如今日則此書宜在所取乎至正元年六月十一日微笑庵道人虞集序</p>
</div>
<div class='div-xu'><a id='mulu1162' />
<p class='h2'>水月齋指月錄序</p><p class="byline">瞿汝稷</p><p>[嵇-尤+九]叔夜好<span class='corr'>鍛</span>阮遙集好蠟屐當其意之所適視世之他好雜陳於前無足移也此不必明哲第無二子之僻者皆能喻<span class='corr'>鍛</span>與屐無足尚交嗤其夫所好已而以二子之才之美方其跌宕鑪[韋*(苟-口+用)]婆娑火蠟之間雖窮極要眇以開之使勿好有嗑然而笑耳終不為之移已及其既喻則天地此鑪[韋*(苟-口+用)]也萬有此火蠟也孰足控摶孰足容與程伯子浮雲堯舜之業以玩物喪志目輯錄五經語者意不若是乎人之好不齊乃或尊<span class='corr'>鍛</span>而卑屐君屐而隸<span class='corr'>鍛</span>不亦過乎予垂髫則好讀竺墳尤好宗門家言及歲乙亥夏侍管師東溟光生於郡之竹堂寺幸以焦芽與霑甘露開蔽良多既而師則朝徹蟬蛻五宗掩耳不欲復聞予則沉酣於是恒語同軰聖人六<span class='corr'>藝</span>之精蘊諸所訓詁非讀竺墳不能得其真生於萬物之中而得為人人而男男而知讀書於書知竺墳於竺墳知宗門是猶[愨-心+牛]乳而得雪山之牛復能得酪於乳得生酥於酪而熟酥而醍醐哉雖有他好吾不移矣此正余跌宕鑪<span class='corr'>[韋*(苟-口+用)]</span>婆娑大蠟時語也于是在架之書率多宗門家言每讀之如一瓶一缽從諸耆宿於長林深壑雖人間世沒濤際天埃壒蔽日予枕席此如握靈犀得辟塵分流之玅彼浡潏堀堁莫能我侵矣意適處輙手錄之當點筆意適雖珪組見逼必<span class='corr'>謝</span>之兒稚牽挽必謝之寒暑之薄肌骨饑渴之迫臟腑有不<span class='corr'>暇</span>[(厂@((既-旡)-日+口))*頁]<span class='corr'>肯</span>復移意他好之雜陳耶僻而至是實必人嗤予固自嗤矣至乙未積錄有三十二卷適友人陳孟起見而誤賞焉孟起遂為錄二本會有黃州之役過故里嚴道微至齋中亦誤賞焉遂以孟起本遺之道徹遽欲授梓予笑曰此予[嵇-尤+九]氏之<span class='corr'>鍛</span>阮氏之屐凡所云意適者皆鴆毒也道之所以塞也予既已喻其僻矣子乃欲使有目者共嗤其僻耶堅止之遠辛丑余自昭武乞骸歸道徹欲梓意益堅旦曰子謂此為僻子則謂然然可以已眾僻古之人不云乎惟楔出楔至為發願偈率其弟姪若子梓行之予既不能止遂不敢藏其僻為次第緣起於其端題之曰水月齋指月錄水月幻也而云指月果有如盤山所云心月孤懸光吞萬象者乎吾不可得而知也其質之鑪<span class='corr'>[韋*(苟-口+用)]</span>火蠟萬曆壬寅夏五月戊寅那羅延窟學人瞿汝稷槃談書</p>
</div>
<div class='div-xu'><a id='mulu1163' />
<p class='h2'>支道林集序</p><p class="byline">皇甫涍</p><p>庚子之秋予既淹迹魏墟旋邁江渚徜徉西山乃眷考卜頗悅幽人之辭而玩焉徃歲獲覯支篇時復興詠自得於懷併拾遺文附為一集刊示同好用寄遐想尤有以窺作者之用心即其才情何謝潘陸取渝江海同波而異瀾者乎乃論之曰逖觀風人之載究其指會可約而言蓋立體者以神氣宣其經緯而不以偏戾為奇也敷言者以意象程其工拙而不以飾綴為華也徵二美以銓流總一樞而歸極合則檀標於大雅離則鮮曜於鴻覽故雖風渝九土而組構咸貞聲糅萬殊而律度克恊趨塗紛軌而變應無方發情異感而道存一貫文之成也非一物之起而玄黃嫓采可以論立體之歸趣矣音之比也非一心之生而宮羽並暢可以知敷言之恒矩矣是故溝畎之音儷之王公而同則也悲離之詠叅之式燕而同善也礱越之響辯於華鏞而降格之致均也圭壁之薦異於藻黼而覲享之殷咸也援斯以談而旁及作述精析利害斯干載之朗鑑也已或者冥賞於晤言興慨於神理將啟宗會之趣而括緣情之奥存寄通之勝而彰竝標之美故著論如此云吳郡長洲皇甫涍子安序</p>
</div>
<div class='div-xu'><a id='mulu1164' />
<p class='h2'>擬寒山詩序</p><p class="byline">邊知白</p><p>有大禪師自號慈受徧坐道場如慧林等十方衲子蟻慕雲集法緣將熟率便捨去挽不可留若與眾生了無心者退處包山宴坐一室太湖漫汗人跡屏絕乃擬寒山詩為歌頌流出人間若與眾生非無心者師非無心處陰休影當自利故師非有心對病施藥當利他故如寒山子遁跡國清埋光鏟彩識時不見又如寒山吟偈悲哀利生接物強聒不捨迹秘言宣運菩薩慈我觀寒山言近指遠外通鄙俗中括奧微事理兩全悟修皆可指其麄言如彼俚曲折楊皇華止於眾心嗑然而笑終以此入指其細語如彼郢歌白雪陽春和者蓋寡其有智者自然神會慈受老人道契心同擬而有作如印印泥無一不合回光居士訪道求師妄為稱讚如蠡測海莫究涯涘然當如教結增上緣乃序於前繫以頌曰</p>

<div class="lg regular" style="margin-left:0em;"><div class='lg-row'>寒山三百篇　至理寄無盡　後來擬者多　借問誰最近</div>
<div class='lg-row'>言親道轉踈　道契言方應　我觀慈受師　合如泥上印</div>
<div class='lg-row'>心切辭轉苦　戒殺勸加慎　各觀所親人　鮮不死刀刃</div>
<div class='lg-row'>水火已難逃　而復遭饑饉　殺果自罹殃　殺因誰造釁</div>
<div class='lg-row'>森然在目前　此說不難信　其餘非一端　一一宜坐進</div>
<div class='lg-row'>細語復麄言　法施固無悋　願同寒山詩　終古磨不磷</div>
</div><p>閭丘公作寒山詩序序後繫以讚因亦擬之建炎四年七月二十六日回光居士邊知白述</p>
</div>
<div class='div-other'><a id='mulu1165' />
<p class='h2'>般若波羅蜜多心經略解敘</p><p class="byline">釋真可</p><p>夫般若大部數百萬言如滄海雲濤汪洋莫測是以菩薩流慈束廣成畧爰有心經文言要約旨趣全歸自唐迄今註疏駢出高人淵匠迭震靈響機緣靡定好樂無常取此節他互有損益俾後昆滋疑尚致非一矣練川侯觀察復吾知寶是經津求奥義義亦檇李許參知為之良導故得徵問于予因為畧解以慰其狥法之志</p>
</div></div>
</div><!-- end of div[@id='body'] -->
</body></html>