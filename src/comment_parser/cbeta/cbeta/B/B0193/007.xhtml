<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吳都法乘</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu559' />
<p class='juan'>吳都法乘卷第七</p><p class="byline">吳江周永年撰</p>
<div class='div-other'><a id='mulu560' />
<p class='h1'>逸格篇</p><p style="margin-left:2em">定慧根戒經論叅律凡属緇流咸遵軌式散聖安禪獨能奇逸言有讚毀行有順逆龍蛇易辨凡聖莫測非具別眼無從接拍述逸格第七</p>

<div class='div-other'><a id='mulu561' />
<p class='h2'>史宗傳畧<span class='note-inline'>(神異下之第七)</span></p><p class="byline">釋慧皎</p><p>史宗者不知何許人常著麻衣或重之為衲故世號麻衣道士身多瘡疥性調不恒常在廣陵白土埭凭埭謳喝引䋏以自欣暢得直隨以布施人栖憇無定所或隱或顯　宗後南遊吳會嘗遇漁梁見漁人大捕宗乃上流洗浴群魚皆散其潛拯物類如此</p>
</div>
<div class='div-other'><a id='mulu562' />
<p class='h2'>杯度傳畧<span class='note-inline'>(神異下之第八)</span></p><p class="byline">釋慧皎</p><p>杯度者不知姓名常乘木杯度水因而為目　後東遊入吳郡路見釣魚師因就乞魚漁師施一殪者度手弄反覆還投水中遊活而去又見網師更從乞魚網師瞋罵不與度乃拾取兩石子擲水中俄而有両水牛闘其網中網既碎敗不復見牛度亦<span class='corr'>已</span>隱行至松江乃仰盖於水中乘而度岸　時吳郡民朱靈期使高驪還值風舶飄經九日至一洲邊洲上有山山甚高大入山採薪見有人路靈期乃將數人隨路告乞行十餘里聞磬聲香煙於是共稱佛禮拜湏㬰見一寺甚光麗多是七寶莊嚴見有十餘僧皆是石人不動不搖乃共禮拜速行步少許聞唱導聲還往更看猶是石人靈期等相謂此是聖僧吾等罪人不能得見因共竭誠懺悔更往乃見真人為期等設食食味是菜而香美不同世期等食竟共叩頭禮拜乞速還至鄉有一僧云此間去都乃二十餘萬里但令至心不憂不速也因問期云識杯度道人不荅言甚識因指北壁有一囊掛錫杖及鉢云此是杯度許今因君以鉢與之并作書著函中別有一青竹杖語言但擲此杖置舫前水中閉船靜坐不假勞力必令速至於是辭別令一沙彌送至門上語言此道去行七里便至舫不湏從先路也如言西轉行七里許至舫即具如所示唯聞舫從山頂樹木上遇都不見水經三日至石頭淮而住亦不復見竹杖所在舫入淮至朱雀乃見杯度騎大航蘭以箠捶之曰馬馬何不行觀者甚多靈期等在舫遙禮之度乃自下舫取書并鉢開書視之字無人識者度大笑曰使我還那取鉢擲雲中還接之云我不見此鉢四千年矣度多在延賢寺法意處時世以此鉢異物競往觀之一說云靈期舫漂至一窮山遇見一僧來云是度上弟子昔持師鉢而死冶城寺今因君以鉢還師但令一人擎鉢舫前一人正拖自安隱至也期如所教果獲全濟時南州杯度當其騎蘭之日尒日早出至晚不還陳氏明旦見門扇上有青書六字云福德門靈人降字劣可識其家杯度遂絕迹矣都下杯度猶去來山邑多行神呪</p>
</div>
<div class='div-other'><a id='mulu563' />
<p class='h2'>義師傳<span class='note-inline'>(感通三之第十九)</span></p><p class="byline">僧賛寧</p><p>釋義師者不知何許人也狀類風狂語言倒亂貞元初巡吳苑乞丐事多先覺人以此疑之市肆中百姓屋數間義師輙操斧斫劑其簷禁之不止其人素知其神異禮白之曰弟子藉此生活無壞我屋廻顧曰汝惜乎投斧而去其夜市火連延而燎惟所截簷屋數間存馬好止廢寺中無冬夏常積聚壞旛蓋木佛像悉代薪炭又於煨火燒炙鯉魚而多跳躍灰坌彌漫撫掌大笑不具匕筯而食靣垢不靧靧之輙陰雨吳人以為占候及將死也飲灰汁數十斛乃念佛而坐士庶觀之滿七日而死時盛暑色不變支不摧百姓舁出郊外焚之<span class='note-inline'>(附見二人不錄)</span></p>
</div>
<div class='div-other'><a id='mulu564' />
<p class='h2'>蜆子和尚</p><p class="byline">王鏊<span class='note-inline'>(震澤編)</span></p><p>蜆子和尚京兆人梁天監中在洞庭冬夏一衲沿江採掇螺蜆以充腹暮即宿白馬廟人目為蜆子和尚靜禪師聞之先入廟中夜深和尚歸靜捉其衣曰如何是西來意和尚答曰神前酒臺盤靜曰不虛與我同根生者也</p>
</div>
<div class='div-other'><a id='mulu565' />
<p class='h2'>冷齋夜話內一條</p><p class="byline">釋惠洪</p><p>吳有異比丘號毛僧日遊聚落飲食無所擇輕薄子多狎玩之貴勢要之不詣忽謂人曰吾其死矣乃危坐說偈曰毛僧毛僧事事不能死了燒了却似不生言畢遽化嗟乎異哉其端師子戒闍梨之徒乎<span class='note-inline'>(死了燒了<span class='corr'>却</span>似不生姑蘇志作死了燒却恰似不曾)</span></p>
</div>
<div class='div-other'><a id='mulu566' />
<p class='h2'>鰕子和尚</p><p class="byline">龔明之</p><p>承平時有鰕子和尚好食活鰕乞丐於市得錢則買鰕貯之袖中且行食或隨其所往密視之遇水則出哇羣鰕皆游躍而去後不知所終</p>
</div>
<div class='div-other'><a id='mulu567' />
<p class='h2'>諝三命</p><p class="byline">龔明之</p><p>諝三命者承天寺僧精陰陽山水之術吉凶無不立驗好食活鷄已就死者則却而不食人欲其卜葬必以數十活鷄自隨聞其聲咿然則食之愈喜率以是為常後享高壽而死及焚屍有五色舍利自舌本涌出王家虎丘墳乃其所擇也葬之明年有偃松生其上</p>
</div>
<div class='div-other'><a id='mulu568' />
<p class='h2'>常熟外教志<span class='note-inline'>(元)</span></p><p class="byline">鄧韍</p><p>了通智林寺僧也常晝寢寺僧呼之覺曰通州火吾適救之明日人渡江云狼山寺火有僧於烈焰噀酒滅之火有酒氣狼山人來謝了通衣尤焦灼</p>
</div>
<div class='div-other'><a id='mulu569' />
<p class='h2'>崇花菩薩</p><p class="byline">劉鳳</p><p>崇花菩薩朱氏子名驛生於驛下故名家在穹窿山太湖旁地名後塘傳自朱買臣菩薩十三出家性好花嘗插山茶於外家而活十八歲死而復見靈異山茶至今在其大者至連抱榦踰五六丈近被殘伐小者尚可二丈大踰拱</p>
</div>
<div class='div-other'><a id='mulu570' />
<p class='h2'>薩天然</p><p class="byline">劉鳳</p><p>聞之北禪寺薩天然以鼠傷燭斥伽藍於寺門外伽藍神托夢郡太守詣寺以醴獻天然不為舉守詰之云此僧之大戒且伽藍得入寺矣守為驚作禮而去然神自寺門司土甚廣尤著靈異迄今又東禪寺靈師號為顛而默著異跡甞食蝦魚後漁人索償曰當還汝臨河一吐皆鮮活游泳而去故至今近寺河蝦皆作紅色</p>
</div>
<div class='div-other'><a id='mulu571' />
<p class='h2'>趙頭陀<span class='note-inline'>(異林內異人之第五條)</span></p><p class="byline">徐禎卿</p><p>趙頭陀成化間吳中有喫肉和尚自言從終南山來問其姓名答云是趙頭陀往來僧居不假寑榻常坐於廊廡之間身着獘衲不易寒暑性好餔餟無所去擇食如燎毛飲若填壑人莫見其溲溺故呼喫肉和尚每見輙便曰可作一齊爾後供者漸不能繼或絕口累日亦復晏然有一少年惡其無厭欲試苦之值大寒月邀請入舍乃款以餘庖羊脂雜物凝貯盂中曰和尚食肉即舉手張口瞬息噉[書-曰+皿]又將取水數升與之曰和尚渴乎便復飲水遽足奉秫飯曰和尚飯乎即飽飫一頓不謝而去亦無所苦嘗趺坐道上有一縣吏呼導而來儼然不動吏怒命拽去鞭笞一十亦無嗔愧尋於故處還復安坐人皆笑之有高媼者時造其家媼輙具食一日忽來呼媼曰吾欲行矣不為他人作取檀越意在相報遂端坐簷下夜丰而化晨有羣僧轝之而去閭巷男女聞有此事競來觀看投錢萬計媼意始觧丹陽都玄敬博識士也嘗摩其[((囟-乂+夕)/心)*頁]中圓徑二寸虛通如穴　　光朗異常竟莫測其為何如人也</p>
</div>
<div class='div-other'><a id='mulu572' />
<p class='h2'>喫肉和尚<span class='note-inline'>(吳中故實記冠衲第七之第三人)</span></p><p class="byline">楊循吉</p><p>喫肉和尚不知何來無名字遊丐吳中將十年能食肉一頓盡數十斤或四五日不食其色黃瘁而神清扣之無荅夜宿北寺門下巡按御史王濬親臨視之亦坐不起也唯摸其帶笑馬死時謝諸嘗施食者為乞水飲二三石[書-曰+皿]洗腸胃乃化</p>
</div>
<div class='div-other'><a id='mulu573' />
<p class='h2'>趙頭陀<span class='note-inline'>(續吳先賢讚道術第六人)</span></p><p class="byline">劉鳳</p><p>趙頭陀自云終南山來不知其所證成化中遊吳幾十年所丐食往來啖肉能頓盡十數斤飰至斗許飲水亦一二斗或四五日不食問之無所荅夜宿北寺門按使者王濬臨視之坐不起捫其帶咲馬死時遍謝嘗施者乞水一二石洗腸胃乃化</p>
</div>
<div class='div-other'><a id='mulu574' />
<p class='h2'>趙頭陀</p><p style="margin-left:18em">載姑蘇志</p>
<p>趙頭陀者自云終南山人不知其所參修成化間遊吳中啖肉頓盡十數斤或一鵞一猪頭秫飯至斗許食畢飲水亦一二斗肉食多手自烹煮極潔宿承天寺數年後坐苑橋上大呼一聲遂化諸僧具威儀茶毘之亦得數舍利</p>
</div>
<div class='div-other'><a id='mulu575' />
<p class='h2'>洞庭剝皮和尚<span class='note-inline'>(續吳中故實記補遺機化第十九之一人)</span></p><p class="byline">黃魯曾</p><p>洞庭商人某日為秋毫不苟無古自法未嘗受惡以沙氏為主寓宿偶有寒疾死<span class='corr'>斂</span>以棺置於寺中復甦叩棺云我<span class='corr'>已</span>活矣急啟其盖出曰死去剝皮剝既接以紙帖其肉凡二十四次洞曉有觧脫離判之意遂削髮為僧遊方不知所終</p>
</div>
<div class='div-other'><a id='mulu576' />
<p class='h2'>頭陀僧<span class='note-inline'>(續吳中故實記補遺示靈第二十之一人)</span></p><p class="byline">黃魯曾</p><p>正德丁卯歲有頭陀僧不知何來號曰無盡意白日靜處予橋龍頭夜坐出定回則曰某縣人修齋齋畢始歸袖中果餅尚熱又南海普陀山進香二月十九日上殿隔旦言身寒可往蘇城取衲於范祠前蔡金箔家帶得茶甌中慈菇等果分眾后蔡老隨至天台諸猴迎拜止小菴中二童扶一老僧問誰師耶頭陀云我無盡意也老僧云誑我童稚時見相貌今猶在信是無量佛住世雙林巷戈文達妻事之甚謹一日忽欲食蟹畢其二以殼投井復為蟹汲水見之壻谷應之試其神通欲令取鮮荔枝歸以不時荅乃往閩中取新橄欖入定辰酉得連枝者卸衣亦有敗葦梗葉歸來適過鄱陽湖是誰潛覷我即趺下敗葦中也潛覷者谷於窗牖睇之云後不知所適</p>
</div>
<div class='div-other'><a id='mulu577' />
<p class='h2'>水噴雀</p><p style="margin-left:18em">載太倉志</p>
<p>僧水噴雀不知其名亦不知何許人遊寓雷應堂冬月常浴於水人戲呼為水噴雀僧即應之以為己名一日忽辭其所識曰吾明日午時當行矣至期人聚觀之僧作偈曰水噴雀水噴雀四十五年無歸着今朝鼓翅向天飛萬丈黐竿黏不着遂死</p>
</div></div>
<p class='juan'>吴都法乘卷第七終</p>
</div><!-- end of div[@id='body'] -->
</body></html>