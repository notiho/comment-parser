<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吳都法乘</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='w'><a id='mulu3413' />
<p class='juan'>吳都法乘卷第二十六</p><p class="byline">吳江周永年撰</p></div>
<div class='div-other'><a id='mulu3414' />
<p class='h1'>倡緣篇</p><p style="margin-left:2em">財法無畏布施該六非資善導曷植勝福役大佹成當稽初牘數艱未就亦存別幅吳門列剎乞言相屬維此願輪賴其推轂述倡緣二十六</p>

<div class='div-other'><a id='mulu3415' />
<p class='h2'>發願文</p><p class="byline">釋智顗</p><p>吳縣維衛迦葉二像願更聚合修復鄮縣阿育王塔寺頹毀願更修治剡縣十丈彌勒石像金色剝壞願更莊嚴右三處功德乞修沙門某敬白</p>
<p>稽首和南三世諸伏惟法身無象隨機顯現<span class='corr'>淨</span>土不毀人眾見燒滬瀆浮來靈塔地涌剡山天樂通夢陸咸三處尊儀表代三世慈善根力利益斯土但年深歲曩聖蹟凌遲諸佛影像若淪眾生善根無寄某宿世有幸忝預法門德行輕微功業無取謬為道俗所知顧影羞躬無以自處上慚三寶無興顯之能下媿羣生少提拔之力刻骨刻肌將何所補幸值明時棟梁佛日願頼皇風又承眾力將勸有緣修治三處先為興顯三世佛法次為擁護大隋國土下為法界一切眾生若塔像莊嚴則紹隆不絕用報佛恩若處處光新國界自然殊特玅好則報至尊水土之澤若見聞者發菩提心則利益一切種出世業但久域此心緣障未果此際赴期未出氣疾增動毒器坏瓶固非保惜先以身命奉給三寶謹聽威神若形命停留能生物善不汙佛法者伏聽使乞早除差行願速圓若身命未盡方多魔障損物善根汙亂佛法者豈須停世願早灰滅滅後以諸誓願付囑後人使經紀修立乞三寶加建速得圓滿前於佛隴金光明道場已發此願今重於石尊再述愚誠伏願聖凡重垂攝受開皇十七年十一月二十一日</p>
</div>
<div class='div-other'><a id='mulu3416' />
<p class='h2'>題募緣卷後</p><p class="byline">王世貞</p><p>聞欲創招提藉眾檀樾力而我貧里人翻乞常住食所餘惟一物無價亦無色念欲施山僧覔之不可得</p>
</div>
<div class='div-other'><a id='mulu3417' />
<p class='h2'>修瑞光塔疏</p><p class="byline">姚希孟</p><p>窣堵波之在震旦者始自孫吳而熾盛於隋嘗以金瓶琉璃瓶盛舍利作七寶箱貯之薰陸為泥以塗其蓋分布天下剏為浮圖若無舍利亦必有齒爪骨髮奉大覺遺靈作人天供養故清宵旭旦雰雺既撤靉靆交澄之際彷彿有靄籠護其上惜肉眼迷離不辯而至于近日之瑞光則三辰掩映四眾瞻仰矣當丙寅秋三峯藏公與雪崖頂目聽石諸師修大悲懺于寺之七佛閣為三七期壇宇毖飭規儀嚴整戒水永徹心珠孤瑩遂感寶塔放光之相或如雲氣流澌或如月華蕩漾空中見舍利盤踊而上旋繞相輪騰空三四尺復冉冉而下此是年九月之十八日也嗣後或數日一見或累月一現其光或廣或狹或久或暫附近蘭若與闤闠共矚之非目眚空華與好事者哆張其蹟也乃此塔尤有異者其地在吳城南維盤葑而外淼茫相接直通太湖漁師罾網其間者每夜所獲水族生靈數如恒沙不可計量若遇瑞光塔燃鐙之夜塔光倒入湖中如倚天銀燭嵯峨矗峙數十里內外捕魚者多無所獲于是遠近善信相率而為燃燈之社寶網流蘇慧燄相接鈴語替戾岡怳若以慈悲聲喚眾生而出之鼎鑊湯火中昔之造塔者已是無量德塔本無情亦如承佛之功德而能以光明幢作濟苦舟此其間真不可思議矣無奈歲月滋久狂飈之所震撼驟雨之所飄擊鳥鼠宮焉以為狨獝可避蛀蠧窟焉以為孳孕可繁如來慈憫不許藥义龍神為之驅捍而轉以世界有漏之莊嚴發菩薩無窮之行願雖成住之後有時壞空而壞之後還須成住當年遺囑所付與國王大臣者固不獨區區人天小果然六種波羅密檀度為先百寶諸供養造塔為最宰官居士願將妙明中無貪無慳無施無受無不作實無一作者合成一座無縫塔使多寶釋迦兩導師各分半座然後借蒼崖碧澗為吾道場更遣翠竹黃花代吾說法此一番佛事不當從吾輩毫端涌出乎居士乃不辭而為之引其重趼百舍作吾輩不請之友者寺僧竺璠定雲無雲也崇禎戊辰秋杪長洲姚希孟撰</p>
</div>
<div class='div-other'><a id='mulu3418' />
<p class='h2'>瑞光寺募緣偈<span class='note-inline'>(并序)</span></p><p class="byline">文震孟</p><p>吳城之南有瑞光寺孫赤鳥歲剏於性康在宋元豐僧名圓照戒德精嚴理味淵遠天雨曇華塔現五色龜浮聽法竹瘁復榮講堂法鼓不扣自鳴以是因緣名稱四瑞或興或廢係刼盛衰迨我洪武禪室更始後十五年厥觀大備　　中葉既墜復起則皆僧眾忘軀為法以及檀那無有恡惜勝緣和合遂成偉觀迄於今茲佛宇寥落古殿苔竄寒煙荒楚寒灰大師自楚來吳暫憇於此語諸僧眾此名剎也講堂靜室各有攸宜堂堂吳國宰官居士善信非尠古蹟沉湮莫為振起是吾徒咎非關施者何以故爾願力不堅因緣不集戒律不密感召不靈剎土莊嚴惟心自建草木何知介虫斯蠢猶然表瑞佛光天花共相照耀况我有情誰無勝心共轉福輪以成妙果竺璠開士聞是語已合掌弘誓願肩斯任有一學人歡喜讚歎承師慈指為說偈言導諸長者</p>
<p>佛光表瑞吳南城窣波縹緲飛慈靈白龜聞法瘁竹榮法鼓不擊十方聞剏自赤鳥迄茲今佛刼衰隆共廢興寒灰大師宏願臻慨然肩荷竺璠僧善哉希有殊勝因募諸長者培善根米麥布帛金錢銀功德隨施等無垠幢幡香華鐘磬聲莊嚴妙果炳日星福業頓現寶月輪眾有依光清且寧我為說偈檀度成</p>
</div>
<div class='div-other'><a id='mulu3419' />
<p class='h2'>七佛閣疏文</p><p class="byline">管珍</p><p>瑞光大德有竺璠者喜集<span class='corr'>淨</span>妙功德夙緣所追願搆七佛閣夫七佛有寶樓閣不易入也以菩提心為地以畢竟空為宇以四十二位而為階梯以無緣大慈而為蓋覆今欲建前傑閣遂將昇如是寶　閣余問上人若必有以也嘗以語我來上人曰我聞如來有言法從因緣生從因緣生者仗自力亦仗他力以白<span class='corr'>淨</span>心感格人天此自力為因也捨不堅財成無漏果此他力為緣也縱余福尠儻割慳施資者有㣲妙善根則此閣賴緣而成今此某甲為因而募若是之緣庶幾其有濟乎余合掌歎上人之言進於募緣矣夫從緣生法則法無自性非自非他成畢竟空即空即有斯中道義從無住本立一切法故直欄橫檻彩畫莊嚴寶瓶香爐羅列燦爛與實相不相違戾彌勒所止善財所登亦在于是何况過去佛耶行見七佛堂閣巍然入雲令無量眾生知緣生如幻之道也為之頌曰</p>
<p style="text-indent:0em" class="lg-abnormal"><div class='lg-row'>法從眾緣生生具有詣法上人惟自賴功德云何成大羅雖有貲無因無所施因緣既和合則有三輪現我今不惜辭誠言告大眾既從和合有故即非自他此是大乘中諸法如幻義非謂寂無朕方合如虗空以故清信士宜捨牀頭金執慳不肯施沉淪隱重淵若能割愛者離地升諸天更以<span class='corr'>淨</span>功德見佛依正報園林諸堂閣種種寶莊嚴惟願上善人有財能自主一時行頓施如釋提桓因隨喜或讚歎福報亦無盡多生七覺支修持自茲始</div>
</p></div>
<div class='div-other'><a id='mulu3420' />
<p class='h2'>瑞光造七佛閣疏</p><p class="byline">管士瓏</p><p>瑞光為城南古剎佛宇幽閒方墳聳出爰自孫吳之代七<span class='corr'>淨</span>初敷迨乎趙宋之時千光朗耀圓照顯獲四瑞可稱天與人歸朱勔重煥九層足徵乘急戒緩秪令法侶雍肅尸羅清<span class='corr'>淨</span>亦未有出其右者所謂身貧道富非耶有除饉士厥號竺璠身遠五邪志趨八正懷爾金爾玉之德非我衣我缽為心欲於大殿後搆七佛閣誠念文殊徧吉各主名巖慈氏彌陀咸居勝域雖三世有能仁之尊而七佛缺翹心之地故於合歡竹畔重植覺華恍然元吉樹前得瞻聖主七佛為何據所傳則過去毘婆尊以及釋迦尊也然法華云於七佛說法人中而得第一今於吾所說法人中亦復第一則釋尊以前更有七佛是知佛名代異七數恒同首指毗婆者標本師初植相好之日前推七佛者舉牟尼現在說法之言然金容珂齒極果攸同奩足綿毫修因不異行者夙心苟皈依之有在如來妙應隨心識而無方但滿月妙儀非難煥目連雲巨構不易鳩工上人頭目髓腦甘將貿易金貲居士珂貝璧玉盍亦轉營輪奐所望福祈後有財捨先居三恒沙之身命尚可盡捐滿閻浮之金銀豈靳分施赤栴檀殿堂不虗于典筴紺琉璃襍廁方自發其莊嚴由是曉鐘宵磬一新般若之音庶幾清眾法筵復綴天花之色</p>
</div>
<div class='div-other'><a id='mulu3421' />
<p class='h2'>吳郡正覺禪寺重修大雄寶殿䟽</p><p class="byline">王世貞</p><p>昔我世尊釋迦文佛慈悲發于五濁精進超乎三刼坐雙林樹等正覺之倏成稱兩足尊建大雄之寶號權實互顯愚聖同師遂使日月燈光常明震旦戒定慧教徧供知識在昔王舍闡化竹林之金地肇開以至忉利說法栴檀之寶相由起逮白馬之東邁欣丹鷲之鼎興窣堵連雲旁連欲界阿蘭砌玉上等色天惟我姑蘇實稱勝地有大林菴者一名竹塘神[田/廾]名區代居尊宿至勝國居士陸士寧性同修靜托蓮社以棲禪志慕玄琳感虎丘而捨宅中峨法像妙好端嚴別搆精藍靚深窈窕梅萼冬榮頗現優曇之相柰實夏茂不減菴羅之果慈篁秀發於四垂忍草叢生於三地解夏駐錫俱屬耆英演法傳鐙無非銓要彼美常侍籍寵先朝龍吐罘罳復表寒陵之額螭扶贔屭奚假江令之文弘大師下雞足山吐獅子　入受人王之供歸為道俗之宗奏拓叢林遠隸靈谷法棟久傾寧免波旬之累業障所纏不戒尼連之災像法日以陵夷僧徒時困縲絏蓮花灼爍厄火宅而難敷雁王蹁躚觀彌罝而屢卻平湖陸太常生由慶裔智表前身慨慧日之向淪抉彌天於再造不恡報體冀種福田時兵備廣平蔡使君佛地位人為舊府主三乘解其最上五馬策而重來割愛網以利刀了無罣礙納須彌於芥子曾不留難給孤獨者其夙心繼絕滅者其仁政謂彼化城之頃刻多出寓言至稱有漏之因緣徒明實教必遲歲月有賴檀施四眾所推圓曉其首<span class='corr'>淨</span>業不染薰修有聞聘主此山俾圖修復天[山/放]居士手創短疏躬損微貲尚賴諸方共成義舉法施財施俱成善業之根去恡去貪勿蹈癡迷之網務使八十二相重觀如來之法身億千萬眾再禮璢璃之寶界洗魚鄉為<span class='corr'>淨</span>土改鹿苑於長洲凡長者布地之金至阿育半殘之粟但能喜捨福報同歸祇園姓名等吾文之不朽靈山面目歷永刼以長圓</p>
</div>
<div class='div-other'><a id='mulu3422' />
<p class='h2'>正覺禪寺創世尊殿募緣疏</p><p class="byline">黃姬水</p><p>夫漢庭感夢秘函分譯於千花梁壁無言心印密傳於五葉由是天竺白馬普建于中區須彌青鴛徧營于南部迄我昭代高皇睿聖每云佛教實而不虗演小果則化凶頑而良善悟大乘則立本性而識宗旨浮圖之教賴以不廢鹿苑弘開於上邑鷲峯瀰布于遐陬矣吾郡正覺禪寺者奠壤清華環林叢鬱當子城之奧域為吳苑之精藍高士陸志寧捨宅於勝國之末名僧弘此宗請額于宣廟之朝祖鎮而下五傳福懋法舟早傾慧燈幾燼香花之地將為茂草之鞠矣平湖五臺陸太常儒宗稱傑銓署標聲學貫九流禪超三昧於志寧有雲仍之裔於福懋則煙霞之交慨彼忝離身寄振後恭遇郡守春臺蔡公以精一之學敷循良之治節儉躬率於一人教化風行於四國儒是通方政唯公溥視彼緇衣均為赤子譬諸大造豈擇纖埃爰采輿言旁求梵行曰沙門圓曉者命以熏修任茲開薙累年侵地一旦咸歸風流頌于國中德澤被於區外矣圓曉素嚴戒律之持益勵精進之志欲圖拓業仰答隆知謀諸同袍性仁曰寺之有殿乃莊嚴佛像祝延聖壽之所也前規尚闕後緒宜求邇遭震業職此之由於是發心誓願畢力經營創三百年金地之未敷祈億萬載寶幢之永建敢告十方共成浩役捐有餘之塵鏹結無盡之勝因稽彼捨經造寺受長夜之福聞之梵論檀樾獲彼岸之登財施即同法施福田在力身田去貪恡根證菩提果謹疏</p>
</div>
<div class='div-other'><a id='mulu3423' />
<p class='h2'>月溪上人報恩寺講法華經助修浮圖疏</p><p class="byline">黃姬水</p><p>蓋聞道無二語實有非真佛在一心妙明各具故千花貝藏悉意蕋之餘芬萬寶檀萹皆性珠之剩耀然非無[書-曰+皿]義辯寧入不二法門則講師者信祛惑之元監而拯溺之慈梁也月溪上人中都孕秀上器稟資髫齡祝髮博習經文夙智牖衷精修梵行詞鋒了捷不異耆舍之比丘理籥宏深再見方袍之平叔千里渡杯已印心于上輩三年掩室仍杜口於冥機邇者達官遣禮以致聘勝衲建幢而奉迎道流悅慕俗眾皈依爰啟<span class='corr'>淨</span>筵延登高座闡金河之十玅談玉塵之重玄掉彼廣長吹散靈山之雪演茲秘密敷周大地之雲寶塔騰舍利之光香臺覆法雨之潤音聲輪碾除外道慈慧炬燭照羣迷假一乘之法施種二梵之福田俾波經越之完成咸阿闍黎之願力普願拈花共躋證果</p>
</div>
<div class='div-other'><a id='mulu3424' />
<p class='h2'>北禪雨花臺修造疏</p><p class="byline">祝允明</p><p>南朝四百八十寺偉此㫋林西尊百千萬億身徧於華藏將圓小果敬叩大檀惟中吳之傑區有北禪之雄剎戴處士初焉啟築高扇玄風陸司勳繼而卜居猶存勝號迨作五天之宅式為四眾之依通閣觀堂莊嚴法像蛙池龍部竦動人天堂堂選佛之塲妙妙台宗之教允茲秘土宜彼靈棲故梵法主挺異於先朝而洽南洲標奇於昌代因雨華之偉蹟剏布㕍之廣堂雖壞空不免有常期然起廢不愁無喜捨願諸天之助力看不日以成之此花非空花由迦葉笑中飛下此雨乃天雨如法雲地位飛來廣結十方誰云一見曼陀羅曼殊沙乃至摩訶普共於繽紛善男子善女人如是功德不容於思議</p>
</div>
<div class='div-other'><a id='mulu3425' />
<p class='h2'>南禪寺重修觀音閣募緣疏</p><p class="byline">沈野</p><p>伏以真性圓融非虛空之有限招提興廢示世界之無常希因假而即真望緣觸而得悟今南禪寺觀音閣者門連泮水地逼盤關昔有蘇生名為子美罷官杜迹曾為園以藏書佞佛發心竟施地於乞士挂慧鐙兮迴水月騰梵唄兮發潮音時值仲春境偏南野桃花開復落若雨優曇之華黃鳥去還來似奏頻伽之鳥玉童拜禮現干億善才翠袖歸依化那由他龍女陳祝頌聲比蜩螗爇沉檀氣方雲霧奈遭兵燹遂作塵埃鐘鼓不聞玅音柱礎徒留陳蹟有僧其正法是詣苦行非恒惜寶閣之劫灰傷金地之春草志圖經始力怯維終工故先於金身信冀起於檀樾暗室方陳大願火宅忽降至尊化欲及夫眾生神暫分夫千臂非塑匠變成塑匠巧妙超寰中以觀音造作觀音莊嚴出意外四眾合掌以稽首一方動魄以驚心甫欲酬以青蚨忽已返于玄宅滄浪亭邊生暮靄背墻紫竹空存岝崿峯頭護曉雲繞戶青蓮徒在菩薩既出一雙金手大眾須奏萬兩朱提庶憎閣飛甍不輸徃日冀山節藻梲重觀今晨</p>
</div>
<div class='div-other'><a id='mulu3426' />
<p class='h2'>題泗州寺䟽文後</p><p class="byline">袁宏道</p><p>余凡兩過泗州寺皆以拜客徃一門如竇內僅正殿一而空其旁諸天佛子纍纍塵土間所謂寶池金地者僅僅斷垣敗礫寒榛衰草相枕藉而已矣夫吳艶冶甲天下層樓複閣充塞井閭家有衣繡之石苑香翦綵之花而一袈裟地乃荒凉若此豈吳人果不貪佛耶抑僧行簿劣致法堂前草生一丈也寺僧明極雖無佛解亦守禪律數為余言此中有檀樾徧擇城中精藍欲為神足長老建佛廬一區今寺幸有餘地顧恐僧力薄如居士言耳安得令君一語激而致之哉余笑曰此化主事也夫布金鏤塔亦人也爾善化之</p>
</div>
<div class='div-other'><a id='mulu3427' />
<p class='h2'>寶林禪寺重建大士殿方丈募緣疏</p><p class="byline">黃姬水</p><p>蓋聞補理故寺種二梵之福田化度一僧超三塗之道岸若寶林禪寺者白雲講師願力之所搆文襄周公護法之所成佛宮宏麗僧舍幽嘉大闡天台之宗上續中峯之教法幢建二百年慧炬傳十六世誠莊嚴之<span class='corr'>淨</span>域而熏習之妙區也邇者虐播祝融數同灰刼[舟-(白-日)]青成煨燼之土香鐙為瓦礫之塲觀音遺像棲榛莾間乞士餘瓢宿風露下雪航和尚弟子海印英年稱道門之秀朗質勤梵行之修志圖興復力限單㣲茲遇定山觀察袁公儒林翹楚而精于釋部之談宦篋清貧而倡此檀那之施命抒短䟽用告十方去貪吝心發喜捨願一椽一柱皆登解脫慈梁片瓦片甎即詣清凉法地碧題再覩庶回向之有依香室重開俾經行之有所悟我相之空花證菩提之善果謹疏</p>
</div>
<div class='div-other'><a id='mulu3428' />
<p class='h2'>定慧寺建藏經室修佛亭疏</p><p class="byline">黃姬水</p><p>夫如來真諦乃檀林寶篇天竺精藍實鴿城之金界經文什襲當藉匱室之良佛像莊嚴必資輪奐之麗定慧禪寺有經板四部散漫莫收而佛亭一區傾頹未葺白馬之悲徒切青鴛之業猶蕪其師秋田囑付于涅槃之日厥徒玄照焦勞于傳缽之年馬居士竭分減之誠某長者為檀樾之主用告十方助成一願庶俾新者創造常令剞劂之堅完舊者增修不歎[舟-(白-日)]青之彫落貝葉攸藏永護無邊之文句香花再啟聿來有眾之瞻依尊信品經超五濁之欲圃補理故寺種二梵之福田徃因不謬來果足徵謹疏</p>
</div>
<div class='div-other'><a id='mulu3429' />
<p class='h2'>寶光寺重修世尊殿鬱林太守陸公祠募緣疏</p><p class="byline">黃姬水</p><p>寶光寺者有漢鬱林太守陸公績捨宅所建者也三利招提十方講剎請額於赤烏之年銀牓輝煌於來祀締造於至正之歲寶坊偉麗於中吳厥後吉土雖遷法幢如故㫋林再闢慧搆聿新湛玄高[示*內]弘闡賢首之密宗楚蘭傑師預修永樂之大典曾學士記不異休文法王之碑程舍人書即是藏用龍興之碣若鬱林太守陸公者學究天人志存匡濟橘懷短袖孝行聞於童齡石載空舟廉名著於宦日預知亡辰空惋昌時誠一代之哲人三生之佛子也塵景屢移香臺易圮梵宮彫落何以為焚修之塲祠宇傾頹不堪為妥侑之地金容將毀皈仰興嗟木主無依徘徊生慨茲寺僧某有振復之志無瓶缽之資敢祈檀樾長者共成補寺勝因願學須達多祗園之施應受波斯匿長夜之福謹疏</p>
</div>
<div class='div-other'><a id='mulu3430' />
<p class='h2'>修廣孝寺募緣偈</p><p class="byline">王世貞</p><p>廣孝寺僧欲復修古剎及莊嚴聖像已託前憲副徐君汝厚為疏語復謂居士能無一言乎居士病且廢於世無一切緣安能以讇語作大饒益不得已口占偈曰</p>

<div class="lg regular" style="margin-left:0em;"><div class='lg-row'>稽首十方眾　釋種婆羅門　宰官大居士　若以莊嚴願</div>
<div class='lg-row'>世現端正相　頗黎黃金色　是身如電露　不復可究識</div>
<div class='lg-row'>若以營締願　轉輪王四洲　及將相大臣　是身如電露</div>
<div class='lg-row'>不復可究識　若以供養願　富有象馬珠　天食諸天樂</div>
<div class='lg-row'>是身如電露　不復可究識　譬彼一掬沙　而以摶海水</div>
<div class='lg-row'>用發希有心　破一切恡執　皈依大法王　頭目非我有</div>
<div class='lg-row'>而况於財物　米麥金銀錢　乃至微妙罽　珍寶瓔珞衣</div>
<div class='lg-row'>種種作檀施　無願亦無想　不離於真諦　芘蒭仗茲力</div>
<div class='lg-row'>復於閻浮提　而建窣堵波　像法長不壞　更以所餘福</div>
<div class='lg-row'>迴施諸有情　同嚮等正覺　是名無漏因　是名最上乘</div>
</div></div>
<div class='div-other'><a id='mulu3431' />
<p class='h2'>重修大雲菴半野堂乞緣疏</p><p class="byline">俞允文</p><p>伏以優缽花開誕慈悲於玉象娑羅葉變分舍利於金壜寶化于是西淪瓶水由之東注三千大千之界百萬億萬之門靡不離俗歸依隨方供養模神貝闕光懸日月之燈寫妙珠宮影徹珊瑚之地真乘再啟釋網重維顧鹿苑以何殊仰鷲峰而斯在若吳郡大雲菴之半野堂者蓋此都之妙域也因廣陵之故園帶長洲之荗苑平臨龍腦斜抱雉城後枕崇岡前通廣陌銀梁飛渡八水環功德之池瓊浪虗涵雙塔峙雲仙之掌霞含吉樹雲聚空臺自然清凉迴㧞喧濁以斯妙域永藉間安爾其刼代延長風煙頓撼松寮省脆皆成白螘之封獅座塵深盡掩青蓮之相粵有上座滄浪勤事律儀專精象教以為絕緣者業廢依幻者法彰苟莊嚴之既隳諒禪慧其焉託載瞻堂宇篤志纂修誓發一言弘熏眾願蔡將軍之崇基表剎敢擅當年孔內史之薙草開林請看今日願結去來之勝果用培廣大之福田薦貨如陵無煩入海投珍彌壤有類為山佇見五力均施礱慧刀於錦石千斤齊運游智刃於㫋檀轉移傾<span class='corr'>圮</span>之危增煥丹青之飾牛泥讓㓗㕍塔慙輝庶十方法眾之祁〃終茲了義冀一郡高賢之孜孜早勒嘉名謹疏</p>
</div>
<div class='div-other'><a id='mulu3432' />
<p class='h2'>虎丘禪堂募緣歌</p><p class="byline">王世貞</p><p>我家法護捨此山給孤長者無顏色驟看祇樹繞精藍中有青蓮生火宅誰為搆堂剎之右諸方禪那來駐錫龍王吐水供<span class='corr'>淨</span>瓶鹿女啣花依法席隻字能迴野干道中時但受諸天食雖然刼火燒不壞其奈機緣有消息怖鴿垂棲復驚去饑鼯罷供聊竄匿分無阿育役鬼神可容檀樾慳財力偶然呼作有漏因自是人天勝功德若疑此事無功德君其試問生公石</p>
</div>
<div class='div-other'><a id='mulu3433' />
<p class='h2'>虎丘僧募修塔䟽</p><p class="byline">李維楨</p><p>虎丘稱山特培塿耳而古人名蹟以十數又距郡城及孔道不遠四方士民舟楫杖履游覽殊便吳人歲時節令里醵飲士女襍沓殆無虗日然登高望遠則無若浮圖最勝而頃且<span class='corr'>圮</span>敝矣某上人繕新之介錢于兩君屬予題疏兩君言陸玄暢以塔為前緣多是神靈所造謝仁祖刻小塔杖頭見異氣從天下以杖指之應手迴散與釋門可供養滅惡生善之說皆杳冥不可知上人以此[監-皿+立]義持論或未必信從惟使海湧輪相露槃復還舊觀拾級而上無妨吟眺則好事者自當樂助也夫法護僧彌舍宅造寺生公說法石為點頭此山彼法自有故實何必遠引哉</p>
</div>
<div class='div-other'><a id='mulu3434' />
<p class='h2'>重建虎丘禪寺募緣䟽</p><p class="byline">董其昌</p><p>虎丘禪<span class='note-inline'>(寺)</span>者大吳勝壤西晉名藍為王珣捨宅而破荒亦支遁買山之小隱龍宮鷲嶺興雲日而蔽虧鳥革翬飛極人天之鉅麗蓋形家以眾大取小故南朝四百八十寺為最尊而釋子以弘法付僧故竺典五干餘函其恒轉者也盛衰相禪成壞本空始睿皇帝<span class='corr'>己</span>巳之年罹鬱攸氏丙丁之曆元初屆陽九再逢突如其焚嚮邇不戢長者反風鮮應徵君噀酒無靈聽經石饒貯千頃火雲可中亭無恙一方明月丹霞全提正令若一佛二佛之可燒趙州橫肆宗風謂木佛金佛之難度堂堂像設莫救頭然訿訿闡提懼懷腹誹疑護法之神通汗漫使太乙之定數堅牢生退轉心斷皈依種矣余聞而訶之曰是何言與是焉知佛恩之廣大佛戒之密嚴與何以言之今者八紘之內一紀以來遼薊則猰㺄未翦黔巫則干羽猶賒骨以澤量燐多夜爛而惟是吳水吳山晏然樂郊樂國豈非沿蕭梁有漏之果熏眾生慈善之根佛寶法寶隨蓮宇以紹隆刀塗血塗際棘林而跳出寧得歲以及此何戴天而㤀之耶若乃荗苑長洲舊是管絃之地樓船簫鼓慣為游冶之塲晨鐘夕梵雜釵釧聲鮑肆屠門溷㫋檀供詣輕垢罪語梵網條歲月滋深天龍積慍出異災而儆眾委焦土以為師契經云共業所感者非耶夫共業所感者仍須以共業消之譬夫因地倒而因地興反手雲而覆手雨奚必待身為牀座徧三千有若個地布金錢先四眾鋤其穢而<span class='corr'>淨</span>者現捨其舊而新是圖天火有同人之文澤火有革故之象祝融峯清凉寺境在人移毗耶室香積邦土緣心造則三十二相重瞻善逝之真容五十三參復開彌勒之樓閣矣慎勿銖銖兩兩靳泉府之一毛故當剎剎塵塵奉檀門於六度援毫前導拭目觀成謹䟽</p>
</div>
<div class='div-other'><a id='mulu3435' />
<p class='h2'>題虎丘僧復第三泉募緣卷</p><p class="byline">徐應雷</p><p>泉源只在白雲邊此日疏通費萬錢不向杖頭多乞取山僧願結萬人緣</p>
<p>虎丘茶以惠泉烹何似在山泉水清穀雨近時春焙始從今常汲一泓盈</p>
</div>
<div class='div-other'><a id='mulu3436' />
<p class='h2'>題虎丘禪堂募飯僧田緣冊</p><p class="byline">姚希孟</p><p>每見貧家瓶無宿舂而能以一盂飯一盌虀施與乞士其念既真其功德自不少但今日飽明日復飢施者有窮來者無盡未免落斷有大長者割其庾廥開其囷儲飯幾百僧幾千僧幾萬僧或飯一年二年或數年以至綿綿不絕功尤博矣然有施者又有所施者月有餉歲有額輸將相繼出納經懷不能銷向無事甲裏未免落常總非中諦也姑借飯僧公案就極粗淺門頭說中諦者惟置田一事可離卻常斷亦可互融常斷春犁而夏蓑秋場而冬廩三農既已有年萬寶可以卒歲是為斷而非斷平疇錯繡已成不涸之倉香積炊煙實無累年之蓄是謂常而非常刈之穫之一望皆荒埴矣而遺秉滯穗復占來歲之青青是謂即斷即常稻香粢熟大地胥含哺矣而方來既退又見歲功之寂寂是謂即常即斷以此募緣可借募緣為說法而不落人天小果之緣以此布施可借布施為參禪而不作功勳位中之施乃髮僧復有一葛藤話於此叮嚀月印上人更就諸檀樾每一人各布施末那阿賴耶等字號田八畆莊嚴一座華嚴世界供養百千萬億有眼有耳有鼻舌身意之諸佛菩薩眼實能見而非雕刻之眼耳實能聞而非揑塑之耳鼻舌身意實能嚊能嘗能運能思非土木形骸之鼻舌身意若能捨得者便請上蓮華獅子座即當以供養諸佛菩薩者而供養之</p>
</div>
<div class='div-other'><a id='mulu3437' /><p class="byline">陳仁錫</p><p>三年不登虎丘一日采蘋薦三姬閒坐千人石上山之存焉者無幾矣月印持是卷索書夫割虎丘之有亦必有割其有以償之者無徃不復天道也若不割山之有而代割山者償之田無德不報亦天道也雖然三百六十畆何少也或<span class='note-inline'>(謂)</span>荊溪苦茶稅故其詩曰翻使山僧怨白蛇田亦不可多也不然何量吳人之淺也若使茶能言茶政猛於虎若使田能言問倉箱於水濱田祖有神宜[田/廾]炎火田主何恡焉甚矣宋儒之迂也飯無數之緇褐不如散廩以活饑民緇褐非民乎有其舉之莫或廢也乙丑初夏書於鹿城舟中</p>
</div>
<div class='div-other'><a id='mulu3438' /><p class="byline">沈珣</p><p>以空林而置常產似為有着以常產而供旦過仍屬不留以虎丘為聲酒之塲而與語禪那則聽應不入以虎丘為銷金之塢而勸分杪忽則募卻易行事固有相反而相成者是一是二請以問之生公之石</p>
</div>
<div class='div-other'><a id='mulu3439' /><p class="byline">陳繼儒</p><p>徐孺子不食非力梁鴻不因人熱此僅可望之古高士豈能倒責之披緇擎缽者乎此虎丘月印上人飯僧田之所繇募也千人座上幾作歌舞之塲賴禪堂梵儀梵響一淘汰之月印此舉眉道人點頭石亦點頭眾檀樾亦當點頭</p>
</div>
<div class='div-other'><a id='mulu3440' /><p class="byline">婁堅</p><p>人生百年朝晡所需纔米一升歲不過三石許而足也設有一富能捨百石為施足以贍三十人矣若有父子再世至於百年凡所贍給蓋三千餘人之多天下大矣富家厚積不為少矣輕財厚施以此一人推之何可縷數所活困乏下至操瓢乞丐之流不可訾省則其為福德豈有量哉况以供赤髭白足使梵唄之聲日滿人耳喜捨之法日熏人心凡佛氏所稱<span class='corr'>淨</span>土及妙莊嚴世界曾有一言句之非真諦實相歟然而世之居高享厚謗佛毀祖而滅無因果者為不少矣則以溺於有相忘其宿植業日深而根日削故也盍試於鐘梵聲中思積於無用遺所不知等歸<span class='note-inline'>(於)</span>空因於光明藏內捐我所贏濟人所乏不足樂乎則法報化三身同於一實去來今三際總是真空即以證檀波羅密可也歲在丙寅夏四月八日題</p>
</div>
<div class='div-other'><a id='mulu3441' /><p class="byline">釋真圓</p><p>吾佛遺教弟子一衣一缽之外不蓄長物蓋欲其體不掛一毫絲口不著一粒米洞見本來面目直趨無上菩提是則是矣大似虗空釘橛今叢林徧天下矣參玄之客不為少矣虎丘當三吳之衝不可闕矣吾儕數軰解同金雞啣粟以代一衣一缽之需月印又募八百主之田充一朝僧之食擬向長連牀覔一個半個無氣息漢酬報檀那厚德所謂祖禍未了殃及兒孫豈曰虗空釘橛而已耶不然綵筆生花羣公贊美當向一毫頭上薦取幻道人真圓書于寶積社中</p>
</div>
<div class='div-other'><a id='mulu3442' />
<p class='h2'>題壽聖寺募緣冊</p><p class="byline">李維楨</p><p>錢太史受之載酒泛舟至半塘壽聖寺登藏經閣閣高數仞創自前朝有朱案云籍沈氏物其最古者雉兒塔是晉生公時事又元僧善繼刺血書華嚴經八十一卷宋文憲學士為讚寺所據溪山殊勝喬木凌雲吳中名剎如此指不多僂而<span class='corr'>圮</span>剝太甚比丘梵所堅持戒律銳意興復陳眉公范長白二先生已為募䟽復以屬余余言何足取重第以汗漫游蹤適與相值儻亦有宿緣耶因識其歲月姓名于後</p>
</div>
<div class='div-other'><a id='mulu3443' />
<p class='h2'>永福菴重修殿募緣疏</p><p class="byline">王穉登</p><p>菴名永福沠出重玄在平江路之城西當魯般塘之巷北前朝黃葉寺開林自勝國至元之庚辰小院白眉僧修殿於皇明萬歷之癸卯歲〃年〃增灌莾風〃雨〃費枝梧地不滿乎數方歷亂映階惟碧草龕僅<span class='note-inline'>(存)</span>乎四壁蕭條蓋瓦半寒藤居人出入但咨嗟行旅徃來難憩息青蓮宇盡交蛛網黃金像徒汙燕泥比丘突冷無烟安得缽餘香稻米長者財多如土不難車載錯刀錢海客胡商聞說滿船皆阿堵山橋野店豈無一個是檀那恒河沙及早聚來毘盧閣登時現出不待鬼神輸運只須子母循環土木功成梵唄農歌相應答[舟-(白-日)]青事竣佛鐙漁火共熹微隔水<span class='corr'>遙</span>看海湧峯月照中庭青漢高懸千尺塔過橋近接寒山寺霜飛半夜白雲時度一聲鐘謹疏廣長菴主王穉登撰</p>
<p style="margin-left:1em"><span class='note-inline'>(菴在楓橋北餘杭衖內云係承天寺寶幢房分出及考姑蘇志載永福菴在長洲縣九都元至正間僧本原建則屬虎丘寺而（不）屬承天寺菴有供佛銅香爐乃至正十九年三月鑄造今現在)</span></p>
</div>
<div class='div-other'><a id='mulu3444' />
<p class='h2'>雲隱菴重修疏</p><p class="byline">王穉登</p><p>雲隱菴翻經之室涌西源掛衲之廬慧樹智芽于今不絕天花法雨終日相尋奈徃蹟之銷亡待後人而創建鑑和尚門對寒流詩思雖清人骨身同野鶴禪心豈辦腰纏赤手不成三里霧滿頭空立六街霜必賴大檀方興小果許玄度高談名理也須拼與一囊錢陶淵明早謝塵纓何不分將五斗米誅茅種竹便開支遁之林鑿沼栽蓮欲結遠公之社漫道偷閒半日莫過逢僧且憑募化十方先教建剎墻上夕陽浮紫翠西來山色現世尊清<span class='corr'>淨</span>之身牀頭寒月映潺湲南去水聲挂菩薩廣長之舌</p>
</div>
<div class='div-other'><a id='mulu3445' />
<p class='h2'>題雲隱菴募緣卷</p><p class="byline">王世貞</p><p>刼雨頹朱剎慈雲演法輪但餘飛錫地未少布金人一念城能化多生里不貧母將小果對阿育是何因</p>
</div>
<div class='div-other'><a id='mulu3446' />
<p class='h2'>正覺菴飯僧堂募緣偈<span class='note-inline'>(并序)</span></p><p class="byline">沈野</p><p>楓橋正覺菴徃供養十萬八千眾此皆比丘心光一片老婆心已與諸檀樾結大大因緣矣今菴中復將供養無量僧眾而朱明在邇白鳥將來復欲與諸檀樾增其功德於禪牀施大布帳令僧眾安然入定無少煩惱此又諸檀樾所當亟圖者布自尋丈以至尺寸粟自秉庾以至斗升隨力布施皆當得阿耨多羅三藐三菩提比丘心光託友人程兆周乞言于余以當青蓮缽為說偈曰</p>
<p style="text-indent:0em" class="lg-abnormal"><div class='lg-row'>大比丘心光及居士程子皆修千萬刼故發菩提心徃日既供養十萬八千眾今更發大願欲供養無邊隨作大禪牀蒲團及虎子一切諸臥具無不設施之比丘及居士雖各殫心力至赤仄朱提實賴檀波羅今既設大牀還更須大帳不然諸不<span class='corr'>淨</span>塵埃蚊蚋類皆能得其便染彼諸袈裟并嘬僧血肉不藉帳覆之更無餘妙法凡宰官居士善男子女人隨其布施力使彼獲安樂雖供萬億佛功德誠非二是時有一僧恭敬合掌白某甲竊有疑願大眾諦聽菩薩救眾生身體恒不惜今既獲大牀又復須大帳奈彼諸蚊䖝實須人血活若以帳覆之實非蚊蟲意若不嘬我肉必徃噉他膚人我及眾生一時大分別如此施僧眾恐實非方便大眾得聞之皆大生疑懼心光起合掌禮沈居士曰居士大眾中名善說妙法願演獅子音使大眾開悟居士謂大眾此說良不然譬如曠野中有人為賊刼我等若遇之當作何方便即不殺彼賊終當全此人又如大海中忽有一船過颶風揚洪濤水族候人食此船垂欲覆人命在剎那我等若遇之能不施方便今蚊蟲嘬膚其苦楚無量即不至殺人實作諸煩惱使禪定僧眾宴坐不得安因此于菩提漸不能大悟此蚊蟲罪過于殺人何異安知非魔王來壞諸佛子有大慈悲力正當作方便使彼成正果勝于曠野中及彼大海內救彼人功德我今說斯法大眾勿生疑疑心若蚊蟲能壞諸禪那我今如是說即施汝大帳疑心若不生便得上乘果</div>
</p></div>
<div class='div-other'><a id='mulu3447' />
<p class='h2'>慈泰寺募建西方大士殿䟽</p><p class="byline">袁中道</p><p>慈泰寺者即舊王路菴也記萬歷壬寅癸卯年予與先兄中郎共坐柳浪見堤畔柳下一僧手持一帙至訊之則吳中王路僧也時持吳中諸名士書與中郎為募木計者中郎初難其事後以書及辰常諸公不半年而如雲之材蔽江而下至今寶殿巋然者中郎之功也已而龍藏至矣御額頒矣當時一袈裟地遂稱名剎豈不盛哉顧寶殿雖具而兩廡西方大士之殿未成猶然闕典禪人行學立此弘願欲以當日中郎先生之事望之於予不知予非其人也中郎先生具非常之福慧徃者重修玉泉亦賴其弘護有祈輙遂固其宜也雖然天下事亦有時節因緣時緣若至其事立成即施者亦若有以密啟之而不自知夫大吳蘭臺王璠之語康僧建塔之事張昱闞澤等應答諧允皆係天人入其身中今人施者必有天人入其身中化慳執為檀度者予固敢竊取中郎之意而為之䟽</p>
</div>
<div class='div-other'><a id='mulu3448' />
<p class='h2'>治平禪寺化造竹亭䟽</p><p class="byline">唐寅</p><p>竊聞<span class='corr'>調</span>御丈夫身無剎而不現歲寒君子以體寂而長虗孰云草木之無知皆是龍神之擁護茲者治平禪寺搆基南渡勝槩東吳聖凡同所皈依湖上鍾其秀麗莊嚴佛土孰云寸艸不生回向塵勞便是六根清<span class='corr'>淨</span>是以香巖和尚擊竹而悟空清平禪師指竿而說法意欲前軰僉發中情謀建竹亭翼輔蘭若清波池水足詠檀欒土地伽藍冥空鑒證撰茲尺牘用告大方開三徑以招賢看筍根之稚子種十箇以醫俗延林下之清風幸捨餘眥共成勝事謹疏</p>
</div>
<div class='div-other'><a id='mulu3449' />
<p class='h2'>上方修塔疏</p><p class="byline">張世偉</p><p>今天下招提窣堵波所據名土勝地徧震旦不可枚數若石湖上方夙以福德神著不以大士變現著也雖然神非藉佛力鳥能久著無斁哉火宅之蓮華穢土之如來所從來久遠故凡威靈顯赫之地多以僧守之以相輪舍利鎮之如上方其較然者矣入山門前為大士殿後為寶塔而神祠居其中犧牲楮帛之供走神祠不絕置塔院廢<span class='corr'>圮</span>不問非厥初營建意也僧西印居大士殿傍依律衣水田飯伊蒲習梵唄威儀目覩塔之將<span class='corr'>圮</span>慨然募修之余世家越溪與茲山為隣身遷胥關之陽時登姑蘇臺從雉堞間見畵船簫鼓婆娑樂神望橫塘而發也則無不徃上方賽禱者儻知馮依所從來以犧牲楮帛之資捐十一為修塔費安知不以楞伽為普陀華鬘石湖為海若軍持乎且威靈顯赫之謂神其聰明必有超軼尋常者頗聞有皈依正法之漸則是役也神之幽賛更將不可思議焉矣因書法為眾信勸</p>
</div>
<div class='div-other'><a id='mulu3450' />
<p class='h2'>姑蘇華山寺募緣䟽</p><p class="byline">釋真可</p><p style="margin-left:0em;text-indent:1em">土木之功不可輕舉雖王公大人有所興復若不先斟酌而遂圖事必費廣而難成況深山窮谷之士乎雖然心為萬法本本立則事遂由是觀之事無大小先以立心為本耳故孟宗王祥立心在孝則寒林為之抽筍堅凍為之躍魚也華山去縣治一舍許山石峭拔巖壑深秀池生千葉蓮老子枕中記云服之可以羽化居之可以度難復名天池者昔虎丘晉王珣王舍別墅為道塲一山兩寺亦此類也萬歷辛卯夏至日紫柏道人登天池道木凟忽飄風驟雨並作乃停舟明月寺前次日問明月主僧得姑蘇志讀之是知吳藍真宇十廢八九矣即華山寺去城差遠與俗非渉或者欲易為遊樂之館焉曇文上人慨然願新之道人摩頂慰之曰汝不聞王公大人苟有土木之役必鄭重圖之計汝衣惟一衲食惟一缽地無卓錐之隙敢圖勝事乎上人愀然對曰既為佛子當報佛恩昔申包胥一哭可以存楚韓雖三戶可以亡秦文雖不肖但恐發心不真則難圖心果真滄海可以戽竭泰山可以崩裂今華山僧房已備第正殿未新文生是心且檀樾復尚賢輕利者和尚毋多憂文計之矣道人再謂之曰儻檀樾舍地而不舍價子又奚若文曰計其價不過三四百金當次第乞之况蘇為天下名州豈無賢豪長者為之樂助哉且卓菴斷凡皆文同志道人合掌稱常住三寶願文子強力忍<span class='corr'>垢</span>始終其事當為渠說末後句酬其勞未晚也</p>
</div>
<div class='div-other'><a id='mulu3451' />
<p class='h2'>北峯寺募緣䟽</p><p class="byline">文震孟</p><p>不佞之為北峯募緣䟽也亦既屢矣始為之募修殿也則曰佛像之莊嚴吳西山未有如北峯者也中釋迦文彈指說法響然如有聲次迦葉次阿難又次文殊普賢其聽法者澄然諦聽傾耳若聞次諸天次阿羅漢法雲疑結光燄熾然具種種妙巧而今且日就頹<span class='corr'>圮</span>蛛絲塵網所在坌集以此告諸善人長者共結勝緣而莫為倡莫為和也繼為之募建閣也則曰雲松之離奇夭矯吳西山未有如北峯者也殿庭之右峙雙松焉其根如蛇其幹十尋亭亭干霄蟠結石壁不堦寸土而今荒草滿庭偃憩無所石壁之上小閣三楹晨夕禮誦松濤梵音上供諸佛可稱韻事以此告諸善人長者共結勝緣而莫為倡莫為和也復為之募建山門也則曰名蹟之最著最古而最湮滅者吳西山未有如北峯者也蓋寺之左有支公塔云當時支公卓錫華山有南峯中峯北峯皆其經行之所所稱定山湼槃嶺似皆以道林得名而北峯實居定山下疑即支公化去處也其事遠不可覈而塔高三丈有奇鏤刻精巧幾奪天工中鐫永和年號古色璀璨斯足珍矣今且斷煙橫鏁樵採無禁名流勝士停車罔知開士衲子瞻禮何自樹之表宁寧可復緩以此告諸善人長者共結勝緣而莫為倡莫為和也則寺僧之計窮矣寺僧故椎魯樸實人也以謂諸善人長者之莫為倡莫為和也非䟽文之不足以感通也日夕遑遑惟疏文之是急若遂以為佛之勑國王之詔令也東馳西走遍乞諸詞人而不可卒得還以丐之不佞而不佞之辭亦窮矣夫言無文行不遠也則諸善人長者之莫為倡莫為和是余之過也顧易不云乎有言不信尚口乃窮也余為北峯募緣而再而三且四也又非余過耶安得有出廣長舌者上讚佛中讚塔下讚樹王穹門傑閣一朝頓起以逭余過哉蓋始終以望諸善人長者</p>
<p style="margin-left:1em">大明一統志<span class='note-inline'>(風俗)</span>尚文尚佛<span class='note-inline'>(續圖經因士類顯名於歷代而人尚文因僧徒倡法於羣山而人尚佛)</span></p>
</div>
<div class='div-other'><a id='mulu3452' />
<p class='h2'>法城禪人化緣修磧砂經坊</p><p class="byline">釋智及</p><p>城禪切忌墮疑城施受論功只礙膺大法本來無一字釋尊方便說三乘輝天鑑地光明藏塞壑填溝爛葛藤隨順世緣平等化道人行處火燒氷</p>
</div>
<div class='div-other'><a id='mulu3453' />
<p class='h2'>吳郡天平山重建雲泉寺疏</p><p class="byline">皇甫汸</p><p>人世恒理有廢有興佛家真性不生不滅覩崇基於肯搆辯浩刼於沉灰奚謂山靈徒俾城化若夫天平山者在郡西南之陽距城二十餘里巒稱卓立峯號飛來龜龍之石勢殊形而雲壑之泉聲互響梵宮壯麗環日月於重廊法像莊嚴煥烟霞於秘殿經營殫智本僧遠之道塲奏請蒙恩為相公之祠宇松楸攸寓香火斯存自宋迄兒虜塵遺戚我明逮武崑燎為灾祗樹與㕍塔俱平洹沙將猴池共盡雙林鞠為茂草初地失其布金大界輪迴兆雲泉於白馬鬼神呵護存忠烈於靈光范之子孫誰慮干數誰其恢復有緬二[夕*即]<span class='note-inline'>(太僕惟一光祿惟丕)</span>物色乎異人先容以展謁廼有某者標秀慧宗研精戒律寓燕京而等什遊吳苑以同支瞻眺興嗟徘徊寄慨痛銀繩於已絕憫璇剎之將傾遂發菩提心爰資弘覺力告諸宰官居士念茲鄉國先賢望墓田於西陵雀臺遺令啟津梁於東土鷲嶺遐蹤羞澀空囊蕭條餘缽將使周官授矩以揆日郢客運斤而成風梓匠勇趨檀樾喜捨串錢斗粟罔非夙世之因片瓦尺椽並是佗生之果花重開於四照法再演於三乘美哉輪奐之新宛矣山川之舊普霑玄貺廣被洪庥釋氏以功德濟眾生欲報之德相公以憂樂關天下樂觀厥成</p>
</div>
<div class='div-other'><a id='mulu3454' />
<p class='h2'>靈巖寺重修大殿疏</p><p class="byline">徐汧</p><p>靈巖之勝甲於吳以諸蜿蜒奔屬之勢屹然自此止而郡城以西突兀抽森之槩從此起也夫差以後代著名區梁天監中始剏秀峯寺時應期開山者為智積菩薩寺踞山頂砠高徑夷遊屐之所樂也夫館娃花草蕩為虗厲如響屧采香浣花走馬諸蹟按譜而求皆成幻影即後此智積之所開剏以及有宋圓照禪師之所焚修亦化作冷風微塵矣然而具區萬頃當其前穹[山/(隆-一)]羣岫列其右膏壤平砥溝塍綺紛抱其左每一登臨覺七十二峯時落天外時來牕几雖更數千年今猶古耳山有神靈不關人益其所自有歷刼不磨然而金沙蕩析白馬悲鳴識者嘅之寺故有佛牙塔一座天魔降燬頹如頴禿其大雄殿又為風饕雨剝岌岌顛墜是懼繇是形家之說謂茲山不興繇于水操射人操鑿夫水之射孰激之人之鑿孰縱之更其向避其鋒禁其鐫庶乎可久也今楊解元維斗已有贖山禁採一䟽寺僧復以鼎新大殿請言于予予惟下士之沉迷莫甚慳貪而大道所汲引無如歡喜夫智積以好城王子捐寶位棄珍玩瞻禮文殊猶不能忘情于是精靈留其山阿圖貌光于屋壁則今之登山者酌清泉聞松風觀苔蘚篠蕩之靜密雲霞日月之高明山色湖光之奇麗有不神膚俱清耳目頓易慳貪破而懽喜生乎行見鼎新斯殿因以鼎新寶塔諸天樓閣彈指具現檀那之踴躍投誠固不待余詞之畢也僧之住山者為濟常其剃度於山而挂錫龍樹菴者為戒雷吾友周子佩文學所敬信也繇其徒可以知其師之不苟矣崇禎己夘夏日書</p>
</div>
<div class='div-other'><a id='mulu3455' />
<p class='h2'>玄墓造殿疏</p><p class="byline">董其昌</p><p>姑蘇有玄墓者蓋震澤之游梵天之靈境也雪映梅花似得孤山之路泉歸蓮社如游慧遠之林昔萬松曾一口吸盡具區今僧灌披三條悟明大事荊榛既翦輪奐將興雖蘭亭故有茂林船子上無片瓦念佛地有金尚資檀度而僧人作定及與道謀信能傾瓶缽之餘贏便可落招提而游宿多材為林不取期於一歲善因成果是所望於十方嗟乎昔也僻島窮巖尚有啣花之鳥今也朱門大宅閴如緣木之魚何則名聞既普剎那而化寶坊感應未交畢世而難[蕵-食+ㄗ]蓋欲攝慳貪之種須[監-皿+立]精進之幢不日成之吾筆非椽斯言左<span class='corr'>券</span>哉</p>
</div>
<div class='div-other'><a id='mulu3456' />
<p class='h2'>鄧尉山聖恩寺募鑄法華鐘偈</p><p class="byline">馮夢禎</p><p>佛法寄音聲文字所宣說二句秘密藏能拔諸有苦佛說修多羅妙法華第一純談實相義權說所不及一切大音聲鐘聲徹地獄聞者悉歇苦諸天咸拱手良哉比丘文發心鑄大鐘徧鑄法華經音聲錯文字一聲一法華十聲十法華乃至千萬聲猶如塗毒鼓不論聞不聞聲到悉滅罪直至於成佛不出一剎那仁者大方便作如是善因諸佛共歡喜利益無邊生弟子曰如曉與師同發心如說出十方身如秋空雲普勸諸有情捨慳成勝事赤銅計萬斤</p>
</div>
<div class='div-other'><a id='mulu3457' />
<p class='h2'>玄墓寺募鑄法華全部鉅鐘疏</p><p class="byline">瞿汝稷</p><p>鳴鐘極苦出增一阿含經及付法藏經其事著於罽膩吒及南唐主而大寶樓閣經稱以秘密陁羅尼書出聲物凡聲所被利益眾生尤勝吾吳玄墓寺徃固有鐘肅廟末為有力者負之去比丘曇旭欲復鑄以利眾且謂鷲嶺微言惟法華為圓極最上乘請循大寶樓閣之旨範鐘以法華全部其功德當無量謀于予予稽首隨喜曰一切含識心量廣博與諸如來無二一切剎海羅列其中如眾漚之麗于海苟惟知六尺是利則此心聽不踰耳視不越目雖聰如師曠明如離朱所過人者無幾苟能外此六尺而以利眾為心則我此心即諸如來之心上人初弘是願三界二十五有俱已霑益法潤矣若聖若凡悉涵攝無遺矣况能念念堅固究竟成事乎凡我<span class='corr'>淨</span>信有聞是說隨量行檀時是心功德廣博一一皆與上人等亦與諸如來等當知互攝互入如釋提桓因摩尼珠網光光交羅初無少異也是上人以是唱導見者聞者已獲益無量矣况鐘成而吐一乘圓頓之音于無窮乎于是佐以伽陀鼓諸七眾曰</p>

<div class="lg regular" style="margin-left:0em;"><div class='lg-row'>一心具百界　百界具千如　諸師盡度量　不能竟妙義</div>
<div class='lg-row'>緣以所可說　說不可說故　洪鐘臂吒時　一音轉法華</div>
<div class='lg-row'>乃說不可說　非能言所及　是為法華心　法華所從出</div>
<div class='lg-row'>一切有聞者　獲益無有涯　有學超無學　有漏登無漏</div>
<div class='lg-row'>提婆聞此音　捨樂入聖地　捺落迦聞此　停苦悟法忍</div>
<div class='lg-row'>一音所宣流　眾機無不被　凡具耳根者　獲聞悉蒙益</div>
<div class='lg-row'>稽首十方眾　願聽如實說　喜捨有量資　玅植無上果</div>
</div></div>
<div class='div-other'><a id='mulu3458' /><p class="byline">李日華</p><p style="text-indent:0em" class="lg-abnormal"><div class='lg-row'>融聚眾生銅佛鑪熾然熱鼓鑄爍金[光*舀]中含古環玦玅蓮七軸文一音普衍說非復著字義亦不渉口舌霜空明月槌歷歷無起滅</div>
</p></div>
<div class='div-other'><a id='mulu3459' /><p class="byline">陳宁</p><p style="text-indent:0em" class="lg-abnormal"><div class='lg-row'>宣教娑婆尚耳通聲無聲有總虗空虗空不是着無有玄墓今朝已扣鐘</div>
</p></div>
<div class='div-other'><a id='mulu3460' />
<p class='h2'>題募萬人緣鑄法華鐘冊</p><p class="byline">陳繼儒</p><p>鄧尉山去吳閶四十餘里有寺曰天壽聖恩禪寺國初萬峯蔚禪師開山高皇帝所賜額也三萬六千頃太湖當前七十二峯環抱左右春時梅花如雪一望無際遠近名公勝士輻輳來游徃徃停車駐屐於此酒氣花香氤氳不散者累月而寺僧曇旭則精練甚勤有起仆振衰之力焉徃寺傳巨鐘一口聲聞百里外居氏皆以耕鑿種植為樂飽噉熙游嘉靖間為有力者攫鐘以去自此四民失業而寺宇亦蕭然矣紫柏老人云鄧尉荒凉由名器失守深可痛念乃募鑄千石寶鐘鐫全部法華尊經於上因作偈曰沿門乞得萬斤銅次第靈文鑄七重一撞一聲經一部天寒莫怯五更風緣起於戊戌而聚銅於戊中皆曇旭走募川蜀及新安諸檀之所致也厥維艱矣詎意庸匠為政頂薄口厚懸鐘山寺聲不及前於是曇旭悲悔重募鑄之結萬人緣以三分為則或一人一緣或一人總捨十緣百緣千緣緣聽檀那僧不取必夫鑄鐘有種種功德載在梵文一集眾二祝釐三降魔四覺悟被覆迷情五拔除幽冥長夜六發菩提心不退轉七洗五百億生死重罪八聞者不受兵刼荒刼疫刼昔者法王鐘輪玉鐘皆用黃金作七寶白玉填其上以金剛杵撞之以八功德水灌之光照十方聲震六種其功德不勝紀而况鑄法華全經於四維上下乎是不可以無助故眉道人歡喜讚歎而應曇公之請如此</p>
</div>
<div class='div-other'><a id='mulu3461' />
<p class='h2'>玄墓山聖恩禪寺募建法華鐘樓頌<span class='note-inline'>(者序)</span></p><p class="byline">吳應賓</p><p>蓋聖恩禪寺有大鐘焉從鏤鞲中出廣長舌盡未來際說妙法華時節因緣西涌東沒於彼吼擊於此默然更數十年而紫柏大師使其上首募蜀銅萬斤復現大圓空中師相匪鑄而鍥精好倍前勸請伽陀有一撞一聲經一部之句而岑樓未建寶杵猶虗高廣之座若有待于淨名而惜其後徃經之玄要秘在希聲偈之廣長誰當側耳邇者三峯大師開宗是剎一棒一喝大叩大鳴如是鐘聲固已熾然無間而麓屏高足復賈毘耶借座之勇行乞諸方廣瀹幸歷耳根嘆未曾有而於二十八品布金之檀媿無能為役也於其行也說孤起之文闡重宣之義讚長者之德解貧女之嘲舉似諸過量人不妨即偈法華作樓法華用即樓法華作鐘法華用即鐘法華作當來靈山座上法華用也頌曰</p>

<div class="lg regular" style="margin-left:0em;"><div class='lg-row'>我聞無情能說法　塵剎明明百草頭　何况文字妙法華</div>
<div class='lg-row'>依鐘有聲而演說　鐘聲了無文字相　以無相故而徧周</div>
<div class='lg-row'>一一聲中一切聲　無量義光常震動　經為能依鐘所依</div>
<div class='lg-row'>二俱無功互緣起　鐘欲懸兮樓乃建　能所交參亦復然</div>
<div class='lg-row'>樓非鐘兮聲不生　鐘得樓兮聲遠聞　諦觀如是妙法華</div>
<div class='lg-row'>非樓獨無鐘獨有　鐘之一聲一部經　樓之一椽亦應爾</div>
<div class='lg-row'>施鐘若石若錙銖　施樓若金若木石　供養禮拜讚歎者</div>
<div class='lg-row'>乃至暫生隨喜心　攝妙法華無有餘　三世十方悉平等</div>
<div class='lg-row'>我今說此鐘樓頌　鐘說樓說虗空說　願諸比丘諸檀那</div>
<div class='lg-row'>天龍及以摩睺伽　聞聲滅罪諸眾生　疾證法華妙三昧</div>
<div class='lg-row'>異熟加持不思議　超聞思修入三摩</div>
</div></div>
<div class='div-other'><a id='mulu3462' />
<p class='h2'>重修東山東湖寺募緣疏</p><p class="byline">皇甫汸</p><p>蓋聞人間之世猶患陸沉釋家者流每淪灰刼光宅將資佛力呵禁罔驗山靈梵剎阨於平陂禪宮歎其銷歇吳郡洞庭東山名東湖寺者創建於蕭梁天監載葺於趙宋淳熙雙樹埀陰半是翻經之葉兩池環碧無非繞杖之泉東西表以二山儼鷲峯之排闥前後煥乎三殿因鹿苑以開基像飾莊嚴形標嘉麗緬歷年之既久遂一旦以成墟俄爾臺傾居然城化雕梁冺其銑畫壁毀於丹青有僧涵虗者挺秀緇輪融輝慧鏡廼謂左勤肯搆豈專美於前支遁買山聊取法乎上志存恢復力欲圖新然甃石無鞭石之神布金乏回金之術匪藉檀樾曷考弘規浮杯渡湖乞缽入市願繈錢斗粟共締善緣片瓦尺椽並為功德寶龕既奠珠履響臻縹緲諸天七十二峯自在毘耶<span class='corr'>淨</span>界百千萬刼如斯</p>
</div>
<div class='div-other'><a id='mulu3463' />
<p class='h2'>書澄公修天王寺冊</p><p class="byline">袁中道</p><p>昔予兄中郎令吳時以勘災故得徧游洞庭兩山向予極言銷夏灣之勝予夢想之久矣兩度至吳屢欲游而屢不果今澄公所欲修之天王寺正去銷夏灣不遠想青豆赤華之舍其峙於莙壁澄波之中者不知其秀媚當何如也昔外道欲障如來云瞿曇所愛者清泉流水當為塞之則山水之趣不獨韻人致士有之即佛亦饒之矣何者凡佛者多慧業文士有韻有致者也豈板俗庸夫所可與哉扶輿之氣結為佳山佳水而盡以為梵宇精廬非人也天也今欲崇奉如來乃置之朝市囂襍之地即竭象馬七珍何福之有佛事門中煙雲供養當為第一而西洞庭之天王寺近銷夏灣尤煙雲中之最秀冶者也其修也雖人間之福田尤世外之韻事故急書數紙付澄公以勸緣</p>
</div>
<div class='div-other'><a id='mulu3464' />
<p class='h2'>重修吳門興國寺募緣文</p><p class="byline">鄒廸光</p><p>度吳城之為佛剎者以千計而創自前代者甚少其為薄伽氏所顯靈而表瑞者更少其地枕漣漪而帶葱菁吐納煙霞為一方殊觀者抑又少齊門興國寺從唐大中五年居民葉知遇者夢僧乞地許之其僧應聲如雷覺而感悟捨宅為寺聞之於朝賜名興國而再復于我明洪武靈蹟所從來久遠矣且此寺左[卄/戌]苑而右蠡口官橋水市連檣聚桅津樹迷離汀雲淡沲不徒靈域更稱勝區奈之何昔㫋檀而今柴棘昔龍象而今鹿豕也有僧㓗然當雪山而墮牛山之淚覩法門而動雍門之哀思襲舊址爰闢新宇乞增上居士一言為施者勸居士廸光乃稽首而告于眾曰知自奉而不知奉佛人情類然而爾吳尤甚吳俗之靡他且無論即如支硎鄧尉虎丘靈巖石湖橫塘之間樓船寶馬紛紜合沓諸筊簥沂呌之奏魚龍角觗之戲妖娃倨童之御山膚海甲之設計一日所費不啻千緡一嵗將數萬緡此數萬緡便可建數十剎人施一二緡而吳之城無敗寺廢院矣然與語狹邪游戲則喜而語檀樾布施則驚與語狹邪游戲之費則典衣質珥忍餓一朝而謀歡片刻與語檀樾布施之費則躊躇嚄唶若惜頭目而若吝妻子以為填歡塲有益而委空門無用也不知奉身者樂為苦聚不免賊身奉佛者德為福因還而自奉奉身者如種惡义聚結必惡果奉佛者如植多寶樹生俱寶物此之悋惜而彼之濫漫顛倒莫甚於此昔須達為佛建精舍手方捉繩而六欲中宮殿具足誰謂布施非勝義建剎是小果哉經不云乎不施資財不以法施常懷慳嫉以是因緣生餓鬼中為語吳之人其以芥子納須彌共成此最殊勝事勿向慈悲門執慳悋識造千萬刼餓鬼種子</p>
</div>
<div class='div-other'><a id='mulu3465' />
<p class='h2'>重修香雪菴䟽</p><p class="byline">李流芳</p><p>香雪居在彈山之簏西蜀中懷法師隱處余徃嵗過山中從顧山人問香雪披松覔境經丘歷壑已而茶煙起於樹間經聲達於籬外頹垣矮屋僅可容膝蒲團鐘磬約略麄具而軒牕几席居然絕塵是日恨不遇師然已想見高致矣又明年余家居去山二百里師之高足忽過余而告曰香雪居且<span class='corr'>圮</span>矣將<span class='note-inline'>(新)</span>之若何余曰是宜新矣余數年前讀書彈山不聞有香雪之名是不數年耳而<span class='corr'>圮</span>易<span class='corr'>圮</span>哉雖然其<span class='corr'>圮</span>之易也新之是不難矣環彈山三十里皆梅花時漫山照野腰輿而行憑高矚如在兜羅綿世界中香雪所由名也如是何可無居况高人道流之居哉如是居何可無新諸檀樾莫作功德想但為湖山點綴他日以看花到山中者遊屐既倦小憩柴扉松戶之間與師清言啜茗亦一韻事也余徃時買山西磧下將構閣以居名之曰六浮未成輙弃去故余有登蟠螭訪覺如上人詩曰六浮山閣今非主六浮居士居無處欲乞一單經餘年坐對青山參活句今又將從香雪居中借一單矣山中篔洲居士聞修道人皆余友也試以此語之</p>
<p>聖壽禪寺</p>
<p style="margin-left:1em">本寺今欲剏建　靈感觀音寶殿軒屋三間以為邑人禮拜看誦之地願　見聞者　歡喜布施</p>
<p>右伏以　大士具神通力不忘救難之心　聖壽振海潮音欲廣誦經之地全仗眾緣布施共成百寶莊嚴若善男子善女人能　具飲食衣服之供則　大慈悲大聖　願為消龍魚水火之災可不　歸依常生恭敬想落伽圓融之質備華香圍繞之儀受持六十二億　菩薩之名甚多功德當使八萬四千眾生之眾悉證菩提謹疏　八月　日䟽　頭首　知事<span class='note-inline'>(師表文皓)</span></p>
<p style="margin-left:1em">幹緣住持僧德順　勸緣知縣事趙希芬</p>
<p style="margin-left:1em">觀音菩薩妙智力普現十方聖壽伽藍古道塲僅存一殿自丁亥雷風之震蕩嗟　印土木之傾摧非修行夙悟三摩缽提則莊嚴誰能七寶布施　仁哉賢令尹發此大悲心　散綺語於銀鉤移珠宮於玉　　　　飛而金碧晃耀香華圍繞而　　　羅上祈　國祚之延洪下副邑人之瞻禮<span class='note-inline'>(德順)</span>濫叨灑掃獲覩因緣顧未能志喜於特書又　敢緹藏於至寶敬摹　珍翰庸勒翠珉願同千萬億刼眾生共證三十二應妙果時皇宋紹定三祀孟秋中元日住山<span class='note-inline'>(德順)</span>頓首謹書</p>
<p style="margin-left:2em"><span class='note-inline'>(右此榻本今藏寺僧處中有數字殘闕已無從考補矣錄出以備故實其高一字者乃大書低一字者乃細書也)</span></p>
</div>
<div class='div-other'><a id='mulu3466' />
<p class='h2'>吳江聖壽禪院恢復遺址募緣䟽</p><p class="byline">趙用賢</p><p>余守官白下公事之暇頗留意佛書時達觀禪師駐錫近郊間從知<span class='corr'>己</span>叩質<span class='note-inline'>(疑)</span>義如披霧見日甚以為喜禪師為人英爽濶大喜游名山見叢林衰削輙咨嗟涕洟以興復為<span class='corr'>己</span>任如救頭然其生平如此而檇李之楞嚴松陵之北寺尤師所最屬意者嘗為余言北寺始於吳之赤烏其蹟最古世為祝聖道塲至嘉靖間皇甫氏規佃其半寺址頓促而皇甫氏尋災咎不安今歸周氏矣吳江令趙君公門生也受僧牒理其事寺址歸僧至周氏之室不必拆毀募金償之其處置可謂曲允物情矣惟公不吝一言倡諸善信以五百緣就其事公幸許之余唯唯按北寺賜額聖壽禪院自宋以來世有名德居之法席最盛今非其時矣而達觀師惻然紹隆之意十方諸佛所共讚歎况此五百人者有不欣然應之哉嘗考宋淳化間重修者縣令趙公廣今令與余俱趙氏而趙令又出余門趙氏於此寺信有緣也</p>
</div>
<div class='div-other'><a id='mulu3467' />
<p class='h2'>吳江聖壽寺募造大藏偈<span class='note-inline'>(并引)</span></p><p class="byline">釋真可</p><p>夫玅道在心不假外也而心非悟不入悟之門非藉大覺之語以熏焙之則不開恢恢乎十二部經無非筌心之要而入悟之門也柳子曰舍六經無王道離十二部經無佛心然則欲契佛心而不探佛語譬猶捨筌罤而求魚兔也故佛性有三曰正因曰緣因曰了因佛性則筌罤設而得魚兔之方便在是矣故筌罤非魚兔也而可以得魚兔語言文字非心也而可以證心得心而忘文字得魚兔而㤀筌罤可也未得而舍之不亦太早計乎古之人有言曰離經一字即是魔說依經解義三世佛冤此為舍筌罤而求魚兔執筌罤而為魚兔者言也若夫因經以契道因道以證心實智生于多聞靈根熟于冥熏此則佛典之力而所當在處尊崇者矣吳江聖壽寺舊有藏經裝潢之麗勝出諸方值倭奴之變寺為民居民不知法視為故紙而散逸之且其紙皆宋箋又為好事者揭剝而為他用於是大藏遂失夫吳江魚鱉園林魚龍窟宅苟無神物以鎮撫之患且莫測有客比丘寬洪慨然以募造為<span class='corr'>己</span>任自誓寧捐身命必期復藏而後已此其志甚勇邑之人士尚思藏之興廢其利害關一邑非細事其亦相與贊成之莫使客僧知憂而居士者反恬然也嗟乎流光不可把玩老病不與人期俯仰世間誰為堅者莫戀眼前易易謝之景共植將來不朽之因夫三世因果形影相生今生之有來生猶今日之有明日理數必然斷非誣誕所以洪範有福極之條繫辭著幽明之說此亦足以見報復之機徃來之理昭然不爽者矣况乎道德為重身財是輕朝聞夕死定非虗語所以雪山菩薩至于為半偈而捨全身者良可思也仰願國王大臣善男信女知覺苑宜登迷途可棄破慳囊而培佛種拔癡根而沐禪源妄執冰消真心獨朗即文字而通淵默因花以襲春光不離幻質頓獲法身直就妄心洞冥本覺始則麄妙分路終必遠近還家偈曰</p>
<p style="text-indent:0em" class="lg-abnormal"><div class='lg-row'>真心固有地中寒泉鑿土見濕因濕得源既悟源頭弗被物轉一切色聲覺路方便方便之要　若佛經定慧所出易開玅心六籍二篇皆聖所說治人治天良為上訣研真斷妄廣大曲盡達者共推佛語慧命剝皮為紙刺血為墨字無半滿書必利益前塵非粗未了埀真緣因熏發何花非春破錢之施嫌微成隙鐘經七大隙不為沒施無大小但出欵誠有心無心功德難思萬歷二十五年正月上元日達觀可道人撰于似完齋</div>
</p></div>
<div class='div-other'><a id='mulu3468' />
<p class='h2'>吳江接待寺募建具區樓引</p><p class="byline">釋真可</p><p>夫樓之為物所以聳觀聽也如觀聽不聳則聲色霾人而聞見不高明矣故曰五音令人耳聾五色令人目盲吳江東郭外舊有接待寺寺有具區樓樓廢久矣今寺眾基上人齒高願大誓重搆茲樓顧力寡若不能募諸黑白賢豪則是樓之成寧不難哉且上人屢乞文於紫柏道人道人曰吾禪人能禪不能文當乞能言者對曰古德有文字禪蓋以不傳之妙拋擲乎語言文字之間彼天機深者即文字而得禪心不亦廣乎道人輾然大笑曰不意住家長老善充菩提塲之說客予惡能辭道人曰聲之與色能霾卻天下人亦能開悟天下人是以聖人不以土木之費為勞廣建招提昭廓聾瞽使見聞者即聲色而悟自心也由是而觀則上人構樓之願有聞其風而悅之乎雖然楓落吳江冷牕留太湖月聲色耶非聲色耶若於此薦得則太湖之驚濤吳山之空翠代黃面老人作廣長舌說無盡法利益人天陰扶治道誠開物成務之一助也上人亟成之母始勤而終怠焉萬歷二十四年正月二十七日紫柏可道人書于雲陽舟中</p>
</div>
<div class='div-other'><a id='mulu3469' />
<p class='h2'>又</p><p class="byline">袁黃</p><p>吳江接待寺舊有具區一覽樓峙於大殿之東南隅煙波萬頃晴雨皆宜現載古誌最稱奇勝歲久頹<span class='corr'>圮</span>其地半為居民所侵蝕戒棊上人欲圖恢復其意不獨為遊觀也以地當吳浙之衝十方衲侶時就憩息欲購三藏全文貯之樓中以便檢閱耳夫禪家不立文字而藏經七千餘卷猶未盡其百一經是佛語禪是佛意諸佛心口必不相違達經之趣觀樓之景則山峙水流無非般若雲行花落盡屬菩提矣其速成之無懈了凡居士袁黃書</p>
</div>
<div class='div-other'><a id='mulu3470' />
<p class='h2'>跋吳明卿吳江永福寺募緣文</p><p class="byline">釋真可</p><p>紫柏道人于雲陽道中讀居士永福寺募緣之文喟然歎曰楚人有吳人之心吳人豈無楚人之心哉且周仲大為之嚆矢瓦礫化為金碧將指日可待矣紫柏道人載問修寺之意仲大曰修寺在乎存教存教在乎闡理闡理在乎明人心人心既明則三藏六經皆我註腳也况其他乎道人高仲大見遠而理明遂述此</p>
</div>
<div class='div-other'><a id='mulu3471' />
<p class='h2'>常熟慧日寺西方殿造像疏</p><p class="byline">釋真可</p><p>聖人無常心以眾生心為心大覺無常<span class='note-inline'>(善)</span>以眾生善為善眾生既有此心即具此善如心本不有善本不具雖聖<span class='note-inline'>(人)</span>設教大覺垂形何異乎誇錦繡鼓琴瑟於聾盲人之前哉是以聖人設教不可不周大覺垂形不可不廣也然教有淺深形有大小千變萬化染<span class='corr'>淨</span>無常要而言之不過開眾生本有之心熏發本具之善而已常熟縣郭中慧日寺西方殿殿雖鼎新像設未備果林禪人發心造阿彌陀像輔以勢至觀音二大士像意在為緣廣普像雖三座願結萬人之緣乞銀三分共成勝事有願獨造不欲人分緣者禪人正色告之曰真松最初一念意在為緣廣普雖辱大檀盛心不敢奉命紫柏道人聞而嘉之遂為禪人述萬人緣以告有緣者流光不可把玩老病不與人期逢緣勇猛見作隨喜慨然樂助結<span class='corr'>淨</span>土緣培成佛種豈惟不負禪人最初一念亦人人本分事也此片勇猛隨喜之心本非天降亦非地生先天地而<span class='note-inline'>(非)</span>無後天地而非有故曰有物先天地無名本寂寥能為萬象始不逐四時凋阿彌陀佛此云無量壽佛佛有事佛佛有理佛理佛聖凡平等愚智本具不因成聖而增不因為凡而減惟有事佛必假緣薰而顯事佛既顯理佛即圓事理無虧是謂究竟故曰佛種從緣起所以聖人設教貴乎必周必廣者以眾生染<span class='corr'>淨</span>無常薰發成種故也果林禪人方將以彌陀之像觀音之力勢至之悲普薰一切有緣如一鐙光傳百千鐙以至無盡所謂萬人緣者乃為無盡鐙之嚆矢耳</p>
</div>
<div class='div-other'><a id='mulu3472' />
<p class='h2'>化楊和王捨田疏</p><p class="byline">釋了明</p><p>天下真勝境煙雲古寶剎徑山三千口每人三寸舌都來九十丈誰能與渠接水飲滄溟乾粥飯斛斗竭油鹽許多般蔬菜更羅列百事總艱難一身當不迭特來謁郡王故意丁寧說冷處着把火大家相暖熱兩堂坐禪僧真箇修行徹心源湛如水脊梁硬如鐵等心供養渠因果豈虗設福慧自莊嚴共出輪迴刼大根大行大財主捨田一萬三千畝歸依徑山供眾僧飽暖安然度寒暑兩堂衲子欣欣然高談慷慨賢王賢願君福壽等山川留與聲名萬古傳偈曰做事還須鐵漢拈起筆來便判若要功果完成切莫前思後算</p>
</div>
<div class='div-other'><a id='mulu3473' />
<p class='h2'>圓通菴重建佛堂疏</p><p class="byline">王衡</p><p>圓通菴主真月者欲闢其故菴居託其姪伯新乞予為募緣䟽予素不解此竊疑佛者頭目髓腦之不憂今無論琳宮梵宇滿天下生民之膏血殫焉即三家之市薙草開林者百百十十而未止也是亦不可以已乎心疑之久不為應一日閱佛藏有張拙秀才者問於智藏禪師三世諸佛是有是無師曰有張曰曾參百丈皆曰無師曰先軰有甚血肉曰一山妻與兩癡頑又問百丈有甚血肉云百丈古佛和尚莫謗渠好師云待先軰似百丈時一切皆無即得張為之悚然汗出今吾軰從頂放踵自朝至暮何事不有而獨此像教有也與哉且世之以業見為低昂久之均之土木也見名都古剎之雄麗寶香瓔珞之莊嚴則傴趨膜拜若崩角焉其次則揖而聽之又其次則袒裸而對之矣夫有則俱有矣雄麗莊嚴于彼而痺陋于此妄自菲薄夷蜂臺于蟻垤于心安乎此真月所以有請也三尖嘴枕河之岐去州治可三十弓其去學尤近使粗有棟宇可容龍象磬清月下梵發潮前與鈴柝絃歌之聲相和荅亦一佳境諸檀樾儻有意乎</p>
</div>
<div class='div-other'><a id='mulu3474' />
<p class='h2'>發願造㫋檀輪示開侍者</p><p class="byline">釋真可</p><p>俟刻方冊大藏經成予願先造栴檀輪貯之輪之上下列以四聖六凡輪之最下謂之心海者蓋四聖六凡雖升沉有異而離心別無建立故曰離圓覺無六道捨圓覺無三乘圓覺亦<span class='note-inline'>(自)</span>心之別名也然大藏之經五千餘卷雖淺深弗等圓別逈殊至于權權實實千變萬化要而言之不過發明我之本有心源耳若然者心海之大此輪之小轉而弗停流而無止若夜光之寶宛轉於金盤之中未嘗息焉但眾生見有身故即生死浩然執有心故即愛憎橫起是以心海之大迷而成小此輪之妙轉而為粗若復大藏流光寰宇使凡有心識者藉佛寵靈於一言半句之下心海開通即粗會妙則刻經之功造輪之勝又豈凡夫淺見薄識所能思議者乎老漢雖不敏願心既發輪影已成由影而形將徧塵剎由一佛境至于百千佛境由百千佛境至於無量佛境此心此願亦隨諸佛境積漸昭廓我既昭廓願一切眾生如我無異雖然誰不能始終之為難即於刻經之際若觸可意不可意事此皆十方諸佛護念汝之深慈也無得錯會好</p>
</div>
<div class='div-other'><a id='mulu3475' />
<p class='h2'>發願䟽文<span class='note-inline'>(重出)</span></p><p class="byline">釋智顗</p></div></div>
<p class='juan'>吳都法乘卷第二十六終</p>
</div><!-- end of div[@id='body'] -->
</body></html>