<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吳都法乘</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu99' />
<p class='juan'>吳都法乘卷第四</p><p class="byline">吳江周永年撰</p>
<div class='div-other'><a id='mulu100' />
<p class='h1'>應現</p><p style="margin-left:2em">竺國吳邦執則異地示有沒生無去來際今古異時聖凡異位誰則一如了無進退非顯神通非恣遊戲有大因緣乃以身至述應現第四</p>

<div class='div-other'><a id='mulu101' />
<p class='h2'>智積菩薩殿記</p><p>梁天監中以吳王舘娃宮故地為靈巖寺寺成有異僧負鉢囊以入憇殿廡下長身黧面梵相奇古其徒莫之省夜半索筆墨自圖其像于殿之東北壁而去黎明不知所在眾始驚異之居無幾有胡僧顧見其畫惜曰此西土智積菩薩像也何為在此於是道俗犇走來觀稽首歸依如師出世唐宰相陸象先吳人也有弟失其名得危疾國醫不能療一日有僧扣門問疾象先引至臥內僧索杯水噀之一噀而病良已象先驚謝出金帛數牀弗受顧謂其弟曰我靈巖僧它日還吳來遇我遂去不復見其年象先弟入尚書為郎觀察桂管道吴中趨靈巖如約問僧所舍無有遍從寺僧求之亦非是方悵然欲還俄見壁間所畫像肖焉如言如笑如見師友驚喜亟拜施錢五十萬修供作佛事徘徊數日而後去其事載於吳越國沙門智賢之文傳於山中父老之口見於大乘經菩薩品云惟靈巖故剎更隋唐五代四百餘年至宋興始改賜秀峰禪院紹興中詔賜今太傅咸安王韓公薦先福更號顯親崇報而叢林之盛為東南冠智積舊有殿在院之東廡庫迫破露不足以稱四方祈向奉事之意長老智訥飭其徒募眾力大之高甍巨桷雄視一方像設中嚴雲披月滿極莊嚴相好之妙人天環繞梵唄之聲震動山谷於是訥遇余於晉陵求文以為記余曰眾生執迷展轉六趨出沒生死莫覺莫悟惟佛菩薩哀憫一切或示現神通或化出光景天龍負殿山鬼築垣卓錫而石泉涌揮麈而雨花墜凢所見聞同悼齊喜投體歸命齋心悔遇五濁厭離如燖雞出湯欣慕至道如亡子見母如瞽發矇如迷得路發菩提心修無上道輕財樂施造種種福百世之後陵谷變遷蛻骨所藏傳衣所寓在〃處〃照耀大千一睹遺像心目了了恍如宿昔曾受佛記今雙林大士泗州僧伽靈巖智積皆是也納公出世三十年說法行道　服同異凢所建立人勸成之隆樓傑閣穹堂廣　幾徧淮吳豈止智積一殿而已</p>
</div>
<div class='div-other'><a id='mulu102' />
<p class='h2'>智積菩薩</p><p>智積菩薩靈巖寺開山祖也當東晉末自西土來時泗州僧伽持鉢江南至無錫聞積在蘇即回曰彼已有人矣由此名顯有一貧嫗慕其行嘗持角黍為供積受之嫗因得度至今上<span class='corr'>巳</span>日號智積誕辰聚數十百嫗為角黍會</p>
<p style="margin-left:2em">右姑蘇志人物類中所載如此而附註其下云梁天監中靈巖山初造寺云云則仍如孫覿之說若寺觀類中則直據記文以敘興建豈亦以所傳互異故兩存之耶又按此段純用宋龔明之中吳紀聞中語</p>
</div>
<div class='div-other'><a id='mulu103' />
<p class='h2'>鑒師<span class='note-inline'>(載姑蘇志)</span></p><p>鑒師元和初郡人馮生調選長安有老僧自稱鑒師詣生曰汝吾姓也相與徃來歲餘馮得東越尉鑒師負笈告去曰吾廬於靈巖寺之西廡久矣遊長安忽十年幸與君相遇今將歸舊居故來告別然君越尉道出靈巖寺下當一訪我後馮生詣寺詢僧鑒師廬安在僧曰吾曹無名鑒者生始疑異至西廡下乃有群僧畫像其一狀類鑒師生大驚視其題云馮氏子吳郡人年十歲學浮屠氏法以道行聞<span class='note-inline'>(宣室志)</span></p>
</div>
<div class='div-other'><a id='mulu104' />
<p class='h2'>道鑒傳<span class='note-inline'>(感通一之第九)</span></p><p class="byline">僧賛寧</p><p>釋道鑒姓馮氏吳郡人不知從來而居歷下靈巖山寺踪迹神異不測僧也元和中有馮生者亦吳郡人也以明經調選未捷因僑寄長安一日見老僧來詣馮居謂之曰汝吾姓也因相與徃還僅于歲餘遂注擬作尉於東越方務治裝鑒負錫來告去馮問師去安所詣乎鑒曰吾廬在齊州靈巖之西廡下薄遊神京至今正十年矣幸得與子遊今歸舊所故來相別然吾子尉于越鄉道出靈巖寺下當宜一訪我也馮諾之曰謹受教矣數日馮出關東之赴任至靈巖寺門立馬望曰豈非鑒師所居寺乎即入訪之時一僧在庭馮問道鑒上人廬舍安在僧曰此寺無道鑒馮疑異默而計曰鑒公純直豈欺我乎於是獨遊寺中行至西廡下忽見壁畫一僧與鑒師貌同馮大驚嗟鑒師果異人歟且能降神與我交久之視其真相旁旁題云馮氏子吳郡人也年十歲學浮圖法以道行有聞卒年七十八馮閱其題方悟云汝吾姓也言非謬矣一說蘇州西去城二十許里有靈巖山寺西北廡下畫沙門形云是梁天監十五年作遊方居士狀經過山寺寓過宵宿而於僧厨借筆研僧眾皆不留意詰旦僧編搜索而亡有客見殿隅畫一梵僧面骨權奇膚色皺黑眉長且垂眸子電轉皆間青白昂鼻方口張唇露齒擎拳倚右肩之上身屈可長一丈五寸衣麤衲袈裟臂擐大珠徒跣眾見驚懾莫測其來遠近咸格有焚香禮歎者有請福禳灾者或於晴夜殿中㭊窣聞有行道聲由是鳥雀不敢污踐簷楹之間矣然則鄉人謂之靈巖和尚或云靈巖聖僧嘗見形謂一老姥曰貧道好食茭粽疑是聖者翌日持簞入殿供養<span class='corr'>迄</span>今年別三月三日民競送之以菰蔣葉角黍米瀹之吳人謂之茭粽也唐先天二年陸魯公子疾醫工未騐公憂慮增劇門遇一僧分衛屈入遂索水器舍噀之即時病間魯公喜贈物頗<span class='corr'>豐</span>了不廻視遂問和尚居處何寺答曰貧道住蘇州吳縣西靈巖寺郎君為官江表望入寺相尋斯湏已去未久調補尚書祠部郎續遷桂州廉使常念當年救病之僧迂路姑蘇入靈巖寺覓焉乃說其形貌合寺僧云非此所有陸盡日徘徊不忍去忽於殿中見聖者形曰徃年療某者此僧也寺僧說其由致通感難知陸捨錢數萬備香火之資却留旬日供養方去又寺中<span class='corr'>淨</span>人每於像前占燭添油助燼意盜油塗髮耳居無何其髮焦卷而墮傍人勸令禮懺別買麻膏增炷平復如初又武宗將廢佛教也近寺有陸宣者夢聖者云受弟子供施年深今來相別且歸西天去也宣急命畫工圖寫真貌至會昌五年毀拆寺宇方知告別之意焉距咸通七年煌灾爾時彌空亘野食人苗稼至于入人家食繒帛之物百姓徬徨莫能為計時民人吳延讓等率耆艾數十百人詣像前焚香泣告即日蟲飛越境焉乾符五年寺眾當詣闕乞鐘歸寺差僧選日登途聖者先入右神策軍本局預陳囑託及正請鐘僧到見司吏怪問數日前有僧來云隸蘇州靈巖山寺其僧曰某行無伴侶後右軍胥因事遊吳見壁畫云此是七月中曾來司內計會鐘僧也然吳中極彰靈異且不測厥由曾有梵僧來禮畫像云智積菩薩何緣在此歎嗟彌久而自此號智積應身也</p>
<p>系曰同異之說史氏多之今詳寺曰靈巖僧畫像此為同也州曰歷下<span class='corr'>姑</span>蘇遇者曰陸與馮此為異焉斯蓋見聞不齊記錄因別也原夫聖人之應身也或南或北或漢或胡或平常之形或怪差之質故令聞見必也有殊復使傳揚自然多說譬猶千里之外望日月以皆同其時邊旁雲物狀貌有異耳既是不思議應現矣則隨緣赴感肆是難同可發例云所傳聞異辭也</p>
</div>
<div class='div-other'><a id='mulu105' />
<p class='h2'>寒山拾得傳<span class='note-inline'>(附見感通二之第十封于傳後)</span></p><p class="byline">僧賛寧</p><p>寒山子者世謂為貧子風狂之士弗可恒度推之隱天台始<span class='corr'>豐</span>縣西七十里號為寒暗二巖每於寒巖幽窟中居之以為定止時來國清寺有拾得者寺僧令知食堂恒時收拾眾僧殘食菜滓斷巨竹為筒投藏于內若寒山子來即負而去或廊下徐行或時呌噪凌人或望空曼罵寺僧不耐以杖逼逐翻身撫掌呵呵徐退然其布襦零落面貌枯瘁以樺皮為冠曳大木屐或發辭氣宛有所歸歸于佛理初閭丘入寺訪問寒山沙門道翹對曰此人狂病今居寒巖間好吟詞偈言語不常或藏或否終不可知與寺行者拾得以為交友相聚言說不可詳悉寺僧見太守拜之驚曰大官何禮風狂僧耶二人連臂笑傲出寺閭丘復徃寒巖謁問并送衣裳藥物而高聲偈言曰賊我賊退便身縮入巖石穴縫中復曰報汝諸人各各努力其石穴縫冺然而合杳無踪跡乃令僧道翹尋其遺物唯於林間綴葉書詞頌并村墅人家屋壁所抄錄得二百餘首今編成一集人多諷誦後曹山寂禪師注解謂之對寒山子詩以其本無氏族越民唯呼為寒山子至有庭際何所有白雲抱幽石句歷然雅體今巖下有石亭亭而立號幽石焉</p>
<p>拾得者封干禪師先是偶山行至赤城道側仍聞兒啼遂尋之見一子可數歲已來初謂牧牛之竪委問端倪云無舍孤棄于此封干携至國清寺付與典座僧或人來認必可還之後沙門靈熠攝受之令知食堂香燈忽於一日見其登座與像對槃而食復呼憍陳如曰小果聲聞傍若無人執筯大笑僧乃驅之靈熠咨尊宿等罷其堂任且令厨內滌器洗濯纔畢澄濾食滓以筒盛之寒山來必負而去又護伽藍神廟每日僧厨下食為烏烏所取狠籍拾得以杖扑土偶三二下罵曰汝食不能護安護伽藍乎是夕神附夢與闔寺僧曰拾得打我明日諸僧說夢符同一寺紛然始知非常人也時申牒州縣郡符下云賢士隱遁菩薩應身宜用旌之號拾得為賢士又於寺莊牧牛歌詠呼天當其寺僧布薩時拾得驅牛至僧集堂前倚門撫掌大笑曰悠悠者聚頭時持律首座咄曰風人何以喧礙說戒拾得曰我不放牛也此群牛者多是此寺知僧事人也拾得各呼亡僧法號牛各應聲而遇舉眾錯愕咸思改徃修來感菩薩垂跡度脫時道翹纂錄寒山文句於寺土地神廟壁見拾得偈詞附寒山集中</p>
<p>系曰按封干先天中遊遨京室知閭丘寒山拾得俱睿宗朝人也奈何宣師高僧傳中閭丘武臣也是唐初人閭丘序記三人不言年代使人悶焉復賜緋乃文資也夫如是乃有二同姓名閭丘也又大溈祐公於憲宗朝遇寒山子指其泐潭仍逢拾得於國清知三人是唐季葉時猶存夫封干也天台沒而京兆出寒拾也先天在而元和逢為年壽彌長耶為隱顯不恒耶易象有之小狐汔濟其此之謂乎</p>
</div>
<div class='div-other'><a id='mulu106' />
<p class='h2'>寒拾事與封干傳相出入仍節略封干傳文錄于後</p><p style="margin-left:1em">釋封干師者本居天台山國清寺及終後於先天年中在京兆行化先是國清寺僧厨中有二苦行曰寒山子曰捨得多於僧厨執爨〃訖二人晤語潛聽者多不體解亦甚顛狂糺合相親盖同類相求耳時閭丘胤出牧丹丘將議巾車苦頭疼差甚醫工寡效邂逅千造云某自天台來謁使君且告之志干曰君何慮乎便索<span class='corr'>淨</span>器吮水噴之斯湏覺體中頗佳閭丘異之乃請干一言定此行之吉凶曰到任記謁文殊閭丘曰此菩薩何在曰國清寺厨執爨洗器者是及入山寺問曰此寺曾有封干禪師曰有院在何所寒山拾得復是何人時僧道翹對曰封干舊院即經藏後今聞無人止有虎豹時來此哮吼耳寒拾二人見在僧厨執後閭丘入干房唯見虎跡縱橫乃入厨見二人燒柴木有圍爐之狀閭丘拜之二人連聲咄吒後執閭丘手褻之若嬰孺呵呵不已行曰封干饒舌自此二人相携手出松門更不復入寺焉</p>
<p style="margin-left:1em">傳又云封<span class='corr'>豐</span>二字出沒不同韋述史官作封疆之封閭丘序三賢作<span class='corr'>豐</span>稔之<span class='corr'>豐</span>未知孰是</p>
<p style="margin-left:2em">景德傳燈錄文與此詳略微異不復重錄</p>
<p style="margin-left:2em">按姑蘇志云寒山禪寺舊名妙利普明塔院嘉祐中改普明禪院然唐人已稱寒山寺矣相傳寒山拾得嘗止此故名然不可考也竊以寺名寒山有必其故應化聖賢隱現不恒一封干也既可天台沒而京兆出則寒拾也安知不石穴沒而楓橋出乎故於此應現篇中亦具錄二人本傳徵厥行履至其語句尚有載在五燈會元者不盡錄</p>
</div>
<div class='div-other'><a id='mulu107' />
<p class='h2'>千歲寶掌和尚</p><p>千歲寶掌和尚中印度人也周威烈十二年丁夘降神受質左手握拳七歲祝髮乃展因名寶掌魏晉間東遊此土入蜀禮普賢留大慈常不食日誦般若寺經千餘卷有詠之者曰勞勞玉齒寒似迸巖泉急有時中夜坐堦前神鬼泣一日謂眾曰吾有願住世千歲今年六百二十有六故以千歲稱之次遊五臺徙居祝融峰之華嚴黃梅之雙峰廬山之東林尋抵建鄴會達磨入梁師就扣其旨開悟武帝高其道臘延入內庭未幾如吳有偈曰梁城遇導師參禪了心地飄零二浙遊更盡佳山水順流東下由千頃至天竺徃鄮峰登太白穿雁蕩盤礡於翠峰七十二菴回赤城憇雲門法華諸暨漁浦赤符大巖等處返飛來栖之石竇有行盡支那四百州此中偏稱道人遊之句時貞觀十五年也後居浦江之寶嚴與朗禪師友善每通問遣白犬馳徃朗亦以青猿為使令故題朗壁曰白犬啣書至青猿洗鉢回師所經處後皆成寶坊顯慶二年正旦手塑一像至九日像成問其徒慧雲曰此肖誰雲曰與和尚無異即澡浴易衣趺坐謂雲曰吾住世已一千七十二年今將謝世聽吾偈曰本來無生死今亦示生死我得去住心他生復來此頃時囑曰吾滅後六十年有僧來取吾骨勿拒言訖而逝入滅五十四年有<span class='corr'>刺</span>浮長老自雲門至塔所禮曰冀塔洞開少選塔戶果啟其骨連環若黃金浮即持往秦望山建窣堵波奉藏以周威烈丁夘至唐高宗顯慶丁<span class='corr'>巳</span>攷之實一千七十二年抵此土歲歷四百餘僧史皆失載開元中慧雲門人宗一者嘗勒石識之</p>
<p style="margin-left:2em">右五燈會元西天東土應化聖賢中所載如此雖第曰如吳不言其嘗遊止何所然吾吳要亦是和尚遇化之地矣故具錄其終始</p>
</div></div>
<p class='juan'>吳都法乘卷第四終</p>
</div><!-- end of div[@id='body'] -->
</body></html>